<!doctype html>
<html id="z3IBU9GXO" data-ver="1623">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第五十一</h1>
  <h2 id="a2">大品跋陀和利经第三</h2>
  <p id="a3">我闻如是：<a id="a-4"></a>一时，<a id="a-5"></a>佛游舍卫国，<a id="a-6"></a>在胜林给孤独园，<a id="a-7"></a>与大比丘众俱而受夏坐。</p>
  <p id="a8">尔时，<a id="a-9"></a>世尊告诸比丘：<a id="a-A"></a>“我一坐食，<a id="a-B"></a>一坐食已，<a id="a-C"></a>无为无求，<a id="a-D"></a>无有病痛，<a id="a-E"></a>身体轻便，<a id="a-F"></a>气力康强，<a id="a-G"></a>安隐快乐。<a id="a-H"></a>汝等亦当学一坐食，<a id="a-I"></a>一坐已，<a id="a-J"></a>无为无求，<a id="a-K"></a>无有病痛，<a id="a-L"></a>身体轻便，<a id="a-M"></a>气力康强，<a id="a-N"></a>安隐快乐。<a id="a-O"></a>”</p>
  <p id="aP">尔时，<a id="a-Q"></a>尊者跋陀和利亦在众中。<a id="a-R"></a>于是，<a id="a-S"></a>尊者跋陀和利即从座起，<a id="a-T"></a>偏袒著衣，<a id="a-U"></a>叉手向佛，<a id="a-V"></a>白曰：<a id="a-W"></a>“世尊，<a id="a-X"></a>我不堪任于一坐食。<a id="a-Y"></a>所以者何？<a id="a-Z"></a>若我一坐食者，<a id="a-a"></a>同不了事，<a id="a-b"></a>懊恼心悔。<a id="a-c"></a>世尊，<a id="a-d"></a>是故我不堪任一坐食也。<a id="a-e"></a>”</p>
  <p id="af">世尊告曰：<a id="a-g"></a>“跋陀和利，<a id="a-h"></a>若我受请，<a id="a-i"></a>汝亦随我，<a id="a-j"></a>听汝请食，<a id="a-k"></a>持去一坐食。<a id="a-l"></a>跋陀和利，<a id="a-m"></a>若如是者，<a id="a-n"></a>快得生活。<a id="a-o"></a>”</p>
  <p id="ap">尊者跋陀和利又复白曰：<a id="a-q"></a>“世尊，<a id="a-r"></a>如是，<a id="a-s"></a>我亦不堪于一坐食。<a id="a-t"></a>所以者何？<a id="a-u"></a>若我一坐食者，<a id="a-v"></a>同不了事，<a id="a-w"></a>懊恼心悔。<a id="a-x"></a>世尊，<a id="a-y"></a>是故我不堪任一坐食也。<a id="a-z"></a>”</p>
  <p id="a10">世尊复至再三告诸比丘：<a id="a-11"></a>“我一坐食，<a id="a-12"></a>一坐食已，<a id="a-13"></a>无为无求，<a id="a-14"></a>无有病痛，<a id="a-15"></a>身体轻便，<a id="a-16"></a>气力康强，<a id="a-17"></a>安隐快乐。<a id="a-18"></a>汝等亦当学一坐食，<a id="a-19"></a>一坐食已，<a id="a-1A"></a>无为无求，<a id="a-1B"></a>无有病痛，<a id="a-1C"></a>身体轻便，<a id="a-1D"></a>气力康强，<a id="a-1E"></a>安隐快乐。<a id="a-1F"></a>”</p>
  <p id="a1G">尊者跋陀和利亦至再三从座而起，<a id="a-1H"></a>偏袒著衣，<a id="a-1I"></a>叉手向佛，<a id="a-1J"></a>白曰：<a id="a-1K"></a>“世尊，<a id="a-1L"></a>我不堪任于一坐食。<a id="a-1M"></a>所以者何？<a id="a-1N"></a>若我一坐食者，<a id="a-1O"></a>同不了事，<a id="a-1P"></a>懊恼心悔。<a id="a-1Q"></a>世尊，<a id="a-1R"></a>是故我不堪任一坐食也。<a id="a-1S"></a>”</p>
  <p id="a1T">世尊复至再三告曰：<a id="a-1U"></a>“跋陀和利，<a id="a-1V"></a>若我受请，<a id="a-1W"></a>汝亦随我，<a id="a-1X"></a>听汝请食，<a id="a-1Y"></a>持去一坐食。<a id="a-1Z"></a>跋陀和利，<a id="a-1a"></a>若如是者，<a id="a-1b"></a>快得生活。<a id="a-1c"></a>”</p>
  <p id="a1d">尊者跋陀和利复至再三白曰：<a id="a-1e"></a>“世尊，<a id="a-1f"></a>如是我复不堪于一坐食。<a id="a-1g"></a>所以者何？<a id="a-1h"></a>若我一坐食者，<a id="a-1i"></a>同不了事，<a id="a-1j"></a>懊恼心悔。<a id="a-1k"></a>世尊，<a id="a-1l"></a>是故我不堪任一坐食也。<a id="a-1m"></a>”</p>
  <p id="a1n">尔时，<a id="a-1o"></a>世尊为比丘众施设一坐食戒，<a id="a-1p"></a>诸比丘众皆奉学戒及世尊境界诸微妙法，<a id="a-1q"></a>唯尊者跋陀和利说不堪任，<a id="a-1r"></a>从座起去。<a id="a-1s"></a>所以者何？<a id="a-1t"></a>不学具戒及世尊境界诸微妙法故。<a id="a-1u"></a>于是，<a id="a-1v"></a>尊者跋陀和利遂藏一夏，<a id="a-1w"></a>不见世尊。<a id="a-1x"></a>所以者何？<a id="a-1y"></a>以不学具戒及世尊境界诸微妙法故。</p>
  <p id="a1z">时，<a id="a-20"></a>诸比丘为佛作衣，<a id="a-21"></a>世尊于舍卫国受夏坐讫，<a id="a-22"></a>过三月已，<a id="a-23"></a>补治衣竟，<a id="a-24"></a>摄衣持钵，<a id="a-25"></a>当游人间。<a id="a-26"></a>尊者跋陀和利闻诸比丘为佛作衣，<a id="a-27"></a>世尊于舍卫国受夏坐讫，<a id="a-28"></a>过三月已，<a id="a-29"></a>补治衣竟，<a id="a-2A"></a>摄衣持钵，<a id="a-2B"></a>当游人间。<a id="a-2C"></a>尊者跋陀和利闻已，<a id="a-2D"></a>往诣诸比丘所。<a id="a-2E"></a>诸比丘遥见尊者跋陀和利来，<a id="a-2F"></a>便作是语：<a id="a-2G"></a>“贤者跋陀和利，<a id="a-2H"></a>汝当知此为佛作衣。<a id="a-2I"></a>世尊于舍卫国受夏坐讫，<a id="a-2J"></a>过三月已，<a id="a-2K"></a>补治衣竟，<a id="a-2L"></a>摄衣持钵，<a id="a-2M"></a>当游人间。<a id="a-2N"></a>跋陀和利，<a id="a-2O"></a>当彼处善自守护，<a id="a-2P"></a>莫令后时致多烦劳！<a id="a-2Q"></a>”</p>
  <p id="a2R">尊者跋陀和利闻此语已，<a id="a-2S"></a>即诣佛所，<a id="a-2T"></a>稽首佛足，<a id="a-2U"></a>白曰：<a id="a-2V"></a>“世尊，<a id="a-2W"></a>我实有过！<a id="a-2X"></a>我实有过！<a id="a-2Y"></a>如愚如痴，<a id="a-2Z"></a>如不了，<a id="a-2a"></a>如不善。<a id="a-2b"></a>所以者何？<a id="a-2c"></a>世尊为比丘众施设一坐食戒，<a id="a-2d"></a>诸比丘众皆奉学戒及世尊境界诸微妙法，<a id="a-2e"></a>唯我说不堪任，<a id="a-2f"></a>从座起去。<a id="a-2g"></a>所以者何？<a id="a-2h"></a>以不学具戒及世尊境界诸微妙法故。<a id="a-2i"></a>”</p>
  <p id="a2j">世尊告曰：<a id="a-2k"></a>“跋陀和利，<a id="a-2l"></a>汝于尔时不知众多比丘、<a id="a-2m"></a>比丘尼于舍卫国而受夏坐，<a id="a-2n"></a>彼知我、<a id="a-2o"></a>见我：<a id="a-2p"></a>‘有比丘名跋陀和利，<a id="a-2q"></a>世尊弟子，<a id="a-2r"></a>不学具戒及世尊境界诸微妙法。<a id="a-2s"></a>’跋陀和利，<a id="a-2t"></a>汝于尔时不知如此耶？<a id="a-2u"></a>跋陀和利，<a id="a-2v"></a>汝于尔时不知众多优婆塞、<a id="a-2w"></a>优婆夷居舍卫国，<a id="a-2x"></a>彼知我、<a id="a-2y"></a>见我：<a id="a-2z"></a>‘有比丘名跋陀和利，<a id="a-30"></a>世尊弟子，<a id="a-31"></a>不学具戒及世尊境界诸微妙法。<a id="a-32"></a>’跋陀和利，<a id="a-33"></a>汝于尔时不知如此耶？<a id="a-34"></a>跋陀和利，<a id="a-35"></a>汝于尔时不知众多异学沙门、<a id="a-36"></a>梵志于舍卫国而受夏坐，<a id="a-37"></a>彼知我、<a id="a-38"></a>见我：<a id="a-39"></a>‘有比丘名跋陀和利，<a id="a-3A"></a>沙门瞿昙弟子，<a id="a-3B"></a>名德，<a id="a-3C"></a>不学具戒及世尊境界诸微妙法。<a id="a-3D"></a>’跋陀和利，<a id="a-3E"></a>汝于尔时不知如此耶？<a id="a-3F"></a>跋陀和利，<a id="a-3G"></a>若有比丘俱解脱者，<a id="a-3H"></a>我语彼曰：<a id="a-3I"></a>‘汝来入泥！<a id="a-3J"></a>’跋陀和利，<a id="a-3K"></a>于意云何？<a id="a-3L"></a>我教彼比丘，<a id="a-3M"></a>彼比丘宁当可住而移避耶？<a id="a-3N"></a>”</p>
  <p id="a3O">尊者跋陀和利答曰：<a id="a-3P"></a>“不也。<a id="a-3Q"></a>”</p>
  <p id="a3R">世尊告曰：<a id="a-3S"></a>“跋陀和利，<a id="a-3T"></a>若有比丘，<a id="a-3U"></a>设非俱解脱有慧解脱，<a id="a-3V"></a>设非慧解脱有身证者，<a id="a-3W"></a>设非身证有见到者，<a id="a-3X"></a>设非见到有信解脱，<a id="a-3Y"></a>设非信解脱有法行者，<a id="a-3Z"></a>设非法行有信行者，<a id="a-3a"></a>我语彼曰：<a id="a-3b"></a>‘汝来入泥！<a id="a-3c"></a>’跋陀和利，<a id="a-3d"></a>于意云何？<a id="a-3e"></a>我教彼比丘，<a id="a-3f"></a>彼比丘宁当可住而移避耶？<a id="a-3g"></a>”</p>
  <p id="a3h">尊者跋陀和利答曰：<a id="a-3i"></a>“不也。<a id="a-3j"></a>”</p>
  <p id="a3k">世尊告曰：<a id="a-3l"></a>“跋陀和利，<a id="a-3m"></a>于意云何？<a id="a-3n"></a>汝于尔时得信行、<a id="a-3o"></a>法行、<a id="a-3p"></a>信解脱、<a id="a-3q"></a>见到、<a id="a-3r"></a>身证、<a id="a-3s"></a>慧解脱、<a id="a-3t"></a>俱解脱耶？<a id="a-3u"></a>”</p>
  <p id="a3v">尊者跋陀和利答曰：<a id="a-3w"></a>“不也。<a id="a-3x"></a>”</p>
  <p id="a3y">世尊告曰：<a id="a-3z"></a>“跋陀和利，<a id="a-40"></a>汝于尔时非如空屋耶？<a id="a-41"></a>”</p>
  <p id="a42">于是，<a id="a-43"></a>尊者跋陀和利为世尊面呵责已，<a id="a-44"></a>内怀忧戚，<a id="a-45"></a>低头默然，<a id="a-46"></a>失辩无言，<a id="a-47"></a>如有所伺。</p>
  <p id="a48">于是，<a id="a-49"></a>世尊面呵责尊者跋陀和利已，<a id="a-4A"></a>复欲令欢喜，<a id="a-4B"></a>而告之曰：<a id="a-4C"></a>“跋陀和利，<a id="a-4D"></a>汝当尔时，<a id="a-4E"></a>于我无信法静，<a id="a-4F"></a>无爱法静，<a id="a-4G"></a>无诤法静。<a id="a-4H"></a>所以者何？<a id="a-4I"></a>我为比丘众施设一坐食戒，<a id="a-4J"></a>诸比丘众皆奉学戒及世尊境界诸微妙法，<a id="a-4K"></a>唯汝说不堪任，<a id="a-4L"></a>从座起去。<a id="a-4M"></a>所以者何？<a id="a-4N"></a>以不学具戒及世尊境界诸微妙法故。<a id="a-4O"></a>”</p>
  <p id="a4P">尊者跋陀和利白曰：<a id="a-4Q"></a>“实尔。<a id="a-4R"></a>所以者何？<a id="a-4S"></a>世尊为比丘众施设一坐食戒，<a id="a-4T"></a>诸比丘众皆奉学戒及世尊境界诸微妙法，<a id="a-4U"></a>唯我说不堪任，<a id="a-4V"></a>从座起去。<a id="a-4W"></a>所以者何？<a id="a-4X"></a>以不学具戒及世尊境界诸微妙法故，<a id="a-4Y"></a>惟愿世尊受我过失！<a id="a-4Z"></a>我见过已，<a id="a-4a"></a>当自悔过，<a id="a-4b"></a>从今护之，<a id="a-4c"></a>不复更作。<a id="a-4d"></a>”</p>
  <p id="a4e">世尊告曰：<a id="a-4f"></a>“跋陀和利，<a id="a-4g"></a>如是汝实如愚如痴，<a id="a-4h"></a>如不了，<a id="a-4i"></a>如不善。<a id="a-4j"></a>所以者何？<a id="a-4k"></a>我为比丘众施设一坐食戒，<a id="a-4l"></a>诸比丘众皆奉学戒及世尊境界诸微妙法，<a id="a-4m"></a>唯汝说不堪任，<a id="a-4n"></a>从座起去。<a id="a-4o"></a>所以者何？<a id="a-4p"></a>以汝不学具戒及世尊境界诸微妙法故。<a id="a-4q"></a>跋陀和利，<a id="a-4r"></a>若汝有过，<a id="a-4s"></a>见已自悔，<a id="a-4t"></a>从今护之，<a id="a-4u"></a>不更作者。<a id="a-4v"></a>跋陀和利，<a id="a-4w"></a>如是则于圣法、<a id="a-4x"></a>律中益而不损。<a id="a-4y"></a>若汝有过，<a id="a-4z"></a>见已自悔，<a id="a-50"></a>从今护之，<a id="a-51"></a>不更作者。<a id="a-52"></a>跋陀和利，<a id="a-53"></a>于意云何？<a id="a-54"></a>若有比丘不学具戒者，<a id="a-55"></a>彼住无事处山林树下，<a id="a-56"></a>或居高岩寂无音声，<a id="a-57"></a>远离，<a id="a-58"></a>无恶，<a id="a-59"></a>无有人民，<a id="a-5A"></a>随顺宴坐。<a id="a-5B"></a>彼住远离处，<a id="a-5C"></a>修行精勤，<a id="a-5D"></a>得增上心，<a id="a-5E"></a>现法乐居。<a id="a-5F"></a>彼住远离处，<a id="a-5G"></a>修行精勤，<a id="a-5H"></a>安隐快乐，<a id="a-5I"></a>以诬谤世尊戒，<a id="a-5J"></a>及诬谤天诸智梵行者，<a id="a-5K"></a>亦诬谤自戒。<a id="a-5L"></a>彼诬谤世尊戒，<a id="a-5M"></a>及诬谤天诸智梵行者，<a id="a-5N"></a>亦诬谤自戒已，<a id="a-5O"></a>便不生欢悦；<a id="a-5P"></a>不生欢悦已，<a id="a-5Q"></a>便不生喜；<a id="a-5R"></a>不生喜已，<a id="a-5S"></a>便不止身；<a id="a-5T"></a>不止身已，<a id="a-5U"></a>便不觉乐；<a id="a-5V"></a>不觉乐已，<a id="a-5W"></a>便心不定。<a id="a-5X"></a>跋陀和利，<a id="a-5Y"></a>贤圣弟子心不定已，<a id="a-5Z"></a>便不见如实、<a id="a-5a"></a>知如真。</p>
  <p id="a5b">“跋陀和利，<a id="a-5c"></a>于意云何？<a id="a-5d"></a>若有比丘学具戒者，<a id="a-5e"></a>彼住无事处山林树下，<a id="a-5f"></a>或居高岩寂无音声，<a id="a-5g"></a>远离，<a id="a-5h"></a>无恶，<a id="a-5i"></a>无有人民，<a id="a-5j"></a>随顺宴坐。<a id="a-5k"></a>彼住远离处，<a id="a-5l"></a>修行精勤，<a id="a-5m"></a>得增上心，<a id="a-5n"></a>现法乐居。<a id="a-5o"></a>彼住远离处，<a id="a-5p"></a>修行精勤，<a id="a-5q"></a>安隐快乐已，<a id="a-5r"></a>不诬谤世尊戒，<a id="a-5s"></a>不诬谤天诸智梵行者，<a id="a-5t"></a>亦不诬谤自戒。<a id="a-5u"></a>彼不诬谤世尊戒，<a id="a-5v"></a>不诬谤天诸智梵行者，<a id="a-5w"></a>亦不诬谤自戒已，<a id="a-5x"></a>便生欢悦；<a id="a-5y"></a>生欢悦已，<a id="a-5z"></a>便生喜；<a id="a-60"></a>生喜已，<a id="a-61"></a>便止身；<a id="a-62"></a>止身已，<a id="a-63"></a>便觉乐；<a id="a-64"></a>觉乐已，<a id="a-65"></a>便心定。</p>
  <p id="a66">“跋陀和利，<a id="a-67"></a>贤圣弟子心定已，<a id="a-68"></a>便见如实、<a id="a-69"></a>知如真；<a id="a-6A"></a>见如实、<a id="a-6B"></a>知如真已，<a id="a-6C"></a>便离欲、<a id="a-6D"></a>离恶不善之法，<a id="a-6E"></a>有觉、<a id="a-6F"></a>有观，<a id="a-6G"></a>离生喜、<a id="a-6H"></a>乐，<a id="a-6I"></a>得初禅成就游。<a id="a-6J"></a>跋陀和利，<a id="a-6K"></a>是谓彼于尔时得第一增上心，<a id="a-6L"></a>即于现法得安乐居，<a id="a-6M"></a>易不难得，<a id="a-6N"></a>乐住无怖，<a id="a-6O"></a>安隐快乐，<a id="a-6P"></a>令升涅槃。<a id="a-6Q"></a>彼觉、<a id="a-6R"></a>观已息，<a id="a-6S"></a>内静、<a id="a-6T"></a>一心，<a id="a-6U"></a>无觉、<a id="a-6V"></a>无观，<a id="a-6W"></a>定生喜、<a id="a-6X"></a>乐，<a id="a-6Y"></a>得第二禅成就游。<a id="a-6Z"></a>跋陀和利，<a id="a-6a"></a>是谓彼于尔时得第二增上心，<a id="a-6b"></a>即于现法得安乐居，<a id="a-6c"></a>易不难得，<a id="a-6d"></a>乐住无怖，<a id="a-6e"></a>安隐快乐，<a id="a-6f"></a>令升涅槃。<a id="a-6g"></a>彼离于喜欲，<a id="a-6h"></a>舍无求游，<a id="a-6i"></a>正念正智而身觉乐，<a id="a-6j"></a>谓圣所说、<a id="a-6k"></a>圣所舍、<a id="a-6l"></a>念、<a id="a-6m"></a>乐住、<a id="a-6n"></a>空，<a id="a-6o"></a>得第三禅成就游。<a id="a-6p"></a>跋陀和利，<a id="a-6q"></a>是谓彼于尔时得第三增上心，<a id="a-6r"></a>即于现法得安乐居，<a id="a-6s"></a>易不难得，<a id="a-6t"></a>乐住无怖，<a id="a-6u"></a>安隐快乐，<a id="a-6v"></a>令升涅槃。<a id="a-6w"></a>彼乐灭、<a id="a-6x"></a>苦灭，<a id="a-6y"></a>喜、<a id="a-6z"></a>忧本已灭，<a id="a-70"></a>不苦不乐、<a id="a-71"></a>舍、<a id="a-72"></a>念、<a id="a-73"></a>清净，<a id="a-74"></a>得第四禅成就游。<a id="a-75"></a>跋陀和利，<a id="a-76"></a>是谓彼于尔时得第四增上心，<a id="a-77"></a>即于现法得安乐居，<a id="a-78"></a>易不难得，<a id="a-79"></a>乐住无怖，<a id="a-7A"></a>安隐快乐，<a id="a-7B"></a>令升涅槃。</p>
  <p id="a7C">“彼如是得定心清净，<a id="a-7D"></a>无秽无烦，<a id="a-7E"></a>柔软善住，<a id="a-7F"></a>得不动心，<a id="a-7G"></a>学忆宿命智通作证。<a id="a-7H"></a>彼有行有相貌，<a id="a-7I"></a>忆本无量昔所经历，<a id="a-7J"></a>谓一生、<a id="a-7K"></a>二生、<a id="a-7L"></a>百生、<a id="a-7M"></a>千生、<a id="a-7N"></a>成劫、<a id="a-7O"></a>败劫、<a id="a-7P"></a>无量成败劫，<a id="a-7Q"></a>彼众生名某，<a id="a-7R"></a>彼昔更历，<a id="a-7S"></a>我曾生彼：<a id="a-7T"></a>如是姓、<a id="a-7U"></a>如是字、<a id="a-7V"></a>如是生、<a id="a-7W"></a>如是饮食、<a id="a-7X"></a>如是受苦乐、<a id="a-7Y"></a>如是长寿、<a id="a-7Z"></a>如是久住、<a id="a-7a"></a>如是寿讫；<a id="a-7b"></a>此死生彼，<a id="a-7c"></a>彼死生此，<a id="a-7d"></a>我生在此：<a id="a-7e"></a>如是姓、<a id="a-7f"></a>如是字、<a id="a-7g"></a>如是生、<a id="a-7h"></a>如是饮食、<a id="a-7i"></a>如是受苦乐、<a id="a-7j"></a>如是长寿、<a id="a-7k"></a>如是久住、<a id="a-7l"></a>如是寿讫。<a id="a-7m"></a>跋陀和利，<a id="a-7n"></a>是谓彼于尔时得此第一明达，<a id="a-7o"></a>以本无放逸，<a id="a-7p"></a>乐住远离，<a id="a-7q"></a>修行精勤，<a id="a-7r"></a>谓无智灭而智生，<a id="a-7s"></a>暗坏而明成，<a id="a-7t"></a>无明灭而明生，<a id="a-7u"></a>谓忆宿命智作证明达。</p>
  <p id="a7v">“彼如是得定心清净，<a id="a-7w"></a>无秽无烦，<a id="a-7x"></a>柔软善住，<a id="a-7y"></a>得不动心，<a id="a-7z"></a>学于生死智通作证。<a id="a-80"></a>彼以清净天眼出过于人，<a id="a-81"></a>见此众生死时生时，<a id="a-82"></a>好色恶色，<a id="a-83"></a>妙与不妙，<a id="a-84"></a>往来善处及不善处；<a id="a-85"></a>随此众生之所作业，<a id="a-86"></a>见其如真。<a id="a-87"></a>若此众生成就身恶行，<a id="a-88"></a>口、<a id="a-89"></a>意恶行，<a id="a-8A"></a>诽谤圣人，<a id="a-8B"></a>邪见成就邪见业；<a id="a-8C"></a>彼因缘此，<a id="a-8D"></a>身坏命终，<a id="a-8E"></a>必至恶处，<a id="a-8F"></a>生地狱中。<a id="a-8G"></a>若此众生成就身妙行，<a id="a-8H"></a>口、<a id="a-8I"></a>意妙行，<a id="a-8J"></a>不诽谤圣人，<a id="a-8K"></a>正见成就正见业；<a id="a-8L"></a>彼因缘此，<a id="a-8M"></a>身坏命终，<a id="a-8N"></a>必升善处，<a id="a-8O"></a>上生天中。<a id="a-8P"></a>跋陀和利，<a id="a-8Q"></a>是谓彼于尔时得第二明达，<a id="a-8R"></a>以本无放逸，<a id="a-8S"></a>乐住远离，<a id="a-8T"></a>修行精勤，<a id="a-8U"></a>无智灭而智生，<a id="a-8V"></a>暗坏而明成，<a id="a-8W"></a>无明灭而明生，<a id="a-8X"></a>谓生死智作证明达。</p>
  <p id="a8Y">“彼如是得定心清净，<a id="a-8Z"></a>无秽无烦，<a id="a-8a"></a>柔软善住，<a id="a-8b"></a>得不动心，<a id="a-8c"></a>学漏尽智通作证。<a id="a-8d"></a>彼知此苦如真，<a id="a-8e"></a>知此苦集、<a id="a-8f"></a>知此苦灭、<a id="a-8g"></a>知此苦灭道如真；<a id="a-8h"></a>知此漏如真，<a id="a-8i"></a>知此漏集、<a id="a-8j"></a>知此漏灭、<a id="a-8k"></a>知此漏灭道如真。<a id="a-8l"></a>彼如是知、<a id="a-8m"></a>如是见，<a id="a-8n"></a>欲漏心解脱，<a id="a-8o"></a>有漏、<a id="a-8p"></a>无明漏心解脱；<a id="a-8q"></a>解脱已，<a id="a-8r"></a>便知解脱：<a id="a-8s"></a>生已尽，<a id="a-8t"></a>梵行已立，<a id="a-8u"></a>所作已办，<a id="a-8v"></a>不更受有，<a id="a-8w"></a>知如真。<a id="a-8x"></a>跋陀和利，<a id="a-8y"></a>是谓彼于尔时得第三明达，<a id="a-8z"></a>以本无放逸，<a id="a-90"></a>乐住远离，<a id="a-91"></a>修行精勤，<a id="a-92"></a>无智灭而智生，<a id="a-93"></a>暗坏而明成，<a id="a-94"></a>无明灭而明生，<a id="a-95"></a>谓漏尽智作证明达。<a id="a-96"></a>”</p>
  <p id="a97">于是，<a id="a-98"></a>尊者跋陀和利即从座起，<a id="a-99"></a>偏袒著衣，<a id="a-9A"></a>叉手向佛，<a id="a-9B"></a>白曰：<a id="a-9C"></a>“世尊，<a id="a-9D"></a>何因何缘，<a id="a-9E"></a>诸比丘等同犯于戒，<a id="a-9F"></a>或有苦治？<a id="a-9G"></a>或不苦治？<a id="a-9H"></a>”</p>
  <p id="a9I">世尊答曰：<a id="a-9J"></a>“跋陀和利，<a id="a-9K"></a>或有比丘数数犯戒，<a id="a-9L"></a>因数数犯戒故，<a id="a-9M"></a>为诸梵行诃所见闻从他疑者。<a id="a-9N"></a>彼为诸梵行诃所见闻从他疑已，<a id="a-9O"></a>便说异异论外余事，<a id="a-9P"></a>瞋恚憎嫉，<a id="a-9Q"></a>发怒广恶，<a id="a-9R"></a>触娆于众，<a id="a-9S"></a>轻慢于众，<a id="a-9T"></a>作如是说：<a id="a-9U"></a>‘我今当作令众欢喜而可意。<a id="a-9V"></a>’作如是意。<a id="a-9W"></a>跋陀和利，<a id="a-9X"></a>诸比丘便作是念：<a id="a-9Y"></a>‘然此贤者数数犯戒，<a id="a-9Z"></a>因数数犯戒故，<a id="a-9a"></a>为诸梵行诃所见闻从他疑者。<a id="a-9b"></a>彼为诸梵行诃所见闻从他疑已，<a id="a-9c"></a>便说异异论外余事，<a id="a-9d"></a>瞋恚憎嫉，<a id="a-9e"></a>发怒广恶，<a id="a-9f"></a>触娆于众，<a id="a-9g"></a>轻慢于众，<a id="a-9h"></a>作如是说：<a id="a-9i"></a>“我今当作令众欢喜而可意。<a id="a-9j"></a>”’见已作是语：<a id="a-9k"></a>‘诸尊，<a id="a-9l"></a>当观令久住。<a id="a-9m"></a>’跋陀和利，<a id="a-9n"></a>诸比丘如是观令久住。</p>
  <p id="a9o">“或有比丘数数犯戒，<a id="a-9p"></a>因数数犯戒故，<a id="a-9q"></a>为诸梵行诃所见闻从他疑者。<a id="a-9r"></a>彼为诸梵行诃所见闻从他疑已，<a id="a-9s"></a>不说异异论外余事，<a id="a-9t"></a>不瞋恚憎嫉、<a id="a-9u"></a>发怒广恶，<a id="a-9v"></a>不触娆众，<a id="a-9w"></a>不轻慢众，<a id="a-9x"></a>不如是说：<a id="a-9y"></a>‘我今当作令众欢喜而可意。<a id="a-9z"></a>’不作如是意。<a id="a-A0"></a>跋陀和利，<a id="a-A1"></a>诸比丘便作是念：<a id="a-A2"></a>‘然此贤者数数犯戒，<a id="a-A3"></a>因数数犯戒故，<a id="a-A4"></a>为诸梵行诃所见闻从他疑者。<a id="a-A5"></a>彼为诸梵行诃所见闻从他疑已，<a id="a-A6"></a>不说异异论外余事，<a id="a-A7"></a>不瞋恚憎嫉、<a id="a-A8"></a>发怒广恶，<a id="a-A9"></a>不触娆众，<a id="a-AA"></a>不轻慢众，<a id="a-AB"></a>不如是说：<a id="a-AC"></a>“我今当作令众欢喜而可意。<a id="a-AD"></a>”’见已而作是语：<a id="a-AE"></a>‘诸尊，<a id="a-AF"></a>当观令早灭。<a id="a-AG"></a>’跋陀和利，<a id="a-AH"></a>诸比丘如是观令早灭，<a id="a-AI"></a>轻犯禁戒亦复如是。</p>
  <p id="aAJ">“跋陀和利，<a id="a-AK"></a>或有比丘有信、<a id="a-AL"></a>有爱、<a id="a-AM"></a>有静，<a id="a-AN"></a>‘今此比丘有信、<a id="a-AO"></a>有爱、<a id="a-AP"></a>有静，<a id="a-AQ"></a>若我等苦治于此贤者，<a id="a-AR"></a>今此贤者有信、<a id="a-AS"></a>有爱、<a id="a-AT"></a>有静，<a id="a-AU"></a>因此必断。<a id="a-AV"></a>我等宁可善共将护于此贤者。<a id="a-AW"></a>’诸比丘便善共将护。<a id="a-AX"></a>跋陀和利，<a id="a-AY"></a>譬若如人唯有一眼，<a id="a-AZ"></a>彼诸亲属为怜念愍伤，<a id="a-Aa"></a>求利及饶益，<a id="a-Ab"></a>求安隐快乐，<a id="a-Ac"></a>善共将护，<a id="a-Ad"></a>莫令此人寒热、<a id="a-Ae"></a>饥渴、<a id="a-Af"></a>有病、<a id="a-Ag"></a>有忧、<a id="a-Ah"></a>有病忧，<a id="a-Ai"></a>莫尘、<a id="a-Aj"></a>莫烟、<a id="a-Ak"></a>莫尘烟。<a id="a-Al"></a>所以者何？<a id="a-Am"></a>复恐此人失去一眼，<a id="a-An"></a>是故亲属善将护之。<a id="a-Ao"></a>跋陀和利，<a id="a-Ap"></a>如是比丘少信、<a id="a-Aq"></a>少爱、<a id="a-Ar"></a>少有静，<a id="a-As"></a>诸比丘等便作是念：<a id="a-At"></a>‘今此比丘少信、<a id="a-Au"></a>少爱、<a id="a-Av"></a>少有静，<a id="a-Aw"></a>若我等苦治于此贤者，<a id="a-Ax"></a>今此贤者少信、<a id="a-Ay"></a>少爱、<a id="a-Az"></a>少有静，<a id="a-B0"></a>因此必断。<a id="a-B1"></a>我等宁可善共将护于此贤者。<a id="a-B2"></a>’是故诸比丘善共将护，<a id="a-B3"></a>犹如亲属护一眼人。<a id="a-B4"></a>”</p>
  <p id="aB5">于是，<a id="a-B6"></a>尊者跋陀和利即从座起，<a id="a-B7"></a>偏袒著衣，<a id="a-B8"></a>叉手向佛，<a id="a-B9"></a>白曰：<a id="a-BA"></a>“世尊，<a id="a-BB"></a>何因何缘，<a id="a-BC"></a>昔日少施设戒，<a id="a-BD"></a>多有比丘遵奉持者？<a id="a-BE"></a>何因何缘，<a id="a-BF"></a>世尊今日多施设戒，<a id="a-BG"></a>少有比丘遵奉持者？<a id="a-BH"></a>”</p>
  <p id="aBI">世尊答曰：<a id="a-BJ"></a>“跋陀和利，<a id="a-BK"></a>若比丘众不得利者，<a id="a-BL"></a>众便无喜好法；<a id="a-BM"></a>若众得利者，<a id="a-BN"></a>众便生喜好法。<a id="a-BO"></a>生喜好法已，<a id="a-BP"></a>世尊欲断此喜好法故，<a id="a-BQ"></a>便为弟子施设于戒。<a id="a-BR"></a>如是称誉广大，<a id="a-BS"></a>上尊王所识知，<a id="a-BT"></a>大有福、<a id="a-BU"></a>多学问。<a id="a-BV"></a>跋陀和利，<a id="a-BW"></a>若众不多闻者，<a id="a-BX"></a>众便不生喜好法；<a id="a-BY"></a>若众多闻者，<a id="a-BZ"></a>众便生喜好法。<a id="a-Ba"></a>众生喜好法已，<a id="a-Bb"></a>世尊欲断此喜好法故，<a id="a-Bc"></a>便为弟子施设戒。<a id="a-Bd"></a>跋陀和利，<a id="a-Be"></a>不以断现世漏故，<a id="a-Bf"></a>为弟子施设戒；<a id="a-Bg"></a>我以断后世漏故，<a id="a-Bh"></a>为弟子施设戒。<a id="a-Bi"></a>跋陀和利，<a id="a-Bj"></a>是故我为弟子断漏故施设戒，<a id="a-Bk"></a>至受我教。<a id="a-Bl"></a>跋陀和利，<a id="a-Bm"></a>我于昔时为诸比丘说清净马喻法，<a id="a-Bn"></a>此中何所因？<a id="a-Bo"></a>汝忆不耶？<a id="a-Bp"></a>”</p>
  <p id="aBq">尊者跋陀和利白曰：<a id="a-Br"></a>“世尊此中有所因。<a id="a-Bs"></a>所以者何？<a id="a-Bt"></a>世尊为诸比丘施设一坐食戒，<a id="a-Bu"></a>诸比丘众皆奉学戒及世尊境界诸微妙法，<a id="a-Bv"></a>唯我说不堪任，<a id="a-Bw"></a>从座起去，<a id="a-Bx"></a>以不学具戒及世尊境界诸微妙法故。<a id="a-By"></a>世尊，<a id="a-Bz"></a>是谓此中有所因。<a id="a-C0"></a>”</p>
  <p id="aC1">世尊复告曰：<a id="a-C2"></a>“跋陀和利，<a id="a-C3"></a>此中不但因是。<a id="a-C4"></a>跋陀和利，<a id="a-C5"></a>若我为诸此丘当说清净马喻法者，<a id="a-C6"></a>汝必不一心，<a id="a-C7"></a>不善恭敬，<a id="a-C8"></a>不思念听。<a id="a-C9"></a>跋陀和利，<a id="a-CA"></a>是谓此中更有因也。<a id="a-CB"></a>”</p>
  <p id="aCC">于是，<a id="a-CD"></a>尊者跋陀和利即从座起，<a id="a-CE"></a>偏袒著衣，<a id="a-CF"></a>叉手向佛，<a id="a-CG"></a>白曰：<a id="a-CH"></a>“世尊，<a id="a-CI"></a>今正是时。<a id="a-CJ"></a>善逝，<a id="a-CK"></a>今正是时。<a id="a-CL"></a>若世尊为诸比丘说清净马喻法者，<a id="a-CM"></a>诸比丘从世尊闻已，<a id="a-CN"></a>当善受持！<a id="a-CO"></a>”</p>
  <p id="aCP">世尊告曰：<a id="a-CQ"></a>“跋陀和利，<a id="a-CR"></a>犹如知御马者得清净良马，<a id="a-CS"></a>彼知御者先治其口，<a id="a-CT"></a>治其口已，<a id="a-CU"></a>则有不乐于动转，<a id="a-CV"></a>或欲或不欲。<a id="a-CW"></a>所以者何？<a id="a-CX"></a>以未曾治故。<a id="a-CY"></a>跋陀和利，<a id="a-CZ"></a>若清净良马从御者治，<a id="a-Ca"></a>第一治得成就彼御马者，<a id="a-Cb"></a>然复更治勒口、<a id="a-Cc"></a>绊脚，<a id="a-Cd"></a>绊脚、<a id="a-Ce"></a>勒曰而令驱行，<a id="a-Cf"></a>用令止斗，<a id="a-Cg"></a>堪任王乘无上行，<a id="a-Ch"></a>无上息治诸支节，<a id="a-Ci"></a>悉御令成，<a id="a-Cj"></a>则有不乐于动转，<a id="a-Ck"></a>或欲或不欲。<a id="a-Cl"></a>所以者何？<a id="a-Cm"></a>以数数治故。<a id="a-Cn"></a>跋陀和利，<a id="a-Co"></a>若清净良马，<a id="a-Cp"></a>彼御马者数数治时得成就者，<a id="a-Cq"></a>彼于尔时调、<a id="a-Cr"></a>善调，<a id="a-Cs"></a>得无上调、<a id="a-Ct"></a>得第一无上调，<a id="a-Cu"></a>无上行、<a id="a-Cv"></a>得第一行，<a id="a-Cw"></a>便中王乘，<a id="a-Cx"></a>食于王粟，<a id="a-Cy"></a>称说王马。</p>
  <p id="aCz">“跋陀和利，<a id="a-D0"></a>如是，<a id="a-D1"></a>若时贤良智人成就十无学法、<a id="a-D2"></a>无学正见乃至无学正智者，<a id="a-D3"></a>彼于尔时调、<a id="a-D4"></a>善调、<a id="a-D5"></a>得无上调、<a id="a-D6"></a>得第一无上调，<a id="a-D7"></a>无上止、<a id="a-D8"></a>得第一止，<a id="a-D9"></a>除一切曲，<a id="a-DA"></a>除一切秽，<a id="a-DB"></a>除一切怖，<a id="a-DC"></a>除一切痴，<a id="a-DD"></a>除一切谄，<a id="a-DE"></a>止一切尘，<a id="a-DF"></a>净一切垢而无所著，<a id="a-DG"></a>可敬可重，<a id="a-DH"></a>可奉可祠，<a id="a-DI"></a>一切天人良福田也。<a id="a-DJ"></a>”</p>
  <p id="aDK">佛说如是，<a id="a-DL"></a>尊者跋陀和利及诸比丘闻佛所说，<a id="a-DM"></a>欢喜奉行。</p>
  <p data-pb></p>
  <h2 id="aDN">大品阿湿具经第四</h2>
  <p id="aDO">我闻如是：<a id="a-DP"></a>一时，<a id="a-DQ"></a>佛游迦尸国，<a id="a-DR"></a>与大比丘众俱，<a id="a-DS"></a>游在一处，<a id="a-DT"></a>告诸比丘：<a id="a-DU"></a>“我日一食，<a id="a-DV"></a>日一食已，<a id="a-DW"></a>无为无求，<a id="a-DX"></a>无有病痛，<a id="a-DY"></a>身体轻便，<a id="a-DZ"></a>气力康强，<a id="a-Da"></a>安隐快乐。<a id="a-Db"></a>汝等亦应日一食，<a id="a-Dc"></a>日一食已，<a id="a-Dd"></a>无为无求，<a id="a-De"></a>无有病痛，<a id="a-Df"></a>身体轻便，<a id="a-Dg"></a>气力康强，<a id="a-Dh"></a>安隐快乐。<a id="a-Di"></a>”</p>
  <p id="aDj">尔时，<a id="a-Dk"></a>世尊为比丘众施设日一食戒，<a id="a-Dl"></a>诸比丘众皆奉学戒及世尊境界诸微妙法。<a id="a-Dm"></a>于是，<a id="a-Dn"></a>世尊展转到迦罗赖，<a id="a-Do"></a>住迦罗赖北村尸摄惒林。</p>
  <p id="aDp">尔时，<a id="a-Dq"></a>迦罗赖中有二比丘，<a id="a-Dr"></a>一名阿湿具，<a id="a-Ds"></a>二名弗那婆修，<a id="a-Dt"></a>旧土地主、<a id="a-Du"></a>寺主、<a id="a-Dv"></a>宗主。<a id="a-Dw"></a>彼朝食、<a id="a-Dx"></a>暮食、<a id="a-Dy"></a>昼食、<a id="a-Dz"></a>过中食，<a id="a-E0"></a>彼朝食、<a id="a-E1"></a>暮食、<a id="a-E2"></a>昼食、<a id="a-E3"></a>过中食已，<a id="a-E4"></a>无为无求，<a id="a-E5"></a>无有病痛，<a id="a-E6"></a>身体轻便，<a id="a-E7"></a>气力康强，<a id="a-E8"></a>安隐快乐。<a id="a-E9"></a>众多比丘闻已，<a id="a-EA"></a>往诣阿湿具及弗那婆修比丘所，<a id="a-EB"></a>而语彼曰：<a id="a-EC"></a>“阿湿具，<a id="a-ED"></a>弗那婆修，<a id="a-EE"></a>世尊游迦尸国，<a id="a-EF"></a>与大比丘众俱，<a id="a-EG"></a>游在一处，<a id="a-EH"></a>告诸比丘：<a id="a-EI"></a>‘我日一食，<a id="a-EJ"></a>日一食已，<a id="a-EK"></a>无为无求，<a id="a-EL"></a>无有病痛，<a id="a-EM"></a>身体轻便，<a id="a-EN"></a>气力康强，<a id="a-EO"></a>安隐快乐。<a id="a-EP"></a>汝等亦应日一食，<a id="a-EQ"></a>日一食已，<a id="a-ER"></a>无为无求，<a id="a-ES"></a>无有病痛，<a id="a-ET"></a>身体轻便，<a id="a-EU"></a>气力康强，<a id="a-EV"></a>安隐快乐。<a id="a-EW"></a>’尔时，<a id="a-EX"></a>世尊为比丘众施设日一食戒，<a id="a-EY"></a>诸比丘众皆奉学戒及世尊境界诸微妙法。<a id="a-EZ"></a>阿湿具，<a id="a-Ea"></a>弗那婆修，<a id="a-Eb"></a>汝等亦应日一食，<a id="a-Ec"></a>日一食已，<a id="a-Ed"></a>无为无求，<a id="a-Ee"></a>无有病痛，<a id="a-Ef"></a>身体轻便，<a id="a-Eg"></a>气力康强，<a id="a-Eh"></a>安隐快乐，<a id="a-Ei"></a>汝等莫违世尊及比丘众。<a id="a-Ej"></a>”</p>
  <p id="aEk">阿湿具、<a id="a-El"></a>弗那婆修闻已，<a id="a-Em"></a>报曰：<a id="a-En"></a>“诸贤，<a id="a-Eo"></a>我等朝食、<a id="a-Ep"></a>暮食、<a id="a-Eq"></a>昼食、<a id="a-Er"></a>过中食，<a id="a-Es"></a>朝食、<a id="a-Et"></a>暮食、<a id="a-Eu"></a>昼食、<a id="a-Ev"></a>过中食已，<a id="a-Ew"></a>无为无求，<a id="a-Ex"></a>无有病痛，<a id="a-Ey"></a>身体轻便，<a id="a-Ez"></a>气力康强，<a id="a-F0"></a>安隐快乐，<a id="a-F1"></a>我等何缘舍现而须待后？<a id="a-F2"></a>”如是再三。</p>
  <p id="aF3">彼众多比丘不能令阿湿具及弗那婆修除恶邪见，<a id="a-F4"></a>即从座起，<a id="a-F5"></a>舍之而去，<a id="a-F6"></a>往诣佛所，<a id="a-F7"></a>稽首佛足，<a id="a-F8"></a>却住一面，<a id="a-F9"></a>白曰：<a id="a-FA"></a>“世尊，<a id="a-FB"></a>此迦罗赖中有二比丘，<a id="a-FC"></a>一名阿湿具，<a id="a-FD"></a>二名弗那婆修，<a id="a-FE"></a>旧土地主、<a id="a-FF"></a>寺主、<a id="a-FG"></a>宗主。<a id="a-FH"></a>彼朝食、<a id="a-FI"></a>暮食、<a id="a-FJ"></a>昼食、<a id="a-FK"></a>过中食，<a id="a-FL"></a>彼朝食、<a id="a-FM"></a>暮食、<a id="a-FN"></a>昼食、<a id="a-FO"></a>过中食已，<a id="a-FP"></a>无为无求，<a id="a-FQ"></a>无有病痛，<a id="a-FR"></a>身体轻便，<a id="a-FS"></a>气力康强，<a id="a-FT"></a>安隐快乐。<a id="a-FU"></a>世尊，<a id="a-FV"></a>我等闻已，<a id="a-FW"></a>便往至阿湿具及弗那婆修比丘所，<a id="a-FX"></a>而语彼曰：<a id="a-FY"></a>‘阿湿具，<a id="a-FZ"></a>弗那婆修，<a id="a-Fa"></a>世尊游迦尸国，<a id="a-Fb"></a>与大比丘众俱，<a id="a-Fc"></a>游在一处，<a id="a-Fd"></a>告诸此丘：<a id="a-Fe"></a>“我日一食，<a id="a-Ff"></a>日一食已，<a id="a-Fg"></a>无为无求，<a id="a-Fh"></a>无有病痛，<a id="a-Fi"></a>身体轻便，<a id="a-Fj"></a>气力康强，<a id="a-Fk"></a>安隐快乐。<a id="a-Fl"></a>汝等亦应日一食，<a id="a-Fm"></a>日一食已，<a id="a-Fn"></a>无为无求，<a id="a-Fo"></a>无有病痛，<a id="a-Fp"></a>身体轻便，<a id="a-Fq"></a>气力康强，<a id="a-Fr"></a>安隐快乐。<a id="a-Fs"></a>”尔时，<a id="a-Ft"></a>世尊为比丘众施设日一食戒，<a id="a-Fu"></a>诸比丘众皆奉学戒及世尊境界诸微妙法。<a id="a-Fv"></a>阿湿具，<a id="a-Fw"></a>弗那婆修，<a id="a-Fx"></a>汝等亦应日一食，<a id="a-Fy"></a>日一食已，<a id="a-Fz"></a>无为无求，<a id="a-G0"></a>无有病痛，<a id="a-G1"></a>身体轻便，<a id="a-G2"></a>气力康强，<a id="a-G3"></a>安隐快乐。<a id="a-G4"></a>汝等莫违世尊及比丘众。<a id="a-G5"></a>’</p>
  <p id="aG6">“阿湿具、<a id="a-G7"></a>弗那婆修闻已，<a id="a-G8"></a>报我等曰：<a id="a-G9"></a>‘诸贤，<a id="a-GA"></a>我等朝食、<a id="a-GB"></a>暮食、<a id="a-GC"></a>昼食、<a id="a-GD"></a>过中食，<a id="a-GE"></a>朝食、<a id="a-GF"></a>暮食、<a id="a-GG"></a>昼食、<a id="a-GH"></a>过中食已，<a id="a-GI"></a>无为无求，<a id="a-GJ"></a>无有病痛，<a id="a-GK"></a>身体轻便，<a id="a-GL"></a>气力康强，<a id="a-GM"></a>安隐快乐，<a id="a-GN"></a>我等何缘舍现而须待后？<a id="a-GO"></a>’如是再三。<a id="a-GP"></a>世尊，<a id="a-GQ"></a>如我等不能令阿湿具、<a id="a-GR"></a>弗那婆修除恶邪见，<a id="a-GS"></a>即从座起，<a id="a-GT"></a>舍之而去。<a id="a-GU"></a>”</p>
  <p id="aGV">世尊闻已，<a id="a-GW"></a>告一比丘：<a id="a-GX"></a>“汝往至阿湿具、<a id="a-GY"></a>弗那婆修比丘所，<a id="a-GZ"></a>语如是曰：<a id="a-Ga"></a>‘阿湿具，<a id="a-Gb"></a>弗那婆修，<a id="a-Gc"></a>世尊呼汝等。<a id="a-Gd"></a>’”</p>
  <p id="aGe">一比丘闻已：<a id="a-Gf"></a>“唯然，<a id="a-Gg"></a>世尊。<a id="a-Gh"></a>”即从座起，<a id="a-Gi"></a>稽首佛足，<a id="a-Gj"></a>绕三匝而去；<a id="a-Gk"></a>至阿湿具及弗那婆修比丘所，<a id="a-Gl"></a>语如是曰：<a id="a-Gm"></a>“阿湿具，<a id="a-Gn"></a>弗那婆修，<a id="a-Go"></a>世尊呼贤者等。<a id="a-Gp"></a>”阿湿具、<a id="a-Gq"></a>弗那婆修闻已，<a id="a-Gr"></a>即诣佛所，<a id="a-Gs"></a>稽首佛足，<a id="a-Gt"></a>却坐一面。</p>
  <p id="aGu">世尊问曰：<a id="a-Gv"></a>“阿湿具，<a id="a-Gw"></a>弗那婆修，<a id="a-Gx"></a>众多比丘实语汝等：<a id="a-Gy"></a>‘阿湿具，<a id="a-Gz"></a>弗那婆修比丘，<a id="a-H0"></a>世尊游迦尸国，<a id="a-H1"></a>与大比丘众俱，<a id="a-H2"></a>游在一处，<a id="a-H3"></a>告诸比丘：<a id="a-H4"></a>“我日一食，<a id="a-H5"></a>日一食已，<a id="a-H6"></a>无为无求，<a id="a-H7"></a>无有病痛，<a id="a-H8"></a>身体轻便，<a id="a-H9"></a>气力康强，<a id="a-HA"></a>安隐快乐。<a id="a-HB"></a>汝等亦应日一食，<a id="a-HC"></a>日一食已，<a id="a-HD"></a>无为无求，<a id="a-HE"></a>无有病痛，<a id="a-HF"></a>身体轻便，<a id="a-HG"></a>气力康强，<a id="a-HH"></a>安隐快乐。<a id="a-HI"></a>”尔时，<a id="a-HJ"></a>世尊为比丘众施设日一食戒，<a id="a-HK"></a>诸比丘众皆奉学戒及世尊境界诸微妙法。<a id="a-HL"></a>阿湿具，<a id="a-HM"></a>弗那婆修，<a id="a-HN"></a>汝等亦应日一食，<a id="a-HO"></a>日一食已，<a id="a-HP"></a>无为无求，<a id="a-HQ"></a>无有病痛，<a id="a-HR"></a>身体轻便，<a id="a-HS"></a>气力康强，<a id="a-HT"></a>安隐快乐。<a id="a-HU"></a>汝等莫违世尊及比丘众。<a id="a-HV"></a>’阿湿具，<a id="a-HW"></a>弗那婆修，<a id="a-HX"></a>汝等闻已，<a id="a-HY"></a>语诸比丘曰：<a id="a-HZ"></a>‘诸贤，<a id="a-Ha"></a>我等朝食、<a id="a-Hb"></a>暮食、<a id="a-Hc"></a>昼食、<a id="a-Hd"></a>过中食，<a id="a-He"></a>朝食、<a id="a-Hf"></a>暮食、<a id="a-Hg"></a>昼食、<a id="a-Hh"></a>过中食已，<a id="a-Hi"></a>无为无求，<a id="a-Hj"></a>无有病痛，<a id="a-Hk"></a>身体轻便，<a id="a-Hl"></a>气力康强，<a id="a-Hm"></a>安隐快乐。<a id="a-Hn"></a>我等何缘舍现而须待后？<a id="a-Ho"></a>’如是再三。<a id="a-Hp"></a>阿湿具，<a id="a-Hq"></a>弗那婆修，<a id="a-Hr"></a>诸比丘不能令汝舍恶邪见，<a id="a-Hs"></a>即从座起，<a id="a-Ht"></a>舍之而去耶？<a id="a-Hu"></a>”</p>
  <p id="aHv">阿湿具、<a id="a-Hw"></a>弗那婆修答曰：<a id="a-Hx"></a>“实尔。<a id="a-Hy"></a>”</p>
  <p id="aHz">世尊告曰：<a id="a-I0"></a>“阿湿具，<a id="a-I1"></a>弗那婆修，<a id="a-I2"></a>汝等知说如是法：<a id="a-I3"></a>若有觉乐觉者，<a id="a-I4"></a>彼觉乐觉已，<a id="a-I5"></a>恶不善法转增，<a id="a-I6"></a>善法转减；<a id="a-I7"></a>若有觉苦觉者，<a id="a-I8"></a>彼觉苦觉已，<a id="a-I9"></a>恶不善法转减，<a id="a-IA"></a>善法转增耶？<a id="a-IB"></a>”</p>
  <p id="aIC">阿湿具、<a id="a-ID"></a>弗那婆修答曰：<a id="a-IE"></a>“唯然，<a id="a-IF"></a>我等如是知世尊说法：<a id="a-IG"></a>若有觉乐觉者，<a id="a-IH"></a>彼觉乐觉已，<a id="a-II"></a>不善法转增，<a id="a-IJ"></a>善法转减；<a id="a-IK"></a>若有觉苦觉者，<a id="a-IL"></a>彼觉苦觉已，<a id="a-IM"></a>不善法转减，<a id="a-IN"></a>善法转增。<a id="a-IO"></a>”</p>
  <p id="aIP">世尊呵阿湿具、<a id="a-IQ"></a>弗那婆修比丘：<a id="a-IR"></a>“汝等痴人！<a id="a-IS"></a>何由知我如是说法？<a id="a-IT"></a>汝等痴人！<a id="a-IU"></a>从何口闻知如是说法？<a id="a-IV"></a>汝等痴人！<a id="a-IW"></a>我不一向说，<a id="a-IX"></a>汝等一向受持。<a id="a-IY"></a>汝等痴人！<a id="a-IZ"></a>为众多比丘语时，<a id="a-Ia"></a>应如是如法答：<a id="a-Ib"></a>我等未知，<a id="a-Ic"></a>当问诸比丘。<a id="a-Id"></a>”</p>
  <p id="aIe">尔时，<a id="a-If"></a>世尊告诸比丘：<a id="a-Ig"></a>“汝等亦如是知我说法：<a id="a-Ih"></a>若有觉乐觉者，<a id="a-Ii"></a>彼觉乐觉已，<a id="a-Ij"></a>不善法转增，<a id="a-Ik"></a>善法转减；<a id="a-Il"></a>若有觉苦觉者，<a id="a-Im"></a>彼觉苦觉已，<a id="a-In"></a>不善法转减，<a id="a-Io"></a>善法转增耶？<a id="a-Ip"></a>”</p>
  <p id="aIq">众多比丘答曰：<a id="a-Ir"></a>“不也，<a id="a-Is"></a>世尊。<a id="a-It"></a>”</p>
  <p id="aIu">世尊复问曰：<a id="a-Iv"></a>“汝等云何知我说法？<a id="a-Iw"></a>”</p>
  <p id="aIx">众多比丘答曰：<a id="a-Iy"></a>“世尊，<a id="a-Iz"></a>我等如是知世尊说法：<a id="a-J0"></a>或有觉乐觉者，<a id="a-J1"></a>恶不善法转增，<a id="a-J2"></a>善法转减；<a id="a-J3"></a>或有觉乐觉者，<a id="a-J4"></a>恶不善法转减，<a id="a-J5"></a>善法转增。<a id="a-J6"></a>或有觉苦觉者，<a id="a-J7"></a>恶不善法转增，<a id="a-J8"></a>善法转减；<a id="a-J9"></a>或有觉苦觉者，<a id="a-JA"></a>恶不善法转减，<a id="a-JB"></a>善法转增。<a id="a-JC"></a>世尊，<a id="a-JD"></a>我等如是知世尊所说法。<a id="a-JE"></a>”</p>
  <p id="aJF">世尊闻已，<a id="a-JG"></a>叹诸比丘曰：<a id="a-JH"></a>“善哉！<a id="a-JI"></a>善哉！<a id="a-JJ"></a>若汝如是说：<a id="a-JK"></a>或有觉乐觉者，<a id="a-JL"></a>恶不善法转增，<a id="a-JM"></a>善法转减；<a id="a-JN"></a>或有觉乐觉者，<a id="a-JO"></a>恶不善法转减，<a id="a-JP"></a>善法转增。<a id="a-JQ"></a>或有觉苦觉者，<a id="a-JR"></a>恶不善法转增，<a id="a-JS"></a>善法转减；<a id="a-JT"></a>或有觉苦觉者，<a id="a-JU"></a>恶不善法转减，<a id="a-JV"></a>善法转增。<a id="a-JW"></a>所以者何？<a id="a-JX"></a>我亦如是说：<a id="a-JY"></a>或有觉乐觉者，<a id="a-JZ"></a>恶不善法转增，<a id="a-Ja"></a>善法转减；<a id="a-Jb"></a>或有觉乐觉者，<a id="a-Jc"></a>恶不善法转减，<a id="a-Jd"></a>善法转增。<a id="a-Je"></a>或有觉苦觉者，<a id="a-Jf"></a>恶不善法转增，<a id="a-Jg"></a>善法转减；<a id="a-Jh"></a>或有觉苦觉者，<a id="a-Ji"></a>恶不善法转减，<a id="a-Jj"></a>善法转增。</p>
  <p id="aJk">“若我不知如真，<a id="a-Jl"></a>不见、<a id="a-Jm"></a>不解、<a id="a-Jn"></a>不得、<a id="a-Jo"></a>不正尽觉者，<a id="a-Jp"></a>或有乐觉者，<a id="a-Jq"></a>不善法转增，<a id="a-Jr"></a>善法转减，<a id="a-Js"></a>我不应说断乐觉。<a id="a-Jt"></a>若我不知如真，<a id="a-Ju"></a>不见、<a id="a-Jv"></a>不解、<a id="a-Jw"></a>不得、<a id="a-Jx"></a>不正尽觉者，<a id="a-Jy"></a>或有乐觉者，<a id="a-Jz"></a>恶不善法转减，<a id="a-K0"></a>善法转增，<a id="a-K1"></a>我不应说修乐觉。<a id="a-K2"></a>若我不知如真，<a id="a-K3"></a>不见、<a id="a-K4"></a>不解、<a id="a-K5"></a>不得、<a id="a-K6"></a>不正尽觉者，<a id="a-K7"></a>或有苦觉者，<a id="a-K8"></a>恶不善法转增，<a id="a-K9"></a>善法转减，<a id="a-KA"></a>我不应说断苦觉。<a id="a-KB"></a>若我不知如真，<a id="a-KC"></a>不见、<a id="a-KD"></a>不解、<a id="a-KE"></a>不得、<a id="a-KF"></a>不正尽觉者，<a id="a-KG"></a>或有苦觉者，<a id="a-KH"></a>恶不善法转减，<a id="a-KI"></a>善法转增，<a id="a-KJ"></a>我不应说修苦觉。</p>
  <p id="aKK">“若我知如真，<a id="a-KL"></a>见、<a id="a-KM"></a>解、<a id="a-KN"></a>得、<a id="a-KO"></a>正尽觉者，<a id="a-KP"></a>或有乐觉者，<a id="a-KQ"></a>恶不善法转增，<a id="a-KR"></a>善法转减，<a id="a-KS"></a>是故我说断乐觉。<a id="a-KT"></a>若我知如真，<a id="a-KU"></a>见、<a id="a-KV"></a>解、<a id="a-KW"></a>得、<a id="a-KX"></a>正尽觉者，<a id="a-KY"></a>或有乐觉，<a id="a-KZ"></a>恶不善法转减，<a id="a-Ka"></a>善法转增，<a id="a-Kb"></a>是故我说修乐觉。<a id="a-Kc"></a>若我知如真，<a id="a-Kd"></a>见、<a id="a-Ke"></a>解、<a id="a-Kf"></a>得、<a id="a-Kg"></a>正尽觉者，<a id="a-Kh"></a>或有苦觉者，<a id="a-Ki"></a>恶不善法转增，<a id="a-Kj"></a>善法转减，<a id="a-Kk"></a>是故我说断苦觉。<a id="a-Kl"></a>若我知如真，<a id="a-Km"></a>见、<a id="a-Kn"></a>解、<a id="a-Ko"></a>得、<a id="a-Kp"></a>正尽觉者，<a id="a-Kq"></a>或有苦觉者，<a id="a-Kr"></a>恶不善法转减，<a id="a-Ks"></a>善法转增，<a id="a-Kt"></a>是故我说修苦觉。<a id="a-Ku"></a>所以者何？<a id="a-Kv"></a>我不说修一切身乐，<a id="a-Kw"></a>亦不说莫修一切身乐；<a id="a-Kx"></a>我不说修一切身苦，<a id="a-Ky"></a>亦不说莫修一切身苦；<a id="a-Kz"></a>我不说修一切心乐，<a id="a-L0"></a>亦不说莫修一切心乐；<a id="a-L1"></a>我不说修一切心苦，<a id="a-L2"></a>亦不说莫修一切心苦。</p>
  <p id="aL3">“云何身乐我说不修？<a id="a-L4"></a>若修身乐，<a id="a-L5"></a>恶不善法转增，<a id="a-L6"></a>善法转减者，<a id="a-L7"></a>如是身乐我说不修。<a id="a-L8"></a>云何身乐我说修耶？<a id="a-L9"></a>若修身乐，<a id="a-LA"></a>恶不善法转减，<a id="a-LB"></a>善法转增者，<a id="a-LC"></a>如是身乐我说修也。<a id="a-LD"></a>云何身苦我说不修？<a id="a-LE"></a>若修身苦，<a id="a-LF"></a>恶不善法转增，<a id="a-LG"></a>善法转减者，<a id="a-LH"></a>如是身苦我说不修。<a id="a-LI"></a>云何身苦我说修耶？<a id="a-LJ"></a>若修身苦，<a id="a-LK"></a>恶不善法转减，<a id="a-LL"></a>善法转增者，<a id="a-LM"></a>如是身苦我说修也。<a id="a-LN"></a>云何心乐我说不修？<a id="a-LO"></a>若修心乐，<a id="a-LP"></a>恶不善法转增，<a id="a-LQ"></a>善法转减者，<a id="a-LR"></a>如是心乐我说不修。<a id="a-LS"></a>云何心乐我说修耶？<a id="a-LT"></a>若修心乐，<a id="a-LU"></a>恶不善法转减，<a id="a-LV"></a>善法转增者，<a id="a-LW"></a>如是心乐我说修也。<a id="a-LX"></a>云何心苦我说不修？<a id="a-LY"></a>若修心苦，<a id="a-LZ"></a>恶不善法转增，<a id="a-La"></a>善法转减者，<a id="a-Lb"></a>如是心苦我说不修。<a id="a-Lc"></a>云何心苦我说修耶？<a id="a-Ld"></a>若修心苦，<a id="a-Le"></a>恶不善法转减，<a id="a-Lf"></a>善法转增者，<a id="a-Lg"></a>如是心苦我说修也。<a id="a-Lh"></a>彼可修法知如真，<a id="a-Li"></a>不可修法亦知如真；<a id="a-Lj"></a>彼可修法知如真，<a id="a-Lk"></a>不可修法亦知如真已，<a id="a-Ll"></a>不可修法便不修，<a id="a-Lm"></a>可修法便修；<a id="a-Ln"></a>不可修法便不修，<a id="a-Lo"></a>可修法便修已，<a id="a-Lp"></a>便恶不善法转减，<a id="a-Lq"></a>善法转增。</p>
  <p id="aLr">“我不说一切比丘行无放逸，<a id="a-Ls"></a>亦复不说一切比丘不行无放逸。<a id="a-Lt"></a>云何比丘我说不行无放逸？<a id="a-Lu"></a>若有比丘俱解脱者。<a id="a-Lv"></a>云何比丘有俱解脱？<a id="a-Lw"></a>若有比丘八解脱身触成就游，<a id="a-Lx"></a>以慧见诸漏已尽已知，<a id="a-Ly"></a>如是比丘有俱解脱，<a id="a-Lz"></a>此比丘我说不行无放逸。<a id="a-M0"></a>所以者何？<a id="a-M1"></a>此贤者本已行无放逸。<a id="a-M2"></a>若此贤者本有放逸者，<a id="a-M3"></a>终无是处，<a id="a-M4"></a>是故我说此比丘不行无放逸。<a id="a-M5"></a>若有比丘非俱解脱，<a id="a-M6"></a>有慧解脱者。<a id="a-M7"></a>云何比丘有慧解脱？<a id="a-M8"></a>若有比丘八解脱身不触成就游，<a id="a-M9"></a>以慧见诸漏已尽已知，<a id="a-MA"></a>如是比丘有慧解脱，<a id="a-MB"></a>此比丘我说不行无放逸。<a id="a-MC"></a>所以者何？<a id="a-MD"></a>此贤者本已行无放逸。<a id="a-ME"></a>若此贤者本有放逸者，<a id="a-MF"></a>终无是处，<a id="a-MG"></a>是故我说此比丘不行无放逸。<a id="a-MH"></a>此二比丘我说不行无放逸。</p>
  <p id="aMI">“云何比丘我为说行无放逸？<a id="a-MJ"></a>若有比丘非俱解脱，<a id="a-MK"></a>亦非慧解脱而有身证。<a id="a-ML"></a>云何比丘而有身证？<a id="a-MM"></a>若有比丘八解脱身触成就游，<a id="a-MN"></a>不以慧见诸漏已尽已知，<a id="a-MO"></a>如是比丘而有身证，<a id="a-MP"></a>此比丘我为说行无放逸。<a id="a-MQ"></a>我见此比丘行无放逸，<a id="a-MR"></a>为有何果，<a id="a-MS"></a>令我为此比丘说行无放逸耶？<a id="a-MT"></a>或此比丘求于诸根，<a id="a-MU"></a>习善知识，<a id="a-MV"></a>行随顺住止，<a id="a-MW"></a>诸漏已尽得无漏，<a id="a-MX"></a>心解脱、<a id="a-MY"></a>慧解脱，<a id="a-MZ"></a>于现法中自知、<a id="a-Ma"></a>自觉、<a id="a-Mb"></a>自作证成就游：<a id="a-Mc"></a>生已尽，<a id="a-Md"></a>梵行已立，<a id="a-Me"></a>所作已办，<a id="a-Mf"></a>不更受有，<a id="a-Mg"></a>知如真。<a id="a-Mh"></a>谓我见此比丘行无放逸，<a id="a-Mi"></a>有如是果，<a id="a-Mj"></a>是故我为此比丘说行无放逸。</p>
  <p id="aMk">“若有比丘非俱解脱，<a id="a-Ml"></a>非慧解脱，<a id="a-Mm"></a>亦非身证而有见到。<a id="a-Mn"></a>云何比丘而有见到？<a id="a-Mo"></a>若有比丘一向决定信佛、<a id="a-Mp"></a>法、<a id="a-Mq"></a>众，<a id="a-Mr"></a>随所闻法，<a id="a-Ms"></a>便以慧增上观、<a id="a-Mt"></a>增上忍，<a id="a-Mu"></a>如是比丘而有见到，<a id="a-Mv"></a>此比丘我说行无放逸。<a id="a-Mw"></a>我见此比丘行无放逸，<a id="a-Mx"></a>为有何果，<a id="a-My"></a>令我为此比丘说行无放逸耶？<a id="a-Mz"></a>或此比丘求于诸根，<a id="a-N0"></a>习善知识，<a id="a-N1"></a>行随顺住止，<a id="a-N2"></a>诸漏已尽得无漏，<a id="a-N3"></a>心解脱、<a id="a-N4"></a>慧解脱，<a id="a-N5"></a>于现法中自知、<a id="a-N6"></a>自觉、<a id="a-N7"></a>自作证成就游：<a id="a-N8"></a>生已尽，<a id="a-N9"></a>梵行已立，<a id="a-NA"></a>所作已办，<a id="a-NB"></a>不更受有，<a id="a-NC"></a>知如真。<a id="a-ND"></a>谓我见此比丘行无放逸，<a id="a-NE"></a>有如是果，<a id="a-NF"></a>是故我为此比丘说行无放逸。</p>
  <p id="aNG">“若有比丘非俱解脱，<a id="a-NH"></a>非慧解脱，<a id="a-NI"></a>又非身证，<a id="a-NJ"></a>亦非见到而有信解脱。<a id="a-NK"></a>云何比丘有信解脱？<a id="a-NL"></a>若有比丘一向决定信佛、<a id="a-NM"></a>法、<a id="a-NN"></a>众，<a id="a-NO"></a>随所闻法，<a id="a-NP"></a>以慧观忍，<a id="a-NQ"></a>不如见到，<a id="a-NR"></a>如是比丘有信解脱，<a id="a-NS"></a>此比丘我为说行无放逸。<a id="a-NT"></a>我见此比丘行无放逸，<a id="a-NU"></a>为有何果，<a id="a-NV"></a>令我为此比丘说行无放逸耶？<a id="a-NW"></a>或此比丘求于诸根，<a id="a-NX"></a>习善知识，<a id="a-NY"></a>行随顺住止，<a id="a-NZ"></a>诸漏已尽得无漏，<a id="a-Na"></a>心解脱、<a id="a-Nb"></a>慧解脱，<a id="a-Nc"></a>于现法中自知、<a id="a-Nd"></a>自觉、<a id="a-Ne"></a>自作证成就游：<a id="a-Nf"></a>生已尽，<a id="a-Ng"></a>梵行已立，<a id="a-Nh"></a>所作已办，<a id="a-Ni"></a>不更受有，<a id="a-Nj"></a>知如真。<a id="a-Nk"></a>谓我见此比丘行无放逸，<a id="a-Nl"></a>有如是果，<a id="a-Nm"></a>是故我为此比丘说行无放逸。</p>
  <p id="aNn">“若有比丘非俱解脱，<a id="a-No"></a>非慧解脱，<a id="a-Np"></a>又非身证，<a id="a-Nq"></a>复非见到，<a id="a-Nr"></a>亦非信解脱而有法行。<a id="a-Ns"></a>云何比丘而有法行？<a id="a-Nt"></a>若有比丘一向决定信佛、<a id="a-Nu"></a>法、<a id="a-Nv"></a>众，<a id="a-Nw"></a>随所闻法，<a id="a-Nx"></a>便以慧增上观、<a id="a-Ny"></a>增上忍，<a id="a-Nz"></a>如是比丘而有法行，<a id="a-O0"></a>此比丘我为说行无放逸。<a id="a-O1"></a>我见此比丘行无放逸，<a id="a-O2"></a>为有何果，<a id="a-O3"></a>令我为此比丘说行无放逸耶？<a id="a-O4"></a>或此比丘求于诸根，<a id="a-O5"></a>习善知识，<a id="a-O6"></a>行随顺住止，<a id="a-O7"></a>于二果中必得一也，<a id="a-O8"></a>或于现法得究竟智，<a id="a-O9"></a>若有余者得阿那含。<a id="a-OA"></a>谓我见此比丘行无放逸，<a id="a-OB"></a>有如是果，<a id="a-OC"></a>是故我为此比丘说行无放逸。</p>
  <p id="aOD">“若有比丘非俱解脱，<a id="a-OE"></a>非慧解脱，<a id="a-OF"></a>又非身证，<a id="a-OG"></a>复非见到，<a id="a-OH"></a>非信解脱，<a id="a-OI"></a>亦非法行而有信行。<a id="a-OJ"></a>云何比丘而有信行？<a id="a-OK"></a>若有比丘一向决定信佛、<a id="a-OL"></a>法、<a id="a-OM"></a>众，<a id="a-ON"></a>随所闻法，<a id="a-OO"></a>以慧观忍，<a id="a-OP"></a>不如法行，<a id="a-OQ"></a>如是比丘而有信行，<a id="a-OR"></a>此比丘我为说行无放逸。<a id="a-OS"></a>我见此比丘行无放逸，<a id="a-OT"></a>为有何果，<a id="a-OU"></a>令我为此比丘说行无放逸耶？<a id="a-OV"></a>或此比丘求于诸根，<a id="a-OW"></a>习善知识，<a id="a-OX"></a>行随顺住止，<a id="a-OY"></a>于二果中必得一也，<a id="a-OZ"></a>或于现法得究竟智，<a id="a-Oa"></a>若有余者得阿那含。<a id="a-Ob"></a>谓我见此比丘行无放逸，<a id="a-Oc"></a>有如是果，<a id="a-Od"></a>是故我为此比丘说行无放逸，<a id="a-Oe"></a>此诸比丘我说行无放逸。</p>
  <p id="aOf">“我不说一切诸比丘得究竟智，<a id="a-Og"></a>亦复不说一切诸比丘初得究竟智，<a id="a-Oh"></a>然渐渐习学趣迹，<a id="a-Oi"></a>受教受诃，<a id="a-Oj"></a>然后诸比丘得究竟智，<a id="a-Ok"></a>此诸比丘所得究竟智。<a id="a-Ol"></a>云何渐渐习学趣迹，<a id="a-Om"></a>受教受诃，<a id="a-On"></a>然后诸比丘得究竟智，<a id="a-Oo"></a>此诸比丘所得究竟智耶？<a id="a-Op"></a>或有信者便往诣，<a id="a-Oq"></a>往诣已便奉习，<a id="a-Or"></a>奉习已便一心听法，<a id="a-Os"></a>一心听法已便持法，<a id="a-Ot"></a>持法已便思惟，<a id="a-Ou"></a>思惟已便评量，<a id="a-Ov"></a>评量已便观察。<a id="a-Ow"></a>贤圣弟子观察已，<a id="a-Ox"></a>身谛作证，<a id="a-Oy"></a>慧增上观，<a id="a-Oz"></a>彼作是念：<a id="a-P0"></a>‘此谛我未曾身作证，<a id="a-P1"></a>亦非慧增上观；<a id="a-P2"></a>此谛令身作证，<a id="a-P3"></a>以慧增上观。<a id="a-P4"></a>’如是渐渐习学趣迹，<a id="a-P5"></a>受教受诃，<a id="a-P6"></a>然后诸比丘得究竟智，<a id="a-P7"></a>此诸比丘所得究竟智。<a id="a-P8"></a>”</p>
  <p id="aP9">于是，<a id="a-PA"></a>世尊告曰：<a id="a-PB"></a>“阿湿具，<a id="a-PC"></a>弗那婆修，<a id="a-PD"></a>有法名四句，<a id="a-PE"></a>我欲为汝说，<a id="a-PF"></a>汝等欲知耶？<a id="a-PG"></a>”</p>
  <p id="aPH">阿湿具及弗那婆修白曰：<a id="a-PI"></a>“世尊，<a id="a-PJ"></a>我等是谁，<a id="a-PK"></a>何由知法？<a id="a-PL"></a>”</p>
  <p id="aPM">于是，<a id="a-PN"></a>世尊便作是念：<a id="a-PO"></a>“此愚痴人，<a id="a-PP"></a>越过于我此正法、<a id="a-PQ"></a>律极大久远。<a id="a-PR"></a>若有法、<a id="a-PS"></a>律师贪著食、<a id="a-PT"></a>不离食者，<a id="a-PU"></a>彼弟子不应速行放逸，<a id="a-PV"></a>况复我不贪著食、<a id="a-PW"></a>远离于食？<a id="a-PX"></a>信弟子者应如是说：<a id="a-PY"></a>‘世尊是我师，<a id="a-PZ"></a>我是世尊弟子，<a id="a-Pa"></a>世尊为我说法，<a id="a-Pb"></a>善逝为我说法，<a id="a-Pc"></a>令我长夜得义、<a id="a-Pd"></a>得饶益安隐快乐。<a id="a-Pe"></a>’彼信弟子于世尊境界多有所作，<a id="a-Pf"></a>于世尊境界多所饶益，<a id="a-Pg"></a>于世尊境界多有所行，<a id="a-Ph"></a>入世尊境界，<a id="a-Pi"></a>止世尊境界者，<a id="a-Pj"></a>若游东方，<a id="a-Pk"></a>必得安乐，<a id="a-Pl"></a>无众苦患；<a id="a-Pm"></a>若游南方、<a id="a-Pn"></a>西方、<a id="a-Po"></a>北方者，<a id="a-Pp"></a>必得安乐，<a id="a-Pq"></a>无众苦患。<a id="a-Pr"></a>若信弟子于世尊境界多有所作，<a id="a-Ps"></a>于世尊境界多所饶益，<a id="a-Pt"></a>于世尊境界多有所行，<a id="a-Pu"></a>入世尊境界，<a id="a-Pv"></a>止世尊境界者，<a id="a-Pw"></a>我尚不说诸善法住，<a id="a-Px"></a>况说衰退？<a id="a-Py"></a>但当昼夜增长善法而不衰退。<a id="a-Pz"></a>若信弟子于世尊境界多有所作，<a id="a-Q0"></a>于世尊境界多所饶益，<a id="a-Q1"></a>于世尊境界多有所行，<a id="a-Q2"></a>入世尊境界，<a id="a-Q3"></a>止世尊境界者，<a id="a-Q4"></a>于二果中必得一也，<a id="a-Q5"></a>或于现世得究竟智，<a id="a-Q6"></a>或复有余得阿那含。<a id="a-Q7"></a>”</p>
  <p id="aQ8">佛说如是，<a id="a-Q9"></a>彼诸比丘闻佛所说，<a id="a-QA"></a>欢喜奉行。</p>
 </body>
</html>