<!doctype html>
<html id="z3IBU9AXN" data-ver="1646">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第五十</h1>
  <h2 id="a2">大品第十六（有十经）（第五后诵）</h2>
  <p id="a3">加楼乌陀夷，<a id="a-4"></a>牟犁破群那，</p>
  <p id="a5">陀、<a id="a-6"></a>阿湿具，<a id="a-7"></a>周那、<a id="a-8"></a>优婆离，</p>
  <p id="a9">调御、<a id="a-A"></a>痴慧地，<a id="a-B"></a>阿梨叱、<a id="a-C"></a>嗏帝。</p>
  <p data-pb></p>
  <h2 id="aD">大品加楼乌陀夷经第一</h2>
  <p id="aE">我闻如是：<a id="a-F"></a>一时，<a id="a-G"></a>佛游鸯伽国中，<a id="a-H"></a>与大比丘众俱，<a id="a-I"></a>往至阿惒那住揵若精舍。</p>
  <p id="aJ">尔时，<a id="a-K"></a>世尊过夜平旦，<a id="a-L"></a>著衣持钵，<a id="a-M"></a>入阿惒那而行乞食；<a id="a-N"></a>食讫中后，<a id="a-O"></a>收举衣钵，<a id="a-P"></a>澡洗手足，<a id="a-Q"></a>以尼师檀著于肩上，<a id="a-R"></a>往至一林，<a id="a-S"></a>欲昼经行。<a id="a-T"></a>尊者乌陀夷亦过夜平旦，<a id="a-U"></a>著衣持钵，<a id="a-V"></a>入阿惒那而行乞食；<a id="a-W"></a>食讫中后，<a id="a-X"></a>收举衣钵，<a id="a-Y"></a>澡洗手足，<a id="a-Z"></a>以尼师檀著于肩上，<a id="a-a"></a>随侍佛后，<a id="a-b"></a>而作是念：<a id="a-c"></a>“若世尊今昼行者，<a id="a-d"></a>我亦至彼昼行。<a id="a-e"></a>”</p>
  <p id="af">于是，<a id="a-g"></a>世尊入于林中，<a id="a-h"></a>至一树下，<a id="a-i"></a>敷尼师檀，<a id="a-j"></a>结跏趺坐。<a id="a-k"></a>尊者乌陀夷亦入彼林，<a id="a-l"></a>去佛不远，<a id="a-m"></a>至一树下，<a id="a-n"></a>敷尼师檀，<a id="a-o"></a>结跏趺坐。<a id="a-p"></a>尔时，<a id="a-q"></a>尊者乌陀夷独在静处宴坐思惟，<a id="a-r"></a>心作是念：<a id="a-s"></a>“世尊为我等多所饶益，<a id="a-t"></a>善逝为我等多所安隐。<a id="a-u"></a>世尊于我除众苦法，<a id="a-v"></a>增益乐法。<a id="a-w"></a>世尊于我除无量恶不善之法，<a id="a-x"></a>增益无量诸善妙法。<a id="a-y"></a>”</p>
  <p id="az">尊者乌陀夷则于晡时从宴坐起，<a id="a-10"></a>往诣佛所，<a id="a-11"></a>稽首佛足，<a id="a-12"></a>却坐一面。<a id="a-13"></a>世尊告曰：<a id="a-14"></a>“乌陀夷，<a id="a-15"></a>无有所乏，<a id="a-16"></a>安隐快乐，<a id="a-17"></a>气力如常耶？<a id="a-18"></a>”</p>
  <p id="a19">尊者乌陀夷白曰：<a id="a-1A"></a>“唯然，<a id="a-1B"></a>世尊，<a id="a-1C"></a>我无所乏，<a id="a-1D"></a>安隐快乐，<a id="a-1E"></a>气力如常。<a id="a-1F"></a>”</p>
  <p id="a1G">世尊复问曰：<a id="a-1H"></a>“乌陀夷，<a id="a-1I"></a>云何汝无所乏，<a id="a-1J"></a>安隐快乐，<a id="a-1K"></a>气力如常耶？<a id="a-1L"></a>”</p>
  <p id="a1M">尊者乌陀夷答曰：<a id="a-1N"></a>“世尊，<a id="a-1O"></a>我独在静处宴坐思惟，<a id="a-1P"></a>心作是念：<a id="a-1Q"></a>‘世尊为我等多所饶益，<a id="a-1R"></a>善逝为我等多所安隐。<a id="a-1S"></a>世尊于我除众苦法，<a id="a-1T"></a>增益乐法。<a id="a-1U"></a>世尊于我除无量恶不善之法，<a id="a-1V"></a>增益无量诸善妙法。<a id="a-1W"></a>’世尊昔时告诸比丘：<a id="a-1X"></a>‘汝等断过中食。<a id="a-1Y"></a>’世尊，<a id="a-1Z"></a>我等闻已，<a id="a-1a"></a>不堪不忍，<a id="a-1b"></a>不欲不乐。<a id="a-1c"></a>若有信梵志、<a id="a-1d"></a>居士往至众园，<a id="a-1e"></a>广施作福，<a id="a-1f"></a>我等自手受食，<a id="a-1g"></a>而世尊今教我断是，<a id="a-1h"></a>善逝教我绝是。<a id="a-1i"></a>复作是说：<a id="a-1j"></a>‘此大沙门不能消食。<a id="a-1k"></a>’然我等于世尊威神妙德敬重不堪，<a id="a-1l"></a>是故我等断中后食。</p>
  <p id="a1m">“复次，<a id="a-1n"></a>昔时世尊告诸比丘：<a id="a-1o"></a>‘汝等断夜食。<a id="a-1p"></a>’世尊，<a id="a-1q"></a>我等闻已，<a id="a-1r"></a>不堪不忍，<a id="a-1s"></a>不欲不乐。<a id="a-1t"></a>于二食中最上、<a id="a-1u"></a>最妙、<a id="a-1v"></a>最胜、<a id="a-1w"></a>最美者，<a id="a-1x"></a>而世尊今教我断是，<a id="a-1y"></a>善逝教我绝是。<a id="a-1z"></a>复作是说：<a id="a-20"></a>‘此大沙门不能消食。<a id="a-21"></a>’世尊，<a id="a-22"></a>昔时有一居士，<a id="a-23"></a>多持种种净妙食饮，<a id="a-24"></a>还归其家，<a id="a-25"></a>敕内人曰：<a id="a-26"></a>‘汝等受此举著一处，<a id="a-27"></a>我当尽共集会夜食，<a id="a-28"></a>不为朝中。<a id="a-29"></a>’世尊，<a id="a-2A"></a>若于诸家施设极妙最上食者，<a id="a-2B"></a>唯有夜食，<a id="a-2C"></a>我为朝中，<a id="a-2D"></a>而世尊今教我断是，<a id="a-2E"></a>善逝教我绝是。<a id="a-2F"></a>复作是说：<a id="a-2G"></a>‘此大沙门不能消食。<a id="a-2H"></a>’然我等于世尊威神妙德敬重不堪，<a id="a-2I"></a>是故我等断于夜食。</p>
  <p id="a2J">“世尊，<a id="a-2K"></a>我复作是念：<a id="a-2L"></a>‘若有比丘非时入村而行乞食，<a id="a-2M"></a>或能逢贼，<a id="a-2N"></a>作业不作业，<a id="a-2O"></a>或逢虎逢鹿，<a id="a-2P"></a>或逢虎鹿，<a id="a-2Q"></a>或逢豹逢熊，<a id="a-2R"></a>或逢豹熊，<a id="a-2S"></a>或往如是处，<a id="a-2T"></a>或逢恶象、<a id="a-2U"></a>恶马、<a id="a-2V"></a>恶牛、<a id="a-2W"></a>恶狗，<a id="a-2X"></a>或值蛇聚，<a id="a-2Y"></a>或得块掷，<a id="a-2Z"></a>或得杖打，<a id="a-2a"></a>或堕沟渎，<a id="a-2b"></a>或堕厕中，<a id="a-2c"></a>或乘卧牛，<a id="a-2d"></a>或堕深坑，<a id="a-2e"></a>或入刺中。<a id="a-2f"></a>观见空家，<a id="a-2g"></a>入如是家，<a id="a-2h"></a>若彼入已，<a id="a-2i"></a>女人见之，<a id="a-2j"></a>或呼共行恶不净行。<a id="a-2k"></a>’</p>
  <p id="a2l">“世尊，<a id="a-2m"></a>昔一比丘夜暗微雨，<a id="a-2n"></a>睒睒掣电，<a id="a-2o"></a>而非时行入他家乞食。<a id="a-2p"></a>彼家妇人尔时出外洗荡食器，<a id="a-2q"></a>彼时妇人于电光中遥见比丘，<a id="a-2r"></a>谓为是鬼，<a id="a-2s"></a>见已惊怖，<a id="a-2t"></a>身毛皆竖，<a id="a-2u"></a>失声大呼，<a id="a-2v"></a>即便堕娠，<a id="a-2w"></a>而作是语：<a id="a-2x"></a>‘尊是鬼！<a id="a-2y"></a>尊是鬼！<a id="a-2z"></a>’时，<a id="a-30"></a>彼比丘语妇人曰：<a id="a-31"></a>‘妹，<a id="a-32"></a>我非鬼，<a id="a-33"></a>我是沙门，<a id="a-34"></a>今来乞食。<a id="a-35"></a>’尔时，<a id="a-36"></a>妇人恚骂比丘至苦至恶，<a id="a-37"></a>而作是语：<a id="a-38"></a>‘令此沙门命根早断！<a id="a-39"></a>令此沙门父母早死！<a id="a-3A"></a>令此沙门种族绝灭！<a id="a-3B"></a>令此沙门腹裂破坏！<a id="a-3C"></a>秃头沙门以黑自缠，<a id="a-3D"></a>无子断种，<a id="a-3E"></a>汝宁可持利刀自破其腹，<a id="a-3F"></a>不应非时夜行乞食，<a id="a-3G"></a>咄此沙门而堕我娠。<a id="a-3H"></a>’世尊，<a id="a-3I"></a>我忆彼已，<a id="a-3J"></a>便生欢悦。<a id="a-3K"></a>世尊，<a id="a-3L"></a>我因此欢悦遍充满体，<a id="a-3M"></a>正念正智，<a id="a-3N"></a>生喜、<a id="a-3O"></a>止、<a id="a-3P"></a>乐、<a id="a-3Q"></a>定。<a id="a-3R"></a>世尊，<a id="a-3S"></a>我因此定遍充满体，<a id="a-3T"></a>正念正智。<a id="a-3U"></a>如是，<a id="a-3V"></a>世尊，<a id="a-3W"></a>我无所乏，<a id="a-3X"></a>安隐快乐，<a id="a-3Y"></a>气力如常。</p>
  <p id="a3Z">世尊叹曰：<a id="a-3a"></a>“善哉！<a id="a-3b"></a>善哉！<a id="a-3c"></a>乌陀夷，<a id="a-3d"></a>汝今不尔如彼痴人，<a id="a-3e"></a>彼愚痴人，<a id="a-3f"></a>我为其说：<a id="a-3g"></a>‘汝等断此。<a id="a-3h"></a>’彼作是说：<a id="a-3i"></a>‘此是小事，<a id="a-3j"></a>何足断之？<a id="a-3k"></a>而世尊今教我断此，<a id="a-3l"></a>善逝令我绝此。<a id="a-3m"></a>’亦如是说：<a id="a-3n"></a>‘此大沙门不能消食。<a id="a-3o"></a>’彼不断此，<a id="a-3p"></a>彼但于我生不可、<a id="a-3q"></a>不忍，<a id="a-3r"></a>及余比丘善护持戒者，<a id="a-3s"></a>亦复为彼生不可、<a id="a-3t"></a>不忍。<a id="a-3u"></a>乌陀夷，<a id="a-3v"></a>彼痴人所缚极坚极牢，<a id="a-3w"></a>转增转急，<a id="a-3x"></a>不可断绝，<a id="a-3y"></a>不得解脱。<a id="a-3z"></a>乌陀夷，<a id="a-40"></a>犹如有蝇，<a id="a-41"></a>为涕唾所缚，<a id="a-42"></a>彼在其中或苦或死。<a id="a-43"></a>乌陀夷，<a id="a-44"></a>若人作是说彼蝇所缚，<a id="a-45"></a>不坚不牢，<a id="a-46"></a>不转增急而可断绝，<a id="a-47"></a>则得解脱者，<a id="a-48"></a>为正说耶？<a id="a-49"></a>”</p>
  <p id="a4A">尊者乌陀夷白曰：<a id="a-4B"></a>“不也，<a id="a-4C"></a>世尊。<a id="a-4D"></a>所以者何？<a id="a-4E"></a>蝇为涕唾所缚，<a id="a-4F"></a>彼于其中或苦或死。<a id="a-4G"></a>是故，<a id="a-4H"></a>世尊，<a id="a-4I"></a>彼蝇所缚，<a id="a-4J"></a>极坚极牢，<a id="a-4K"></a>转增转急，<a id="a-4L"></a>不可断绝，<a id="a-4M"></a>不得解脱。<a id="a-4N"></a>”</p>
  <p id="a4O">“乌陀夷，<a id="a-4P"></a>彼愚痴人我为其说：<a id="a-4Q"></a>‘汝等断此。<a id="a-4R"></a>’彼作是说：<a id="a-4S"></a>‘此是小事，<a id="a-4T"></a>何足断之？<a id="a-4U"></a>而世尊今教我断此，<a id="a-4V"></a>善逝令我绝此。<a id="a-4W"></a>’亦如是说：<a id="a-4X"></a>‘此大沙门不能消食。<a id="a-4Y"></a>’彼不断此，<a id="a-4Z"></a>彼但于我生不可、<a id="a-4a"></a>不忍，<a id="a-4b"></a>及余比丘善护持戒者，<a id="a-4c"></a>亦复为彼生不可、<a id="a-4d"></a>不忍。<a id="a-4e"></a>乌陀夷，<a id="a-4f"></a>彼痴人所缚极坚极牢，<a id="a-4g"></a>转增转急，<a id="a-4h"></a>不可断绝，<a id="a-4i"></a>不得解脱。<a id="a-4j"></a>乌陀夷，<a id="a-4k"></a>若族姓子我为其说：<a id="a-4l"></a>‘汝等断此。<a id="a-4m"></a>’彼不作是说：<a id="a-4n"></a>‘此是小事，<a id="a-4o"></a>何足断之？<a id="a-4p"></a>而世尊今教我断此，<a id="a-4q"></a>善逝令我绝此。<a id="a-4r"></a>’亦不如是说：<a id="a-4s"></a>‘此大沙门不能消食。<a id="a-4t"></a>’彼便断此，<a id="a-4u"></a>彼不于我生不可、<a id="a-4v"></a>不忍，<a id="a-4w"></a>及余比丘善护奉戒者，<a id="a-4x"></a>亦不为彼生不可、<a id="a-4y"></a>不忍。<a id="a-4z"></a>乌陀夷，<a id="a-50"></a>彼族姓子所缚不坚不牢，<a id="a-51"></a>不转增急，<a id="a-52"></a>而可断绝，<a id="a-53"></a>则得解脱。<a id="a-54"></a>乌陀夷，<a id="a-55"></a>犹如象王，<a id="a-56"></a>年至六十，<a id="a-57"></a>而以骄傲摩诃能伽，<a id="a-58"></a>牙足体具，<a id="a-59"></a>筋力炽盛，<a id="a-5A"></a>彼所坚缚，<a id="a-5B"></a>若努力转身，<a id="a-5C"></a>彼坚缚者则便断绝，<a id="a-5D"></a>还归本所。<a id="a-5E"></a>乌陀夷，<a id="a-5F"></a>若人作是说‘彼大象王年至六十，<a id="a-5G"></a>而以骄傲摩诃能伽，<a id="a-5H"></a>牙足体具，<a id="a-5I"></a>筋力炽盛，<a id="a-5J"></a>彼缚极坚极牢，<a id="a-5K"></a>转增转急，<a id="a-5L"></a>不可断绝，<a id="a-5M"></a>不得解脱’者，<a id="a-5N"></a>为正说耶？<a id="a-5O"></a>”</p>
  <p id="a5P">尊者乌陀夷白曰：<a id="a-5Q"></a>“不也，<a id="a-5R"></a>世尊。<a id="a-5S"></a>所以者何？<a id="a-5T"></a>彼大象王年至六十，<a id="a-5U"></a>而以骄傲摩诃能伽，<a id="a-5V"></a>牙足体具，<a id="a-5W"></a>筋力炽盛，<a id="a-5X"></a>彼所坚缚，<a id="a-5Y"></a>若努力转身，<a id="a-5Z"></a>彼坚缚者则便断绝，<a id="a-5a"></a>还归本所。<a id="a-5b"></a>世尊，<a id="a-5c"></a>是故彼大象王年至六十，<a id="a-5d"></a>而以骄傲摩诃能伽，<a id="a-5e"></a>牙足体具，<a id="a-5f"></a>筋力炽盛，<a id="a-5g"></a>彼缚不坚不牢，<a id="a-5h"></a>不转增急，<a id="a-5i"></a>而可断绝，<a id="a-5j"></a>则得解说。<a id="a-5k"></a>”</p>
  <p id="a5l">“如是，<a id="a-5m"></a>乌陀夷，<a id="a-5n"></a>彼族姓子我为其说：<a id="a-5o"></a>‘汝等断此。<a id="a-5p"></a>’彼不作是说：<a id="a-5q"></a>‘此是小事，<a id="a-5r"></a>何足断之？<a id="a-5s"></a>而世尊今教我断此，<a id="a-5t"></a>善逝令我绝此。<a id="a-5u"></a>’亦不如是说：<a id="a-5v"></a>‘此大沙门不能消食。<a id="a-5w"></a>’彼便断此，<a id="a-5x"></a>彼不于我生不可、<a id="a-5y"></a>不忍，<a id="a-5z"></a>及余比丘善护持戒者，<a id="a-60"></a>亦不为彼生不可、<a id="a-61"></a>不忍。<a id="a-62"></a>乌陀夷，<a id="a-63"></a>彼族姓子所缚不坚不牢，<a id="a-64"></a>不转增急，<a id="a-65"></a>而可断绝，<a id="a-66"></a>则得解脱。<a id="a-67"></a>乌陀夷，<a id="a-68"></a>若有痴人我为其说：<a id="a-69"></a>‘汝等断此。<a id="a-6A"></a>’彼作是说：<a id="a-6B"></a>‘此是小事，<a id="a-6C"></a>何足断之？<a id="a-6D"></a>而世尊今教我断此，<a id="a-6E"></a>善逝令我绝此。<a id="a-6F"></a>’亦如是说：<a id="a-6G"></a>‘此大沙门不能消食。<a id="a-6H"></a>’彼不断此，<a id="a-6I"></a>彼但于我生不可、<a id="a-6J"></a>不忍，<a id="a-6K"></a>及余比丘善护持戒者，<a id="a-6L"></a>亦复为彼生不可、<a id="a-6M"></a>不忍。<a id="a-6N"></a>乌陀夷，<a id="a-6O"></a>彼痴人所缚极坚极牢，<a id="a-6P"></a>转增转急，<a id="a-6Q"></a>不可断绝，<a id="a-6R"></a>不可解脱。<a id="a-6S"></a>”</p>
  <p id="a6T">“乌陀夷，<a id="a-6U"></a>犹贫穷人无有钱财，<a id="a-6V"></a>亦无势力，<a id="a-6W"></a>彼有一妇，<a id="a-6X"></a>其眼复瞎，<a id="a-6Y"></a>丑不可爱；<a id="a-6Z"></a>唯有一屋，<a id="a-6a"></a>崩坏穿漏，<a id="a-6b"></a>乌鸟所栖，<a id="a-6c"></a>弊不可居；<a id="a-6d"></a>而有一床，<a id="a-6e"></a>复破折坏，<a id="a-6f"></a>弊不可卧；<a id="a-6g"></a>止有一瓶，<a id="a-6h"></a>缺不可用。<a id="a-6i"></a>彼见比丘食讫中后，<a id="a-6j"></a>净洗手足，<a id="a-6k"></a>敷尼师檀，<a id="a-6l"></a>坐一树下，<a id="a-6m"></a>清凉和调，<a id="a-6n"></a>修增上心。<a id="a-6o"></a>彼见已，<a id="a-6p"></a>而作是念：<a id="a-6q"></a>‘沙门为快乐，<a id="a-6r"></a>沙门如涅槃。<a id="a-6s"></a>我恶无德！<a id="a-6t"></a>所以者何？<a id="a-6u"></a>我有一妇，<a id="a-6v"></a>其眼复瞎，<a id="a-6w"></a>丑不可爱，<a id="a-6x"></a>不能舍离；<a id="a-6y"></a>唯有一屋，<a id="a-6z"></a>崩坏穿漏，<a id="a-70"></a>乌鸟所栖，<a id="a-71"></a>弊不可居，<a id="a-72"></a>不能舍离；<a id="a-73"></a>而有一床，<a id="a-74"></a>复破折坏，<a id="a-75"></a>弊不可卧，<a id="a-76"></a>不能舍离；<a id="a-77"></a>止有一瓶，<a id="a-78"></a>缺不可用，<a id="a-79"></a>不能舍离。<a id="a-7A"></a>’爱乐比丘剃除须发，<a id="a-7B"></a>著袈裟衣，<a id="a-7C"></a>至信、<a id="a-7D"></a>舍家、<a id="a-7E"></a>无家、<a id="a-7F"></a>学道。<a id="a-7G"></a>乌陀夷，<a id="a-7H"></a>若人作是说‘彼贫穷人无有钱财，<a id="a-7I"></a>亦无势力，<a id="a-7J"></a>所缚不坚不牢，<a id="a-7K"></a>不转增急，<a id="a-7L"></a>而可断绝，<a id="a-7M"></a>则得解脱’者，<a id="a-7N"></a>为正说耶？<a id="a-7O"></a>”</p>
  <p id="a7P">尊者鸟陀夷白曰：<a id="a-7Q"></a>“不也，<a id="a-7R"></a>世尊。<a id="a-7S"></a>所以者何？<a id="a-7T"></a>彼贫穷人无有钱财，<a id="a-7U"></a>亦无势力，<a id="a-7V"></a>有一瞎妇，<a id="a-7W"></a>丑不可爱，<a id="a-7X"></a>不能舍离；<a id="a-7Y"></a>唯有一屋，<a id="a-7Z"></a>崩坏穿漏，<a id="a-7a"></a>乌鸟所栖，<a id="a-7b"></a>弊不可居，<a id="a-7c"></a>不能舍离；<a id="a-7d"></a>而有一床，<a id="a-7e"></a>复破折坏，<a id="a-7f"></a>弊不可卧，<a id="a-7g"></a>不能舍离；<a id="a-7h"></a>止有一瓶，<a id="a-7i"></a>缺不可用，<a id="a-7j"></a>不能舍离。<a id="a-7k"></a>爱乐比丘剃除须发，<a id="a-7l"></a>著袈裟衣，<a id="a-7m"></a>至信、<a id="a-7n"></a>舍家、<a id="a-7o"></a>无家、<a id="a-7p"></a>学道。<a id="a-7q"></a>世尊，<a id="a-7r"></a>是故彼贫穷人无有钱财，<a id="a-7s"></a>亦无势力，<a id="a-7t"></a>所缚极坚极牢，<a id="a-7u"></a>转增转急，<a id="a-7v"></a>不可断绝，<a id="a-7w"></a>不得解脱。<a id="a-7x"></a>”</p>
  <p id="a7y">“如是，<a id="a-7z"></a>乌陀夷，<a id="a-80"></a>若有痴人我为其说：<a id="a-81"></a>‘汝等断此。<a id="a-82"></a>’彼作是说：<a id="a-83"></a>‘此是小事，<a id="a-84"></a>何足断之？<a id="a-85"></a>而世尊今教我断此，<a id="a-86"></a>善逝令我绝此。<a id="a-87"></a>’亦如是说：<a id="a-88"></a>‘此大沙门不能消食。<a id="a-89"></a>’彼不断此，<a id="a-8A"></a>彼但于我生不可、<a id="a-8B"></a>不忍，<a id="a-8C"></a>及余比丘善护持戒者，<a id="a-8D"></a>亦复为彼生不可、<a id="a-8E"></a>不忍。<a id="a-8F"></a>乌陀夷，<a id="a-8G"></a>是故彼痴人所缚极坚极牢，<a id="a-8H"></a>转增转急，<a id="a-8I"></a>不可断绝，<a id="a-8J"></a>不得解脱。<a id="a-8K"></a>乌陀夷，<a id="a-8L"></a>若族姓子我为其说：<a id="a-8M"></a>‘汝等断此。<a id="a-8N"></a>’彼不作是说：<a id="a-8O"></a>‘此是小事，<a id="a-8P"></a>何足断之？<a id="a-8Q"></a>而世尊今教我断此，<a id="a-8R"></a>善逝令我绝此。<a id="a-8S"></a>’亦不如是说：<a id="a-8T"></a>‘此大沙门不能消食。<a id="a-8U"></a>’彼便断此，<a id="a-8V"></a>彼不于我生不可、<a id="a-8W"></a>不忍，<a id="a-8X"></a>及余比丘善护持戒者，<a id="a-8Y"></a>亦不为彼生不可、<a id="a-8Z"></a>不忍。<a id="a-8a"></a>乌陀夷，<a id="a-8b"></a>是故彼族姓子所缚不坚不牢，<a id="a-8c"></a>不转增急，<a id="a-8d"></a>而可断绝，<a id="a-8e"></a>则得解脱。</p>
  <p id="a8f">“乌陀夷，<a id="a-8g"></a>犹如居士、<a id="a-8h"></a>居士子，<a id="a-8i"></a>极大富乐，<a id="a-8j"></a>多有钱财，<a id="a-8k"></a>畜牧产业不可称计，<a id="a-8l"></a>封户、<a id="a-8m"></a>食邑、<a id="a-8n"></a>米谷丰饶，<a id="a-8o"></a>及若干种诸生活具、<a id="a-8p"></a>奴婢、<a id="a-8q"></a>象马，<a id="a-8r"></a>其数无量。<a id="a-8s"></a>彼见比丘食讫中后，<a id="a-8t"></a>净洗手足，<a id="a-8u"></a>敷尼师檀，<a id="a-8v"></a>坐一树下，<a id="a-8w"></a>清凉和调，<a id="a-8x"></a>修增上心。<a id="a-8y"></a>彼见已，<a id="a-8z"></a>而作是念：<a id="a-90"></a>‘沙门为快乐，<a id="a-91"></a>沙门如涅槃。<a id="a-92"></a>我宁可舍极大富乐金宝、<a id="a-93"></a>财谷、<a id="a-94"></a>象马、<a id="a-95"></a>奴婢，<a id="a-96"></a>爱乐比丘剃除须发，<a id="a-97"></a>著袈裟衣，<a id="a-98"></a>至信、<a id="a-99"></a>舍家、<a id="a-9A"></a>无家、<a id="a-9B"></a>学道。<a id="a-9C"></a>’乌陀夷，<a id="a-9D"></a>若人作是说‘彼居士、<a id="a-9E"></a>居士子所缚极坚极牢，<a id="a-9F"></a>转增转急，<a id="a-9G"></a>不可断绝，<a id="a-9H"></a>不得解脱’者，<a id="a-9I"></a>为正说耶？<a id="a-9J"></a>”</p>
  <p id="a9K">尊者乌陀夷白曰：<a id="a-9L"></a>“不也，<a id="a-9M"></a>世尊。<a id="a-9N"></a>所以者何？<a id="a-9O"></a>彼居士、<a id="a-9P"></a>居士子，<a id="a-9Q"></a>彼能舍离极大富乐金宝、<a id="a-9R"></a>财谷、<a id="a-9S"></a>象马、<a id="a-9T"></a>奴婢，<a id="a-9U"></a>爱乐比丘剃除须发，<a id="a-9V"></a>著袈裟衣，<a id="a-9W"></a>至信、<a id="a-9X"></a>舍家、<a id="a-9Y"></a>无家、<a id="a-9Z"></a>学道。<a id="a-9a"></a>世尊，<a id="a-9b"></a>是故彼居士、<a id="a-9c"></a>居士子所缚不坚不牢，<a id="a-9d"></a>不转增急，<a id="a-9e"></a>而可断绝，<a id="a-9f"></a>则得解脱。<a id="a-9g"></a>”</p>
  <p id="a9h">“如是，<a id="a-9i"></a>乌陀夷，<a id="a-9j"></a>若族姓子我为其说：<a id="a-9k"></a>‘汝等断此。<a id="a-9l"></a>’彼不作是说：<a id="a-9m"></a>‘此是小事，<a id="a-9n"></a>何足断之？<a id="a-9o"></a>而世尊今教我断此，<a id="a-9p"></a>善逝令我绝此。<a id="a-9q"></a>’亦不如是说：<a id="a-9r"></a>‘此大沙门不能消食。<a id="a-9s"></a>’彼便断此，<a id="a-9t"></a>彼不于我生不可、<a id="a-9u"></a>不忍，<a id="a-9v"></a>及余比丘善护持戒者，<a id="a-9w"></a>亦不为彼生不可、<a id="a-9x"></a>不忍。<a id="a-9y"></a>乌陀夷，<a id="a-9z"></a>是故彼族姓子所缚不坚不牢，<a id="a-A0"></a>不转增急，<a id="a-A1"></a>而可断绝，<a id="a-A2"></a>则得解脱。<a id="a-A3"></a>乌陀夷，<a id="a-A4"></a>比丘行舍，<a id="a-A5"></a>彼行舍已，<a id="a-A6"></a>生欲相应念，<a id="a-A7"></a>爱乐结缚，<a id="a-A8"></a>彼乐是，<a id="a-A9"></a>不断、<a id="a-AA"></a>不住、<a id="a-AB"></a>不吐，<a id="a-AC"></a>乌陀夷，<a id="a-AD"></a>我说是缚，<a id="a-AE"></a>不说解脱。<a id="a-AF"></a>所以者何？<a id="a-AG"></a>诸结不善。<a id="a-AH"></a>乌陀夷，<a id="a-AI"></a>结不善故，<a id="a-AJ"></a>我说是缚，<a id="a-AK"></a>不说解脱。</p>
  <p id="aAL">“乌陀夷，<a id="a-AM"></a>比丘行舍，<a id="a-AN"></a>彼行舍已，<a id="a-AO"></a>生欲相应念，<a id="a-AP"></a>爱乐结缚，<a id="a-AQ"></a>彼不乐是，<a id="a-AR"></a>断、<a id="a-AS"></a>住、<a id="a-AT"></a>吐，<a id="a-AU"></a>乌陀夷，<a id="a-AV"></a>我说亦是缚，<a id="a-AW"></a>不说解脱。<a id="a-AX"></a>所以者何？<a id="a-AY"></a>诸结不善。<a id="a-AZ"></a>乌陀夷，<a id="a-Aa"></a>结不善故，<a id="a-Ab"></a>我说是缚，<a id="a-Ac"></a>不说解脱。<a id="a-Ad"></a>乌陀夷，<a id="a-Ae"></a>比丘行舍，<a id="a-Af"></a>彼行舍已，<a id="a-Ag"></a>或时意忘，<a id="a-Ah"></a>俱有欲相应念，<a id="a-Ai"></a>爱乐结缚，<a id="a-Aj"></a>迟观速灭。<a id="a-Ak"></a>乌陀夷，<a id="a-Al"></a>犹如铁丸、<a id="a-Am"></a>铁犁，<a id="a-An"></a>竟日火烧，<a id="a-Ao"></a>或有人著二三滴水，<a id="a-Ap"></a>滴迟不续，<a id="a-Aq"></a>水便速尽。<a id="a-Ar"></a>乌陀夷，<a id="a-As"></a>如是比丘行舍，<a id="a-At"></a>彼行舍已，<a id="a-Au"></a>或时意忘，<a id="a-Av"></a>俱有欲相应念，<a id="a-Aw"></a>爱乐结缚，<a id="a-Ax"></a>迟观速灭。<a id="a-Ay"></a>乌陀夷，<a id="a-Az"></a>我说亦是缚，<a id="a-B0"></a>不说解脱。<a id="a-B1"></a>所以者何？<a id="a-B2"></a>诸结不善。<a id="a-B3"></a>乌陀夷，<a id="a-B4"></a>结不善故，<a id="a-B5"></a>我说是缚，<a id="a-B6"></a>不说解脱。</p>
  <p id="aB7">“乌陀夷，<a id="a-B8"></a>俱在苦根，<a id="a-B9"></a>游行无生死，<a id="a-BA"></a>于无上爱尽，<a id="a-BB"></a>善心解脱。<a id="a-BC"></a>乌陀夷，<a id="a-BD"></a>我说解脱，<a id="a-BE"></a>不说是缚。<a id="a-BF"></a>所以者何？<a id="a-BG"></a>诸结已尽。<a id="a-BH"></a>乌陀夷，<a id="a-BI"></a>诸结尽故，<a id="a-BJ"></a>我说解脱，<a id="a-BK"></a>不说是缚。<a id="a-BL"></a>乌陀夷，<a id="a-BM"></a>有乐，<a id="a-BN"></a>非圣乐，<a id="a-BO"></a>是凡夫乐，<a id="a-BP"></a>病本、<a id="a-BQ"></a>痈本、<a id="a-BR"></a>箭刺之本，<a id="a-BS"></a>有食、<a id="a-BT"></a>有生死，<a id="a-BU"></a>不可修、<a id="a-BV"></a>不可习、<a id="a-BW"></a>不可广布，<a id="a-BX"></a>我说于彼则不可修。<a id="a-BY"></a>乌陀夷，<a id="a-BZ"></a>有乐，<a id="a-Ba"></a>是圣乐、<a id="a-Bb"></a>无欲乐、<a id="a-Bc"></a>离乐、<a id="a-Bd"></a>息乐、<a id="a-Be"></a>正觉之乐，<a id="a-Bf"></a>无食、<a id="a-Bg"></a>无生死，<a id="a-Bh"></a>可修、<a id="a-Bi"></a>可习、<a id="a-Bj"></a>可广布，<a id="a-Bk"></a>我说于彼则可修也。</p>
  <p id="aBl">“乌陀夷，<a id="a-Bm"></a>云何有乐，<a id="a-Bn"></a>非圣乐，<a id="a-Bo"></a>是凡夫乐，<a id="a-Bp"></a>病本、<a id="a-Bq"></a>痈本、<a id="a-Br"></a>箭刺之本，<a id="a-Bs"></a>有食、<a id="a-Bt"></a>有生死，<a id="a-Bu"></a>不可修、<a id="a-Bv"></a>不可习、<a id="a-Bw"></a>不可广布，<a id="a-Bx"></a>我说于彼不可修耶？<a id="a-By"></a>若因五欲生乐生善者，<a id="a-Bz"></a>是乐非圣乐，<a id="a-C0"></a>是凡夫乐，<a id="a-C1"></a>病本、<a id="a-C2"></a>痈本、<a id="a-C3"></a>箭剌之本，<a id="a-C4"></a>有食、<a id="a-C5"></a>有生死，<a id="a-C6"></a>不可修、<a id="a-C7"></a>不可习、<a id="a-C8"></a>不可广布，<a id="a-C9"></a>我说于彼则不可修。<a id="a-CA"></a>乌陀夷，<a id="a-CB"></a>云何有乐，<a id="a-CC"></a>是圣乐、<a id="a-CD"></a>无欲乐、<a id="a-CE"></a>离乐、<a id="a-CF"></a>息乐、<a id="a-CG"></a>正觉之乐，<a id="a-CH"></a>无食、<a id="a-CI"></a>无生死，<a id="a-CJ"></a>可修、<a id="a-CK"></a>可习、<a id="a-CL"></a>可广布，<a id="a-CM"></a>我说于彼则可修耶？<a id="a-CN"></a>乌陀夷，<a id="a-CO"></a>若比丘离欲、<a id="a-CP"></a>离恶不善之法，<a id="a-CQ"></a>至得第四禅成就游者，<a id="a-CR"></a>是乐是圣乐、<a id="a-CS"></a>无欲乐、<a id="a-CT"></a>离乐、<a id="a-CU"></a>息乐、<a id="a-CV"></a>正觉之乐，<a id="a-CW"></a>无食、<a id="a-CX"></a>无生死，<a id="a-CY"></a>可修、<a id="a-CZ"></a>可习、<a id="a-Ca"></a>可广布，<a id="a-Cb"></a>我说于彼则可修也。</p>
  <p id="aCc">“乌陀夷，<a id="a-Cd"></a>比丘离欲、<a id="a-Ce"></a>离恶不善之法，<a id="a-Cf"></a>有觉、<a id="a-Cg"></a>有观，<a id="a-Ch"></a>离生喜、<a id="a-Ci"></a>乐，<a id="a-Cj"></a>得初禅成就游，<a id="a-Ck"></a>圣说是移动。<a id="a-Cl"></a>此中何等圣说移动？<a id="a-Cm"></a>此中有觉、<a id="a-Cn"></a>有观，<a id="a-Co"></a>是圣说移动。<a id="a-Cp"></a>此中何等圣说移动？<a id="a-Cq"></a>乌陀夷，<a id="a-Cr"></a>比丘觉、<a id="a-Cs"></a>观已息、<a id="a-Ct"></a>内静、<a id="a-Cu"></a>一心，<a id="a-Cv"></a>无觉、<a id="a-Cw"></a>无观，<a id="a-Cx"></a>定生喜、<a id="a-Cy"></a>乐，<a id="a-Cz"></a>得第二禅成就游，<a id="a-D0"></a>是圣说移动。<a id="a-D1"></a>此中何等圣说移动？<a id="a-D2"></a>若此得喜，<a id="a-D3"></a>是圣说移动。<a id="a-D4"></a>此中何等圣说移动？<a id="a-D5"></a>乌陀夷，<a id="a-D6"></a>比丘离于喜欲，<a id="a-D7"></a>舍无求游，<a id="a-D8"></a>正念正智而身觉乐，<a id="a-D9"></a>谓圣所说、<a id="a-DA"></a>圣所舍、<a id="a-DB"></a>念、<a id="a-DC"></a>乐住、<a id="a-DD"></a>空，<a id="a-DE"></a>得第三禅成就游，<a id="a-DF"></a>是圣说移动。<a id="a-DG"></a>此中何等圣说移动？<a id="a-DH"></a>若此说移动心乐，<a id="a-DI"></a>是圣说移动。<a id="a-DJ"></a>此中何等圣说不移动？<a id="a-DK"></a>乌陀夷，<a id="a-DL"></a>比丘乐灭、<a id="a-DM"></a>苦灭、<a id="a-DN"></a>喜、<a id="a-DO"></a>忧本已灭，<a id="a-DP"></a>不苦不乐、<a id="a-DQ"></a>舍、<a id="a-DR"></a>念、<a id="a-DS"></a>清净，<a id="a-DT"></a>得第四禅成就游，<a id="a-DU"></a>是圣说不移动。</p>
  <p id="aDV">“乌陀夷，<a id="a-DW"></a>比丘离欲、<a id="a-DX"></a>离恶不善之法，<a id="a-DY"></a>有觉、<a id="a-DZ"></a>有观、<a id="a-Da"></a>离生喜、<a id="a-Db"></a>乐，<a id="a-Dc"></a>得初禅成就游。<a id="a-Dd"></a>乌陀夷，<a id="a-De"></a>我说此不得无、<a id="a-Df"></a>不得断、<a id="a-Dg"></a>不得过度。<a id="a-Dh"></a>此中何等过度？<a id="a-Di"></a>乌陀夷，<a id="a-Dj"></a>比丘觉、<a id="a-Dk"></a>观已息，<a id="a-Dl"></a>内静、<a id="a-Dm"></a>一心，<a id="a-Dn"></a>无觉、<a id="a-Do"></a>无观，<a id="a-Dp"></a>定生喜、<a id="a-Dq"></a>乐，<a id="a-Dr"></a>得第二禅成就游，<a id="a-Ds"></a>是谓此中过度。<a id="a-Dt"></a>乌陀夷，<a id="a-Du"></a>我说此亦不得无、<a id="a-Dv"></a>不得断、<a id="a-Dw"></a>不得过度。<a id="a-Dx"></a>此中何等过度？<a id="a-Dy"></a>乌陀夷，<a id="a-Dz"></a>比丘离于喜欲，<a id="a-E0"></a>舍无求游，<a id="a-E1"></a>正念正智而身觉乐，<a id="a-E2"></a>谓圣所说、<a id="a-E3"></a>圣所舍、<a id="a-E4"></a>念、<a id="a-E5"></a>乐住、<a id="a-E6"></a>空得第三禅成就游，<a id="a-E7"></a>是谓此中过度。<a id="a-E8"></a>乌陀夷，<a id="a-E9"></a>我说此亦不得无、<a id="a-EA"></a>不得断、<a id="a-EB"></a>不得过度。<a id="a-EC"></a>此中何等过度？<a id="a-ED"></a>乌陀夷，<a id="a-EE"></a>比丘乐灭、<a id="a-EF"></a>苦灭，<a id="a-EG"></a>喜、<a id="a-EH"></a>忧本已灭，<a id="a-EI"></a>不苦不乐、<a id="a-EJ"></a>舍、<a id="a-EK"></a>念、<a id="a-EL"></a>清净，<a id="a-EM"></a>得第四禅成就游，<a id="a-EN"></a>是谓此中过度。</p>
  <p id="aEO">“乌陀夷，<a id="a-EP"></a>我说此亦不得无、<a id="a-EQ"></a>不得断、<a id="a-ER"></a>不得过度。<a id="a-ES"></a>此中何等过度？<a id="a-ET"></a>乌陀夷，<a id="a-EU"></a>比丘度一切色想，<a id="a-EV"></a>灭有对想，<a id="a-EW"></a>不念若干想，<a id="a-EX"></a>无量空，<a id="a-EY"></a>是无量空处成就游，<a id="a-EZ"></a>是谓此中过度。<a id="a-Ea"></a>乌陀夷，<a id="a-Eb"></a>我说此亦不得无、<a id="a-Ec"></a>不得断、<a id="a-Ed"></a>不得过度。<a id="a-Ee"></a>此中何等过度？<a id="a-Ef"></a>乌陀夷，<a id="a-Eg"></a>比丘度一切无量空处，<a id="a-Eh"></a>无量识，<a id="a-Ei"></a>是无量识处成就游，<a id="a-Ej"></a>是谓此中过度。<a id="a-Ek"></a>乌陀夷，<a id="a-El"></a>我说此亦不得无，<a id="a-Em"></a>不得断，<a id="a-En"></a>不得过度。<a id="a-Eo"></a>此中何等过度？<a id="a-Ep"></a>乌陀夷，<a id="a-Eq"></a>比丘度一切无量识处，<a id="a-Er"></a>无所有，<a id="a-Es"></a>是无所有处成就游，<a id="a-Et"></a>是谓此中过度。<a id="a-Eu"></a>乌陀夷，<a id="a-Ev"></a>我说此亦不得无，<a id="a-Ew"></a>不得断，<a id="a-Ex"></a>不得过度。<a id="a-Ey"></a>此中何等过度？<a id="a-Ez"></a>乌陀夷，<a id="a-F0"></a>比丘度一切无所有处，<a id="a-F1"></a>非有想非无想，<a id="a-F2"></a>是非有想非无想处成就游，<a id="a-F3"></a>是谓此中过度。<a id="a-F4"></a>乌陀夷，<a id="a-F5"></a>我说至非有想非无想处亦不得无，<a id="a-F6"></a>不得断，<a id="a-F7"></a>不得过度。<a id="a-F8"></a>乌陀夷，<a id="a-F9"></a>颇有一结，<a id="a-FA"></a>或多或少久住者，<a id="a-FB"></a>我说不得无，<a id="a-FC"></a>不得断，<a id="a-FD"></a>不得过度，<a id="a-FE"></a>谓我说不断耶？<a id="a-FF"></a>”</p>
  <p id="aFG">尊者乌陀夷白曰：<a id="a-FH"></a>“不也，<a id="a-FI"></a>世尊。<a id="a-FJ"></a>”</p>
  <p id="aFK">世尊叹曰：<a id="a-FL"></a>“善哉！<a id="a-FM"></a>善哉！<a id="a-FN"></a>乌陀夷，<a id="a-FO"></a>汝不尔如彼痴人。<a id="a-FP"></a>彼愚痴人我为其说：<a id="a-FQ"></a>‘汝等断此。<a id="a-FR"></a>’彼作是说：<a id="a-FS"></a>‘此是小事，<a id="a-FT"></a>何足断之？<a id="a-FU"></a>而世尊今教我断此，<a id="a-FV"></a>善逝令我绝此。<a id="a-FW"></a>’亦如是说：<a id="a-FX"></a>‘此大沙门不能消食。<a id="a-FY"></a>’彼不断此，<a id="a-FZ"></a>彼但于我生不可、<a id="a-Fa"></a>不忍，<a id="a-Fb"></a>及余比丘善护持戒者，<a id="a-Fc"></a>亦复为彼生不可、<a id="a-Fd"></a>不忍。<a id="a-Fe"></a>乌陀夷，<a id="a-Ff"></a>是故彼痴人所缚极坚极牢，<a id="a-Fg"></a>转增转急，<a id="a-Fh"></a>不可断绝，<a id="a-Fi"></a>不得解脱。<a id="a-Fj"></a>鸟陀夷，<a id="a-Fk"></a>若有族姓子我为其说：<a id="a-Fl"></a>‘汝等断此。<a id="a-Fm"></a>’彼不作是说：<a id="a-Fn"></a>‘此是小事，<a id="a-Fo"></a>何足断之？<a id="a-Fp"></a>而今世尊教我断此，<a id="a-Fq"></a>善逝令我绝此。<a id="a-Fr"></a>’亦不如是说：<a id="a-Fs"></a>‘此大沙门不能消食。<a id="a-Ft"></a>’彼便断此，<a id="a-Fu"></a>彼不于我生不可、<a id="a-Fv"></a>不忍，<a id="a-Fw"></a>及余比丘善护持戒者，<a id="a-Fx"></a>亦不为彼生不可、<a id="a-Fy"></a>不忍。<a id="a-Fz"></a>鸟陀夷，<a id="a-G0"></a>是故彼族姓子所缚不坚不牢，<a id="a-G1"></a>不转增急，<a id="a-G2"></a>而可断绝，<a id="a-G3"></a>则得解脱。<a id="a-G4"></a>”</p>
  <p id="aG5">佛说如是，<a id="a-G6"></a>尊者乌陀夷闻佛所说，<a id="a-G7"></a>欢喜奉行。</p>
  <p data-pb></p>
  <h2 id="aG8">大品牟犁破群那经第二</h2>
  <p id="aG9">我闻如是：<a id="a-GA"></a>一时，<a id="a-GB"></a>佛游舍卫国，<a id="a-GC"></a>在胜林给孤独园。</p>
  <p id="aGD">尔时，<a id="a-GE"></a>牟犁破群那与比丘尼数共集会，<a id="a-GF"></a>若有人向牟犁破群那比丘道说比丘尼者，<a id="a-GG"></a>彼闻已，<a id="a-GH"></a>便瞋恚憎嫉，<a id="a-GI"></a>乃至斗诤；<a id="a-GJ"></a>若有人向诸比丘尼道说牟犁破群那比丘者，<a id="a-GK"></a>诸比丘尼闻已，<a id="a-GL"></a>便瞋恚憎嫉，<a id="a-GM"></a>乃至斗诤。</p>
  <p id="aGN">众多比丘闻已，<a id="a-GO"></a>便往诣佛，<a id="a-GP"></a>稽首佛足，<a id="a-GQ"></a>却坐一面，<a id="a-GR"></a>白曰：<a id="a-GS"></a>“世尊，<a id="a-GT"></a>牟梨破群那比丘与比丘尼数共集会，<a id="a-GU"></a>若有人向牟犁破群那比丘道说比丘尼者，<a id="a-GV"></a>彼闻已，<a id="a-GW"></a>便瞋恚憎嫉，<a id="a-GX"></a>乃至斗诤；<a id="a-GY"></a>若有人向诸比丘尼道说牟犁破群那比丘者，<a id="a-GZ"></a>诸比丘尼闻已，<a id="a-Ga"></a>便瞋恚憎嫉，<a id="a-Gb"></a>乃至斗诤。<a id="a-Gc"></a>”</p>
  <p id="aGd">世尊闻已，<a id="a-Ge"></a>告一比丘：<a id="a-Gf"></a>“汝往牟犁破群那比丘所，<a id="a-Gg"></a>而语之曰：<a id="a-Gh"></a>‘世尊呼汝。<a id="a-Gi"></a>’”</p>
  <p id="aGj">一比丘闻已：<a id="a-Gk"></a>“唯然，<a id="a-Gl"></a>世尊。<a id="a-Gm"></a>”即从座起，<a id="a-Gn"></a>稽首佛足，<a id="a-Go"></a>绕三匝而去，<a id="a-Gp"></a>至牟犁破群那比丘所，<a id="a-Gq"></a>而语之曰：<a id="a-Gr"></a>“世尊呼汝。<a id="a-Gs"></a>”牟犁破群那闻已，<a id="a-Gt"></a>来诣佛所，<a id="a-Gu"></a>为佛作礼，<a id="a-Gv"></a>却坐一面。</p>
  <p id="aGw">世尊告曰：<a id="a-Gx"></a>“破群那，<a id="a-Gy"></a>汝实与比丘尼数共集会，<a id="a-Gz"></a>若有人向汝道说比丘尼者，<a id="a-H0"></a>汝闻已，<a id="a-H1"></a>便瞋恚憎嫉，<a id="a-H2"></a>乃至斗诤；<a id="a-H3"></a>若有人向诸比丘尼道说汝者，<a id="a-H4"></a>诸比丘尼闻已，<a id="a-H5"></a>便瞋恚憎嫉，<a id="a-H6"></a>乃至斗诤。<a id="a-H7"></a>破群那，<a id="a-H8"></a>汝实如是耶？<a id="a-H9"></a>”</p>
  <p id="aHA">破群那答曰：<a id="a-HB"></a>“实尔，<a id="a-HC"></a>世尊。<a id="a-HD"></a>”</p>
  <p id="aHE">世尊复问曰：<a id="a-HF"></a>“破群那，<a id="a-HG"></a>汝非至信、<a id="a-HH"></a>舍家、<a id="a-HI"></a>无家、<a id="a-HJ"></a>学道耶？<a id="a-HK"></a>”</p>
  <p id="aHL">破群那答曰：<a id="a-HM"></a>“唯然，<a id="a-HN"></a>世尊。<a id="a-HO"></a>”</p>
  <p id="aHP">世尊告曰：<a id="a-HQ"></a>“破群那，<a id="a-HR"></a>是以汝至信、<a id="a-HS"></a>舍家、<a id="a-HT"></a>无家、<a id="a-HU"></a>学道者，<a id="a-HV"></a>应当学：<a id="a-HW"></a>若有欲有念依家，<a id="a-HX"></a>断是；<a id="a-HY"></a>若有欲有念依于无欲，<a id="a-HZ"></a>是习是修，<a id="a-Ha"></a>是广布也。<a id="a-Hb"></a>破群那，<a id="a-Hc"></a>汝当如是学！<a id="a-Hd"></a>”</p>
  <p id="aHe">尔时，<a id="a-Hf"></a>世尊问诸比丘曰：<a id="a-Hg"></a>“汝等非至信、<a id="a-Hh"></a>舍家、<a id="a-Hi"></a>无家、<a id="a-Hj"></a>学道耶？<a id="a-Hk"></a>”</p>
  <p id="aHl">诸比丘答曰：<a id="a-Hm"></a>“唯然，<a id="a-Hn"></a>世尊。<a id="a-Ho"></a>”</p>
  <p id="aHp">世尊复告诸比丘曰：<a id="a-Hq"></a>“是以汝等至信、<a id="a-Hr"></a>舍家、<a id="a-Hs"></a>无家、<a id="a-Ht"></a>学道者，<a id="a-Hu"></a>应当学：<a id="a-Hv"></a>若有欲有念依家，<a id="a-Hw"></a>断是；<a id="a-Hx"></a>若有欲有念依于无欲，<a id="a-Hy"></a>是习是修，<a id="a-Hz"></a>是广布也，<a id="a-I0"></a>汝等当如是学！<a id="a-I1"></a>昔时我曾告诸比丘：<a id="a-I2"></a>‘汝等，<a id="a-I3"></a>若有比丘多所知识，<a id="a-I4"></a>若有比丘少所知识，<a id="a-I5"></a>彼一切尽学一坐食，<a id="a-I6"></a>学一坐食已，<a id="a-I7"></a>无为无求，<a id="a-I8"></a>无有病痛，<a id="a-I9"></a>身体轻便，<a id="a-IA"></a>气力康强，<a id="a-IB"></a>安隐快乐。<a id="a-IC"></a>’彼诸比丘多所知识及少知识，<a id="a-ID"></a>尽学一坐食，<a id="a-IE"></a>学一坐食已，<a id="a-IF"></a>无为无求，<a id="a-IG"></a>无有病痛，<a id="a-IH"></a>身体轻便，<a id="a-II"></a>气力康强，<a id="a-IJ"></a>安隐快乐。<a id="a-IK"></a>彼诸比丘可于我心，<a id="a-IL"></a>我亦不多教诃，<a id="a-IM"></a>诸比丘因此生念向法次法。</p>
  <p id="aIN">“犹如马车，<a id="a-IO"></a>御者乘之，<a id="a-IP"></a>左手执辔，<a id="a-IQ"></a>右手执策，<a id="a-IR"></a>随八道行，<a id="a-IS"></a>任意所至；<a id="a-IT"></a>如是诸比丘可于我心，<a id="a-IU"></a>我亦不多教诃，<a id="a-IV"></a>诸比丘因此生念向法次法。<a id="a-IW"></a>犹如良地有娑罗树林，<a id="a-IX"></a>彼治林者，<a id="a-IY"></a>聪明黠慧而不懈怠，<a id="a-IZ"></a>彼随时治娑罗树根，<a id="a-Ia"></a>数数锄粪，<a id="a-Ib"></a>以水溉灌，<a id="a-Ic"></a>高者掘下，<a id="a-Id"></a>下者填满。<a id="a-Ie"></a>若边生恶草，<a id="a-If"></a>薅除弃之；<a id="a-Ig"></a>若并生曲戾恶不直者，<a id="a-Ih"></a>拔根著外；<a id="a-Ii"></a>若枝生横曲，<a id="a-Ij"></a>则落治之；<a id="a-Ik"></a>若近边新生调直好者，<a id="a-Il"></a>便随时治。<a id="a-Im"></a>数数锄粪，<a id="a-In"></a>以水溉灌，<a id="a-Io"></a>如是彼良地娑罗树林转转茂盛。<a id="a-Ip"></a>如是诸比丘可于我心，<a id="a-Iq"></a>我亦不多教诃。<a id="a-Ir"></a>我不说彼善语恭顺，<a id="a-Is"></a>谓因衣钵、<a id="a-It"></a>饮食、<a id="a-Iu"></a>床榻、<a id="a-Iv"></a>汤药、<a id="a-Iw"></a>诸生活具故。<a id="a-Ix"></a>所以者何？<a id="a-Iy"></a>彼比丘若不得是，<a id="a-Iz"></a>还不善语恭顺，<a id="a-J0"></a>成就不善语恭顺法。</p>
  <p id="aJ1">“若有比丘为远离、<a id="a-J2"></a>依远离、<a id="a-J3"></a>住远离，<a id="a-J4"></a>善语恭顺，<a id="a-J5"></a>成就善语恭顺法者，<a id="a-J6"></a>我说彼善语恭顺。<a id="a-J7"></a>所以者何？<a id="a-J8"></a>或有一善护善逝行者，<a id="a-J9"></a>谓因他无恶语言也。<a id="a-JA"></a>若他不恶语言者，<a id="a-JB"></a>便不瞋恚，<a id="a-JC"></a>亦不憎嫉，<a id="a-JD"></a>不忧缠住，<a id="a-JE"></a>不憎瞋恚，<a id="a-JF"></a>不发露恶。<a id="a-JG"></a>彼诸比丘见已，<a id="a-JH"></a>便作是念：<a id="a-JI"></a>‘此贤者忍辱温和堪耐，<a id="a-JJ"></a>善制善定善息。<a id="a-JK"></a>’若他恶语言者，<a id="a-JL"></a>便瞋恚憎嫉，<a id="a-JM"></a>而忧缠住憎恚发恶。<a id="a-JN"></a>彼诸比丘见已，<a id="a-JO"></a>便作是念：<a id="a-JP"></a>‘此贤者恶性急弊粗犷，<a id="a-JQ"></a>不定不制不息。<a id="a-JR"></a>’所以者何？</p>
  <p id="aJS">“比丘，<a id="a-JT"></a>昔时有居士妇，<a id="a-JU"></a>名鞞陀提，<a id="a-JV"></a>极大富乐，<a id="a-JW"></a>多有钱财，<a id="a-JX"></a>畜收产业不可称计，<a id="a-JY"></a>封户、<a id="a-JZ"></a>食邑、<a id="a-Ja"></a>米谷丰饶，<a id="a-Jb"></a>及若干种诸生活具。<a id="a-Jc"></a>尔时，<a id="a-Jd"></a>居士妇鞞陀提如是大有名称，<a id="a-Je"></a>流布诸方：<a id="a-Jf"></a>居士妇鞞陀提忍辱堪耐温和，<a id="a-Jg"></a>善制善定善息。<a id="a-Jh"></a>尔时，<a id="a-Ji"></a>居士妇鞞陀提有婢名黑，<a id="a-Jj"></a>本侍者，<a id="a-Jk"></a>有妙善言，<a id="a-Jl"></a>少多行善。<a id="a-Jm"></a>彼黑婢作是念：<a id="a-Jn"></a>‘我大家居士妇鞞陀提如是有大名称，<a id="a-Jo"></a>流布诸方：<a id="a-Jp"></a>居士妇鞞陀提忍辱堪耐温和，<a id="a-Jq"></a>善制善定善息。<a id="a-Jr"></a>我今宁可试大家居士妇鞞陀提，<a id="a-Js"></a>为实瞋、<a id="a-Jt"></a>为实不瞋耶？<a id="a-Ju"></a>’</p>
  <p id="aJv">“于是，<a id="a-Jw"></a>黑婢卧不早起，<a id="a-Jx"></a>夫人呼曰：<a id="a-Jy"></a>‘黑婢，<a id="a-Jz"></a>何不早起耶？<a id="a-K0"></a>’黑婢闻已，<a id="a-K1"></a>便作是念：<a id="a-K2"></a>‘我大家居士妇鞞陀提实瞋，<a id="a-K3"></a>非不瞋也。<a id="a-K4"></a>但因我善能料理家业、<a id="a-K5"></a>善经营、<a id="a-K6"></a>善持故，<a id="a-K7"></a>令我大家居士妇鞞陀提如是有极大名称，<a id="a-K8"></a>流布诸方：<a id="a-K9"></a>居士妇鞞陀提忍辱堪耐温和，<a id="a-KA"></a>善制善定善息。<a id="a-KB"></a>我今宁可复更大试大家居士妇鞞陀提，<a id="a-KC"></a>为实瞋、<a id="a-KD"></a>为实不瞋耶？<a id="a-KE"></a>’</p>
  <p id="aKF">“于是，<a id="a-KG"></a>黑婢卧极晚不起，<a id="a-KH"></a>夫人呼曰：<a id="a-KI"></a>‘黑婢，<a id="a-KJ"></a>何以极晚不起耶？<a id="a-KK"></a>’黑婢闻已，<a id="a-KL"></a>作是念：<a id="a-KM"></a>‘我大家居士妇鞞陀提实瞋，<a id="a-KN"></a>非不瞋也。<a id="a-KO"></a>但因我善能料理家业、<a id="a-KP"></a>善经营、<a id="a-KQ"></a>善持故，<a id="a-KR"></a>令我大家居土妇鞞陀提如是有极大名称，<a id="a-KS"></a>流布诸方：<a id="a-KT"></a>居士妇鞞陀提忍辱堪耐温和，<a id="a-KU"></a>善制善定善息耳！<a id="a-KV"></a>我今宁可复更极大试大家居士妇鞞陀提，<a id="a-KW"></a>为实瞋、<a id="a-KX"></a>为实不瞋耶？<a id="a-KY"></a>’</p>
  <p id="aKZ">“于是，<a id="a-Ka"></a>黑婢卧至晡时乃起，<a id="a-Kb"></a>夫人呼曰：<a id="a-Kc"></a>‘黑婢，<a id="a-Kd"></a>何以乃至晡时起？<a id="a-Ke"></a>既不自作，<a id="a-Kf"></a>亦不教作？<a id="a-Kg"></a>此黑婢不随我教！<a id="a-Kh"></a>此黑婢轻慢于我！<a id="a-Ki"></a>’便大瞋恚而生憎嫉，<a id="a-Kj"></a>额三脉起，<a id="a-Kk"></a>皱面自往，<a id="a-Kl"></a>闭户下关，<a id="a-Km"></a>手执大杖以打其头，<a id="a-Kn"></a>头破血流。<a id="a-Ko"></a>于是，<a id="a-Kp"></a>黑婢头破血流，<a id="a-Kq"></a>便出语比邻，<a id="a-Kr"></a>讼声纷纭，<a id="a-Ks"></a>多所道说：<a id="a-Kt"></a>‘尊等，<a id="a-Ku"></a>见是忍辱行人堪耐温和，<a id="a-Kv"></a>善制善定善息行耶？<a id="a-Kw"></a>骂我曰：<a id="a-Kx"></a>“黑婢，<a id="a-Ky"></a>何以乃至晡时起？<a id="a-Kz"></a>既不自作，<a id="a-L0"></a>亦不教作？<a id="a-L1"></a>此黑婢不随我教！<a id="a-L2"></a>此黑婢轻慢于我！<a id="a-L3"></a>”便大瞋恚而生憎嫉，<a id="a-L4"></a>额三脉起，<a id="a-L5"></a>皱面自来，<a id="a-L6"></a>闭户下关，<a id="a-L7"></a>手执大杖以打我头，<a id="a-L8"></a>头破血流。<a id="a-L9"></a>’尔时，<a id="a-LA"></a>居士妇鞞陀提如是便有极大恶名，<a id="a-LB"></a>流布诸方：<a id="a-LC"></a>居士妇鞞陀提恶性急弊粗犷，<a id="a-LD"></a>不定不制不息。</p>
  <p id="aLE">“如是，<a id="a-LF"></a>或有一善护善逝行者，<a id="a-LG"></a>谓因他无恶语言也。<a id="a-LH"></a>若他不恶语言者，<a id="a-LI"></a>便不瞋恚，<a id="a-LJ"></a>亦不憎嫉，<a id="a-LK"></a>不忧缠住，<a id="a-LL"></a>不增瞋恚，<a id="a-LM"></a>不发露恶。<a id="a-LN"></a>彼诸比丘见已，<a id="a-LO"></a>便作是念：<a id="a-LP"></a>‘此贤者忍辱温和堪耐，<a id="a-LQ"></a>善制善定善息。<a id="a-LR"></a>’若他恶语言者，<a id="a-LS"></a>便瞋恚憎嫉而忧缠住，<a id="a-LT"></a>憎恚发恶。<a id="a-LU"></a>彼诸比丘见已，<a id="a-LV"></a>便作是念：<a id="a-LW"></a>‘此贤者恶性急弊粗犷，<a id="a-LX"></a>不定不制不息。<a id="a-LY"></a>’</p>
  <p id="aLZ">“复次，<a id="a-La"></a>有五言道，<a id="a-Lb"></a>若他说者，<a id="a-Lc"></a>或时或非时，<a id="a-Ld"></a>或真或非真，<a id="a-Le"></a>或软或坚，<a id="a-Lf"></a>或慈或恚，<a id="a-Lg"></a>或有义或无义。<a id="a-Lh"></a>汝等，<a id="a-Li"></a>此五言道，<a id="a-Lj"></a>若他说时或心变易者，<a id="a-Lk"></a>或口恶言者，<a id="a-Ll"></a>我说汝等因此必衰。<a id="a-Lm"></a>汝等当学此五言道！<a id="a-Ln"></a>若他说时，<a id="a-Lo"></a>心不变易，<a id="a-Lp"></a>口无恶言，<a id="a-Lq"></a>向怨家人缘彼起慈愍心，<a id="a-Lr"></a>心与慈俱，<a id="a-Ls"></a>遍满一方成就游。<a id="a-Lt"></a>如是二三四方，<a id="a-Lu"></a>四维上下，<a id="a-Lv"></a>普周一切，<a id="a-Lw"></a>心与慈俱，<a id="a-Lx"></a>无结无怨，<a id="a-Ly"></a>无恚无诤，<a id="a-Lz"></a>极广甚大，<a id="a-M0"></a>无量善修，<a id="a-M1"></a>遍满一切世间成就游。<a id="a-M2"></a>如是悲、<a id="a-M3"></a>喜心与舍俱，<a id="a-M4"></a>无结无怨，<a id="a-M5"></a>无恚无诤，<a id="a-M6"></a>极广甚大，<a id="a-M7"></a>无量善修，<a id="a-M8"></a>遍满一切世间成就游。<a id="a-M9"></a>汝等当学如是！<a id="a-MA"></a>犹如有人持大铧锹来，<a id="a-MB"></a>而作是语：<a id="a-MC"></a>‘我能令此大地，<a id="a-MD"></a>使作非地。<a id="a-ME"></a>’彼便处处掘复掘，<a id="a-MF"></a>唾溺污之。<a id="a-MG"></a>说恶语者，<a id="a-MH"></a>作如是说，<a id="a-MI"></a>令大地非地。<a id="a-MJ"></a>于意云何？<a id="a-MK"></a>彼人以此方便，<a id="a-ML"></a>能令大地作非地耶？<a id="a-MM"></a>”</p>
  <p id="aMN">诸比丘答曰：<a id="a-MO"></a>“不也，<a id="a-MP"></a>世尊。<a id="a-MQ"></a>所以者何？<a id="a-MR"></a>此大地甚深极广而不可量，<a id="a-MS"></a>是故彼人以此方便，<a id="a-MT"></a>不能令此大地使作非地。<a id="a-MU"></a>世尊，<a id="a-MV"></a>但使彼人唐自疲劳也。<a id="a-MW"></a>”</p>
  <p id="aMX">“如是此五言道，<a id="a-MY"></a>若他说者，<a id="a-MZ"></a>或时或非时，<a id="a-Ma"></a>或真或不真，<a id="a-Mb"></a>或软或坚，<a id="a-Mc"></a>或慈或恚，<a id="a-Md"></a>或有义或无义。<a id="a-Me"></a>汝等，<a id="a-Mf"></a>此五言道，<a id="a-Mg"></a>若他说时或心变易者，<a id="a-Mh"></a>或口恶言者，<a id="a-Mi"></a>我说汝等因此必衰。<a id="a-Mj"></a>汝等当学此五言道！<a id="a-Mk"></a>若他说时，<a id="a-Ml"></a>心不变易，<a id="a-Mm"></a>口无恶言，<a id="a-Mn"></a>向言说者，<a id="a-Mo"></a>缘彼起慈愍心，<a id="a-Mp"></a>心行如地，<a id="a-Mq"></a>无结无怨，<a id="a-Mr"></a>无恚无诤，<a id="a-Ms"></a>极广甚大，<a id="a-Mt"></a>无量善修，<a id="a-Mu"></a>遍满一切世间成就游。<a id="a-Mv"></a>汝等当学如是！<a id="a-Mw"></a>犹如有人持大草炬，<a id="a-Mx"></a>作如是语：<a id="a-My"></a>‘我以此草炬，<a id="a-Mz"></a>用热恒伽水，<a id="a-N0"></a>令作沸汤。<a id="a-N1"></a>’于意云何？<a id="a-N2"></a>彼人以此方便，<a id="a-N3"></a>能令恒伽水热作沸汤耶？<a id="a-N4"></a>”</p>
  <p id="aN5">诸比丘答曰：<a id="a-N6"></a>“不也，<a id="a-N7"></a>世尊。<a id="a-N8"></a>所以者何？<a id="a-N9"></a>世尊，<a id="a-NA"></a>彼恒伽水甚深极广，<a id="a-NB"></a>不可度量，<a id="a-NC"></a>是故彼人以此方便，<a id="a-ND"></a>不能令恒伽水热使作沸汤。<a id="a-NE"></a>世尊，<a id="a-NF"></a>但使彼人唐自疲劳也。<a id="a-NG"></a>”</p>
  <p id="aNH">“如是此五言道，<a id="a-NI"></a>若他说者，<a id="a-NJ"></a>或时或非时，<a id="a-NK"></a>或真或不真，<a id="a-NL"></a>或软或坚，<a id="a-NM"></a>或慈或恚，<a id="a-NN"></a>或有义或无义。<a id="a-NO"></a>汝等，<a id="a-NP"></a>此五言道，<a id="a-NQ"></a>若他说时，<a id="a-NR"></a>或心变易者，<a id="a-NS"></a>或口恶言者，<a id="a-NT"></a>我说汝等因此必衰。<a id="a-NU"></a>汝等当学此五言道！<a id="a-NV"></a>若他说时，<a id="a-NW"></a>心不变易，<a id="a-NX"></a>口无恶言，<a id="a-NY"></a>向言说者，<a id="a-NZ"></a>缘彼起慈愍心，<a id="a-Na"></a>心行如恒伽水，<a id="a-Nb"></a>无结无怨，<a id="a-Nc"></a>无恚无诤，<a id="a-Nd"></a>极广甚大，<a id="a-Ne"></a>无量善修，<a id="a-Nf"></a>遍满一切世间成就游。<a id="a-Ng"></a>汝等当学如是！<a id="a-Nh"></a>犹如画师、<a id="a-Ni"></a>画师弟子，<a id="a-Nj"></a>持种种彩来，<a id="a-Nk"></a>彼作是说：<a id="a-Nl"></a>‘我于此虚空画作形像，<a id="a-Nm"></a>以彩庄染。<a id="a-Nn"></a>’于意云何？<a id="a-No"></a>彼画师、<a id="a-Np"></a>画师弟子以此方便，<a id="a-Nq"></a>宁能于虚空画作形像，<a id="a-Nr"></a>以彩庄染耶？<a id="a-Ns"></a>”</p>
  <p id="aNt">诸比丘答曰：<a id="a-Nu"></a>“不也，<a id="a-Nv"></a>世尊。<a id="a-Nw"></a>所以者何？<a id="a-Nx"></a>世尊，<a id="a-Ny"></a>此虚空非色，<a id="a-Nz"></a>不可见无对，<a id="a-O0"></a>是故彼画师、<a id="a-O1"></a>画师弟子以此方便，<a id="a-O2"></a>不能于虚空画作形像，<a id="a-O3"></a>以彩庄染。<a id="a-O4"></a>世尊，<a id="a-O5"></a>但使彼画师、<a id="a-O6"></a>画师弟子唐自疲劳也。<a id="a-O7"></a>”</p>
  <p id="aO8">“如是此五言道，<a id="a-O9"></a>若他说者，<a id="a-OA"></a>或时或非时，<a id="a-OB"></a>或真或不真，<a id="a-OC"></a>或软或坚，<a id="a-OD"></a>或慈或恚，<a id="a-OE"></a>或有义或无义。<a id="a-OF"></a>汝等，<a id="a-OG"></a>此五言道，<a id="a-OH"></a>若他说时，<a id="a-OI"></a>或心变易者，<a id="a-OJ"></a>或口恶言者，<a id="a-OK"></a>我说汝等因此必衰。<a id="a-OL"></a>汝等当学此五言道！<a id="a-OM"></a>若他说时，<a id="a-ON"></a>心不变易，<a id="a-OO"></a>口无恶言，<a id="a-OP"></a>向言说者，<a id="a-OQ"></a>缘彼起慈愍心，<a id="a-OR"></a>心行如虚空，<a id="a-OS"></a>无结无怨，<a id="a-OT"></a>无恚无诤，<a id="a-OU"></a>极广甚大，<a id="a-OV"></a>无量善修，<a id="a-OW"></a>遍满一切世间成就游。<a id="a-OX"></a>汝等当学如是！<a id="a-OY"></a>犹如猫皮囊柔治极软，<a id="a-OZ"></a>除甄甄声，<a id="a-Oa"></a>无甄甄声，<a id="a-Ob"></a>彼或有人以手拳扠，<a id="a-Oc"></a>石掷杖打，<a id="a-Od"></a>或以刀斫，<a id="a-Oe"></a>或扑著地。<a id="a-Of"></a>于意云何？<a id="a-Og"></a>彼猫皮囊柔治极软，<a id="a-Oh"></a>除甄甄声，<a id="a-Oi"></a>无甄甄声，<a id="a-Oj"></a>彼宁复有甄甄声耶？<a id="a-Ok"></a>”</p>
  <p id="aOl">诸比丘答曰：<a id="a-Om"></a>“不也，<a id="a-On"></a>世尊。<a id="a-Oo"></a>所以者何？<a id="a-Op"></a>世尊，<a id="a-Oq"></a>彼猫皮囊柔治极软，<a id="a-Or"></a>除甄甄声，<a id="a-Os"></a>无甄甄声，<a id="a-Ot"></a>是故无复有甄甄声。<a id="a-Ou"></a>”</p>
  <p id="aOv">“如是，<a id="a-Ow"></a>诸比丘，<a id="a-Ox"></a>若有他人拳扠石掷，<a id="a-Oy"></a>杖打刀斫。<a id="a-Oz"></a>汝等若为他人拳扠石掷，<a id="a-P0"></a>杖打刀斫时，<a id="a-P1"></a>或心变易者，<a id="a-P2"></a>或口恶言者，<a id="a-P3"></a>我说汝等因此必衰。<a id="a-P4"></a>汝等当学！<a id="a-P5"></a>若为他人拳扠石掷，<a id="a-P6"></a>杖打刀斫时，<a id="a-P7"></a>心不变易，<a id="a-P8"></a>口不恶言，<a id="a-P9"></a>向捶打人缘彼起慈愍心，<a id="a-PA"></a>心行如猫皮囊，<a id="a-PB"></a>无结无怨，<a id="a-PC"></a>无恚无诤，<a id="a-PD"></a>极广甚大，<a id="a-PE"></a>无量善修，<a id="a-PF"></a>遍满一切世间成就游。<a id="a-PG"></a>汝等当学如是！<a id="a-PH"></a>若有贼来，<a id="a-PI"></a>以利锯刀节节解截，<a id="a-PJ"></a>汝等若有贼来，<a id="a-PK"></a>以利锯刀节节解截时，<a id="a-PL"></a>或心变易者，<a id="a-PM"></a>或口恶言者，<a id="a-PN"></a>我说汝等因此必衰。<a id="a-PO"></a>汝等当学！<a id="a-PP"></a>若有贼来，<a id="a-PQ"></a>以利锯刀，<a id="a-PR"></a>节节解截，<a id="a-PS"></a>心不变易，<a id="a-PT"></a>口无恶言向割截人，<a id="a-PU"></a>缘彼起慈愍心，<a id="a-PV"></a>心与慈俱，<a id="a-PW"></a>遍满一方成就游。<a id="a-PX"></a>如是二三四方，<a id="a-PY"></a>四维上下，<a id="a-PZ"></a>普周一切，<a id="a-Pa"></a>心与慈俱，<a id="a-Pb"></a>无结无怨，<a id="a-Pc"></a>无恚无诤，<a id="a-Pd"></a>极广甚大，<a id="a-Pe"></a>无量善修，<a id="a-Pf"></a>遍满一切世间成就游。<a id="a-Pg"></a>如是悲、<a id="a-Ph"></a>喜心与舍俱，<a id="a-Pi"></a>无结无怨，<a id="a-Pj"></a>无恚无诤，<a id="a-Pk"></a>极广甚大，<a id="a-Pl"></a>无量善修，<a id="a-Pm"></a>遍满一切世间成就游。<a id="a-Pn"></a>汝等当学如是！<a id="a-Po"></a>”</p>
  <p id="aPp">于是，<a id="a-Pq"></a>世尊叹诸比丘曰：<a id="a-Pr"></a>“善哉！<a id="a-Ps"></a>善哉！<a id="a-Pt"></a>汝等当数数念利锯刀喻沙门教，<a id="a-Pu"></a>汝等数数念利锯刀喻沙门教已，<a id="a-Pv"></a>汝等颇见他不爱恶语言向我，<a id="a-Pw"></a>我闻已，<a id="a-Px"></a>不堪耐耶？<a id="a-Py"></a>”</p>
  <p id="aPz">诸比丘答曰：<a id="a-Q0"></a>“不也，<a id="a-Q1"></a>世尊。<a id="a-Q2"></a>”</p>
  <p id="aQ3">世尊复叹诸比丘曰：<a id="a-Q4"></a>“善哉！<a id="a-Q5"></a>善哉！<a id="a-Q6"></a>汝等当数数念利锯刀喻沙门教，<a id="a-Q7"></a>汝等数数念利锯刀喻沙门教已，<a id="a-Q8"></a>若汝游东方，<a id="a-Q9"></a>必得安乐，<a id="a-QA"></a>无众苦患；<a id="a-QB"></a>若游南方、<a id="a-QC"></a>西方、<a id="a-QD"></a>北方者，<a id="a-QE"></a>必得安乐，<a id="a-QF"></a>无众苦患。<a id="a-QG"></a>善哉！<a id="a-QH"></a>善哉！<a id="a-QI"></a>汝等当数数念利锯刀喻沙门教，<a id="a-QJ"></a>汝等数数念利锯刀喻沙门教已，<a id="a-QK"></a>我尚不说汝诸善法住，<a id="a-QL"></a>况说衰退？<a id="a-QM"></a>但当昼夜增长善法而不衰退。<a id="a-QN"></a>善哉！<a id="a-QO"></a>善哉！<a id="a-QP"></a>汝等当数数念利锯刀喻沙门教，<a id="a-QQ"></a>汝等数数念利锯刀喻沙门教已，<a id="a-QR"></a>于二果中必得其一，<a id="a-QS"></a>或于现世得究竟智，<a id="a-QT"></a>或复有余得阿那含。<a id="a-QU"></a>”</p>
  <p id="aQV">佛说如是，<a id="a-QW"></a>彼诸比丘闻佛所说，<a id="a-QX"></a>欢喜奉行。</p>
 </body>
</html>