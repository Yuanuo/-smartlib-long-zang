<!doctype html>
<html id="z3IBU83XB" data-ver="2019">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第三十八</h1>
  <p id="a2">鹦鹉、<a id="a-3"></a>须闲提，<a id="a-4"></a>娑罗婆游堂，</p>
  <p id="a5">须达、<a id="a-6"></a>梵波罗，<a id="a-7"></a>黄芦园、<a id="a-8"></a>头那，</p>
  <p id="a9">阿伽罗诃那，<a id="a-A"></a>阿兰那、<a id="a-B"></a>梵摩。</p>
  <p data-pb></p>
  <h2 id="aC">梵志品鹦鹉经第十一（第四分别诵）</h2>
  <p id="aD">我闻如是：<a id="a-E"></a>一时，<a id="a-F"></a>佛游王舍城，<a id="a-G"></a>在竹林迦兰哆园。</p>
  <p id="aH">尔时，<a id="a-I"></a>鹦鹉摩纳都题子少有所为，<a id="a-J"></a>往至王舍城，<a id="a-K"></a>寄宿居士家。<a id="a-L"></a>于是，<a id="a-M"></a>鹦鹉摩纳都题子问所寄宿居士曰：<a id="a-N"></a>“颇有沙门、<a id="a-O"></a>梵志宗主众师，<a id="a-P"></a>统领大众，<a id="a-Q"></a>为人所尊，<a id="a-R"></a>令我随时往见奉敬，<a id="a-S"></a>倘能因此敬奉之时，<a id="a-T"></a>得欢喜耶？<a id="a-U"></a>”</p>
  <p id="aV">居士答曰：<a id="a-W"></a>“有也！<a id="a-X"></a>天爱，<a id="a-Y"></a>沙门瞿昙释种子舍释宗族，<a id="a-Z"></a>剃除须发，<a id="a-a"></a>著袈裟衣，<a id="a-b"></a>至信、<a id="a-c"></a>舍家、<a id="a-d"></a>无家、<a id="a-e"></a>学道，<a id="a-f"></a>觉无上正尽觉。<a id="a-g"></a>天爱，<a id="a-h"></a>自可随时往见，<a id="a-i"></a>诣彼奉敬，<a id="a-j"></a>或能因此奉敬之时，<a id="a-k"></a>心得欢喜。<a id="a-l"></a>”</p>
  <p id="am">鹦鹉摩纳即复问曰：<a id="a-n"></a>“沙门瞿昙今在何处？<a id="a-o"></a>我欲见之。<a id="a-p"></a>”</p>
  <p id="aq">居士答曰：<a id="a-r"></a>“沙门瞿昙在此王舍城竹林迦兰哆园，<a id="a-s"></a>便可往见。<a id="a-t"></a>”</p>
  <p id="au">于是，<a id="a-v"></a>鹦鹉摩纳从所寄宿居士家出，<a id="a-w"></a>往诣竹林迦兰哆园。<a id="a-x"></a>鹦鹉摩纳遥见世尊在树林间，<a id="a-y"></a>端正姝好，<a id="a-z"></a>犹星中月，<a id="a-10"></a>光耀暐晔，<a id="a-11"></a>晃若金山，<a id="a-12"></a>相好具足，<a id="a-13"></a>威神巍巍，<a id="a-14"></a>诸根寂定，<a id="a-15"></a>无有蔽碍，<a id="a-16"></a>成就调御，<a id="a-17"></a>息心静默；<a id="a-18"></a>见已，<a id="a-19"></a>便前往诣佛所，<a id="a-1A"></a>共相问讯，<a id="a-1B"></a>却坐一面，<a id="a-1C"></a>白曰：<a id="a-1D"></a>“瞿昙，<a id="a-1E"></a>欲有所问，<a id="a-1F"></a>听乃敢陈。<a id="a-1G"></a>”</p>
  <p id="a1H">世尊告曰：<a id="a-1I"></a>“恣汝所问。<a id="a-1J"></a>”</p>
  <p id="a1K">鹦鹉摩纳问曰：<a id="a-1L"></a>“瞿昙，<a id="a-1M"></a>如我所闻：<a id="a-1N"></a>若在家者，<a id="a-1O"></a>便得善解，<a id="a-1P"></a>则知如法；<a id="a-1Q"></a>出家学道者，<a id="a-1R"></a>则不然也。<a id="a-1S"></a>我问瞿昙，<a id="a-1T"></a>此事云何？<a id="a-1U"></a>”</p>
  <p id="a1V">世尊告曰：<a id="a-1W"></a>“此事不定。<a id="a-1X"></a>”</p>
  <p id="a1Y">鹦鹉摩纳白曰：<a id="a-1Z"></a>“瞿昙，<a id="a-1a"></a>愿今为我分别此事。<a id="a-1b"></a>”</p>
  <p id="a1c">世尊告曰：<a id="a-1d"></a>“摩纳，<a id="a-1e"></a>谛听！<a id="a-1f"></a>善思念之，<a id="a-1g"></a>我当为汝具分别说。<a id="a-1h"></a>”鹦鹉摩纳受教而听。</p>
  <p id="a1i">佛言：<a id="a-1j"></a>“摩纳，<a id="a-1k"></a>若有在家及出家学道行邪行者，<a id="a-1l"></a>我不称彼。<a id="a-1m"></a>所以者何？<a id="a-1n"></a>若有在家及出家学道行邪行者，<a id="a-1o"></a>不得善解，<a id="a-1p"></a>不知如法。<a id="a-1q"></a>是故，<a id="a-1r"></a>摩纳，<a id="a-1s"></a>若有在家及出家学道行邪行者，<a id="a-1t"></a>我不称彼。<a id="a-1u"></a>摩纳，<a id="a-1v"></a>若有在家及出家学道行正行者，<a id="a-1w"></a>我称说彼。<a id="a-1x"></a>所以者何？<a id="a-1y"></a>若有在家及出家学道行正行者，<a id="a-1z"></a>必得善解，<a id="a-20"></a>则知如法。<a id="a-21"></a>是故，<a id="a-22"></a>摩纳，<a id="a-23"></a>若有在家及出家学道行正行者，<a id="a-24"></a>我称说彼。<a id="a-25"></a>摩纳，<a id="a-26"></a>我如是说，<a id="a-27"></a>说此二法，<a id="a-28"></a>如是分别，<a id="a-29"></a>如是显示。<a id="a-2A"></a>若有沙门、<a id="a-2B"></a>梵志有力坚固深入，<a id="a-2C"></a>一向专著，<a id="a-2D"></a>而说此为真谛，<a id="a-2E"></a>余者虚妄。<a id="a-2F"></a>”</p>
  <p id="a2G">鹦鹉摩纳白曰：<a id="a-2H"></a>“瞿昙，<a id="a-2I"></a>如我所闻：<a id="a-2J"></a>若在家者，<a id="a-2K"></a>便有大利，<a id="a-2L"></a>有大功德；<a id="a-2M"></a>出家学道者，<a id="a-2N"></a>则不然也。<a id="a-2O"></a>我问瞿昙，<a id="a-2P"></a>此事云何？<a id="a-2Q"></a>”</p>
  <p id="a2R">世尊告曰：<a id="a-2S"></a>“此事不定。<a id="a-2T"></a>”</p>
  <p id="a2U">鹦鹉摩纳白曰：<a id="a-2V"></a>“瞿昙，<a id="a-2W"></a>愿复为我分别此事。<a id="a-2X"></a>”</p>
  <p id="a2Y">世尊告曰：<a id="a-2Z"></a>“摩纳，<a id="a-2a"></a>谛听！<a id="a-2b"></a>善思念之，<a id="a-2c"></a>我当为汝具分别说。<a id="a-2d"></a>”鹦鹉摩纳受教而听。</p>
  <p id="a2e">佛言：<a id="a-2f"></a>“摩纳，<a id="a-2g"></a>若在家者，<a id="a-2h"></a>有大灾患，<a id="a-2i"></a>有大斗诤，<a id="a-2j"></a>有大怨憎，<a id="a-2k"></a>行邪行者，<a id="a-2l"></a>不得大果，<a id="a-2m"></a>无大功德。<a id="a-2n"></a>犹如田作，<a id="a-2o"></a>有大灾患，<a id="a-2p"></a>有大斗诤，<a id="a-2q"></a>有大怨僧，<a id="a-2r"></a>行邪行者，<a id="a-2s"></a>不得大果，<a id="a-2t"></a>无大功德；<a id="a-2u"></a>如是，<a id="a-2v"></a>摩纳，<a id="a-2w"></a>若在家者亦复如是。<a id="a-2x"></a>摩纳，<a id="a-2y"></a>出家学道少有灾患，<a id="a-2z"></a>少有斗诤，<a id="a-30"></a>少有怨憎，<a id="a-31"></a>行邪行者，<a id="a-32"></a>不得大果，<a id="a-33"></a>无大功德。<a id="a-34"></a>犹如治生，<a id="a-35"></a>少有灾患，<a id="a-36"></a>少有斗诤，<a id="a-37"></a>少有怨憎，<a id="a-38"></a>行邪行者，<a id="a-39"></a>不得大果，<a id="a-3A"></a>无大功德；<a id="a-3B"></a>如是，<a id="a-3C"></a>摩纳，<a id="a-3D"></a>出家学道亦复如是。</p>
  <p id="a3E">“摩纳，<a id="a-3F"></a>若在家者，<a id="a-3G"></a>有大灾患，<a id="a-3H"></a>有大斗诤，<a id="a-3I"></a>有大怨憎，<a id="a-3J"></a>行正行者，<a id="a-3K"></a>得大果报，<a id="a-3L"></a>有大功德。<a id="a-3M"></a>犹如田作，<a id="a-3N"></a>有大灾患，<a id="a-3O"></a>有大斗诤，<a id="a-3P"></a>有大怨憎，<a id="a-3Q"></a>行正行者，<a id="a-3R"></a>得大果报，<a id="a-3S"></a>有大功德；<a id="a-3T"></a>如是，<a id="a-3U"></a>摩纳，<a id="a-3V"></a>若在家者亦复如是。<a id="a-3W"></a>摩纳，<a id="a-3X"></a>出家学道少有灾患，<a id="a-3Y"></a>少有斗诤，<a id="a-3Z"></a>少有怨僧，<a id="a-3a"></a>行正行者，<a id="a-3b"></a>得大果报，<a id="a-3c"></a>有大功德。<a id="a-3d"></a>犹如治生，<a id="a-3e"></a>少有灾患，<a id="a-3f"></a>少有斗诤，<a id="a-3g"></a>少有怨憎，<a id="a-3h"></a>行正行者，<a id="a-3i"></a>得大果报，<a id="a-3j"></a>有大功德；<a id="a-3k"></a>如是，<a id="a-3l"></a>摩纳，<a id="a-3m"></a>出家学道亦复如是。<a id="a-3n"></a>摩纳，<a id="a-3o"></a>我如是说，<a id="a-3p"></a>说此二法，<a id="a-3q"></a>如是分别，<a id="a-3r"></a>如是显示。<a id="a-3s"></a>若有沙门、<a id="a-3t"></a>梵志有力坚固深入，<a id="a-3u"></a>一向专著，<a id="a-3v"></a>而说此为真谛，<a id="a-3w"></a>余者虚妄。<a id="a-3x"></a>”</p>
  <p id="a3y">鹦鹉摩纳白曰：<a id="a-3z"></a>“瞿昙，<a id="a-40"></a>彼诸梵志施设五法，<a id="a-41"></a>有大果报，<a id="a-42"></a>有大功德，<a id="a-43"></a>作福得善。<a id="a-44"></a>”</p>
  <p id="a45">世尊告曰：<a id="a-46"></a>“若诸梵志施设五法，<a id="a-47"></a>有大果报，<a id="a-48"></a>有大功德，<a id="a-49"></a>作福得善。<a id="a-4A"></a>汝在此众，<a id="a-4B"></a>今可说耶？<a id="a-4C"></a>”</p>
  <p id="a4D">鹦鹉摩纳白曰：<a id="a-4E"></a>“瞿昙，<a id="a-4F"></a>我无不可。<a id="a-4G"></a>所以者何？<a id="a-4H"></a>瞿昙，<a id="a-4I"></a>于今现坐此众。<a id="a-4J"></a>”</p>
  <p id="a4K">世尊告曰：<a id="a-4L"></a>“汝便可说。<a id="a-4M"></a>”</p>
  <p id="a4N">鹦鹉摩纳白曰：<a id="a-4O"></a>“瞿昙，<a id="a-4P"></a>善听！<a id="a-4Q"></a>瞿昙，<a id="a-4R"></a>梵志施设第一真谛法，<a id="a-4S"></a>有大果报，<a id="a-4T"></a>有大功德，<a id="a-4U"></a>作福得善，<a id="a-4V"></a>第二诵习，<a id="a-4W"></a>第三热行，<a id="a-4X"></a>第四苦行。<a id="a-4Y"></a>瞿昙，<a id="a-4Z"></a>梵志施设第五梵行，<a id="a-4a"></a>有大果报，<a id="a-4b"></a>有大功德，<a id="a-4c"></a>作福得善。<a id="a-4d"></a>”</p>
  <p id="a4e">世尊告曰：<a id="a-4f"></a>“若有梵志施设五法，<a id="a-4g"></a>有大果报，<a id="a-4h"></a>有大功德，<a id="a-4i"></a>作福得善，<a id="a-4j"></a>彼梵志中颇有一梵志作如是说：<a id="a-4k"></a>‘我此五法，<a id="a-4l"></a>于现法中自知、<a id="a-4m"></a>自觉、<a id="a-4n"></a>自作证已，<a id="a-4o"></a>施设果’耶？<a id="a-4p"></a>”</p>
  <p id="a4q">鹦鹉摩纳白世尊曰：<a id="a-4r"></a>“无也，<a id="a-4s"></a>瞿昙。<a id="a-4t"></a>”</p>
  <p id="a4u">世尊告曰：<a id="a-4v"></a>“颇有师及祖师，<a id="a-4w"></a>至七世父母，<a id="a-4x"></a>作如是说：<a id="a-4y"></a>‘我此五法，<a id="a-4z"></a>于现法中自知、<a id="a-50"></a>自觉、<a id="a-51"></a>自作证已，<a id="a-52"></a>施设果’耶？<a id="a-53"></a>”</p>
  <p id="a54">鹦鹉摩纳白世尊曰：<a id="a-55"></a>“无也，<a id="a-56"></a>瞿昙。<a id="a-57"></a>”</p>
  <p id="a58">尔时，<a id="a-59"></a>世尊问曰：<a id="a-5A"></a>“摩纳，<a id="a-5B"></a>若昔有梵志寿终命过，<a id="a-5C"></a>诵持经书，<a id="a-5D"></a>流布经书，<a id="a-5E"></a>诵习典经：<a id="a-5F"></a>一曰、<a id="a-5G"></a>夜吒，<a id="a-5H"></a>二曰、<a id="a-5I"></a>婆摩，<a id="a-5J"></a>三曰、<a id="a-5K"></a>婆摩提婆，<a id="a-5L"></a>四曰、<a id="a-5M"></a>毗奢蜜哆罗，<a id="a-5N"></a>五曰、<a id="a-5O"></a>夜婆陀揵尼，<a id="a-5P"></a>六曰、<a id="a-5Q"></a>应疑罗婆，<a id="a-5R"></a>七曰、<a id="a-5S"></a>婆私吒，<a id="a-5T"></a>八曰、<a id="a-5U"></a>迦葉，<a id="a-5V"></a>九曰、<a id="a-5W"></a>娑罗婆，<a id="a-5X"></a>十曰、<a id="a-5Y"></a>婆惒。<a id="a-5Z"></a>谓今诸梵志即彼具经诵习持学，<a id="a-5a"></a>彼颇作是说：<a id="a-5b"></a>‘我此五法，<a id="a-5c"></a>于现法中自知、<a id="a-5d"></a>自觉、<a id="a-5e"></a>自作证已，<a id="a-5f"></a>施设果’耶？<a id="a-5g"></a>”</p>
  <p id="a5h">鹦鹉摩纳白世尊曰：<a id="a-5i"></a>“无也，<a id="a-5j"></a>瞿昙，<a id="a-5k"></a>但诸梵志因信受持。<a id="a-5l"></a>”</p>
  <p id="a5m">世尊告曰：<a id="a-5n"></a>“若于诸梵志，<a id="a-5o"></a>无一梵志而作是说：<a id="a-5p"></a>‘我此五法，<a id="a-5q"></a>于现法中自知、<a id="a-5r"></a>自觉、<a id="a-5s"></a>自作证已，<a id="a-5t"></a>施设果报。<a id="a-5u"></a>’亦无师及祖师，<a id="a-5v"></a>乃至七世父母，<a id="a-5w"></a>而作是说：<a id="a-5x"></a>‘我此五法，<a id="a-5y"></a>于现法中自知、<a id="a-5z"></a>自觉、<a id="a-60"></a>自作证已，<a id="a-61"></a>施设果报。<a id="a-62"></a>’若昔有梵志寿终命过，<a id="a-63"></a>诵持经书，<a id="a-64"></a>流布经书，<a id="a-65"></a>诵习典经：<a id="a-66"></a>一曰、<a id="a-67"></a>夜吒，<a id="a-68"></a>二曰、<a id="a-69"></a>婆摩，<a id="a-6A"></a>三曰、<a id="a-6B"></a>婆摩提婆，<a id="a-6C"></a>四曰、<a id="a-6D"></a>毗奢蜜哆逻，<a id="a-6E"></a>五曰、<a id="a-6F"></a>夜婆陀揵尼，<a id="a-6G"></a>六曰、<a id="a-6H"></a>应疑罗婆，<a id="a-6I"></a>七曰、<a id="a-6J"></a>婆私吒，<a id="a-6K"></a>八曰、<a id="a-6L"></a>迦葉，<a id="a-6M"></a>九曰、<a id="a-6N"></a>婆罗婆，<a id="a-6O"></a>十曰、<a id="a-6P"></a>婆惒。<a id="a-6Q"></a>谓今诸梵志即彼具经诵习持学，<a id="a-6R"></a>彼无作是说：<a id="a-6S"></a>‘我此五法，<a id="a-6T"></a>于现法中自知、<a id="a-6U"></a>自觉、<a id="a-6V"></a>自作证已，<a id="a-6W"></a>施设果报。<a id="a-6X"></a>’摩纳，<a id="a-6Y"></a>彼诸梵志不以此故，<a id="a-6Z"></a>于信向中无根本耶？<a id="a-6a"></a>”</p>
  <p id="a6b">鹦鹉摩纳白曰：<a id="a-6c"></a>“瞿昙，<a id="a-6d"></a>实无根本，<a id="a-6e"></a>但诸梵志闻已受持。<a id="a-6f"></a>”</p>
  <p id="a6g">世尊告曰：<a id="a-6h"></a>“犹众盲儿各相扶持，<a id="a-6i"></a>彼在前者，<a id="a-6j"></a>不见于后，<a id="a-6k"></a>亦不见中；<a id="a-6l"></a>彼在中者，<a id="a-6m"></a>不见于前，<a id="a-6n"></a>亦不见后；<a id="a-6o"></a>彼在后者，<a id="a-6p"></a>不见于中，<a id="a-6q"></a>亦不见前。<a id="a-6r"></a>摩纳，<a id="a-6s"></a>所说诸梵志辈亦复如是。<a id="a-6t"></a>摩纳，<a id="a-6u"></a>前说信而后复说闻。<a id="a-6v"></a>”</p>
  <p id="a6w">鹦鹉摩纳瞋恚世尊，<a id="a-6x"></a>憎嫉不悦，<a id="a-6y"></a>诽谤世尊，<a id="a-6z"></a>指摘世尊，<a id="a-70"></a>骂詈世尊，<a id="a-71"></a>应诽谤瞿昙，<a id="a-72"></a>应指瞿昙，<a id="a-73"></a>应堕瞿昙，<a id="a-74"></a>语世尊曰：<a id="a-75"></a>“有一梵志，<a id="a-76"></a>名弗袈裟罗，<a id="a-77"></a>姓直清净化，<a id="a-78"></a>彼作是说：<a id="a-79"></a>‘若有沙门、<a id="a-7A"></a>梵志，<a id="a-7B"></a>于人上法有知有见，<a id="a-7C"></a>现我得者，<a id="a-7D"></a>我闻是已，<a id="a-7E"></a>便大笑之，<a id="a-7F"></a>意不相可，<a id="a-7G"></a>虚妄不真，<a id="a-7H"></a>亦不如法。<a id="a-7I"></a>云何人生人中，<a id="a-7J"></a>自说得人上法？<a id="a-7K"></a>若于人上法言我知我见者，<a id="a-7L"></a>此事不然。<a id="a-7M"></a>’”</p>
  <p id="a7N">于是，<a id="a-7O"></a>世尊便作是念：<a id="a-7P"></a>“鹦鹉摩纳都题子瞋恚于我，<a id="a-7Q"></a>憎嫉不悦，<a id="a-7R"></a>诽谤于我，<a id="a-7S"></a>指摘于我，<a id="a-7T"></a>骂詈于我，<a id="a-7U"></a>应诽谤瞿昙，<a id="a-7V"></a>应指瞿昙，<a id="a-7W"></a>应堕瞿昙，<a id="a-7X"></a>而语我曰：<a id="a-7Y"></a>‘瞿昙，<a id="a-7Z"></a>有梵志名弗袈娑罗，<a id="a-7a"></a>姓直清净化，<a id="a-7b"></a>彼作是说：<a id="a-7c"></a>“若有沙门、<a id="a-7d"></a>梵志，<a id="a-7e"></a>于人上法有知有见，<a id="a-7f"></a>现我得者，<a id="a-7g"></a>我闻是已，<a id="a-7h"></a>便大笑之，<a id="a-7i"></a>意不相可，<a id="a-7j"></a>虚妄不真，<a id="a-7k"></a>亦不如法。<a id="a-7l"></a>云何人生人中，<a id="a-7m"></a>自说得人上法？<a id="a-7n"></a>若于人上法言我知我见者，<a id="a-7o"></a>此事不然。<a id="a-7p"></a>”’”</p>
  <p id="a7q">世尊知已，<a id="a-7r"></a>告曰：<a id="a-7s"></a>“摩纳，<a id="a-7t"></a>梵志弗袈裟裟罗姓直清净化，<a id="a-7u"></a>彼知一切沙门、<a id="a-7v"></a>梵志心之所念，<a id="a-7w"></a>然后作是说：<a id="a-7x"></a>‘若有沙门、<a id="a-7y"></a>梵志，<a id="a-7z"></a>于人上法有知有见，<a id="a-80"></a>现我得者，<a id="a-81"></a>我闻是已，<a id="a-82"></a>便大笑之，<a id="a-83"></a>意不相可，<a id="a-84"></a>虚妄不真，<a id="a-85"></a>亦不如法。<a id="a-86"></a>云何人生人中，<a id="a-87"></a>自说得人上法？<a id="a-88"></a>若于人上法言我知我见者，<a id="a-89"></a>此事不然’耶？<a id="a-8A"></a>”</p>
  <p id="a8B">鹦鹉摩纳答曰：<a id="a-8C"></a>“瞿昙，<a id="a-8D"></a>梵志弗袈裟娑罗姓直清净化，<a id="a-8E"></a>自有一婢，<a id="a-8F"></a>名曰不尼，<a id="a-8G"></a>尚不能知心之所念，<a id="a-8H"></a>况复欲知一切沙门、<a id="a-8I"></a>梵志心之所念耶？<a id="a-8J"></a>若使知者，<a id="a-8K"></a>终无是处。<a id="a-8L"></a>”</p>
  <p id="a8M">世尊告曰：<a id="a-8N"></a>“犹人生盲，<a id="a-8O"></a>彼作是说：<a id="a-8P"></a>‘无黑白色，<a id="a-8Q"></a>亦无见黑白色者；<a id="a-8R"></a>无好恶色，<a id="a-8S"></a>亦无见好恶色；<a id="a-8T"></a>无长短色，<a id="a-8U"></a>亦无见长短色；<a id="a-8V"></a>无近远色，<a id="a-8W"></a>亦无见近远色；<a id="a-8X"></a>无粗细色，<a id="a-8Y"></a>亦无见粗细色。<a id="a-8Z"></a>我初不见不知，<a id="a-8a"></a>是故无色。<a id="a-8b"></a>’彼生盲人作如是说，<a id="a-8c"></a>为真实耶？<a id="a-8d"></a>”</p>
  <p id="a8e">鹦鹉摩纳答世尊曰：<a id="a-8f"></a>“不也，<a id="a-8g"></a>瞿昙。<a id="a-8h"></a>所以者何？<a id="a-8i"></a>有黑白色，<a id="a-8j"></a>亦有见黑白色者；<a id="a-8k"></a>有好恶色，<a id="a-8l"></a>亦有见好恶色；<a id="a-8m"></a>有长短色，<a id="a-8n"></a>亦有见长短色；<a id="a-8o"></a>有近远色，<a id="a-8p"></a>亦有见近远色；<a id="a-8q"></a>有粗细色，<a id="a-8r"></a>亦有见粗细色。<a id="a-8s"></a>若言：<a id="a-8t"></a>‘我初不见不知，<a id="a-8u"></a>是故无色。<a id="a-8v"></a>’彼生盲人作是说者，<a id="a-8w"></a>为不真实。<a id="a-8x"></a>”</p>
  <p id="a8y">“摩纳，<a id="a-8z"></a>梵志弗袈裟裟罗姓直清净化，<a id="a-90"></a>彼所说者，<a id="a-91"></a>非如生盲无目人耶？<a id="a-92"></a>”</p>
  <p id="a93">鹦鹉摩纳答世尊曰：<a id="a-94"></a>“如盲，<a id="a-95"></a>瞿昙。<a id="a-96"></a>”</p>
  <p id="a97">世尊告曰：<a id="a-98"></a>“摩纳，<a id="a-99"></a>于意云何？<a id="a-9A"></a>若昔有梵志寿终命过，<a id="a-9B"></a>诵持经书，<a id="a-9C"></a>流布经书，<a id="a-9D"></a>诵习典经，<a id="a-9E"></a>谓商伽梵志、<a id="a-9F"></a>生闻梵志、<a id="a-9G"></a>弗袈裟裟罗梵志及汝父都题，<a id="a-9H"></a>若彼所说，<a id="a-9I"></a>可不可、<a id="a-9J"></a>有真无真、<a id="a-9K"></a>有高有下耶？<a id="a-9L"></a>”</p>
  <p id="a9M">鹦鹉摩纳答世尊曰：<a id="a-9N"></a>“若昔有梵志寿终命过，<a id="a-9O"></a>诵持经书，<a id="a-9P"></a>流布经书，<a id="a-9Q"></a>诵习典经，<a id="a-9R"></a>谓商伽梵志、<a id="a-9S"></a>生闻梵志、<a id="a-9T"></a>弗袈裟裟罗梵志及我父都题，<a id="a-9U"></a>彼所说者，<a id="a-9V"></a>于我意者，<a id="a-9W"></a>欲令可，<a id="a-9X"></a>莫令不可；<a id="a-9Y"></a>欲令真，<a id="a-9Z"></a>莫令不真；<a id="a-9a"></a>欲令高，<a id="a-9b"></a>莫令下。<a id="a-9c"></a>”</p>
  <p id="a9d">彼时，<a id="a-9e"></a>世尊问曰：<a id="a-9f"></a>“摩纳，<a id="a-9g"></a>梵志弗袈裟裟罗姓直清净化，<a id="a-9h"></a>彼所说者，<a id="a-9i"></a>非为不可、<a id="a-9j"></a>无有可耶？<a id="a-9k"></a>非为不真、<a id="a-9l"></a>无有真耶？<a id="a-9m"></a>非为至下、<a id="a-9n"></a>无有高耶？<a id="a-9o"></a>”</p>
  <p id="a9p">鹦鹉摩纳答世尊曰：<a id="a-9q"></a>“实尔，<a id="a-9r"></a>瞿昙。<a id="a-9s"></a>”</p>
  <p id="a9t">“复次，<a id="a-9u"></a>摩纳，<a id="a-9v"></a>有五法作障碍，<a id="a-9w"></a>作覆盖，<a id="a-9x"></a>作盲无目，<a id="a-9y"></a>能灭智慧，<a id="a-9z"></a>唐自疲劳，<a id="a-A0"></a>不得涅槃。<a id="a-A1"></a>云何为五？<a id="a-A2"></a>摩纳，<a id="a-A3"></a>欲第一法作障碍，<a id="a-A4"></a>作覆盖，<a id="a-A5"></a>作盲无目，<a id="a-A6"></a>能灭智慧，<a id="a-A7"></a>唐自疲劳，<a id="a-A8"></a>不得涅槃。<a id="a-A9"></a>摩纳，<a id="a-AA"></a>恚、<a id="a-AB"></a>身见、<a id="a-AC"></a>戒取，<a id="a-AD"></a>疑第五法作障碍，<a id="a-AE"></a>作覆盖，<a id="a-AF"></a>作盲无目，<a id="a-AG"></a>能灭智慧，<a id="a-AH"></a>唐自疲劳，<a id="a-AI"></a>不得涅槃。<a id="a-AJ"></a>摩纳，<a id="a-AK"></a>于意云何？<a id="a-AL"></a>为此五法之所障碍，<a id="a-AM"></a>覆盖阴缠，<a id="a-AN"></a>彼若欲观自义，<a id="a-AO"></a>观他义，<a id="a-AP"></a>观俱义，<a id="a-AQ"></a>及知一切沙门、<a id="a-AR"></a>梵志心之所念者，<a id="a-AS"></a>终无是处。<a id="a-AT"></a>摩纳，<a id="a-AU"></a>梵志弗袈裟裟罗姓直清净化，<a id="a-AV"></a>为欲所染，<a id="a-AW"></a>欲所秽染，<a id="a-AX"></a>欲触欲猗，<a id="a-AY"></a>著于欲，<a id="a-AZ"></a>入于欲中，<a id="a-Aa"></a>不见灾患，<a id="a-Ab"></a>不知出要而行于欲，<a id="a-Ac"></a>彼为此五法之所障碍，<a id="a-Ad"></a>覆盖阴缠，<a id="a-Ae"></a>彼若欲观自义，<a id="a-Af"></a>观他义，<a id="a-Ag"></a>观俱义，<a id="a-Ah"></a>及知一切沙门、<a id="a-Ai"></a>梵志心之所念者，<a id="a-Aj"></a>终无是处。</p>
  <p id="aAk">“复次，<a id="a-Al"></a>摩纳，<a id="a-Am"></a>有五欲功德，<a id="a-An"></a>爱念意乐，<a id="a-Ao"></a>彼有爱色欲相应，<a id="a-Ap"></a>甚可于乐。<a id="a-Aq"></a>云何为五？<a id="a-Ar"></a>目知色，<a id="a-As"></a>耳知声，<a id="a-At"></a>鼻知香，<a id="a-Au"></a>舌知味，<a id="a-Av"></a>身知触。<a id="a-Aw"></a>摩纳，<a id="a-Ax"></a>于意云何？<a id="a-Ay"></a>众生因此五欲功德故，<a id="a-Az"></a>生乐生喜，<a id="a-B0"></a>不复是过耶？<a id="a-B1"></a>”</p>
  <p id="aB2">鹦鹉摩纳白世尊曰：<a id="a-B3"></a>“如是，<a id="a-B4"></a>瞿昙。<a id="a-B5"></a>”</p>
  <p id="aB6">世尊问曰：<a id="a-B7"></a>“摩纳，<a id="a-B8"></a>于意云何？<a id="a-B9"></a>若因草木而燃火，<a id="a-BA"></a>及离草木而燃火？<a id="a-BB"></a>何者光焰最上、<a id="a-BC"></a>最妙、<a id="a-BD"></a>最胜耶？<a id="a-BE"></a>”</p>
  <p id="aBF">鹦鹉摩纳白曰：<a id="a-BG"></a>“瞿昙，<a id="a-BH"></a>若离草木而燃火者，<a id="a-BI"></a>终无是处，<a id="a-BJ"></a>唯有如意足力。<a id="a-BK"></a>瞿昙，<a id="a-BL"></a>若离草木而燃火者，<a id="a-BM"></a>彼光焰最上、<a id="a-BN"></a>最妙、<a id="a-BO"></a>最胜。<a id="a-BP"></a>”</p>
  <p id="aBQ">世尊告曰：<a id="a-BR"></a>“如是！<a id="a-BS"></a>如是！<a id="a-BT"></a>摩纳，<a id="a-BU"></a>若离草木而燃火者，<a id="a-BV"></a>终无是处，<a id="a-BW"></a>唯有如意足力。<a id="a-BX"></a>若离草木而无火者，<a id="a-BY"></a>彼光焰最上、<a id="a-BZ"></a>最妙、<a id="a-Ba"></a>最胜。<a id="a-Bb"></a>我今假说，<a id="a-Bc"></a>摩纳，<a id="a-Bd"></a>如因草木而燃火者，<a id="a-Be"></a>如是众生所生喜乐，<a id="a-Bf"></a>谓因欲、<a id="a-Bg"></a>恶不善之法，<a id="a-Bh"></a>不得舍乐及于止息。<a id="a-Bi"></a>摩纳，<a id="a-Bj"></a>如离草木而燃火者，<a id="a-Bk"></a>如是众生所生舍乐，<a id="a-Bl"></a>谓因离欲，<a id="a-Bm"></a>从诸善法而得舍乐及于止息。<a id="a-Bn"></a>”</p>
  <p id="aBo">世尊告曰：<a id="a-Bp"></a>“摩纳，<a id="a-Bq"></a>于意云何？<a id="a-Br"></a>有一梵志作斋行施，<a id="a-Bs"></a>或从东方有刹利童子来，<a id="a-Bt"></a>彼作是说：<a id="a-Bu"></a>‘我于其中得第一座、<a id="a-Bv"></a>第一澡水、<a id="a-Bw"></a>第一饮食。<a id="a-Bx"></a>’彼于其中不得第一座、<a id="a-By"></a>第一澡水、<a id="a-Bz"></a>第一饮食，<a id="a-C0"></a>便生怨恨而怀憎嫉。<a id="a-C1"></a>或从南方有梵志童子来，<a id="a-C2"></a>彼作是说：<a id="a-C3"></a>‘我于其中得净妙食。<a id="a-C4"></a>’彼于其中不得净妙食，<a id="a-C5"></a>便生怨恨而怀憎嫉。<a id="a-C6"></a>或从西方有居士童子来，<a id="a-C7"></a>彼作是说：<a id="a-C8"></a>‘我于其中得丰饶食。<a id="a-C9"></a>’彼于其中不得丰饶食，<a id="a-CA"></a>便生怨恨面怀憎嫉。<a id="a-CB"></a>或从北方有工师童子来，<a id="a-CC"></a>彼作是说：<a id="a-CD"></a>‘我于其中得丰足食。<a id="a-CE"></a>’彼于其中不得丰足食，<a id="a-CF"></a>便生怨恨而怀憎嫉。<a id="a-CG"></a>摩纳，<a id="a-CH"></a>彼诸梵志行如是施，<a id="a-CI"></a>施设何等报耶？<a id="a-CJ"></a>”</p>
  <p id="aCK">鹦鹉摩纳白曰：<a id="a-CL"></a>“瞿昙，<a id="a-CM"></a>梵志不如是心行于布施，<a id="a-CN"></a>使他生怨恨而怀憎嫉。<a id="a-CO"></a>瞿昙，<a id="a-CP"></a>当知梵志以悯伤心而行于施，<a id="a-CQ"></a>以悯伤心而行施已，<a id="a-CR"></a>便得大福。<a id="a-CS"></a>”</p>
  <p id="aCT">世尊告曰：<a id="a-CU"></a>“摩纳，<a id="a-CV"></a>梵志非为施设第六法，<a id="a-CW"></a>有大果报，<a id="a-CX"></a>有大功德，<a id="a-CY"></a>作福得善耶？<a id="a-CZ"></a>”</p>
  <p id="aCa">鹦鹉摩纳答世尊曰：<a id="a-Cb"></a>“如是，<a id="a-Cc"></a>瞿昙。<a id="a-Cd"></a>”</p>
  <p id="aCe">世尊问曰：<a id="a-Cf"></a>“摩纳，<a id="a-Cg"></a>若有梵志施设五法，<a id="a-Ch"></a>有大果报，<a id="a-Ci"></a>有大功德，<a id="a-Cj"></a>作福得善，<a id="a-Ck"></a>汝见此法多在何处？<a id="a-Cl"></a>为在家耶？<a id="a-Cm"></a>为出家学道耶？<a id="a-Cn"></a>”</p>
  <p id="aCo">鹦鹉摩纳答曰：<a id="a-Cp"></a>“瞿昙，<a id="a-Cq"></a>若有梵志施设五法，<a id="a-Cr"></a>有大果报，<a id="a-Cs"></a>有大功德，<a id="a-Ct"></a>作福得善，<a id="a-Cu"></a>我见此法多在出家学道，<a id="a-Cv"></a>非在家也。<a id="a-Cw"></a>所以者何？<a id="a-Cx"></a>在家者多事，<a id="a-Cy"></a>多有所作，<a id="a-Cz"></a>多有结恨，<a id="a-D0"></a>多有憎诤，<a id="a-D1"></a>彼不能得守护诚谛。<a id="a-D2"></a>瞿昙，<a id="a-D3"></a>出家学道者少事，<a id="a-D4"></a>少有所作，<a id="a-D5"></a>少有结恨，<a id="a-D6"></a>少有憎诤，<a id="a-D7"></a>彼必能得守护诚谛。<a id="a-D8"></a>瞿昙，<a id="a-D9"></a>彼诚谛者，<a id="a-DA"></a>我见多在出家学道，<a id="a-DB"></a>非在家也。<a id="a-DC"></a>所以者何？<a id="a-DD"></a>在家者多事，<a id="a-DE"></a>多有所作，<a id="a-DF"></a>多有结恨，<a id="a-DG"></a>多有憎诤，<a id="a-DH"></a>彼不得行施，<a id="a-DI"></a>不得诵习，<a id="a-DJ"></a>不得行苦行，<a id="a-DK"></a>不得行梵行。<a id="a-DL"></a>瞿昙，<a id="a-DM"></a>出家学道者少事，<a id="a-DN"></a>少有所作，<a id="a-DO"></a>少有结恨，<a id="a-DP"></a>少有憎诤，<a id="a-DQ"></a>彼得行施，<a id="a-DR"></a>彼得诵习，<a id="a-DS"></a>得行苦行，<a id="a-DT"></a>得行梵行。<a id="a-DU"></a>瞿昙，<a id="a-DV"></a>行梵行者，<a id="a-DW"></a>我见此法多在出家学道，<a id="a-DX"></a>非在家也。<a id="a-DY"></a>”</p>
  <p id="aDZ">世尊告曰：<a id="a-Da"></a>“摩纳，<a id="a-Db"></a>若有梵志施设五法，<a id="a-Dc"></a>有大果报，<a id="a-Dd"></a>有大功德，<a id="a-De"></a>作福得善者，<a id="a-Df"></a>我说是从心起。<a id="a-Dg"></a>云何为心？<a id="a-Dh"></a>若心无结、<a id="a-Di"></a>无怨、<a id="a-Dj"></a>无恚、<a id="a-Dk"></a>无诤，<a id="a-Dl"></a>为修彼故。<a id="a-Dm"></a>摩纳，<a id="a-Dn"></a>于意云何？<a id="a-Do"></a>若有比丘守护诚谛者，<a id="a-Dp"></a>彼因守护诚谛故，<a id="a-Dq"></a>得喜得悦。<a id="a-Dr"></a>摩纳，<a id="a-Ds"></a>若有喜及悦，<a id="a-Dt"></a>善善相应，<a id="a-Du"></a>我说是从心起。<a id="a-Dv"></a>云何为心？<a id="a-Dw"></a>若心无结、<a id="a-Dx"></a>无怨、<a id="a-Dy"></a>无恚、<a id="a-Dz"></a>无诤，<a id="a-E0"></a>为修彼故，<a id="a-E1"></a>如是彼得行施，<a id="a-E2"></a>彼得诵习，<a id="a-E3"></a>得行苦行，<a id="a-E4"></a>得行梵行。<a id="a-E5"></a>彼因行梵行故，<a id="a-E6"></a>得喜得悦。<a id="a-E7"></a>摩纳，<a id="a-E8"></a>若有喜及悦，<a id="a-E9"></a>善善相应，<a id="a-EA"></a>我说是从心起。<a id="a-EB"></a>云何为心？<a id="a-EC"></a>若心无结、<a id="a-ED"></a>无怨、<a id="a-EE"></a>无恚、<a id="a-EF"></a>无诤，<a id="a-EG"></a>彼心与慈俱，<a id="a-EH"></a>遍满一方成就游。<a id="a-EI"></a>如是二三四方，<a id="a-EJ"></a>四维上下，<a id="a-EK"></a>普周一切，<a id="a-EL"></a>心与慈俱，<a id="a-EM"></a>无结、<a id="a-EN"></a>无怨、<a id="a-EO"></a>无恚、<a id="a-EP"></a>无诤，<a id="a-EQ"></a>极广甚大，<a id="a-ER"></a>无量善修，<a id="a-ES"></a>遍满一切世间成就游。<a id="a-ET"></a>如是悲、<a id="a-EU"></a>喜心与舍俱，<a id="a-EV"></a>无结、<a id="a-EW"></a>无怨、<a id="a-EX"></a>无恚、<a id="a-EY"></a>无诤，<a id="a-EZ"></a>极广甚大，<a id="a-Ea"></a>无量善修，<a id="a-Eb"></a>遍满一切世间就游。</p>
  <p id="aEc">“摩纳，<a id="a-Ed"></a>犹如有人善吹于螺，<a id="a-Ee"></a>彼若有方未曾闻者，<a id="a-Ef"></a>彼于夜半而登高山，<a id="a-Eg"></a>极力吹螺，<a id="a-Eh"></a>出微妙声，<a id="a-Ei"></a>遍满四方。<a id="a-Ej"></a>如是比丘心与慈俱，<a id="a-Ek"></a>遍满一方成就游。<a id="a-El"></a>如是二三四方，<a id="a-Em"></a>四维上下，<a id="a-En"></a>普周一切，<a id="a-Eo"></a>心与慈俱，<a id="a-Ep"></a>无结、<a id="a-Eq"></a>无怨、<a id="a-Er"></a>无恚、<a id="a-Es"></a>无诤，<a id="a-Et"></a>极广甚大，<a id="a-Eu"></a>无量善修，<a id="a-Ev"></a>遍满一切世间成就游。<a id="a-Ew"></a>如是悲、<a id="a-Ex"></a>喜心与舍俱，<a id="a-Ey"></a>无结、<a id="a-Ez"></a>无怨、<a id="a-F0"></a>无恚、<a id="a-F1"></a>无诤，<a id="a-F2"></a>极广甚大，<a id="a-F3"></a>无量善修，<a id="a-F4"></a>遍满一切世间成就游。<a id="a-F5"></a>摩纳，<a id="a-F6"></a>于意云何？<a id="a-F7"></a>若有求天，<a id="a-F8"></a>要求天上故，<a id="a-F9"></a>便行贪伺相应心，<a id="a-FA"></a>令我作天及余天。<a id="a-FB"></a>若有求天，<a id="a-FC"></a>要求天上故，<a id="a-FD"></a>便无结、<a id="a-FE"></a>无怨、<a id="a-FF"></a>无恚、<a id="a-FG"></a>无诤，<a id="a-FH"></a>无量极广善修，<a id="a-FI"></a>心定意解，<a id="a-FJ"></a>遍满成就游，<a id="a-FK"></a>令我作天及余天。<a id="a-FL"></a>汝观于彼，<a id="a-FM"></a>谁得作天及余天耶？<a id="a-FN"></a>”</p>
  <p id="aFO">鹦鹉摩纳答曰：<a id="a-FP"></a>“瞿昙，<a id="a-FQ"></a>若此求天，<a id="a-FR"></a>要求天上故，<a id="a-FS"></a>便无结、<a id="a-FT"></a>无怨、<a id="a-FU"></a>无恚、<a id="a-FV"></a>无诤，<a id="a-FW"></a>无量极广善修，<a id="a-FX"></a>心定意解，<a id="a-FY"></a>遍满成就游者，<a id="a-FZ"></a>我观于彼必得作天或余天也。<a id="a-Fa"></a>”</p>
  <p id="aFb">世尊问曰：<a id="a-Fc"></a>“摩纳，<a id="a-Fd"></a>于意云何？<a id="a-Fe"></a>若有求梵天，<a id="a-Ff"></a>要求梵天上故，<a id="a-Fg"></a>便行贪伺相应心，<a id="a-Fh"></a>令我作梵天及余梵天。<a id="a-Fi"></a>若有求梵天，<a id="a-Fj"></a>要求梵天上故，<a id="a-Fk"></a>便无结、<a id="a-Fl"></a>无怨、<a id="a-Fm"></a>无恚、<a id="a-Fn"></a>无诤，<a id="a-Fo"></a>无量极广善修，<a id="a-Fp"></a>心定意解，<a id="a-Fq"></a>遍满成就游，<a id="a-Fr"></a>令我作梵天及余梵天。<a id="a-Fs"></a>汝观于彼，<a id="a-Ft"></a>谁得作梵天及余梵天耶？<a id="a-Fu"></a>”</p>
  <p id="aFv">鹦鹉摩纳答曰：<a id="a-Fw"></a>“瞿昙，<a id="a-Fx"></a>若此求梵天，<a id="a-Fy"></a>要求梵天上故，<a id="a-Fz"></a>便无结、<a id="a-G0"></a>无怨、<a id="a-G1"></a>无恚、<a id="a-G2"></a>无诤，<a id="a-G3"></a>无量极广善修，<a id="a-G4"></a>心定意解，<a id="a-G5"></a>遍满成就游者，<a id="a-G6"></a>我观于彼得作梵天或余梵天。<a id="a-G7"></a>”</p>
  <p id="aG8">鹦鹉摩纳问曰：<a id="a-G9"></a>“瞿昙，<a id="a-GA"></a>知梵道迹耶？<a id="a-GB"></a>”</p>
  <p id="aGC">世尊告曰：<a id="a-GD"></a>“摩纳，<a id="a-GE"></a>我今问汝，<a id="a-GF"></a>随所解答。<a id="a-GG"></a>摩纳，<a id="a-GH"></a>于意云何？<a id="a-GI"></a>那罗歌逻村去此众不远耶？<a id="a-GJ"></a>”</p>
  <p id="aGK">鹦鹉摩纳答曰：<a id="a-GL"></a>“不远。<a id="a-GM"></a>”</p>
  <p id="aGN">世尊告曰：<a id="a-GO"></a>“摩纳，<a id="a-GP"></a>于意云何？<a id="a-GQ"></a>汝于此众告一人曰：<a id="a-GR"></a>‘汝往至彼那罗歌逻村，<a id="a-GS"></a>到便即还。<a id="a-GT"></a>’彼受汝教，<a id="a-GU"></a>速疾往至那罗歌逻村，<a id="a-GV"></a>到便即还。<a id="a-GW"></a>彼往返已，<a id="a-GX"></a>汝问道路，<a id="a-GY"></a>谓于那罗歌逻村往返出入事，<a id="a-GZ"></a>彼人宁住不能答耶？<a id="a-Ga"></a>”</p>
  <p id="aGb">鹦鹉摩纳答世尊曰：<a id="a-Gc"></a>“不也，<a id="a-Gd"></a>瞿昙。<a id="a-Ge"></a>”</p>
  <p id="aGf">世尊告曰：<a id="a-Gg"></a>“摩纳，<a id="a-Gh"></a>彼人往返于那罗歌逻村，<a id="a-Gi"></a>问道路事，<a id="a-Gj"></a>乃可得住而不能答；<a id="a-Gk"></a>若问如来、<a id="a-Gl"></a>无所著、<a id="a-Gm"></a>等正觉梵道迹者，<a id="a-Gn"></a>终不暂住而不能答。<a id="a-Go"></a>”</p>
  <p id="aGp">鹦鹉摩纳白世尊曰：<a id="a-Gq"></a>“沙门瞿昙，<a id="a-Gr"></a>无著天祠，<a id="a-Gs"></a>此事具足，<a id="a-Gt"></a>谓问梵道迹能速答故。<a id="a-Gu"></a>世尊，<a id="a-Gv"></a>我已知。<a id="a-Gw"></a>善逝，<a id="a-Gx"></a>我已解。<a id="a-Gy"></a>世尊，<a id="a-Gz"></a>我今自归于佛、<a id="a-H0"></a>法及比丘众，<a id="a-H1"></a>惟愿世尊受我为优婆塞！<a id="a-H2"></a>从今日始，<a id="a-H3"></a>终身自归，<a id="a-H4"></a>乃至命尽。<a id="a-H5"></a>”</p>
  <p id="aH6">佛说如是，<a id="a-H7"></a>鹦鹉摩纳闻佛所说，<a id="a-H8"></a>欢喜奉行。</p>
  <p data-pb></p>
  <h2 id="aH9">梵志品须闲提经第十二</h2>
  <p id="aHA">我闻如是：<a id="a-HB"></a>一时，<a id="a-HC"></a>佛游拘楼瘦，<a id="a-HD"></a>在婆罗婆第一静室，<a id="a-HE"></a>坐于草座。</p>
  <p id="aHF">尔时，<a id="a-HG"></a>世尊过夜平旦，<a id="a-HH"></a>著衣持钵，<a id="a-HI"></a>入剑摩瑟昙次第乞食；<a id="a-HJ"></a>食讫，<a id="a-HK"></a>中后还举衣钵，<a id="a-HL"></a>澡洗手足，<a id="a-HM"></a>以尼师檀著于肩上，<a id="a-HN"></a>往诣一林，<a id="a-HO"></a>至昼行处。<a id="a-HP"></a>尔时，<a id="a-HQ"></a>世尊入于彼林，<a id="a-HR"></a>至一树下，<a id="a-HS"></a>敷尼师檀，<a id="a-HT"></a>结跏趺坐。</p>
  <p id="aHU">于是，<a id="a-HV"></a>须闲提异学中后彷徉，<a id="a-HW"></a>往诣婆罗婆第一静室。<a id="a-HX"></a>须闲提异学遥见婆罗婆第一静室有布草座一胁卧处，<a id="a-HY"></a>似师子卧，<a id="a-HZ"></a>似沙门卧，<a id="a-Ha"></a>似梵行卧。<a id="a-Hb"></a>须闲提异学见已，<a id="a-Hc"></a>问曰：<a id="a-Hd"></a>“婆罗婆第一静室，<a id="a-He"></a>谁有此草座一胁卧处，<a id="a-Hf"></a>似师子卧，<a id="a-Hg"></a>似沙门卧，<a id="a-Hh"></a>似梵行卧？<a id="a-Hi"></a>”</p>
  <p id="aHj">婆罗婆梵志答曰：<a id="a-Hk"></a>“须闲提，<a id="a-Hl"></a>有沙门瞿昙释种子，<a id="a-Hm"></a>舍释宗族，<a id="a-Hn"></a>剃除须发，<a id="a-Ho"></a>著袈裟衣，<a id="a-Hp"></a>至信、<a id="a-Hq"></a>舍家、<a id="a-Hr"></a>无家、<a id="a-Hs"></a>学道，<a id="a-Ht"></a>觉无上正尽觉。<a id="a-Hu"></a>彼第一静室有此草座一胁卧处，<a id="a-Hv"></a>似师子卧，<a id="a-Hw"></a>似沙门卧，<a id="a-Hx"></a>似梵行卧。<a id="a-Hy"></a>”</p>
  <p id="aHz">须闲提异学语曰：<a id="a-I0"></a>“婆罗婆，<a id="a-I1"></a>我今不可见见，<a id="a-I2"></a>不可闻闻，<a id="a-I3"></a>谓我见沙门瞿昙卧处。<a id="a-I4"></a>所以者何？<a id="a-I5"></a>彼沙门瞿昙败坏地，<a id="a-I6"></a>败坏地者，<a id="a-I7"></a>无可用也。<a id="a-I8"></a>”</p>
  <p id="aI9">婆罗婆语曰：<a id="a-IA"></a>“须闲提，<a id="a-IB"></a>汝不应以此事骂彼沙门瞿昙。<a id="a-IC"></a>所以者何？<a id="a-ID"></a>彼沙门瞿昙多有慧，<a id="a-IE"></a>刹利慧、<a id="a-IF"></a>梵志慧、<a id="a-IG"></a>居土慧、<a id="a-IH"></a>沙门慧，<a id="a-II"></a>若说慧者皆得圣智。<a id="a-IJ"></a>须闲提，<a id="a-IK"></a>我欲以此义向彼沙门瞿昙说，<a id="a-IL"></a>为可尔不？<a id="a-IM"></a>”</p>
  <p id="aIN">须闲提语曰：<a id="a-IO"></a>“婆罗婆，<a id="a-IP"></a>若欲说者，<a id="a-IQ"></a>则随汝意，<a id="a-IR"></a>我无所违。<a id="a-IS"></a>婆罗婆，<a id="a-IT"></a>若见沙门瞿昙者，<a id="a-IU"></a>我亦说此义。<a id="a-IV"></a>所以者何？<a id="a-IW"></a>彼沙门瞿昙败坏地，<a id="a-IX"></a>败坏地者，<a id="a-IY"></a>无可用也。<a id="a-IZ"></a>”</p>
  <p id="aIa">尔时，<a id="a-Ib"></a>世尊在昼行处，<a id="a-Ic"></a>以净天耳出过于人，<a id="a-Id"></a>闻娑罗婆梵志与须闲提异学共论此事。<a id="a-Ie"></a>世尊闻已，<a id="a-If"></a>则于晡时从宴坐起，<a id="a-Ig"></a>往诣婆罗婆梵志第一静室，<a id="a-Ih"></a>于草座上敷尼师檀，<a id="a-Ii"></a>结跏趺坐。<a id="a-Ij"></a>婆罗婆梵志遥见世尊在树林间，<a id="a-Ik"></a>端正姝好，<a id="a-Il"></a>犹星中月，<a id="a-Im"></a>光耀暐晔，<a id="a-In"></a>晃若金山，<a id="a-Io"></a>相好具足，<a id="a-Ip"></a>威神巍巍，<a id="a-Iq"></a>诸根寂定，<a id="a-Ir"></a>无有蔽碍，<a id="a-Is"></a>成就调御，<a id="a-It"></a>息心静默；<a id="a-Iu"></a>见已，<a id="a-Iv"></a>进前往诣佛所，<a id="a-Iw"></a>共相问讯，<a id="a-Ix"></a>却坐一面。</p>
  <p id="aIy">世尊问曰：<a id="a-Iz"></a>“婆罗婆，<a id="a-J0"></a>与须闲提异学共论此草座处耶？<a id="a-J1"></a>”</p>
  <p id="aJ2">婆罗婆梵志答世尊曰：<a id="a-J3"></a>“如是，<a id="a-J4"></a>瞿昙，<a id="a-J5"></a>我亦欲以此事向沙门瞿昙说，<a id="a-J6"></a>然沙门瞿昙未说已自知。<a id="a-J7"></a>所以者何？<a id="a-J8"></a>以如来、<a id="a-J9"></a>无所著、<a id="a-JA"></a>等正觉故。<a id="a-JB"></a>”</p>
  <p id="aJC">世尊与婆罗婆梵志共论此事，<a id="a-JD"></a>须闲提异学于后彷徉，<a id="a-JE"></a>往诣婆罗婆第一静室。<a id="a-JF"></a>世尊遥见须闲提异学来已，<a id="a-JG"></a>而作是说：<a id="a-JH"></a>“须闲提，<a id="a-JI"></a>不调御眼根，<a id="a-JJ"></a>不密守护而不修者，<a id="a-JK"></a>必受苦报。<a id="a-JL"></a>彼于沙门瞿昙善自调御，<a id="a-JM"></a>善密守护而善修者，<a id="a-JN"></a>必得乐报。<a id="a-JO"></a>须闲提，<a id="a-JP"></a>汝因此故，<a id="a-JQ"></a>说沙门瞿昙败坏地，<a id="a-JR"></a>败坏地者，<a id="a-JS"></a>无可用耶？<a id="a-JT"></a>”</p>
  <p id="aJU">须闲提异学答世尊曰：<a id="a-JV"></a>“如是，<a id="a-JW"></a>瞿昙。<a id="a-JX"></a>”</p>
  <p id="aJY">“须闲提，<a id="a-JZ"></a>如是耳、<a id="a-Ja"></a>鼻、<a id="a-Jb"></a>舌、<a id="a-Jc"></a>身根，<a id="a-Jd"></a>不调御意根，<a id="a-Je"></a>不密守护而不修者，<a id="a-Jf"></a>必受苦报。<a id="a-Jg"></a>彼于沙门瞿昙善自调御，<a id="a-Jh"></a>善密守护而善修者，<a id="a-Ji"></a>必得乐报。<a id="a-Jj"></a>须闲提，<a id="a-Jk"></a>汝因此故，<a id="a-Jl"></a>说沙门瞿昙败坏地，<a id="a-Jm"></a>败坏地者，<a id="a-Jn"></a>无可用耶？<a id="a-Jo"></a>”</p>
  <p id="aJp">须闲提异学答世尊曰：<a id="a-Jq"></a>“如是，<a id="a-Jr"></a>瞿昙。<a id="a-Js"></a>”</p>
  <p id="aJt">世尊问曰：<a id="a-Ju"></a>“须闲提，<a id="a-Jv"></a>于意云何？<a id="a-Jw"></a>若人本未出家学道，<a id="a-Jx"></a>彼眼知色，<a id="a-Jy"></a>爱念意乐，<a id="a-Jz"></a>可欲相应。<a id="a-K0"></a>彼于后时舍眼知色，<a id="a-K1"></a>剃除须发，<a id="a-K2"></a>著袈裟衣，<a id="a-K3"></a>至信、<a id="a-K4"></a>舍家、<a id="a-K5"></a>无家、<a id="a-K6"></a>学道。<a id="a-K7"></a>彼眼知色，<a id="a-K8"></a>集、<a id="a-K9"></a>灭、<a id="a-KA"></a>味、<a id="a-KB"></a>患、<a id="a-KC"></a>出要见如真，<a id="a-KD"></a>内息心游行。<a id="a-KE"></a>彼若见人未离色欲，<a id="a-KF"></a>为色爱所食，<a id="a-KG"></a>为色热所热。<a id="a-KH"></a>彼眼知色，<a id="a-KI"></a>爱念意乐，<a id="a-KJ"></a>可欲相应，<a id="a-KK"></a>行时见已，<a id="a-KL"></a>不称彼、<a id="a-KM"></a>不乐彼。<a id="a-KN"></a>须闲提，<a id="a-KO"></a>于意云何？<a id="a-KP"></a>若有此乐，<a id="a-KQ"></a>因爱因色，<a id="a-KR"></a>乐此乐时，<a id="a-KS"></a>薄贱故不称彼，<a id="a-KT"></a>薄贱故不乐彼。<a id="a-KU"></a>须闲提，<a id="a-KV"></a>宁可于彼有所说耶？<a id="a-KW"></a>”</p>
  <p id="aKX">答世尊曰：<a id="a-KY"></a>“不也，<a id="a-KZ"></a>瞿昙。<a id="a-Ka"></a>”</p>
  <p id="aKb">“须闲提，<a id="a-Kc"></a>于意云何？<a id="a-Kd"></a>若人本未出家学道，<a id="a-Ke"></a>如是耳知声，<a id="a-Kf"></a>鼻知香，<a id="a-Kg"></a>舌知味，<a id="a-Kh"></a>身知触，<a id="a-Ki"></a>爱念意乐，<a id="a-Kj"></a>可欲相应。<a id="a-Kk"></a>彼于后时，<a id="a-Kl"></a>舍身知触，<a id="a-Km"></a>剃除须发，<a id="a-Kn"></a>著袈裟衣，<a id="a-Ko"></a>至信、<a id="a-Kp"></a>舍家、<a id="a-Kq"></a>无家、<a id="a-Kr"></a>学道。<a id="a-Ks"></a>彼身知触，<a id="a-Kt"></a>集、<a id="a-Ku"></a>灭、<a id="a-Kv"></a>味、<a id="a-Kw"></a>患、<a id="a-Kx"></a>出要见如真，<a id="a-Ky"></a>内息心游行。<a id="a-Kz"></a>彼若见人未离触欲，<a id="a-L0"></a>为触爱所食，<a id="a-L1"></a>为触热所热。<a id="a-L2"></a>彼身知触，<a id="a-L3"></a>爱念意乐，<a id="a-L4"></a>可欲相应，<a id="a-L5"></a>行时见已，<a id="a-L6"></a>不称彼，<a id="a-L7"></a>不乐彼。<a id="a-L8"></a>须闲提，<a id="a-L9"></a>于意云何？<a id="a-LA"></a>若有见此乐，<a id="a-LB"></a>因爱因触，<a id="a-LC"></a>乐此乐时，<a id="a-LD"></a>薄贱故不称彼，<a id="a-LE"></a>薄贱故不乐彼。<a id="a-LF"></a>须闲提，<a id="a-LG"></a>宁可于彼有所说耶？<a id="a-LH"></a>”</p>
  <p id="aLI">答世尊曰：<a id="a-LJ"></a>“不也，<a id="a-LK"></a>瞿昙。<a id="a-LL"></a>”</p>
  <p id="aLM">世尊问曰：<a id="a-LN"></a>“须闲提，<a id="a-LO"></a>于意云何？<a id="a-LP"></a>若人本未出家学道，<a id="a-LQ"></a>五欲功德爱念意乐，<a id="a-LR"></a>可欲相应。<a id="a-LS"></a>彼于后时，<a id="a-LT"></a>舍五欲功德，<a id="a-LU"></a>剃除须发，<a id="a-LV"></a>著袈裟衣，<a id="a-LW"></a>至信、<a id="a-LX"></a>舍家、<a id="a-LY"></a>无家、<a id="a-LZ"></a>学道。<a id="a-La"></a>彼五欲功德，<a id="a-Lb"></a>集、<a id="a-Lc"></a>灭、<a id="a-Ld"></a>味、<a id="a-Le"></a>患、<a id="a-Lf"></a>出要见如真，<a id="a-Lg"></a>内息心游行。<a id="a-Lh"></a>彼若见人未离欲，<a id="a-Li"></a>为欲爱所食，<a id="a-Lj"></a>为欲热所热，<a id="a-Lk"></a>五欲功德爱念意乐，<a id="a-Ll"></a>可欲相应，<a id="a-Lm"></a>行时见已，<a id="a-Ln"></a>不称彼，<a id="a-Lo"></a>不乐彼。<a id="a-Lp"></a>须闲提，<a id="a-Lq"></a>于意云何？<a id="a-Lr"></a>若有此乐，<a id="a-Ls"></a>因欲因欲爱，<a id="a-Lt"></a>乐此乐时，<a id="a-Lu"></a>簿贱故不称彼，<a id="a-Lv"></a>簿贱故不乐彼。<a id="a-Lw"></a>须闲提，<a id="a-Lx"></a>宁可于彼有所说耶？<a id="a-Ly"></a>”</p>
  <p id="aLz">答世尊曰：<a id="a-M0"></a>“不也，<a id="a-M1"></a>瞿昙。<a id="a-M2"></a>”</p>
  <p id="aM3">“须闲提，<a id="a-M4"></a>我本未出家学道时，<a id="a-M5"></a>得五欲功德，<a id="a-M6"></a>易不难得，<a id="a-M7"></a>爱念意乐，<a id="a-M8"></a>可欲相应。<a id="a-M9"></a>我于后时，<a id="a-MA"></a>舍五欲功德，<a id="a-MB"></a>剃除须发，<a id="a-MC"></a>著袈裟衣，<a id="a-MD"></a>至信、<a id="a-ME"></a>舍家、<a id="a-MF"></a>无家、<a id="a-MG"></a>学道。<a id="a-MH"></a>彼五欲功德，<a id="a-MI"></a>集、<a id="a-MJ"></a>灭、<a id="a-MK"></a>味、<a id="a-ML"></a>患、<a id="a-MM"></a>出要见如真，<a id="a-MN"></a>内息心游行。<a id="a-MO"></a>我见人未离欲，<a id="a-MP"></a>为欲爱所食，<a id="a-MQ"></a>为欲热所热，<a id="a-MR"></a>五欲功德，<a id="a-MS"></a>爱念意乐，<a id="a-MT"></a>可欲相应，<a id="a-MU"></a>行时见已，<a id="a-MV"></a>我不称彼，<a id="a-MW"></a>我不乐彼。<a id="a-MX"></a>须闲提，<a id="a-MY"></a>于意云何？<a id="a-MZ"></a>若有此乐，<a id="a-Ma"></a>因欲因欲爱，<a id="a-Mb"></a>乐此乐时，<a id="a-Mc"></a>薄贱故我不称彼，<a id="a-Md"></a>薄贱故我不乐彼。<a id="a-Me"></a>须闲提，<a id="a-Mf"></a>宁可于我有所说耶？<a id="a-Mg"></a>”</p>
  <p id="aMh">答世尊曰：<a id="a-Mi"></a>“不也，<a id="a-Mj"></a>瞿昙。<a id="a-Mk"></a>”</p>
  <p id="aMl">世尊告曰：<a id="a-Mm"></a>“须闲提，<a id="a-Mn"></a>犹如居士、<a id="a-Mo"></a>居士子，<a id="a-Mp"></a>极大富乐，<a id="a-Mq"></a>资财无量，<a id="a-Mr"></a>多诸畜牧、<a id="a-Ms"></a>封户、<a id="a-Mt"></a>食邑，<a id="a-Mu"></a>诸生活具种种丰饶。<a id="a-Mv"></a>彼得五欲，<a id="a-Mw"></a>易不难得，<a id="a-Mx"></a>彼成就身妙行，<a id="a-My"></a>口、<a id="a-Mz"></a>意妙行；<a id="a-N0"></a>临死之时，<a id="a-N1"></a>不乐舍五欲功德，<a id="a-N2"></a>身坏命终，<a id="a-N3"></a>后升善处，<a id="a-N4"></a>得生天上，<a id="a-N5"></a>具足行五欲功德。<a id="a-N6"></a>须闲提，<a id="a-N7"></a>此天及天子宁当舍天五欲功德，<a id="a-N8"></a>乐人间欲，<a id="a-N9"></a>欢喜念耶？<a id="a-NA"></a>”</p>
  <p id="aNB">答世尊曰：<a id="a-NC"></a>“不也，<a id="a-ND"></a>瞿昙。<a id="a-NE"></a>所以者何？<a id="a-NF"></a>人间欲者，<a id="a-NG"></a>臭处不净，<a id="a-NH"></a>意甚秽恶而不可向，<a id="a-NI"></a>憎诤极苦。<a id="a-NJ"></a>瞿昙，<a id="a-NK"></a>于人间欲，<a id="a-NL"></a>天欲最上、<a id="a-NM"></a>最妙、<a id="a-NN"></a>最胜。<a id="a-NO"></a>若彼天及天子舍于天上五欲功德，<a id="a-NP"></a>乐人间欲，<a id="a-NQ"></a>欢喜念者，<a id="a-NR"></a>终无是处。<a id="a-NS"></a>”</p>
  <p id="aNT">“如是，<a id="a-NU"></a>须闲提，<a id="a-NV"></a>我断人间欲，<a id="a-NW"></a>度于天欲，<a id="a-NX"></a>剃除须发，<a id="a-NY"></a>著袈裟衣，<a id="a-NZ"></a>至信、<a id="a-Na"></a>舍家、<a id="a-Nb"></a>无家、<a id="a-Nc"></a>学道。<a id="a-Nd"></a>彼五欲功德，<a id="a-Ne"></a>集、<a id="a-Nf"></a>灭、<a id="a-Ng"></a>味、<a id="a-Nh"></a>患、<a id="a-Ni"></a>出要见如真，<a id="a-Nj"></a>内息心游行。<a id="a-Nk"></a>我见人未离欲，<a id="a-Nl"></a>为欲爱所食，<a id="a-Nm"></a>为欲热所热，<a id="a-Nn"></a>五欲功德爱念意乐，<a id="a-No"></a>可欲相应，<a id="a-Np"></a>行时见已，<a id="a-Nq"></a>我不称彼，<a id="a-Nr"></a>我不乐彼。<a id="a-Ns"></a>须闲提，<a id="a-Nt"></a>于意云何？<a id="a-Nu"></a>若有此乐，<a id="a-Nv"></a>因欲因欲爱，<a id="a-Nw"></a>乐此乐时，<a id="a-Nx"></a>薄贱故我不称彼，<a id="a-Ny"></a>薄贱故我不乐彼。<a id="a-Nz"></a>须闲提，<a id="a-O0"></a>宁可于我有所说耶？<a id="a-O1"></a>”</p>
  <p id="aO2">答世尊曰：<a id="a-O3"></a>“不也，<a id="a-O4"></a>瞿昙。<a id="a-O5"></a>”</p>
  <p id="aO6">世尊告曰：<a id="a-O7"></a>“须闲提，<a id="a-O8"></a>犹人病癞，<a id="a-O9"></a>身体烂熟，<a id="a-OA"></a>为虫所食，<a id="a-OB"></a>爪摘疮开，<a id="a-OC"></a>临火坑炙。<a id="a-OD"></a>须闲提，<a id="a-OE"></a>于意云何？<a id="a-OF"></a>若病癞人身体烂熟，<a id="a-OG"></a>为虫所食，<a id="a-OH"></a>爪摘疮开，<a id="a-OI"></a>临火坑炙；<a id="a-OJ"></a>如是宁得除病有力，<a id="a-OK"></a>不坏诸根，<a id="a-OL"></a>为脱癞病，<a id="a-OM"></a>身体完健，<a id="a-ON"></a>平复如故，<a id="a-OO"></a>还本所耶？<a id="a-OP"></a>”</p>
  <p id="aOQ">答世尊曰：<a id="a-OR"></a>“不也，<a id="a-OS"></a>瞿昙。<a id="a-OT"></a>所以者何？<a id="a-OU"></a>若病癞人身体烂熟，<a id="a-OV"></a>为虫所食，<a id="a-OW"></a>爪摘疮开，<a id="a-OX"></a>临火坑炙，<a id="a-OY"></a>如是更生疮转增多，<a id="a-OZ"></a>本疮转大，<a id="a-Oa"></a>然彼反以癞疮为乐。<a id="a-Ob"></a>”</p>
  <p id="aOc">“须闲提，<a id="a-Od"></a>如病癞人身体烂熟，<a id="a-Oe"></a>为虫所食，<a id="a-Of"></a>爪摘疮开，<a id="a-Og"></a>临火坑炙；<a id="a-Oh"></a>如是更生疮转增多，<a id="a-Oi"></a>本疮转大，<a id="a-Oj"></a>然彼反以癞疮为乐。<a id="a-Ok"></a>须闲提，<a id="a-Ol"></a>如是众生未离欲，<a id="a-Om"></a>为欲爱所食，<a id="a-On"></a>为欲热所热而行于欲。<a id="a-Oo"></a>须闲提，<a id="a-Op"></a>如是众生未离欲，<a id="a-Oq"></a>为欲爱所食，<a id="a-Or"></a>为欲热所热而行于欲；<a id="a-Os"></a>如是欲转增多，<a id="a-Ot"></a>欲爱转广，<a id="a-Ou"></a>然彼反以欲爱为乐。<a id="a-Ov"></a>彼若不断欲，<a id="a-Ow"></a>不离欲爱，<a id="a-Ox"></a>内息心，<a id="a-Oy"></a>已行、<a id="a-Oz"></a>当行、<a id="a-P0"></a>今行者，<a id="a-P1"></a>终无是处。<a id="a-P2"></a>所以者何？<a id="a-P3"></a>此非道理，<a id="a-P4"></a>断欲、<a id="a-P5"></a>离欲爱，<a id="a-P6"></a>谓行于欲。<a id="a-P7"></a>”</p>
  <p id="aP8">世尊告曰：<a id="a-P9"></a>“须闲提，<a id="a-PA"></a>犹王及大臣，<a id="a-PB"></a>得五所欲，<a id="a-PC"></a>易不难得。<a id="a-PD"></a>彼若不断欲，<a id="a-PE"></a>不离欲爱，<a id="a-PF"></a>内息心，<a id="a-PG"></a>已行、<a id="a-PH"></a>当行、<a id="a-PI"></a>今行者，<a id="a-PJ"></a>终无是处。<a id="a-PK"></a>所以者何？<a id="a-PL"></a>此非道理，<a id="a-PM"></a>断欲、<a id="a-PN"></a>离欲爱，<a id="a-PO"></a>谓行于欲。<a id="a-PP"></a>如是，<a id="a-PQ"></a>须闲提，<a id="a-PR"></a>众生未离欲，<a id="a-PS"></a>为欲爱所食，<a id="a-PT"></a>为欲热所热而行于欲。<a id="a-PU"></a>须闲提，<a id="a-PV"></a>若众生未离欲，<a id="a-PW"></a>为欲爱所食，<a id="a-PX"></a>为欲热所热而行欲者；<a id="a-PY"></a>如是欲转增多，<a id="a-PZ"></a>欲爱转广，<a id="a-Pa"></a>然彼反以欲爱为乐。<a id="a-Pb"></a>彼若不断欲，<a id="a-Pc"></a>不离欲爱，<a id="a-Pd"></a>内息心，<a id="a-Pe"></a>已行、<a id="a-Pf"></a>当行、<a id="a-Pg"></a>今行者，<a id="a-Ph"></a>终无是处。<a id="a-Pi"></a>所以者何？<a id="a-Pj"></a>此非道理，<a id="a-Pk"></a>断欲、<a id="a-Pl"></a>离欲爱，<a id="a-Pm"></a>谓行于欲。</p>
  <p id="aPn">“须闲提，<a id="a-Po"></a>犹病癞人身体烂熟，<a id="a-Pp"></a>为虫所食，<a id="a-Pq"></a>爪摘疮开，<a id="a-Pr"></a>临火坑炙。<a id="a-Ps"></a>有人为彼怜念悯伤，<a id="a-Pt"></a>求利及饶益，<a id="a-Pu"></a>求安隐快乐，<a id="a-Pv"></a>与如其像好药；<a id="a-Pw"></a>与如其像好药已，<a id="a-Px"></a>除病得力，<a id="a-Py"></a>不坏诸根，<a id="a-Pz"></a>已脱癞病，<a id="a-Q0"></a>身体完健，<a id="a-Q1"></a>平复如故，<a id="a-Q2"></a>更还本所。<a id="a-Q3"></a>彼若见人有癞病者，<a id="a-Q4"></a>身体烂熟，<a id="a-Q5"></a>为虫所食，<a id="a-Q6"></a>以爪摘疮开，<a id="a-Q7"></a>临火坑炙。<a id="a-Q8"></a>须闲提，<a id="a-Q9"></a>彼人见已，<a id="a-QA"></a>宁复意乐称誉喜耶？<a id="a-QB"></a>”</p>
  <p id="aQC">答世尊曰：<a id="a-QD"></a>“不也，<a id="a-QE"></a>瞿昙。<a id="a-QF"></a>所以者何？<a id="a-QG"></a>有病须药，<a id="a-QH"></a>无病不须。<a id="a-QI"></a>”</p>
  <p id="aQJ">“须闲提，<a id="a-QK"></a>于意云何？<a id="a-QL"></a>若彼癞人除病得力，<a id="a-QM"></a>不坏诸根，<a id="a-QN"></a>已脱癞病，<a id="a-QO"></a>身体完健，<a id="a-QP"></a>平复如故，<a id="a-QQ"></a>更还本所。<a id="a-QR"></a>有二力士，<a id="a-QS"></a>强捉彼人临火坑炙，<a id="a-QT"></a>彼于其中慞惶回避，<a id="a-QU"></a>身生重热。<a id="a-QV"></a>须闲提，<a id="a-QW"></a>于意云何？<a id="a-QX"></a>此火坑者，<a id="a-QY"></a>于今更热，<a id="a-QZ"></a>大苦可患，<a id="a-Qa"></a>甚于本耶？<a id="a-Qb"></a>”</p>
  <p id="aQc">答世尊曰：<a id="a-Qd"></a>“不也，<a id="a-Qe"></a>瞿昙。<a id="a-Qf"></a>其本病癞，<a id="a-Qg"></a>身体烂熟，<a id="a-Qh"></a>为虫所食，<a id="a-Qi"></a>爪摘疮开，<a id="a-Qj"></a>临火坑炙；<a id="a-Qk"></a>彼于苦大乐更乐想，<a id="a-Ql"></a>其心迷乱，<a id="a-Qm"></a>有颠倒想。<a id="a-Qn"></a>瞿昙，<a id="a-Qo"></a>彼人于今除病得力，<a id="a-Qp"></a>不坏诸根，<a id="a-Qq"></a>已脱癞病，<a id="a-Qr"></a>身体完健，<a id="a-Qs"></a>平复如故，<a id="a-Qt"></a>更还本所；<a id="a-Qu"></a>彼于苦大苦更乐想，<a id="a-Qv"></a>其心泰然，<a id="a-Qw"></a>无颠倒想。<a id="a-Qx"></a>”</p>
  <p id="aQy">“须闲提，<a id="a-Qz"></a>如病癞人身体烂熟，<a id="a-R0"></a>为虫所食，<a id="a-R1"></a>爪摘疮开，<a id="a-R2"></a>临火坑炙；<a id="a-R3"></a>彼于苦大乐更乐想，<a id="a-R4"></a>其心迷乱，<a id="a-R5"></a>有颠倒想。<a id="a-R6"></a>如是，<a id="a-R7"></a>须闲提，<a id="a-R8"></a>众生不离欲，<a id="a-R9"></a>为欲爱所食，<a id="a-RA"></a>为欲热所热而行于欲；<a id="a-RB"></a>彼于苦欲有乐欲想，<a id="a-RC"></a>其心迷乱，<a id="a-RD"></a>有颠倒想。<a id="a-RE"></a>须闲提，<a id="a-RF"></a>犹如彼人除病得力，<a id="a-RG"></a>不坏诸根，<a id="a-RH"></a>已脱癞病，<a id="a-RI"></a>身体完健，<a id="a-RJ"></a>平复如故，<a id="a-RK"></a>更还本所；<a id="a-RL"></a>彼于苦大苦更乐想，<a id="a-RM"></a>其心泰然，<a id="a-RN"></a>无颠倒想。<a id="a-RO"></a>如是，<a id="a-RP"></a>须闲提，<a id="a-RQ"></a>我于苦欲有苦欲想，<a id="a-RR"></a>得如真实，<a id="a-RS"></a>无颠倒想。<a id="a-RT"></a>所以者何？<a id="a-RU"></a>须闲提，<a id="a-RV"></a>过去时欲不净臭处，<a id="a-RW"></a>意甚秽恶而不可向，<a id="a-RX"></a>憎诤苦更触；<a id="a-RY"></a>未来、<a id="a-RZ"></a>现在欲亦不净臭处，<a id="a-Ra"></a>意甚秽恶而不可向，<a id="a-Rb"></a>憎诤苦更触。<a id="a-Rc"></a>须闲提，<a id="a-Rd"></a>如来、<a id="a-Re"></a>无所著、<a id="a-Rf"></a>等正觉说无病第一利，<a id="a-Rg"></a>涅槃第一乐。<a id="a-Rh"></a>”</p>
  <p id="aRi">须闲提异学白世尊曰：<a id="a-Rj"></a>“瞿昙，<a id="a-Rk"></a>我亦曾从耆旧尊德长老久学梵行所，<a id="a-Rl"></a>闻无病第一利，<a id="a-Rm"></a>涅槃第一乐。<a id="a-Rn"></a>”</p>
  <p id="aRo">世尊问曰：<a id="a-Rp"></a>“须闲提，<a id="a-Rq"></a>若汝曾从耆旧尊德长老久学梵行所，<a id="a-Rr"></a>闻无病第一利，<a id="a-Rs"></a>涅槃第一乐。<a id="a-Rt"></a>须闲提，<a id="a-Ru"></a>何者无病？<a id="a-Rv"></a>何者涅槃耶？<a id="a-Rw"></a>”</p>
  <p id="aRx">于是，<a id="a-Ry"></a>须闲提异学身即是病、<a id="a-Rz"></a>是痈、<a id="a-S0"></a>是箭、<a id="a-S1"></a>是蛇、<a id="a-S2"></a>是无常、<a id="a-S3"></a>是苦、<a id="a-S4"></a>是空、<a id="a-S5"></a>是非神，<a id="a-S6"></a>以两手抆摸而作是说：<a id="a-S7"></a>“瞿昙，<a id="a-S8"></a>此是无病，<a id="a-S9"></a>此是涅槃。<a id="a-SA"></a>”</p>
  <p id="aSB">世尊语曰：<a id="a-SC"></a>“须闲提，<a id="a-SD"></a>犹如生盲，<a id="a-SE"></a>从有目人闻其所说：<a id="a-SF"></a>‘白净无垢！<a id="a-SG"></a>白净无垢！<a id="a-SH"></a>’彼闻此已，<a id="a-SI"></a>便求白净。<a id="a-SJ"></a>有谄诳人而不为彼求利及饶益，<a id="a-SK"></a>求安隐快乐，<a id="a-SL"></a>则以垢腻不净之衣，<a id="a-SM"></a>持往语曰：<a id="a-SN"></a>‘汝当知之！<a id="a-SO"></a>此是白净无垢之衣，<a id="a-SP"></a>汝以两手敬受被身。<a id="a-SQ"></a>’彼盲子喜，<a id="a-SR"></a>即以两手敬受被身而作是说：<a id="a-SS"></a>‘白净无垢！<a id="a-ST"></a>白净无垢！<a id="a-SU"></a>’须闲提，<a id="a-SV"></a>彼人为自知说？<a id="a-SW"></a>为不知说？<a id="a-SX"></a>为自见说？<a id="a-SY"></a>为不见说？<a id="a-SZ"></a>”</p>
  <p id="aSa">须闲提异学答曰：<a id="a-Sb"></a>“瞿昙，<a id="a-Sc"></a>如是说者，<a id="a-Sd"></a>实不知见。<a id="a-Se"></a>”</p>
  <p id="aSf">世尊语曰：<a id="a-Sg"></a>“如是，<a id="a-Sh"></a>须闲提，<a id="a-Si"></a>如盲无目，<a id="a-Sj"></a>身即是病、<a id="a-Sk"></a>是痈、<a id="a-Sl"></a>是箭、<a id="a-Sm"></a>是蛇、<a id="a-Sn"></a>是无常、<a id="a-So"></a>是苦、<a id="a-Sp"></a>是空、<a id="a-Sq"></a>是非神，<a id="a-Sr"></a>以两手抆摸而作是说：<a id="a-Ss"></a>‘瞿昙，<a id="a-St"></a>此是无病，<a id="a-Su"></a>此是涅槃。<a id="a-Sv"></a>’须闲提，<a id="a-Sw"></a>汝尚不识于无病，<a id="a-Sx"></a>何况知见于涅槃耶？<a id="a-Sy"></a>言知见者，<a id="a-Sz"></a>终无是处。<a id="a-T0"></a>须闲提，<a id="a-T1"></a>如来、<a id="a-T2"></a>无所著、<a id="a-T3"></a>等正觉说：</p>
  <p id="aT4">“‘无病第一利，<a id="a-T5"></a>涅槃第一乐，</p>
  <p id="aT6">诸道八正道，<a id="a-T7"></a>往安隐甘露。<a id="a-T8"></a>’</p>
  <p id="aT9">“彼众多人并共闻之，<a id="a-TA"></a>众多异学闻此偈已，<a id="a-TB"></a>展转相传，<a id="a-TC"></a>不能知义。<a id="a-TD"></a>彼既闻已，<a id="a-TE"></a>而欲求教，<a id="a-TF"></a>彼并愚痴，<a id="a-TG"></a>还相欺诳。<a id="a-TH"></a>彼自现身四大之种，<a id="a-TI"></a>从父母生，<a id="a-TJ"></a>饮食所长，<a id="a-TK"></a>常覆按摩澡浴，<a id="a-TL"></a>强忍、<a id="a-TM"></a>破坏、<a id="a-TN"></a>磨灭、<a id="a-TO"></a>离散之法，<a id="a-TP"></a>然见神受神，<a id="a-TQ"></a>缘受则有，<a id="a-TR"></a>缘有则生，<a id="a-TS"></a>缘生则老死，<a id="a-TT"></a>缘老死则愁戚啼哭、<a id="a-TU"></a>忧苦懊恼，<a id="a-TV"></a>如是此生纯大苦阴。<a id="a-TW"></a>”</p>
  <p id="aTX">于是，<a id="a-TY"></a>须闲提异学即从座起，<a id="a-TZ"></a>偏袒著衣，<a id="a-Ta"></a>叉手向佛，<a id="a-Tb"></a>白曰：<a id="a-Tc"></a>“瞿昙，<a id="a-Td"></a>我今极信沙门瞿昙，<a id="a-Te"></a>惟愿瞿昙善为说法，<a id="a-Tf"></a>令我得知此是无病，<a id="a-Tg"></a>此是涅槃。<a id="a-Th"></a>”</p>
  <p id="aTi">世尊告曰：<a id="a-Tj"></a>“须闲提，<a id="a-Tk"></a>若汝圣慧眼未净者，<a id="a-Tl"></a>我为汝说无病、<a id="a-Tm"></a>涅槃，<a id="a-Tn"></a>终不能知，<a id="a-To"></a>唐烦劳我。<a id="a-Tp"></a>须闲提，<a id="a-Tq"></a>犹生盲人，<a id="a-Tr"></a>因他往语：<a id="a-Ts"></a>‘汝当知之！<a id="a-Tt"></a>此是青色，<a id="a-Tu"></a>黄、<a id="a-Tv"></a>赤、<a id="a-Tw"></a>白色。<a id="a-Tx"></a>’须闲提，<a id="a-Ty"></a>彼生盲人颇因他说，<a id="a-Tz"></a>知是青色、<a id="a-U0"></a>黄、<a id="a-U1"></a>赤、<a id="a-U2"></a>白色耶？<a id="a-U3"></a>”</p>
  <p id="aU4">答世尊曰：<a id="a-U5"></a>“不也，<a id="a-U6"></a>瞿昙。<a id="a-U7"></a>”</p>
  <p id="aU8">“如是，<a id="a-U9"></a>须闲提，<a id="a-UA"></a>若汝圣慧眼未净者，<a id="a-UB"></a>我为汝说无病、<a id="a-UC"></a>涅槃，<a id="a-UD"></a>终不能知，<a id="a-UE"></a>唐烦劳我。<a id="a-UF"></a>须闲提，<a id="a-UG"></a>我为汝说如其像妙药，<a id="a-UH"></a>令未净圣慧眼而得清净。<a id="a-UI"></a>须闲提，<a id="a-UJ"></a>若汝圣慧眼得清净者，<a id="a-UK"></a>汝便自知此是无病，<a id="a-UL"></a>此是涅槃。<a id="a-UM"></a>须闲提，<a id="a-UN"></a>犹生盲人，<a id="a-UO"></a>有诸亲亲为彼慈悯，<a id="a-UP"></a>求利及饶益，<a id="a-UQ"></a>求安隐快乐故，<a id="a-UR"></a>为求眼医。<a id="a-US"></a>彼眼医者与种种治，<a id="a-UT"></a>或吐或下，<a id="a-UU"></a>或灌于鼻，<a id="a-UV"></a>或复灌下，<a id="a-UW"></a>或刺其脉，<a id="a-UX"></a>或令泪出。<a id="a-UY"></a>须闲提，<a id="a-UZ"></a>倘有此处，<a id="a-Ua"></a>得净两眼。<a id="a-Ub"></a>须闲提，<a id="a-Uc"></a>若彼两眼得清净者，<a id="a-Ud"></a>则便自见此是青色，<a id="a-Ue"></a>黄、<a id="a-Uf"></a>赤、<a id="a-Ug"></a>白色。<a id="a-Uh"></a>见彼垢腻不净之衣，<a id="a-Ui"></a>便作是念：<a id="a-Uj"></a>‘彼即怨家，<a id="a-Uk"></a>长夜则以垢腻之衣欺诳于我。<a id="a-Ul"></a>’便有憎心。<a id="a-Um"></a>须闲提，<a id="a-Un"></a>此人倘能杀害于彼。<a id="a-Uo"></a>如是，<a id="a-Up"></a>须闲提，<a id="a-Uq"></a>我为汝说如其像妙药，<a id="a-Ur"></a>令未净圣慧眼而得清净。<a id="a-Us"></a>须闲提，<a id="a-Ut"></a>若汝圣慧眼得净者，<a id="a-Uu"></a>汝便自知此是无病，<a id="a-Uv"></a>此是涅槃。</p>
  <p id="aUw">“须闲提，<a id="a-Ux"></a>有四种法，<a id="a-Uy"></a>未净圣慧眼而得清净。<a id="a-Uz"></a>云何为四？<a id="a-V0"></a>亲近善知识，<a id="a-V1"></a>恭敬、<a id="a-V2"></a>承事，<a id="a-V3"></a>闻善法，<a id="a-V4"></a>善思惟，<a id="a-V5"></a>趣向法次法。<a id="a-V6"></a>须闲提，<a id="a-V7"></a>汝当如是学，<a id="a-V8"></a>亲近善知识，<a id="a-V9"></a>恭敬、<a id="a-VA"></a>承事，<a id="a-VB"></a>闻善法，<a id="a-VC"></a>善思惟，<a id="a-VD"></a>趣向法次法。<a id="a-VE"></a>须闲提，<a id="a-VF"></a>当学如是。<a id="a-VG"></a>须闲提，<a id="a-VH"></a>汝亲近善知识，<a id="a-VI"></a>恭敬承事已，<a id="a-VJ"></a>便闻善法；<a id="a-VK"></a>闻善法已，<a id="a-VL"></a>便善思惟；<a id="a-VM"></a>善思惟已，<a id="a-VN"></a>便趣向法次法；<a id="a-VO"></a>趣向法次法已，<a id="a-VP"></a>便知此苦如真，<a id="a-VQ"></a>知此苦集、<a id="a-VR"></a>知此苦灭、<a id="a-VS"></a>知此苦灭道如真。</p>
  <p id="aVT">“云何知苦如真？<a id="a-VU"></a>谓生苦、<a id="a-VV"></a>老苦、<a id="a-VW"></a>病苦、<a id="a-VX"></a>死苦、<a id="a-VY"></a>怨憎会苦、<a id="a-VZ"></a>爱别离苦、<a id="a-Va"></a>所求不得苦、<a id="a-Vb"></a>略五盛阴苦，<a id="a-Vc"></a>如是知苦如真。<a id="a-Vd"></a>云何知苦集如真？<a id="a-Ve"></a>谓此爱当受未来有，<a id="a-Vf"></a>与喜欲俱，<a id="a-Vg"></a>愿彼彼有，<a id="a-Vh"></a>如是知苦集如真。<a id="a-Vi"></a>云何知苦灭如真？<a id="a-Vj"></a>谓此爱当受未来有，<a id="a-Vk"></a>与喜欲俱，<a id="a-Vl"></a>愿彼彼有灭、<a id="a-Vm"></a>无余、<a id="a-Vn"></a>断、<a id="a-Vo"></a>舍、<a id="a-Vp"></a>吐、<a id="a-Vq"></a>尽、<a id="a-Vr"></a>无欲、<a id="a-Vs"></a>没、<a id="a-Vt"></a>息止，<a id="a-Vu"></a>如是知苦灭如真。<a id="a-Vv"></a>云何知苦灭道如真？<a id="a-Vw"></a>谓八支圣道，<a id="a-Vx"></a>正见乃至正定，<a id="a-Vy"></a>是谓为八，<a id="a-Vz"></a>如是知苦灭道如真。<a id="a-W0"></a>”</p>
  <p id="aW1">说此法已，<a id="a-W2"></a>须闲提异学远尘离垢，<a id="a-W3"></a>诸法法眼生。<a id="a-W4"></a>于是，<a id="a-W5"></a>须闲提异学见法得法，<a id="a-W6"></a>觉白净法，<a id="a-W7"></a>断疑度惑，<a id="a-W8"></a>更无余尊，<a id="a-W9"></a>不复从他，<a id="a-WA"></a>无有犹豫，<a id="a-WB"></a>已住果证，<a id="a-WC"></a>于世尊法得无所畏；<a id="a-WD"></a>即从座起，<a id="a-WE"></a>稽首佛足，<a id="a-WF"></a>白曰：<a id="a-WG"></a>“世尊，<a id="a-WH"></a>愿令我得出家学道，<a id="a-WI"></a>受具足，<a id="a-WJ"></a>得比丘。<a id="a-WK"></a>”</p>
  <p id="aWL">世尊告曰：<a id="a-WM"></a>“善来比丘，<a id="a-WN"></a>修行梵行。<a id="a-WO"></a>”</p>
  <p id="aWP">须闲提异学即是出家学道，<a id="a-WQ"></a>受具足，<a id="a-WR"></a>得比丘。<a id="a-WS"></a>须闲提出家学道，<a id="a-WT"></a>受具足，<a id="a-WU"></a>知法已，<a id="a-WV"></a>至得阿罗诃。</p>
  <p id="aWW">佛说如是，<a id="a-WX"></a>尊者须闲提闻佛所说，<a id="a-WY"></a>欢喜奉行。</p>
 </body>
</html>