<!doctype html>
<html id="z3IBU7jX2" data-ver="1934">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第二十九</h1>
  <h2 id="a2">大品第一（有二十五经）（第三念诵）</h2>
  <p id="a3">柔软、<a id="a-4"></a>龙象、<a id="a-5"></a>处，<a id="a-6"></a>无常、<a id="a-7"></a>请、<a id="a-8"></a>瞻波，</p>
  <p id="a9">二十亿、<a id="a-A"></a>八难，<a id="a-B"></a>贫穷、<a id="a-C"></a>欲、<a id="a-D"></a>福田，</p>
  <p id="aE">优婆塞、<a id="a-F"></a>怨家，<a id="a-G"></a>教昙弥、<a id="a-H"></a>降魔，</p>
  <p id="aI">赖吒、<a id="a-J"></a>优婆离，<a id="a-K"></a>释问及善生，</p>
  <p id="aL">商人、<a id="a-M"></a>世间、<a id="a-N"></a>福，<a id="a-O"></a>息止、<a id="a-P"></a>至边、<a id="a-Q"></a>喻。</p>
  <p data-pb></p>
  <h2 id="aR">大品柔软经第一</h2>
  <p id="aS">我闻如是：<a id="a-T"></a>一时，<a id="a-U"></a>佛游舍卫国，<a id="a-V"></a>在胜林给孤独园。</p>
  <p id="aW">尔时，<a id="a-X"></a>世尊告诸比丘：<a id="a-Y"></a>“自我昔日出家学道，<a id="a-Z"></a>为从优游、<a id="a-a"></a>从容闲乐、<a id="a-b"></a>极柔软来。<a id="a-c"></a>我在父王悦头檀家时，<a id="a-d"></a>为我造作种种宫殿，<a id="a-e"></a>春殿、<a id="a-f"></a>夏殿及以冬殿。<a id="a-g"></a>为我好游戏故，<a id="a-h"></a>去殿不远，<a id="a-i"></a>复造种种若干华池，<a id="a-j"></a>青莲华池、<a id="a-k"></a>红莲华池、<a id="a-l"></a>赤莲华池、<a id="a-m"></a>白莲华池。<a id="a-n"></a>于彼池中植种种水华，<a id="a-o"></a>青莲华、<a id="a-p"></a>红莲华、<a id="a-q"></a>赤莲华、<a id="a-r"></a>白莲华，<a id="a-s"></a>常水常华，<a id="a-t"></a>使人守护，<a id="a-u"></a>不通一切。<a id="a-v"></a>为我好游戏故，<a id="a-w"></a>于其池岸植种种陆华，<a id="a-x"></a>修摩那华、<a id="a-y"></a>婆师华、<a id="a-z"></a>薝蔔华、<a id="a-10"></a>修揵提华、<a id="a-11"></a>摩头揵提华、<a id="a-12"></a>阿提牟多华、<a id="a-13"></a>波罗头华。</p>
  <p id="a14">“为我好游戏故，<a id="a-15"></a>而使四人沐浴于我；<a id="a-16"></a>沐浴我已，<a id="a-17"></a>赤旃檀香用涂我身；<a id="a-18"></a>香涂身已，<a id="a-19"></a>著新缯衣，<a id="a-1A"></a>上下、<a id="a-1B"></a>内外、<a id="a-1C"></a>表里皆新，<a id="a-1D"></a>昼夜常以伞盖覆我——莫令太子夜为露所沾，<a id="a-1E"></a>昼为日所灸。<a id="a-1F"></a>如常他家粗[麩-夫+黃]、<a id="a-1G"></a>麦饭、<a id="a-1H"></a>豆羹、<a id="a-1I"></a>姜菜，<a id="a-1J"></a>为第一食，<a id="a-1K"></a>如是我父悦头檀家最下使人，<a id="a-1L"></a>粳粮肴馔为第一食。<a id="a-1M"></a>复次，<a id="a-1N"></a>若有野田禽兽，<a id="a-1O"></a>最美禽兽，<a id="a-1P"></a>提帝逻惒吒、<a id="a-1Q"></a>劫宾阇逻、<a id="a-1R"></a>奚米何犁泥奢施罗米，<a id="a-1S"></a>如是野田禽兽，<a id="a-1T"></a>最美禽兽，<a id="a-1U"></a>常为我设如是之食。</p>
  <p id="a1V">“我忆昔时父悦头檀家，<a id="a-1W"></a>于夏四月升正殿上，<a id="a-1X"></a>无有男子，<a id="a-1Y"></a>唯有女妓而自娱乐，<a id="a-1Z"></a>初不来下。<a id="a-1a"></a>我欲出至园观之时，<a id="a-1b"></a>三十名骑，<a id="a-1c"></a>简选上乘，<a id="a-1d"></a>卤簿前后，<a id="a-1e"></a>侍从导引，<a id="a-1f"></a>况复其余？<a id="a-1g"></a>我有是如意足，<a id="a-1h"></a>此最柔软。</p>
  <p id="a1i">“我复忆昔时看田作人止息田上，<a id="a-1j"></a>往诣阎浮树下，<a id="a-1k"></a>结跏趺坐，<a id="a-1l"></a>离欲、<a id="a-1m"></a>离恶不善之法，<a id="a-1n"></a>有觉、<a id="a-1o"></a>有观，<a id="a-1p"></a>离生喜、<a id="a-1q"></a>乐，<a id="a-1r"></a>得初禅成就游。<a id="a-1s"></a>我作是念：<a id="a-1t"></a>‘不多闻愚痴凡夫自有病法，<a id="a-1u"></a>不离于病，<a id="a-1v"></a>见他人病，<a id="a-1w"></a>憎恶薄贱，<a id="a-1x"></a>不爱不喜，<a id="a-1y"></a>不自观己。<a id="a-1z"></a>’我复作是念：<a id="a-20"></a>‘我自有病法，<a id="a-21"></a>不离于病，<a id="a-22"></a>若我见他病而憎恶薄贱，<a id="a-23"></a>不爱不喜者，<a id="a-24"></a>我不宜然，<a id="a-25"></a>我亦有是法故。<a id="a-26"></a>’如是观已，<a id="a-27"></a>因不病起贡高者，<a id="a-28"></a>即便自灭。<a id="a-29"></a>我复作是念：<a id="a-2A"></a>‘不多闻愚痴凡夫自有老法，<a id="a-2B"></a>不离于老，<a id="a-2C"></a>见他人老，<a id="a-2D"></a>憎恶薄贱，<a id="a-2E"></a>不爱不喜，<a id="a-2F"></a>不自观己。<a id="a-2G"></a>’我复作是念：<a id="a-2H"></a>‘我自有老法，<a id="a-2I"></a>不离于老，<a id="a-2J"></a>若我见他老而憎恶薄贱，<a id="a-2K"></a>不爱不喜者，<a id="a-2L"></a>我不宜然，<a id="a-2M"></a>我亦有是法故。<a id="a-2N"></a>’如是观已，<a id="a-2O"></a>若因寿起贡高者，<a id="a-2P"></a>即便自灭。<a id="a-2Q"></a>不多闻愚痴凡夫为不病贡高豪贵放逸，<a id="a-2R"></a>因欲生痴，<a id="a-2S"></a>不行梵行；<a id="a-2T"></a>不多闻愚痴凡夫为少壮贡高豪贵放逸，<a id="a-2U"></a>因欲生痴，<a id="a-2V"></a>不行梵行；<a id="a-2W"></a>不多闻愚痴凡夫为寿贡高豪贵放逸，<a id="a-2X"></a>因欲生痴，<a id="a-2Y"></a>不行梵行。<a id="a-2Z"></a>”</p>
  <p id="a2a">于是，<a id="a-2b"></a>世尊即说颂曰：</p>
  <p id="a2c">“病法老法，<a id="a-2d"></a>及死亡法，</p>
  <p id="a2e">如法自有，<a id="a-2f"></a>凡夫见恶。</p>
  <p id="a2g">若我憎恶，<a id="a-2h"></a>不度此法，</p>
  <p id="a2i">我不宜然，<a id="a-2j"></a>亦有是法。</p>
  <p id="a2k">彼如是行，<a id="a-2l"></a>知法离生，</p>
  <p id="a2m">无病少壮，<a id="a-2n"></a>为寿贡高，</p>
  <p id="a2o">断诸贡高，<a id="a-2p"></a>见无欲安。</p>
  <p id="a2q">彼如是觉，<a id="a-2r"></a>无怖于欲，</p>
  <p id="a2s">得无有想，<a id="a-2t"></a>行净梵行。<a id="a-2u"></a>”</p>
  <p id="a2v">佛说如是，<a id="a-2w"></a>彼诸比丘闻佛所说，<a id="a-2x"></a>欢喜奉行。</p>
  <p data-pb></p>
  <h2 id="a2y">大品龙象经第二</h2>
  <p id="a2z">我闻如是：<a id="a-30"></a>一时，<a id="a-31"></a>佛游舍卫国，<a id="a-32"></a>在东园鹿子母堂。</p>
  <p id="a33">尔时，<a id="a-34"></a>世尊则于晡时从宴坐起，<a id="a-35"></a>堂上来下，<a id="a-36"></a>告曰：<a id="a-37"></a>“乌陀夷，<a id="a-38"></a>共汝往至东河澡浴。<a id="a-39"></a>”</p>
  <p id="a3A">尊者乌陀夷白曰：<a id="a-3B"></a>“唯然。<a id="a-3C"></a>”</p>
  <p id="a3D">于是，<a id="a-3E"></a>世尊将尊者乌陀夷往至东河，<a id="a-3F"></a>脱衣岸上，<a id="a-3G"></a>便入水浴。<a id="a-3H"></a>浴已还出，<a id="a-3I"></a>拭体著衣。</p>
  <p id="a3J">尔时，<a id="a-3K"></a>波斯匿王有龙象，<a id="a-3L"></a>名曰念，<a id="a-3M"></a>作一切妓乐，<a id="a-3N"></a>历度东河。<a id="a-3O"></a>众人见已，<a id="a-3P"></a>便作是说：<a id="a-3Q"></a>“是龙中龙，<a id="a-3R"></a>为大龙王，<a id="a-3S"></a>为是谁耶？<a id="a-3T"></a>”</p>
  <p id="a3U">尊者乌陀夷叉手向佛，<a id="a-3V"></a>白曰：<a id="a-3W"></a>“世尊，<a id="a-3X"></a>象受大身，<a id="a-3Y"></a>众人见已，<a id="a-3Z"></a>便作是说：<a id="a-3a"></a>‘是龙中龙，<a id="a-3b"></a>为大龙王，<a id="a-3c"></a>为是谁耶？<a id="a-3d"></a>’”</p>
  <p id="a3e">世尊告曰：<a id="a-3f"></a>“如是，<a id="a-3g"></a>乌陀夷。<a id="a-3h"></a>如是，<a id="a-3i"></a>乌陀夷。<a id="a-3j"></a>象受大身，<a id="a-3k"></a>众人见已，<a id="a-3l"></a>便作是说：<a id="a-3m"></a>‘是龙中龙，<a id="a-3n"></a>为大龙王，<a id="a-3o"></a>为是谁耶？<a id="a-3p"></a>’乌陀夷，<a id="a-3q"></a>马、<a id="a-3r"></a>骆驼、<a id="a-3s"></a>牛、<a id="a-3t"></a>驴、<a id="a-3u"></a>胸行、<a id="a-3v"></a>人、<a id="a-3w"></a>树，<a id="a-3x"></a>生大形。<a id="a-3y"></a>乌陀夷，<a id="a-3z"></a>众人见已，<a id="a-40"></a>便作是说：<a id="a-41"></a>‘是龙中龙，<a id="a-42"></a>为大龙王，<a id="a-43"></a>为是谁耶？<a id="a-44"></a>’乌陀夷，<a id="a-45"></a>若有世间，<a id="a-46"></a>天及魔、<a id="a-47"></a>梵、<a id="a-48"></a>沙门、<a id="a-49"></a>梵志，<a id="a-4A"></a>从人至天，<a id="a-4B"></a>不以身、<a id="a-4C"></a>口、<a id="a-4D"></a>意害者，<a id="a-4E"></a>我说彼是龙。<a id="a-4F"></a>乌陀夷，<a id="a-4G"></a>如来于世间，<a id="a-4H"></a>天及魔、<a id="a-4I"></a>梵、<a id="a-4J"></a>沙门、<a id="a-4K"></a>梵志，<a id="a-4L"></a>从人至天，<a id="a-4M"></a>不以身、<a id="a-4N"></a>口、<a id="a-4O"></a>意害，<a id="a-4P"></a>是故我名龙。<a id="a-4Q"></a>”</p>
  <p id="a4R">于是，<a id="a-4S"></a>尊者乌陀夷叉手向佛，<a id="a-4T"></a>白曰：<a id="a-4U"></a>“世尊，<a id="a-4V"></a>惟愿世尊加我威力！<a id="a-4W"></a>善逝加我威力！<a id="a-4X"></a>令我在佛前，<a id="a-4Y"></a>以龙相应颂颂赞世尊。<a id="a-4Z"></a>”</p>
  <p id="a4a">世尊告曰：<a id="a-4b"></a>“随汝所欲。<a id="a-4c"></a>”</p>
  <p id="a4d">于是，<a id="a-4e"></a>尊者乌陀夷在于佛前，<a id="a-4f"></a>以龙相应颂赞世尊曰：</p>
  <p id="a4g">“正觉生人间，<a id="a-4h"></a>自御得正定，</p>
  <p id="a4i">修习行梵迹，<a id="a-4j"></a>息意能自乐。</p>
  <p id="a4k">人之所敬重，<a id="a-4l"></a>越超一切法，</p>
  <p id="a4m">亦为天所敬，<a id="a-4n"></a>无著至真人。</p>
  <p id="a4o">越度一切结，<a id="a-4p"></a>于林离林去，</p>
  <p id="a4q">舍欲乐无欲，<a id="a-4r"></a>如石出真金。</p>
  <p id="a4s">普闻正尽觉，<a id="a-4t"></a>如日升虚空，</p>
  <p id="a4u">一切龙中高，<a id="a-4v"></a>如众山有岳。</p>
  <p id="a4w">称说名大龙，<a id="a-4x"></a>而无所伤害，</p>
  <p id="a4y">一切龙中龙，<a id="a-4z"></a>真谛无上龙。</p>
  <p id="a50">温润无有害，<a id="a-51"></a>此二是龙足，</p>
  <p id="a52">苦行及梵行，<a id="a-53"></a>是谓龙所行。</p>
  <p id="a54">大龙信为手，<a id="a-55"></a>二功德为牙，</p>
  <p id="a56">念项智慧头，<a id="a-57"></a>思惟分别法。</p>
  <p id="a58">受持诸法腹，<a id="a-59"></a>乐远离双臂，</p>
  <p id="a5A">住善息出入，<a id="a-5B"></a>内心至善定。</p>
  <p id="a5C">龙行止俱定，<a id="a-5D"></a>坐定卧亦定，</p>
  <p id="a5E">龙一切时定，<a id="a-5F"></a>是谓龙常法。</p>
  <p id="a5G">无秽家受食，<a id="a-5H"></a>有秽则不受，</p>
  <p id="a5I">得恶不净食，<a id="a-5J"></a>舍之如师子。</p>
  <p id="a5K">所得供养者，<a id="a-5L"></a>为他慈愍受，</p>
  <p id="a5M">龙食他信施，<a id="a-5N"></a>存命无所著。</p>
  <p id="a5O">断除大小结，<a id="a-5P"></a>解脱一切缚，</p>
  <p id="a5Q">随彼所游行，<a id="a-5R"></a>心无有系著。</p>
  <p id="a5S">犹如白莲华，<a id="a-5T"></a>水生水长养，</p>
  <p id="a5U">泥水不能著，<a id="a-5V"></a>妙香爱乐色。</p>
  <p id="a5W">如是最上觉，<a id="a-5X"></a>世生行世间，</p>
  <p id="a5Y">不为欲所染，<a id="a-5Z"></a>如华水不著。</p>
  <p id="a5a">犹如燃火炽，<a id="a-5b"></a>不益薪则止，</p>
  <p id="a5c">无薪火不传，<a id="a-5d"></a>此火谓之灭。</p>
  <p id="a5e">慧者说此喻，<a id="a-5f"></a>欲令解其义，</p>
  <p id="a5g">是龙之所知，<a id="a-5h"></a>龙中龙所说。</p>
  <p id="a5i">远离淫欲恚，<a id="a-5j"></a>断痴得无漏，</p>
  <p id="a5k">龙舍离其身，<a id="a-5l"></a>此龙谓之灭。<a id="a-5m"></a>”</p>
  <p id="a5n">佛说如是，<a id="a-5o"></a>尊者乌陀夷闻佛所说，<a id="a-5p"></a>欢喜奉行。</p>
  <p data-pb></p>
  <h2 id="a5q">大品说处经第三</h2>
  <p id="a5r">我闻如是：<a id="a-5s"></a>一时，<a id="a-5t"></a>佛游舍卫国，<a id="a-5u"></a>在胜林给孤独园。</p>
  <p id="a5v">尔时，<a id="a-5w"></a>世尊告诸比丘：<a id="a-5x"></a>“此有三说处，<a id="a-5y"></a>无四无五。<a id="a-5z"></a>若比丘见已，<a id="a-60"></a>因彼故说而说我见、<a id="a-61"></a>闻、<a id="a-62"></a>识、<a id="a-63"></a>知，<a id="a-64"></a>比丘说而说是我所知。<a id="a-65"></a>云何为三？<a id="a-66"></a>比丘，<a id="a-67"></a>因过去世说，<a id="a-68"></a>而说如是过去世时有；<a id="a-69"></a>比丘，<a id="a-6A"></a>因未来世说，<a id="a-6B"></a>而说如是未来世时有；<a id="a-6C"></a>比丘，<a id="a-6D"></a>因现在世说，<a id="a-6E"></a>而说如是现在世时有。<a id="a-6F"></a>是谓三说处，<a id="a-6G"></a>无四无五。<a id="a-6H"></a>若比丘见已，<a id="a-6I"></a>因彼故说而说我见、<a id="a-6J"></a>闻、<a id="a-6K"></a>识、<a id="a-6L"></a>知，<a id="a-6M"></a>比丘说而说是我所知，<a id="a-6N"></a>因所说善习得义，<a id="a-6O"></a>因不说不善习得义。</p>
  <p id="a6P">“贤圣弟子两耳一心听法，<a id="a-6Q"></a>彼两耳一心听法已，<a id="a-6R"></a>断一法、<a id="a-6S"></a>修一法、<a id="a-6T"></a>一法作证；<a id="a-6U"></a>彼断一法、<a id="a-6V"></a>修一法、<a id="a-6W"></a>一法作证已，<a id="a-6X"></a>便得正定。<a id="a-6Y"></a>贤圣弟子心得正定已，<a id="a-6Z"></a>便断一切淫、<a id="a-6a"></a>怒、<a id="a-6b"></a>痴。<a id="a-6c"></a>贤圣弟子如是得心解脱，<a id="a-6d"></a>解脱已，<a id="a-6e"></a>便知解脱：<a id="a-6f"></a>我生已尽，<a id="a-6g"></a>梵行已立，<a id="a-6h"></a>所作已办，<a id="a-6i"></a>不更受有，<a id="a-6j"></a>知如真。<a id="a-6k"></a>因其所说有四处，<a id="a-6l"></a>当以观人，<a id="a-6m"></a>此贤者可共说、<a id="a-6n"></a>不可共说。<a id="a-6o"></a>若使此贤者一向论不一向答者，<a id="a-6p"></a>分别论不分别答者，<a id="a-6q"></a>诘论不诘答者，<a id="a-6r"></a>止论不止答者，<a id="a-6s"></a>如是此贤者不得共说，<a id="a-6t"></a>亦不得共论。<a id="a-6u"></a>若使此贤者一向论便一向答者，<a id="a-6v"></a>分别论分别答者，<a id="a-6w"></a>诘论诘答者，<a id="a-6x"></a>止论止答者，<a id="a-6y"></a>如是此贤者得共说，<a id="a-6z"></a>亦得共论。</p>
  <p id="a70">“复次，<a id="a-71"></a>因其所说，<a id="a-72"></a>更有四处，<a id="a-73"></a>当以观人，<a id="a-74"></a>此贤者可共说、<a id="a-75"></a>不可共说。<a id="a-76"></a>若使此贤者于处、<a id="a-77"></a>非处不住者，<a id="a-78"></a>所知不住者，<a id="a-79"></a>说喻不住者，<a id="a-7A"></a>道迹不住者，<a id="a-7B"></a>如是此贤者不可共说，<a id="a-7C"></a>亦不可共论。<a id="a-7D"></a>若此贤者于处、<a id="a-7E"></a>非处住者，<a id="a-7F"></a>所知住者，<a id="a-7G"></a>说喻住者，<a id="a-7H"></a>道迹住者，<a id="a-7I"></a>如是此贤者可得共说，<a id="a-7J"></a>亦可得共论。<a id="a-7K"></a>因所说时止息口行，<a id="a-7L"></a>舍己所见，<a id="a-7M"></a>舍怨结意，<a id="a-7N"></a>舍欲、<a id="a-7O"></a>舍恚、<a id="a-7P"></a>舍痴、<a id="a-7Q"></a>舍慢、<a id="a-7R"></a>舍不语、<a id="a-7S"></a>舍悭嫉、<a id="a-7T"></a>不求胜、<a id="a-7U"></a>不伏他，<a id="a-7V"></a>莫取所失，<a id="a-7W"></a>说义说法。<a id="a-7X"></a>说义说法已，<a id="a-7Y"></a>教复教止，<a id="a-7Z"></a>自欢喜、<a id="a-7a"></a>令彼欢喜。<a id="a-7b"></a>如是说义，<a id="a-7c"></a>如是说事，<a id="a-7d"></a>是圣说义，<a id="a-7e"></a>是圣说事，<a id="a-7f"></a>谓至竟漏尽。<a id="a-7g"></a>”</p>
  <p id="a7h">于是，<a id="a-7i"></a>世尊说此颂曰：</p>
  <p id="a7j">“若有诤论议，<a id="a-7k"></a>杂意怀贡高，</p>
  <p id="a7l">非圣毁呰德，<a id="a-7m"></a>各各相求便。</p>
  <p id="a7n">但求他过失，<a id="a-7o"></a>意欲降伏彼，</p>
  <p id="a7p">更互而求胜，<a id="a-7q"></a>圣不如是说。</p>
  <p id="a7r">若欲得论议，<a id="a-7s"></a>慧者当知时，</p>
  <p id="a7t">有法亦有义，<a id="a-7u"></a>诸圣论如是。</p>
  <p id="a7v">慧者如是说，<a id="a-7w"></a>无诤无贡高，</p>
  <p id="a7x">意无有厌足，<a id="a-7y"></a>无结无有漏。</p>
  <p id="a7z">随顺不颠倒，<a id="a-80"></a>正知而为说，</p>
  <p id="a81">善说则然可，<a id="a-82"></a>自终不说恶。</p>
  <p id="a83">不以诤论议，<a id="a-84"></a>亦不受他诤，</p>
  <p id="a85">知处及说处，<a id="a-86"></a>是彼之所论。</p>
  <p id="a87">如是圣人说，<a id="a-88"></a>慧者俱得义，</p>
  <p id="a89">为现法得乐，<a id="a-8A"></a>亦为后世安。</p>
  <p id="a8B">当知聪达者，<a id="a-8C"></a>非倒非常说。<a id="a-8D"></a>”</p>
  <p id="a8E">佛说如是，<a id="a-8F"></a>彼诸比丘闻佛所说，<a id="a-8G"></a>欢喜奉行。</p>
  <p data-pb></p>
  <h2 id="a8H">大品说无常经第四</h2>
  <p id="a8I">我闻如是：<a id="a-8J"></a>一时，<a id="a-8K"></a>佛游舍卫国，<a id="a-8L"></a>在胜林给孤独园。</p>
  <p id="a8M">尔时，<a id="a-8N"></a>世尊告诸比丘：<a id="a-8O"></a>“色者无常，<a id="a-8P"></a>无常则苦，<a id="a-8Q"></a>苦则非神。<a id="a-8R"></a>觉亦无常，<a id="a-8S"></a>无常则苦，<a id="a-8T"></a>苦则非神。<a id="a-8U"></a>想亦无常，<a id="a-8V"></a>无常则苦，<a id="a-8W"></a>苦则非神。<a id="a-8X"></a>行亦无常，<a id="a-8Y"></a>无常则苦，<a id="a-8Z"></a>苦则非神。<a id="a-8a"></a>识亦无常，<a id="a-8b"></a>无常则苦，<a id="a-8c"></a>苦则非神。<a id="a-8d"></a>是为色无常，<a id="a-8e"></a>觉、<a id="a-8f"></a>想、<a id="a-8g"></a>行、<a id="a-8h"></a>识无常，<a id="a-8i"></a>无常则苦，<a id="a-8j"></a>苦则非神。<a id="a-8k"></a>多闻圣弟子作如是观，<a id="a-8l"></a>修习七道品，<a id="a-8m"></a>无碍正思正念。<a id="a-8n"></a>彼如是知、<a id="a-8o"></a>如是见，<a id="a-8p"></a>欲漏心解脱，<a id="a-8q"></a>有漏、<a id="a-8r"></a>无明漏心解脱；<a id="a-8s"></a>解脱已，<a id="a-8t"></a>便知解脱：<a id="a-8u"></a>我生已尽，<a id="a-8v"></a>梵行已立，<a id="a-8w"></a>所作已办，<a id="a-8x"></a>不更受有，<a id="a-8y"></a>知如真。<a id="a-8z"></a>若有众生及九众生居，<a id="a-90"></a>乃至有想无想处行余第一有，<a id="a-91"></a>于其中间是第一、<a id="a-92"></a>是大、<a id="a-93"></a>是胜、<a id="a-94"></a>是最、<a id="a-95"></a>是尊、<a id="a-96"></a>是妙，<a id="a-97"></a>谓世中阿罗诃。<a id="a-98"></a>所以者何？<a id="a-99"></a>世中阿罗诃得安隐快乐。<a id="a-9A"></a>”</p>
  <p id="a9B">于是，<a id="a-9C"></a>世尊说此颂曰：</p>
  <p id="a9D">“无著第一乐，<a id="a-9E"></a>断欲无有爱，</p>
  <p id="a9F">永舍离我慢，<a id="a-9G"></a>裂坏无明网。</p>
  <p id="a9H">彼得不移动，<a id="a-9I"></a>心中无秽浊，</p>
  <p id="a9J">不染著世间，<a id="a-9K"></a>梵行得无漏。</p>
  <p id="a9L">了知于五阴，<a id="a-9M"></a>境界七善法，</p>
  <p id="a9N">大雄游行处，<a id="a-9O"></a>离一切恐怖。</p>
  <p id="a9P">成就七觉宝，<a id="a-9Q"></a>具学三种学，</p>
  <p id="a9R">妙称上朋友，<a id="a-9S"></a>佛最上真子。</p>
  <p id="a9T">成就十支道，<a id="a-9U"></a>大龙极定心，</p>
  <p id="a9V">是世中第一，<a id="a-9W"></a>彼则无有爱。</p>
  <p id="a9X">众事不移动，<a id="a-9Y"></a>解脱当来有，</p>
  <p id="a9Z">断生老病死，<a id="a-9a"></a>所作办灭漏。</p>
  <p id="a9b">兴起无学智，<a id="a-9c"></a>得身最后边，</p>
  <p id="a9d">梵行第一具，<a id="a-9e"></a>彼心不由他。</p>
  <p id="a9f">上不及诸方，<a id="a-9g"></a>彼无有喜乐，</p>
  <p id="a9h">能为师子吼，<a id="a-9i"></a>世间无上觉。<a id="a-9j"></a>”</p>
  <p id="a9k">佛说如是，<a id="a-9l"></a>彼诸比丘闻佛所说，<a id="a-9m"></a>欢喜奉行。</p>
  <p data-pb></p>
  <h2 id="a9n">大品请请经第五（下一请字慈井切）</h2>
  <p id="a9o">我闻如是：<a id="a-9p"></a>一时，<a id="a-9q"></a>佛游王舍城，<a id="a-9r"></a>在竹林迦兰哆园，<a id="a-9s"></a>与大比丘众五百人俱，<a id="a-9t"></a>共受夏坐。</p>
  <p id="a9u">尔时，<a id="a-9v"></a>世尊月十五日，<a id="a-9w"></a>说从解脱相请请时，<a id="a-9x"></a>在比丘众前敷座而坐，<a id="a-9y"></a>告诸比丘：<a id="a-9z"></a>“我是梵志，<a id="a-A0"></a>而得灭讫，<a id="a-A1"></a>无上医王。<a id="a-A2"></a>我今受身，<a id="a-A3"></a>最是后边。<a id="a-A4"></a>我是梵志，<a id="a-A5"></a>得灭讫后，<a id="a-A6"></a>无上医王。<a id="a-A7"></a>我今受身，<a id="a-A8"></a>最是后边，<a id="a-A9"></a>谓汝等辈是我真子，<a id="a-AA"></a>从口而生，<a id="a-AB"></a>法法所化。<a id="a-AC"></a>谓汝等辈是我真子，<a id="a-AD"></a>从口而生，<a id="a-AE"></a>法法所化，<a id="a-AF"></a>汝当教化，<a id="a-AG"></a>转相教诃。<a id="a-AH"></a>”</p>
  <p id="aAI">尔时，<a id="a-AJ"></a>尊者舍梨子亦在众中。<a id="a-AK"></a>于是，<a id="a-AL"></a>尊者舍梨子即从座起，<a id="a-AM"></a>偏袒著衣，<a id="a-AN"></a>叉手向佛，<a id="a-AO"></a>白曰：<a id="a-AP"></a>“世尊，<a id="a-AQ"></a>向之所说：<a id="a-AR"></a>‘我是梵志，<a id="a-AS"></a>而得灭讫，<a id="a-AT"></a>无上医王。<a id="a-AU"></a>我今受身，<a id="a-AV"></a>最是后边。<a id="a-AW"></a>我是梵志，<a id="a-AX"></a>得灭讫后，<a id="a-AY"></a>无上医王。<a id="a-AZ"></a>我今受身，<a id="a-Aa"></a>最是后边，<a id="a-Ab"></a>谓汝等辈是我真子，<a id="a-Ac"></a>从口而生，<a id="a-Ad"></a>法法所化。<a id="a-Ae"></a>谓汝等辈是我真子，<a id="a-Af"></a>从口而生，<a id="a-Ag"></a>法法所化，<a id="a-Ah"></a>汝当教化，<a id="a-Ai"></a>转相教诃。<a id="a-Aj"></a>’世尊诸不调者令得调御，<a id="a-Ak"></a>诸不息者令得止息，<a id="a-Al"></a>诸不度者而令得度，<a id="a-Am"></a>诸不解脱者令得解脱，<a id="a-An"></a>诸不灭讫者令得灭讫，<a id="a-Ao"></a>未得道者令其得道，<a id="a-Ap"></a>不施设梵行令施设梵行，<a id="a-Aq"></a>知道、<a id="a-Ar"></a>觉道、<a id="a-As"></a>识道、<a id="a-At"></a>说道。<a id="a-Au"></a>世尊弟子于后得法，<a id="a-Av"></a>受教、<a id="a-Aw"></a>受诃，<a id="a-Ax"></a>受教、<a id="a-Ay"></a>诃已，<a id="a-Az"></a>随世尊语，<a id="a-B0"></a>即便趣行，<a id="a-B1"></a>得如其意，<a id="a-B2"></a>善知正法。<a id="a-B3"></a>唯然，<a id="a-B4"></a>世尊不嫌我身、<a id="a-B5"></a>口、<a id="a-B6"></a>意行耶？<a id="a-B7"></a>”</p>
  <p id="aB8">彼时，<a id="a-B9"></a>世尊告曰：<a id="a-BA"></a>“舍梨子，<a id="a-BB"></a>我不嫌汝身、<a id="a-BC"></a>口、<a id="a-BD"></a>意行。<a id="a-BE"></a>所以者何？<a id="a-BF"></a>舍梨子，<a id="a-BG"></a>汝有聪慧、<a id="a-BH"></a>大慧、<a id="a-BI"></a>速慧、<a id="a-BJ"></a>捷慧、<a id="a-BK"></a>利慧、<a id="a-BL"></a>广慧、<a id="a-BM"></a>深慧、<a id="a-BN"></a>出要慧、<a id="a-BO"></a>明达慧。<a id="a-BP"></a>舍梨子，<a id="a-BQ"></a>汝成就实慧。<a id="a-BR"></a>舍梨子，<a id="a-BS"></a>犹转轮王而有太子，<a id="a-BT"></a>不越教已，<a id="a-BU"></a>则便受拜父王所传，<a id="a-BV"></a>而能复传。<a id="a-BW"></a>如是，<a id="a-BX"></a>舍梨子，<a id="a-BY"></a>我所转法轮，<a id="a-BZ"></a>汝复能转。<a id="a-Ba"></a>舍梨子，<a id="a-Bb"></a>是故我不嫌汝身、<a id="a-Bc"></a>口、<a id="a-Bd"></a>意行。<a id="a-Be"></a>”</p>
  <p id="aBf">尊者舍梨子复再叉手向佛，<a id="a-Bg"></a>白曰：<a id="a-Bh"></a>“唯然，<a id="a-Bi"></a>世尊不嫌我身、<a id="a-Bj"></a>口、<a id="a-Bk"></a>意行。<a id="a-Bl"></a>世尊不嫌此五百比丘身、<a id="a-Bm"></a>口、<a id="a-Bn"></a>意行耶？<a id="a-Bo"></a>”</p>
  <p id="aBp">世尊告曰：<a id="a-Bq"></a>“舍梨子，<a id="a-Br"></a>我亦不嫌此五百比丘身、<a id="a-Bs"></a>口、<a id="a-Bt"></a>意行。<a id="a-Bu"></a>所以者何？<a id="a-Bv"></a>舍梨子，<a id="a-Bw"></a>此五百比丘尽得无著，<a id="a-Bx"></a>诸漏已尽，<a id="a-By"></a>梵行已立，<a id="a-Bz"></a>所作已办，<a id="a-C0"></a>重担已舍，<a id="a-C1"></a>有结已尽，<a id="a-C2"></a>而得善义正智正解脱。<a id="a-C3"></a>唯除一比丘，<a id="a-C4"></a>我亦本已记于现法中得究竟智：<a id="a-C5"></a>生已尽，<a id="a-C6"></a>梵行已立，<a id="a-C7"></a>所作已办，<a id="a-C8"></a>不更受有，<a id="a-C9"></a>知如真。<a id="a-CA"></a>舍梨子，<a id="a-CB"></a>是故我不嫌此五百比丘身、<a id="a-CC"></a>口、<a id="a-CD"></a>意行。<a id="a-CE"></a>”</p>
  <p id="aCF">尊者舍梨子复三叉手向佛，<a id="a-CG"></a>白曰：<a id="a-CH"></a>“唯然，<a id="a-CI"></a>世尊不嫌我身、<a id="a-CJ"></a>口、<a id="a-CK"></a>意行，<a id="a-CL"></a>亦不嫌此五百比丘身、<a id="a-CM"></a>口、<a id="a-CN"></a>意行。<a id="a-CO"></a>世尊，<a id="a-CP"></a>此五百比丘，<a id="a-CQ"></a>几比丘得三明达？<a id="a-CR"></a>几比丘得俱解脱？<a id="a-CS"></a>几比丘得慧解脱耶？<a id="a-CT"></a>”</p>
  <p id="aCU">世尊告曰：<a id="a-CV"></a>“舍梨子，<a id="a-CW"></a>此五百比丘，<a id="a-CX"></a>九十比丘得三明达，<a id="a-CY"></a>九十比丘得俱解脱，<a id="a-CZ"></a>余比丘得慧解脱。<a id="a-Ca"></a>舍梨子，<a id="a-Cb"></a>此众无枝无叶，<a id="a-Cc"></a>亦无节戾，<a id="a-Cd"></a>清净真实，<a id="a-Ce"></a>得正住立。<a id="a-Cf"></a>”</p>
  <p id="aCg">尔时，<a id="a-Ch"></a>尊者傍耆舍亦在众中。<a id="a-Ci"></a>于是，<a id="a-Cj"></a>尊者傍耆舍即从座起，<a id="a-Ck"></a>偏袒著衣，<a id="a-Cl"></a>叉手向佛，<a id="a-Cm"></a>白曰：<a id="a-Cn"></a>“唯然，<a id="a-Co"></a>世尊加我威力！<a id="a-Cp"></a>惟愿善逝加我威力！<a id="a-Cq"></a>令我在佛及比丘众前，<a id="a-Cr"></a>以如义相应而作赞颂。<a id="a-Cs"></a>”</p>
  <p id="aCt">世尊告曰：<a id="a-Cu"></a>“傍耆舍，<a id="a-Cv"></a>随汝所欲。<a id="a-Cw"></a>”</p>
  <p id="aCx">于是，<a id="a-Cy"></a>尊者傍耆舍在佛及比丘众前，<a id="a-Cz"></a>以如义相应而赞颂曰：</p>
  <p id="aD0">“今十五请日，<a id="a-D1"></a>集坐五百众，</p>
  <p id="aD2">断除诸结缚，<a id="a-D3"></a>无碍有尽仙。</p>
  <p id="aD4">清净光明照，<a id="a-D5"></a>解脱一切有，</p>
  <p id="aD6">生老病死尽，<a id="a-D7"></a>漏灭所作办。</p>
  <p id="aD8">掉悔及疑结，<a id="a-D9"></a>慢有漏已尽，</p>
  <p id="aDA">拔断爱结刺，<a id="a-DB"></a>上医无复有。</p>
  <p id="aDC">勇猛如师子，<a id="a-DD"></a>一切恐畏除，</p>
  <p id="aDE">已度于生死，<a id="a-DF"></a>诸漏已灭讫。</p>
  <p id="aDG">犹如转轮王，<a id="a-DH"></a>群臣所围绕，</p>
  <p id="aDI">悉领一切地，<a id="a-DJ"></a>乃至于大海。</p>
  <p id="aDK">如是勇猛伏，<a id="a-DL"></a>无上商人主，</p>
  <p id="aDM">弟子乐恭敬，<a id="a-DN"></a>三达离死怖。</p>
  <p id="aDO">一切是佛子，<a id="a-DP"></a>永除枝叶节，</p>
  <p id="aDQ">转无上法轮，<a id="a-DR"></a>稽首第一尊。<a id="a-DS"></a>”</p>
  <p id="aDT">佛说如是，<a id="a-DU"></a>彼诸比丘闻佛所说，<a id="a-DV"></a>欢喜奉行。</p>
  <p data-pb></p>
  <h2 id="aDW">大品瞻波经第六</h2>
  <p id="aDX">我闻如是：<a id="a-DY"></a>一时，<a id="a-DZ"></a>佛游瞻波，<a id="a-Da"></a>在恒伽池边。</p>
  <p id="aDb">尔时，<a id="a-Dc"></a>世尊月十五日说从解脱时，<a id="a-Dd"></a>于比丘众前敷座而坐。<a id="a-De"></a>世尊坐已，<a id="a-Df"></a>即便入定，<a id="a-Dg"></a>以他心智观察众心；<a id="a-Dh"></a>观众心已，<a id="a-Di"></a>至初夜竟，<a id="a-Dj"></a>默然而坐。<a id="a-Dk"></a>于是，<a id="a-Dl"></a>有一比丘即从座起，<a id="a-Dm"></a>偏袒著衣，<a id="a-Dn"></a>叉手向佛，<a id="a-Do"></a>白曰：<a id="a-Dp"></a>“世尊，<a id="a-Dq"></a>初夜已讫，<a id="a-Dr"></a>佛及比丘众集坐来久，<a id="a-Ds"></a>惟愿世尊说从解脱！<a id="a-Dt"></a>”</p>
  <p id="aDu">尔时，<a id="a-Dv"></a>世尊默然不答。<a id="a-Dw"></a>于是，<a id="a-Dx"></a>世尊复至中夜默然而坐，<a id="a-Dy"></a>彼一比丘再从座起，<a id="a-Dz"></a>偏袒著衣，<a id="a-E0"></a>叉手向佛，<a id="a-E1"></a>白曰：<a id="a-E2"></a>“世尊，<a id="a-E3"></a>初夜已过，<a id="a-E4"></a>中夜将讫，<a id="a-E5"></a>佛及比丘众集坐来久，<a id="a-E6"></a>惟愿世尊说从解脱！<a id="a-E7"></a>”</p>
  <p id="aE8">世尊亦再默然不答。<a id="a-E9"></a>于是，<a id="a-EA"></a>世尊复至后夜默然而坐，<a id="a-EB"></a>彼一比丘三从座起，<a id="a-EC"></a>偏袒著衣，<a id="a-ED"></a>叉手向佛，<a id="a-EE"></a>白曰：<a id="a-EF"></a>“世尊，<a id="a-EG"></a>初夜既过，<a id="a-EH"></a>中夜复讫，<a id="a-EI"></a>后夜垂尽，<a id="a-EJ"></a>将向欲明，<a id="a-EK"></a>明出不久，<a id="a-EL"></a>佛及比丘众集坐极久，<a id="a-EM"></a>惟愿世尊说从解脱！<a id="a-EN"></a>”</p>
  <p id="aEO">尔时，<a id="a-EP"></a>世尊告彼比丘：<a id="a-EQ"></a>“于此众中有一比丘已为不净。<a id="a-ER"></a>”</p>
  <p id="aES">彼时，<a id="a-ET"></a>尊者大目揵连亦在众中。<a id="a-EU"></a>于是，<a id="a-EV"></a>尊者大目揵连便作是念：<a id="a-EW"></a>“世尊为何比丘而说此众中有一比丘已为不净？<a id="a-EX"></a>我宁可入如其像定，<a id="a-EY"></a>以如其像定他心之智观察众心。<a id="a-EZ"></a>”</p>
  <p id="aEa">尊者大目揵连即入如其像定，<a id="a-Eb"></a>以如其像定他心之智观察众心。<a id="a-Ec"></a>尊者大目揵连便知世尊所为比丘说此众中有一比丘已为不净。<a id="a-Ed"></a>于是，<a id="a-Ee"></a>尊者大目揵连即从定起，<a id="a-Ef"></a>至彼比丘前，<a id="a-Eg"></a>牵臂将出，<a id="a-Eh"></a>开门置外：<a id="a-Ei"></a>“痴人远去！<a id="a-Ej"></a>莫于此住！<a id="a-Ek"></a>不复得与比丘众会，<a id="a-El"></a>从今已去，<a id="a-Em"></a>非是比丘。<a id="a-En"></a>”闭门下钥，<a id="a-Eo"></a>还诣佛所，<a id="a-Ep"></a>稽首佛足，<a id="a-Eq"></a>却坐一面，<a id="a-Er"></a>白曰：<a id="a-Es"></a>“世尊所为比丘说此众中有一比丘已为不净者，<a id="a-Et"></a>我已逐出。<a id="a-Eu"></a>世尊，<a id="a-Ev"></a>初夜即过，<a id="a-Ew"></a>中夜复讫，<a id="a-Ex"></a>后夜垂尽，<a id="a-Ey"></a>将向欲明，<a id="a-Ez"></a>明出不久，<a id="a-F0"></a>佛及比丘众集坐极久，<a id="a-F1"></a>惟愿世尊说从解脱！<a id="a-F2"></a>”</p>
  <p id="aF3">世尊告曰：<a id="a-F4"></a>“大目揵连，<a id="a-F5"></a>彼愚痴人当得大罪，<a id="a-F6"></a>触娆世尊及比丘众。<a id="a-F7"></a>大目揵连，<a id="a-F8"></a>若使如来在不净众说从解脱者，<a id="a-F9"></a>彼人则便头破七分。<a id="a-FA"></a>是故，<a id="a-FB"></a>大目揵连，<a id="a-FC"></a>汝等从今已后说从解脱，<a id="a-FD"></a>如来不复说从解脱。<a id="a-FE"></a>所以者何？<a id="a-FF"></a>如是，<a id="a-FG"></a>大目揵连，<a id="a-FH"></a>或有痴人正知出入，<a id="a-FI"></a>善观分别，<a id="a-FJ"></a>屈伸低仰，<a id="a-FK"></a>仪容庠序，<a id="a-FL"></a>善著僧伽梨及诸衣钵，<a id="a-FM"></a>行住坐卧、<a id="a-FN"></a>眠寤语默，<a id="a-FO"></a>皆正知之，<a id="a-FP"></a>似如真梵行，<a id="a-FQ"></a>至诸真梵行所，<a id="a-FR"></a>彼或不知。<a id="a-FS"></a>大目揵连，<a id="a-FT"></a>若诸梵行知者，<a id="a-FU"></a>便作是念：<a id="a-FV"></a>‘是沙门污，<a id="a-FW"></a>是沙门辱，<a id="a-FX"></a>是沙门憎，<a id="a-FY"></a>是沙门刺。<a id="a-FZ"></a>’知已，<a id="a-Fa"></a>便当共摈弃之。<a id="a-Fb"></a>所以者何？<a id="a-Fc"></a>莫令污染诸梵行者。</p>
  <p id="aFd">“大目揵连，<a id="a-Fe"></a>犹如居士有良稻田，<a id="a-Ff"></a>或有麦田，<a id="a-Fg"></a>生草名秽麦，<a id="a-Fh"></a>其根相似，<a id="a-Fi"></a>茎、<a id="a-Fj"></a>节、<a id="a-Fk"></a>叶、<a id="a-Fl"></a>华皆亦似麦。<a id="a-Fm"></a>后生实已，<a id="a-Fn"></a>居士见之，<a id="a-Fo"></a>便作是念：<a id="a-Fp"></a>‘是麦污辱，<a id="a-Fq"></a>是麦憎刺。<a id="a-Fr"></a>’知已便拔，<a id="a-Fs"></a>掷弃于外。<a id="a-Ft"></a>所以者何？<a id="a-Fu"></a>莫令污秽余真好麦。<a id="a-Fv"></a>如是，<a id="a-Fw"></a>大目揵连，<a id="a-Fx"></a>或有痴人正知出入，<a id="a-Fy"></a>善观分别，<a id="a-Fz"></a>屈伸低仰，<a id="a-G0"></a>仪容庠序，<a id="a-G1"></a>善著僧伽梨及诸衣钵，<a id="a-G2"></a>行住坐卧、<a id="a-G3"></a>眠寤语默，<a id="a-G4"></a>皆正知之，<a id="a-G5"></a>似如真梵行，<a id="a-G6"></a>至诸真梵行所，<a id="a-G7"></a>彼或不知。<a id="a-G8"></a>大目揵连，<a id="a-G9"></a>若诸梵行知者，<a id="a-GA"></a>便作是念：<a id="a-GB"></a>‘是沙门污，<a id="a-GC"></a>是沙门辱，<a id="a-GD"></a>是沙门憎，<a id="a-GE"></a>是沙门刺。<a id="a-GF"></a>’知已，<a id="a-GG"></a>便当共摈弃之。<a id="a-GH"></a>所以者何？<a id="a-GI"></a>莫令污染诸梵行者。</p>
  <p id="aGJ">“大目揵连，<a id="a-GK"></a>犹如居士秋时扬谷，<a id="a-GL"></a>谷聚之中若有成实者，<a id="a-GM"></a>扬便止住。<a id="a-GN"></a>若不成实及粃糠者，<a id="a-GO"></a>便随风去。<a id="a-GP"></a>居士见已，<a id="a-GQ"></a>即持扫帚，<a id="a-GR"></a>扫治令净。<a id="a-GS"></a>所以者何？<a id="a-GT"></a>莫令污杂余净好稻。<a id="a-GU"></a>如是，<a id="a-GV"></a>大目揵连，<a id="a-GW"></a>或有痴人正知出入，<a id="a-GX"></a>善观分别，<a id="a-GY"></a>屈伸低仰，<a id="a-GZ"></a>仪容庠序，<a id="a-Ga"></a>善著僧伽梨及诸衣钵，<a id="a-Gb"></a>行住坐卧、<a id="a-Gc"></a>眠寤语默，<a id="a-Gd"></a>皆正知之，<a id="a-Ge"></a>似如真梵行，<a id="a-Gf"></a>至诸真梵行所，<a id="a-Gg"></a>彼或不知。<a id="a-Gh"></a>大目揵连，<a id="a-Gi"></a>若诸梵行知者，<a id="a-Gj"></a>便作是念：<a id="a-Gk"></a>‘是沙门污，<a id="a-Gl"></a>是沙门辱，<a id="a-Gm"></a>是沙门憎，<a id="a-Gn"></a>是沙门刺。<a id="a-Go"></a>’知已，<a id="a-Gp"></a>便当共摈弃之。<a id="a-Gq"></a>所以者何？<a id="a-Gr"></a>莫令污染诸梵行者。</p>
  <p id="aGs">“大目揵连，<a id="a-Gt"></a>犹如居士为过泉水故，<a id="a-Gu"></a>作通水槽，<a id="a-Gv"></a>持斧入林，<a id="a-Gw"></a>扣打诸树。<a id="a-Gx"></a>若坚实者，<a id="a-Gy"></a>其声便小；<a id="a-Gz"></a>若空中者，<a id="a-H0"></a>其声便大。<a id="a-H1"></a>居士知已，<a id="a-H2"></a>便斫治节，<a id="a-H3"></a>拟作通水槽，<a id="a-H4"></a>如是，<a id="a-H5"></a>大目揵连，<a id="a-H6"></a>或有痴人正知出入，<a id="a-H7"></a>善观分别，<a id="a-H8"></a>屈伸低仰，<a id="a-H9"></a>仪容庠序，<a id="a-HA"></a>善著僧伽梨及诸衣钵，<a id="a-HB"></a>行住坐卧、<a id="a-HC"></a>眠寤语默，<a id="a-HD"></a>皆正知之，<a id="a-HE"></a>似如真梵行，<a id="a-HF"></a>至诸真梵行所，<a id="a-HG"></a>彼或不知。<a id="a-HH"></a>大目揵连，<a id="a-HI"></a>若诸梵行知者，<a id="a-HJ"></a>便作是念：<a id="a-HK"></a>‘是沙门污，<a id="a-HL"></a>是沙门辱，<a id="a-HM"></a>是沙门憎，<a id="a-HN"></a>是沙门刺。<a id="a-HO"></a>’知已，<a id="a-HP"></a>便当共摈弃之。<a id="a-HQ"></a>所以者何？<a id="a-HR"></a>莫令污染诸梵行者。<a id="a-HS"></a>”</p>
  <p id="aHT">于是，<a id="a-HU"></a>世尊说此颂曰：</p>
  <p id="aHV">“共会集当知，<a id="a-HW"></a>恶欲憎嫉恚，</p>
  <p id="aHX">不语结恨悭，<a id="a-HY"></a>嫉妒谄欺诳，</p>
  <p id="aHZ">在众诈言息，<a id="a-Ha"></a>屏处称沙门，</p>
  <p id="aHb">阴作诸恶行，<a id="a-Hc"></a>恶见不守护，</p>
  <p id="aHd">欺诳妄语言，<a id="a-He"></a>如是当知彼，</p>
  <p id="aHf">往集不与会，<a id="a-Hg"></a>摈弃不共止。</p>
  <p id="aHh">欺诈诳说多，<a id="a-Hi"></a>非息称说息，</p>
  <p id="aHj">知时具净行，<a id="a-Hk"></a>摈弃远离彼。</p>
  <p id="aHl">清净共清净，<a id="a-Hm"></a>常当共和合，</p>
  <p id="aHn">和合得安隐，<a id="a-Ho"></a>如是得苦边。<a id="a-Hp"></a>”</p>
  <p id="aHq">佛说如是，<a id="a-Hr"></a>彼诸比丘闻佛所说，<a id="a-Hs"></a>欢喜奉行。</p>
  <p data-pb></p>
  <h2 id="aHt">大品沙门二十亿经第七</h2>
  <p id="aHu">我闻如是：<a id="a-Hv"></a>一时，<a id="a-Hw"></a>佛游舍卫国，<a id="a-Hx"></a>在胜林给孤独园。</p>
  <p id="aHy">尔时，<a id="a-Hz"></a>尊者沙门二十亿亦游舍卫国，<a id="a-I0"></a>在暗林中，<a id="a-I1"></a>前夜、<a id="a-I2"></a>后夜学习不眠，<a id="a-I3"></a>精勤正住，<a id="a-I4"></a>修习道品。<a id="a-I5"></a>于是，<a id="a-I6"></a>尊者沙门二十亿安静独住，<a id="a-I7"></a>宴坐思惟，<a id="a-I8"></a>心作是念：<a id="a-I9"></a>“若有世尊弟子精勤学习正法、<a id="a-IA"></a>律者，<a id="a-IB"></a>我为第一，<a id="a-IC"></a>然诸漏心不得解脱。<a id="a-ID"></a>我父母家极大富乐，<a id="a-IE"></a>多有钱财，<a id="a-IF"></a>我今宁可舍戒罢道，<a id="a-IG"></a>行欲布施，<a id="a-IH"></a>修诸福业耶！<a id="a-II"></a>”</p>
  <p id="aIJ">尔时，<a id="a-IK"></a>世尊以他心智知尊者沙门二十亿心之所念，<a id="a-IL"></a>便告一比丘：<a id="a-IM"></a>“汝往至彼，<a id="a-IN"></a>呼沙门二十亿来。<a id="a-IO"></a>”</p>
  <p id="aIP">于是，<a id="a-IQ"></a>一比丘白曰：<a id="a-IR"></a>“唯然。<a id="a-IS"></a>”即从座起，<a id="a-IT"></a>稽首礼足，<a id="a-IU"></a>绕三匝而去，<a id="a-IV"></a>往至尊者沙门二十亿所而语彼曰：<a id="a-IW"></a>“世尊呼汝。<a id="a-IX"></a>”</p>
  <p id="aIY">尊者沙门二十亿闻比丘语，<a id="a-IZ"></a>即诣佛所，<a id="a-Ia"></a>稽首作礼，<a id="a-Ib"></a>却坐一面。<a id="a-Ic"></a>世尊告曰：<a id="a-Id"></a>“沙门，<a id="a-Ie"></a>汝实安静独住，<a id="a-If"></a>宴坐思惟，<a id="a-Ig"></a>心作是念：<a id="a-Ih"></a>‘若有世尊弟子精勤学习正法、<a id="a-Ii"></a>律者，<a id="a-Ij"></a>我为第一，<a id="a-Ik"></a>然诸漏心不得解脱。<a id="a-Il"></a>我父母家极大富乐，<a id="a-Im"></a>多有钱财，<a id="a-In"></a>我今宁可舍戒罢道，<a id="a-Io"></a>行欲布施，<a id="a-Ip"></a>修诸福业耶！<a id="a-Iq"></a>’”</p>
  <p id="aIr">彼时，<a id="a-Is"></a>尊者沙门二十亿羞耻惭愧，<a id="a-It"></a>则无无畏：<a id="a-Iu"></a>“世尊知我心之所念。<a id="a-Iv"></a>”叉手向佛，<a id="a-Iw"></a>白曰：<a id="a-Ix"></a>“实尔。<a id="a-Iy"></a>”</p>
  <p id="aIz">世尊告曰：<a id="a-J0"></a>“沙门，<a id="a-J1"></a>我今问汝，<a id="a-J2"></a>随所解答。<a id="a-J3"></a>于意云何？<a id="a-J4"></a>汝在家时，<a id="a-J5"></a>善调弹琴，<a id="a-J6"></a>琴随歌音，<a id="a-J7"></a>歌随琴音耶？<a id="a-J8"></a>”</p>
  <p id="aJ9">尊者沙门二十亿白曰：<a id="a-JA"></a>“如是，<a id="a-JB"></a>世尊。<a id="a-JC"></a>”</p>
  <p id="aJD">世尊复问：<a id="a-JE"></a>“于意云何？<a id="a-JF"></a>若弹琴弦急，<a id="a-JG"></a>为有和音可爱乐耶？<a id="a-JH"></a>”</p>
  <p id="aJI">沙门答曰：<a id="a-JJ"></a>“不也，<a id="a-JK"></a>世尊。<a id="a-JL"></a>”</p>
  <p id="aJM">世尊复问：<a id="a-JN"></a>“于意云何？<a id="a-JO"></a>若弹琴弦缓，<a id="a-JP"></a>为有和音可爱乐耶？<a id="a-JQ"></a>”</p>
  <p id="aJR">沙门答曰：<a id="a-JS"></a>“不也，<a id="a-JT"></a>世尊。<a id="a-JU"></a>”</p>
  <p id="aJV">世尊复问：<a id="a-JW"></a>“于意云何？<a id="a-JX"></a>若弹琴调弦不急不缓，<a id="a-JY"></a>适得其中，<a id="a-JZ"></a>为有和音可爱乐耶？<a id="a-Ja"></a>”</p>
  <p id="aJb">沙门答曰：<a id="a-Jc"></a>“如是，<a id="a-Jd"></a>世尊。<a id="a-Je"></a>”</p>
  <p id="aJf">世尊告曰：<a id="a-Jg"></a>“如是，<a id="a-Jh"></a>沙门，<a id="a-Ji"></a>极大精进，<a id="a-Jj"></a>令心掉乱；<a id="a-Jk"></a>不极精进，<a id="a-Jl"></a>令心懈怠。<a id="a-Jm"></a>是故汝当分别此时，<a id="a-Jn"></a>观察此相，<a id="a-Jo"></a>莫得放逸。<a id="a-Jp"></a>”</p>
  <p id="aJq">尔时，<a id="a-Jr"></a>尊者沙门二十亿闻佛所说，<a id="a-Js"></a>善受善持，<a id="a-Jt"></a>即从座起，<a id="a-Ju"></a>稽首佛足，<a id="a-Jv"></a>绕三匝而去；<a id="a-Jw"></a>受佛弹琴喻教，<a id="a-Jx"></a>在远离独住，<a id="a-Jy"></a>心无放逸，<a id="a-Jz"></a>修行精勤。<a id="a-K0"></a>彼在远离独住，<a id="a-K1"></a>心无放逸，<a id="a-K2"></a>修行精勤已，<a id="a-K3"></a>族姓子所为，<a id="a-K4"></a>剃除须发，<a id="a-K5"></a>著袈裟衣，<a id="a-K6"></a>至信、<a id="a-K7"></a>舍家、<a id="a-K8"></a>无家、<a id="a-K9"></a>学道者，<a id="a-KA"></a>唯无上梵行讫，<a id="a-KB"></a>于现法中自知、<a id="a-KC"></a>自觉、<a id="a-KD"></a>自作证成就游：<a id="a-KE"></a>生已尽，<a id="a-KF"></a>梵行已立，<a id="a-KG"></a>所作已办，<a id="a-KH"></a>不更受有，<a id="a-KI"></a>知如真。<a id="a-KJ"></a>尊者沙门二十亿知法已，<a id="a-KK"></a>至得阿罗诃。<a id="a-KL"></a>彼时，<a id="a-KM"></a>尊者沙门二十亿得阿罗诃已，<a id="a-KN"></a>而作是念：<a id="a-KO"></a>“今正是时，<a id="a-KP"></a>我宁可往诣世尊所，<a id="a-KQ"></a>说得究竟智耶！<a id="a-KR"></a>”</p>
  <p id="aKS">于是，<a id="a-KT"></a>尊者沙门二十亿往诣佛所，<a id="a-KU"></a>稽首作礼，<a id="a-KV"></a>却坐一面，<a id="a-KW"></a>白曰：<a id="a-KX"></a>“世尊，<a id="a-KY"></a>若有比丘得无所著，<a id="a-KZ"></a>诸漏已尽，<a id="a-Ka"></a>梵行已立，<a id="a-Kb"></a>所作已办，<a id="a-Kc"></a>重担已舍，<a id="a-Kd"></a>有结已解，<a id="a-Ke"></a>自得善义，<a id="a-Kf"></a>正智正解脱者，<a id="a-Kg"></a>彼于尔时乐此六处：<a id="a-Kh"></a>乐于无欲，<a id="a-Ki"></a>乐于远离，<a id="a-Kj"></a>乐于无诤，<a id="a-Kk"></a>乐于爱尽，<a id="a-Kl"></a>乐于受尽，<a id="a-Km"></a>乐心不移动。</p>
  <p id="aKn">“世尊，<a id="a-Ko"></a>或有一人而作是念：<a id="a-Kp"></a>‘此贤者以依信故，<a id="a-Kq"></a>乐于无欲者，<a id="a-Kr"></a>不应如是观，<a id="a-Ks"></a>但欲尽、<a id="a-Kt"></a>恚尽、<a id="a-Ku"></a>痴尽，<a id="a-Kv"></a>是乐于无欲。<a id="a-Kw"></a>’世尊，<a id="a-Kx"></a>或有一人而作是念：<a id="a-Ky"></a>‘此贤者以贪利称誉求供养故，<a id="a-Kz"></a>乐于远离者，<a id="a-L0"></a>不应如是观，<a id="a-L1"></a>但欲尽、<a id="a-L2"></a>恚尽、<a id="a-L3"></a>痴尽，<a id="a-L4"></a>是乐于远离。<a id="a-L5"></a>’世尊，<a id="a-L6"></a>或有一人而作是念：<a id="a-L7"></a>‘此贤者以依戒故，<a id="a-L8"></a>乐于无诤者，<a id="a-L9"></a>不应如是观，<a id="a-LA"></a>但欲尽、<a id="a-LB"></a>恚尽、<a id="a-LC"></a>痴尽，<a id="a-LD"></a>是乐于无诤，<a id="a-LE"></a>乐于爱尽，<a id="a-LF"></a>乐于受尽，<a id="a-LG"></a>乐心不移动。<a id="a-LH"></a>’世尊，<a id="a-LI"></a>若有比丘得无所著，<a id="a-LJ"></a>诸漏已尽，<a id="a-LK"></a>梵行已立，<a id="a-LL"></a>所作已办，<a id="a-LM"></a>重担已舍，<a id="a-LN"></a>有结已解，<a id="a-LO"></a>自得善义，<a id="a-LP"></a>正智正解脱者，<a id="a-LQ"></a>彼于尔时乐此六处。</p>
  <p id="aLR">“世尊，<a id="a-LS"></a>若有比丘学未得意，<a id="a-LT"></a>求愿无上安隐涅槃者，<a id="a-LU"></a>彼于尔时成就学根及学戒。<a id="a-LV"></a>彼于后时，<a id="a-LW"></a>诸漏已尽而得无漏，<a id="a-LX"></a>心解脱、<a id="a-LY"></a>慧解脱，<a id="a-LZ"></a>于现法中自知、<a id="a-La"></a>自觉、<a id="a-Lb"></a>自作证成就游：<a id="a-Lc"></a>生已尽，<a id="a-Ld"></a>梵行已立，<a id="a-Le"></a>所作已办，<a id="a-Lf"></a>不更受有，<a id="a-Lg"></a>知如真者，<a id="a-Lh"></a>彼于尔时成就无学根及无学戒。<a id="a-Li"></a>世尊，<a id="a-Lj"></a>犹幼少童子，<a id="a-Lk"></a>彼于尔时成就小根及小戒。<a id="a-Ll"></a>彼于后时具足学根者，<a id="a-Lm"></a>彼于尔时成就学根及学戒。<a id="a-Ln"></a>如是，<a id="a-Lo"></a>世尊，<a id="a-Lp"></a>若有比丘学未得意，<a id="a-Lq"></a>求愿无上安隐涅槃者，<a id="a-Lr"></a>彼于尔时成就学根及学戒。<a id="a-Ls"></a>彼于后时，<a id="a-Lt"></a>诸漏已尽而得无漏，<a id="a-Lu"></a>心解脱、<a id="a-Lv"></a>慧解说，<a id="a-Lw"></a>于现法中自知、<a id="a-Lx"></a>自觉、<a id="a-Ly"></a>自作证成就游：<a id="a-Lz"></a>生已尽，<a id="a-M0"></a>梵行已立，<a id="a-M1"></a>所作已办，<a id="a-M2"></a>不更受有，<a id="a-M3"></a>知如真者，<a id="a-M4"></a>彼于尔时成就无学根及无学戒。</p>
  <p id="aM5">“彼若有眼所知色与对眼者，<a id="a-M6"></a>不能令失此心解脱、<a id="a-M7"></a>慧解脱，<a id="a-M8"></a>心在内住，<a id="a-M9"></a>善制守持，<a id="a-MA"></a>观兴衰法。<a id="a-MB"></a>若有耳所知声、<a id="a-MC"></a>鼻所知香、<a id="a-MD"></a>舌所知味、<a id="a-ME"></a>身所知触、<a id="a-MF"></a>意所知法与对意者，<a id="a-MG"></a>不能令失此心解脱、<a id="a-MH"></a>慧解脱，<a id="a-MI"></a>心在内住，<a id="a-MJ"></a>善制守持，<a id="a-MK"></a>观兴衰法。<a id="a-ML"></a>世尊，<a id="a-MM"></a>犹去村不远有大石山，<a id="a-MN"></a>不破不缺不脆，<a id="a-MO"></a>坚住不空合一，<a id="a-MP"></a>若东方有大风雨来，<a id="a-MQ"></a>不能令摇，<a id="a-MR"></a>不动转移，<a id="a-MS"></a>亦非东方风移至南方，<a id="a-MT"></a>若南方有大风雨来，<a id="a-MU"></a>不能令摇，<a id="a-MV"></a>不动转移，<a id="a-MW"></a>亦非南方风移至西方；<a id="a-MX"></a>若西方有大风雨来，<a id="a-MY"></a>不能令摇，<a id="a-MZ"></a>不动转移，<a id="a-Ma"></a>亦非西方风移至北方；<a id="a-Mb"></a>若北方有大风雨来，<a id="a-Mc"></a>不能令摇，<a id="a-Md"></a>不动转移，<a id="a-Me"></a>亦非北方风移至诸方。<a id="a-Mf"></a>如是彼若有眼所知色与对眼者，<a id="a-Mg"></a>不能令失此心解脱、<a id="a-Mh"></a>慧解脱，<a id="a-Mi"></a>心在内住，<a id="a-Mj"></a>善制守持，<a id="a-Mk"></a>观兴衰法。<a id="a-Ml"></a>若有耳所知声、<a id="a-Mm"></a>鼻所知香、<a id="a-Mn"></a>舌所知味、<a id="a-Mo"></a>身所知触、<a id="a-Mp"></a>意所知法与对意者，<a id="a-Mq"></a>不能令失此心解脱、<a id="a-Mr"></a>慧解脱，<a id="a-Ms"></a>心在内住，<a id="a-Mt"></a>善制守持，<a id="a-Mu"></a>观兴衰法。<a id="a-Mv"></a>”</p>
  <p id="aMw">于是，<a id="a-Mx"></a>尊者沙门二十亿说此颂曰：</p>
  <p id="aMy">“乐在无欲，<a id="a-Mz"></a>心存远离，</p>
  <p id="aN0">喜于无诤，<a id="a-N1"></a>受尽欣悦。</p>
  <p id="aN2">亦乐受尽，<a id="a-N3"></a>心不移动，</p>
  <p id="aN4">得知如真，<a id="a-N5"></a>从是心解。</p>
  <p id="aN6">得心解已，<a id="a-N7"></a>比丘息根，</p>
  <p id="aN8">作已不观，<a id="a-N9"></a>无所求作。</p>
  <p id="aNA">犹如石山，<a id="a-NB"></a>风不能动，</p>
  <p id="aNC">色声香味，<a id="a-ND"></a>身触亦然，</p>
  <p id="aNE">爱不爱法，<a id="a-NF"></a>不能动心。<a id="a-NG"></a>”</p>
  <p id="aNH">尊者沙门二十亿于佛前说得究竟智已，<a id="a-NI"></a>即从座起，<a id="a-NJ"></a>稽首佛足，<a id="a-NK"></a>绕三匝而去。</p>
  <p id="aNL">尔时，<a id="a-NM"></a>世尊，<a id="a-NN"></a>尊者沙门二十亿去后不久，<a id="a-NO"></a>告诸比丘：<a id="a-NP"></a>“诸族姓子，<a id="a-NQ"></a>应如是来于我前说得究竟智，<a id="a-NR"></a>如沙门二十亿来于我前说得究竟智，<a id="a-NS"></a>不自誉，<a id="a-NT"></a>不慢他，<a id="a-NU"></a>说义现法随诸处也。<a id="a-NV"></a>莫令如痴增上慢所缠，<a id="a-NW"></a>来于我前说得究竟智，<a id="a-NX"></a>彼不得义，<a id="a-NY"></a>但大烦劳。<a id="a-NZ"></a>沙门二十亿来于我前说得究竟智，<a id="a-Na"></a>不自誉，<a id="a-Nb"></a>不慢他，<a id="a-Nc"></a>说义现法随诸处也。<a id="a-Nd"></a>”</p>
  <p id="aNe">佛说如是，<a id="a-Nf"></a>彼诸比丘闻佛所说，<a id="a-Ng"></a>欢喜奉行。</p>
  <p data-pb></p>
  <h2 id="aNh">大品八难经第八</h2>
  <p id="aNi">我闻如是：<a id="a-Nj"></a>一时，<a id="a-Nk"></a>佛游舍卫国，<a id="a-Nl"></a>在胜林给孤独园。</p>
  <p id="aNm">尔时，<a id="a-Nn"></a>世尊告诸比丘：<a id="a-No"></a>“人行梵行而有八难、<a id="a-Np"></a>八非时也。<a id="a-Nq"></a>云何为八？<a id="a-Nr"></a>若时如来、<a id="a-Ns"></a>无所著、<a id="a-Nt"></a>等正觉、<a id="a-Nu"></a>明行成为、<a id="a-Nv"></a>善逝、<a id="a-Nw"></a>世间解、<a id="a-Nx"></a>无上士、<a id="a-Ny"></a>道法御、<a id="a-Nz"></a>天人师，<a id="a-O0"></a>号佛、<a id="a-O1"></a>众佑，<a id="a-O2"></a>出世说法：<a id="a-O3"></a>趣向止息，<a id="a-O4"></a>趣向灭讫，<a id="a-O5"></a>趣向觉道，<a id="a-O6"></a>为善逝所演。<a id="a-O7"></a>彼人尔时生地狱中，<a id="a-O8"></a>是谓人行梵行第一难、<a id="a-O9"></a>第一非时。</p>
  <p id="aOA">“复次，<a id="a-OB"></a>若时如来、<a id="a-OC"></a>无所著、<a id="a-OD"></a>等正觉、<a id="a-OE"></a>明行成为、<a id="a-OF"></a>善逝、<a id="a-OG"></a>世间解、<a id="a-OH"></a>无上士、<a id="a-OI"></a>道法御、<a id="a-OJ"></a>天人师，<a id="a-OK"></a>号佛、<a id="a-OL"></a>众佑，<a id="a-OM"></a>出世说法：<a id="a-ON"></a>趣向止息，<a id="a-OO"></a>趣向灭讫，<a id="a-OP"></a>趣向觉道，<a id="a-OQ"></a>为善逝所演。<a id="a-OR"></a>彼人尔时生畜生中，<a id="a-OS"></a>生饿鬼中，<a id="a-OT"></a>生长寿天中，<a id="a-OU"></a>生在边国夷狄之中，<a id="a-OV"></a>无信无恩，<a id="a-OW"></a>无有反复，<a id="a-OX"></a>若无比丘、<a id="a-OY"></a>比丘尼、<a id="a-OZ"></a>优婆塞、<a id="a-Oa"></a>优婆夷，<a id="a-Ob"></a>是谓人行梵行第五难、<a id="a-Oc"></a>第五非时。</p>
  <p id="aOd">“复次，<a id="a-Oe"></a>若时如来、<a id="a-Of"></a>无所著、<a id="a-Og"></a>等正觉、<a id="a-Oh"></a>明行成为、<a id="a-Oi"></a>善逝、<a id="a-Oj"></a>世间解、<a id="a-Ok"></a>无上士、<a id="a-Ol"></a>道法御、<a id="a-Om"></a>天人师，<a id="a-On"></a>号佛、<a id="a-Oo"></a>众佑，<a id="a-Op"></a>出世说法：<a id="a-Oq"></a>趣向止息，<a id="a-Or"></a>趣向灭讫，<a id="a-Os"></a>趣向觉道，<a id="a-Ot"></a>为善逝所演。<a id="a-Ou"></a>彼人尔时虽生中国，<a id="a-Ov"></a>而聋哑如羊鸣，<a id="a-Ow"></a>常以手语，<a id="a-Ox"></a>不能知说善恶之义，<a id="a-Oy"></a>是谓人行梵行第六难、<a id="a-Oz"></a>第六非时。</p>
  <p id="aP0">“复次，<a id="a-P1"></a>若时如来、<a id="a-P2"></a>无所著、<a id="a-P3"></a>等正觉、<a id="a-P4"></a>明行成为、<a id="a-P5"></a>善逝、<a id="a-P6"></a>世间解、<a id="a-P7"></a>无上士、<a id="a-P8"></a>道法御、<a id="a-P9"></a>天人师，<a id="a-PA"></a>号佛、<a id="a-PB"></a>众佑，<a id="a-PC"></a>出世说法：<a id="a-PD"></a>趣向止息，<a id="a-PE"></a>趣向灭讫，<a id="a-PF"></a>趣向觉道，<a id="a-PG"></a>为善逝所演。<a id="a-PH"></a>彼人尔时虽生中国，<a id="a-PI"></a>不聋、<a id="a-PJ"></a>不哑，<a id="a-PK"></a>不如羊鸣，<a id="a-PL"></a>不以手语，<a id="a-PM"></a>又能知说善恶之义，<a id="a-PN"></a>然有邪见及颠倒见，<a id="a-PO"></a>如是见、<a id="a-PP"></a>如是说：<a id="a-PQ"></a>‘无施、<a id="a-PR"></a>无斋，<a id="a-PS"></a>无有咒说；<a id="a-PT"></a>无善恶业，<a id="a-PU"></a>无善恶业报；<a id="a-PV"></a>无此世彼世；<a id="a-PW"></a>无父无母；<a id="a-PX"></a>世无真人往至善处、<a id="a-PY"></a>善去、<a id="a-PZ"></a>善向，<a id="a-Pa"></a>此世彼世自知、<a id="a-Pb"></a>自觉、<a id="a-Pc"></a>自作证成就游。<a id="a-Pd"></a>’是谓人行梵行第七难、<a id="a-Pe"></a>第七非时。</p>
  <p id="aPf">“复次，<a id="a-Pg"></a>若时如来、<a id="a-Ph"></a>无所著、<a id="a-Pi"></a>等正觉、<a id="a-Pj"></a>明行成为、<a id="a-Pk"></a>善逝、<a id="a-Pl"></a>世间解、<a id="a-Pm"></a>无上士、<a id="a-Pn"></a>道法御、<a id="a-Po"></a>天人师，<a id="a-Pp"></a>号佛、<a id="a-Pq"></a>众佑，<a id="a-Pr"></a>不出于世，<a id="a-Ps"></a>亦不说法：<a id="a-Pt"></a>趣向止息，<a id="a-Pu"></a>趣向灭讫，<a id="a-Pv"></a>趣向觉道，<a id="a-Pw"></a>为善逝所演。<a id="a-Px"></a>彼人尔时生于中国，<a id="a-Py"></a>不聋、<a id="a-Pz"></a>不哑，<a id="a-Q0"></a>不如羊鸣，<a id="a-Q1"></a>不以手语，<a id="a-Q2"></a>又能知说善恶之义，<a id="a-Q3"></a>而有正见不颠倒见，<a id="a-Q4"></a>如是见、<a id="a-Q5"></a>如是说：<a id="a-Q6"></a>‘有施、<a id="a-Q7"></a>有斋，<a id="a-Q8"></a>亦有咒说；<a id="a-Q9"></a>有善恶业，<a id="a-QA"></a>有善恶业报；<a id="a-QB"></a>有此世彼世；<a id="a-QC"></a>有父有母；<a id="a-QD"></a>世有真人往至善处、<a id="a-QE"></a>善去、<a id="a-QF"></a>善向，<a id="a-QG"></a>此世彼世自知、<a id="a-QH"></a>自觉、<a id="a-QI"></a>自作证成就游。<a id="a-QJ"></a>’是谓人行梵行第八难、<a id="a-QK"></a>第八非时。</p>
  <p id="aQL">“人行梵行有一不难、<a id="a-QM"></a>有一是时。<a id="a-QN"></a>云何人行梵行有一不难、<a id="a-QO"></a>有一是时？<a id="a-QP"></a>若时如来、<a id="a-QQ"></a>无所著、<a id="a-QR"></a>等正觉、<a id="a-QS"></a>明行成为、<a id="a-QT"></a>善逝、<a id="a-QU"></a>世间解、<a id="a-QV"></a>无上士、<a id="a-QW"></a>道法御、<a id="a-QX"></a>天人师，<a id="a-QY"></a>号佛、<a id="a-QZ"></a>众佑，<a id="a-Qa"></a>出世说法：<a id="a-Qb"></a>趣向止息，<a id="a-Qc"></a>趣向灭讫，<a id="a-Qd"></a>趣向觉道，<a id="a-Qe"></a>为善逝所演。<a id="a-Qf"></a>彼人尔时生于中国，<a id="a-Qg"></a>不聋、<a id="a-Qh"></a>不哑，<a id="a-Qi"></a>不如羊鸣，<a id="a-Qj"></a>不以手语，<a id="a-Qk"></a>又能知说善恶之义，<a id="a-Ql"></a>而有正见不颠倒见，<a id="a-Qm"></a>如是见、<a id="a-Qn"></a>如是说：<a id="a-Qo"></a>‘有施、<a id="a-Qp"></a>有斋，<a id="a-Qq"></a>亦有咒说；<a id="a-Qr"></a>有善恶业，<a id="a-Qs"></a>有善恶业报；<a id="a-Qt"></a>有此世彼世；<a id="a-Qu"></a>有父有母；<a id="a-Qv"></a>世有真人往至善处、<a id="a-Qw"></a>善去、<a id="a-Qx"></a>善向，<a id="a-Qy"></a>此世彼世自知、<a id="a-Qz"></a>自觉、<a id="a-R0"></a>自作证成就游。<a id="a-R1"></a>’是谓人行梵行有一不难、<a id="a-R2"></a>有一是时。<a id="a-R3"></a>”</p>
  <p id="aR4">于是，<a id="a-R5"></a>世尊说此颂曰：</p>
  <p id="aR6">“若得人身者，<a id="a-R7"></a>说最微妙法，</p>
  <p id="aR8">若有不得果，<a id="a-R9"></a>必不遇其时。</p>
  <p id="aRA">多说梵行难，<a id="a-RB"></a>人在于后世，</p>
  <p id="aRC">若得遇其时，<a id="a-RD"></a>是世中甚难。</p>
  <p id="aRE">欲得复人身，<a id="a-RF"></a>及闻微妙法，</p>
  <p id="aRG">当以精勤学，<a id="a-RH"></a>人自哀愍故。</p>
  <p id="aRI">谈说闻善法，<a id="a-RJ"></a>莫令失其时，</p>
  <p id="aRK">若失此时者，<a id="a-RL"></a>必忧堕地狱。</p>
  <p id="aRM">若不遇其时，<a id="a-RN"></a>不闻说善法，</p>
  <p id="aRO">如商人失财，<a id="a-RP"></a>受生死无量。</p>
  <p id="aRQ">若有得人身，<a id="a-RR"></a>闻说正善法，</p>
  <p id="aRS">遵奉世尊教，<a id="a-RT"></a>必遭遇其时。</p>
  <p id="aRU">若遭遇此时，<a id="a-RV"></a>堪任正梵行，</p>
  <p id="aRW">成就无上眼，<a id="a-RX"></a>日亲之所说。</p>
  <p id="aRY">彼为常自护，<a id="a-RZ"></a>进行离诸使，</p>
  <p id="aRa">断灭一切结，<a id="a-Rb"></a>降魔魔眷属，</p>
  <p id="aRc">彼度于世间，<a id="a-Rd"></a>谓得尽诸漏。<a id="a-Re"></a>”</p>
  <p id="aRf">佛说如是，<a id="a-Rg"></a>彼诸比丘闻佛所说，<a id="a-Rh"></a>欢喜奉行。</p>
  <p data-pb></p>
  <h2 id="aRi">大品贫穷经第九</h2>
  <p id="aRj">我闻如是：<a id="a-Rk"></a>一时，<a id="a-Rl"></a>佛游舍卫国，<a id="a-Rm"></a>在胜林给孤独园。</p>
  <p id="aRn">尔时，<a id="a-Ro"></a>世尊告诸比丘：<a id="a-Rp"></a>“世有欲人贫穷，<a id="a-Rq"></a>为大苦耶？<a id="a-Rr"></a>”</p>
  <p id="aRs">诸比丘白曰：<a id="a-Rt"></a>“尔也，<a id="a-Ru"></a>世尊。<a id="a-Rv"></a>”</p>
  <p id="aRw">世尊复告诸比丘曰：<a id="a-Rx"></a>“若有欲人贫穷举贷他家财物，<a id="a-Ry"></a>世中举贷他家财物，<a id="a-Rz"></a>为大苦耶？</p>
  <p id="aS0">诸比丘白曰：<a id="a-S1"></a>“尔也，<a id="a-S2"></a>世尊。<a id="a-S3"></a>”</p>
  <p id="aS4">世尊复告诸比丘曰：<a id="a-S5"></a>“若有欲人举贷财物，<a id="a-S6"></a>不得时还，<a id="a-S7"></a>白曰长息，<a id="a-S8"></a>世中长息，<a id="a-S9"></a>为大苦耶？<a id="a-SA"></a>”</p>
  <p id="aSB">诸比丘白曰：<a id="a-SC"></a>“尔也，<a id="a-SD"></a>世尊。<a id="a-SE"></a>”</p>
  <p id="aSF">世尊复告诸比丘曰：<a id="a-SG"></a>“若有欲人长息不还，<a id="a-SH"></a>财主责索，<a id="a-SI"></a>世中财主责索，<a id="a-SJ"></a>为大苦耶？<a id="a-SK"></a>”</p>
  <p id="aSL">诸比丘白曰：<a id="a-SM"></a>“尔也，<a id="a-SN"></a>世尊。<a id="a-SO"></a>”</p>
  <p id="aSP">世尊复告诸比丘曰：<a id="a-SQ"></a>“若有欲人财主责索，<a id="a-SR"></a>不能得偿，<a id="a-SS"></a>财主数往至彼求索，<a id="a-ST"></a>世中财主数往至彼求索，<a id="a-SU"></a>为大苦耶？<a id="a-SV"></a>”</p>
  <p id="aSW">诸比丘白曰：<a id="a-SX"></a>“尔也，<a id="a-SY"></a>世尊。<a id="a-SZ"></a>”</p>
  <p id="aSa">世尊复告诸比丘曰：<a id="a-Sb"></a>“若有欲人财主数往至彼求索，<a id="a-Sc"></a>彼故不还，<a id="a-Sd"></a>便为财主之所收缚，<a id="a-Se"></a>世中为财主收缚，<a id="a-Sf"></a>为大苦耶？<a id="a-Sg"></a>”</p>
  <p id="aSh">诸比丘白曰：<a id="a-Si"></a>“尔也，<a id="a-Sj"></a>世尊。<a id="a-Sk"></a>”</p>
  <p id="aSl">“是为世中有欲人贫穷是大苦，<a id="a-Sm"></a>世中有欲人举贷财物是大苦，<a id="a-Sn"></a>世中有欲人举贷长息是大苦，<a id="a-So"></a>世中有欲人财主责索是大苦，<a id="a-Sp"></a>世中有欲人财主数往至彼求索是大苦，<a id="a-Sq"></a>世中有欲人为财主收缚是大苦。<a id="a-Sr"></a>如是若有于此圣法之中，<a id="a-Ss"></a>无信于善法，<a id="a-St"></a>无禁戒、<a id="a-Su"></a>无博闻、<a id="a-Sv"></a>无布施、<a id="a-Sw"></a>无智慧于善法，<a id="a-Sx"></a>彼虽多有金、<a id="a-Sy"></a>银、<a id="a-Sz"></a>琉璃、<a id="a-T0"></a>水精、<a id="a-T1"></a>摩尼、<a id="a-T2"></a>白珂、<a id="a-T3"></a>螺璧、<a id="a-T4"></a>珊瑚、<a id="a-T5"></a>琥珀、<a id="a-T6"></a>玛瑙、<a id="a-T7"></a>瑇瑁、<a id="a-T8"></a>砗渠、<a id="a-T9"></a>碧玉、<a id="a-TA"></a>赤石、<a id="a-TB"></a>琁珠，<a id="a-TC"></a>然彼故贫穷，<a id="a-TD"></a>无有力势，<a id="a-TE"></a>是我圣法中说不善贫穷也。</p>
  <p id="aTF">“彼身恶行，<a id="a-TG"></a>口、<a id="a-TH"></a>意恶行，<a id="a-TI"></a>是我圣法中说不善举贷也。<a id="a-TJ"></a>彼欲覆藏身之恶行，<a id="a-TK"></a>不自发露，<a id="a-TL"></a>不欲道说，<a id="a-TM"></a>不欲令人诃责，<a id="a-TN"></a>不顺求；<a id="a-TO"></a>欲覆藏口、<a id="a-TP"></a>意恶行，<a id="a-TQ"></a>不自发露，<a id="a-TR"></a>不欲道说，<a id="a-TS"></a>不欲令人诃责，<a id="a-TT"></a>不顺求，<a id="a-TU"></a>是我圣法中说不善长息也。<a id="a-TV"></a>彼或行村邑及村邑外，<a id="a-TW"></a>诸梵行者见已，<a id="a-TX"></a>便作是说：<a id="a-TY"></a>‘诸贤，<a id="a-TZ"></a>此人如是作、<a id="a-Ta"></a>如是行、<a id="a-Tb"></a>如是恶、<a id="a-Tc"></a>如是不净，<a id="a-Td"></a>是村邑刺。<a id="a-Te"></a>’彼作是说：<a id="a-Tf"></a>‘诸贤，<a id="a-Tg"></a>我不如是作、<a id="a-Th"></a>不如是行、<a id="a-Ti"></a>不如是恶、<a id="a-Tj"></a>不如是不净，<a id="a-Tk"></a>亦非村邑刺。<a id="a-Tl"></a>’是我圣法中说不善责索也。</p>
  <p id="aTm">“彼或在无事处，<a id="a-Tn"></a>或在山林树下，<a id="a-To"></a>或在空闲居，<a id="a-Tp"></a>念三不善念——欲念、<a id="a-Tq"></a>恚念、<a id="a-Tr"></a>害念，<a id="a-Ts"></a>是我圣法中说不善数往求索也。<a id="a-Tt"></a>彼作身恶行，<a id="a-Tu"></a>口、<a id="a-Tv"></a>意恶行，<a id="a-Tw"></a>彼作身恶行，<a id="a-Tx"></a>口、<a id="a-Ty"></a>意恶行已，<a id="a-Tz"></a>因此缘此，<a id="a-U0"></a>身坏命终，<a id="a-U1"></a>必至恶处，<a id="a-U2"></a>生地狱中，<a id="a-U3"></a>是我圣法中说不善收缚也。<a id="a-U4"></a>我不见缚更有如是苦、<a id="a-U5"></a>如是重、<a id="a-U6"></a>如是粗、<a id="a-U7"></a>如是不可乐，<a id="a-U8"></a>如地狱、<a id="a-U9"></a>畜生、<a id="a-UA"></a>饿鬼缚也。<a id="a-UB"></a>此三苦缚，<a id="a-UC"></a>漏尽阿罗诃比丘已知灭尽，<a id="a-UD"></a>拔其根本，<a id="a-UE"></a>永无来生。<a id="a-UF"></a>”</p>
  <p id="aUG">于是，<a id="a-UH"></a>世尊说此颂曰：</p>
  <p id="aUI">“世间贫穷苦，<a id="a-UJ"></a>举贷他钱财，</p>
  <p id="aUK">举贷钱财已，<a id="a-UL"></a>他责为苦恼。</p>
  <p id="aUM">财主往求索，<a id="a-UN"></a>因此收系缚，</p>
  <p id="aUO">此缚甚重苦，<a id="a-UP"></a>世间乐于欲。</p>
  <p id="aUQ">于圣法亦然，<a id="a-UR"></a>若无有正信，</p>
  <p id="aUS">无惭及无愧，<a id="a-UT"></a>作恶不善行。</p>
  <p id="aUU">身作不善行，<a id="a-UV"></a>口意俱亦然，</p>
  <p id="aUW">覆藏不欲说，<a id="a-UX"></a>不乐正教诃。</p>
  <p id="aUY">若有数数行，<a id="a-UZ"></a>意念则为苦，</p>
  <p id="aUa">或村或静处，<a id="a-Ub"></a>因是必有悔。</p>
  <p id="aUc">身口习诸行，<a id="a-Ud"></a>及意之所念，</p>
  <p id="aUe">恶业转增多，<a id="a-Uf"></a>数数作复作。</p>
  <p id="aUg">彼恶业无慧，<a id="a-Uh"></a>多作不善已，</p>
  <p id="aUi">随所生毕讫，<a id="a-Uj"></a>必往地狱缚。</p>
  <p id="aUk">此缚最甚苦，<a id="a-Ul"></a>雄猛之所离，</p>
  <p id="aUm">如法得财利，<a id="a-Un"></a>不负得安隐。</p>
  <p id="aUo">施与得欢喜，<a id="a-Up"></a>二俱皆获利，</p>
  <p id="aUq">如是诸居士，<a id="a-Ur"></a>因施福增多。</p>
  <p id="aUs">如是圣法中，<a id="a-Ut"></a>若有好诚信，</p>
  <p id="aUu">具足成惭愧，<a id="a-Uv"></a>庶几无悭贪。</p>
  <p id="aUw">已舍离五盖，<a id="a-Ux"></a>常乐行精进，</p>
  <p id="aUy">成就诸禅定，<a id="a-Uz"></a>满具常弃乐。</p>
  <p id="aV0">已得无食乐，<a id="a-V1"></a>犹如水浴净，</p>
  <p id="aV2">不动心解脱，<a id="a-V3"></a>一切有结尽。</p>
  <p id="aV4">无病为涅槃，<a id="a-V5"></a>谓之无上灯，</p>
  <p id="aV6">无忧无尘安，<a id="a-V7"></a>是说不移动。<a id="a-V8"></a>”</p>
  <p id="aV9">佛说如是，<a id="a-VA"></a>彼诸比丘闻佛所说，<a id="a-VB"></a>欢喜奉行。</p>
 </body>
</html>