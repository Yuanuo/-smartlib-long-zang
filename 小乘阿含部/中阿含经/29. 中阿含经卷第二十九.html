<!DOCTYPE html>
<html>
<head>
  <meta charset="utf-8"/>
  <meta name="author" content="瞿昙僧伽提婆/东晋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>中阿含经卷第二十九</title>
</head>
<body>
  <h1 class="head">中阿含经卷第二十九</h1>
  <h2>大品第一（有二十五经）（第三念诵）</h2>
  <p>柔软、龙象、处，无常、请、瞻波，</p>
  <p>二十亿、八难，贫穷、欲、福田，</p>
  <p>优婆塞、怨家，教昙弥、降魔，</p>
  <p>赖吒、优婆离，释问及善生，</p>
  <p>商人、世间、福，息止、至边、喻。</p>
  <h2>大品柔软经第一</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“自我昔日出家学道，为从优游、从容闲乐、极柔软来。我在父王悦头檀家时，为我造作种种宫殿，春殿、夏殿及以冬殿。为我好游戏故，去殿不远，复造种种若干华池，青莲华池、红莲华池、赤莲华池、白莲华池。于彼池中植种种水华，青莲华、红莲华、赤莲华、白莲华，常水常华，使人守护，不通一切。为我好游戏故，于其池岸植种种陆华，修摩那华、婆师华、薝卜华、修揵提华、摩头揵提华、阿提牟多华、波罗头华。</p>
  <p>“为我好游戏故，而使四人沐浴于我；沐浴我已，赤旃檀香用涂我身；香涂身已，著新缯衣，上下、内外、表里皆新，昼夜常以伞盖覆我——莫令太子夜为露所沾，昼为日所灸。如常他家粗[麸-夫+黄]、麦饭、豆羹、姜菜，为第一食，如是我父悦头檀家最下使人，粳粮肴馔为第一食。复次，若有野田禽兽，最美禽兽，提帝逻惒吒、劫宾阇逻、奚米何犁泥奢施罗米，如是野田禽兽，最美禽兽，常为我设如是之食。</p>
  <p>“我忆昔时父悦头檀家，于夏四月升正殿上，无有男子，唯有女妓而自娱乐，初不来下。我欲出至园观之时，三十名骑，简选上乘，卤簿前后，侍从导引，况复其余？我有是如意足，此最柔软。</p>
  <p>“我复忆昔时看田作人止息田上，往诣阎浮树下，结跏趺坐，离欲、离恶不善之法，有觉、有观，离生喜、乐，得初禅成就游。我作是念：‘不多闻愚痴凡夫自有病法，不离于病，见他人病，憎恶薄贱，不爱不喜，不自观己。’我复作是念：‘我自有病法，不离于病，若我见他病而憎恶薄贱，不爱不喜者，我不宜然，我亦有是法故。’如是观已，因不病起贡高者，即便自灭。我复作是念：‘不多闻愚痴凡夫自有老法，不离于老，见他人老，憎恶薄贱，不爱不喜，不自观己。’我复作是念：‘我自有老法，不离于老，若我见他老而憎恶薄贱，不爱不喜者，我不宜然，我亦有是法故。’如是观已，若因寿起贡高者，即便自灭。不多闻愚痴凡夫为不病贡高豪贵放逸，因欲生痴，不行梵行；不多闻愚痴凡夫为少壮贡高豪贵放逸，因欲生痴，不行梵行；不多闻愚痴凡夫为寿贡高豪贵放逸，因欲生痴，不行梵行。”</p>
  <p>于是，世尊即说颂曰：</p>
  <p>“病法老法，及死亡法，</p>
  <p>如法自有，凡夫见恶。</p>
  <p>若我憎恶，不度此法，</p>
  <p>我不宜然，亦有是法。</p>
  <p>彼如是行，知法离生，</p>
  <p>无病少壮，为寿贡高，</p>
  <p>断诸贡高，见无欲安。</p>
  <p>彼如是觉，无怖于欲，</p>
  <p>得无有想，行净梵行。”</p>
  <p>佛说如是，彼诸比丘闻佛所说，欢喜奉行。</p>
  <h2>大品龙象经第二</h2>
  <p>我闻如是：一时，佛游舍卫国，在东园鹿子母堂。</p>
  <p>尔时，世尊则于晡时从宴坐起，堂上来下，告曰：“乌陀夷，共汝往至东河澡浴。”</p>
  <p>尊者乌陀夷白曰：“唯然。”</p>
  <p>于是，世尊将尊者乌陀夷往至东河，脱衣岸上，便入水浴。浴已还出，拭体著衣。</p>
  <p>尔时，波斯匿王有龙象，名曰念，作一切妓乐，历度东河。众人见已，便作是说：“是龙中龙，为大龙王，为是谁耶？”</p>
  <p>尊者乌陀夷叉手向佛，白曰：“世尊，象受大身，众人见已，便作是说：‘是龙中龙，为大龙王，为是谁耶？’”</p>
  <p>世尊告曰：“如是，乌陀夷。如是，乌陀夷。象受大身，众人见已，便作是说：‘是龙中龙，为大龙王，为是谁耶？’乌陀夷，马、骆驼、牛、驴、胸行、人、树，生大形。乌陀夷，众人见已，便作是说：‘是龙中龙，为大龙王，为是谁耶？’乌陀夷，若有世间，天及魔、梵、沙门、梵志，从人至天，不以身、口、意害者，我说彼是龙。乌陀夷，如来于世间，天及魔、梵、沙门、梵志，从人至天，不以身、口、意害，是故我名龙。”</p>
  <p>于是，尊者乌陀夷叉手向佛，白曰：“世尊，惟愿世尊加我威力！善逝加我威力！令我在佛前，以龙相应颂颂赞世尊。”</p>
  <p>世尊告曰：“随汝所欲。”</p>
  <p>于是，尊者乌陀夷在于佛前，以龙相应颂赞世尊曰：</p>
  <p>“正觉生人间，自御得正定，</p>
  <p>修习行梵迹，息意能自乐。</p>
  <p>人之所敬重，越超一切法，</p>
  <p>亦为天所敬，无著至真人。</p>
  <p>越度一切结，于林离林去，</p>
  <p>舍欲乐无欲，如石出真金。</p>
  <p>普闻正尽觉，如日升虚空，</p>
  <p>一切龙中高，如众山有岳。</p>
  <p>称说名大龙，而无所伤害，</p>
  <p>一切龙中龙，真谛无上龙。</p>
  <p>温润无有害，此二是龙足，</p>
  <p>苦行及梵行，是谓龙所行。</p>
  <p>大龙信为手，二功德为牙，</p>
  <p>念项智慧头，思惟分别法。</p>
  <p>受持诸法腹，乐远离双臂，</p>
  <p>住善息出入，内心至善定。</p>
  <p>龙行止俱定，坐定卧亦定，</p>
  <p>龙一切时定，是谓龙常法。</p>
  <p>无秽家受食，有秽则不受，</p>
  <p>得恶不净食，舍之如师子。</p>
  <p>所得供养者，为他慈愍受，</p>
  <p>龙食他信施，存命无所著。</p>
  <p>断除大小结，解脱一切缚，</p>
  <p>随彼所游行，心无有系著。</p>
  <p>犹如白莲华，水生水长养，</p>
  <p>泥水不能著，妙香爱乐色。</p>
  <p>如是最上觉，世生行世间，</p>
  <p>不为欲所染，如华水不著。</p>
  <p>犹如燃火炽，不益薪则止，</p>
  <p>无薪火不传，此火谓之灭。</p>
  <p>慧者说此喻，欲令解其义，</p>
  <p>是龙之所知，龙中龙所说。</p>
  <p>远离淫欲恚，断痴得无漏，</p>
  <p>龙舍离其身，此龙谓之灭。”</p>
  <p>佛说如是，尊者乌陀夷闻佛所说，欢喜奉行。</p>
  <h2>大品说处经第三</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“此有三说处，无四无五。若比丘见已，因彼故说而说我见、闻、识、知，比丘说而说是我所知。云何为三？比丘，因过去世说，而说如是过去世时有；比丘，因未来世说，而说如是未来世时有；比丘，因现在世说，而说如是现在世时有。是谓三说处，无四无五。若比丘见已，因彼故说而说我见、闻、识、知，比丘说而说是我所知，因所说善习得义，因不说不善习得义。</p>
  <p>“贤圣弟子两耳一心听法，彼两耳一心听法已，断一法、修一法、一法作证；彼断一法、修一法、一法作证已，便得正定。贤圣弟子心得正定已，便断一切淫、怒、痴。贤圣弟子如是得心解脱，解脱已，便知解脱：我生已尽，梵行已立，所作已办，不更受有，知如真。因其所说有四处，当以观人，此贤者可共说、不可共说。若使此贤者一向论不一向答者，分别论不分别答者，诘论不诘答者，止论不止答者，如是此贤者不得共说，亦不得共论。若使此贤者一向论便一向答者，分别论分别答者，诘论诘答者，止论止答者，如是此贤者得共说，亦得共论。</p>
  <p>“复次，因其所说，更有四处，当以观人，此贤者可共说、不可共说。若使此贤者于处、非处不住者，所知不住者，说喻不住者，道迹不住者，如是此贤者不可共说，亦不可共论。若此贤者于处、非处住者，所知住者，说喻住者，道迹住者，如是此贤者可得共说，亦可得共论。因所说时止息口行，舍己所见，舍怨结意，舍欲、舍恚、舍痴、舍慢、舍不语、舍悭嫉、不求胜、不伏他，莫取所失，说义说法。说义说法已，教复教止，自欢喜、令彼欢喜。如是说义，如是说事，是圣说义，是圣说事，谓至竟漏尽。”</p>
  <p>于是，世尊说此颂曰：</p>
  <p>“若有诤论议，杂意怀贡高，</p>
  <p>非圣毁呰德，各各相求便。</p>
  <p>但求他过失，意欲降伏彼，</p>
  <p>更互而求胜，圣不如是说。</p>
  <p>若欲得论议，慧者当知时，</p>
  <p>有法亦有义，诸圣论如是。</p>
  <p>慧者如是说，无诤无贡高，</p>
  <p>意无有厌足，无结无有漏。</p>
  <p>随顺不颠倒，正知而为说，</p>
  <p>善说则然可，自终不说恶。</p>
  <p>不以诤论议，亦不受他诤，</p>
  <p>知处及说处，是彼之所论。</p>
  <p>如是圣人说，慧者俱得义，</p>
  <p>为现法得乐，亦为后世安。</p>
  <p>当知聪达者，非倒非常说。”</p>
  <p>佛说如是，彼诸比丘闻佛所说，欢喜奉行。</p>
  <h2>大品说无常经第四</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“色者无常，无常则苦，苦则非神。觉亦无常，无常则苦，苦则非神。想亦无常，无常则苦，苦则非神。行亦无常，无常则苦，苦则非神。识亦无常，无常则苦，苦则非神。是为色无常，觉、想、行、识无常，无常则苦，苦则非神。多闻圣弟子作如是观，修习七道品，无碍正思正念。彼如是知、如是见，欲漏心解脱，有漏、无明漏心解脱；解脱已，便知解脱：我生已尽，梵行已立，所作已办，不更受有，知如真。若有众生及九众生居，乃至有想无想处行余第一有，于其中间是第一、是大、是胜、是最、是尊、是妙，谓世中阿罗诃。所以者何？世中阿罗诃得安隐快乐。”</p>
  <p>于是，世尊说此颂曰：</p>
  <p>“无著第一乐，断欲无有爱，</p>
  <p>永舍离我慢，裂坏无明网。</p>
  <p>彼得不移动，心中无秽浊，</p>
  <p>不染著世间，梵行得无漏。</p>
  <p>了知于五阴，境界七善法，</p>
  <p>大雄游行处，离一切恐怖。</p>
  <p>成就七觉宝，具学三种学，</p>
  <p>妙称上朋友，佛最上真子。</p>
  <p>成就十支道，大龙极定心，</p>
  <p>是世中第一，彼则无有爱。</p>
  <p>众事不移动，解脱当来有，</p>
  <p>断生老病死，所作办灭漏。</p>
  <p>兴起无学智，得身最后边，</p>
  <p>梵行第一具，彼心不由他。</p>
  <p>上不及诸方，彼无有喜乐，</p>
  <p>能为师子吼，世间无上觉。”</p>
  <p>佛说如是，彼诸比丘闻佛所说，欢喜奉行。</p>
  <h2>大品请请经第五（下一请字慈井切）</h2>
  <p>我闻如是：一时，佛游王舍城，在竹林迦兰哆园，与大比丘众五百人俱，共受夏坐。</p>
  <p>尔时，世尊月十五日，说从解脱相请请时，在比丘众前敷座而坐，告诸比丘：“我是梵志，而得灭讫，无上医王。我今受身，最是后边。我是梵志，得灭讫后，无上医王。我今受身，最是后边，谓汝等辈是我真子，从口而生，法法所化。谓汝等辈是我真子，从口而生，法法所化，汝当教化，转相教诃。”</p>
  <p>尔时，尊者舍梨子亦在众中。于是，尊者舍梨子即从座起，偏袒著衣，叉手向佛，白曰：“世尊，向之所说：‘我是梵志，而得灭讫，无上医王。我今受身，最是后边。我是梵志，得灭讫后，无上医王。我今受身，最是后边，谓汝等辈是我真子，从口而生，法法所化。谓汝等辈是我真子，从口而生，法法所化，汝当教化，转相教诃。’世尊诸不调者令得调御，诸不息者令得止息，诸不度者而令得度，诸不解脱者令得解脱，诸不灭讫者令得灭讫，未得道者令其得道，不施设梵行令施设梵行，知道、觉道、识道、说道。世尊弟子于后得法，受教、受诃，受教、诃已，随世尊语，即便趣行，得如其意，善知正法。唯然，世尊不嫌我身、口、意行耶？”</p>
  <p>彼时，世尊告曰：“舍梨子，我不嫌汝身、口、意行。所以者何？舍梨子，汝有聪慧、大慧、速慧、捷慧、利慧、广慧、深慧、出要慧、明达慧。舍梨子，汝成就实慧。舍梨子，犹转轮王而有太子，不越教已，则便受拜父王所传，而能复传。如是，舍梨子，我所转法轮，汝复能转。舍梨子，是故我不嫌汝身、口、意行。”</p>
  <p>尊者舍梨子复再叉手向佛，白曰：“唯然，世尊不嫌我身、口、意行。世尊不嫌此五百比丘身、口、意行耶？”</p>
  <p>世尊告曰：“舍梨子，我亦不嫌此五百比丘身、口、意行。所以者何？舍梨子，此五百比丘尽得无著，诸漏已尽，梵行已立，所作已办，重担已舍，有结已尽，而得善义正智正解脱。唯除一比丘，我亦本已记于现法中得究竟智：生已尽，梵行已立，所作已办，不更受有，知如真。舍梨子，是故我不嫌此五百比丘身、口、意行。”</p>
  <p>尊者舍梨子复三叉手向佛，白曰：“唯然，世尊不嫌我身、口、意行，亦不嫌此五百比丘身、口、意行。世尊，此五百比丘，几比丘得三明达？几比丘得俱解脱？几比丘得慧解脱耶？”</p>
  <p>世尊告曰：“舍梨子，此五百比丘，九十比丘得三明达，九十比丘得俱解脱，余比丘得慧解脱。舍梨子，此众无枝无叶，亦无节戾，清净真实，得正住立。”</p>
  <p>尔时，尊者傍耆舍亦在众中。于是，尊者傍耆舍即从座起，偏袒著衣，叉手向佛，白曰：“唯然，世尊加我威力！惟愿善逝加我威力！令我在佛及比丘众前，以如义相应而作赞颂。”</p>
  <p>世尊告曰：“傍耆舍，随汝所欲。”</p>
  <p>于是，尊者傍耆舍在佛及比丘众前，以如义相应而赞颂曰：</p>
  <p>“今十五请日，集坐五百众，</p>
  <p>断除诸结缚，无碍有尽仙。</p>
  <p>清净光明照，解脱一切有，</p>
  <p>生老病死尽，漏灭所作办。</p>
  <p>掉悔及疑结，慢有漏已尽，</p>
  <p>拔断爱结刺，上医无复有。</p>
  <p>勇猛如师子，一切恐畏除，</p>
  <p>已度于生死，诸漏已灭讫。</p>
  <p>犹如转轮王，群臣所围绕，</p>
  <p>悉领一切地，乃至于大海。</p>
  <p>如是勇猛伏，无上商人主，</p>
  <p>弟子乐恭敬，三达离死怖。</p>
  <p>一切是佛子，永除枝叶节，</p>
  <p>转无上法轮，稽首第一尊。”</p>
  <p>佛说如是，彼诸比丘闻佛所说，欢喜奉行。</p>
  <h2>大品瞻波经第六</h2>
  <p>我闻如是：一时，佛游瞻波，在恒伽池边。</p>
  <p>尔时，世尊月十五日说从解脱时，于比丘众前敷座而坐。世尊坐已，即便入定，以他心智观察众心；观众心已，至初夜竟，默然而坐。于是，有一比丘即从座起，偏袒著衣，叉手向佛，白曰：“世尊，初夜已讫，佛及比丘众集坐来久，惟愿世尊说从解脱！”</p>
  <p>尔时，世尊默然不答。于是，世尊复至中夜默然而坐，彼一比丘再从座起，偏袒著衣，叉手向佛，白曰：“世尊，初夜已过，中夜将讫，佛及比丘众集坐来久，惟愿世尊说从解脱！”</p>
  <p>世尊亦再默然不答。于是，世尊复至后夜默然而坐，彼一比丘三从座起，偏袒著衣，叉手向佛，白曰：“世尊，初夜既过，中夜复讫，后夜垂尽，将向欲明，明出不久，佛及比丘众集坐极久，惟愿世尊说从解脱！”</p>
  <p>尔时，世尊告彼比丘：“于此众中有一比丘已为不净。”</p>
  <p>彼时，尊者大目揵连亦在众中。于是，尊者大目揵连便作是念：“世尊为何比丘而说此众中有一比丘已为不净？我宁可入如其像定，以如其像定他心之智观察众心。”</p>
  <p>尊者大目揵连即入如其像定，以如其像定他心之智观察众心。尊者大目揵连便知世尊所为比丘说此众中有一比丘已为不净。于是，尊者大目揵连即从定起，至彼比丘前，牵臂将出，开门置外：“痴人远去！莫于此住！不复得与比丘众会，从今已去，非是比丘。”闭门下钥，还诣佛所，稽首佛足，却坐一面，白曰：“世尊所为比丘说此众中有一比丘已为不净者，我已逐出。世尊，初夜即过，中夜复讫，后夜垂尽，将向欲明，明出不久，佛及比丘众集坐极久，惟愿世尊说从解脱！”</p>
  <p>世尊告曰：“大目揵连，彼愚痴人当得大罪，触娆世尊及比丘众。大目揵连，若使如来在不净众说从解脱者，彼人则便头破七分。是故，大目揵连，汝等从今已后说从解脱，如来不复说从解脱。所以者何？如是，大目揵连，或有痴人正知出入，善观分别，屈伸低仰，仪容庠序，善著僧伽梨及诸衣钵，行住坐卧、眠寤语默，皆正知之，似如真梵行，至诸真梵行所，彼或不知。大目揵连，若诸梵行知者，便作是念：‘是沙门污，是沙门辱，是沙门憎，是沙门刺。’知已，便当共摈弃之。所以者何？莫令污染诸梵行者。</p>
  <p>“大目揵连，犹如居士有良稻田，或有麦田，生草名秽麦，其根相似，茎、节、叶、华皆亦似麦。后生实已，居士见之，便作是念：‘是麦污辱，是麦憎刺。’知已便拔，掷弃于外。所以者何？莫令污秽余真好麦。如是，大目揵连，或有痴人正知出入，善观分别，屈伸低仰，仪容庠序，善著僧伽梨及诸衣钵，行住坐卧、眠寤语默，皆正知之，似如真梵行，至诸真梵行所，彼或不知。大目揵连，若诸梵行知者，便作是念：‘是沙门污，是沙门辱，是沙门憎，是沙门刺。’知已，便当共摈弃之。所以者何？莫令污染诸梵行者。</p>
  <p>“大目揵连，犹如居士秋时扬谷，谷聚之中若有成实者，扬便止住。若不成实及粃糠者，便随风去。居士见已，即持扫帚，扫治令净。所以者何？莫令污杂余净好稻。如是，大目揵连，或有痴人正知出入，善观分别，屈伸低仰，仪容庠序，善著僧伽梨及诸衣钵，行住坐卧、眠寤语默，皆正知之，似如真梵行，至诸真梵行所，彼或不知。大目揵连，若诸梵行知者，便作是念：‘是沙门污，是沙门辱，是沙门憎，是沙门刺。’知已，便当共摈弃之。所以者何？莫令污染诸梵行者。</p>
  <p>“大目揵连，犹如居士为过泉水故，作通水槽，持斧入林，扣打诸树。若坚实者，其声便小；若空中者，其声便大。居士知已，便斫治节，拟作通水槽，如是，大目揵连，或有痴人正知出入，善观分别，屈伸低仰，仪容庠序，善著僧伽梨及诸衣钵，行住坐卧、眠寤语默，皆正知之，似如真梵行，至诸真梵行所，彼或不知。大目揵连，若诸梵行知者，便作是念：‘是沙门污，是沙门辱，是沙门憎，是沙门刺。’知已，便当共摈弃之。所以者何？莫令污染诸梵行者。”</p>
  <p>于是，世尊说此颂曰：</p>
  <p>“共会集当知，恶欲憎嫉恚，</p>
  <p>不语结恨悭，嫉妒谄欺诳，</p>
  <p>在众诈言息，屏处称沙门，</p>
  <p>阴作诸恶行，恶见不守护，</p>
  <p>欺诳妄语言，如是当知彼，</p>
  <p>往集不与会，摈弃不共止。</p>
  <p>欺诈诳说多，非息称说息，</p>
  <p>知时具净行，摈弃远离彼。</p>
  <p>清净共清净，常当共和合，</p>
  <p>和合得安隐，如是得苦边。”</p>
  <p>佛说如是，彼诸比丘闻佛所说，欢喜奉行。</p>
  <h2>大品沙门二十亿经第七</h2>
  <p>我闻如是：一时，佛游舍卫国，在胜林给孤独园。</p>
  <p>尔时，尊者沙门二十亿亦游舍卫国，在暗林中，前夜、后夜学习不眠，精勤正住，修习道品。于是，尊者沙门二十亿安静独住，宴坐思惟，心作是念：“若有世尊弟子精勤学习正法、律者，我为第一，然诸漏心不得解脱。我父母家极大富乐，多有钱财，我今宁可舍戒罢道，行欲布施，修诸福业耶！”</p>
  <p>尔时，世尊以他心智知尊者沙门二十亿心之所念，便告一比丘：“汝往至彼，呼沙门二十亿来。”</p>
  <p>于是，一比丘白曰：“唯然。”即从座起，稽首礼足，绕三匝而去，往至尊者沙门二十亿所而语彼曰：“世尊呼汝。”</p>
  <p>尊者沙门二十亿闻比丘语，即诣佛所，稽首作礼，却坐一面。世尊告曰：“沙门，汝实安静独住，宴坐思惟，心作是念：‘若有世尊弟子精勤学习正法、律者，我为第一，然诸漏心不得解脱。我父母家极大富乐，多有钱财，我今宁可舍戒罢道，行欲布施，修诸福业耶！’”</p>
  <p>彼时，尊者沙门二十亿羞耻惭愧，则无无畏：“世尊知我心之所念。”叉手向佛，白曰：“实尔。”</p>
  <p>世尊告曰：“沙门，我今问汝，随所解答。于意云何？汝在家时，善调弹琴，琴随歌音，歌随琴音耶？”</p>
  <p>尊者沙门二十亿白曰：“如是，世尊。”</p>
  <p>世尊复问：“于意云何？若弹琴弦急，为有和音可爱乐耶？”</p>
  <p>沙门答曰：“不也，世尊。”</p>
  <p>世尊复问：“于意云何？若弹琴弦缓，为有和音可爱乐耶？”</p>
  <p>沙门答曰：“不也，世尊。”</p>
  <p>世尊复问：“于意云何？若弹琴调弦不急不缓，适得其中，为有和音可爱乐耶？”</p>
  <p>沙门答曰：“如是，世尊。”</p>
  <p>世尊告曰：“如是，沙门，极大精进，令心掉乱；不极精进，令心懈怠。是故汝当分别此时，观察此相，莫得放逸。”</p>
  <p>尔时，尊者沙门二十亿闻佛所说，善受善持，即从座起，稽首佛足，绕三匝而去；受佛弹琴喻教，在远离独住，心无放逸，修行精勤。彼在远离独住，心无放逸，修行精勤已，族姓子所为，剃除须发，著袈裟衣，至信、舍家、无家、学道者，唯无上梵行讫，于现法中自知、自觉、自作证成就游：生已尽，梵行已立，所作已办，不更受有，知如真。尊者沙门二十亿知法已，至得阿罗诃。彼时，尊者沙门二十亿得阿罗诃已，而作是念：“今正是时，我宁可往诣世尊所，说得究竟智耶！”</p>
  <p>于是，尊者沙门二十亿往诣佛所，稽首作礼，却坐一面，白曰：“世尊，若有比丘得无所著，诸漏已尽，梵行已立，所作已办，重担已舍，有结已解，自得善义，正智正解脱者，彼于尔时乐此六处：乐于无欲，乐于远离，乐于无诤，乐于爱尽，乐于受尽，乐心不移动。</p>
  <p>“世尊，或有一人而作是念：‘此贤者以依信故，乐于无欲者，不应如是观，但欲尽、恚尽、痴尽，是乐于无欲。’世尊，或有一人而作是念：‘此贤者以贪利称誉求供养故，乐于远离者，不应如是观，但欲尽、恚尽、痴尽，是乐于远离。’世尊，或有一人而作是念：‘此贤者以依戒故，乐于无诤者，不应如是观，但欲尽、恚尽、痴尽，是乐于无诤，乐于爱尽，乐于受尽，乐心不移动。’世尊，若有比丘得无所著，诸漏已尽，梵行已立，所作已办，重担已舍，有结已解，自得善义，正智正解脱者，彼于尔时乐此六处。</p>
  <p>“世尊，若有比丘学未得意，求愿无上安隐涅槃者，彼于尔时成就学根及学戒。彼于后时，诸漏已尽而得无漏，心解脱、慧解脱，于现法中自知、自觉、自作证成就游：生已尽，梵行已立，所作已办，不更受有，知如真者，彼于尔时成就无学根及无学戒。世尊，犹幼少童子，彼于尔时成就小根及小戒。彼于后时具足学根者，彼于尔时成就学根及学戒。如是，世尊，若有比丘学未得意，求愿无上安隐涅槃者，彼于尔时成就学根及学戒。彼于后时，诸漏已尽而得无漏，心解脱、慧解说，于现法中自知、自觉、自作证成就游：生已尽，梵行已立，所作已办，不更受有，知如真者，彼于尔时成就无学根及无学戒。</p>
  <p>“彼若有眼所知色与对眼者，不能令失此心解脱、慧解脱，心在内住，善制守持，观兴衰法。若有耳所知声、鼻所知香、舌所知味、身所知触、意所知法与对意者，不能令失此心解脱、慧解脱，心在内住，善制守持，观兴衰法。世尊，犹去村不远有大石山，不破不缺不脆，坚住不空合一，若东方有大风雨来，不能令摇，不动转移，亦非东方风移至南方，若南方有大风雨来，不能令摇，不动转移，亦非南方风移至西方；若西方有大风雨来，不能令摇，不动转移，亦非西方风移至北方；若北方有大风雨来，不能令摇，不动转移，亦非北方风移至诸方。如是彼若有眼所知色与对眼者，不能令失此心解脱、慧解脱，心在内住，善制守持，观兴衰法。若有耳所知声、鼻所知香、舌所知味、身所知触、意所知法与对意者，不能令失此心解脱、慧解脱，心在内住，善制守持，观兴衰法。”</p>
  <p>于是，尊者沙门二十亿说此颂曰：</p>
  <p>“乐在无欲，心存远离，</p>
  <p>喜于无诤，受尽欣悦。</p>
  <p>亦乐受尽，心不移动，</p>
  <p>得知如真，从是心解。</p>
  <p>得心解已，比丘息根，</p>
  <p>作已不观，无所求作。</p>
  <p>犹如石山，风不能动，</p>
  <p>色声香味，身触亦然，</p>
  <p>爱不爱法，不能动心。”</p>
  <p>尊者沙门二十亿于佛前说得究竟智已，即从座起，稽首佛足，绕三匝而去。</p>
  <p>尔时，世尊，尊者沙门二十亿去后不久，告诸比丘：“诸族姓子，应如是来于我前说得究竟智，如沙门二十亿来于我前说得究竟智，不自誉，不慢他，说义现法随诸处也。莫令如痴增上慢所缠，来于我前说得究竟智，彼不得义，但大烦劳。沙门二十亿来于我前说得究竟智，不自誉，不慢他，说义现法随诸处也。”</p>
  <p>佛说如是，彼诸比丘闻佛所说，欢喜奉行。</p>
  <h2>大品八难经第八</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“人行梵行而有八难、八非时也。云何为八？若时如来、无所著、等正觉、明行成为、善逝、世间解、无上士、道法御、天人师，号佛、众佑，出世说法：趣向止息，趣向灭讫，趣向觉道，为善逝所演。彼人尔时生地狱中，是谓人行梵行第一难、第一非时。</p>
  <p>“复次，若时如来、无所著、等正觉、明行成为、善逝、世间解、无上士、道法御、天人师，号佛、众佑，出世说法：趣向止息，趣向灭讫，趣向觉道，为善逝所演。彼人尔时生畜生中，生饿鬼中，生长寿天中，生在边国夷狄之中，无信无恩，无有反复，若无比丘、比丘尼、优婆塞、优婆夷，是谓人行梵行第五难、第五非时。</p>
  <p>“复次，若时如来、无所著、等正觉、明行成为、善逝、世间解、无上士、道法御、天人师，号佛、众佑，出世说法：趣向止息，趣向灭讫，趣向觉道，为善逝所演。彼人尔时虽生中国，而聋哑如羊鸣，常以手语，不能知说善恶之义，是谓人行梵行第六难、第六非时。</p>
  <p>“复次，若时如来、无所著、等正觉、明行成为、善逝、世间解、无上士、道法御、天人师，号佛、众佑，出世说法：趣向止息，趣向灭讫，趣向觉道，为善逝所演。彼人尔时虽生中国，不聋、不哑，不如羊鸣，不以手语，又能知说善恶之义，然有邪见及颠倒见，如是见、如是说：‘无施、无斋，无有咒说；无善恶业，无善恶业报；无此世彼世；无父无母；世无真人往至善处、善去、善向，此世彼世自知、自觉、自作证成就游。’是谓人行梵行第七难、第七非时。</p>
  <p>“复次，若时如来、无所著、等正觉、明行成为、善逝、世间解、无上士、道法御、天人师，号佛、众佑，不出于世，亦不说法：趣向止息，趣向灭讫，趣向觉道，为善逝所演。彼人尔时生于中国，不聋、不哑，不如羊鸣，不以手语，又能知说善恶之义，而有正见不颠倒见，如是见、如是说：‘有施、有斋，亦有咒说；有善恶业，有善恶业报；有此世彼世；有父有母；世有真人往至善处、善去、善向，此世彼世自知、自觉、自作证成就游。’是谓人行梵行第八难、第八非时。</p>
  <p>“人行梵行有一不难、有一是时。云何人行梵行有一不难、有一是时？若时如来、无所著、等正觉、明行成为、善逝、世间解、无上士、道法御、天人师，号佛、众佑，出世说法：趣向止息，趣向灭讫，趣向觉道，为善逝所演。彼人尔时生于中国，不聋、不哑，不如羊鸣，不以手语，又能知说善恶之义，而有正见不颠倒见，如是见、如是说：‘有施、有斋，亦有咒说；有善恶业，有善恶业报；有此世彼世；有父有母；世有真人往至善处、善去、善向，此世彼世自知、自觉、自作证成就游。’是谓人行梵行有一不难、有一是时。”</p>
  <p>于是，世尊说此颂曰：</p>
  <p>“若得人身者，说最微妙法，</p>
  <p>若有不得果，必不遇其时。</p>
  <p>多说梵行难，人在于后世，</p>
  <p>若得遇其时，是世中甚难。</p>
  <p>欲得复人身，及闻微妙法，</p>
  <p>当以精勤学，人自哀愍故。</p>
  <p>谈说闻善法，莫令失其时，</p>
  <p>若失此时者，必忧堕地狱。</p>
  <p>若不遇其时，不闻说善法，</p>
  <p>如商人失财，受生死无量。</p>
  <p>若有得人身，闻说正善法，</p>
  <p>遵奉世尊教，必遭遇其时。</p>
  <p>若遭遇此时，堪任正梵行，</p>
  <p>成就无上眼，日亲之所说。</p>
  <p>彼为常自护，进行离诸使，</p>
  <p>断灭一切结，降魔魔眷属，</p>
  <p>彼度于世间，谓得尽诸漏。”</p>
  <p>佛说如是，彼诸比丘闻佛所说，欢喜奉行。</p>
  <h2>大品贫穷经第九</h2>
  <p>我闻如是：一时，佛游舍卫国，在胜林给孤独园。</p>
  <p>尔时，世尊告诸比丘：“世有欲人贫穷，为大苦耶？”</p>
  <p>诸比丘白曰：“尔也，世尊。”</p>
  <p>世尊复告诸比丘曰：“若有欲人贫穷举贷他家财物，世中举贷他家财物，为大苦耶？</p>
  <p>诸比丘白曰：“尔也，世尊。”</p>
  <p>世尊复告诸比丘曰：“若有欲人举贷财物，不得时还，白曰长息，世中长息，为大苦耶？”</p>
  <p>诸比丘白曰：“尔也，世尊。”</p>
  <p>世尊复告诸比丘曰：“若有欲人长息不还，财主责索，世中财主责索，为大苦耶？”</p>
  <p>诸比丘白曰：“尔也，世尊。”</p>
  <p>世尊复告诸比丘曰：“若有欲人财主责索，不能得偿，财主数往至彼求索，世中财主数往至彼求索，为大苦耶？”</p>
  <p>诸比丘白曰：“尔也，世尊。”</p>
  <p>世尊复告诸比丘曰：“若有欲人财主数往至彼求索，彼故不还，便为财主之所收缚，世中为财主收缚，为大苦耶？”</p>
  <p>诸比丘白曰：“尔也，世尊。”</p>
  <p>“是为世中有欲人贫穷是大苦，世中有欲人举贷财物是大苦，世中有欲人举贷长息是大苦，世中有欲人财主责索是大苦，世中有欲人财主数往至彼求索是大苦，世中有欲人为财主收缚是大苦。如是若有于此圣法之中，无信于善法，无禁戒、无博闻、无布施、无智慧于善法，彼虽多有金、银、琉璃、水精、摩尼、白珂、螺璧、珊瑚、琥珀、玛瑙、瑇瑁、砗渠、碧玉、赤石、琁珠，然彼故贫穷，无有力势，是我圣法中说不善贫穷也。</p>
  <p>“彼身恶行，口、意恶行，是我圣法中说不善举贷也。彼欲覆藏身之恶行，不自发露，不欲道说，不欲令人诃责，不顺求；欲覆藏口、意恶行，不自发露，不欲道说，不欲令人诃责，不顺求，是我圣法中说不善长息也。彼或行村邑及村邑外，诸梵行者见已，便作是说：‘诸贤，此人如是作、如是行、如是恶、如是不净，是村邑刺。’彼作是说：‘诸贤，我不如是作、不如是行、不如是恶、不如是不净，亦非村邑刺。’是我圣法中说不善责索也。</p>
  <p>“彼或在无事处，或在山林树下，或在空闲居，念三不善念——欲念、恚念、害念，是我圣法中说不善数往求索也。彼作身恶行，口、意恶行，彼作身恶行，口、意恶行已，因此缘此，身坏命终，必至恶处，生地狱中，是我圣法中说不善收缚也。我不见缚更有如是苦、如是重、如是粗、如是不可乐，如地狱、畜生、饿鬼缚也。此三苦缚，漏尽阿罗诃比丘已知灭尽，拔其根本，永无来生。”</p>
  <p>于是，世尊说此颂曰：</p>
  <p>“世间贫穷苦，举贷他钱财，</p>
  <p>举贷钱财已，他责为苦恼。</p>
  <p>财主往求索，因此收系缚，</p>
  <p>此缚甚重苦，世间乐于欲。</p>
  <p>于圣法亦然，若无有正信，</p>
  <p>无惭及无愧，作恶不善行。</p>
  <p>身作不善行，口意俱亦然，</p>
  <p>覆藏不欲说，不乐正教诃。</p>
  <p>若有数数行，意念则为苦，</p>
  <p>或村或静处，因是必有悔。</p>
  <p>身口习诸行，及意之所念，</p>
  <p>恶业转增多，数数作复作。</p>
  <p>彼恶业无慧，多作不善已，</p>
  <p>随所生毕讫，必往地狱缚。</p>
  <p>此缚最甚苦，雄猛之所离，</p>
  <p>如法得财利，不负得安隐。</p>
  <p>施与得欢喜，二俱皆获利，</p>
  <p>如是诸居士，因施福增多。</p>
  <p>如是圣法中，若有好诚信，</p>
  <p>具足成惭愧，庶几无悭贪。</p>
  <p>已舍离五盖，常乐行精进，</p>
  <p>成就诸禅定，满具常弃乐。</p>
  <p>已得无食乐，犹如水浴净，</p>
  <p>不动心解脱，一切有结尽。</p>
  <p>无病为涅槃，谓之无上灯，</p>
  <p>无忧无尘安，是说不移动。”</p>
  <p>佛说如是，彼诸比丘闻佛所说，欢喜奉行。</p>
</body></html>