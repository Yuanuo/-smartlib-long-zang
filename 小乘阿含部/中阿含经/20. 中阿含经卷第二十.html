<!doctype html>
<html id="z3IBU7TWt" data-ver="1642">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第二十</h1>
  <h2 id="a2">长寿王品念身经第十</h2>
  <p id="a3">我闻如是：<a id="a-4"></a>一时，<a id="a-5"></a>佛游鸯祇国中，<a id="a-6"></a>与大比丘众俱，<a id="a-7"></a>往诣阿惒那揵尼住处。</p>
  <p id="a8">尔时，<a id="a-9"></a>世尊过夜平旦，<a id="a-A"></a>著衣持钵，<a id="a-B"></a>入阿惒那而行乞食；<a id="a-C"></a>食讫，<a id="a-D"></a>中后收举衣钵，<a id="a-E"></a>澡洗手足，<a id="a-F"></a>以尼师檀著于肩上，<a id="a-G"></a>往诣一林。<a id="a-H"></a>入彼林中，<a id="a-I"></a>至一树下，<a id="a-J"></a>敷尼师檀，<a id="a-K"></a>结跏趺坐。</p>
  <p id="aL">尔时，<a id="a-M"></a>众多比丘于中食后，<a id="a-N"></a>集坐讲堂，<a id="a-O"></a>共论此事：<a id="a-P"></a>“诸贤，<a id="a-Q"></a>世尊甚奇！<a id="a-R"></a>甚特！<a id="a-S"></a>修习念身，<a id="a-T"></a>分别广布，<a id="a-U"></a>极知极观，<a id="a-V"></a>极修习，<a id="a-W"></a>极护治，<a id="a-X"></a>善具善行，<a id="a-Y"></a>在一心中，<a id="a-Z"></a>佛说念身有大果报，<a id="a-a"></a>得眼、<a id="a-b"></a>有目，<a id="a-c"></a>见第一义。<a id="a-d"></a>”</p>
  <p id="ae">尔时，<a id="a-f"></a>世尊在于宴坐，<a id="a-g"></a>以净天耳出过于人，<a id="a-h"></a>闻诸比丘于中食后，<a id="a-i"></a>集坐讲堂，<a id="a-j"></a>共论此事：<a id="a-k"></a>“诸贤，<a id="a-l"></a>世尊甚奇！<a id="a-m"></a>甚特！<a id="a-n"></a>修习念身，<a id="a-o"></a>分别广布，<a id="a-p"></a>极知极观，<a id="a-q"></a>极修习，<a id="a-r"></a>极护治，<a id="a-s"></a>善具善行，<a id="a-t"></a>在一心中，<a id="a-u"></a>佛说念身有大果报，<a id="a-v"></a>得眼、<a id="a-w"></a>有目，<a id="a-x"></a>见第一义。<a id="a-y"></a>”世尊闻已，<a id="a-z"></a>则于晡时从宴坐起，<a id="a-10"></a>往诣讲堂比丘众前，<a id="a-11"></a>敷座而坐。</p>
  <p id="a12">尔时，<a id="a-13"></a>世尊告诸比丘：<a id="a-14"></a>“汝等向共论何事耶？<a id="a-15"></a>以何事故集坐讲堂？<a id="a-16"></a>”</p>
  <p id="a17">时，<a id="a-18"></a>诸比丘白曰：<a id="a-19"></a>“世尊，<a id="a-1A"></a>我等诸比丘于中食后，<a id="a-1B"></a>集坐讲堂，<a id="a-1C"></a>共论此事：<a id="a-1D"></a>‘诸贤，<a id="a-1E"></a>世尊甚奇！<a id="a-1F"></a>甚特！<a id="a-1G"></a>修习念身，<a id="a-1H"></a>分别广布，<a id="a-1I"></a>极知极观，<a id="a-1J"></a>极修习，<a id="a-1K"></a>极护治，<a id="a-1L"></a>善具善行，<a id="a-1M"></a>在一心中，<a id="a-1N"></a>佛说念身有大果报，<a id="a-1O"></a>得眼、<a id="a-1P"></a>有目，<a id="a-1Q"></a>见第一义。<a id="a-1R"></a>’世尊，<a id="a-1S"></a>我等向共论如此事，<a id="a-1T"></a>以此事故，<a id="a-1U"></a>集坐讲堂。<a id="a-1V"></a>”</p>
  <p id="a1W">世尊复告诸比丘曰：<a id="a-1X"></a>“云何我说修习念身，<a id="a-1Y"></a>分别广布，<a id="a-1Z"></a>得大果报？<a id="a-1a"></a>”</p>
  <p id="a1b">时，<a id="a-1c"></a>诸比丘白世尊曰：<a id="a-1d"></a>“世尊为法本！<a id="a-1e"></a>世尊为法主！<a id="a-1f"></a>法由世尊，<a id="a-1g"></a>惟愿说之，<a id="a-1h"></a>我等闻已，<a id="a-1i"></a>得广知义。<a id="a-1j"></a>”</p>
  <p id="a1k">佛便告曰：<a id="a-1l"></a>“汝等谛听！<a id="a-1m"></a>善思念之，<a id="a-1n"></a>我当为汝分别其义。<a id="a-1o"></a>”时，<a id="a-1p"></a>诸比丘受教而听。</p>
  <p id="a1q">佛言：<a id="a-1r"></a>“云何比丘修习念身？<a id="a-1s"></a>比丘者，<a id="a-1t"></a>行则知行，<a id="a-1u"></a>住则知住，<a id="a-1v"></a>坐则知坐，<a id="a-1w"></a>卧则知卧，<a id="a-1x"></a>眠则知眠，<a id="a-1y"></a>寤则知寤，<a id="a-1z"></a>眠寤则知眠寤，<a id="a-20"></a>如是比丘随其身行，<a id="a-21"></a>便知上如真。<a id="a-22"></a>彼若如是在远离独住，<a id="a-23"></a>心无放逸，<a id="a-24"></a>修行精勤，<a id="a-25"></a>断心诸患而得定心；<a id="a-26"></a>得定心已，<a id="a-27"></a>则知上如真，<a id="a-28"></a>是谓比丘修习念身。</p>
  <p id="a29">“复次，<a id="a-2A"></a>比丘修习念身。<a id="a-2B"></a>比丘者，<a id="a-2C"></a>正知出入，<a id="a-2D"></a>善观分别，<a id="a-2E"></a>屈伸低仰，<a id="a-2F"></a>仪容庠序，<a id="a-2G"></a>善著僧伽梨及诸衣钵，<a id="a-2H"></a>行住坐卧、<a id="a-2I"></a>眠寤语默皆正知之，<a id="a-2J"></a>如是比丘随其身行便知上如真。<a id="a-2K"></a>彼若如是在远离独住，<a id="a-2L"></a>心无放逸，<a id="a-2M"></a>修行精勤，<a id="a-2N"></a>断心诸患而得定心；<a id="a-2O"></a>得定心已，<a id="a-2P"></a>则知上如真，<a id="a-2Q"></a>是谓比丘修习念身。</p>
  <p id="a2R">“复次，<a id="a-2S"></a>比丘修习念身。<a id="a-2T"></a>比丘者，<a id="a-2U"></a>生恶不善念，<a id="a-2V"></a>以善法念治断灭止。<a id="a-2W"></a>犹木工师、<a id="a-2X"></a>木工弟子，<a id="a-2Y"></a>彼持墨绳，<a id="a-2Z"></a>用絣于木，<a id="a-2a"></a>则以利斧斫治令直；<a id="a-2b"></a>如是比丘生恶不善念，<a id="a-2c"></a>以善法念治断灭止，<a id="a-2d"></a>如是比丘随其身行，<a id="a-2e"></a>便知上如真。<a id="a-2f"></a>彼若如是在远离独住，<a id="a-2g"></a>心无放逸，<a id="a-2h"></a>修行精勤，<a id="a-2i"></a>断心诸患而得定心；<a id="a-2j"></a>得定心已，<a id="a-2k"></a>则知上如真，<a id="a-2l"></a>是谓比丘修习念身。</p>
  <p id="a2m">“复次，<a id="a-2n"></a>比丘修习念身。<a id="a-2o"></a>比丘者，<a id="a-2p"></a>齿齿相著，<a id="a-2q"></a>舌逼上腭，<a id="a-2r"></a>以心治心，<a id="a-2s"></a>治断灭止。<a id="a-2t"></a>犹二力士捉一羸人，<a id="a-2u"></a>处处旋捉，<a id="a-2v"></a>自在打锻；<a id="a-2w"></a>如是比丘齿齿相著，<a id="a-2x"></a>舌逼上腭，<a id="a-2y"></a>以心治心，<a id="a-2z"></a>治断灭止，<a id="a-30"></a>如是比丘随其身行，<a id="a-31"></a>便知上如真。<a id="a-32"></a>彼若如是在远离独住，<a id="a-33"></a>心无放逸，<a id="a-34"></a>修行精勤，<a id="a-35"></a>断心诸患而得定心；<a id="a-36"></a>得定心已，<a id="a-37"></a>则知上如真。<a id="a-38"></a>是谓比丘修习念身。</p>
  <p id="a39">“复次，<a id="a-3A"></a>比丘修习念身。<a id="a-3B"></a>比丘者，<a id="a-3C"></a>念入息即知念入息，<a id="a-3D"></a>念出息即知念出息，<a id="a-3E"></a>入息长即知入息长，<a id="a-3F"></a>出息长即出息长，<a id="a-3G"></a>入息短即知入息短，<a id="a-3H"></a>出息短即知出息短；<a id="a-3I"></a>学一切身息入，<a id="a-3J"></a>学一切身息出，<a id="a-3K"></a>学止身行息入，<a id="a-3L"></a>学止口行息出，<a id="a-3M"></a>如是比丘随其身行，<a id="a-3N"></a>便知上如真。<a id="a-3O"></a>彼若如是在远离独住，<a id="a-3P"></a>心无放逸，<a id="a-3Q"></a>修行精勤，<a id="a-3R"></a>断心诸患而得定心；<a id="a-3S"></a>得定心已，<a id="a-3T"></a>则知上如真，<a id="a-3U"></a>是谓比丘修习念身。</p>
  <p id="a3V">“复次，<a id="a-3W"></a>比丘修习念身。<a id="a-3X"></a>比丘者，<a id="a-3Y"></a>离生喜乐，<a id="a-3Z"></a>渍身润泽，<a id="a-3a"></a>普遍充满于此身中，<a id="a-3b"></a>离生喜乐无处不遍。<a id="a-3c"></a>犹工浴人器盛澡豆，<a id="a-3d"></a>水和成抟，<a id="a-3e"></a>水渍润泽，<a id="a-3f"></a>普遍充满无处不周；<a id="a-3g"></a>如是比丘离生喜乐，<a id="a-3h"></a>渍身润泽，<a id="a-3i"></a>普遍充满于此身中，<a id="a-3j"></a>离生喜乐无处不遍，<a id="a-3k"></a>如是比丘随其身行，<a id="a-3l"></a>便知上如真。<a id="a-3m"></a>彼若如是在远离独住，<a id="a-3n"></a>心无放逸，<a id="a-3o"></a>修行精勤，<a id="a-3p"></a>断心诸患而得定心，<a id="a-3q"></a>得定心已，<a id="a-3r"></a>则知上如真，<a id="a-3s"></a>是谓比丘修习念身。</p>
  <p id="a3t">“复次，<a id="a-3u"></a>比丘修习念身。<a id="a-3v"></a>比丘者，<a id="a-3w"></a>定生喜乐，<a id="a-3x"></a>渍身润泽，<a id="a-3y"></a>普遍充满于此身中，<a id="a-3z"></a>定生喜乐无处不遍。<a id="a-40"></a>犹如山泉，<a id="a-41"></a>极净澄清，<a id="a-42"></a>充满盈流，<a id="a-43"></a>四方水来，<a id="a-44"></a>无缘得入，<a id="a-45"></a>即彼泉底，<a id="a-46"></a>水自涌出，<a id="a-47"></a>盈流于外，<a id="a-48"></a>渍山润泽，<a id="a-49"></a>普遍充满无处不周；<a id="a-4A"></a>如是比丘定生喜乐，<a id="a-4B"></a>渍身润泽，<a id="a-4C"></a>普遍充满于此身中，<a id="a-4D"></a>定生喜乐无处不遍，<a id="a-4E"></a>如是比丘随其身行，<a id="a-4F"></a>便知上如真。<a id="a-4G"></a>彼若如是在远离独住，<a id="a-4H"></a>心无放逸，<a id="a-4I"></a>修行精勤，<a id="a-4J"></a>断心诸患而得定心；<a id="a-4K"></a>得定心已，<a id="a-4L"></a>则知上如真，<a id="a-4M"></a>是谓比丘修习念身。</p>
  <p id="a4N">“复次，<a id="a-4O"></a>比丘修习念身。<a id="a-4P"></a>比丘者，<a id="a-4Q"></a>无喜生乐，<a id="a-4R"></a>渍身润泽，<a id="a-4S"></a>普遍充满于此身中，<a id="a-4T"></a>无喜生乐无处不遍。<a id="a-4U"></a>犹青莲华，<a id="a-4V"></a>红、<a id="a-4W"></a>赤、<a id="a-4X"></a>白莲，<a id="a-4Y"></a>水生水长，<a id="a-4Z"></a>在于水底，<a id="a-4a"></a>根茎华叶，<a id="a-4b"></a>悉渍润泽，<a id="a-4c"></a>普遍充满无处不周；<a id="a-4d"></a>如是比丘无喜生乐，<a id="a-4e"></a>渍身润泽，<a id="a-4f"></a>普遍充满于此身中，<a id="a-4g"></a>无喜生乐无处不遍，<a id="a-4h"></a>如是比丘随其身行，<a id="a-4i"></a>便知上如真。<a id="a-4j"></a>彼若如是在远离独住，<a id="a-4k"></a>心无放逸，<a id="a-4l"></a>修行精勤，<a id="a-4m"></a>断心诸患而得定心；<a id="a-4n"></a>得定心已，<a id="a-4o"></a>则知上如真，<a id="a-4p"></a>是谓比丘修习念身。</p>
  <p id="a4q">“复次，<a id="a-4r"></a>比丘修习念身。<a id="a-4s"></a>比丘者，<a id="a-4t"></a>于此身中，<a id="a-4u"></a>以清净心意解遍满成就游，<a id="a-4v"></a>于此身中，<a id="a-4w"></a>以清净心无处不遍。<a id="a-4x"></a>犹有一人，<a id="a-4y"></a>被七肘衣或八肘衣，<a id="a-4z"></a>从头至足，<a id="a-50"></a>于此身体无处不覆；<a id="a-51"></a>如是比丘于此身中，<a id="a-52"></a>以清净心意解遍满成就游，<a id="a-53"></a>于此身中，<a id="a-54"></a>以清净心无处不遍，<a id="a-55"></a>如是比丘随其身行，<a id="a-56"></a>便知上如真。<a id="a-57"></a>彼若如是在远离独住，<a id="a-58"></a>心无放逸，<a id="a-59"></a>修行精勤，<a id="a-5A"></a>断心诸患而得定心；<a id="a-5B"></a>得定心已，<a id="a-5C"></a>则知上如真，<a id="a-5D"></a>是谓比丘修习念身。</p>
  <p id="a5E">“复次，<a id="a-5F"></a>比丘修习念身。<a id="a-5G"></a>比丘者，<a id="a-5H"></a>念光明想，<a id="a-5I"></a>善受善持，<a id="a-5J"></a>善意所念，<a id="a-5K"></a>如前后亦然，<a id="a-5L"></a>如后前亦然，<a id="a-5M"></a>如昼夜亦然，<a id="a-5N"></a>如夜昼亦然，<a id="a-5O"></a>如下上亦然，<a id="a-5P"></a>如上下亦然；<a id="a-5Q"></a>如是不颠倒，<a id="a-5R"></a>心无有缠，<a id="a-5S"></a>修光明心，<a id="a-5T"></a>心终不为暗之所覆，<a id="a-5U"></a>如是比丘随其身行，<a id="a-5V"></a>便知上如真。<a id="a-5W"></a>彼若如是在远离独住，<a id="a-5X"></a>心无放逸，<a id="a-5Y"></a>修行精勤，<a id="a-5Z"></a>断心诸患而得定心，<a id="a-5a"></a>得定心已，<a id="a-5b"></a>则知上如真，<a id="a-5c"></a>是谓比丘修习念身。</p>
  <p id="a5d">“复次，<a id="a-5e"></a>比丘修习念身。<a id="a-5f"></a>比丘者，<a id="a-5g"></a>观相善受善持，<a id="a-5h"></a>善意所念。<a id="a-5i"></a>犹如有人，<a id="a-5j"></a>坐观卧人，<a id="a-5k"></a>卧观坐人；<a id="a-5l"></a>如是比丘观相善受善持，<a id="a-5m"></a>善意所念，<a id="a-5n"></a>如是比丘随其身行，<a id="a-5o"></a>便知上如真。<a id="a-5p"></a>彼若如是在远离独住，<a id="a-5q"></a>心无放逸，<a id="a-5r"></a>修行精勤，<a id="a-5s"></a>断心诸患而得定心；<a id="a-5t"></a>得定心已，<a id="a-5u"></a>则知上如真，<a id="a-5v"></a>是谓比丘修习念身。</p>
  <p id="a5w">“复次，<a id="a-5x"></a>比丘修习念身。<a id="a-5y"></a>比丘者，<a id="a-5z"></a>此身随住，<a id="a-60"></a>随其好恶，<a id="a-61"></a>从头至足，<a id="a-62"></a>观见种种不净充满，<a id="a-63"></a>谓此身中有发、<a id="a-64"></a>毛、<a id="a-65"></a>爪、<a id="a-66"></a>齿、<a id="a-67"></a>粗细薄肤、<a id="a-68"></a>皮、<a id="a-69"></a>肉、<a id="a-6A"></a>筋、<a id="a-6B"></a>骨、<a id="a-6C"></a>心、<a id="a-6D"></a>肾、<a id="a-6E"></a>肝、<a id="a-6F"></a>肺、<a id="a-6G"></a>大肠、<a id="a-6H"></a>小肠、<a id="a-6I"></a>脾、<a id="a-6J"></a>胃、<a id="a-6K"></a>抟粪、<a id="a-6L"></a>脑及脑根、<a id="a-6M"></a>泪、<a id="a-6N"></a>汗、<a id="a-6O"></a>涕、<a id="a-6P"></a>唾、<a id="a-6Q"></a>脓、<a id="a-6R"></a>血、<a id="a-6S"></a>肪、<a id="a-6T"></a>髄、<a id="a-6U"></a>涎、<a id="a-6V"></a>痰、<a id="a-6W"></a>小便。<a id="a-6X"></a>犹以器盛若干种子，<a id="a-6Y"></a>有目之士，<a id="a-6Z"></a>悉见分明，<a id="a-6a"></a>谓稻、<a id="a-6b"></a>粟种、<a id="a-6c"></a>大麦、<a id="a-6d"></a>小麦、<a id="a-6e"></a>大小麻豆、<a id="a-6f"></a>菘菁芥子；<a id="a-6g"></a>如是比丘此身随住，<a id="a-6h"></a>随其好恶，<a id="a-6i"></a>从头至足，<a id="a-6j"></a>观见种种不净充满，<a id="a-6k"></a>谓此身中有发、<a id="a-6l"></a>毛、<a id="a-6m"></a>爪、<a id="a-6n"></a>齿、<a id="a-6o"></a>粗细薄肤、<a id="a-6p"></a>皮、<a id="a-6q"></a>肉、<a id="a-6r"></a>筋、<a id="a-6s"></a>骨、<a id="a-6t"></a>心、<a id="a-6u"></a>肾、<a id="a-6v"></a>肝、<a id="a-6w"></a>肺、<a id="a-6x"></a>大肠、<a id="a-6y"></a>小肠、<a id="a-6z"></a>脾、<a id="a-70"></a>胃、<a id="a-71"></a>抟粪、<a id="a-72"></a>脑及脑根、<a id="a-73"></a>泪、<a id="a-74"></a>汗、<a id="a-75"></a>涕、<a id="a-76"></a>唾、<a id="a-77"></a>脓、<a id="a-78"></a>血、<a id="a-79"></a>肪、<a id="a-7A"></a>髄、<a id="a-7B"></a>涎、<a id="a-7C"></a>痰、<a id="a-7D"></a>小便，<a id="a-7E"></a>如是比丘随其身行，<a id="a-7F"></a>便知上如真。<a id="a-7G"></a>彼若如是在远离独住，<a id="a-7H"></a>心无放逸，<a id="a-7I"></a>修行精勤，<a id="a-7J"></a>断心诸患而得定心；<a id="a-7K"></a>得定心已，<a id="a-7L"></a>则知上如真，<a id="a-7M"></a>是谓比丘修习念身。</p>
  <p id="a7N">“复次，<a id="a-7O"></a>比丘修习念身。<a id="a-7P"></a>比丘者，<a id="a-7Q"></a>观身诸界：<a id="a-7R"></a>‘我此身中有地界、<a id="a-7S"></a>水界、<a id="a-7T"></a>火界、<a id="a-7U"></a>风界、<a id="a-7V"></a>空界、<a id="a-7W"></a>识界。<a id="a-7X"></a>’犹如屠儿杀牛，<a id="a-7Y"></a>剥皮布于地上，<a id="a-7Z"></a>分作六段；<a id="a-7a"></a>如是比丘观身诸界：<a id="a-7b"></a>‘我此身中，<a id="a-7c"></a>地界、<a id="a-7d"></a>水界、<a id="a-7e"></a>火界、<a id="a-7f"></a>风界、<a id="a-7g"></a>空界、<a id="a-7h"></a>识界。<a id="a-7i"></a>’如是比丘随其身行，<a id="a-7j"></a>便知上如真。<a id="a-7k"></a>彼若如是在远离独住，<a id="a-7l"></a>心无放逸，<a id="a-7m"></a>修行精勤，<a id="a-7n"></a>断心诸患而得定心；<a id="a-7o"></a>得定心已，<a id="a-7p"></a>则知上如真，<a id="a-7q"></a>是谓比丘修习念身。</p>
  <p id="a7r">“复次，<a id="a-7s"></a>比丘修习念身。<a id="a-7t"></a>比丘者，<a id="a-7u"></a>观彼死尸，<a id="a-7v"></a>或一、<a id="a-7w"></a>二日至六、<a id="a-7x"></a>七日，<a id="a-7y"></a>乌鴟所啄，<a id="a-7z"></a>豺狗所食，<a id="a-80"></a>火烧埋地，<a id="a-81"></a>悉腐烂坏，<a id="a-82"></a>见已自比：<a id="a-83"></a>‘今我此身亦复如是，<a id="a-84"></a>俱有此法，<a id="a-85"></a>终不得离。<a id="a-86"></a>’如是比丘随其身行，<a id="a-87"></a>便知上如真。<a id="a-88"></a>彼若如是在远离独住，<a id="a-89"></a>心无放逸，<a id="a-8A"></a>修行精勤，<a id="a-8B"></a>断心诸患而得定心；<a id="a-8C"></a>得定心已，<a id="a-8D"></a>则知上如真，<a id="a-8E"></a>是谓比丘修习念身。</p>
  <p id="a8F">“复次，<a id="a-8G"></a>比丘修习念身。<a id="a-8H"></a>比丘者，<a id="a-8I"></a>如本见息道骸骨青色，<a id="a-8J"></a>腐烂食半，<a id="a-8K"></a>骨锁在地，<a id="a-8L"></a>见已自比：<a id="a-8M"></a>‘今我此身亦复如是，<a id="a-8N"></a>俱有此法，<a id="a-8O"></a>终不得离。<a id="a-8P"></a>’如是比丘随其身行，<a id="a-8Q"></a>便知上如真。<a id="a-8R"></a>彼若如是在远离独住，<a id="a-8S"></a>心无放逸，<a id="a-8T"></a>修行精勤，<a id="a-8U"></a>断心诸患而得定心；<a id="a-8V"></a>得定心已，<a id="a-8W"></a>则知上如真，<a id="a-8X"></a>是谓比丘修习念身。</p>
  <p id="a8Y">“复次，<a id="a-8Z"></a>比丘修习念身。<a id="a-8a"></a>比丘者，<a id="a-8b"></a>如本见息道离皮肉血，<a id="a-8c"></a>唯筋相连，<a id="a-8d"></a>见已自比：<a id="a-8e"></a>‘今我此身亦复如是，<a id="a-8f"></a>俱有此法，<a id="a-8g"></a>终不得离。<a id="a-8h"></a>’如是比丘随其身行，<a id="a-8i"></a>便知上如真。<a id="a-8j"></a>彼若如是在远离独住，<a id="a-8k"></a>心无放逸，<a id="a-8l"></a>修行精勤，<a id="a-8m"></a>断心诸患而得定心；<a id="a-8n"></a>得定心已，<a id="a-8o"></a>则知上如真。<a id="a-8p"></a>是谓比丘修习念身。</p>
  <p id="a8q">“复次，<a id="a-8r"></a>比丘修习念身。<a id="a-8s"></a>比丘者，<a id="a-8t"></a>如本见息道骨节解散，<a id="a-8u"></a>散在诸方，<a id="a-8v"></a>足骨、<a id="a-8w"></a>膞骨、<a id="a-8x"></a>髀骨、<a id="a-8y"></a>髋骨、<a id="a-8z"></a>脊骨、<a id="a-90"></a>肩骨、<a id="a-91"></a>颈骨、<a id="a-92"></a>髑髅骨，<a id="a-93"></a>各在异处，<a id="a-94"></a>见已自比：<a id="a-95"></a>‘今我此身亦复如是，<a id="a-96"></a>俱有此法，<a id="a-97"></a>终不得离。<a id="a-98"></a>’如是比丘随其身行，<a id="a-99"></a>便知上如真。<a id="a-9A"></a>彼若如是在远离独住，<a id="a-9B"></a>心无放逸，<a id="a-9C"></a>修行精勤，<a id="a-9D"></a>断心诸患而得定心；<a id="a-9E"></a>得定心已，<a id="a-9F"></a>则知上如真。<a id="a-9G"></a>是谓比丘修习念身。</p>
  <p id="a9H">“复次，<a id="a-9I"></a>比丘修习念身。<a id="a-9J"></a>比丘者，<a id="a-9K"></a>如本见息道骨白如螺，<a id="a-9L"></a>青犹鸽色，<a id="a-9M"></a>赤若血涂，<a id="a-9N"></a>腐坏碎末，<a id="a-9O"></a>见已自比：<a id="a-9P"></a>‘今我此身亦复如是，<a id="a-9Q"></a>俱有此法，<a id="a-9R"></a>终不得离。<a id="a-9S"></a>’如是比丘随其身行，<a id="a-9T"></a>便知上如真。<a id="a-9U"></a>彼若如是在远离独住，<a id="a-9V"></a>心无放逸，<a id="a-9W"></a>修行精勤，<a id="a-9X"></a>断心诸患而得定心；<a id="a-9Y"></a>得定心已，<a id="a-9Z"></a>则知上如真，<a id="a-9a"></a>是谓比丘修习念身。</p>
  <p id="a9b">“若有如是修习念身，<a id="a-9c"></a>如是广布者，<a id="a-9d"></a>彼诸善法尽在其中，<a id="a-9e"></a>谓道品法也。<a id="a-9f"></a>若彼有心意解遍满，<a id="a-9g"></a>犹如大海，<a id="a-9h"></a>彼诸小河尽在海中。<a id="a-9i"></a>若有如是修习念身、<a id="a-9j"></a>如是广布者，<a id="a-9k"></a>彼诸善法尽在其中，<a id="a-9l"></a>谓道品法也。</p>
  <p id="a9m">“若有沙门、<a id="a-9n"></a>梵志不正立念身、<a id="a-9o"></a>游行少心者，<a id="a-9p"></a>彼为魔波旬伺求其便，<a id="a-9q"></a>必能得也。<a id="a-9r"></a>所以者何？<a id="a-9s"></a>彼沙门、<a id="a-9t"></a>梵志空无念身故。<a id="a-9u"></a>犹如有瓶，<a id="a-9v"></a>中空无水，<a id="a-9w"></a>正安著地，<a id="a-9x"></a>若人持水来泻瓶中。<a id="a-9y"></a>于比丘意云何？<a id="a-9z"></a>彼瓶如是当受水不？<a id="a-A0"></a>”</p>
  <p id="aA1">比丘答曰：<a id="a-A2"></a>“受也，<a id="a-A3"></a>世尊。<a id="a-A4"></a>”</p>
  <p id="aA5">“所以者何？<a id="a-A6"></a>彼空无水，<a id="a-A7"></a>正安著地，<a id="a-A8"></a>是故必受。<a id="a-A9"></a>如是若有沙门、<a id="a-AA"></a>梵志不正立念身、<a id="a-AB"></a>游行少心者，<a id="a-AC"></a>彼为魔波旬伺求其便，<a id="a-AD"></a>必能得也。<a id="a-AE"></a>所以者何？<a id="a-AF"></a>彼沙门、<a id="a-AG"></a>梵志空无念身故。<a id="a-AH"></a>”</p>
  <p id="aAI">“若有沙门、<a id="a-AJ"></a>梵志正立念身、<a id="a-AK"></a>游行无量心者，<a id="a-AL"></a>彼为魔波旬伺求其便，<a id="a-AM"></a>终不能得。<a id="a-AN"></a>所以者何？<a id="a-AO"></a>彼沙门、<a id="a-AP"></a>梵志不空有念身故。<a id="a-AQ"></a>犹如有瓶，<a id="a-AR"></a>水满其中，<a id="a-AS"></a>正安著地，<a id="a-AT"></a>若人持水来泻瓶中。<a id="a-AU"></a>于比丘意云何？<a id="a-AV"></a>彼瓶如是复受水不？<a id="a-AW"></a>”</p>
  <p id="aAX">比丘答曰：<a id="a-AY"></a>“不也，<a id="a-AZ"></a>世尊。<a id="a-Aa"></a>”</p>
  <p id="aAb">“所以者何？<a id="a-Ac"></a>彼瓶水满，<a id="a-Ad"></a>正安著地，<a id="a-Ae"></a>是故不受。<a id="a-Af"></a>如是若有沙门、<a id="a-Ag"></a>梵志，<a id="a-Ah"></a>有正立念身、<a id="a-Ai"></a>游行无量心者，<a id="a-Aj"></a>彼为魔波旬伺求其便，<a id="a-Ak"></a>终不能得。<a id="a-Al"></a>所以者何？<a id="a-Am"></a>彼沙门、<a id="a-An"></a>梵志不空有念身故。<a id="a-Ao"></a>”</p>
  <p id="aAp">“若有沙门、<a id="a-Aq"></a>梵志不正立念身、<a id="a-Ar"></a>游行少心者，<a id="a-As"></a>彼为魔波旬伺求其便，<a id="a-At"></a>必能得也。<a id="a-Au"></a>所以者何？<a id="a-Av"></a>彼沙门、<a id="a-Aw"></a>梵志空无念身故。<a id="a-Ax"></a>犹如力士，<a id="a-Ay"></a>以大重石掷淖泥中。<a id="a-Az"></a>于比丘意云何？<a id="a-B0"></a>泥为受不？<a id="a-B1"></a>”</p>
  <p id="aB2">比丘答曰：<a id="a-B3"></a>“受也，<a id="a-B4"></a>世尊。<a id="a-B5"></a>”</p>
  <p id="aB6">“所以者何？<a id="a-B7"></a>泥淖石重，<a id="a-B8"></a>是故必受。<a id="a-B9"></a>如是若有沙门、<a id="a-BA"></a>梵志不正立念身、<a id="a-BB"></a>游行少心者，<a id="a-BC"></a>彼为魔波旬伺求其便，<a id="a-BD"></a>必能得也。<a id="a-BE"></a>所以者何？<a id="a-BF"></a>彼沙门、<a id="a-BG"></a>梵志空无念身故。</p>
  <p id="aBH">“若有沙门、<a id="a-BI"></a>梵志正立念身、<a id="a-BJ"></a>游行无量心者，<a id="a-BK"></a>彼为魔波旬伺求其便，<a id="a-BL"></a>终不能得。<a id="a-BM"></a>所以者何？<a id="a-BN"></a>彼沙门、<a id="a-BO"></a>梵志不空有念身故。<a id="a-BP"></a>犹如力士，<a id="a-BQ"></a>以轻毛毱掷平户扇。<a id="a-BR"></a>于比丘意云何？<a id="a-BS"></a>彼为受不？<a id="a-BT"></a>”</p>
  <p id="aBU">比丘答曰：<a id="a-BV"></a>“不也，<a id="a-BW"></a>世尊。<a id="a-BX"></a>”</p>
  <p id="aBY">“所以者何？<a id="a-BZ"></a>毛毱轻阐，<a id="a-Ba"></a>户扇平立，<a id="a-Bb"></a>是故不受。<a id="a-Bc"></a>如是若有沙门、<a id="a-Bd"></a>梵志正立念身、<a id="a-Be"></a>游行无量心者，<a id="a-Bf"></a>彼为魔波旬伺求其便，<a id="a-Bg"></a>终不能得。<a id="a-Bh"></a>所以者何？<a id="a-Bi"></a>彼沙门、<a id="a-Bj"></a>梵志不空有念身故。</p>
  <p id="aBk">“若有沙门、<a id="a-Bl"></a>梵志不正立念身、<a id="a-Bm"></a>游行少心者，<a id="a-Bn"></a>彼为魔波旬伺求其便，<a id="a-Bo"></a>必能得也。<a id="a-Bp"></a>所以者何？<a id="a-Bq"></a>彼沙门、<a id="a-Br"></a>梵志空无念身故。<a id="a-Bs"></a>犹人求火，<a id="a-Bt"></a>以槁木为母，<a id="a-Bu"></a>以燥钻钻。<a id="a-Bv"></a>于比丘意云何？<a id="a-Bw"></a>彼人如是为得火不？<a id="a-Bx"></a>”</p>
  <p id="aBy">比丘答曰：<a id="a-Bz"></a>“得也，<a id="a-C0"></a>世尊。<a id="a-C1"></a>”</p>
  <p id="aC2">“所以者何？<a id="a-C3"></a>彼以燥钻钻于槁木，<a id="a-C4"></a>是故必得。<a id="a-C5"></a>如是若有沙门、<a id="a-C6"></a>梵志不正立念身、<a id="a-C7"></a>游行少心者，<a id="a-C8"></a>彼为魔波旬伺求其便，<a id="a-C9"></a>必能得也。<a id="a-CA"></a>所以者何？<a id="a-CB"></a>彼沙门、<a id="a-CC"></a>梵志空无念身故。</p>
  <p id="aCD">“若有沙门、<a id="a-CE"></a>梵志正立念身、<a id="a-CF"></a>游行无量心者，<a id="a-CG"></a>彼为魔波旬伺求其便，<a id="a-CH"></a>终不能得。<a id="a-CI"></a>所以者何？<a id="a-CJ"></a>彼沙门、<a id="a-CK"></a>梵志不空有念身故。<a id="a-CL"></a>犹人求火，<a id="a-CM"></a>以湿木为母，<a id="a-CN"></a>以湿钻钻。<a id="a-CO"></a>于比丘意云何？<a id="a-CP"></a>彼人如是，<a id="a-CQ"></a>为得火不？<a id="a-CR"></a>”</p>
  <p id="aCS">比丘答曰：<a id="a-CT"></a>“不也，<a id="a-CU"></a>世尊。<a id="a-CV"></a>”</p>
  <p id="aCW">“所以者何？<a id="a-CX"></a>彼以湿钻钻于湿木，<a id="a-CY"></a>是故不得。<a id="a-CZ"></a>如是若有沙门、<a id="a-Ca"></a>梵志正立念身、<a id="a-Cb"></a>游行无量心者，<a id="a-Cc"></a>彼为魔波旬伺求其便，<a id="a-Cd"></a>终不能得。<a id="a-Ce"></a>所以者何？<a id="a-Cf"></a>彼沙门、<a id="a-Cg"></a>梵志不空有念身故。</p>
  <p id="aCh">“如是修习念身、<a id="a-Ci"></a>如是广布者，<a id="a-Cj"></a>当知有十八德。<a id="a-Ck"></a>云何十八？<a id="a-Cl"></a>比丘者，<a id="a-Cm"></a>能忍饥渴、<a id="a-Cn"></a>寒热、<a id="a-Co"></a>蚊虻、<a id="a-Cp"></a>蝇蚤、<a id="a-Cq"></a>风日所逼，<a id="a-Cr"></a>恶声、<a id="a-Cs"></a>捶杖亦能忍之，<a id="a-Ct"></a>身遇诸疾，<a id="a-Cu"></a>极为苦痛，<a id="a-Cv"></a>至命欲绝，<a id="a-Cw"></a>诸不可乐，<a id="a-Cx"></a>皆能堪耐。<a id="a-Cy"></a>如是修习念身，<a id="a-Cz"></a>如是广布者，<a id="a-D0"></a>是谓第一德。<a id="a-D1"></a>复次，<a id="a-D2"></a>比丘堪耐不乐，<a id="a-D3"></a>若生不乐，<a id="a-D4"></a>心终不著。<a id="a-D5"></a>如是修习念身、<a id="a-D6"></a>如是广布者，<a id="a-D7"></a>是谓第二德。<a id="a-D8"></a>复次，<a id="a-D9"></a>比丘堪耐恐怖，<a id="a-DA"></a>若生恐怖，<a id="a-DB"></a>心终不著。<a id="a-DC"></a>如是修习念身、<a id="a-DD"></a>如是广布者，<a id="a-DE"></a>是谓第三德。</p>
  <p id="aDF">“复次，<a id="a-DG"></a>比丘生三恶念——欲念、<a id="a-DH"></a>恚念、<a id="a-DI"></a>害念，<a id="a-DJ"></a>若生三恶念，<a id="a-DK"></a>心终不著。<a id="a-DL"></a>如是修习念身、<a id="a-DM"></a>如是广布者，<a id="a-DN"></a>是谓第四德。<a id="a-DO"></a>复次，<a id="a-DP"></a>比丘离欲、<a id="a-DQ"></a>离恶不善之法至得第四禅成就游。<a id="a-DR"></a>如是修习念身、<a id="a-DS"></a>如是广布者，<a id="a-DT"></a>是谓第五至第八德。</p>
  <p id="aDU">“复次，<a id="a-DV"></a>比丘三结已尽，<a id="a-DW"></a>得须陀洹，<a id="a-DX"></a>不堕恶法，<a id="a-DY"></a>定趣正觉，<a id="a-DZ"></a>极受七有，<a id="a-Da"></a>天上人间七往来已而得苦际。<a id="a-Db"></a>如是修习念身、<a id="a-Dc"></a>如是广布者，<a id="a-Dd"></a>是谓第九德。<a id="a-De"></a>复次，<a id="a-Df"></a>比丘三结已尽，<a id="a-Dg"></a>淫怒痴薄，<a id="a-Dh"></a>得一往来天上人间，<a id="a-Di"></a>一往来已而得苦际。<a id="a-Dj"></a>如是修习念身、<a id="a-Dk"></a>如是广布者，<a id="a-Dl"></a>是谓第十德。<a id="a-Dm"></a>复次，<a id="a-Dn"></a>比丘五下分结尽，<a id="a-Do"></a>生于彼间，<a id="a-Dp"></a>便般涅槃，<a id="a-Dq"></a>得不退法，<a id="a-Dr"></a>不还此世。<a id="a-Ds"></a>如是修习念身、<a id="a-Dt"></a>如是广布者，<a id="a-Du"></a>是谓第十一德。</p>
  <p id="aDv">“复次，<a id="a-Dw"></a>比丘若有息解脱，<a id="a-Dx"></a>离色得无色，<a id="a-Dy"></a>如其像定身作证成就游，<a id="a-Dz"></a>而以慧观知漏、<a id="a-E0"></a>断漏。<a id="a-E1"></a>如是修习念身、<a id="a-E2"></a>如是广布者，<a id="a-E3"></a>是谓第十二德。</p>
  <p id="aE4">“复次，<a id="a-E5"></a>比丘如意足、<a id="a-E6"></a>天耳、<a id="a-E7"></a>他心智、<a id="a-E8"></a>宿命智、<a id="a-E9"></a>生死智，<a id="a-EA"></a>诸漏已尽，<a id="a-EB"></a>得无漏心解脱、<a id="a-EC"></a>慧解脱，<a id="a-ED"></a>于现法中自知、<a id="a-EE"></a>自觉、<a id="a-EF"></a>自作证成就游：<a id="a-EG"></a>生已尽，<a id="a-EH"></a>梵行已立，<a id="a-EI"></a>所作已办，<a id="a-EJ"></a>不更受有，<a id="a-EK"></a>知如真。<a id="a-EL"></a>如是修习念身、<a id="a-EM"></a>如是广布者，<a id="a-EN"></a>是谓第十三至第十八德。<a id="a-EO"></a>如是修习念身、<a id="a-EP"></a>如是广布者，<a id="a-EQ"></a>当知有此十八功德。<a id="a-ER"></a>”</p>
  <p id="aES">佛说如是，<a id="a-ET"></a>彼诸比丘闻佛所说，<a id="a-EU"></a>欢喜奉行。</p>
  <p data-pb></p>
  <h2 id="aEV">长寿王品支离弥梨经第十一</h2>
  <p id="aEW">我闻如是：<a id="a-EX"></a>一时，<a id="a-EY"></a>佛游王舍城，<a id="a-EZ"></a>在竹林迦兰哆园。</p>
  <p id="aEa">尔时，<a id="a-Eb"></a>众多比丘于中食后少有所为，<a id="a-Ec"></a>集坐讲堂，<a id="a-Ed"></a>欲断诤事，<a id="a-Ee"></a>谓论此法、<a id="a-Ef"></a>律，<a id="a-Eg"></a>此佛之教。<a id="a-Eh"></a>彼时，<a id="a-Ei"></a>质多罗象子比丘亦在众中。<a id="a-Ej"></a>于是，<a id="a-Ek"></a>质多罗象子比丘，<a id="a-El"></a>众多比丘论此法、<a id="a-Em"></a>律，<a id="a-En"></a>此佛教时，<a id="a-Eo"></a>于其中间竞有所说，<a id="a-Ep"></a>不待诸比丘说法讫竟，<a id="a-Eq"></a>又不以恭敬、<a id="a-Er"></a>不以善观问诸上尊长老比丘。</p>
  <p id="aEs">是时，<a id="a-Et"></a>尊者大拘絺罗在彼众中。<a id="a-Eu"></a>于是，<a id="a-Ev"></a>尊者大拘絺罗告质多罗象子比丘曰：<a id="a-Ew"></a>“贤者，<a id="a-Ex"></a>当知众多比丘说此法、<a id="a-Ey"></a>律，<a id="a-Ez"></a>此佛教时，<a id="a-F0"></a>汝莫于中竞有所说！<a id="a-F1"></a>若诸比丘所说讫已，<a id="a-F2"></a>然后可说。<a id="a-F3"></a>汝当以恭敬、<a id="a-F4"></a>当以善观问诸上尊长老比丘，<a id="a-F5"></a>莫不恭敬、<a id="a-F6"></a>莫不善观问诸上尊长老比丘。<a id="a-F7"></a>”</p>
  <p id="aF8">尔时，<a id="a-F9"></a>质多罗象子比丘诸亲朋友悉在众中。<a id="a-FA"></a>于是，<a id="a-FB"></a>质多罗象子比丘诸亲朋友语尊者大拘絺罗曰：<a id="a-FC"></a>“贤者大拘絺罗，<a id="a-FD"></a>汝莫大责数质多罗象子比丘。<a id="a-FE"></a>所以者何？<a id="a-FF"></a>质多罗象子比丘戒德多闻，<a id="a-FG"></a>似如懈怠，<a id="a-FH"></a>然不贡高。<a id="a-FI"></a>贤者大拘絺罗，<a id="a-FJ"></a>质多罗象子比丘，<a id="a-FK"></a>诸比丘随所为时而能佐助。<a id="a-FL"></a>”</p>
  <p id="aFM">于是，<a id="a-FN"></a>尊者大拘絺罗语质多罗象子比丘诸亲朋友曰：<a id="a-FO"></a>“诸贤，<a id="a-FP"></a>不知他心者，<a id="a-FQ"></a>不得妄说称不称。<a id="a-FR"></a>所以者何？<a id="a-FS"></a>或有一人在世尊前时，<a id="a-FT"></a>及诸上尊长老梵行可惭可愧、<a id="a-FU"></a>可爱可敬前，<a id="a-FV"></a>彼便善守善护。<a id="a-FW"></a>若于后时离世尊前，<a id="a-FX"></a>及离诸上尊长老梵行可惭可愧、<a id="a-FY"></a>可爱可敬前，<a id="a-FZ"></a>彼便数与白衣共会，<a id="a-Fa"></a>调笑贡高，<a id="a-Fb"></a>种种谈哗。<a id="a-Fc"></a>彼数与白衣共会，<a id="a-Fd"></a>调笑贡高，<a id="a-Fe"></a>种种谈哗已，<a id="a-Ff"></a>心便生欲。<a id="a-Fg"></a>彼心生欲已，<a id="a-Fh"></a>便身热心热。<a id="a-Fi"></a>彼身心热已，<a id="a-Fj"></a>便舍戒罢道。<a id="a-Fk"></a>诸贤，<a id="a-Fl"></a>犹若如牛，<a id="a-Fm"></a>入他田中，<a id="a-Fn"></a>守田人捉，<a id="a-Fo"></a>或以绳系，<a id="a-Fp"></a>或著栏中。<a id="a-Fq"></a>诸贤，<a id="a-Fr"></a>若有作是说：<a id="a-Fs"></a>‘此牛不复入他田中。<a id="a-Ft"></a>’如是彼为正说耶？<a id="a-Fu"></a>”</p>
  <p id="aFv">答曰：<a id="a-Fw"></a>“不也。<a id="a-Fx"></a>”</p>
  <p id="aFy">“所以者何？<a id="a-Fz"></a>谓彼牛者，<a id="a-G0"></a>为绳所系，<a id="a-G1"></a>或断或解，<a id="a-G2"></a>为栏所遮，<a id="a-G3"></a>或破或跳出，<a id="a-G4"></a>复入他田，<a id="a-G5"></a>如前无异。<a id="a-G6"></a>诸贤，<a id="a-G7"></a>或有一人在世尊前时，<a id="a-G8"></a>及诸上尊长老梵行可惭可愧、<a id="a-G9"></a>可爱可敬前，<a id="a-GA"></a>彼便善守善护。<a id="a-GB"></a>若于后时离世尊前，<a id="a-GC"></a>及离诸梵行可惭可愧、<a id="a-GD"></a>可爱可敬前，<a id="a-GE"></a>彼便数与白衣共会，<a id="a-GF"></a>调笑贡高，<a id="a-GG"></a>种种谈哗。<a id="a-GH"></a>彼数与白衣共会，<a id="a-GI"></a>调笑贡高，<a id="a-GJ"></a>种种谈哗已，<a id="a-GK"></a>心便生欲。<a id="a-GL"></a>彼心生欲已，<a id="a-GM"></a>便身热心热。<a id="a-GN"></a>彼身心热已，<a id="a-GO"></a>便舍戒罢道。<a id="a-GP"></a>诸贤，<a id="a-GQ"></a>是谓有一人。</p>
  <p id="aGR">“复次，<a id="a-GS"></a>诸贤，<a id="a-GT"></a>或有一人逮得初禅，<a id="a-GU"></a>彼得初禅已，<a id="a-GV"></a>便自安住，<a id="a-GW"></a>不复更求未得欲得、<a id="a-GX"></a>不获欲获、<a id="a-GY"></a>不作证欲作证。<a id="a-GZ"></a>彼于后时，<a id="a-Ga"></a>便数与白衣共会，<a id="a-Gb"></a>调笑贡高，<a id="a-Gc"></a>种种谈哗。<a id="a-Gd"></a>彼数与白衣共会，<a id="a-Ge"></a>调笑贡高，<a id="a-Gf"></a>种种谈哗已，<a id="a-Gg"></a>心便生欲。<a id="a-Gh"></a>彼心生欲已，<a id="a-Gi"></a>便身热心热。<a id="a-Gj"></a>彼身心热已，<a id="a-Gk"></a>便舍戒罢道。<a id="a-Gl"></a>诸贤，<a id="a-Gm"></a>犹大雨时，<a id="a-Gn"></a>村间湖池水满其中，<a id="a-Go"></a>彼若本时所见沙石、<a id="a-Gp"></a>草木、<a id="a-Gq"></a>甲虫、<a id="a-Gr"></a>鱼鳖、<a id="a-Gs"></a>虾蟆及诸水性，<a id="a-Gt"></a>去时来时，<a id="a-Gu"></a>走时住时；<a id="a-Gv"></a>后水满已，<a id="a-Gw"></a>尽不复见。<a id="a-Gx"></a>诸贤，<a id="a-Gy"></a>若有作是说：<a id="a-Gz"></a>‘彼湖池中终不复见沙石、<a id="a-H0"></a>草木、<a id="a-H1"></a>甲虫、<a id="a-H2"></a>鱼鳖、<a id="a-H3"></a>虾蟆及诸水性，<a id="a-H4"></a>去时来时，<a id="a-H5"></a>走时住时。<a id="a-H6"></a>’如是彼为正说耶？<a id="a-H7"></a>”</p>
  <p id="aH8">答曰：<a id="a-H9"></a>“不也。<a id="a-HA"></a>”</p>
  <p id="aHB">“所以者何？<a id="a-HC"></a>彼湖池水，<a id="a-HD"></a>或象饮马饮，<a id="a-HE"></a>骆驼、<a id="a-HF"></a>牛、<a id="a-HG"></a>驴、<a id="a-HH"></a>猪、<a id="a-HI"></a>鹿、<a id="a-HJ"></a>水牛饮，<a id="a-HK"></a>或人取用，<a id="a-HL"></a>风吹日炙，<a id="a-HM"></a>彼若本时不见沙石、<a id="a-HN"></a>草木、<a id="a-HO"></a>甲虫、<a id="a-HP"></a>鱼鳖、<a id="a-HQ"></a>虾蟆及诸水性，<a id="a-HR"></a>去时来时，<a id="a-HS"></a>走时住时；<a id="a-HT"></a>后水减已，<a id="a-HU"></a>还见如故。<a id="a-HV"></a>如是，<a id="a-HW"></a>贤者，<a id="a-HX"></a>或有一人逮得初禅，<a id="a-HY"></a>彼得初禅已，<a id="a-HZ"></a>便自安住，<a id="a-Ha"></a>不复更求未得欲得、<a id="a-Hb"></a>不获欲获、<a id="a-Hc"></a>不作证欲作证。<a id="a-Hd"></a>彼于后时，<a id="a-He"></a>便数与白衣共会，<a id="a-Hf"></a>调笑贡高，<a id="a-Hg"></a>种种谈哗。<a id="a-Hh"></a>彼数与白衣共会，<a id="a-Hi"></a>调笑贡高，<a id="a-Hj"></a>种种谈哗已，<a id="a-Hk"></a>心便生欲。<a id="a-Hl"></a>彼心生欲已，<a id="a-Hm"></a>便身热心热。<a id="a-Hn"></a>彼身心热已，<a id="a-Ho"></a>便舍戒罢道。<a id="a-Hp"></a>诸贤，<a id="a-Hq"></a>是谓有一人。<a id="a-Hr"></a>”</p>
  <p id="aHs">“复次，<a id="a-Ht"></a>诸贤，<a id="a-Hu"></a>或有一人得第二禅，<a id="a-Hv"></a>彼得第二禅已，<a id="a-Hw"></a>便自安住，<a id="a-Hx"></a>不复更求未得欲得、<a id="a-Hy"></a>不获欲获、<a id="a-Hz"></a>不作证欲作证。<a id="a-I0"></a>彼于后时，<a id="a-I1"></a>便数与白衣共会，<a id="a-I2"></a>调笑贡高，<a id="a-I3"></a>种种谈哗。<a id="a-I4"></a>彼数与白衣共会，<a id="a-I5"></a>调笑贡高，<a id="a-I6"></a>种种谈哗已，<a id="a-I7"></a>心便生欲。<a id="a-I8"></a>彼心生欲已，<a id="a-I9"></a>便身热心热。<a id="a-IA"></a>彼身心热已，<a id="a-IB"></a>便舍戒罢道。<a id="a-IC"></a>诸贤，<a id="a-ID"></a>犹大雨时，<a id="a-IE"></a>四衢道中尘咸作泥。<a id="a-IF"></a>诸贤，<a id="a-IG"></a>若有作是说：<a id="a-IH"></a>‘此四衢道泥终不燥，<a id="a-II"></a>不复作尘。<a id="a-IJ"></a>’如是彼为正说耶？<a id="a-IK"></a>”</p>
  <p id="aIL">答曰：<a id="a-IM"></a>“不也。<a id="a-IN"></a>”</p>
  <p id="aIO">“所以者何？<a id="a-IP"></a>此四衢道，<a id="a-IQ"></a>或象行马行，<a id="a-IR"></a>骆驼、<a id="a-IS"></a>牛、<a id="a-IT"></a>驴、<a id="a-IU"></a>猪、<a id="a-IV"></a>鹿、<a id="a-IW"></a>水牛及人民行，<a id="a-IX"></a>风吹日炙，<a id="a-IY"></a>彼四衢道泥干燥已，<a id="a-IZ"></a>还复作尘。<a id="a-Ia"></a>如是，<a id="a-Ib"></a>诸贤，<a id="a-Ic"></a>或有一人得第二禅，<a id="a-Id"></a>彼得第二禅已，<a id="a-Ie"></a>便自安住，<a id="a-If"></a>不复更求未得欲得、<a id="a-Ig"></a>不获欲获、<a id="a-Ih"></a>不作证欲作证。<a id="a-Ii"></a>彼于后时，<a id="a-Ij"></a>便数与白衣共会，<a id="a-Ik"></a>调笑贡高，<a id="a-Il"></a>种种谈哗。<a id="a-Im"></a>彼数与白衣共会，<a id="a-In"></a>调笑贡高，<a id="a-Io"></a>种种谈哗已，<a id="a-Ip"></a>心便生欲。<a id="a-Iq"></a>彼心生欲已，<a id="a-Ir"></a>便身热心热。<a id="a-Is"></a>彼身心热已，<a id="a-It"></a>便舍戒罢道。<a id="a-Iu"></a>诸贤，<a id="a-Iv"></a>是谓有一人。</p>
  <p id="aIw">“复次，<a id="a-Ix"></a>诸贤，<a id="a-Iy"></a>或有一人得第三禅，<a id="a-Iz"></a>彼得第三禅已，<a id="a-J0"></a>便自安住，<a id="a-J1"></a>不复更求未得欲得、<a id="a-J2"></a>不获欲获、<a id="a-J3"></a>不作证欲作证。<a id="a-J4"></a>彼于后时，<a id="a-J5"></a>便数与白衣共会，<a id="a-J6"></a>调笑贡高，<a id="a-J7"></a>种种谈哗。<a id="a-J8"></a>彼数与白衣共会，<a id="a-J9"></a>调笑贡高，<a id="a-JA"></a>种种谈哗已，<a id="a-JB"></a>心便生欲。<a id="a-JC"></a>彼心生欲已，<a id="a-JD"></a>便身热心热。<a id="a-JE"></a>彼身心热已，<a id="a-JF"></a>便舍戒罢道。<a id="a-JG"></a>诸贤，<a id="a-JH"></a>犹山泉湖水，<a id="a-JI"></a>澄清平岸，<a id="a-JJ"></a>定不动摇，<a id="a-JK"></a>亦无波浪。<a id="a-JL"></a>诸贤，<a id="a-JM"></a>若有作是说：<a id="a-JN"></a>‘彼山泉湖水终不复动，<a id="a-JO"></a>亦无波浪。<a id="a-JP"></a>’如是彼为正说耶？<a id="a-JQ"></a>”</p>
  <p id="aJR">答曰：<a id="a-JS"></a>“不也。<a id="a-JT"></a>”</p>
  <p id="aJU">“所以者何？<a id="a-JV"></a>或于东方大风卒来，<a id="a-JW"></a>吹彼湖水，<a id="a-JX"></a>动涌波浪；<a id="a-JY"></a>如是南方、<a id="a-JZ"></a>西方、<a id="a-Ja"></a>北方大风卒来，<a id="a-Jb"></a>吹彼湖水，<a id="a-Jc"></a>动涌波浪。<a id="a-Jd"></a>如是，<a id="a-Je"></a>诸贤，<a id="a-Jf"></a>或有一人得第三禅，<a id="a-Jg"></a>彼得第三禅已，<a id="a-Jh"></a>便自安住，<a id="a-Ji"></a>不复更求未得欲得、<a id="a-Jj"></a>不获欲获、<a id="a-Jk"></a>不作证欲作证。<a id="a-Jl"></a>彼于后时，<a id="a-Jm"></a>便数与白衣共会，<a id="a-Jn"></a>调笑页高，<a id="a-Jo"></a>种种谈哗。<a id="a-Jp"></a>彼数与白衣共会，<a id="a-Jq"></a>调笑贡高，<a id="a-Jr"></a>种种谈哗已，<a id="a-Js"></a>心便生欲。<a id="a-Jt"></a>彼心生欲已，<a id="a-Ju"></a>便身热心热。<a id="a-Jv"></a>彼身心热已，<a id="a-Jw"></a>便舍戒罢道。<a id="a-Jx"></a>诸贤，<a id="a-Jy"></a>是谓有一人。<a id="a-Jz"></a>”</p>
  <p id="aK0">“复次，<a id="a-K1"></a>诸贤，<a id="a-K2"></a>或有一人得第四禅，<a id="a-K3"></a>彼得第四禅已，<a id="a-K4"></a>便自安住，<a id="a-K5"></a>不复更求未得欲得、<a id="a-K6"></a>不获欲获、<a id="a-K7"></a>不作证欲作证。<a id="a-K8"></a>彼于后时，<a id="a-K9"></a>便数与白衣共会，<a id="a-KA"></a>调笑贡高，<a id="a-KB"></a>种种谈哗。<a id="a-KC"></a>彼数与白衣共会，<a id="a-KD"></a>调笑贡高，<a id="a-KE"></a>种种谈哗已，<a id="a-KF"></a>心便生欲。<a id="a-KG"></a>彼心生欲已，<a id="a-KH"></a>便身热心热。<a id="a-KI"></a>彼身心热已，<a id="a-KJ"></a>便舍戒罢道。<a id="a-KK"></a>诸贤，<a id="a-KL"></a>犹如居士、<a id="a-KM"></a>居士子，<a id="a-KN"></a>食微妙食，<a id="a-KO"></a>充足饱满已，<a id="a-KP"></a>本欲食者，<a id="a-KQ"></a>则不复欲。<a id="a-KR"></a>诸贤，<a id="a-KS"></a>若有作是说：<a id="a-KT"></a>‘彼居士、<a id="a-KU"></a>居士子，<a id="a-KV"></a>终不复欲得食。<a id="a-KW"></a>’如是彼为正说耶？<a id="a-KX"></a>”</p>
  <p id="aKY">答曰：<a id="a-KZ"></a>“不也。<a id="a-Ka"></a>”</p>
  <p id="aKb">“所以者何？<a id="a-Kc"></a>彼居士、<a id="a-Kd"></a>居士子，<a id="a-Ke"></a>过夜饥已，<a id="a-Kf"></a>彼若本所不用食者，<a id="a-Kg"></a>还复欲得。<a id="a-Kh"></a>如是，<a id="a-Ki"></a>诸贤，<a id="a-Kj"></a>或有一人得第四禅，<a id="a-Kk"></a>彼得第四禅已，<a id="a-Kl"></a>便自安住，<a id="a-Km"></a>不复更求未得欲得、<a id="a-Kn"></a>不获欲获、<a id="a-Ko"></a>不作证欲作证。<a id="a-Kp"></a>彼于后时，<a id="a-Kq"></a>便数与白衣共会，<a id="a-Kr"></a>调笑贡高，<a id="a-Ks"></a>种种谈哗。<a id="a-Kt"></a>彼数与白衣共会，<a id="a-Ku"></a>调笑贡高，<a id="a-Kv"></a>种种谈哗已，<a id="a-Kw"></a>心便生欲。<a id="a-Kx"></a>彼心生欲已，<a id="a-Ky"></a>便身热心热。<a id="a-Kz"></a>彼身心热已，<a id="a-L0"></a>便舍戒罢道。<a id="a-L1"></a>诸贤，<a id="a-L2"></a>是谓有一人。</p>
  <p id="aL3">“复次，<a id="a-L4"></a>诸贤，<a id="a-L5"></a>或有一人得无想心定，<a id="a-L6"></a>彼得无想心定已，<a id="a-L7"></a>便自安住，<a id="a-L8"></a>不复更求未得欲得、<a id="a-L9"></a>不获欲获、<a id="a-LA"></a>不作证欲作证。<a id="a-LB"></a>彼于后时，<a id="a-LC"></a>便数与白衣共会，<a id="a-LD"></a>调笑贡高，<a id="a-LE"></a>种种谈哗。<a id="a-LF"></a>彼数与白衣共会，<a id="a-LG"></a>调笑贡高，<a id="a-LH"></a>种种谈哗已，<a id="a-LI"></a>心便生欲。<a id="a-LJ"></a>彼心生欲已，<a id="a-LK"></a>便身热心热。<a id="a-LL"></a>彼身心热已，<a id="a-LM"></a>便舍戒罢道。<a id="a-LN"></a>诸贤，<a id="a-LO"></a>犹如一无事处，<a id="a-LP"></a>闻支离弥梨虫声；<a id="a-LQ"></a>彼无事处，<a id="a-LR"></a>或王或王大臣夜止宿，<a id="a-LS"></a>彼象声、<a id="a-LT"></a>马声、<a id="a-LU"></a>车声、<a id="a-LV"></a>步声、<a id="a-LW"></a>螺声、<a id="a-LX"></a>鼓声、<a id="a-LY"></a>细腰鼓声、<a id="a-LZ"></a>妓鼓声、<a id="a-La"></a>舞声、<a id="a-Lb"></a>歌声、<a id="a-Lc"></a>琴声、<a id="a-Ld"></a>饮食声，<a id="a-Le"></a>彼若本闻支离弥梨虫声便不复闻。<a id="a-Lf"></a>诸贤，<a id="a-Lg"></a>若有作是说：<a id="a-Lh"></a>‘彼无事处，<a id="a-Li"></a>终不复闻支离弥梨虫声。<a id="a-Lj"></a>’如是彼为正说耶？<a id="a-Lk"></a>”</p>
  <p id="aLl">答曰：<a id="a-Lm"></a>“不也。<a id="a-Ln"></a>”</p>
  <p id="aLo">“所以者何？<a id="a-Lp"></a>彼王及王大臣过夜平旦，<a id="a-Lq"></a>各自还归，<a id="a-Lr"></a>彼若闻象声、<a id="a-Ls"></a>马声、<a id="a-Lt"></a>车声、<a id="a-Lu"></a>步声、<a id="a-Lv"></a>螺声、<a id="a-Lw"></a>鼓声、<a id="a-Lx"></a>细腰鼓声、<a id="a-Ly"></a>妓鼓声、<a id="a-Lz"></a>舞声、<a id="a-M0"></a>歌声、<a id="a-M1"></a>琴声、<a id="a-M2"></a>饮食声故，<a id="a-M3"></a>不闻支离弥梨虫声；<a id="a-M4"></a>彼既去已，<a id="a-M5"></a>还闻如故。<a id="a-M6"></a>如是，<a id="a-M7"></a>诸贤，<a id="a-M8"></a>得无想心定，<a id="a-M9"></a>得无想心定已，<a id="a-MA"></a>便自安住，<a id="a-MB"></a>不复更求未得欲得、<a id="a-MC"></a>不获欲获、<a id="a-MD"></a>不作证欲作证。<a id="a-ME"></a>彼于后时，<a id="a-MF"></a>便数与白衣共会，<a id="a-MG"></a>调笑贡高，<a id="a-MH"></a>种种谈哗。<a id="a-MI"></a>彼数与白衣共会，<a id="a-MJ"></a>调笑贡高，<a id="a-MK"></a>种种谈哗已，<a id="a-ML"></a>便心生欲。<a id="a-MM"></a>心生欲已，<a id="a-MN"></a>便身热心热。<a id="a-MO"></a>彼身心热已，<a id="a-MP"></a>便舍戒罢道。<a id="a-MQ"></a>诸贤，<a id="a-MR"></a>是谓有一人。<a id="a-MS"></a>”</p>
  <p id="aMT">尔时，<a id="a-MU"></a>质多罗象子比丘寻于其后舍戒罢道。<a id="a-MV"></a>质多罗象子比丘诸亲朋友闻质多罗象子比丘舍戒罢道已，<a id="a-MW"></a>往诣尊者大拘絺罗所，<a id="a-MX"></a>到已白曰：<a id="a-MY"></a>“尊者大拘絺罗，<a id="a-MZ"></a>为知质多罗象子比丘心？<a id="a-Ma"></a>为因余事知？<a id="a-Mb"></a>所以者何？<a id="a-Mc"></a>今质多罗象子比丘已舍戒罢道。<a id="a-Md"></a>”</p>
  <p id="aMe">尊者大拘絺罗告彼亲朋友曰：<a id="a-Mf"></a>“诸贤，<a id="a-Mg"></a>此事正应尔。<a id="a-Mh"></a>所以者何？<a id="a-Mi"></a>以不知如真，<a id="a-Mj"></a>不见如真。<a id="a-Mk"></a>所以者何？<a id="a-Ml"></a>因不知如真，<a id="a-Mm"></a>不见如真故。<a id="a-Mn"></a>”</p>
  <p id="aMo">尊者大拘絺罗所说如是，<a id="a-Mp"></a>彼诸比丘闻尊者大拘絺罗所说，<a id="a-Mq"></a>欢喜奉行。</p>
  <p data-pb></p>
  <h2 id="aMr">长寿王品长老上尊睡眠经第十二</h2>
  <p id="aMs">我闻如是：<a id="a-Mt"></a>一时，<a id="a-Mu"></a>佛游婆耆瘦，<a id="a-Mv"></a>在鼉山怖林鹿野园中。</p>
  <p id="aMw">尔时，<a id="a-Mx"></a>尊者大目揵连游摩竭国，<a id="a-My"></a>在善知识村中。<a id="a-Mz"></a>于是，<a id="a-N0"></a>尊者大目揵连独安静处宴坐思惟而便睡眠。<a id="a-N1"></a>世尊遥知尊者大目揵连独安静处宴坐思惟而便睡眠。<a id="a-N2"></a>世尊知已，<a id="a-N3"></a>即入如其像定，<a id="a-N4"></a>以如其像定，<a id="a-N5"></a>犹若力士屈伸臂顷，<a id="a-N6"></a>从婆耆瘦鼉山怖林鹿野园中忽没不现，<a id="a-N7"></a>往摩竭国善知识村尊者大目揵连前。<a id="a-N8"></a>于是，<a id="a-N9"></a>世尊从定而寤，<a id="a-NA"></a>告曰：<a id="a-NB"></a>“大目揵连，<a id="a-NC"></a>汝著睡眠！<a id="a-ND"></a>大目揵连，<a id="a-NE"></a>汝著睡眠！<a id="a-NF"></a>”</p>
  <p id="aNG">尊者大目揵连白世尊曰：<a id="a-NH"></a>“唯然，<a id="a-NI"></a>世尊。<a id="a-NJ"></a>”</p>
  <p id="aNK">佛复告曰：<a id="a-NL"></a>“大目揵连，<a id="a-NM"></a>如所相著睡眠，<a id="a-NN"></a>汝莫修彼相！<a id="a-NO"></a>亦莫广布！<a id="a-NP"></a>如是睡眠便可得灭。<a id="a-NQ"></a>若汝睡眠故不灭者，<a id="a-NR"></a>大目揵连，<a id="a-NS"></a>当随本所闻法，<a id="a-NT"></a>随而受持广布诵习，<a id="a-NU"></a>如是睡眠便可得灭。<a id="a-NV"></a>若汝睡眠故不灭者，<a id="a-NW"></a>大目揵连，<a id="a-NX"></a>当随本所闻法，<a id="a-NY"></a>随而受持为他广说，<a id="a-NZ"></a>如是睡眠便可得灭。<a id="a-Na"></a>若汝睡眠故不灭者，<a id="a-Nb"></a>大目揵连，<a id="a-Nc"></a>当随本所闻法，<a id="a-Nd"></a>随而受持、<a id="a-Ne"></a>心念、<a id="a-Nf"></a>心思，<a id="a-Ng"></a>如是睡眠便可得灭。<a id="a-Nh"></a>若汝睡眠故不灭者，<a id="a-Ni"></a>大目揵连，<a id="a-Nj"></a>当以两手扪摸于耳，<a id="a-Nk"></a>如是睡眠便可得灭。</p>
  <p id="aNl">“若汝睡眠故不灭者，<a id="a-Nm"></a>大目揵连，<a id="a-Nn"></a>当以冷水澡洗面目及洒身体，<a id="a-No"></a>如是睡眠便可得灭。<a id="a-Np"></a>若汝睡眠故不灭者，<a id="a-Nq"></a>大目揵连，<a id="a-Nr"></a>当从室出，<a id="a-Ns"></a>外观四方，<a id="a-Nt"></a>瞻视星宿，<a id="a-Nu"></a>如是睡眠便可得灭。<a id="a-Nv"></a>若汝睡眠故不灭者，<a id="a-Nw"></a>大目揵连，<a id="a-Nx"></a>当从室出，<a id="a-Ny"></a>而至屋头，<a id="a-Nz"></a>露地经行，<a id="a-O0"></a>守护诸根，<a id="a-O1"></a>心安在内，<a id="a-O2"></a>于后前想，<a id="a-O3"></a>如是睡眠便可得灭。<a id="a-O4"></a>若汝睡眠故不灭者，<a id="a-O5"></a>大目揵连，<a id="a-O6"></a>当舍经行道，<a id="a-O7"></a>至经行道头，<a id="a-O8"></a>敷尼师檀，<a id="a-O9"></a>结跏趺坐，<a id="a-OA"></a>如是睡眠便可得灭。<a id="a-OB"></a>若汝睡眠故不灭者，<a id="a-OC"></a>大目揵连，<a id="a-OD"></a>当还入室，<a id="a-OE"></a>四叠优多罗僧以敷床上，<a id="a-OF"></a>襞僧伽梨作枕，<a id="a-OG"></a>右胁而卧，<a id="a-OH"></a>足足相累，<a id="a-OI"></a>心作明想，<a id="a-OJ"></a>立正念正智，<a id="a-OK"></a>常欲起想。</p>
  <p id="aOL">“大目揵连，<a id="a-OM"></a>莫计床乐眠卧安快！<a id="a-ON"></a>莫贪财利！<a id="a-OO"></a>莫著名誉！<a id="a-OP"></a>所以者何？<a id="a-OQ"></a>我说一切法不可与会，<a id="a-OR"></a>亦说与会。<a id="a-OS"></a>大目揵连，<a id="a-OT"></a>我说何法不可与会？<a id="a-OU"></a>大目揵连，<a id="a-OV"></a>若道俗法共合会者，<a id="a-OW"></a>我说此法不可与会。<a id="a-OX"></a>大目揵连，<a id="a-OY"></a>若道俗法共合会者，<a id="a-OZ"></a>便多有所说。<a id="a-Oa"></a>若多有所说者，<a id="a-Ob"></a>则便有调。<a id="a-Oc"></a>若有调者，<a id="a-Od"></a>便心不息。<a id="a-Oe"></a>大目揵连，<a id="a-Of"></a>若心不息者，<a id="a-Og"></a>便心离定。<a id="a-Oh"></a>大目揵连，<a id="a-Oi"></a>是故我说不可与会。<a id="a-Oj"></a>大目揵连，<a id="a-Ok"></a>我说何法可与共会？<a id="a-Ol"></a>大目揵连，<a id="a-Om"></a>彼无事处，<a id="a-On"></a>我说此法可与共会。<a id="a-Oo"></a>山林树下空安静处，<a id="a-Op"></a>高岩石室寂无音声，<a id="a-Oq"></a>远离，<a id="a-Or"></a>无恶，<a id="a-Os"></a>无有人民，<a id="a-Ot"></a>随顺宴坐。<a id="a-Ou"></a>大目揵连，<a id="a-Ov"></a>我说此法可与共会。</p>
  <p id="aOw">“大目揵连，<a id="a-Ox"></a>汝若入村行乞食者，<a id="a-Oy"></a>当以厌利，<a id="a-Oz"></a>厌供养、<a id="a-P0"></a>恭敬。<a id="a-P1"></a>汝若于利、<a id="a-P2"></a>供养、<a id="a-P3"></a>恭敬心作厌已，<a id="a-P4"></a>便入村乞食。<a id="a-P5"></a>大目揵连，<a id="a-P6"></a>莫以高大意入村乞食！<a id="a-P7"></a>所以者何？<a id="a-P8"></a>诸长者家有如是事，<a id="a-P9"></a>比丘来乞食，<a id="a-PA"></a>令长者不作意。<a id="a-PB"></a>比丘便作是念：<a id="a-PC"></a>‘谁坏我长者家？<a id="a-PD"></a>所以者何？<a id="a-PE"></a>我入长者家，<a id="a-PF"></a>长者不作意。<a id="a-PG"></a>’因是生忧，<a id="a-PH"></a>因忧生调，<a id="a-PI"></a>因调生心不息，<a id="a-PJ"></a>因心不息，<a id="a-PK"></a>心便离定。<a id="a-PL"></a>大目揵连，<a id="a-PM"></a>汝说法时莫以诤说！<a id="a-PN"></a>若诤说者，<a id="a-PO"></a>便多有所说；<a id="a-PP"></a>因多说故，<a id="a-PQ"></a>则便生调；<a id="a-PR"></a>因生调故，<a id="a-PS"></a>便心不息；<a id="a-PT"></a>因心不息故，<a id="a-PU"></a>便心离定。<a id="a-PV"></a>大目揵连，<a id="a-PW"></a>汝说法时莫强，<a id="a-PX"></a>说法如师子。<a id="a-PY"></a>大目揵连，<a id="a-PZ"></a>汝说法时，<a id="a-Pa"></a>下意说法，<a id="a-Pb"></a>舍力、<a id="a-Pc"></a>灭力、<a id="a-Pd"></a>破坏于力，<a id="a-Pe"></a>当以不强，<a id="a-Pf"></a>说法如师子。<a id="a-Pg"></a>大目揵连，<a id="a-Ph"></a>当学如是！<a id="a-Pi"></a>”</p>
  <p id="aPj">尔时，<a id="a-Pk"></a>尊者大目揵连即从座起，<a id="a-Pl"></a>偏袒著衣，<a id="a-Pm"></a>叉手向佛，<a id="a-Pn"></a>白曰：<a id="a-Po"></a>“世尊，<a id="a-Pp"></a>云何比丘得至究竟？<a id="a-Pq"></a>究竟白净、<a id="a-Pr"></a>究竟梵行、<a id="a-Ps"></a>究竟梵行讫？<a id="a-Pt"></a>”</p>
  <p id="aPu">世尊告曰：<a id="a-Pv"></a>“大目揵连，<a id="a-Pw"></a>比丘若觉乐、<a id="a-Px"></a>觉苦、<a id="a-Py"></a>觉不苦不乐者，<a id="a-Pz"></a>彼此觉观无常、<a id="a-Q0"></a>观兴衰、<a id="a-Q1"></a>观断、<a id="a-Q2"></a>观无欲、<a id="a-Q3"></a>观灭、<a id="a-Q4"></a>观舍；<a id="a-Q5"></a>彼此觉观无常、<a id="a-Q6"></a>观兴衰、<a id="a-Q7"></a>观断、<a id="a-Q8"></a>观无欲、<a id="a-Q9"></a>观灭、<a id="a-QA"></a>观舍已，<a id="a-QB"></a>不受此世；<a id="a-QC"></a>因不受世已，<a id="a-QD"></a>便不疲劳；<a id="a-QE"></a>因不疲劳已，<a id="a-QF"></a>便般涅槃：<a id="a-QG"></a>生已尽，<a id="a-QH"></a>梵行已立，<a id="a-QI"></a>所作已办，<a id="a-QJ"></a>不更受有，<a id="a-QK"></a>知如真。<a id="a-QL"></a>大目揵连，<a id="a-QM"></a>如是比丘得至究竟，<a id="a-QN"></a>究竟白净、<a id="a-QO"></a>究竟梵行、<a id="a-QP"></a>究竟梵行讫。<a id="a-QQ"></a>”</p>
  <p id="aQR">佛说如是，<a id="a-QS"></a>尊者大目揵连闻佛所说，<a id="a-QT"></a>欢喜奉行。</p>
 </body>
</html>