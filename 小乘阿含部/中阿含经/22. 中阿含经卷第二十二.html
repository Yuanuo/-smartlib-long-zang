<!doctype html>
<html id="z3IBU7ZWv" data-ver="1407">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第二十二</h1>
  <h2 id="a2">秽品第八（有十经）（第二小土城诵）</h2>
  <p id="a3">秽、<a id="a-4"></a>求、<a id="a-5"></a>比丘请，<a id="a-6"></a>智、<a id="a-7"></a>周那问见，</p>
  <p id="a8">华喻、<a id="a-9"></a>水净梵，<a id="a-A"></a>黑、<a id="a-B"></a>住、<a id="a-C"></a>无在后。</p>
  <p data-pb></p>
  <h2 id="aD">秽品秽经第一</h2>
  <p id="aE">我闻如是：<a id="a-F"></a>一时，<a id="a-G"></a>佛游婆奇瘦，<a id="a-H"></a>在鼍山怖林鹿野园中。</p>
  <p id="aI">尔时，<a id="a-J"></a>尊者舍梨子告诸比丘：<a id="a-K"></a>“诸贤，<a id="a-L"></a>世有四种人。<a id="a-M"></a>云何为四？<a id="a-N"></a>或有一人内实有秽不自知，<a id="a-O"></a>内有秽不知如真；<a id="a-P"></a>或有一人内实有秽自知，<a id="a-Q"></a>内有秽知如真；<a id="a-R"></a>或有一人内实无秽不自知，<a id="a-S"></a>内无秽不知如真；<a id="a-T"></a>或有一人内实无秽自知，<a id="a-U"></a>内无秽知如真。</p>
  <p id="aV">“诸贤，<a id="a-W"></a>若有一人内实有秽不自知，<a id="a-X"></a>内有秽不知如真者，<a id="a-Y"></a>此人于诸人中为最下贱。<a id="a-Z"></a>若有一人内实有秽自知，<a id="a-a"></a>内有秽知如真者，<a id="a-b"></a>此人于诸人中为最胜也。<a id="a-c"></a>若有一人内实无秽不自知，<a id="a-d"></a>内无秽不知如真者，<a id="a-e"></a>此人于诸人中为最下贱。<a id="a-f"></a>若有一人内实无秽自知，<a id="a-g"></a>内无秽知如真者，<a id="a-h"></a>此人于诸人中为最胜也。<a id="a-i"></a>”</p>
  <p id="aj">于是，<a id="a-k"></a>有一比丘即从座起，<a id="a-l"></a>偏袒著衣，<a id="a-m"></a>叉手向尊者舍梨子，<a id="a-n"></a>白曰：<a id="a-o"></a>“尊者舍梨子，<a id="a-p"></a>何因、<a id="a-q"></a>何缘说前二人俱有秽、<a id="a-r"></a>秽污心，<a id="a-s"></a>一者下贱，<a id="a-t"></a>一者最胜？<a id="a-u"></a>复何因缘说后二人俱无秽、<a id="a-v"></a>不秽污心，<a id="a-w"></a>一者下贱，<a id="a-x"></a>一者最胜？<a id="a-y"></a>”</p>
  <p id="az">于是，<a id="a-10"></a>尊者舍梨子答彼比丘曰：<a id="a-11"></a>“贤者，<a id="a-12"></a>若有一人内实有秽不自知，<a id="a-13"></a>内有秽不知如真者，<a id="a-14"></a>当知彼人不欲断秽，<a id="a-15"></a>不求方便，<a id="a-16"></a>不精勤学，<a id="a-17"></a>彼便有秽、<a id="a-18"></a>秽污心命终。<a id="a-19"></a>彼因有秽、<a id="a-1A"></a>秽污心命终故，<a id="a-1B"></a>便不贤死，<a id="a-1C"></a>生不善处。<a id="a-1D"></a>所以者何？<a id="a-1E"></a>彼因有秽、<a id="a-1F"></a>秽污心命终故。<a id="a-1G"></a>贤者，<a id="a-1H"></a>犹如有人或从市肆，<a id="a-1I"></a>或从铜作家，<a id="a-1J"></a>买铜槃来，<a id="a-1K"></a>尘垢所污。<a id="a-1L"></a>彼持来已，<a id="a-1M"></a>不数洗尘，<a id="a-1N"></a>不数揩拭，<a id="a-1O"></a>亦不日炙，<a id="a-1P"></a>又著饶尘处，<a id="a-1Q"></a>如是铜槃增受尘垢。<a id="a-1R"></a>贤者，<a id="a-1S"></a>如是若有一人内实有秽不自知，<a id="a-1T"></a>内有秽不知如真者，<a id="a-1U"></a>当知彼人不欲断秽，<a id="a-1V"></a>不求方便，<a id="a-1W"></a>不精勤学，<a id="a-1X"></a>彼便有秽、<a id="a-1Y"></a>秽污心命终。<a id="a-1Z"></a>彼因有秽、<a id="a-1a"></a>秽污心命终故，<a id="a-1b"></a>便不贤死，<a id="a-1c"></a>生不善处。<a id="a-1d"></a>所以者何？<a id="a-1e"></a>彼因有秽、<a id="a-1f"></a>秽污心命终故。</p>
  <p id="a1g">“贤者，<a id="a-1h"></a>若有一人我内有秽，<a id="a-1i"></a>我内实有此秽知如真者，<a id="a-1j"></a>当知彼人欲断此秽，<a id="a-1k"></a>求方便，<a id="a-1l"></a>精勤学，<a id="a-1m"></a>彼便无秽、<a id="a-1n"></a>不秽污心命终。<a id="a-1o"></a>彼因无秽、<a id="a-1p"></a>不秽污心命终故，<a id="a-1q"></a>便贤死，<a id="a-1r"></a>生善处。<a id="a-1s"></a>所以者何？<a id="a-1t"></a>彼因无秽、<a id="a-1u"></a>不秽污心命终故。<a id="a-1v"></a>贤者，<a id="a-1w"></a>犹如有人或从市肆，<a id="a-1x"></a>或从铜作家，<a id="a-1y"></a>买铜槃来，<a id="a-1z"></a>尘垢所污。<a id="a-20"></a>彼持来已，<a id="a-21"></a>数数洗尘，<a id="a-22"></a>数数揩拭，<a id="a-23"></a>数数日炙，<a id="a-24"></a>不著饶尘处，<a id="a-25"></a>如是铜槃，<a id="a-26"></a>便极净洁。<a id="a-27"></a>贤者，<a id="a-28"></a>如是若有一人我内有秽，<a id="a-29"></a>我内实有此秽知如真者，<a id="a-2A"></a>当知彼人欲断此秽，<a id="a-2B"></a>求方便，<a id="a-2C"></a>精勤学，<a id="a-2D"></a>彼便无秽、<a id="a-2E"></a>不秽污心命终。<a id="a-2F"></a>彼因无秽、<a id="a-2G"></a>不秽污心命终故，<a id="a-2H"></a>便贤死，<a id="a-2I"></a>生善处。<a id="a-2J"></a>所以者何？<a id="a-2K"></a>彼因无秽、<a id="a-2L"></a>不秽污心命终故。</p>
  <p id="a2M">“贤者，<a id="a-2N"></a>若有一人我内无秽，<a id="a-2O"></a>我内实无此秽不知如真者，<a id="a-2P"></a>当知彼人不护由眼耳所知法。<a id="a-2Q"></a>彼因不护由眼耳所知法故，<a id="a-2R"></a>则为欲心缠，<a id="a-2S"></a>彼便有欲有秽、<a id="a-2T"></a>秽污心命终。<a id="a-2U"></a>彼因有欲有秽、<a id="a-2V"></a>秽污心命终故，<a id="a-2W"></a>便不贤死，<a id="a-2X"></a>生不善处。<a id="a-2Y"></a>所以者何？<a id="a-2Z"></a>彼因有欲有秽、<a id="a-2a"></a>秽污心命终故。<a id="a-2b"></a>贤者，<a id="a-2c"></a>犹如有人或从市肆，<a id="a-2d"></a>或从铜作家，<a id="a-2e"></a>买铜槃来，<a id="a-2f"></a>无垢净洁。<a id="a-2g"></a>彼持来已，<a id="a-2h"></a>不数洗尘，<a id="a-2i"></a>不数揩拭，<a id="a-2j"></a>不数日炙，<a id="a-2k"></a>著饶尘处，<a id="a-2l"></a>如是铜槃必受尘垢。<a id="a-2m"></a>贤者，<a id="a-2n"></a>如是若有一人我内无秽，<a id="a-2o"></a>我内实无此秽不知如真者，<a id="a-2p"></a>当知彼人不护由眼耳所知法。<a id="a-2q"></a>彼因不护由眼耳所知法故，<a id="a-2r"></a>则为欲心缠，<a id="a-2s"></a>彼便有欲有秽、<a id="a-2t"></a>秽污心命终。<a id="a-2u"></a>彼因有欲有秽、<a id="a-2v"></a>秽污心命终故，<a id="a-2w"></a>便不贤死，<a id="a-2x"></a>生不善处。<a id="a-2y"></a>所以者何？<a id="a-2z"></a>彼因有欲有秽、<a id="a-30"></a>秽污心命终故。</p>
  <p id="a31">“贤者，<a id="a-32"></a>若有一人我内无秽，<a id="a-33"></a>我内实无此秽知如真者，<a id="a-34"></a>当知彼人护由眼耳所知法。<a id="a-35"></a>彼因护由眼耳所知法故，<a id="a-36"></a>则不为欲心缠，<a id="a-37"></a>彼便无欲无秽、<a id="a-38"></a>不秽污心命终。<a id="a-39"></a>彼因无欲无秽、<a id="a-3A"></a>不秽污心命终故，<a id="a-3B"></a>便贤死，<a id="a-3C"></a>生善处。<a id="a-3D"></a>所以者何？<a id="a-3E"></a>彼因无欲无秽、<a id="a-3F"></a>不秽污心命终故。<a id="a-3G"></a>贤者，<a id="a-3H"></a>犹如有人或从市肆，<a id="a-3I"></a>或从铜作家，<a id="a-3J"></a>买铜槃来，<a id="a-3K"></a>无垢净洁。<a id="a-3L"></a>彼待来已，<a id="a-3M"></a>数数洗磨，<a id="a-3N"></a>数数揩拭，<a id="a-3O"></a>数数日炙，<a id="a-3P"></a>不著饶尘处，<a id="a-3Q"></a>如是铜槃便极净洁。<a id="a-3R"></a>贤者，<a id="a-3S"></a>如是若有一人我内无秽，<a id="a-3T"></a>我内实无此秽知如真者，<a id="a-3U"></a>当知彼人护由眼耳所知法。<a id="a-3V"></a>彼因护由眼耳所知法故，<a id="a-3W"></a>则不为欲心缠，<a id="a-3X"></a>彼便无欲无秽、<a id="a-3Y"></a>不秽污心命终。<a id="a-3Z"></a>彼因无欲无秽、<a id="a-3a"></a>不秽污心命终故，<a id="a-3b"></a>便贤死，<a id="a-3c"></a>生善处。<a id="a-3d"></a>所以者何？<a id="a-3e"></a>彼因无欲无秽、<a id="a-3f"></a>不秽污心命终故。</p>
  <p id="a3g">“贤者，<a id="a-3h"></a>因是缘是，<a id="a-3i"></a>说前二人俱有秽、<a id="a-3j"></a>秽污心，<a id="a-3k"></a>一者下贱，<a id="a-3l"></a>一者最胜；<a id="a-3m"></a>因是缘是，<a id="a-3n"></a>说后二人俱无秽、<a id="a-3o"></a>不秽污心，<a id="a-3p"></a>一者下贱，<a id="a-3q"></a>一者最胜。<a id="a-3r"></a>”</p>
  <p id="a3s">于是，<a id="a-3t"></a>复有比丘即从座起，<a id="a-3u"></a>偏袒著衣，<a id="a-3v"></a>叉手向尊者舍梨子，<a id="a-3w"></a>白曰：<a id="a-3x"></a>“尊者舍梨子，<a id="a-3y"></a>所说秽者，<a id="a-3z"></a>何等为秽？<a id="a-40"></a>”</p>
  <p id="a41">尊者舍梨子答比丘曰：<a id="a-42"></a>“贤者，<a id="a-43"></a>无量恶不善法从欲生，<a id="a-44"></a>谓之秽。<a id="a-45"></a>所以者何？<a id="a-46"></a>或有一人心生如是欲：<a id="a-47"></a>‘我所犯戒，<a id="a-48"></a>莫令他人知我犯戒。<a id="a-49"></a>’贤者，<a id="a-4A"></a>或有他人知彼犯戒；<a id="a-4B"></a>彼因他人知犯戒故，<a id="a-4C"></a>心便生恶。<a id="a-4D"></a>若彼心生恶及心生欲者，<a id="a-4E"></a>俱是不善。<a id="a-4F"></a>贤者，<a id="a-4G"></a>或有一人心生如是欲：<a id="a-4H"></a>‘我所犯戒，<a id="a-4I"></a>当令他人于屏处诃，<a id="a-4J"></a>莫令在众诃我犯戒。<a id="a-4K"></a>’贤者，<a id="a-4L"></a>或有他人于众中诃，<a id="a-4M"></a>不在屏处；<a id="a-4N"></a>彼因他人在众中诃，<a id="a-4O"></a>不在屏处故，<a id="a-4P"></a>心便生恶。<a id="a-4Q"></a>若彼心生恶及心生欲者，<a id="a-4R"></a>俱是不善。<a id="a-4S"></a>贤者，<a id="a-4T"></a>或有一人心生如是欲：<a id="a-4U"></a>‘我所犯戒，<a id="a-4V"></a>令胜人诃，<a id="a-4W"></a>莫令不如人诃我犯戒。<a id="a-4X"></a>’贤者，<a id="a-4Y"></a>或有不如人诃彼犯戒，<a id="a-4Z"></a>非是胜人；<a id="a-4a"></a>彼因不如人诃，<a id="a-4b"></a>非胜人故，<a id="a-4c"></a>心便生恶。<a id="a-4d"></a>若彼心生恶及心生欲者，<a id="a-4e"></a>俱是不善。</p>
  <p id="a4f">“贤者，<a id="a-4g"></a>或有一人心生如是欲：<a id="a-4h"></a>‘令我在佛前坐，<a id="a-4i"></a>问世尊法，<a id="a-4j"></a>为诸比丘说。<a id="a-4k"></a>莫令余比丘在佛前坐，<a id="a-4l"></a>问世尊法，<a id="a-4m"></a>为诸比丘说。<a id="a-4n"></a>’贤者，<a id="a-4o"></a>或有余比丘在佛前坐，<a id="a-4p"></a>问世尊法，<a id="a-4q"></a>为诸比丘说；<a id="a-4r"></a>彼因余比丘在佛前坐，<a id="a-4s"></a>问世尊法，<a id="a-4t"></a>为诸比丘说故，<a id="a-4u"></a>心便生恶。<a id="a-4v"></a>若彼心生恶及心生欲者，<a id="a-4w"></a>俱是不善。<a id="a-4x"></a>贤者，<a id="a-4y"></a>或有一人心生如是欲：<a id="a-4z"></a>‘诸比丘入内时，<a id="a-50"></a>令我最在其前，<a id="a-51"></a>诸比丘侍从我将入内。<a id="a-52"></a>莫令余比丘诸比丘入内时，<a id="a-53"></a>最在其前，<a id="a-54"></a>诸比丘侍从彼将入内。<a id="a-55"></a>’贤者，<a id="a-56"></a>或有余比丘诸比丘入内时，<a id="a-57"></a>最在其前，<a id="a-58"></a>诸比丘侍从彼将入内；<a id="a-59"></a>彼因余比丘诸比丘入内时，<a id="a-5A"></a>最在其前，<a id="a-5B"></a>诸比丘侍从彼将入内故，<a id="a-5C"></a>心便生恶。<a id="a-5D"></a>若彼心生恶及心生欲者，<a id="a-5E"></a>俱是不善。</p>
  <p id="a5F">“贤者，<a id="a-5G"></a>或有一人心生如是欲：<a id="a-5H"></a>‘诸比丘已入内时，<a id="a-5I"></a>令我最在上坐，<a id="a-5J"></a>得第一座、<a id="a-5K"></a>第一澡水，<a id="a-5L"></a>得第一食。<a id="a-5M"></a>莫令余比丘诸比丘已入内时，<a id="a-5N"></a>最在上坐，<a id="a-5O"></a>得第一座、<a id="a-5P"></a>第一澡水，<a id="a-5Q"></a>得第一食。<a id="a-5R"></a>’贤者，<a id="a-5S"></a>或有余比丘诸比丘已入内时，<a id="a-5T"></a>最在上坐，<a id="a-5U"></a>得第一座、<a id="a-5V"></a>第一澡水，<a id="a-5W"></a>得第一食；<a id="a-5X"></a>彼因余比丘诸比丘已入内时，<a id="a-5Y"></a>最在上坐，<a id="a-5Z"></a>得第一座、<a id="a-5a"></a>第一澡水，<a id="a-5b"></a>得第一食故，<a id="a-5c"></a>心便生恶。<a id="a-5d"></a>若彼心生恶及心生欲者，<a id="a-5e"></a>俱是不善。</p>
  <p id="a5f">“贤者，<a id="a-5g"></a>或有一人心生如是欲：<a id="a-5h"></a>‘诸比丘食竟，<a id="a-5i"></a>收摄食器，<a id="a-5j"></a>行澡水已，<a id="a-5k"></a>令我为诸居士说法，<a id="a-5l"></a>劝发渴仰，<a id="a-5m"></a>成就欢喜。<a id="a-5n"></a>莫令余比丘诸比丘食竟，<a id="a-5o"></a>收摄食器，<a id="a-5p"></a>行澡水已，<a id="a-5q"></a>为诸居士说法，<a id="a-5r"></a>劝发渴仰，<a id="a-5s"></a>成就欢喜。<a id="a-5t"></a>’贤者，<a id="a-5u"></a>或有余比丘诸比丘食竟，<a id="a-5v"></a>收摄食器，<a id="a-5w"></a>行澡水已，<a id="a-5x"></a>为诸居士说法，<a id="a-5y"></a>劝发渴仰，<a id="a-5z"></a>成就欢喜；<a id="a-60"></a>彼因余比丘诸比丘食竟，<a id="a-61"></a>收摄食器，<a id="a-62"></a>行澡水已，<a id="a-63"></a>为诸居士说法，<a id="a-64"></a>劝发渴仰，<a id="a-65"></a>成就欢喜故，<a id="a-66"></a>心便生恶。<a id="a-67"></a>若彼心生恶及心生欲者，<a id="a-68"></a>俱是不善。</p>
  <p id="a69">“贤者，<a id="a-6A"></a>或有一人心生如是欲：<a id="a-6B"></a>‘诸居士往诣众园时，<a id="a-6C"></a>令我与共会共集，<a id="a-6D"></a>共坐共论。<a id="a-6E"></a>莫令余比丘诸居士往诣众园时，<a id="a-6F"></a>与共会共集，<a id="a-6G"></a>共坐共论。<a id="a-6H"></a>’贤者，<a id="a-6I"></a>或有余比丘诸居士往诣众园时，<a id="a-6J"></a>与共会共集，<a id="a-6K"></a>共坐共论；<a id="a-6L"></a>彼因余比丘诸居士往诣众园时，<a id="a-6M"></a>与共会共集，<a id="a-6N"></a>共坐共论故，<a id="a-6O"></a>心便生恶。<a id="a-6P"></a>若彼心生恶及心生欲者，<a id="a-6Q"></a>俱是不善。</p>
  <p id="a6R">“贤者，<a id="a-6S"></a>或有一人心生如是欲：<a id="a-6T"></a>‘令我为王者所识，<a id="a-6U"></a>及王大臣、<a id="a-6V"></a>梵志、<a id="a-6W"></a>居士、<a id="a-6X"></a>国中人民所知重。<a id="a-6Y"></a>莫令余比丘为王者所识，<a id="a-6Z"></a>及王大臣、<a id="a-6a"></a>梵志、<a id="a-6b"></a>居士、<a id="a-6c"></a>国中人民所知重。<a id="a-6d"></a>’贤者，<a id="a-6e"></a>或有余比丘为王者所识，<a id="a-6f"></a>及王大臣、<a id="a-6g"></a>梵志、<a id="a-6h"></a>居士、<a id="a-6i"></a>国中人民所知重；<a id="a-6j"></a>彼因余比丘为王者所识，<a id="a-6k"></a>及王大臣、<a id="a-6l"></a>梵志、<a id="a-6m"></a>居士、<a id="a-6n"></a>国中人民所知重故，<a id="a-6o"></a>心便生恶。<a id="a-6p"></a>若彼心生恶及心生欲者，<a id="a-6q"></a>俱是不善。</p>
  <p id="a6r">“贤者，<a id="a-6s"></a>或有一人心生如是欲：<a id="a-6t"></a>‘令我为四众——比丘、<a id="a-6u"></a>比丘尼、<a id="a-6v"></a>优婆塞、<a id="a-6w"></a>优婆私所敬重。<a id="a-6x"></a>莫令余比丘为四众——比丘、<a id="a-6y"></a>比丘尼、<a id="a-6z"></a>优婆塞、<a id="a-70"></a>优婆私所敬重。<a id="a-71"></a>’贤者，<a id="a-72"></a>或有余比丘为四众——比丘、<a id="a-73"></a>比丘尼、<a id="a-74"></a>优婆塞、<a id="a-75"></a>优婆私所敬重；<a id="a-76"></a>彼因余比丘为四众——比丘、<a id="a-77"></a>比丘尼、<a id="a-78"></a>优婆塞、<a id="a-79"></a>优婆私所敬重故，<a id="a-7A"></a>心便生恶。<a id="a-7B"></a>若彼心生恶及心生欲者，<a id="a-7C"></a>俱是不善。</p>
  <p id="a7D">“贤者，<a id="a-7E"></a>或有一人心生如是欲：<a id="a-7F"></a>‘令我得衣被、<a id="a-7G"></a>饮食、<a id="a-7H"></a>床褥、<a id="a-7I"></a>汤药、<a id="a-7J"></a>诸生活具。<a id="a-7K"></a>莫令余比丘得衣被、<a id="a-7L"></a>饮食、<a id="a-7M"></a>床褥、<a id="a-7N"></a>汤药、<a id="a-7O"></a>诸生活具。<a id="a-7P"></a>’贤者，<a id="a-7Q"></a>或有余比丘得衣被、<a id="a-7R"></a>饮食、<a id="a-7S"></a>床褥、<a id="a-7T"></a>汤药、<a id="a-7U"></a>诸生活具；<a id="a-7V"></a>彼因余比丘得衣被、<a id="a-7W"></a>饮食、<a id="a-7X"></a>床褥、<a id="a-7Y"></a>汤药、<a id="a-7Z"></a>诸生活具故，<a id="a-7a"></a>心便生恶。<a id="a-7b"></a>若彼心生恶及心生欲者，<a id="a-7c"></a>俱是不善。</p>
  <p id="a7d">“贤者，<a id="a-7e"></a>如是彼人若有诸智梵行者，<a id="a-7f"></a>不知彼生如是无量恶不善心欲者，<a id="a-7g"></a>如是彼非沙门沙门想，<a id="a-7h"></a>非智沙门智沙门想，<a id="a-7i"></a>非正智正智想，<a id="a-7j"></a>非正念正念想，<a id="a-7k"></a>非清净清净想。<a id="a-7l"></a>贤者，<a id="a-7m"></a>如是彼人若有诸智梵行者，<a id="a-7n"></a>知彼生如是无量恶不善心欲者，<a id="a-7o"></a>如是彼非沙门非沙门想，<a id="a-7p"></a>非智沙门非智沙门想，<a id="a-7q"></a>非正智非正智想，<a id="a-7r"></a>非正念非正念想，<a id="a-7s"></a>非清净非清净想。</p>
  <p id="a7t">“贤者，<a id="a-7u"></a>犹如有人或从市肆，<a id="a-7v"></a>或从铜作家，<a id="a-7w"></a>买铜合槃来，<a id="a-7x"></a>盛满中粪，<a id="a-7y"></a>盖覆其上便持而去，<a id="a-7z"></a>经过店肆，<a id="a-80"></a>近众人行。<a id="a-81"></a>彼众见已，<a id="a-82"></a>皆欲得食，<a id="a-83"></a>意甚爱乐，<a id="a-84"></a>而不憎恶，<a id="a-85"></a>则生净想。<a id="a-86"></a>彼持去已，<a id="a-87"></a>住在一处便开示之，<a id="a-88"></a>众人见已，<a id="a-89"></a>皆不欲食，<a id="a-8A"></a>无爱乐意，<a id="a-8B"></a>甚憎恶之，<a id="a-8C"></a>生不净想。<a id="a-8D"></a>若欲食者则不复用，<a id="a-8E"></a>况其本自不欲食耶？</p>
  <p id="a8F">“贤者，<a id="a-8G"></a>如是彼人若有诸智梵行者，<a id="a-8H"></a>不知彼生如是无量恶不善心欲者，<a id="a-8I"></a>如是彼非沙门沙门想，<a id="a-8J"></a>非智沙门智沙门想，<a id="a-8K"></a>非正智正智想，<a id="a-8L"></a>非正念正念想，<a id="a-8M"></a>非清净清净想。<a id="a-8N"></a>贤者，<a id="a-8O"></a>如是彼人若有诸智梵行者，<a id="a-8P"></a>知彼生如是无量恶不善心欲者，<a id="a-8Q"></a>如是彼非沙门非沙门想，<a id="a-8R"></a>非智沙门非智沙门想，<a id="a-8S"></a>非正智非正智想，<a id="a-8T"></a>非正念非正念想，<a id="a-8U"></a>非清净非清净想。<a id="a-8V"></a>贤者，<a id="a-8W"></a>当知如是人莫得亲近，<a id="a-8X"></a>莫恭敬礼事。<a id="a-8Y"></a>若比丘不应亲近便亲近，<a id="a-8Z"></a>不应恭敬礼事便恭敬礼事者，<a id="a-8a"></a>如是彼便长夜得无利无义，<a id="a-8b"></a>则不饶益，<a id="a-8c"></a>不安隐快乐，<a id="a-8d"></a>生苦忧戚。</p>
  <p id="a8e">“贤者，<a id="a-8f"></a>或有一人心不生如是欲：<a id="a-8g"></a>‘我所犯戒，<a id="a-8h"></a>莫令他人知我犯戒。<a id="a-8i"></a>’贤者，<a id="a-8j"></a>或有他人知彼犯戒；<a id="a-8k"></a>彼因他人知犯戒故，<a id="a-8l"></a>心不生恶。<a id="a-8m"></a>若彼心无恶，<a id="a-8n"></a>心不生欲者，<a id="a-8o"></a>是二俱善。<a id="a-8p"></a>贤者，<a id="a-8q"></a>或有一人心不生如是欲：<a id="a-8r"></a>‘我所犯戒，<a id="a-8s"></a>当令他人于屏处诃，<a id="a-8t"></a>莫令在众诃我犯戒。<a id="a-8u"></a>’贤者，<a id="a-8v"></a>或有他人于众中诃，<a id="a-8w"></a>不在屏处；<a id="a-8x"></a>彼因在众中诃，<a id="a-8y"></a>不在屏处故，<a id="a-8z"></a>心不生恶。<a id="a-90"></a>若彼心无恶，<a id="a-91"></a>心不生欲者，<a id="a-92"></a>是二俱善。<a id="a-93"></a>贤者，<a id="a-94"></a>或有一人心不生如是欲：<a id="a-95"></a>‘我所犯戒，<a id="a-96"></a>令胜人诃，<a id="a-97"></a>莫令不如人诃我犯戒。<a id="a-98"></a>’贤者，<a id="a-99"></a>或有不如人诃彼犯戒，<a id="a-9A"></a>非是胜人；<a id="a-9B"></a>彼因不如人诃，<a id="a-9C"></a>非胜人故，<a id="a-9D"></a>心不生恶。<a id="a-9E"></a>若彼心无恶，<a id="a-9F"></a>心不生欲者，<a id="a-9G"></a>是二俱善。</p>
  <p id="a9H">“贤者，<a id="a-9I"></a>或有一人心不生如是欲：<a id="a-9J"></a>‘令我在佛前坐，<a id="a-9K"></a>问世尊法，<a id="a-9L"></a>为诸比丘说。<a id="a-9M"></a>莫令余比丘在佛前坐，<a id="a-9N"></a>问世尊法，<a id="a-9O"></a>为诸比丘说。<a id="a-9P"></a>’贤者，<a id="a-9Q"></a>或有余比丘在佛前坐，<a id="a-9R"></a>问世尊法，<a id="a-9S"></a>为诸比丘说；<a id="a-9T"></a>彼因余比丘在佛前坐，<a id="a-9U"></a>问世尊法，<a id="a-9V"></a>为诸比丘说故，<a id="a-9W"></a>心不生恶。<a id="a-9X"></a>若彼心无恶，<a id="a-9Y"></a>心不生欲者，<a id="a-9Z"></a>是二俱善。<a id="a-9a"></a>贤者，<a id="a-9b"></a>或有一人心不生如是欲：<a id="a-9c"></a>‘诸比丘入内时，<a id="a-9d"></a>令我最在其前，<a id="a-9e"></a>诸比丘侍从我将入内。<a id="a-9f"></a>莫令余比丘诸比丘入内时，<a id="a-9g"></a>最在其前，<a id="a-9h"></a>诸比丘侍从彼将入内。<a id="a-9i"></a>’贤者，<a id="a-9j"></a>或有余比丘诸比丘入内时，<a id="a-9k"></a>最在其前，<a id="a-9l"></a>诸比丘侍从彼将入内；<a id="a-9m"></a>彼因余比丘诸比丘入内时，<a id="a-9n"></a>最在其前，<a id="a-9o"></a>诸比丘侍从将入内故，<a id="a-9p"></a>心不生恶。<a id="a-9q"></a>若彼心无恶，<a id="a-9r"></a>心不生欲者，<a id="a-9s"></a>是二俱善。</p>
  <p id="a9t">“贤者，<a id="a-9u"></a>或有一人心不生如是欲：<a id="a-9v"></a>‘诸比丘已入内时，<a id="a-9w"></a>令我最在上坐，<a id="a-9x"></a>得第一座、<a id="a-9y"></a>第一澡水，<a id="a-9z"></a>得第一食。<a id="a-A0"></a>莫令余比丘诸比丘已入内时，<a id="a-A1"></a>最在上坐，<a id="a-A2"></a>得第一座、<a id="a-A3"></a>第一澡水，<a id="a-A4"></a>得第一食。<a id="a-A5"></a>’贤者，<a id="a-A6"></a>或有余比丘诸比丘已入内时，<a id="a-A7"></a>最在上坐，<a id="a-A8"></a>得第一座、<a id="a-A9"></a>第一澡水，<a id="a-AA"></a>得第一食；<a id="a-AB"></a>彼因余比丘诸比丘已入内时，<a id="a-AC"></a>最在上坐，<a id="a-AD"></a>得第一座、<a id="a-AE"></a>第一澡水，<a id="a-AF"></a>得第一食故，<a id="a-AG"></a>心不生恶。<a id="a-AH"></a>若彼心无恶，<a id="a-AI"></a>心不生欲者，<a id="a-AJ"></a>是二俱善。</p>
  <p id="aAK">“贤者，<a id="a-AL"></a>或有一人心不生如是欲：<a id="a-AM"></a>‘诸比丘食竟，<a id="a-AN"></a>收摄食器，<a id="a-AO"></a>行澡水已，<a id="a-AP"></a>我为诸居士说法，<a id="a-AQ"></a>劝发渴仰，<a id="a-AR"></a>成就欢喜。<a id="a-AS"></a>莫令余比丘诸比丘食竟，<a id="a-AT"></a>收摄食器，<a id="a-AU"></a>行澡水已，<a id="a-AV"></a>为诸居士说法，<a id="a-AW"></a>劝发渴仰，<a id="a-AX"></a>成就欢喜。<a id="a-AY"></a>’贤者，<a id="a-AZ"></a>或有余比丘诸比丘食竟，<a id="a-Aa"></a>收摄食器，<a id="a-Ab"></a>行澡水已，<a id="a-Ac"></a>为诸居士说法，<a id="a-Ad"></a>劝发渴仰，<a id="a-Ae"></a>成就欢喜；<a id="a-Af"></a>彼因余比丘诸比丘食竟，<a id="a-Ag"></a>收摄食器，<a id="a-Ah"></a>行澡水已，<a id="a-Ai"></a>为诸居士说法，<a id="a-Aj"></a>劝发渴仰，<a id="a-Ak"></a>成就欢喜故，<a id="a-Al"></a>心不生恶。<a id="a-Am"></a>若彼心无恶，<a id="a-An"></a>心不生欲者，<a id="a-Ao"></a>是二俱善。</p>
  <p id="aAp">“贤者，<a id="a-Aq"></a>或有一人心不生如是欲：<a id="a-Ar"></a>‘诸居士往诣众园时，<a id="a-As"></a>令我与共会共集，<a id="a-At"></a>共坐共论。<a id="a-Au"></a>莫令余比丘诸居士往诣众园时，<a id="a-Av"></a>与共会共集，<a id="a-Aw"></a>共坐共论。<a id="a-Ax"></a>’贤者，<a id="a-Ay"></a>或有余比丘诸居士往诣众园时，<a id="a-Az"></a>与共会共集，<a id="a-B0"></a>共坐共论；<a id="a-B1"></a>彼因余比丘诸居士往诣众园时，<a id="a-B2"></a>与共会共集，<a id="a-B3"></a>共坐共论故，<a id="a-B4"></a>心不生恶。<a id="a-B5"></a>若彼心无恶，<a id="a-B6"></a>心不生欲者，<a id="a-B7"></a>是二俱善。</p>
  <p id="aB8">“贤者，<a id="a-B9"></a>或有一人心不生如是欲：<a id="a-BA"></a>‘令我为王者所识，<a id="a-BB"></a>及王大臣、<a id="a-BC"></a>梵志、<a id="a-BD"></a>居士、<a id="a-BE"></a>国中人民所知重。<a id="a-BF"></a>莫令余比丘为王者所识，<a id="a-BG"></a>及王大臣、<a id="a-BH"></a>梵志、<a id="a-BI"></a>居士、<a id="a-BJ"></a>国中人民所知重。<a id="a-BK"></a>’贤者，<a id="a-BL"></a>或有余比丘为王者所识，<a id="a-BM"></a>及王大臣、<a id="a-BN"></a>梵志、<a id="a-BO"></a>居士、<a id="a-BP"></a>国中人民所知重；<a id="a-BQ"></a>彼因余比丘为王者所识，<a id="a-BR"></a>及王大臣、<a id="a-BS"></a>梵志、<a id="a-BT"></a>居士、<a id="a-BU"></a>国中人民所知重故，<a id="a-BV"></a>心不生恶。<a id="a-BW"></a>若彼心无恶，<a id="a-BX"></a>心不生欲者，<a id="a-BY"></a>是二俱善。</p>
  <p id="aBZ">“贤者，<a id="a-Ba"></a>或有一人心不生如是欲：<a id="a-Bb"></a>‘令我为四众——比丘、<a id="a-Bc"></a>比丘尼、<a id="a-Bd"></a>优婆塞、<a id="a-Be"></a>优婆私所敬重。<a id="a-Bf"></a>莫令余比丘为四众——比丘、<a id="a-Bg"></a>比丘尼、<a id="a-Bh"></a>优婆塞、<a id="a-Bi"></a>优婆私所敬重。<a id="a-Bj"></a>’贤者，<a id="a-Bk"></a>或有余比丘为四众——比丘、<a id="a-Bl"></a>比丘尼、<a id="a-Bm"></a>优婆塞、<a id="a-Bn"></a>优婆私所敬重；<a id="a-Bo"></a>彼因余比丘为四众——比丘、<a id="a-Bp"></a>比丘尼、<a id="a-Bq"></a>优婆塞、<a id="a-Br"></a>优婆私所敬重故，<a id="a-Bs"></a>心不生恶。<a id="a-Bt"></a>若彼心无恶，<a id="a-Bu"></a>心不生欲者，<a id="a-Bv"></a>是二俱善。</p>
  <p id="aBw">“贤者，<a id="a-Bx"></a>或有一人心不生如是欲：<a id="a-By"></a>‘令我得衣被、<a id="a-Bz"></a>饮食、<a id="a-C0"></a>床褥、<a id="a-C1"></a>汤药、<a id="a-C2"></a>诸生活具。<a id="a-C3"></a>莫令余比丘得衣被、<a id="a-C4"></a>饮食、<a id="a-C5"></a>床褥、<a id="a-C6"></a>汤药、<a id="a-C7"></a>诸生活具。<a id="a-C8"></a>’贤者，<a id="a-C9"></a>或余比丘得衣被、<a id="a-CA"></a>饮食、<a id="a-CB"></a>床褥、<a id="a-CC"></a>汤药、<a id="a-CD"></a>诸生活具；<a id="a-CE"></a>彼因余比丘得衣被、<a id="a-CF"></a>饮食、<a id="a-CG"></a>床褥、<a id="a-CH"></a>汤药、<a id="a-CI"></a>诸生活具故，<a id="a-CJ"></a>心不生恶。<a id="a-CK"></a>若彼心无恶，<a id="a-CL"></a>心不生欲者，<a id="a-CM"></a>是二俱善。</p>
  <p id="aCN">“贤者，<a id="a-CO"></a>如是彼人若有诸智梵行者，<a id="a-CP"></a>不知彼生如是无量善心欲者，<a id="a-CQ"></a>如是彼沙门非沙门想，<a id="a-CR"></a>智沙门非智沙门想，<a id="a-CS"></a>正智非正智想，<a id="a-CT"></a>正念非正念想，<a id="a-CU"></a>清净非清净想。<a id="a-CV"></a>贤者，<a id="a-CW"></a>如是彼人若有诸智梵行者，<a id="a-CX"></a>知彼生如是无量善心欲者，<a id="a-CY"></a>如是彼沙门沙门想，<a id="a-CZ"></a>智沙门智沙门想，<a id="a-Ca"></a>正智正智想，<a id="a-Cb"></a>正念正念想，<a id="a-Cc"></a>清净清净想。</p>
  <p id="aCd">“贤者，<a id="a-Ce"></a>犹如有人或从市肆，<a id="a-Cf"></a>或从铜作家，<a id="a-Cg"></a>买铜合槃来，<a id="a-Ch"></a>盛满种种净美饮食，<a id="a-Ci"></a>盖覆其上便持而去，<a id="a-Cj"></a>经过店肆，<a id="a-Ck"></a>近众人行。<a id="a-Cl"></a>彼众见已，<a id="a-Cm"></a>皆不欲食，<a id="a-Cn"></a>无爱乐意，<a id="a-Co"></a>甚憎恶之，<a id="a-Cp"></a>生不净想，<a id="a-Cq"></a>便作是说：<a id="a-Cr"></a>‘即彼粪去！<a id="a-Cs"></a>即彼粪去！<a id="a-Ct"></a>’彼持去已，<a id="a-Cu"></a>住在一处便开示之，<a id="a-Cv"></a>众人见已，<a id="a-Cw"></a>则皆欲食，<a id="a-Cx"></a>意甚爱乐而不憎恶，<a id="a-Cy"></a>则生净想。<a id="a-Cz"></a>彼若本不用食者，<a id="a-D0"></a>见已欲食，<a id="a-D1"></a>况复其本欲得食耶？</p>
  <p id="aD2">“贤者，<a id="a-D3"></a>如是彼人若有诸智梵行者，<a id="a-D4"></a>不知彼生如是无量善心欲者，<a id="a-D5"></a>如是彼沙门非沙门想，<a id="a-D6"></a>智沙门非智沙门想，<a id="a-D7"></a>正智非正智想，<a id="a-D8"></a>正念非正念想，<a id="a-D9"></a>清净非清净想。<a id="a-DA"></a>贤者，<a id="a-DB"></a>如是彼人若有诸智梵行者，<a id="a-DC"></a>知彼生如是无量善心欲者，<a id="a-DD"></a>如是彼沙门沙门想，<a id="a-DE"></a>智沙门智沙门想，<a id="a-DF"></a>正智正智想，<a id="a-DG"></a>正念正念想，<a id="a-DH"></a>清净清净想。<a id="a-DI"></a>贤者，<a id="a-DJ"></a>当知如是人应亲近之，<a id="a-DK"></a>恭敬礼事。<a id="a-DL"></a>若比丘应亲近者便亲近，<a id="a-DM"></a>应恭敬礼事者便恭敬礼事，<a id="a-DN"></a>如是彼便长夜得利得义，<a id="a-DO"></a>则得饶益安隐快乐，<a id="a-DP"></a>亦得无苦，<a id="a-DQ"></a>无忧愁戚。<a id="a-DR"></a>”</p>
  <p id="aDS">尔时，<a id="a-DT"></a>尊者大目揵连在彼众中。<a id="a-DU"></a>于是，<a id="a-DV"></a>尊者大目揵连白曰：<a id="a-DW"></a>“尊者舍梨子，<a id="a-DX"></a>我今欲为此事说喻。<a id="a-DY"></a>听我说耶？<a id="a-DZ"></a>”</p>
  <p id="aDa">尊者舍梨子告曰：<a id="a-Db"></a>“尊者大目揵连，<a id="a-Dc"></a>欲说喻者便可说之。<a id="a-Dd"></a>”</p>
  <p id="aDe">尊者大目揵连则便白曰：<a id="a-Df"></a>“尊者舍梨子，<a id="a-Dg"></a>我忆一时游王舍城，<a id="a-Dh"></a>在岩山中。<a id="a-Di"></a>我于尔时过夜平旦，<a id="a-Dj"></a>著衣持钵，<a id="a-Dk"></a>入王舍城而行乞食，<a id="a-Dl"></a>诣旧车师无衣满子家。<a id="a-Dm"></a>时，<a id="a-Dn"></a>彼比舍更有车师斫治车轴。<a id="a-Do"></a>是时，<a id="a-Dp"></a>旧车师无衣满子往至彼家。<a id="a-Dq"></a>于是，<a id="a-Dr"></a>旧车师无衣满子见彼治轴，<a id="a-Ds"></a>心生是念：<a id="a-Dt"></a>‘若彼车师执斧治轴，<a id="a-Du"></a>斫彼彼恶处者，<a id="a-Dv"></a>如是彼轴便当极好。<a id="a-Dw"></a>’时，<a id="a-Dx"></a>彼车师即如旧车师无衣满子心中所念，<a id="a-Dy"></a>便持斧斫彼彼恶处。<a id="a-Dz"></a>于是，<a id="a-E0"></a>旧车师无衣满子极大欢喜，<a id="a-E1"></a>而作是说：<a id="a-E2"></a>‘车师子，<a id="a-E3"></a>汝心如是，<a id="a-E4"></a>则知我心。<a id="a-E5"></a>所以者何？<a id="a-E6"></a>以汝持斧斫治车轴彼彼恶处，<a id="a-E7"></a>如我意故。<a id="a-E8"></a>’如是，<a id="a-E9"></a>尊者舍梨子，<a id="a-EA"></a>若有谀谄、<a id="a-EB"></a>欺诳、<a id="a-EC"></a>嫉妒、<a id="a-ED"></a>无信、<a id="a-EE"></a>懈怠，<a id="a-EF"></a>无正念正智，<a id="a-EG"></a>无定无慧，<a id="a-EH"></a>其心狂惑，<a id="a-EI"></a>不护诸根，<a id="a-EJ"></a>不修沙门，<a id="a-EK"></a>无所分别。<a id="a-EL"></a>尊者舍梨子，<a id="a-EM"></a>心为知彼心故，<a id="a-EN"></a>而说此法。<a id="a-EO"></a>尊者舍梨子，<a id="a-EP"></a>若有人不谀谄，<a id="a-EQ"></a>不欺诳，<a id="a-ER"></a>无嫉妒，<a id="a-ES"></a>有信，<a id="a-ET"></a>精进而无懈怠，<a id="a-EU"></a>有正念正智，<a id="a-EV"></a>修定修慧，<a id="a-EW"></a>心不狂惑，<a id="a-EX"></a>守护诸根，<a id="a-EY"></a>广修沙门而善分别。<a id="a-EZ"></a>彼闻尊者舍梨子所说法者，<a id="a-Ea"></a>犹饥欲得食，<a id="a-Eb"></a>渴欲得饮，<a id="a-Ec"></a>口及意也。</p>
  <p id="aEd">“尊者舍梨子，<a id="a-Ee"></a>犹刹利女，<a id="a-Ef"></a>梵志、<a id="a-Eg"></a>居士、<a id="a-Eh"></a>工师女，<a id="a-Ei"></a>端正姝好，<a id="a-Ej"></a>极净沐浴，<a id="a-Ek"></a>以香涂身，<a id="a-El"></a>著明净衣，<a id="a-Em"></a>种种璎珞严饰其容。<a id="a-En"></a>或复有人为念彼女，<a id="a-Eo"></a>求利及饶益，<a id="a-Ep"></a>求安隐快乐，<a id="a-Eq"></a>以青莲华鬘，<a id="a-Er"></a>或薝蔔华鬘，<a id="a-Es"></a>或修摩那华鬘，<a id="a-Et"></a>或婆师华鬘，<a id="a-Eu"></a>或阿提牟哆华鬘持与彼女。<a id="a-Ev"></a>彼女欢喜，<a id="a-Ew"></a>两手受之，<a id="a-Ex"></a>以严其头。<a id="a-Ey"></a>尊者舍梨子，<a id="a-Ez"></a>如是，<a id="a-F0"></a>若有人不谀谄，<a id="a-F1"></a>不欺诳，<a id="a-F2"></a>无嫉妒，<a id="a-F3"></a>有信，<a id="a-F4"></a>精进而无懈怠，<a id="a-F5"></a>有正念正智，<a id="a-F6"></a>修定修慧，<a id="a-F7"></a>心不狂惑，<a id="a-F8"></a>守护诸根，<a id="a-F9"></a>广修沙门而善分别。<a id="a-FA"></a>彼闻尊者舍梨子所说法者，<a id="a-FB"></a>犹饥欲食，<a id="a-FC"></a>渴欲得饮，<a id="a-FD"></a>口及意也。<a id="a-FE"></a>尊者舍梨子甚奇！<a id="a-FF"></a>甚特！<a id="a-FG"></a>尊者舍梨子常拔济诸梵行者，<a id="a-FH"></a>令离不善，<a id="a-FI"></a>安立善处。<a id="a-FJ"></a>”</p>
  <p id="aFK">如是二尊者更相称说，<a id="a-FL"></a>从座起去。</p>
  <p id="aFM">尊者舍梨子所说如是，<a id="a-FN"></a>尊者大目揵连及诸比丘闻尊者舍梨子所说，<a id="a-FO"></a>欢喜奉行。</p>
  <p data-pb></p>
  <h2 id="aFP">秽品求法经第二</h2>
  <p id="aFQ">我闻如是：<a id="a-FR"></a>一时，<a id="a-FS"></a>佛游拘娑罗国，<a id="a-FT"></a>与大比丘众俱，<a id="a-FU"></a>往诣五娑罗村北尸摄惒林中，<a id="a-FV"></a>及诸名德上尊长老、<a id="a-FW"></a>大弟子等，<a id="a-FX"></a>谓尊者舍梨子、<a id="a-FY"></a>尊者大目揵连、<a id="a-FZ"></a>尊者大迦葉、<a id="a-Fa"></a>尊者大迦旃延、<a id="a-Fb"></a>尊者阿那律陀、<a id="a-Fc"></a>尊者丽越、<a id="a-Fd"></a>尊者阿难。<a id="a-Fe"></a>如是比余名德上尊长老、<a id="a-Ff"></a>大弟子等，<a id="a-Fg"></a>亦在五娑罗村，<a id="a-Fh"></a>并皆近佛叶屋边住。</p>
  <p id="aFi">尔时，<a id="a-Fj"></a>世尊告诸比丘：<a id="a-Fk"></a>“汝等当行求法，<a id="a-Fl"></a>莫行求饮食。<a id="a-Fm"></a>所以者何？<a id="a-Fn"></a>我慈愍弟子故，<a id="a-Fo"></a>欲令行求法，<a id="a-Fp"></a>不行求饮食。<a id="a-Fq"></a>若汝等行求饮食，<a id="a-Fr"></a>不行求法者，<a id="a-Fs"></a>汝等既自恶，<a id="a-Ft"></a>我亦无名称。<a id="a-Fu"></a>若汝等行求法，<a id="a-Fv"></a>不行求饮食者，<a id="a-Fw"></a>汝等既自好，<a id="a-Fx"></a>我亦有名称。</p>
  <p id="aFy">“云何诸弟子为求饮食故而依佛行，<a id="a-Fz"></a>非为求法？<a id="a-G0"></a>我饱食讫，<a id="a-G1"></a>食事已办，<a id="a-G2"></a>犹有残食，<a id="a-G3"></a>于后有二比丘来，<a id="a-G4"></a>饥渴力羸。<a id="a-G5"></a>我语彼曰：<a id="a-G6"></a>‘我饱食讫，<a id="a-G7"></a>食事已办，<a id="a-G8"></a>犹有残食，<a id="a-G9"></a>汝等欲食者便取食之。<a id="a-GA"></a>若汝不取者，<a id="a-GB"></a>我便取以泻著净地，<a id="a-GC"></a>或复泻著无虫水中。<a id="a-GD"></a>’彼二比丘，<a id="a-GE"></a>第一比丘便作是念：<a id="a-GF"></a>‘世尊食讫，<a id="a-GG"></a>食事已办，<a id="a-GH"></a>犹有残食。<a id="a-GI"></a>若我不取者，<a id="a-GJ"></a>世尊必取泻著净地，<a id="a-GK"></a>或复泻著无虫水中。<a id="a-GL"></a>我今宁可取而食之。<a id="a-GM"></a>’即便取食。</p>
  <p id="aGN">“彼比丘取此食已，<a id="a-GO"></a>虽一日一夜乐而得安隐，<a id="a-GP"></a>但彼比丘因取此食故，<a id="a-GQ"></a>不可佛意。<a id="a-GR"></a>所以者何？<a id="a-GS"></a>彼比丘因取此食故，<a id="a-GT"></a>不得少欲，<a id="a-GU"></a>不知厌足，<a id="a-GV"></a>不得易养，<a id="a-GW"></a>不得易满，<a id="a-GX"></a>不得知时，<a id="a-GY"></a>不知节限，<a id="a-GZ"></a>不得精进，<a id="a-Ga"></a>不得宴坐，<a id="a-Gb"></a>不得净行，<a id="a-Gc"></a>不得远离，<a id="a-Gd"></a>不得一心，<a id="a-Ge"></a>不得精勤，<a id="a-Gf"></a>亦不得涅槃。<a id="a-Gg"></a>是以彼比丘因取此食故，<a id="a-Gh"></a>不可佛意。<a id="a-Gi"></a>是谓诸弟子为行求饮食故而依佛行，<a id="a-Gj"></a>非为求法。</p>
  <p id="aGk">“云何诸弟子行求法，<a id="a-Gl"></a>不行求饮食？<a id="a-Gm"></a>彼二比丘，<a id="a-Gn"></a>第二比丘便作是念：<a id="a-Go"></a>‘世尊食讫，<a id="a-Gp"></a>食事已办，<a id="a-Gq"></a>犹有残食。<a id="a-Gr"></a>若我不取者，<a id="a-Gs"></a>世尊必取泻著净地，<a id="a-Gt"></a>或复泻著无虫水中。<a id="a-Gu"></a>又世尊说食中之下极者，<a id="a-Gv"></a>谓残余食也，<a id="a-Gw"></a>我今宁可不取此食。<a id="a-Gx"></a>’作是念已，<a id="a-Gy"></a>即便不取。</p>
  <p id="aGz">“彼比丘不取此食已，<a id="a-H0"></a>虽一日一夜苦而不安隐，<a id="a-H1"></a>但彼比丘因不取此食故，<a id="a-H2"></a>得可佛意。<a id="a-H3"></a>所以者何？<a id="a-H4"></a>彼比丘因不取此食故，<a id="a-H5"></a>得少欲，<a id="a-H6"></a>得知足，<a id="a-H7"></a>得易养，<a id="a-H8"></a>得易满，<a id="a-H9"></a>得知时，<a id="a-HA"></a>得节限，<a id="a-HB"></a>得精进，<a id="a-HC"></a>得宴坐，<a id="a-HD"></a>得净行，<a id="a-HE"></a>得远离，<a id="a-HF"></a>得一心，<a id="a-HG"></a>得精勤，<a id="a-HH"></a>亦得涅槃。<a id="a-HI"></a>是以彼比丘因不取此食故，<a id="a-HJ"></a>得可佛意。<a id="a-HK"></a>是谓诸弟子为行求法故而依佛行，<a id="a-HL"></a>非为求饮食。<a id="a-HM"></a>”</p>
  <p id="aHN">于是，<a id="a-HO"></a>世尊告诸弟子：<a id="a-HP"></a>“若有法、<a id="a-HQ"></a>律尊师乐住远离，<a id="a-HR"></a>上弟子不乐住远离者，<a id="a-HS"></a>彼法、<a id="a-HT"></a>律不饶益多人，<a id="a-HU"></a>多人不得乐，<a id="a-HV"></a>非为愍伤世间，<a id="a-HW"></a>亦非为天为人求义及饶益，<a id="a-HX"></a>求安隐快乐。<a id="a-HY"></a>若有法、<a id="a-HZ"></a>律尊师乐住远离，<a id="a-Ha"></a>中、<a id="a-Hb"></a>下弟子不乐住远离者，<a id="a-Hc"></a>彼法、<a id="a-Hd"></a>律不饶益多人，<a id="a-He"></a>多人不得乐，<a id="a-Hf"></a>非为愍伤世间，<a id="a-Hg"></a>亦非为天为人求义及饶益，<a id="a-Hh"></a>求安隐快乐。<a id="a-Hi"></a>若有法、<a id="a-Hj"></a>律尊师乐住远离，<a id="a-Hk"></a>上弟子亦乐住远离者，<a id="a-Hl"></a>彼法、<a id="a-Hm"></a>律饶益多人，<a id="a-Hn"></a>多人得乐，<a id="a-Ho"></a>为愍伤世间，<a id="a-Hp"></a>亦为天为人求义及饶益，<a id="a-Hq"></a>求安隐快乐。<a id="a-Hr"></a>若有法、<a id="a-Hs"></a>律尊师乐住远离，<a id="a-Ht"></a>中、<a id="a-Hu"></a>下弟子亦乐住远离者，<a id="a-Hv"></a>彼法、<a id="a-Hw"></a>律饶益多人，<a id="a-Hx"></a>多人得乐，<a id="a-Hy"></a>为愍伤世间，<a id="a-Hz"></a>亦为天为人求义及饶益，<a id="a-I0"></a>求安隐快乐。<a id="a-I1"></a>”</p>
  <p id="aI2">是时，<a id="a-I3"></a>尊者舍梨子亦在众中。<a id="a-I4"></a>彼时，<a id="a-I5"></a>世尊告曰：<a id="a-I6"></a>“舍梨子，<a id="a-I7"></a>汝为诸比丘说法如法。<a id="a-I8"></a>我患背痛，<a id="a-I9"></a>今欲小息。<a id="a-IA"></a>”</p>
  <p id="aIB">尊者舍梨子即受佛教：<a id="a-IC"></a>“唯然，<a id="a-ID"></a>世尊。<a id="a-IE"></a>”于是，<a id="a-IF"></a>世尊四叠优多罗僧以敷床上，<a id="a-IG"></a>卷僧伽梨作枕，<a id="a-IH"></a>右胁而卧，<a id="a-II"></a>足足相累，<a id="a-IJ"></a>作光明想，<a id="a-IK"></a>正念正智，<a id="a-IL"></a>常念欲起。</p>
  <p id="aIM">是时，<a id="a-IN"></a>尊者舍梨子告诸比丘：<a id="a-IO"></a>“诸贤，<a id="a-IP"></a>当知世尊向略说法：<a id="a-IQ"></a>‘若有法、<a id="a-IR"></a>律尊师乐住远离，<a id="a-IS"></a>上弟子不乐住远离者，<a id="a-IT"></a>彼法、<a id="a-IU"></a>律不饶益多人，<a id="a-IV"></a>多人不得乐，<a id="a-IW"></a>不为愍伤世间，<a id="a-IX"></a>亦非为天为人求义及饶益，<a id="a-IY"></a>求安隐快乐。<a id="a-IZ"></a>若有法、<a id="a-Ia"></a>律尊师乐住远离，<a id="a-Ib"></a>中、<a id="a-Ic"></a>下弟子不乐住远离者，<a id="a-Id"></a>彼法、<a id="a-Ie"></a>律不饶益多人，<a id="a-If"></a>多人不得乐，<a id="a-Ig"></a>不为愍伤世间，<a id="a-Ih"></a>亦非为天为人求义及饶益，<a id="a-Ii"></a>求安隐快乐。<a id="a-Ij"></a>若有法、<a id="a-Ik"></a>律尊师乐住远离，<a id="a-Il"></a>上弟子亦乐住远离者，<a id="a-Im"></a>彼法、<a id="a-In"></a>律饶益多人，<a id="a-Io"></a>多人得乐，<a id="a-Ip"></a>为愍伤世间，<a id="a-Iq"></a>亦为天为人求义及饶益，<a id="a-Ir"></a>求安隐快乐。<a id="a-Is"></a>若有法、<a id="a-It"></a>律尊师乐住远离，<a id="a-Iu"></a>中、<a id="a-Iv"></a>下弟子亦乐住远离者，<a id="a-Iw"></a>彼法、<a id="a-Ix"></a>律饶益多人，<a id="a-Iy"></a>多人得乐，<a id="a-Iz"></a>为愍伤世间，<a id="a-J0"></a>亦为天为人求义及饶益，<a id="a-J1"></a>求安隐快乐。<a id="a-J2"></a>’然世尊说此法极略，<a id="a-J3"></a>汝等云何解义？<a id="a-J4"></a>云何广分别？<a id="a-J5"></a>”</p>
  <p id="aJ6">彼时，<a id="a-J7"></a>众中或有比丘作如是说：<a id="a-J8"></a>“尊者舍梨子，<a id="a-J9"></a>若诸长老上尊自说：<a id="a-JA"></a>我得究竟智，<a id="a-JB"></a>我生已尽，<a id="a-JC"></a>梵行已立，<a id="a-JD"></a>所作已办，<a id="a-JE"></a>不更受有，<a id="a-JF"></a>知如真。<a id="a-JG"></a>诸梵行者闻彼比丘自说我得究竟智，<a id="a-JH"></a>便得欢喜。<a id="a-JI"></a>”复有比丘作如是说：<a id="a-JJ"></a>“尊者舍梨子，<a id="a-JK"></a>若中、<a id="a-JL"></a>下弟子求愿无上涅槃，<a id="a-JM"></a>诸梵行者见彼行已，<a id="a-JN"></a>便得欢喜。<a id="a-JO"></a>”如是彼比丘而说此义，<a id="a-JP"></a>不可尊者舍梨子意。</p>
  <p id="aJQ">尊者舍梨子告彼比丘：<a id="a-JR"></a>“诸贤等，<a id="a-JS"></a>听我为汝说。<a id="a-JT"></a>诸贤，<a id="a-JU"></a>若有法、<a id="a-JV"></a>律尊师乐住远离，<a id="a-JW"></a>上弟子不乐住远离者，<a id="a-JX"></a>上弟子有三事可毁。<a id="a-JY"></a>云何为三？<a id="a-JZ"></a>尊师乐住远离，<a id="a-Ja"></a>上弟子不学舍离，<a id="a-Jb"></a>上弟子以此可毁；<a id="a-Jc"></a>尊师若说可断法，<a id="a-Jd"></a>上弟子不断彼法，<a id="a-Je"></a>上弟子以此可毁；<a id="a-Jf"></a>所可受证，<a id="a-Jg"></a>上弟子而舍方便，<a id="a-Jh"></a>上弟子以此可毁。<a id="a-Ji"></a>若有法、<a id="a-Jj"></a>律尊师乐住远离，<a id="a-Jk"></a>上弟子不乐住远离者，<a id="a-Jl"></a>上弟子有此三事可毁。<a id="a-Jm"></a>诸贤，<a id="a-Jn"></a>若有法、<a id="a-Jo"></a>律尊师乐住远离，<a id="a-Jp"></a>中、<a id="a-Jq"></a>下弟子不乐住远离者，<a id="a-Jr"></a>中、<a id="a-Js"></a>下弟子有三事可毁。<a id="a-Jt"></a>云何为三？<a id="a-Ju"></a>尊师乐住远离，<a id="a-Jv"></a>中、<a id="a-Jw"></a>下弟子不学舍离，<a id="a-Jx"></a>中、<a id="a-Jy"></a>下弟子以此可毁；<a id="a-Jz"></a>尊师若说可断法，<a id="a-K0"></a>中、<a id="a-K1"></a>下弟子不断彼法，<a id="a-K2"></a>中、<a id="a-K3"></a>下弟子以此可毁；<a id="a-K4"></a>所可受证，<a id="a-K5"></a>中、<a id="a-K6"></a>下弟子而舍方便，<a id="a-K7"></a>中、<a id="a-K8"></a>下弟子以此可毁。<a id="a-K9"></a>若有法、<a id="a-KA"></a>律尊师乐住远离，<a id="a-KB"></a>中、<a id="a-KC"></a>下弟子不乐住远离者，<a id="a-KD"></a>中、<a id="a-KE"></a>下弟子有此三事可毁。</p>
  <p id="aKF">“诸贤，<a id="a-KG"></a>若有法、<a id="a-KH"></a>律尊师乐住远离，<a id="a-KI"></a>上弟子亦乐住远离者，<a id="a-KJ"></a>上弟子有三事可称。<a id="a-KK"></a>云何为三？<a id="a-KL"></a>尊师乐住远离，<a id="a-KM"></a>上弟子亦学舍离，<a id="a-KN"></a>上弟子以此可称；<a id="a-KO"></a>尊师若说可断法，<a id="a-KP"></a>上弟子便断彼法，<a id="a-KQ"></a>上弟子以此可称；<a id="a-KR"></a>所可受证，<a id="a-KS"></a>上弟子精进勤学，<a id="a-KT"></a>不舍方便，<a id="a-KU"></a>上弟子以此可称。<a id="a-KV"></a>诸贤，<a id="a-KW"></a>若有法、<a id="a-KX"></a>律尊师乐住远离，<a id="a-KY"></a>上弟子亦乐住远离者，<a id="a-KZ"></a>上弟子有此三事可称。<a id="a-Ka"></a>诸贤，<a id="a-Kb"></a>若有法、<a id="a-Kc"></a>律尊师乐住远离，<a id="a-Kd"></a>中、<a id="a-Ke"></a>下弟子亦乐住远离者，<a id="a-Kf"></a>中、<a id="a-Kg"></a>下弟子有三事可称。<a id="a-Kh"></a>云何为三？<a id="a-Ki"></a>尊师乐住远离，<a id="a-Kj"></a>中、<a id="a-Kk"></a>下弟子亦学舍离，<a id="a-Kl"></a>中、<a id="a-Km"></a>下弟子以此可称；<a id="a-Kn"></a>尊师若说可断法，<a id="a-Ko"></a>中、<a id="a-Kp"></a>下弟子便断彼法，<a id="a-Kq"></a>中、<a id="a-Kr"></a>下弟子以此可称；<a id="a-Ks"></a>所可受证，<a id="a-Kt"></a>中、<a id="a-Ku"></a>下弟子精进勤学，<a id="a-Kv"></a>不舍方便，<a id="a-Kw"></a>中、<a id="a-Kx"></a>下弟子以此可称。<a id="a-Ky"></a>诸贤，<a id="a-Kz"></a>若有法、<a id="a-L0"></a>律尊师乐住远离，<a id="a-L1"></a>中、<a id="a-L2"></a>下弟子亦乐住远离者，<a id="a-L3"></a>中、<a id="a-L4"></a>下弟子有此三事可称。<a id="a-L5"></a>”</p>
  <p id="aL6">尊者舍梨子复告诸比丘：<a id="a-L7"></a>“诸贤，<a id="a-L8"></a>有中道能得心住，<a id="a-L9"></a>得定得乐，<a id="a-LA"></a>顺法次法，<a id="a-LB"></a>得通得觉，<a id="a-LC"></a>亦得涅槃。<a id="a-LD"></a>诸贤，<a id="a-LE"></a>云何有中道能得心住，<a id="a-LF"></a>得定得乐，<a id="a-LG"></a>顺法次法，<a id="a-LH"></a>得通得觉，<a id="a-LI"></a>亦得涅槃？<a id="a-LJ"></a>诸贤，<a id="a-LK"></a>念欲恶，<a id="a-LL"></a>恶念欲亦恶，<a id="a-LM"></a>彼断念欲，<a id="a-LN"></a>亦断恶念欲；<a id="a-LO"></a>如是恚、<a id="a-LP"></a>怨结、<a id="a-LQ"></a>悭嫉、<a id="a-LR"></a>欺诳、<a id="a-LS"></a>谀谄、<a id="a-LT"></a>无惭、<a id="a-LU"></a>无愧、<a id="a-LV"></a>慢、<a id="a-LW"></a>最上慢、<a id="a-LX"></a>贡高、<a id="a-LY"></a>放逸、<a id="a-LZ"></a>豪贵、<a id="a-La"></a>憎诤。<a id="a-Lb"></a>诸贤，<a id="a-Lc"></a>贪亦恶，<a id="a-Ld"></a>著亦恶，<a id="a-Le"></a>彼断贪，<a id="a-Lf"></a>亦断著。<a id="a-Lg"></a>诸贤，<a id="a-Lh"></a>是谓中道能得心住，<a id="a-Li"></a>得定得乐，<a id="a-Lj"></a>顺法次法，<a id="a-Lk"></a>得通得觉，<a id="a-Ll"></a>亦得涅槃。</p>
  <p id="aLm">“诸贤，<a id="a-Ln"></a>复有中道能得心住，<a id="a-Lo"></a>得定得乐，<a id="a-Lp"></a>顺法次法，<a id="a-Lq"></a>得通得觉，<a id="a-Lr"></a>亦得涅槃。<a id="a-Ls"></a>诸贤，<a id="a-Lt"></a>云何复有中道能得心住，<a id="a-Lu"></a>得定得乐，<a id="a-Lv"></a>顺法次法，<a id="a-Lw"></a>得通得觉，<a id="a-Lx"></a>亦得涅槃？<a id="a-Ly"></a>谓八支圣道，<a id="a-Lz"></a>正见乃至正定，<a id="a-M0"></a>是为八。<a id="a-M1"></a>诸贤，<a id="a-M2"></a>是谓复有中道能得心住，<a id="a-M3"></a>得定得乐，<a id="a-M4"></a>顺法次法，<a id="a-M5"></a>得通得觉，<a id="a-M6"></a>亦得涅槃。<a id="a-M7"></a>”</p>
  <p id="aM8">于是，<a id="a-M9"></a>世尊所患即除而得安隐，<a id="a-MA"></a>从卧寤起，<a id="a-MB"></a>结跏趺坐，<a id="a-MC"></a>叹尊者舍梨子：<a id="a-MD"></a>“善哉！<a id="a-ME"></a>善哉！<a id="a-MF"></a>舍梨子为诸比丘说法如法。<a id="a-MG"></a>舍梨子，<a id="a-MH"></a>汝当复为诸比丘说法如法。<a id="a-MI"></a>舍梨子，<a id="a-MJ"></a>汝当数数为诸比丘说法如法。<a id="a-MK"></a>”</p>
  <p id="aML">尔时，<a id="a-MM"></a>世尊告诸比丘：<a id="a-MN"></a>“汝等当共受法如法，<a id="a-MO"></a>诵习执持。<a id="a-MP"></a>所以者何？<a id="a-MQ"></a>此法如法，<a id="a-MR"></a>有法有义，<a id="a-MS"></a>为梵行本，<a id="a-MT"></a>得通得觉，<a id="a-MU"></a>亦得涅槃。<a id="a-MV"></a>诸族姓子剃除须发，<a id="a-MW"></a>著袈裟衣，<a id="a-MX"></a>至信、<a id="a-MY"></a>舍家、<a id="a-MZ"></a>无家、<a id="a-Ma"></a>学道者，<a id="a-Mb"></a>此法如法，<a id="a-Mc"></a>当善受持。<a id="a-Md"></a>”</p>
  <p id="aMe">佛说如是，<a id="a-Mf"></a>尊者舍梨子及诸比丘闻佛所说，<a id="a-Mg"></a>欢喜奉行。</p>
 </body>
</html>