<!doctype html>
<html id="z3IBU7cWx" data-ver="1870">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第二十四</h1>
  <h2 id="a2">因品第九（有十经）（第二小土城诵）</h2>
  <p id="a3">因、<a id="a-4"></a>止处、<a id="a-5"></a>二阴，<a id="a-6"></a>增上心、<a id="a-7"></a>及念，</p>
  <p id="a8">师子吼、<a id="a-9"></a>优昙，<a id="a-A"></a>愿、<a id="a-B"></a>想最在后。</p>
  <p data-pb></p>
  <h2 id="aC">因品大因经第一</h2>
  <p id="aD">我闻如是：<a id="a-E"></a>一时，<a id="a-F"></a>佛游拘楼瘦，<a id="a-G"></a>在剑磨瑟昙拘楼都邑。</p>
  <p id="aH">尔时，<a id="a-I"></a>尊者阿难闲居独处，<a id="a-J"></a>宴坐思惟，<a id="a-K"></a>心作是念：<a id="a-L"></a>“此缘起甚奇！<a id="a-M"></a>极甚深！<a id="a-N"></a>明亦甚深！<a id="a-O"></a>然我观见至浅至浅。<a id="a-P"></a>”于是，<a id="a-Q"></a>尊者阿难则于晡时从宴坐起，<a id="a-R"></a>往诣佛所，<a id="a-S"></a>稽首佛足，<a id="a-T"></a>却住一面，<a id="a-U"></a>白曰：<a id="a-V"></a>“世尊，<a id="a-W"></a>我今闲居独处，<a id="a-X"></a>宴坐思惟，<a id="a-Y"></a>心作是念：<a id="a-Z"></a>‘此缘起甚奇！<a id="a-a"></a>极甚深！<a id="a-b"></a>明亦甚深！<a id="a-c"></a>然我观见至浅至浅。<a id="a-d"></a>’”</p>
  <p id="ae">世尊告曰：<a id="a-f"></a>“阿难，<a id="a-g"></a>汝莫作是念：<a id="a-h"></a>‘此缘起至浅至浅。<a id="a-i"></a>’所以者何？<a id="a-j"></a>此缘起极甚深！<a id="a-k"></a>明亦甚深！<a id="a-l"></a>阿难，<a id="a-m"></a>于此缘起不知如真，<a id="a-n"></a>不见如实，<a id="a-o"></a>不觉不达故，<a id="a-p"></a>令彼众生如织机相锁，<a id="a-q"></a>如蕴蔓草，<a id="a-r"></a>多有稠乱，<a id="a-s"></a>怱怱喧闹，<a id="a-t"></a>从此世至彼世，<a id="a-u"></a>从彼世至此世，<a id="a-v"></a>往来不能出过生死。<a id="a-w"></a>阿难，<a id="a-x"></a>是故知此缘起极甚深！<a id="a-y"></a>明亦甚深！</p>
  <p id="az">“阿难，<a id="a-10"></a>若有问者：<a id="a-11"></a>‘老死有缘耶？<a id="a-12"></a>’当如是答：<a id="a-13"></a>‘老死有缘。<a id="a-14"></a>’若有问者：<a id="a-15"></a>‘老死有何缘？<a id="a-16"></a>’当如是答：<a id="a-17"></a>‘缘于生也。<a id="a-18"></a>’阿难，<a id="a-19"></a>若有问者：<a id="a-1A"></a>‘生有缘耶？<a id="a-1B"></a>’当如是答：<a id="a-1C"></a>‘生亦有缘。<a id="a-1D"></a>’若有问者：<a id="a-1E"></a>‘生有何缘？<a id="a-1F"></a>’当如是答：<a id="a-1G"></a>‘缘于有也。<a id="a-1H"></a>’阿难，<a id="a-1I"></a>若有问者：<a id="a-1J"></a>‘有有缘耶？<a id="a-1K"></a>’当如是答：<a id="a-1L"></a>‘有亦有缘。<a id="a-1M"></a>’若有问者：<a id="a-1N"></a>‘有有何缘？<a id="a-1O"></a>’当如是答：<a id="a-1P"></a>‘缘于受也。<a id="a-1Q"></a>’阿难，<a id="a-1R"></a>若有问者：<a id="a-1S"></a>‘受有缘耶？<a id="a-1T"></a>’当如是答：<a id="a-1U"></a>‘受亦有缘。<a id="a-1V"></a>’若有问者：<a id="a-1W"></a>‘受有何缘？<a id="a-1X"></a>’当如是答：<a id="a-1Y"></a>‘缘于爱也。<a id="a-1Z"></a>’阿难，<a id="a-1a"></a>是为缘爱有受，<a id="a-1b"></a>缘受有有，<a id="a-1c"></a>缘有有生，<a id="a-1d"></a>缘生有老死，<a id="a-1e"></a>缘老死有愁戚，<a id="a-1f"></a>啼哭、<a id="a-1g"></a>忧苦、<a id="a-1h"></a>懊恼皆缘老死有，<a id="a-1i"></a>如此具足纯生大苦阴。</p>
  <p id="a1j">“阿难，<a id="a-1k"></a>缘生有老死者，<a id="a-1l"></a>此说缘生有老死，<a id="a-1m"></a>当知所谓缘生有老死。<a id="a-1n"></a>阿难，<a id="a-1o"></a>若无生，<a id="a-1p"></a>鱼、<a id="a-1q"></a>鱼种，<a id="a-1r"></a>鸟、<a id="a-1s"></a>鸟种，<a id="a-1t"></a>蚊、<a id="a-1u"></a>蚊种，<a id="a-1v"></a>龙、<a id="a-1w"></a>龙种，<a id="a-1x"></a>神、<a id="a-1y"></a>神种，<a id="a-1z"></a>鬼、<a id="a-20"></a>鬼种，<a id="a-21"></a>天、<a id="a-22"></a>天种，<a id="a-23"></a>人、<a id="a-24"></a>人种，<a id="a-25"></a>阿难，<a id="a-26"></a>彼彼众生随彼彼处，<a id="a-27"></a>若无生，<a id="a-28"></a>各各无生者，<a id="a-29"></a>设使离生，<a id="a-2A"></a>当有老死耶？<a id="a-2B"></a>”</p>
  <p id="a2C">答曰：<a id="a-2D"></a>“无也。<a id="a-2E"></a>”</p>
  <p id="a2F">“阿难，<a id="a-2G"></a>是故当知是老死因、<a id="a-2H"></a>老死习、<a id="a-2I"></a>老死本、<a id="a-2J"></a>老死缘者，<a id="a-2K"></a>谓此生也。<a id="a-2L"></a>所以者何？<a id="a-2M"></a>缘生故则有老死。<a id="a-2N"></a>阿难，<a id="a-2O"></a>缘有有生者，<a id="a-2P"></a>此说缘有有生，<a id="a-2Q"></a>当知所谓缘有有生。<a id="a-2R"></a>阿难，<a id="a-2S"></a>若无有，<a id="a-2T"></a>鱼、<a id="a-2U"></a>鱼种，<a id="a-2V"></a>鸟、<a id="a-2W"></a>鸟种，<a id="a-2X"></a>蚊、<a id="a-2Y"></a>蚊种，<a id="a-2Z"></a>龙、<a id="a-2a"></a>龙种，<a id="a-2b"></a>神、<a id="a-2c"></a>神种，<a id="a-2d"></a>鬼、<a id="a-2e"></a>鬼种，<a id="a-2f"></a>天、<a id="a-2g"></a>天种，<a id="a-2h"></a>人、<a id="a-2i"></a>人种，<a id="a-2j"></a>阿难，<a id="a-2k"></a>彼彼众生随彼彼处无有，<a id="a-2l"></a>各各无有者，<a id="a-2m"></a>设使离有，<a id="a-2n"></a>当有生耶？<a id="a-2o"></a>”</p>
  <p id="a2p">答曰：<a id="a-2q"></a>“无也。<a id="a-2r"></a>”</p>
  <p id="a2s">“阿难，<a id="a-2t"></a>是故当知是生因、<a id="a-2u"></a>生习、<a id="a-2v"></a>生本、<a id="a-2w"></a>生缘者，<a id="a-2x"></a>谓此有也。<a id="a-2y"></a>所以者何？<a id="a-2z"></a>缘有故则有生。<a id="a-30"></a>阿难，<a id="a-31"></a>缘受有有者，<a id="a-32"></a>此说缘受有有，<a id="a-33"></a>当知所谓缘受有有。<a id="a-34"></a>阿难，<a id="a-35"></a>若无受，<a id="a-36"></a>各各无受者，<a id="a-37"></a>设使离受，<a id="a-38"></a>当复有有，<a id="a-39"></a>施设有有耶？<a id="a-3A"></a>”</p>
  <p id="a3B">答曰：<a id="a-3C"></a>“无也。<a id="a-3D"></a>”</p>
  <p id="a3E">“阿难，<a id="a-3F"></a>是故当知是有因、<a id="a-3G"></a>有习、<a id="a-3H"></a>有本、<a id="a-3I"></a>有缘者，<a id="a-3J"></a>谓此受也。<a id="a-3K"></a>所以者何？<a id="a-3L"></a>缘受故则有有。<a id="a-3M"></a>阿难，<a id="a-3N"></a>缘爱有受者，<a id="a-3O"></a>此说缘爱有受，<a id="a-3P"></a>当知所谓缘爱有受。<a id="a-3Q"></a>阿难，<a id="a-3R"></a>若无爱，<a id="a-3S"></a>各各无爱者，<a id="a-3T"></a>设使离爱，<a id="a-3U"></a>当复有受立于受耶？<a id="a-3V"></a>”</p>
  <p id="a3W">答曰：<a id="a-3X"></a>“无也。<a id="a-3Y"></a>”</p>
  <p id="a3Z">“阿难，<a id="a-3a"></a>是故当知是受因、<a id="a-3b"></a>受习、<a id="a-3c"></a>受本、<a id="a-3d"></a>受缘者，<a id="a-3e"></a>谓此爱也。<a id="a-3f"></a>所以者何？<a id="a-3g"></a>缘爱故则有受。<a id="a-3h"></a>阿难，<a id="a-3i"></a>是为缘爱有求，<a id="a-3j"></a>缘求有利，<a id="a-3k"></a>缘利有分，<a id="a-3l"></a>缘分有染欲，<a id="a-3m"></a>缘染欲有著，<a id="a-3n"></a>缘著有悭，<a id="a-3o"></a>缘悭有家，<a id="a-3p"></a>缘家有守。<a id="a-3q"></a>阿难，<a id="a-3r"></a>缘守故便有刀杖、<a id="a-3s"></a>斗诤、<a id="a-3t"></a>谀谄、<a id="a-3u"></a>欺诳、<a id="a-3v"></a>妄言、<a id="a-3w"></a>两舌，<a id="a-3x"></a>起无量恶不善之法，<a id="a-3y"></a>有如此具足纯生大苦阴。<a id="a-3z"></a>阿难，<a id="a-40"></a>若无守，<a id="a-41"></a>各各无守者，<a id="a-42"></a>设使离守，<a id="a-43"></a>当有刀杖、<a id="a-44"></a>斗诤、<a id="a-45"></a>谀谄、<a id="a-46"></a>欺诳、<a id="a-47"></a>妄言、<a id="a-48"></a>两舌，<a id="a-49"></a>起无量恶不善之法耶？<a id="a-4A"></a>”</p>
  <p id="a4B">答曰：<a id="a-4C"></a>“无也。<a id="a-4D"></a>”</p>
  <p id="a4E">“阿难，<a id="a-4F"></a>是故当知是刀杖、<a id="a-4G"></a>斗诤、<a id="a-4H"></a>谀谄、<a id="a-4I"></a>欺诳、<a id="a-4J"></a>妄言、<a id="a-4K"></a>两舌，<a id="a-4L"></a>起无量恶不善之法，<a id="a-4M"></a>因是习、<a id="a-4N"></a>是本、<a id="a-4O"></a>是缘者，<a id="a-4P"></a>谓此守也。<a id="a-4Q"></a>所以者何？<a id="a-4R"></a>缘守故则有刀杖、<a id="a-4S"></a>斗诤、<a id="a-4T"></a>谀谄、<a id="a-4U"></a>欺诳、<a id="a-4V"></a>妄言、<a id="a-4W"></a>两舌，<a id="a-4X"></a>起无量恶不善之法，<a id="a-4Y"></a>有如此具足纯生大苦阴。<a id="a-4Z"></a>阿难，<a id="a-4a"></a>缘家有守者，<a id="a-4b"></a>此说缘家有守，<a id="a-4c"></a>当知所谓缘家有守。<a id="a-4d"></a>阿难，<a id="a-4e"></a>若无家，<a id="a-4f"></a>各各无家者，<a id="a-4g"></a>设使离家，<a id="a-4h"></a>当有守耶？<a id="a-4i"></a>”</p>
  <p id="a4j">答曰：<a id="a-4k"></a>“无也。<a id="a-4l"></a>”</p>
  <p id="a4m">“阿难，<a id="a-4n"></a>是故当知是守因、<a id="a-4o"></a>守习、<a id="a-4p"></a>守本、<a id="a-4q"></a>守缘者，<a id="a-4r"></a>谓此家也。<a id="a-4s"></a>所以者何？<a id="a-4t"></a>缘家故则有守。<a id="a-4u"></a>阿难，<a id="a-4v"></a>缘悭有家者，<a id="a-4w"></a>此说缘悭有家，<a id="a-4x"></a>当知所谓缘悭有家。<a id="a-4y"></a>阿难，<a id="a-4z"></a>若无悭，<a id="a-50"></a>各各无悭者，<a id="a-51"></a>设使离悭，<a id="a-52"></a>当有家耶？<a id="a-53"></a>”</p>
  <p id="a54">答曰：<a id="a-55"></a>“无也。<a id="a-56"></a>”</p>
  <p id="a57">“阿难，<a id="a-58"></a>是故当知是家因、<a id="a-59"></a>家习、<a id="a-5A"></a>家本、<a id="a-5B"></a>家缘者，<a id="a-5C"></a>谓此悭也。<a id="a-5D"></a>所以者何？<a id="a-5E"></a>缘悭故则有家。<a id="a-5F"></a>阿难，<a id="a-5G"></a>缘著有悭者，<a id="a-5H"></a>此说缘著有悭，<a id="a-5I"></a>当知所谓缘著有悭。<a id="a-5J"></a>阿难，<a id="a-5K"></a>若无著，<a id="a-5L"></a>各各无著者，<a id="a-5M"></a>设使离著，<a id="a-5N"></a>当有悭耶？<a id="a-5O"></a>”</p>
  <p id="a5P">答曰：<a id="a-5Q"></a>“无也。<a id="a-5R"></a>”</p>
  <p id="a5S">“阿难，<a id="a-5T"></a>是故当知是悭因、<a id="a-5U"></a>悭习、<a id="a-5V"></a>悭本、<a id="a-5W"></a>悭缘者，<a id="a-5X"></a>谓此著也。<a id="a-5Y"></a>所以者何？<a id="a-5Z"></a>缘著故则有悭。<a id="a-5a"></a>阿难，<a id="a-5b"></a>缘欲有著者，<a id="a-5c"></a>此说缘欲有著，<a id="a-5d"></a>当知所谓缘欲有著。<a id="a-5e"></a>阿难，<a id="a-5f"></a>若无欲，<a id="a-5g"></a>各各无欲者，<a id="a-5h"></a>设使离欲，<a id="a-5i"></a>当有著耶？<a id="a-5j"></a>”</p>
  <p id="a5k">答曰：<a id="a-5l"></a>“无也。<a id="a-5m"></a>”</p>
  <p id="a5n">“阿难，<a id="a-5o"></a>是故当知是著因、<a id="a-5p"></a>著习、<a id="a-5q"></a>著本、<a id="a-5r"></a>著缘者，<a id="a-5s"></a>谓此欲也。<a id="a-5t"></a>所以者何？<a id="a-5u"></a>缘欲故则有著。<a id="a-5v"></a>阿难，<a id="a-5w"></a>缘分有染欲者，<a id="a-5x"></a>此说缘分有染欲，<a id="a-5y"></a>当知所谓缘分有染欲。<a id="a-5z"></a>阿难，<a id="a-60"></a>若无分，<a id="a-61"></a>各各无分者，<a id="a-62"></a>设使离分，<a id="a-63"></a>当有染欲耶？<a id="a-64"></a>”</p>
  <p id="a65">答曰：<a id="a-66"></a>“无也。<a id="a-67"></a>”</p>
  <p id="a68">“阿难，<a id="a-69"></a>是故当知是染欲因、<a id="a-6A"></a>染欲习、<a id="a-6B"></a>染欲本、<a id="a-6C"></a>染欲缘者，<a id="a-6D"></a>谓此分也。<a id="a-6E"></a>所以者何？<a id="a-6F"></a>缘分故则有染欲。<a id="a-6G"></a>阿难，<a id="a-6H"></a>缘利有分者，<a id="a-6I"></a>此说缘利有分，<a id="a-6J"></a>当知所谓缘利有分。<a id="a-6K"></a>阿难，<a id="a-6L"></a>若无利，<a id="a-6M"></a>各各无利者，<a id="a-6N"></a>设使离利，<a id="a-6O"></a>当有分耶？<a id="a-6P"></a>”</p>
  <p id="a6Q">答曰：<a id="a-6R"></a>“无也。<a id="a-6S"></a>”</p>
  <p id="a6T">“阿难，<a id="a-6U"></a>是故当知是分因、<a id="a-6V"></a>分习、<a id="a-6W"></a>分本、<a id="a-6X"></a>分缘者，<a id="a-6Y"></a>谓此利也。<a id="a-6Z"></a>所以者何？<a id="a-6a"></a>缘利故则有分。<a id="a-6b"></a>阿难，<a id="a-6c"></a>缘求有利者，<a id="a-6d"></a>此说缘求有利，<a id="a-6e"></a>当知所谓缘求有利。<a id="a-6f"></a>阿难，<a id="a-6g"></a>若无求，<a id="a-6h"></a>各各无求者，<a id="a-6i"></a>设使离求，<a id="a-6j"></a>当有利耶？</p>
  <p id="a6k">答曰：<a id="a-6l"></a>“无也。<a id="a-6m"></a>”</p>
  <p id="a6n">“阿难，<a id="a-6o"></a>是故当知是利因、<a id="a-6p"></a>利习、<a id="a-6q"></a>利本、<a id="a-6r"></a>利缘者，<a id="a-6s"></a>谓此求也。<a id="a-6t"></a>所以者何？<a id="a-6u"></a>缘求故则有利。<a id="a-6v"></a>阿难，<a id="a-6w"></a>缘爱有求者，<a id="a-6x"></a>此说缘爱有求，<a id="a-6y"></a>当知所谓缘爱有求。<a id="a-6z"></a>阿难，<a id="a-70"></a>若无爱，<a id="a-71"></a>各各无爱者，<a id="a-72"></a>设使离爱，<a id="a-73"></a>当有求耶？<a id="a-74"></a>”</p>
  <p id="a75">答曰：<a id="a-76"></a>“无也。<a id="a-77"></a>”</p>
  <p id="a78">“阿难，<a id="a-79"></a>是故当知是求因、<a id="a-7A"></a>求习、<a id="a-7B"></a>求本、<a id="a-7C"></a>求缘者，<a id="a-7D"></a>谓此爱也。<a id="a-7E"></a>所以者何？<a id="a-7F"></a>缘爱故则有求。<a id="a-7G"></a>阿难，<a id="a-7H"></a>欲爱及有爱，<a id="a-7I"></a>此二法因觉、<a id="a-7J"></a>缘觉致来。<a id="a-7K"></a>阿难，<a id="a-7L"></a>若有问者：<a id="a-7M"></a>‘觉有缘耶？<a id="a-7N"></a>’当如是答：<a id="a-7O"></a>‘觉亦有缘。<a id="a-7P"></a>’若有问者：<a id="a-7Q"></a>‘觉有何缘？<a id="a-7R"></a>’当如是答：<a id="a-7S"></a>‘缘更乐也。<a id="a-7T"></a>’当知所谓缘更乐有觉。<a id="a-7U"></a>阿难，<a id="a-7V"></a>若无有眼更乐，<a id="a-7W"></a>各各无眼更乐者，<a id="a-7X"></a>设使离眼更乐，<a id="a-7Y"></a>当有缘眼更乐生乐觉、<a id="a-7Z"></a>苦觉、<a id="a-7a"></a>不苦不乐觉耶？<a id="a-7b"></a>”</p>
  <p id="a7c">答曰：<a id="a-7d"></a>“无也。<a id="a-7e"></a>”</p>
  <p id="a7f">“阿难，<a id="a-7g"></a>若无耳、<a id="a-7h"></a>鼻、<a id="a-7i"></a>舌、<a id="a-7j"></a>身、<a id="a-7k"></a>意更乐，<a id="a-7l"></a>各各无意更乐者，<a id="a-7m"></a>设使离意更乐，<a id="a-7n"></a>当有缘意更乐生乐觉、<a id="a-7o"></a>苦觉、<a id="a-7p"></a>不苦不乐觉耶？<a id="a-7q"></a>”</p>
  <p id="a7r">答曰：<a id="a-7s"></a>“无也。<a id="a-7t"></a>”</p>
  <p id="a7u">“阿难，<a id="a-7v"></a>是故当知是觉因、<a id="a-7w"></a>觉习、<a id="a-7x"></a>觉本、<a id="a-7y"></a>觉缘者，<a id="a-7z"></a>谓此更乐也。<a id="a-80"></a>所以者何？<a id="a-81"></a>缘更乐故则有觉。<a id="a-82"></a>阿难，<a id="a-83"></a>若有问者：<a id="a-84"></a>‘更乐有缘耶？<a id="a-85"></a>’当如是答：<a id="a-86"></a>‘更乐有缘。<a id="a-87"></a>’若有问者：<a id="a-88"></a>‘更乐有何缘？<a id="a-89"></a>’当如是答：<a id="a-8A"></a>‘缘名色也。<a id="a-8B"></a>’当知所谓缘名色有更乐。<a id="a-8C"></a>阿难，<a id="a-8D"></a>所行、<a id="a-8E"></a>所缘有名身，<a id="a-8F"></a>离此行、<a id="a-8G"></a>离此缘有有对更乐耶？<a id="a-8H"></a>”</p>
  <p id="a8I">答曰：<a id="a-8J"></a>“无也。<a id="a-8K"></a>”</p>
  <p id="a8L">“阿难，<a id="a-8M"></a>所行、<a id="a-8N"></a>所缘有色身，<a id="a-8O"></a>离此行、<a id="a-8P"></a>离此缘有增语更乐耶？<a id="a-8Q"></a>”</p>
  <p id="a8R">答曰：<a id="a-8S"></a>“无也。<a id="a-8T"></a>”</p>
  <p id="a8U">“设使离名身及色身，<a id="a-8V"></a>当有更乐施设更乐耶？<a id="a-8W"></a>”</p>
  <p id="a8X">答曰：<a id="a-8Y"></a>“无也。<a id="a-8Z"></a>”</p>
  <p id="a8a">“阿难，<a id="a-8b"></a>是故当知是更乐因、<a id="a-8c"></a>更乐习、<a id="a-8d"></a>更乐本、<a id="a-8e"></a>更乐缘者，<a id="a-8f"></a>谓此名色也。<a id="a-8g"></a>所以者何？<a id="a-8h"></a>缘名色故则有更乐。<a id="a-8i"></a>阿难，<a id="a-8j"></a>若有问者：<a id="a-8k"></a>‘名色有缘耶？<a id="a-8l"></a>’当如是答：<a id="a-8m"></a>‘名色有缘。<a id="a-8n"></a>’若有问者：<a id="a-8o"></a>‘名色有何缘？<a id="a-8p"></a>’当如是答：<a id="a-8q"></a>‘缘识也。<a id="a-8r"></a>’当知所谓缘识有名色。<a id="a-8s"></a>阿难，<a id="a-8t"></a>若识不入母胎者，<a id="a-8u"></a>有名色成此身耶？<a id="a-8v"></a>”</p>
  <p id="a8w">答曰：<a id="a-8x"></a>“无也。<a id="a-8y"></a>”</p>
  <p id="a8z">“阿难，<a id="a-90"></a>若识入胎即出者，<a id="a-91"></a>名色会精耶？<a id="a-92"></a>”</p>
  <p id="a93">答曰：<a id="a-94"></a>“不会。<a id="a-95"></a>”</p>
  <p id="a96">“阿难，<a id="a-97"></a>若幼童男童女识初断坏不有者，<a id="a-98"></a>名色转增长耶？<a id="a-99"></a>”</p>
  <p id="a9A">答曰：<a id="a-9B"></a>“不也。<a id="a-9C"></a>”</p>
  <p id="a9D">“阿难，<a id="a-9E"></a>是故当知是名色因、<a id="a-9F"></a>名色习、<a id="a-9G"></a>名色本、<a id="a-9H"></a>名色缘者，<a id="a-9I"></a>谓此识也。<a id="a-9J"></a>所以者何？<a id="a-9K"></a>缘识故则有名色。<a id="a-9L"></a>阿难，<a id="a-9M"></a>若有问者：<a id="a-9N"></a>‘识有缘耶？<a id="a-9O"></a>’当如是答：<a id="a-9P"></a>‘识亦有缘。<a id="a-9Q"></a>’若有问者：<a id="a-9R"></a>‘识有何缘？<a id="a-9S"></a>’当如是答：<a id="a-9T"></a>‘缘名色也。<a id="a-9U"></a>’当知所谓缘名色有识。<a id="a-9V"></a>阿难，<a id="a-9W"></a>若识不得名色，<a id="a-9X"></a>若识不立、<a id="a-9Y"></a>不倚名色者，<a id="a-9Z"></a>识宁有生、<a id="a-9a"></a>有老、<a id="a-9b"></a>有病、<a id="a-9c"></a>有死、<a id="a-9d"></a>有苦耶？<a id="a-9e"></a>”</p>
  <p id="a9f">答曰：<a id="a-9g"></a>“无也。<a id="a-9h"></a>”</p>
  <p id="a9i">“阿难，<a id="a-9j"></a>是故当知是识因、<a id="a-9k"></a>识习、<a id="a-9l"></a>识本、<a id="a-9m"></a>识缘者，<a id="a-9n"></a>谓此名色也。<a id="a-9o"></a>所以者何？<a id="a-9p"></a>缘名色故则有识。<a id="a-9q"></a>阿难，<a id="a-9r"></a>是为缘名色有识，<a id="a-9s"></a>缘识亦有名色，<a id="a-9t"></a>由是增语，<a id="a-9u"></a>增语说传，<a id="a-9v"></a>传说可施设有，<a id="a-9w"></a>谓识、<a id="a-9x"></a>名色共俱也。<a id="a-9y"></a>阿难，<a id="a-9z"></a>云何有一见有神耶？<a id="a-A0"></a>”</p>
  <p id="aA1">尊者阿难白世尊曰：<a id="a-A2"></a>“世尊为法本！<a id="a-A3"></a>世尊为法主！<a id="a-A4"></a>法由世尊，<a id="a-A5"></a>惟愿说之！<a id="a-A6"></a>我今闻已，<a id="a-A7"></a>得广知义。<a id="a-A8"></a>”</p>
  <p id="aA9">佛便告曰：<a id="a-AA"></a>“阿难，<a id="a-AB"></a>谛听！<a id="a-AC"></a>善思念之，<a id="a-AD"></a>我当为汝分别其义。<a id="a-AE"></a>”尊者阿难受教而听。</p>
  <p id="aAF">佛言：<a id="a-AG"></a>“阿难，<a id="a-AH"></a>或有一见觉是神，<a id="a-AI"></a>或复有一不见觉是神，<a id="a-AJ"></a>见神能觉，<a id="a-AK"></a>然神法能觉；<a id="a-AL"></a>或复有一不见觉是神，<a id="a-AM"></a>亦不见神能觉，<a id="a-AN"></a>然神法能觉，<a id="a-AO"></a>但见神无所觉。<a id="a-AP"></a>阿难，<a id="a-AQ"></a>若有一见觉是神者，<a id="a-AR"></a>应当问彼：<a id="a-AS"></a>‘汝有三觉——乐觉、<a id="a-AT"></a>苦觉、<a id="a-AU"></a>不苦不乐觉，<a id="a-AV"></a>汝此三觉为见何觉是神耶？<a id="a-AW"></a>’阿难，<a id="a-AX"></a>当复语彼，<a id="a-AY"></a>若有觉乐觉者，<a id="a-AZ"></a>彼于尔时二觉灭——苦觉、<a id="a-Aa"></a>不苦不乐觉，<a id="a-Ab"></a>彼于尔时唯觉乐觉。<a id="a-Ac"></a>乐觉者，<a id="a-Ad"></a>是无常法、<a id="a-Ae"></a>苦法、<a id="a-Af"></a>灭法，<a id="a-Ag"></a>苦乐觉已灭，<a id="a-Ah"></a>彼不作是念：<a id="a-Ai"></a>‘非为神灭耶？<a id="a-Aj"></a>’阿难，<a id="a-Ak"></a>若复有一觉苦觉者，<a id="a-Al"></a>彼于尔时二觉灭——乐觉、<a id="a-Am"></a>不苦不乐觉，<a id="a-An"></a>彼于尔时唯觉苦觉。<a id="a-Ao"></a>苦觉者，<a id="a-Ap"></a>是无常法、<a id="a-Aq"></a>苦法、<a id="a-Ar"></a>灭法，<a id="a-As"></a>若苦觉已灭，<a id="a-At"></a>彼不作是念：<a id="a-Au"></a>‘非为神灭耶？<a id="a-Av"></a>’阿难，<a id="a-Aw"></a>若复有一觉不苦不乐觉者，<a id="a-Ax"></a>彼于尔时二觉灭——乐觉、<a id="a-Ay"></a>苦觉，<a id="a-Az"></a>彼于尔时唯觉不苦不乐觉。<a id="a-B0"></a>不苦不乐觉者，<a id="a-B1"></a>是无常法、<a id="a-B2"></a>苦法、<a id="a-B3"></a>灭法。<a id="a-B4"></a>若不苦不乐觉已灭，<a id="a-B5"></a>彼不作是念：<a id="a-B6"></a>‘非为神灭耶？<a id="a-B7"></a>’阿难，<a id="a-B8"></a>彼如是无常法但离苦乐，<a id="a-B9"></a>当复见觉是神耶？<a id="a-BA"></a>”</p>
  <p id="aBB">答曰：<a id="a-BC"></a>“不也。<a id="a-BD"></a>”</p>
  <p id="aBE">“阿难，<a id="a-BF"></a>是故彼如是无常法但离苦乐，<a id="a-BG"></a>不应复见觉是神也。<a id="a-BH"></a>阿难，<a id="a-BI"></a>若复有一不见觉是神，<a id="a-BJ"></a>然神能觉，<a id="a-BK"></a>见神法能觉者，<a id="a-BL"></a>应当语彼：<a id="a-BM"></a>‘汝若无觉者，<a id="a-BN"></a>觉不可得，<a id="a-BO"></a>不应说是我所有。<a id="a-BP"></a>’阿难，<a id="a-BQ"></a>彼当复如是见觉不是神，<a id="a-BR"></a>然神能觉，<a id="a-BS"></a>见神法能觉耶？<a id="a-BT"></a>”</p>
  <p id="aBU">答曰：<a id="a-BV"></a>“不也。<a id="a-BW"></a>”</p>
  <p id="aBX">“阿难，<a id="a-BY"></a>是故彼不应如是见觉非神，<a id="a-BZ"></a>神能觉，<a id="a-Ba"></a>见神法能觉。<a id="a-Bb"></a>阿难，<a id="a-Bc"></a>若复有一不见觉是神，<a id="a-Bd"></a>亦不见神能觉，<a id="a-Be"></a>然神法能觉，<a id="a-Bf"></a>但见神无所觉者，<a id="a-Bg"></a>应当语彼：<a id="a-Bh"></a>‘汝若无觉都不可得，<a id="a-Bi"></a>神离觉者，<a id="a-Bj"></a>不应神清净。<a id="a-Bk"></a>’阿难，<a id="a-Bl"></a>彼当复见觉非神，<a id="a-Bm"></a>亦不见神能觉、<a id="a-Bn"></a>神法能觉，<a id="a-Bo"></a>但见神无所觉耶？<a id="a-Bp"></a>”</p>
  <p id="aBq">答曰：<a id="a-Br"></a>“不也。<a id="a-Bs"></a>”</p>
  <p id="aBt">“阿难，<a id="a-Bu"></a>是故彼不应如是见觉非神，<a id="a-Bv"></a>亦不见神能觉、<a id="a-Bw"></a>神法能觉，<a id="a-Bx"></a>但见神无所觉，<a id="a-By"></a>是谓有一见有神也。<a id="a-Bz"></a>阿难，<a id="a-C0"></a>云何有一不见有神耶？<a id="a-C1"></a>”</p>
  <p id="aC2">尊者阿难白世尊曰：<a id="a-C3"></a>“世尊为法本！<a id="a-C4"></a>世尊为法主！<a id="a-C5"></a>法由世尊，<a id="a-C6"></a>惟愿说之！<a id="a-C7"></a>我今闻已，<a id="a-C8"></a>得广知义。<a id="a-C9"></a>”</p>
  <p id="aCA">佛便告曰：<a id="a-CB"></a>“阿难，<a id="a-CC"></a>谛听！<a id="a-CD"></a>善思念之，<a id="a-CE"></a>我当为汝分别其义。<a id="a-CF"></a>”尊者阿难受教而听。</p>
  <p id="aCG">佛言：<a id="a-CH"></a>“阿难，<a id="a-CI"></a>或有一不见觉是神，<a id="a-CJ"></a>亦不见神能觉，<a id="a-CK"></a>然神法能觉，<a id="a-CL"></a>亦不见神无所觉，<a id="a-CM"></a>彼如是不见已，<a id="a-CN"></a>则不受此世间；<a id="a-CO"></a>彼不受已，<a id="a-CP"></a>则不疲劳；<a id="a-CQ"></a>不疲劳已，<a id="a-CR"></a>便般涅槃：<a id="a-CS"></a>我生已尽，<a id="a-CT"></a>梵行已立，<a id="a-CU"></a>所作已办，<a id="a-CV"></a>不更受有，<a id="a-CW"></a>知如真。<a id="a-CX"></a>阿难，<a id="a-CY"></a>是谓增语，<a id="a-CZ"></a>增语说传，<a id="a-Ca"></a>传设可施设有。<a id="a-Cb"></a>知是者，<a id="a-Cc"></a>则无所受。<a id="a-Cd"></a>阿难，<a id="a-Ce"></a>若比丘如是正解脱者，<a id="a-Cf"></a>此不复有见如来终，<a id="a-Cg"></a>见如来不终，<a id="a-Ch"></a>见如来终、<a id="a-Ci"></a>不终，<a id="a-Cj"></a>见如来亦非终亦非不终，<a id="a-Ck"></a>是谓有一不见有神也。<a id="a-Cl"></a>阿难，<a id="a-Cm"></a>云何有一有神施设而施设耶？<a id="a-Cn"></a>”</p>
  <p id="aCo">尊者阿难白世尊曰：<a id="a-Cp"></a>“世尊为法本！<a id="a-Cq"></a>世尊为法主！<a id="a-Cr"></a>法由世尊，<a id="a-Cs"></a>惟愿说之！<a id="a-Ct"></a>我今闻已，<a id="a-Cu"></a>得广知义。<a id="a-Cv"></a>”</p>
  <p id="aCw">佛便告曰：<a id="a-Cx"></a>“阿难，<a id="a-Cy"></a>谛听！<a id="a-Cz"></a>善思念之，<a id="a-D0"></a>我当为汝分别其义。<a id="a-D1"></a>”尊者阿难受教而听。</p>
  <p id="aD2">佛言：<a id="a-D3"></a>“阿难，<a id="a-D4"></a>或有一少色是神施设而施设，<a id="a-D5"></a>或复有一非少色是神施设而施设，<a id="a-D6"></a>无量色是神施设而施设。<a id="a-D7"></a>或复有一非少色是神施设而施设，<a id="a-D8"></a>亦非无量色是神施设而施设，<a id="a-D9"></a>少无色是神施设而施设。<a id="a-DA"></a>或复有一非少色是神施设而施设，<a id="a-DB"></a>亦非无量色是神施设而施设，<a id="a-DC"></a>亦非少无色是神施设而施设，<a id="a-DD"></a>无量无色是神施设而施设。</p>
  <p id="aDE">“阿难，<a id="a-DF"></a>若有一少色是神施设而施设者，<a id="a-DG"></a>彼今少色是神施设而施设，<a id="a-DH"></a>身坏命终，<a id="a-DI"></a>亦如是说、<a id="a-DJ"></a>亦如是见。<a id="a-DK"></a>有神若离少色时，<a id="a-DL"></a>亦如是如是思，<a id="a-DM"></a>彼作如是念。<a id="a-DN"></a>阿难，<a id="a-DO"></a>如是有一少色是神施设而施设，<a id="a-DP"></a>如是有一少色是神见著而著。</p>
  <p id="aDQ">“阿难，<a id="a-DR"></a>若复有一非少色是神施设而施设，<a id="a-DS"></a>无量色是神施设而施设者，<a id="a-DT"></a>彼今无量色是神施设而施设，<a id="a-DU"></a>身坏命终，<a id="a-DV"></a>亦如是说、<a id="a-DW"></a>亦如是见。<a id="a-DX"></a>有神若离无量色时，<a id="a-DY"></a>亦如是如是思，<a id="a-DZ"></a>彼作如是念。<a id="a-Da"></a>阿难，<a id="a-Db"></a>如是有一无量色是神施设而施设，<a id="a-Dc"></a>如是无量色是神见著而著。</p>
  <p id="aDd">“阿难，<a id="a-De"></a>若复有一非少色是神施设而施设，<a id="a-Df"></a>亦非无量色是神施设而施设，<a id="a-Dg"></a>少无色是神施设而施设者，<a id="a-Dh"></a>彼今少无色是神施设而施设，<a id="a-Di"></a>身坏命终，<a id="a-Dj"></a>亦如是说、<a id="a-Dk"></a>亦如是见。<a id="a-Dl"></a>有神若离少无色时，<a id="a-Dm"></a>亦如是如是思，<a id="a-Dn"></a>彼作如是念。<a id="a-Do"></a>阿难，<a id="a-Dp"></a>如是有一少无色是神施设而施设，<a id="a-Dq"></a>如是有一少无色是神见著而著。</p>
  <p id="aDr">“阿难，<a id="a-Ds"></a>若复有一非少色是神施设而施设，<a id="a-Dt"></a>亦非无量色是神施设而施设，<a id="a-Du"></a>亦非少无色是神施设而施设，<a id="a-Dv"></a>无量无色是神施设而施设者，<a id="a-Dw"></a>彼今无量无色是神施设而施设，<a id="a-Dx"></a>身坏命终，<a id="a-Dy"></a>亦如是说、<a id="a-Dz"></a>亦如是见。<a id="a-E0"></a>有神若离无量无色时，<a id="a-E1"></a>亦如是如是思，<a id="a-E2"></a>彼作如是念。<a id="a-E3"></a>阿难，<a id="a-E4"></a>如是有一无量无色是神施设而施设，<a id="a-E5"></a>如是有一无量无色是神见著而著，<a id="a-E6"></a>是谓有一有神施设而施设也。</p>
  <p id="aE7">“阿难，<a id="a-E8"></a>云何有一无神施设而施设耶？<a id="a-E9"></a>”</p>
  <p id="aEA">尊者阿难白世尊曰：<a id="a-EB"></a>“世尊为法本！<a id="a-EC"></a>世尊为法主！<a id="a-ED"></a>法由世尊，<a id="a-EE"></a>惟愿说之！<a id="a-EF"></a>我今闻已，<a id="a-EG"></a>得广知义。<a id="a-EH"></a>”</p>
  <p id="aEI">佛便告曰：<a id="a-EJ"></a>“阿难，<a id="a-EK"></a>谛听！<a id="a-EL"></a>善思念之，<a id="a-EM"></a>我当为汝分别其义。<a id="a-EN"></a>”尊者阿难受教而听。</p>
  <p id="aEO">佛言：<a id="a-EP"></a>“阿难，<a id="a-EQ"></a>或有一非少色是神施设而施设，<a id="a-ER"></a>亦非无量色是神施设而施设，<a id="a-ES"></a>亦非少无色是神施设而施设，<a id="a-ET"></a>亦非无量无色是神施设而施设。<a id="a-EU"></a>阿难，<a id="a-EV"></a>若有一非少色是神施设而施设者，<a id="a-EW"></a>彼非今少色是神施设而施设，<a id="a-EX"></a>身坏命终，<a id="a-EY"></a>亦不如是说、<a id="a-EZ"></a>亦不如是见。<a id="a-Ea"></a>有神若离少色时，<a id="a-Eb"></a>亦不如是如是思，<a id="a-Ec"></a>亦不作如是念。<a id="a-Ed"></a>阿难，<a id="a-Ee"></a>如是有一非少色是神施设而施设，<a id="a-Ef"></a>如是有一非少色是神不见著而著。</p>
  <p id="aEg">“阿难，<a id="a-Eh"></a>若复有一非无量色是神施设而施设者，<a id="a-Ei"></a>彼非今无量色是神施设而施设，<a id="a-Ej"></a>身坏命终，<a id="a-Ek"></a>亦不如是说、<a id="a-El"></a>亦不如是见。<a id="a-Em"></a>有神若离无量色时，<a id="a-En"></a>亦不如是如是思，<a id="a-Eo"></a>亦不作如是念。<a id="a-Ep"></a>阿难，<a id="a-Eq"></a>如是有一非无量色是神施设而施设，<a id="a-Er"></a>如是有一非无量色是神不见著而著。</p>
  <p id="aEs">“阿难，<a id="a-Et"></a>若复有一非少无色是神施设而施设者，<a id="a-Eu"></a>彼非今少无色是神施设而施设，<a id="a-Ev"></a>身坏命终，<a id="a-Ew"></a>亦不如是说、<a id="a-Ex"></a>亦不如是见。<a id="a-Ey"></a>有神若离少无色时，<a id="a-Ez"></a>亦不如是如是思，<a id="a-F0"></a>亦不作如是念。<a id="a-F1"></a>阿难，<a id="a-F2"></a>如是有一非少无色是神施设而施设，<a id="a-F3"></a>如是有一非少无色是神不见著而著。</p>
  <p id="aF4">“阿难，<a id="a-F5"></a>若复有一非无量无色是神施设而施设者，<a id="a-F6"></a>彼非今无量无色是神施设而施设，<a id="a-F7"></a>身坏命终，<a id="a-F8"></a>亦不如是说、<a id="a-F9"></a>亦不如是见。<a id="a-FA"></a>有神若离无量无色时，<a id="a-FB"></a>亦不如是如是思，<a id="a-FC"></a>亦不作如是念。<a id="a-FD"></a>阿难，<a id="a-FE"></a>如是有一非无量无色是神施设而施设，<a id="a-FF"></a>如是有一非无量无色是神不见著而著。<a id="a-FG"></a>阿难，<a id="a-FH"></a>是谓有一无神施设而施设也。</p>
  <p id="aFI">“复次，<a id="a-FJ"></a>阿难，<a id="a-FK"></a>有七识住及二处。<a id="a-FL"></a>云何七识住？<a id="a-FM"></a>有色众生若干身、<a id="a-FN"></a>若干想，<a id="a-FO"></a>谓人及欲天，<a id="a-FP"></a>是谓第一识住。<a id="a-FQ"></a>复次，<a id="a-FR"></a>阿难，<a id="a-FS"></a>有色众生若干身、<a id="a-FT"></a>一想，<a id="a-FU"></a>谓梵天初生不夭寿，<a id="a-FV"></a>是谓第二识住。<a id="a-FW"></a>复次，<a id="a-FX"></a>阿难，<a id="a-FY"></a>有色众生一身、<a id="a-FZ"></a>若干想，<a id="a-Fa"></a>谓晃昱天，<a id="a-Fb"></a>是谓第三识住。<a id="a-Fc"></a>复次，<a id="a-Fd"></a>阿难，<a id="a-Fe"></a>有色众生一身、<a id="a-Ff"></a>一想，<a id="a-Fg"></a>谓遍净天，<a id="a-Fh"></a>是谓第四识住。<a id="a-Fi"></a>复次，<a id="a-Fj"></a>阿难，<a id="a-Fk"></a>有无色众生度一切色想，<a id="a-Fl"></a>灭有对想，<a id="a-Fm"></a>不念若干想，<a id="a-Fn"></a>无量空处，<a id="a-Fo"></a>是空处成就游，<a id="a-Fp"></a>谓无量空处天，<a id="a-Fq"></a>是谓第五识住。<a id="a-Fr"></a>复次，<a id="a-Fs"></a>阿难，<a id="a-Ft"></a>有无色众生度一切无量空处，<a id="a-Fu"></a>无量识处，<a id="a-Fv"></a>是识处成就游，<a id="a-Fw"></a>谓无量识处天，<a id="a-Fx"></a>是谓第六识住。<a id="a-Fy"></a>复次，<a id="a-Fz"></a>阿难，<a id="a-G0"></a>有无色众生度一切无量识处，<a id="a-G1"></a>无所有处，<a id="a-G2"></a>是无所有处成就游，<a id="a-G3"></a>谓无所有处天，<a id="a-G4"></a>是谓第七识住。</p>
  <p id="aG5">“阿难，<a id="a-G6"></a>云何有二处？<a id="a-G7"></a>有色众生无想无觉，<a id="a-G8"></a>谓无想天，<a id="a-G9"></a>是谓第一处。<a id="a-GA"></a>复次，<a id="a-GB"></a>阿难，<a id="a-GC"></a>有无色众生度一切无所有处，<a id="a-GD"></a>非有想非无想处，<a id="a-GE"></a>是非有想非无想处成就游，<a id="a-GF"></a>谓非有想非无想处天，<a id="a-GG"></a>是谓第二处。<a id="a-GH"></a>阿难，<a id="a-GI"></a>第一识住者，<a id="a-GJ"></a>有色众生若干身、<a id="a-GK"></a>若干想，<a id="a-GL"></a>谓人及欲天。<a id="a-GM"></a>若有比丘知彼识住、<a id="a-GN"></a>知识住集，<a id="a-GO"></a>知灭、<a id="a-GP"></a>知味、<a id="a-GQ"></a>知患、<a id="a-GR"></a>知出要如真，<a id="a-GS"></a>阿难，<a id="a-GT"></a>此比丘宁可乐彼识住，<a id="a-GU"></a>计著住彼识住耶？<a id="a-GV"></a>”</p>
  <p id="aGW">答曰：<a id="a-GX"></a>“不也。<a id="a-GY"></a>”</p>
  <p id="aGZ">“阿难，<a id="a-Ga"></a>第二识住者，<a id="a-Gb"></a>有色众生若干身、<a id="a-Gc"></a>一想，<a id="a-Gd"></a>谓梵天初生不夭寿。<a id="a-Ge"></a>若有比丘知彼识住、<a id="a-Gf"></a>知识住集，<a id="a-Gg"></a>知灭、<a id="a-Gh"></a>知味、<a id="a-Gi"></a>知患、<a id="a-Gj"></a>知出要如真，<a id="a-Gk"></a>阿难，<a id="a-Gl"></a>此比丘宁可乐彼识住，<a id="a-Gm"></a>计著住彼识住耶？<a id="a-Gn"></a>”</p>
  <p id="aGo">答曰：<a id="a-Gp"></a>“不也。<a id="a-Gq"></a>”</p>
  <p id="aGr">“阿难，<a id="a-Gs"></a>第三识住者，<a id="a-Gt"></a>有色众生一身、<a id="a-Gu"></a>若干想，<a id="a-Gv"></a>谓晃昱天。<a id="a-Gw"></a>若有比丘知彼识住、<a id="a-Gx"></a>知识住集，<a id="a-Gy"></a>知灭、<a id="a-Gz"></a>知味、<a id="a-H0"></a>知患、<a id="a-H1"></a>知出要如真，<a id="a-H2"></a>阿难，<a id="a-H3"></a>此比丘宁可乐彼识住，<a id="a-H4"></a>计著住彼识住耶？<a id="a-H5"></a>”</p>
  <p id="aH6">答曰：<a id="a-H7"></a>“不也。<a id="a-H8"></a>”</p>
  <p id="aH9">“阿难，<a id="a-HA"></a>第四识住者，<a id="a-HB"></a>有色众生一身、<a id="a-HC"></a>一想，<a id="a-HD"></a>谓遍净天。<a id="a-HE"></a>若有比丘知彼识住、<a id="a-HF"></a>知识住集，<a id="a-HG"></a>知灭、<a id="a-HH"></a>知味、<a id="a-HI"></a>知患、<a id="a-HJ"></a>知出要如真，<a id="a-HK"></a>阿难，<a id="a-HL"></a>此比丘宁可乐彼识住，<a id="a-HM"></a>计著住彼识住耶？<a id="a-HN"></a>”</p>
  <p id="aHO">答曰：<a id="a-HP"></a>“不也。<a id="a-HQ"></a>”</p>
  <p id="aHR">“阿难。<a id="a-HS"></a>第五识住者，<a id="a-HT"></a>无色众生度一切色想，<a id="a-HU"></a>灭有对想，<a id="a-HV"></a>不念若干想，<a id="a-HW"></a>无量空处，<a id="a-HX"></a>是空处成就游，<a id="a-HY"></a>谓无量空处天。<a id="a-HZ"></a>若有比丘知彼识住、<a id="a-Ha"></a>知识住集，<a id="a-Hb"></a>知灭、<a id="a-Hc"></a>知味、<a id="a-Hd"></a>知患、<a id="a-He"></a>知出要如真，<a id="a-Hf"></a>阿难，<a id="a-Hg"></a>此比丘宁可乐彼识住，<a id="a-Hh"></a>计著住彼识住耶？<a id="a-Hi"></a>”</p>
  <p id="aHj">答曰：<a id="a-Hk"></a>“不也。<a id="a-Hl"></a>”</p>
  <p id="aHm">“阿难，<a id="a-Hn"></a>第六识住者，<a id="a-Ho"></a>无色众生度一切无量空处，<a id="a-Hp"></a>无量识处，<a id="a-Hq"></a>是识处成就游，<a id="a-Hr"></a>谓无量识处天。<a id="a-Hs"></a>若有比丘知彼识住、<a id="a-Ht"></a>知识住集，<a id="a-Hu"></a>知灭、<a id="a-Hv"></a>知味、<a id="a-Hw"></a>知患、<a id="a-Hx"></a>知出要如真，<a id="a-Hy"></a>阿难，<a id="a-Hz"></a>此比丘宁可乐彼识住，<a id="a-I0"></a>计著住彼识住耶？<a id="a-I1"></a>”</p>
  <p id="aI2">答曰：<a id="a-I3"></a>“不也。<a id="a-I4"></a>”</p>
  <p id="aI5">“阿难，<a id="a-I6"></a>第七识住者，<a id="a-I7"></a>无色众生度一切无量识处，<a id="a-I8"></a>无所有处，<a id="a-I9"></a>是无所有处成就游，<a id="a-IA"></a>谓无所有处天。<a id="a-IB"></a>若有比丘知彼识住、<a id="a-IC"></a>知识住集，<a id="a-ID"></a>知灭、<a id="a-IE"></a>知味、<a id="a-IF"></a>知患、<a id="a-IG"></a>知出要如真，<a id="a-IH"></a>阿难，<a id="a-II"></a>此比丘宁可乐彼识住，<a id="a-IJ"></a>计著住彼识住耶？<a id="a-IK"></a>”</p>
  <p id="aIL">答曰：<a id="a-IM"></a>“不也。<a id="a-IN"></a>”</p>
  <p id="aIO">“阿难，<a id="a-IP"></a>第一处者，<a id="a-IQ"></a>有色众生无想无觉，<a id="a-IR"></a>谓无想天，<a id="a-IS"></a>若有比丘知彼处、<a id="a-IT"></a>知彼处集，<a id="a-IU"></a>知灭、<a id="a-IV"></a>知味、<a id="a-IW"></a>知患、<a id="a-IX"></a>知出要如真，<a id="a-IY"></a>阿难，<a id="a-IZ"></a>此比丘宁可乐彼处，<a id="a-Ia"></a>计著往彼处耶？<a id="a-Ib"></a>”</p>
  <p id="aIc">答曰：<a id="a-Id"></a>“不也。<a id="a-Ie"></a>”</p>
  <p id="aIf">“阿难，<a id="a-Ig"></a>第二处者，<a id="a-Ih"></a>无色众生度一切无所有处，<a id="a-Ii"></a>非有想非无想处，<a id="a-Ij"></a>是非有想非无想处成就游，<a id="a-Ik"></a>谓非有想非无想处天。<a id="a-Il"></a>若有比丘知彼处、<a id="a-Im"></a>知彼处集，<a id="a-In"></a>知灭、<a id="a-Io"></a>知味、<a id="a-Ip"></a>知患、<a id="a-Iq"></a>知出要如真，<a id="a-Ir"></a>阿难，<a id="a-Is"></a>此比丘宁可乐彼处，<a id="a-It"></a>计著住彼处耶？<a id="a-Iu"></a>”</p>
  <p id="aIv">答曰：<a id="a-Iw"></a>“不也。<a id="a-Ix"></a>”</p>
  <p id="aIy">“阿难，<a id="a-Iz"></a>若有比丘彼七识住及二处知如真，<a id="a-J0"></a>心不染著，<a id="a-J1"></a>得解脱者，<a id="a-J2"></a>是谓比丘阿罗诃，<a id="a-J3"></a>名慧解脱。</p>
  <p id="aJ4">“复次，<a id="a-J5"></a>阿难，<a id="a-J6"></a>有八解脱。<a id="a-J7"></a>云何为八？<a id="a-J8"></a>色观色，<a id="a-J9"></a>是谓第一解脱。<a id="a-JA"></a>复次，<a id="a-JB"></a>内无色想外观色，<a id="a-JC"></a>是谓第二解脱。<a id="a-JD"></a>复次，<a id="a-JE"></a>净解脱身作证成就游，<a id="a-JF"></a>是谓第三解脱。<a id="a-JG"></a>复次，<a id="a-JH"></a>度一切色想，<a id="a-JI"></a>灭有对想，<a id="a-JJ"></a>不念若干想，<a id="a-JK"></a>无量空处，<a id="a-JL"></a>是无量空处成就游，<a id="a-JM"></a>是谓第四解脱。<a id="a-JN"></a>复次，<a id="a-JO"></a>度一切无量空处，<a id="a-JP"></a>无量识处，<a id="a-JQ"></a>是无量识处成就游，<a id="a-JR"></a>是谓第五解脱。<a id="a-JS"></a>复次，<a id="a-JT"></a>度一切无量识处，<a id="a-JU"></a>无所有处，<a id="a-JV"></a>是无所有处成就游，<a id="a-JW"></a>是谓第六解脱。<a id="a-JX"></a>复次，<a id="a-JY"></a>度一切无所有处，<a id="a-JZ"></a>非有想非无想处，<a id="a-Ja"></a>是非有想非无想处成就游，<a id="a-Jb"></a>是谓第七解脱。<a id="a-Jc"></a>复次，<a id="a-Jd"></a>度一切非有想非无想处想，<a id="a-Je"></a>知灭解脱，<a id="a-Jf"></a>身作证成就游，<a id="a-Jg"></a>及慧观诸漏尽知，<a id="a-Jh"></a>是谓第八解脱。<a id="a-Ji"></a>阿难，<a id="a-Jj"></a>若有比丘彼七识住及二处知如真，<a id="a-Jk"></a>心不染著，<a id="a-Jl"></a>得解脱，<a id="a-Jm"></a>及此八解脱，<a id="a-Jn"></a>顺逆身作证成就游，<a id="a-Jo"></a>亦慧观诸漏尽者，<a id="a-Jp"></a>是谓比丘阿罗诃，<a id="a-Jq"></a>名俱解脱。<a id="a-Jr"></a>”</p>
  <p id="aJs">佛说如是，<a id="a-Jt"></a>尊者阿难及诸比丘闻佛所说，<a id="a-Ju"></a>欢喜奉行。</p>
  <p data-pb></p>
  <h2 id="aJv">因品念处经第二</h2>
  <p id="aJw">我闻如是：<a id="a-Jx"></a>一时，<a id="a-Jy"></a>佛游拘楼瘦，<a id="a-Jz"></a>在剑磨瑟昙拘楼都邑。</p>
  <p id="aK0">尔时，<a id="a-K1"></a>世尊告诸比丘：<a id="a-K2"></a>“有一道净众生，<a id="a-K3"></a>度忧畏，<a id="a-K4"></a>灭苦恼，<a id="a-K5"></a>断啼哭，<a id="a-K6"></a>得正法，<a id="a-K7"></a>谓四念处。<a id="a-K8"></a>若有过去诸如来、<a id="a-K9"></a>无所著、<a id="a-KA"></a>等正觉悉断五盖、<a id="a-KB"></a>心秽、<a id="a-KC"></a>慧羸，<a id="a-KD"></a>立心正住于四念处，<a id="a-KE"></a>修七觉支，<a id="a-KF"></a>得觉无上正尽之觉；<a id="a-KG"></a>若有未来诸如来、<a id="a-KH"></a>无所著、<a id="a-KI"></a>等正觉悉断五盖、<a id="a-KJ"></a>心秽、<a id="a-KK"></a>慧羸，<a id="a-KL"></a>立心正住于四念处，<a id="a-KM"></a>修七觉支，<a id="a-KN"></a>得觉无上正尽之觉；<a id="a-KO"></a>我今现在如来、<a id="a-KP"></a>无所著、<a id="a-KQ"></a>等正觉，<a id="a-KR"></a>我亦断五盖、<a id="a-KS"></a>心秽、<a id="a-KT"></a>慧羸，<a id="a-KU"></a>立心正住于四念处，<a id="a-KV"></a>修七觉支，<a id="a-KW"></a>得觉无上正尽之觉。<a id="a-KX"></a>云何为四？<a id="a-KY"></a>观身如身念处，<a id="a-KZ"></a>观觉如觉念处，<a id="a-Ka"></a>观心如心念处，<a id="a-Kb"></a>观法如法念处。</p>
  <p id="aKc">“云何观身如身念处？<a id="a-Kd"></a>比丘者，<a id="a-Ke"></a>行则知行，<a id="a-Kf"></a>住则知住，<a id="a-Kg"></a>坐则知坐，<a id="a-Kh"></a>卧则知卧，<a id="a-Ki"></a>眠则知眠，<a id="a-Kj"></a>寤则知寤，<a id="a-Kk"></a>眠寤则知眠寤。<a id="a-Kl"></a>如是比丘观内身如身，<a id="a-Km"></a>观外身如身，<a id="a-Kn"></a>立念在身，<a id="a-Ko"></a>有知有见，<a id="a-Kp"></a>有明有达，<a id="a-Kq"></a>是谓比丘观身如身。</p>
  <p id="aKr">“复次，<a id="a-Ks"></a>比丘观身如身。<a id="a-Kt"></a>比丘者，<a id="a-Ku"></a>正知出入，<a id="a-Kv"></a>善观分别，<a id="a-Kw"></a>屈伸低仰，<a id="a-Kx"></a>仪容庠序，<a id="a-Ky"></a>善著僧伽梨及诸衣钵，<a id="a-Kz"></a>行住坐卧、<a id="a-L0"></a>眠寤语默皆正知之。<a id="a-L1"></a>如是比丘观内身如身，<a id="a-L2"></a>观外身如身，<a id="a-L3"></a>立念在身，<a id="a-L4"></a>有知有见，<a id="a-L5"></a>有明有达，<a id="a-L6"></a>是谓比丘观身如身。</p>
  <p id="aL7">“复次，<a id="a-L8"></a>比丘观身如身。<a id="a-L9"></a>比丘者，<a id="a-LA"></a>生恶不善念，<a id="a-LB"></a>以善法念治断灭止。<a id="a-LC"></a>犹木工师、<a id="a-LD"></a>木工弟子，<a id="a-LE"></a>彼持墨绳，<a id="a-LF"></a>用絣于木，<a id="a-LG"></a>则以利斧斫治令直；<a id="a-LH"></a>如是比丘生恶不善念，<a id="a-LI"></a>以善法念治断灭止。<a id="a-LJ"></a>如是比丘观内身如身，<a id="a-LK"></a>观外身如身，<a id="a-LL"></a>立念在身，<a id="a-LM"></a>有知有见，<a id="a-LN"></a>有明有达，<a id="a-LO"></a>是谓比丘观身如身。</p>
  <p id="aLP">“复次，<a id="a-LQ"></a>比丘观身如身。<a id="a-LR"></a>比丘者，<a id="a-LS"></a>齿齿相著，<a id="a-LT"></a>舌逼上腭，<a id="a-LU"></a>以心治心，<a id="a-LV"></a>治断灭止。<a id="a-LW"></a>犹二力士捉一羸人，<a id="a-LX"></a>处处旋捉，<a id="a-LY"></a>自在打锻；<a id="a-LZ"></a>如是比丘齿齿相著，<a id="a-La"></a>舌逼上腭，<a id="a-Lb"></a>以心治心，<a id="a-Lc"></a>治断灭止。<a id="a-Ld"></a>如是比丘观内身如身，<a id="a-Le"></a>观外身如身，<a id="a-Lf"></a>立念在身，<a id="a-Lg"></a>有知有见，<a id="a-Lh"></a>有明有达，<a id="a-Li"></a>是谓比丘观身如身。</p>
  <p id="aLj">“复次，<a id="a-Lk"></a>比丘观身如身。<a id="a-Ll"></a>比丘者，<a id="a-Lm"></a>念入息即知念入息，<a id="a-Ln"></a>念出息即知念出息，<a id="a-Lo"></a>入息长即知入息长，<a id="a-Lp"></a>出息长即知出息长，<a id="a-Lq"></a>入息短即知入息短，<a id="a-Lr"></a>出息短即知出息短，<a id="a-Ls"></a>学一切身息入，<a id="a-Lt"></a>学一切身息出，<a id="a-Lu"></a>学止身行息入，<a id="a-Lv"></a>学止口行息出。<a id="a-Lw"></a>如是比丘观内身如身，<a id="a-Lx"></a>观外身如身，<a id="a-Ly"></a>立念在身，<a id="a-Lz"></a>有知有见，<a id="a-M0"></a>有明有达，<a id="a-M1"></a>是谓比丘观身如身。</p>
  <p id="aM2">“复次，<a id="a-M3"></a>比丘观身如身。<a id="a-M4"></a>比丘者，<a id="a-M5"></a>离生喜乐，<a id="a-M6"></a>渍身润泽，<a id="a-M7"></a>普遍充满于此身中，<a id="a-M8"></a>离生喜乐无处不遍。<a id="a-M9"></a>犹工浴人器盛澡豆，<a id="a-MA"></a>水和成抟，<a id="a-MB"></a>水渍润泽，<a id="a-MC"></a>普遍充满无处不周；<a id="a-MD"></a>如是比丘离生喜乐，<a id="a-ME"></a>渍身润泽，<a id="a-MF"></a>普遍充满于此身中，<a id="a-MG"></a>离生喜乐无处不遍。<a id="a-MH"></a>是比丘观内身如身，<a id="a-MI"></a>观外身如身，<a id="a-MJ"></a>立念在身，<a id="a-MK"></a>有知有见，<a id="a-ML"></a>有明有达，<a id="a-MM"></a>是谓比丘观身如身。</p>
  <p id="aMN">“复次，<a id="a-MO"></a>比丘观身如身。<a id="a-MP"></a>比丘者，<a id="a-MQ"></a>定生喜乐，<a id="a-MR"></a>渍身润泽，<a id="a-MS"></a>普遍充满于此身中，<a id="a-MT"></a>定生喜乐无处不遍。<a id="a-MU"></a>犹如山泉，<a id="a-MV"></a>清净不浊，<a id="a-MW"></a>充满流溢，<a id="a-MX"></a>四方水来，<a id="a-MY"></a>无缘得入，<a id="a-MZ"></a>即彼泉底，<a id="a-Ma"></a>水自涌出，<a id="a-Mb"></a>流溢于外，<a id="a-Mc"></a>渍山润泽，<a id="a-Md"></a>普遍充满无处不周；<a id="a-Me"></a>如是比丘定生喜乐，<a id="a-Mf"></a>渍身润泽，<a id="a-Mg"></a>普遍充满于此身中，<a id="a-Mh"></a>定生喜乐无处不遍。<a id="a-Mi"></a>如是比丘观内身如身，<a id="a-Mj"></a>观外身如身，<a id="a-Mk"></a>立念在身，<a id="a-Ml"></a>有知有见，<a id="a-Mm"></a>有明有达，<a id="a-Mn"></a>是谓比丘观身如身。</p>
  <p id="aMo">“复次，<a id="a-Mp"></a>比丘观身如身。<a id="a-Mq"></a>比丘者，<a id="a-Mr"></a>无喜生乐，<a id="a-Ms"></a>渍身润泽，<a id="a-Mt"></a>普遍充满于此身中，<a id="a-Mu"></a>无喜生乐无处不遍。<a id="a-Mv"></a>犹青莲华，<a id="a-Mw"></a>红、<a id="a-Mx"></a>赤、<a id="a-My"></a>白莲，<a id="a-Mz"></a>水生水长，<a id="a-N0"></a>在于水底，<a id="a-N1"></a>彼根茎华叶悉渍润泽，<a id="a-N2"></a>普遍充满无处不周；<a id="a-N3"></a>如是比丘无喜生乐，<a id="a-N4"></a>渍身润泽，<a id="a-N5"></a>普遍充满于此身中，<a id="a-N6"></a>无喜生乐无处不遍。<a id="a-N7"></a>如是比丘观内身如身，<a id="a-N8"></a>观外身如身，<a id="a-N9"></a>立念在身，<a id="a-NA"></a>有知有见，<a id="a-NB"></a>有明有达，<a id="a-NC"></a>是谓比丘观身如身。</p>
  <p id="aND">“复次，<a id="a-NE"></a>比丘观身如身。<a id="a-NF"></a>比丘者，<a id="a-NG"></a>于此身中，<a id="a-NH"></a>以清净心意解遍满成就游，<a id="a-NI"></a>于此身中，<a id="a-NJ"></a>以清净心无处不遍。<a id="a-NK"></a>犹有一人，<a id="a-NL"></a>被七肘衣或八肘衣，<a id="a-NM"></a>从头至足，<a id="a-NN"></a>于其身体无处不覆；<a id="a-NO"></a>如是比丘于此身中，<a id="a-NP"></a>以清净心无处不遍。<a id="a-NQ"></a>如是比丘观内身如身，<a id="a-NR"></a>观外身如身，<a id="a-NS"></a>立念在身，<a id="a-NT"></a>有知有见，<a id="a-NU"></a>有明有达，<a id="a-NV"></a>是谓比丘观身如身。</p>
  <p id="aNW">“复次，<a id="a-NX"></a>比丘观身如身。<a id="a-NY"></a>比丘者，<a id="a-NZ"></a>念光明想，<a id="a-Na"></a>善受善持，<a id="a-Nb"></a>善忆所念，<a id="a-Nc"></a>如前后亦然，<a id="a-Nd"></a>如后前亦然，<a id="a-Ne"></a>如昼夜亦然，<a id="a-Nf"></a>如夜昼亦然，<a id="a-Ng"></a>如下上亦然，<a id="a-Nh"></a>如上下亦然，<a id="a-Ni"></a>如是不颠倒，<a id="a-Nj"></a>心无有缠，<a id="a-Nk"></a>修光明心，<a id="a-Nl"></a>心终不为暗之所覆。<a id="a-Nm"></a>如是比丘观内身如身，<a id="a-Nn"></a>观外身如身，<a id="a-No"></a>立念在身，<a id="a-Np"></a>有知有见，<a id="a-Nq"></a>有明有达，<a id="a-Nr"></a>是谓比丘观身如身。</p>
  <p id="aNs">“复次，<a id="a-Nt"></a>比丘观身如身。<a id="a-Nu"></a>比丘者，<a id="a-Nv"></a>善受观相，<a id="a-Nw"></a>善忆所念。<a id="a-Nx"></a>犹如有人，<a id="a-Ny"></a>坐观卧人，<a id="a-Nz"></a>卧观坐人；<a id="a-O0"></a>如是比丘善受观相，<a id="a-O1"></a>善忆所念。<a id="a-O2"></a>如是比丘观内身如身，<a id="a-O3"></a>观外身如身，<a id="a-O4"></a>立念在身，<a id="a-O5"></a>有知有见，<a id="a-O6"></a>有明有达，<a id="a-O7"></a>是谓比丘观身如身。</p>
  <p id="aO8">“复次，<a id="a-O9"></a>比丘观身如身。<a id="a-OA"></a>比丘者，<a id="a-OB"></a>此身随住，<a id="a-OC"></a>随其好恶，<a id="a-OD"></a>从头至足，<a id="a-OE"></a>观见种种不净充满：<a id="a-OF"></a>‘我此身中有发、<a id="a-OG"></a>髦、<a id="a-OH"></a>爪、<a id="a-OI"></a>齿、<a id="a-OJ"></a>粗细薄肤、<a id="a-OK"></a>皮、<a id="a-OL"></a>肉、<a id="a-OM"></a>筋、<a id="a-ON"></a>骨、<a id="a-OO"></a>心、<a id="a-OP"></a>肾、<a id="a-OQ"></a>肝、<a id="a-OR"></a>肺、<a id="a-OS"></a>大肠、<a id="a-OT"></a>小肠、<a id="a-OU"></a>脾、<a id="a-OV"></a>胃、<a id="a-OW"></a>抟粪、<a id="a-OX"></a>脑及脑根、<a id="a-OY"></a>泪、<a id="a-OZ"></a>汗、<a id="a-Oa"></a>涕、<a id="a-Ob"></a>唾、<a id="a-Oc"></a>脓、<a id="a-Od"></a>血、<a id="a-Oe"></a>肪、<a id="a-Of"></a>髄、<a id="a-Og"></a>涎、<a id="a-Oh"></a>痰、<a id="a-Oi"></a>小便。<a id="a-Oj"></a>’犹如器盛若干种子，<a id="a-Ok"></a>有目之士，<a id="a-Ol"></a>悉见分明，<a id="a-Om"></a>谓稻、<a id="a-On"></a>粟种、<a id="a-Oo"></a>蔓菁、<a id="a-Op"></a>芥子；<a id="a-Oq"></a>如是比丘此身随住，<a id="a-Or"></a>随其好恶，<a id="a-Os"></a>从头至足，<a id="a-Ot"></a>观见种种不净充满：<a id="a-Ou"></a>‘我此身中有发、<a id="a-Ov"></a>髦、<a id="a-Ow"></a>爪、<a id="a-Ox"></a>齿、<a id="a-Oy"></a>粗细薄肤、<a id="a-Oz"></a>皮、<a id="a-P0"></a>肉、<a id="a-P1"></a>筋、<a id="a-P2"></a>骨、<a id="a-P3"></a>心、<a id="a-P4"></a>肾、<a id="a-P5"></a>肝、<a id="a-P6"></a>肺、<a id="a-P7"></a>大肠、<a id="a-P8"></a>小肠、<a id="a-P9"></a>脾、<a id="a-PA"></a>胃、<a id="a-PB"></a>抟粪、<a id="a-PC"></a>脑及脑根、<a id="a-PD"></a>泪、<a id="a-PE"></a>汗、<a id="a-PF"></a>涕、<a id="a-PG"></a>唾、<a id="a-PH"></a>脓、<a id="a-PI"></a>血、<a id="a-PJ"></a>肪、<a id="a-PK"></a>髄、<a id="a-PL"></a>涎、<a id="a-PM"></a>痰、<a id="a-PN"></a>小便。<a id="a-PO"></a>’如是比丘观内身如身，<a id="a-PP"></a>观外身如身，<a id="a-PQ"></a>立念在身，<a id="a-PR"></a>有知有见，<a id="a-PS"></a>有明有达，<a id="a-PT"></a>是谓比丘观身如身。</p>
  <p id="aPU">“复次，<a id="a-PV"></a>比丘观身如身。<a id="a-PW"></a>比丘者，<a id="a-PX"></a>观身诸界：<a id="a-PY"></a>‘我此身中有地界、<a id="a-PZ"></a>水界、<a id="a-Pa"></a>火界、<a id="a-Pb"></a>风界、<a id="a-Pc"></a>空界、<a id="a-Pd"></a>识界。<a id="a-Pe"></a>’犹如屠儿杀牛，<a id="a-Pf"></a>剥皮布地于上，<a id="a-Pg"></a>分作六段；<a id="a-Ph"></a>如是比丘观身诸界：<a id="a-Pi"></a>‘我此身中，<a id="a-Pj"></a>地界、<a id="a-Pk"></a>水界、<a id="a-Pl"></a>火界、<a id="a-Pm"></a>风界、<a id="a-Pn"></a>空界、<a id="a-Po"></a>识界。<a id="a-Pp"></a>’如是比丘观内身如身，<a id="a-Pq"></a>观外身如身，<a id="a-Pr"></a>立念在身，<a id="a-Ps"></a>有知有见，<a id="a-Pt"></a>有明有达，<a id="a-Pu"></a>是谓比丘观身如身。</p>
  <p id="aPv">“复次，<a id="a-Pw"></a>比丘观身如身。<a id="a-Px"></a>比丘者，<a id="a-Py"></a>观彼死尸，<a id="a-Pz"></a>或一、<a id="a-Q0"></a>二日至六、<a id="a-Q1"></a>七日，<a id="a-Q2"></a>鸟鸱所啄，<a id="a-Q3"></a>豺狼所食，<a id="a-Q4"></a>火烧埋地，<a id="a-Q5"></a>悉腐烂坏，<a id="a-Q6"></a>见已自比：<a id="a-Q7"></a>‘今我此身亦复如是，<a id="a-Q8"></a>俱有此法，<a id="a-Q9"></a>终不得离。<a id="a-QA"></a>’如是比丘观内身如身，<a id="a-QB"></a>观外身如身，<a id="a-QC"></a>立念在身，<a id="a-QD"></a>有知有见，<a id="a-QE"></a>有明有达，<a id="a-QF"></a>是谓比丘观身如身。</p>
  <p id="aQG">“复次，<a id="a-QH"></a>比丘观身如身。<a id="a-QI"></a>比丘者，<a id="a-QJ"></a>如本见息道骸骨青色，<a id="a-QK"></a>烂腐食半，<a id="a-QL"></a>骨锁在地，<a id="a-QM"></a>见已自比：<a id="a-QN"></a>‘今我此身亦复如是，<a id="a-QO"></a>俱有此法，<a id="a-QP"></a>终不得离。<a id="a-QQ"></a>’如是比丘观内身如身，<a id="a-QR"></a>观外身如身，<a id="a-QS"></a>立念在身，<a id="a-QT"></a>有知有见，<a id="a-QU"></a>有明有达，<a id="a-QV"></a>是谓比丘观身如身。</p>
  <p id="aQW">“复次，<a id="a-QX"></a>比丘观身如身。<a id="a-QY"></a>比丘者，<a id="a-QZ"></a>如本见息道，<a id="a-Qa"></a>离皮肉血，<a id="a-Qb"></a>唯筋相连，<a id="a-Qc"></a>见已自比：<a id="a-Qd"></a>‘今我此身亦复如是，<a id="a-Qe"></a>俱有此法，<a id="a-Qf"></a>终不得离。<a id="a-Qg"></a>’如是比丘观内身如身，<a id="a-Qh"></a>观外身如身，<a id="a-Qi"></a>立念在身，<a id="a-Qj"></a>有知有见，<a id="a-Qk"></a>有明有达，<a id="a-Ql"></a>是谓比丘观身如身。</p>
  <p id="aQm">“复次，<a id="a-Qn"></a>比丘观身如身。<a id="a-Qo"></a>比丘者，<a id="a-Qp"></a>如本见息道骨节解散，<a id="a-Qq"></a>散在诸方，<a id="a-Qr"></a>足骨、<a id="a-Qs"></a>骨、<a id="a-Qt"></a>髀骨、<a id="a-Qu"></a>髋骨、<a id="a-Qv"></a>脊骨、<a id="a-Qw"></a>肩骨、<a id="a-Qx"></a>颈骨、<a id="a-Qy"></a>髑髅骨，<a id="a-Qz"></a>各在异处，<a id="a-R0"></a>见已自比：<a id="a-R1"></a>‘今我此身亦复如是，<a id="a-R2"></a>俱有此法，<a id="a-R3"></a>终不得离。<a id="a-R4"></a>’如是比丘观内身如身，<a id="a-R5"></a>观外身如身，<a id="a-R6"></a>立念在身，<a id="a-R7"></a>有知有见，<a id="a-R8"></a>有明有达，<a id="a-R9"></a>是谓比丘观身如身。</p>
  <p id="aRA">“复次，<a id="a-RB"></a>比丘观身如身。<a id="a-RC"></a>比丘者，<a id="a-RD"></a>如本见息道骨白如螺，<a id="a-RE"></a>青犹鸽色，<a id="a-RF"></a>赤若血涂，<a id="a-RG"></a>腐坏碎末，<a id="a-RH"></a>见已自比：<a id="a-RI"></a>‘今我此身亦复如是，<a id="a-RJ"></a>俱有此法，<a id="a-RK"></a>终不得离。<a id="a-RL"></a>’如是比丘观内身如身，<a id="a-RM"></a>观外身如身，<a id="a-RN"></a>立念在身，<a id="a-RO"></a>有知有见，<a id="a-RP"></a>有明有达，<a id="a-RQ"></a>是谓比丘观身如身。<a id="a-RR"></a>若比丘、<a id="a-RS"></a>比丘尼，<a id="a-RT"></a>如是少少观身如身者，<a id="a-RU"></a>是谓观身如身念处。</p>
  <p id="aRV">“云何观觉如觉念处？<a id="a-RW"></a>比丘者，<a id="a-RX"></a>觉乐觉时，<a id="a-RY"></a>便知觉乐觉；<a id="a-RZ"></a>觉苦觉时，<a id="a-Ra"></a>便知觉苦觉；<a id="a-Rb"></a>觉不苦不乐觉时，<a id="a-Rc"></a>便知觉不苦不乐觉；<a id="a-Rd"></a>觉乐身、<a id="a-Re"></a>苦身、<a id="a-Rf"></a>不苦不乐身，<a id="a-Rg"></a>乐心、<a id="a-Rh"></a>苦心、<a id="a-Ri"></a>不苦不乐心，<a id="a-Rj"></a>乐食、<a id="a-Rk"></a>苦食、<a id="a-Rl"></a>不苦不乐食，<a id="a-Rm"></a>乐无食、<a id="a-Rn"></a>苦无食、<a id="a-Ro"></a>不苦不乐无食，<a id="a-Rp"></a>乐欲、<a id="a-Rq"></a>苦欲、<a id="a-Rr"></a>不苦不乐欲，<a id="a-Rs"></a>乐无欲觉、<a id="a-Rt"></a>苦无欲觉、<a id="a-Ru"></a>不苦不乐无欲觉时，<a id="a-Rv"></a>便知觉不苦不乐无欲觉。<a id="a-Rw"></a>如是比丘观内觉如觉，<a id="a-Rx"></a>观外觉如觉，<a id="a-Ry"></a>立念在觉，<a id="a-Rz"></a>有知有见，<a id="a-S0"></a>有明有达，<a id="a-S1"></a>是谓比丘观觉如觉。<a id="a-S2"></a>若比丘、<a id="a-S3"></a>比丘尼如是少少观觉如觉者，<a id="a-S4"></a>是谓观觉如觉念处。</p>
  <p id="aS5">“云何观心如心念处？<a id="a-S6"></a>比丘者，<a id="a-S7"></a>有欲心知有欲心如真，<a id="a-S8"></a>无欲心知无欲心如真，<a id="a-S9"></a>有恚无恚、<a id="a-SA"></a>有痴无痴、<a id="a-SB"></a>有秽污无秽污、<a id="a-SC"></a>有合有散、<a id="a-SD"></a>有下有高、<a id="a-SE"></a>有小有大、<a id="a-SF"></a>修不修、<a id="a-SG"></a>定不定，<a id="a-SH"></a>有不解脱心知不解脱心如真，<a id="a-SI"></a>有解脱心知解脱心如真。<a id="a-SJ"></a>如是比丘观内心如心，<a id="a-SK"></a>观外心如心，<a id="a-SL"></a>立念在心，<a id="a-SM"></a>有知有见，<a id="a-SN"></a>有明有达，<a id="a-SO"></a>是谓比丘观心如心。<a id="a-SP"></a>若有比丘、<a id="a-SQ"></a>比丘尼如是少少观心如心者，<a id="a-SR"></a>是谓观心如心念处。</p>
  <p id="aSS">“云何观法如法念处？<a id="a-ST"></a>眼缘色生内结。<a id="a-SU"></a>比丘者，<a id="a-SV"></a>内实有结知内有结如真，<a id="a-SW"></a>内实无结知内无结如真，<a id="a-SX"></a>若未生内结而生者知如真，<a id="a-SY"></a>若已生内结灭不复生者知如真。<a id="a-SZ"></a>如是耳、<a id="a-Sa"></a>鼻、<a id="a-Sb"></a>舌、<a id="a-Sc"></a>身，<a id="a-Sd"></a>意缘法生内结。<a id="a-Se"></a>比丘者，<a id="a-Sf"></a>内实有结知内有结如真，<a id="a-Sg"></a>内实无结知内无结如真，<a id="a-Sh"></a>若未生内结而生者知如真，<a id="a-Si"></a>若已生内结灭不复生者知如真。<a id="a-Sj"></a>如是比丘观内法如法，<a id="a-Sk"></a>观外法如法，<a id="a-Sl"></a>立念在法，<a id="a-Sm"></a>有知有见，<a id="a-Sn"></a>有明有达，<a id="a-So"></a>是谓比丘观法如法，<a id="a-Sp"></a>谓内六处。</p>
  <p id="aSq">“复次，<a id="a-Sr"></a>比丘观法如法。<a id="a-Ss"></a>比丘者，<a id="a-St"></a>内实有欲知有欲如真，<a id="a-Su"></a>内实无欲知无欲如真，<a id="a-Sv"></a>若未生欲而生者知如真，<a id="a-Sw"></a>若已生欲灭不复生者知如真。<a id="a-Sx"></a>如是瞋恚、<a id="a-Sy"></a>睡眠、<a id="a-Sz"></a>掉悔，<a id="a-T0"></a>内实有疑知有疑如真，<a id="a-T1"></a>内实无疑知无疑如真，<a id="a-T2"></a>若未生疑而生者知如真，<a id="a-T3"></a>若已生疑灭不复生者知如真。<a id="a-T4"></a>如是比丘观内法如法，<a id="a-T5"></a>观外法如法，<a id="a-T6"></a>立念在法，<a id="a-T7"></a>有知有见，<a id="a-T8"></a>有明有达，<a id="a-T9"></a>是谓比丘观法如法，<a id="a-TA"></a>谓五盖也。</p>
  <p id="aTB">“复次，<a id="a-TC"></a>比丘观法如法。<a id="a-TD"></a>比丘者，<a id="a-TE"></a>内实有念觉支知有念觉支如真，<a id="a-TF"></a>内实无念觉支知无念觉支如真，<a id="a-TG"></a>若未生念觉支而生者知如真，<a id="a-TH"></a>若已生念觉支便住不忘而不衰退，<a id="a-TI"></a>转修增广者知如真。<a id="a-TJ"></a>如是择法、<a id="a-TK"></a>精进、<a id="a-TL"></a>喜、<a id="a-TM"></a>息、<a id="a-TN"></a>定。<a id="a-TO"></a>比丘者，<a id="a-TP"></a>内实有舍觉支知有舍觉支如真，<a id="a-TQ"></a>内实无舍觉支知无舍觉支如真，<a id="a-TR"></a>若未生舍觉支而生者知如真，<a id="a-TS"></a>若已生舍觉支便住不忘而不衰退，<a id="a-TT"></a>转修增广者知如真。<a id="a-TU"></a>如是比丘观内法如法，<a id="a-TV"></a>观外法如法，<a id="a-TW"></a>立念在法，<a id="a-TX"></a>有知有见，<a id="a-TY"></a>有明有达，<a id="a-TZ"></a>是谓比丘观法如法，<a id="a-Ta"></a>谓七觉支。<a id="a-Tb"></a>若有比丘、<a id="a-Tc"></a>比丘尼如是少少观法如法者，<a id="a-Td"></a>是谓观法如法念处。</p>
  <p id="aTe">“若有比丘、<a id="a-Tf"></a>比丘尼七年立心正住四念处者，<a id="a-Tg"></a>彼必得二果，<a id="a-Th"></a>或现法得究竟智，<a id="a-Ti"></a>或有余得阿那含。<a id="a-Tj"></a>置七年，<a id="a-Tk"></a>六五四三二一年，<a id="a-Tl"></a>若有比丘、<a id="a-Tm"></a>比丘尼七月立心正住四念处者，<a id="a-Tn"></a>彼必得二果，<a id="a-To"></a>或现法得究竟智，<a id="a-Tp"></a>或有余得阿那含。<a id="a-Tq"></a>置七月，<a id="a-Tr"></a>六五四三二一月，<a id="a-Ts"></a>若有比丘、<a id="a-Tt"></a>比丘尼七日七夜立心正住四念处者，<a id="a-Tu"></a>彼必得二果，<a id="a-Tv"></a>或现法得究竟智，<a id="a-Tw"></a>或有余得阿那含。<a id="a-Tx"></a>置七日七夜，<a id="a-Ty"></a>六五四三二，<a id="a-Tz"></a>置一日一夜，<a id="a-U0"></a>若有比丘、<a id="a-U1"></a>比丘尼少少须臾顷立心正住四念处者，<a id="a-U2"></a>彼朝行如是，<a id="a-U3"></a>暮必得升进；<a id="a-U4"></a>暮行如是，<a id="a-U5"></a>朝必得升进。<a id="a-U6"></a>”</p>
  <p id="aU7">佛说如是，<a id="a-U8"></a>彼诸比丘闻佛所说，<a id="a-U9"></a>欢喜奉行。</p>
 </body>
</html>