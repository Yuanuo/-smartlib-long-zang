<!doctype html>
<html id="z3IBU7GWl" data-ver="2039">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第十二</h1>
  <h2 id="a2">王相应品鞞婆陵耆经第六</h2>
  <p id="a3">我闻如是：<a id="a-4"></a>一时，<a id="a-5"></a>佛游拘萨罗国。</p>
  <p id="a6">尔时，<a id="a-7"></a>世尊与大比丘众俱行道，<a id="a-8"></a>中路欣然而笑。</p>
  <p id="a9">尊者阿难见世尊笑，<a id="a-A"></a>叉手向佛，<a id="a-B"></a>白曰：<a id="a-C"></a>“世尊，<a id="a-D"></a>何因缘笑？<a id="a-E"></a>诸佛如来、<a id="a-F"></a>无所著、<a id="a-G"></a>等正觉若无因缘，<a id="a-H"></a>终不妄笑，<a id="a-I"></a>愿闻其意！<a id="a-J"></a>”</p>
  <p id="aK">彼时，<a id="a-L"></a>世尊告曰：<a id="a-M"></a>“阿难，<a id="a-N"></a>此处所中，<a id="a-O"></a>迦葉如来、<a id="a-P"></a>无所著、<a id="a-Q"></a>等正觉在此处坐，<a id="a-R"></a>为弟子说法。<a id="a-S"></a>”</p>
  <p id="aT">于是，<a id="a-U"></a>尊者阿难即在彼处速疾敷座，<a id="a-V"></a>叉手向佛，<a id="a-W"></a>白曰：<a id="a-X"></a>“世尊，<a id="a-Y"></a>惟愿世尊亦坐此处，<a id="a-Z"></a>为弟子说法！<a id="a-a"></a>如是此处为二如来、<a id="a-b"></a>无所著、<a id="a-c"></a>等正觉所行。<a id="a-d"></a>”</p>
  <p id="ae">尔时，<a id="a-f"></a>世尊便于彼处坐尊者阿难所敷之座，<a id="a-g"></a>坐已，<a id="a-h"></a>告曰：<a id="a-i"></a>“阿难，<a id="a-j"></a>此处所中，<a id="a-k"></a>迦葉如来、<a id="a-l"></a>无所著、<a id="a-m"></a>等正觉有讲堂，<a id="a-n"></a>迦葉如来、<a id="a-o"></a>无所著、<a id="a-p"></a>等正觉于中坐已，<a id="a-q"></a>为弟子说法。<a id="a-r"></a>阿难，<a id="a-s"></a>此处所中昔有村邑，<a id="a-t"></a>名鞞婆陵耆，<a id="a-u"></a>极大丰乐，<a id="a-v"></a>多有人民。<a id="a-w"></a>阿难，<a id="a-x"></a>鞞婆陵耆村邑之中有梵志大长者，<a id="a-y"></a>名曰无恚，<a id="a-z"></a>极大富乐，<a id="a-10"></a>资财无量，<a id="a-11"></a>畜牧产业不可称计，<a id="a-12"></a>封户食邑种种具足。<a id="a-13"></a>阿难，<a id="a-14"></a>梵志大长者无恚有子，<a id="a-15"></a>名优多罗摩纳，<a id="a-16"></a>为父母所举，<a id="a-17"></a>受生清净，<a id="a-18"></a>乃至七世父母不绝种族，<a id="a-19"></a>生生无恶，<a id="a-1A"></a>博闻总持，<a id="a-1B"></a>诵过四典经，<a id="a-1C"></a>深达因、<a id="a-1D"></a>缘、<a id="a-1E"></a>正、<a id="a-1F"></a>文、<a id="a-1G"></a>戏五句说。<a id="a-1H"></a>阿难，<a id="a-1I"></a>优多罗童子有善朋友，<a id="a-1J"></a>名难提波罗陶师，<a id="a-1K"></a>常为优多罗童子之所爱念，<a id="a-1L"></a>喜见无厌。</p>
  <p id="a1M">“阿难，<a id="a-1N"></a>难提波罗陶师归佛、<a id="a-1O"></a>归法、<a id="a-1P"></a>归比丘众，<a id="a-1Q"></a>不疑三尊，<a id="a-1R"></a>不惑苦、<a id="a-1S"></a>集、<a id="a-1T"></a>灭、<a id="a-1U"></a>道，<a id="a-1V"></a>得信、<a id="a-1W"></a>持戒、<a id="a-1X"></a>博闻、<a id="a-1Y"></a>惠施、<a id="a-1Z"></a>成就智慧。<a id="a-1a"></a>离杀、<a id="a-1b"></a>断杀，<a id="a-1c"></a>弃舍刀杖，<a id="a-1d"></a>有惭有愧，<a id="a-1e"></a>有慈悲心，<a id="a-1f"></a>饶益一切乃至昆虫，<a id="a-1g"></a>彼于杀生净除其心。<a id="a-1h"></a>阿难，<a id="a-1i"></a>难提波罗陶师离不与取，<a id="a-1j"></a>断不与取，<a id="a-1k"></a>与之乃取，<a id="a-1l"></a>乐于与取，<a id="a-1m"></a>常好布施，<a id="a-1n"></a>欢喜无吝，<a id="a-1o"></a>不望其报，<a id="a-1p"></a>彼于不与取净除其心。<a id="a-1q"></a>阿难，<a id="a-1r"></a>难提波罗陶师离非梵行，<a id="a-1s"></a>断非梵行，<a id="a-1t"></a>勤修梵行，<a id="a-1u"></a>精勤妙行，<a id="a-1v"></a>清净无秽，<a id="a-1w"></a>离欲断淫，<a id="a-1x"></a>彼于非梵行净除其心。</p>
  <p id="a1y">“阿难，<a id="a-1z"></a>难提波罗陶师离妄言，<a id="a-20"></a>断妄言，<a id="a-21"></a>真谛言，<a id="a-22"></a>乐真谛，<a id="a-23"></a>住真谛不移动，<a id="a-24"></a>一切可信，<a id="a-25"></a>不欺世间，<a id="a-26"></a>彼于妄言净除其心。<a id="a-27"></a>阿难，<a id="a-28"></a>难提波罗陶师离两舌，<a id="a-29"></a>断两舌，<a id="a-2A"></a>行不两舌，<a id="a-2B"></a>不破坏他；<a id="a-2C"></a>不闻此语彼，<a id="a-2D"></a>欲破坏此；<a id="a-2E"></a>不闻彼语此，<a id="a-2F"></a>欲破坏彼；<a id="a-2G"></a>离者欲合，<a id="a-2H"></a>合者欢喜；<a id="a-2I"></a>不作群党，<a id="a-2J"></a>不乐群党，<a id="a-2K"></a>不称群党，<a id="a-2L"></a>彼于两舌净除其心。<a id="a-2M"></a>阿难，<a id="a-2N"></a>难提波罗陶师离粗言，<a id="a-2O"></a>断粗言，<a id="a-2P"></a>若有所言辞气粗犷，<a id="a-2Q"></a>恶声逆耳，<a id="a-2R"></a>众所不喜，<a id="a-2S"></a>众所不爱，<a id="a-2T"></a>使他苦恼，<a id="a-2U"></a>令不得定，<a id="a-2V"></a>断如是言；<a id="a-2W"></a>若有所说清和柔润，<a id="a-2X"></a>顺耳入心，<a id="a-2Y"></a>可喜可爱，<a id="a-2Z"></a>使他安乐，<a id="a-2a"></a>言声具了，<a id="a-2b"></a>不使人畏，<a id="a-2c"></a>令他得定，<a id="a-2d"></a>说如是言，<a id="a-2e"></a>彼于粗言净除其心。<a id="a-2f"></a>阿难，<a id="a-2g"></a>难提波罗陶师离绮语，<a id="a-2h"></a>断绮语，<a id="a-2i"></a>时说、<a id="a-2j"></a>真说、<a id="a-2k"></a>法说、<a id="a-2l"></a>义说、<a id="a-2m"></a>止息说、<a id="a-2n"></a>乐止息说，<a id="a-2o"></a>事顺时得宜，<a id="a-2p"></a>善教善诃，<a id="a-2q"></a>彼于绮语净除其心。</p>
  <p id="a2r">“阿难，<a id="a-2s"></a>难提波罗陶师离治生，<a id="a-2t"></a>断治生，<a id="a-2u"></a>弃舍称量及斗斛，<a id="a-2v"></a>弃舍受货，<a id="a-2w"></a>不缚束人，<a id="a-2x"></a>不望折斗量，<a id="a-2y"></a>不以小利侵欺于人，<a id="a-2z"></a>彼于治生净除其心。<a id="a-30"></a>阿难，<a id="a-31"></a>难提波罗陶师离受寡妇、<a id="a-32"></a>童女，<a id="a-33"></a>断受寡妇、<a id="a-34"></a>童女，<a id="a-35"></a>彼于受寡妇、<a id="a-36"></a>童女净除其心。<a id="a-37"></a>阿难，<a id="a-38"></a>难提波罗陶师离受奴婢，<a id="a-39"></a>断受奴婢，<a id="a-3A"></a>彼于受奴婢净除其心。<a id="a-3B"></a>阿难，<a id="a-3C"></a>难提波罗陶师离受象、<a id="a-3D"></a>马、<a id="a-3E"></a>牛、<a id="a-3F"></a>羊，<a id="a-3G"></a>断受象、<a id="a-3H"></a>马、<a id="a-3I"></a>牛、<a id="a-3J"></a>羊，<a id="a-3K"></a>彼于受象、<a id="a-3L"></a>马、<a id="a-3M"></a>牛、<a id="a-3N"></a>羊净除其心。<a id="a-3O"></a>阿难，<a id="a-3P"></a>难提波罗陶师离受鸡、<a id="a-3Q"></a>猪，<a id="a-3R"></a>断受鸡、<a id="a-3S"></a>猪，<a id="a-3T"></a>彼于受鸡、<a id="a-3U"></a>猪净除其心。<a id="a-3V"></a>阿难，<a id="a-3W"></a>难提波罗陶师离受田业、<a id="a-3X"></a>店肆，<a id="a-3Y"></a>断受田业、<a id="a-3Z"></a>店肆，<a id="a-3a"></a>彼于受田业、<a id="a-3b"></a>店肆净除其心。<a id="a-3c"></a>阿难，<a id="a-3d"></a>难提波罗陶师离受生稻、<a id="a-3e"></a>麦、<a id="a-3f"></a>豆，<a id="a-3g"></a>断受生稻、<a id="a-3h"></a>麦、<a id="a-3i"></a>豆，<a id="a-3j"></a>彼于受生稻、<a id="a-3k"></a>麦、<a id="a-3l"></a>豆净除其心。</p>
  <p id="a3m">“阿难，<a id="a-3n"></a>难提波罗陶师离酒、<a id="a-3o"></a>断酒，<a id="a-3p"></a>彼于饮酒净除其心。<a id="a-3q"></a>阿难，<a id="a-3r"></a>难提波罗陶师离高广大床，<a id="a-3s"></a>断高广大床，<a id="a-3t"></a>彼于高广大床净除其心。<a id="a-3u"></a>阿难，<a id="a-3v"></a>难提波罗陶师离华鬘、<a id="a-3w"></a>璎珞、<a id="a-3x"></a>涂香、<a id="a-3y"></a>脂粉，<a id="a-3z"></a>断华鬘、<a id="a-40"></a>璎珞、<a id="a-41"></a>涂香、<a id="a-42"></a>脂粉，<a id="a-43"></a>彼于华鬘、<a id="a-44"></a>璎珞、<a id="a-45"></a>涂香、<a id="a-46"></a>脂粉净除其心。<a id="a-47"></a>阿难，<a id="a-48"></a>难提波罗陶师离歌舞倡妓及往观听，<a id="a-49"></a>断歌舞倡妓及往观听，<a id="a-4A"></a>彼于歌舞倡妓及往观听净除其心。<a id="a-4B"></a>阿难，<a id="a-4C"></a>难提波罗陶师离受生色像宝，<a id="a-4D"></a>断受生色像宝，<a id="a-4E"></a>彼于生色像宝净除其心。<a id="a-4F"></a>阿难，<a id="a-4G"></a>难提波罗陶师离过中食，<a id="a-4H"></a>断过中食，<a id="a-4I"></a>常一食，<a id="a-4J"></a>不夜食，<a id="a-4K"></a>学时食，<a id="a-4L"></a>彼于过中食净除其心。</p>
  <p id="a4M">“阿难，<a id="a-4N"></a>难提波罗陶师尽形寿手离铧锹，<a id="a-4O"></a>不自掘地，<a id="a-4P"></a>亦不教他。<a id="a-4Q"></a>若水岸崩土及鼠伤土，<a id="a-4R"></a>取用作器，<a id="a-4S"></a>举著一面，<a id="a-4T"></a>语买者曰：<a id="a-4U"></a>‘汝等若有豌豆、<a id="a-4V"></a>稻、<a id="a-4W"></a>麦、<a id="a-4X"></a>大小麻豆、<a id="a-4Y"></a>豍豆、<a id="a-4Z"></a>芥子，<a id="a-4a"></a>泻已持器去，<a id="a-4b"></a>随意所欲。<a id="a-4c"></a>’</p>
  <p id="a4d">“阿难，<a id="a-4e"></a>难提波罗陶师尽形寿供侍父母，<a id="a-4f"></a>父母无目，<a id="a-4g"></a>唯仰于人，<a id="a-4h"></a>是故供侍。</p>
  <p id="a4i">“阿难，<a id="a-4j"></a>难提波罗陶师过夜平旦，<a id="a-4k"></a>往诣迦葉如来、<a id="a-4l"></a>无所著、<a id="a-4m"></a>等正觉所，<a id="a-4n"></a>到已作礼，<a id="a-4o"></a>却坐一面。<a id="a-4p"></a>迦葉如来、<a id="a-4q"></a>无所著、<a id="a-4r"></a>等正觉为彼说法，<a id="a-4s"></a>劝发渴仰，<a id="a-4t"></a>成就欢喜；<a id="a-4u"></a>无量方便为彼说法，<a id="a-4v"></a>劝发渴仰，<a id="a-4w"></a>成就欢喜已，<a id="a-4x"></a>默然而住。<a id="a-4y"></a>阿难，<a id="a-4z"></a>于是，<a id="a-50"></a>难提波罗陶师，<a id="a-51"></a>迦葉如来、<a id="a-52"></a>无所著、<a id="a-53"></a>等正觉，<a id="a-54"></a>为其说法，<a id="a-55"></a>劝发渴仰，<a id="a-56"></a>成就欢喜已，<a id="a-57"></a>即从座起，<a id="a-58"></a>礼迦葉如来、<a id="a-59"></a>无所著、<a id="a-5A"></a>等正觉足已，<a id="a-5B"></a>绕三匝而去。</p>
  <p id="a5C">“尔时，<a id="a-5D"></a>优多罗童子乘白马车，<a id="a-5E"></a>与五百童子俱，<a id="a-5F"></a>过夜平旦，<a id="a-5G"></a>从鞞婆陵耆村邑出，<a id="a-5H"></a>往至一无事处，<a id="a-5I"></a>欲教若干国来诸弟子等，<a id="a-5J"></a>令读梵志书。<a id="a-5K"></a>于是，<a id="a-5L"></a>优多罗童子遥见难提波罗陶师来，<a id="a-5M"></a>见已便问：<a id="a-5N"></a>‘难提波罗，<a id="a-5O"></a>汝从何来？<a id="a-5P"></a>’难提波罗答曰：<a id="a-5Q"></a>‘我今从迦葉如来、<a id="a-5R"></a>无所著、<a id="a-5S"></a>等正觉所供养礼事来。<a id="a-5T"></a>优多罗，<a id="a-5U"></a>汝可共我往诣迦葉如来、<a id="a-5V"></a>无所著、<a id="a-5W"></a>等正觉所供养礼事。<a id="a-5X"></a>’于是，<a id="a-5Y"></a>优多罗童子答曰：<a id="a-5Z"></a>‘难提波罗，<a id="a-5a"></a>我不欲见秃头沙门，<a id="a-5b"></a>秃沙门不应得道，<a id="a-5c"></a>道难得故。<a id="a-5d"></a>’于是，<a id="a-5e"></a>难提波罗陶师捉优多罗童子头髻，<a id="a-5f"></a>牵令下车。<a id="a-5g"></a>于是，<a id="a-5h"></a>优多罗童子便作是念：<a id="a-5i"></a>‘此难提波罗陶师常不调戏，<a id="a-5j"></a>不狂不痴，<a id="a-5k"></a>今捉我头髻，<a id="a-5l"></a>必当有以。<a id="a-5m"></a>’念已，<a id="a-5n"></a>语曰：<a id="a-5o"></a>‘难提波罗，<a id="a-5p"></a>我随汝去！<a id="a-5q"></a>我随汝去！<a id="a-5r"></a>’难提波罗喜，<a id="a-5s"></a>复语曰：<a id="a-5t"></a>‘去者甚善！<a id="a-5u"></a>’</p>
  <p id="a5v">“于是，<a id="a-5w"></a>难提波罗陶师与优多罗童子共往诣迦葉如来、<a id="a-5x"></a>无所著、<a id="a-5y"></a>等正觉所，<a id="a-5z"></a>到已作礼，<a id="a-60"></a>却坐一面。<a id="a-61"></a>难提波罗陶师白迦葉如来、<a id="a-62"></a>无所著、<a id="a-63"></a>等正觉曰：<a id="a-64"></a>‘世尊，<a id="a-65"></a>此优多罗童子是我朋友，<a id="a-66"></a>彼常见爱，<a id="a-67"></a>常喜见我，<a id="a-68"></a>无有厌足。<a id="a-69"></a>彼于世尊无信敬心，<a id="a-6A"></a>惟愿世尊善为说法，<a id="a-6B"></a>令彼欢喜，<a id="a-6C"></a>得信敬心！<a id="a-6D"></a>’于是，<a id="a-6E"></a>迦葉如来、<a id="a-6F"></a>无所著、<a id="a-6G"></a>等正觉为难提波罗陶师及优多罗童子说法，<a id="a-6H"></a>劝发渴仰，<a id="a-6I"></a>成就欢喜；<a id="a-6J"></a>无量方便为彼说法，<a id="a-6K"></a>劝发渴仰，<a id="a-6L"></a>成就欢喜已，<a id="a-6M"></a>默然而住。<a id="a-6N"></a>于是，<a id="a-6O"></a>难提波罗陶师及优多罗童子，<a id="a-6P"></a>迦葉如来、<a id="a-6Q"></a>无所著、<a id="a-6R"></a>等正觉为其说法，<a id="a-6S"></a>劝发渴仰，<a id="a-6T"></a>成就欢喜已，<a id="a-6U"></a>即从座起，<a id="a-6V"></a>礼迦葉如来、<a id="a-6W"></a>无所著、<a id="a-6X"></a>等正觉足，<a id="a-6Y"></a>绕三匝而去。</p>
  <p id="a6Z">“于是优多罗童子还去不远，<a id="a-6a"></a>问曰：<a id="a-6b"></a>‘难提波罗，<a id="a-6c"></a>汝从迦葉如来、<a id="a-6d"></a>无所著、<a id="a-6e"></a>等正觉得闻如是微妙之法，<a id="a-6f"></a>何意住家？<a id="a-6g"></a>不能舍离学圣道耶？<a id="a-6h"></a>’于是，<a id="a-6i"></a>难提波罗陶师答曰：<a id="a-6j"></a>‘优多罗，<a id="a-6k"></a>汝自知我尽形寿供养父母。<a id="a-6l"></a>父母无目，<a id="a-6m"></a>唯仰于人，<a id="a-6n"></a>我以供养侍父母故。<a id="a-6o"></a>’于是，<a id="a-6p"></a>优多罗童子问难提波罗：<a id="a-6q"></a>‘我可得从迦葉如来、<a id="a-6r"></a>无所著、<a id="a-6s"></a>等正觉出家学道，<a id="a-6t"></a>受于具足，<a id="a-6u"></a>得作比丘，<a id="a-6v"></a>行梵行耶？<a id="a-6w"></a>’于是，<a id="a-6x"></a>难提波罗陶师及优多罗童子即从彼处复往诣迦葉如来、<a id="a-6y"></a>无所著、<a id="a-6z"></a>等正觉所，<a id="a-70"></a>到已作礼，<a id="a-71"></a>却坐一面。</p>
  <p id="a72">“难提波罗陶师白迦葉如来、<a id="a-73"></a>无所著、<a id="a-74"></a>等正觉曰：<a id="a-75"></a>‘世尊，<a id="a-76"></a>此优多罗童子还去不远，<a id="a-77"></a>而问我言：<a id="a-78"></a>“难提波罗，<a id="a-79"></a>汝从迦葉如来、<a id="a-7A"></a>无所著、<a id="a-7B"></a>等正觉得闻如是微妙之法，<a id="a-7C"></a>何意住家？<a id="a-7D"></a>不能舍离学圣道耶？<a id="a-7E"></a>”世尊，<a id="a-7F"></a>我答彼曰：<a id="a-7G"></a>“优多罗，<a id="a-7H"></a>汝自知我尽形寿供养父母。<a id="a-7I"></a>父母无目，<a id="a-7J"></a>唯仰于人，<a id="a-7K"></a>我以供养侍父母故。<a id="a-7L"></a>”优多罗复问我曰：<a id="a-7M"></a>“难提波罗，<a id="a-7N"></a>我可得从迦葉如来、<a id="a-7O"></a>无所著、<a id="a-7P"></a>等正觉出家学道，<a id="a-7Q"></a>受于具足，<a id="a-7R"></a>得作比丘，<a id="a-7S"></a>行梵行耶？<a id="a-7T"></a>”愿世尊度彼出家学道，<a id="a-7U"></a>授与具足，<a id="a-7V"></a>得作比丘。<a id="a-7W"></a>’迦葉如来、<a id="a-7X"></a>无所著、<a id="a-7Y"></a>等正觉为难提波罗默然而受。<a id="a-7Z"></a>于是，<a id="a-7a"></a>难提波罗陶师知迦葉如来、<a id="a-7b"></a>无所著、<a id="a-7c"></a>等正觉默然受已，<a id="a-7d"></a>即从座起，<a id="a-7e"></a>稽首作礼，<a id="a-7f"></a>绕三匝而去。</p>
  <p id="a7g">“于是，<a id="a-7h"></a>迦葉如来、<a id="a-7i"></a>无所著、<a id="a-7j"></a>等正觉，<a id="a-7k"></a>难提波罗去后不久，<a id="a-7l"></a>度优多罗童子出家学道，<a id="a-7m"></a>授与具足。<a id="a-7n"></a>出家学道，<a id="a-7o"></a>授与具足已，<a id="a-7p"></a>于鞞婆陵耆村邑随住数日，<a id="a-7q"></a>摄持衣钵，<a id="a-7r"></a>与大比丘众俱，<a id="a-7s"></a>共游行，<a id="a-7t"></a>欲至波罗柰迦私国邑；<a id="a-7u"></a>展转游行，<a id="a-7v"></a>便到波罗柰迦私国邑，<a id="a-7w"></a>游波罗柰住仙人处鹿野园中。</p>
  <p id="a7x">“于是，<a id="a-7y"></a>颊鞞王闻迦葉如来、<a id="a-7z"></a>无所著、<a id="a-80"></a>等正觉游行迦私国，<a id="a-81"></a>与大比丘众俱，<a id="a-82"></a>到此波罗柰住仙人处鹿野园中。<a id="a-83"></a>颊鞞王闻已，<a id="a-84"></a>告御者曰：<a id="a-85"></a>‘汝可严驾，<a id="a-86"></a>我今欲往诣迦葉如来、<a id="a-87"></a>无所著、<a id="a-88"></a>等正觉所。<a id="a-89"></a>’时，<a id="a-8A"></a>彼御者受王教已，<a id="a-8B"></a>即便严驾。<a id="a-8C"></a>严驾已讫，<a id="a-8D"></a>还白王曰：<a id="a-8E"></a>‘已严好车，<a id="a-8F"></a>随天王意。<a id="a-8G"></a>’</p>
  <p id="a8H">“于是，<a id="a-8I"></a>颊鞞王乘好车已，<a id="a-8J"></a>从波罗柰出，<a id="a-8K"></a>往诣仙人住处鹿野园中。<a id="a-8L"></a>时，<a id="a-8M"></a>颊鞞王遥见树间，<a id="a-8N"></a>迦葉如来、<a id="a-8O"></a>无所著、<a id="a-8P"></a>等正觉，<a id="a-8Q"></a>端正姝好，<a id="a-8R"></a>犹星中月，<a id="a-8S"></a>光耀暐晔，<a id="a-8T"></a>晃若金山，<a id="a-8U"></a>相好具足，<a id="a-8V"></a>威神巍巍，<a id="a-8W"></a>诸根寂定，<a id="a-8X"></a>无有蔽碍，<a id="a-8Y"></a>或就调御，<a id="a-8Z"></a>息心静默；<a id="a-8a"></a>见已下车，<a id="a-8b"></a>步诣迦葉如来、<a id="a-8c"></a>无所著、<a id="a-8d"></a>等正觉所，<a id="a-8e"></a>到已作礼，<a id="a-8f"></a>却坐一面。<a id="a-8g"></a>颊鞞王坐一面已，<a id="a-8h"></a>迦葉如来、<a id="a-8i"></a>无所著、<a id="a-8j"></a>等正觉为彼说法，<a id="a-8k"></a>劝发渴仰，<a id="a-8l"></a>成就欢喜；<a id="a-8m"></a>无量方便为彼说法，<a id="a-8n"></a>劝发渴仰，<a id="a-8o"></a>成就欢喜已，<a id="a-8p"></a>默然而住。</p>
  <p id="a8q">“于是，<a id="a-8r"></a>颊鞞王，<a id="a-8s"></a>迦葉如来、<a id="a-8t"></a>无所著、<a id="a-8u"></a>等正觉为其说法，<a id="a-8v"></a>劝发渴仰，<a id="a-8w"></a>成就欢喜已，<a id="a-8x"></a>即从座起，<a id="a-8y"></a>偏袒著衣，<a id="a-8z"></a>叉手而向，<a id="a-90"></a>白迦葉如来、<a id="a-91"></a>无所著、<a id="a-92"></a>等正觉曰：<a id="a-93"></a>‘惟愿世尊，<a id="a-94"></a>明受我请，<a id="a-95"></a>及比丘众！<a id="a-96"></a>’迦葉如来、<a id="a-97"></a>无所著、<a id="a-98"></a>等正觉为颊鞞王默然受请。<a id="a-99"></a>于是，<a id="a-9A"></a>颊鞞王知迦葉如来、<a id="a-9B"></a>无所著、<a id="a-9C"></a>等正觉默然受已，<a id="a-9D"></a>稽首作礼，<a id="a-9E"></a>绕三匝而去。<a id="a-9F"></a>还归其家，<a id="a-9G"></a>于夜施设极美净妙种种丰饶食啖含消，<a id="a-9H"></a>即于其夜供办已讫。<a id="a-9I"></a>平旦敷床唱曰：<a id="a-9J"></a>‘世尊，<a id="a-9K"></a>今时已到，<a id="a-9L"></a>食具已办，<a id="a-9M"></a>惟愿世尊以时临顾！<a id="a-9N"></a>’</p>
  <p id="a9O">“于是，<a id="a-9P"></a>迦葉如来、<a id="a-9Q"></a>无所著、<a id="a-9R"></a>等正觉过夜平旦，<a id="a-9S"></a>著衣持钵，<a id="a-9T"></a>诸比丘众侍从世尊往诣颊鞞王家，<a id="a-9U"></a>在比丘众上敷座而坐。<a id="a-9V"></a>于是，<a id="a-9W"></a>颊鞞王见佛及比丘众坐已，<a id="a-9X"></a>自行澡水，<a id="a-9Y"></a>以极美净妙种种丰饶食啖含消，<a id="a-9Z"></a>手自斟酌，<a id="a-9a"></a>令得饱满；<a id="a-9b"></a>食讫收器，<a id="a-9c"></a>行澡水竟，<a id="a-9d"></a>敷一小床，<a id="a-9e"></a>别坐听法。<a id="a-9f"></a>颊鞞王坐已，<a id="a-9g"></a>迦葉如来、<a id="a-9h"></a>无所著、<a id="a-9i"></a>等正觉为彼说法，<a id="a-9j"></a>劝发渴仰，<a id="a-9k"></a>成就欢喜；<a id="a-9l"></a>无量方便为彼说法，<a id="a-9m"></a>劝发渴仰，<a id="a-9n"></a>成就欢喜已，<a id="a-9o"></a>默然而住。</p>
  <p id="a9p">“于是，<a id="a-9q"></a>颊鞞王，<a id="a-9r"></a>迦葉如来、<a id="a-9s"></a>无所著、<a id="a-9t"></a>等正觉为其说法，<a id="a-9u"></a>劝发渴仰，<a id="a-9v"></a>成就欢喜已，<a id="a-9w"></a>即从座起，<a id="a-9x"></a>偏袒著衣，<a id="a-9y"></a>叉手而向，<a id="a-9z"></a>白迦葉如来、<a id="a-A0"></a>无所著、<a id="a-A1"></a>等正觉曰：<a id="a-A2"></a>‘惟愿世尊于此波罗柰受我夏坐，<a id="a-A3"></a>及比丘众！<a id="a-A4"></a>我为世尊作五百房、<a id="a-A5"></a>五百床褥，<a id="a-A6"></a>及施拘执如此白粳米，<a id="a-A7"></a>王之所食种种诸味，<a id="a-A8"></a>饭供世尊及比丘众。<a id="a-A9"></a>’迦葉如来、<a id="a-AA"></a>无所著、<a id="a-AB"></a>等正觉告颊鞞王曰：<a id="a-AC"></a>‘止！<a id="a-AD"></a>止！<a id="a-AE"></a>大王，<a id="a-AF"></a>但心喜足。<a id="a-AG"></a>’颊鞞王如是至再三，<a id="a-AH"></a>叉手而向，<a id="a-AI"></a>白迦葉如来、<a id="a-AJ"></a>无所著、<a id="a-AK"></a>等正觉曰：<a id="a-AL"></a>‘惟愿世尊于此波罗柰受我夏坐，<a id="a-AM"></a>及比丘众！<a id="a-AN"></a>我为世尊作五百房、<a id="a-AO"></a>五百床褥，<a id="a-AP"></a>及施拘执如此白粳米，<a id="a-AQ"></a>王之所食种种诸味，<a id="a-AR"></a>饭供世尊及比丘众。<a id="a-AS"></a>’迦葉如来、<a id="a-AT"></a>无所著、<a id="a-AU"></a>等正觉亦再三告颊鞞王曰：<a id="a-AV"></a>‘止！<a id="a-AW"></a>止！<a id="a-AX"></a>大王，<a id="a-AY"></a>但心喜足。<a id="a-AZ"></a>’</p>
  <p id="aAa">“于是，<a id="a-Ab"></a>颊鞞王不忍不欲，<a id="a-Ac"></a>心大忧戚：<a id="a-Ad"></a>‘迦葉如来、<a id="a-Ae"></a>无所著、<a id="a-Af"></a>等正觉不能为我于此波罗柰而受夏坐，<a id="a-Ag"></a>及比丘众。<a id="a-Ah"></a>’作是念已，<a id="a-Ai"></a>颊鞞王白迦葉如来、<a id="a-Aj"></a>无所著、<a id="a-Ak"></a>等正觉曰：<a id="a-Al"></a>‘世尊，<a id="a-Am"></a>颇更有在家白衣，<a id="a-An"></a>奉事世尊如我者耶？<a id="a-Ao"></a>’</p>
  <p id="aAp">“迦葉如来、<a id="a-Aq"></a>无所著、<a id="a-Ar"></a>等正觉告颊鞞王曰：<a id="a-As"></a>‘有！<a id="a-At"></a>在王境界鞞婆陵耆村极大丰乐，<a id="a-Au"></a>多有人民。<a id="a-Av"></a>大王，<a id="a-Aw"></a>彼鞞婆陵耆村中有难提波罗陶师。<a id="a-Ax"></a>大王，<a id="a-Ay"></a>难提波罗陶师归佛、<a id="a-Az"></a>归法、<a id="a-B0"></a>归比丘众，<a id="a-B1"></a>不疑三尊，<a id="a-B2"></a>不惑苦、<a id="a-B3"></a>集、<a id="a-B4"></a>灭、<a id="a-B5"></a>道，<a id="a-B6"></a>得信、<a id="a-B7"></a>持戒、<a id="a-B8"></a>博闻、<a id="a-B9"></a>惠施、<a id="a-BA"></a>成就智慧，<a id="a-BB"></a>离杀、<a id="a-BC"></a>断杀、<a id="a-BD"></a>弃舍刀杖，<a id="a-BE"></a>有惭有愧，<a id="a-BF"></a>有慈悲心，<a id="a-BG"></a>饶益一切乃至昆虫，<a id="a-BH"></a>彼于杀生净除其心。<a id="a-BI"></a>大王，<a id="a-BJ"></a>难提波罗陶师离不与取，<a id="a-BK"></a>断不与取，<a id="a-BL"></a>与之乃取，<a id="a-BM"></a>乐于与取，<a id="a-BN"></a>常好布施，<a id="a-BO"></a>欢喜无吝，<a id="a-BP"></a>不望其报，<a id="a-BQ"></a>彼于不与取净除其心。<a id="a-BR"></a>大王，<a id="a-BS"></a>难提波罗陶师离非梵行，<a id="a-BT"></a>断非梵行，<a id="a-BU"></a>勤修梵行，<a id="a-BV"></a>精勤妙行，<a id="a-BW"></a>清净无秽，<a id="a-BX"></a>离欲断淫，<a id="a-BY"></a>彼于非梵行净除其心。</p>
  <p id="aBZ">“‘大王，<a id="a-Ba"></a>难提波罗陶师离妄言，<a id="a-Bb"></a>断妄言，<a id="a-Bc"></a>真谛言，<a id="a-Bd"></a>乐真谛，<a id="a-Be"></a>住真谛不移动，<a id="a-Bf"></a>一切可信，<a id="a-Bg"></a>不欺世间，<a id="a-Bh"></a>彼于妄言净除其心。<a id="a-Bi"></a>大王，<a id="a-Bj"></a>难提波罗陶师离两舌，<a id="a-Bk"></a>断两舌，<a id="a-Bl"></a>行不两舌，<a id="a-Bm"></a>不破坏他；<a id="a-Bn"></a>不闻此语彼，<a id="a-Bo"></a>欲破坏此；<a id="a-Bp"></a>不闻彼语此，<a id="a-Bq"></a>欲破坏彼；<a id="a-Br"></a>离者欲合，<a id="a-Bs"></a>合者欢喜；<a id="a-Bt"></a>不作群党，<a id="a-Bu"></a>不乐群党，<a id="a-Bv"></a>不称群党，<a id="a-Bw"></a>彼于两舌净除其心。<a id="a-Bx"></a>大王，<a id="a-By"></a>难提波罗陶师离粗言，<a id="a-Bz"></a>断粗言，<a id="a-C0"></a>若有所言辞气粗犷，<a id="a-C1"></a>恶声逆耳，<a id="a-C2"></a>众所不喜，<a id="a-C3"></a>众所不爱，<a id="a-C4"></a>使他苦恼，<a id="a-C5"></a>令不得定，<a id="a-C6"></a>断如是言；<a id="a-C7"></a>若有所说清和柔润，<a id="a-C8"></a>顺耳入心，<a id="a-C9"></a>可喜可爱，<a id="a-CA"></a>使他安乐，<a id="a-CB"></a>言声具了，<a id="a-CC"></a>不使人畏，<a id="a-CD"></a>令他得定，<a id="a-CE"></a>说如是言，<a id="a-CF"></a>彼于粗言净除其心。<a id="a-CG"></a>大王，<a id="a-CH"></a>难提波罗陶师离绮语，<a id="a-CI"></a>断绮语，<a id="a-CJ"></a>时说、<a id="a-CK"></a>真说、<a id="a-CL"></a>法说、<a id="a-CM"></a>义说、<a id="a-CN"></a>止息说、<a id="a-CO"></a>乐止息说，<a id="a-CP"></a>事顺时得宜，<a id="a-CQ"></a>善教善诃，<a id="a-CR"></a>彼于绮语净除其心。</p>
  <p id="aCS">“‘大王，<a id="a-CT"></a>难提波罗陶师离治生，<a id="a-CU"></a>断治生，<a id="a-CV"></a>弃舍称量及斗斛，<a id="a-CW"></a>亦不受货，<a id="a-CX"></a>不缚束人，<a id="a-CY"></a>不望折斗量，<a id="a-CZ"></a>不以小利侵欺于人，<a id="a-Ca"></a>彼于治生净除其心。<a id="a-Cb"></a>大王，<a id="a-Cc"></a>难提波罗陶师离受寡妇、<a id="a-Cd"></a>童女，<a id="a-Ce"></a>断受寡妇、<a id="a-Cf"></a>童女，<a id="a-Cg"></a>彼于受寡妇、<a id="a-Ch"></a>童女净除其心。<a id="a-Ci"></a>大王，<a id="a-Cj"></a>难提波罗陶师离受奴婢，<a id="a-Ck"></a>断受奴婢，<a id="a-Cl"></a>彼于受奴婢净除其心。<a id="a-Cm"></a>大王，<a id="a-Cn"></a>难提波罗陶师离受象、<a id="a-Co"></a>马、<a id="a-Cp"></a>牛、<a id="a-Cq"></a>羊，<a id="a-Cr"></a>断受象、<a id="a-Cs"></a>马、<a id="a-Ct"></a>牛、<a id="a-Cu"></a>羊，<a id="a-Cv"></a>彼于受象、<a id="a-Cw"></a>马、<a id="a-Cx"></a>牛、<a id="a-Cy"></a>羊净除其心。<a id="a-Cz"></a>大王，<a id="a-D0"></a>难提波罗陶师离受鸡、<a id="a-D1"></a>猪，<a id="a-D2"></a>断受鸡、<a id="a-D3"></a>猪，<a id="a-D4"></a>彼于受鸡、<a id="a-D5"></a>猪净除其心。<a id="a-D6"></a>大王，<a id="a-D7"></a>难提波罗陶师离受田业、<a id="a-D8"></a>店肆，<a id="a-D9"></a>断受田业、<a id="a-DA"></a>店肆，<a id="a-DB"></a>彼于受田业、<a id="a-DC"></a>店肆净除其心。<a id="a-DD"></a>大王，<a id="a-DE"></a>难提波罗陶师离受生稻、<a id="a-DF"></a>麦、<a id="a-DG"></a>豆，<a id="a-DH"></a>断受生稻、<a id="a-DI"></a>麦、<a id="a-DJ"></a>豆，<a id="a-DK"></a>彼于受生稻、<a id="a-DL"></a>麦、<a id="a-DM"></a>豆净除其心。</p>
  <p id="aDN">“‘大王，<a id="a-DO"></a>难提波罗陶师离酒、<a id="a-DP"></a>断酒，<a id="a-DQ"></a>彼于饮酒净除其心。<a id="a-DR"></a>大王，<a id="a-DS"></a>难提波罗陶师离高广大床，<a id="a-DT"></a>断高广大床，<a id="a-DU"></a>彼于高广大床净除其心。<a id="a-DV"></a>大王，<a id="a-DW"></a>难提波罗陶师离华鬘、<a id="a-DX"></a>璎珞、<a id="a-DY"></a>涂香、<a id="a-DZ"></a>脂粉，<a id="a-Da"></a>断华鬘、<a id="a-Db"></a>璎珞、<a id="a-Dc"></a>涂香、<a id="a-Dd"></a>脂粉，<a id="a-De"></a>彼于华鬘、<a id="a-Df"></a>璎珞、<a id="a-Dg"></a>涂香、<a id="a-Dh"></a>脂粉净除其心。<a id="a-Di"></a>大王，<a id="a-Dj"></a>难提波罗陶师离歌舞倡妓及往观听，<a id="a-Dk"></a>断歌舞倡妓及往观听，<a id="a-Dl"></a>彼于歌舞倡妓及往观听净除其心。<a id="a-Dm"></a>大王，<a id="a-Dn"></a>难提波罗陶师离受生色像宝，<a id="a-Do"></a>断受生色像宝，<a id="a-Dp"></a>彼于受生色像宝净除其心。<a id="a-Dq"></a>大王，<a id="a-Dr"></a>难提波罗陶师离过中食，<a id="a-Ds"></a>断过中食，<a id="a-Dt"></a>常一食，<a id="a-Du"></a>不夜食，<a id="a-Dv"></a>学时食，<a id="a-Dw"></a>彼于过中食净除其心。</p>
  <p id="aDx">“‘大王，<a id="a-Dy"></a>难提波罗陶师尽形寿手离铧锹，<a id="a-Dz"></a>不自掘地，<a id="a-E0"></a>亦不教他。<a id="a-E1"></a>若水岸崩土及鼠伤土，<a id="a-E2"></a>取用作器，<a id="a-E3"></a>举著一面，<a id="a-E4"></a>语买者言：<a id="a-E5"></a>“汝等若有豌豆、<a id="a-E6"></a>稻、<a id="a-E7"></a>麦、<a id="a-E8"></a>大小麻豆、<a id="a-E9"></a>豍豆、<a id="a-EA"></a>芥子，<a id="a-EB"></a>泻已持器去，<a id="a-EC"></a>随意所欲。<a id="a-ED"></a>”</p>
  <p id="aEE">“‘大王，<a id="a-EF"></a>难提波罗陶师尽形寿供侍父母，<a id="a-EG"></a>父母无目，<a id="a-EH"></a>唯仰于人，<a id="a-EI"></a>是故供侍。</p>
  <p id="aEJ">“‘大王，<a id="a-EK"></a>我忆昔时依鞞婆陵耆村邑游行。<a id="a-EL"></a>大王，<a id="a-EM"></a>我尔时平旦著衣持钵，<a id="a-EN"></a>入鞞婆陵耆村邑乞食，<a id="a-EO"></a>次第乞食，<a id="a-EP"></a>往到难提波罗陶师家。<a id="a-EQ"></a>尔时，<a id="a-ER"></a>难提波罗为小事故，<a id="a-ES"></a>出行不在。<a id="a-ET"></a>大王，<a id="a-EU"></a>我问难提波罗陶师父母曰：<a id="a-EV"></a>“长老，<a id="a-EW"></a>陶师今在何处？<a id="a-EX"></a>”彼答我曰：<a id="a-EY"></a>“世尊，<a id="a-EZ"></a>侍者为小事故，<a id="a-Ea"></a>暂出不在。<a id="a-Eb"></a>善逝，<a id="a-Ec"></a>侍者为小事故，<a id="a-Ed"></a>暂出不在。<a id="a-Ee"></a>世尊，<a id="a-Ef"></a>箩中有麦饭，<a id="a-Eg"></a>釜中有豆羹，<a id="a-Eh"></a>惟愿世尊为慈愍故随意自取！<a id="a-Ei"></a>”大王，<a id="a-Ej"></a>我便受郁单曰法，<a id="a-Ek"></a>即于箩釜中取羹饭而去。<a id="a-El"></a>难提波罗陶师于后还家，<a id="a-Em"></a>见箩中饭少，<a id="a-En"></a>釜中羹减，<a id="a-Eo"></a>白父母曰：<a id="a-Ep"></a>“谁取羹饭？<a id="a-Eq"></a>”父母答曰：<a id="a-Er"></a>“贤子，<a id="a-Es"></a>今日迦葉如来、<a id="a-Et"></a>无所著、<a id="a-Eu"></a>等正觉至此乞食，<a id="a-Ev"></a>彼于箩釜中取羹饭去。<a id="a-Ew"></a>”难提波罗陶师闻已，<a id="a-Ex"></a>便作是念：<a id="a-Ey"></a>“我有善利，<a id="a-Ez"></a>有大功德，<a id="a-F0"></a>迦葉如来、<a id="a-F1"></a>无所著、<a id="a-F2"></a>等正觉于我家中随意自在。<a id="a-F3"></a>”彼以此欢喜结跏趺坐，<a id="a-F4"></a>息心静默，<a id="a-F5"></a>至于七日，<a id="a-F6"></a>于十五日中而得欢乐，<a id="a-F7"></a>其家父母于七日中亦得欢乐。</p>
  <p id="aF8">“‘复次，<a id="a-F9"></a>大王，<a id="a-FA"></a>我忆昔时依鞞婆陵耆村邑游行。<a id="a-FB"></a>大王，<a id="a-FC"></a>我尔时平旦著衣持钵，<a id="a-FD"></a>入鞞婆陵耆村邑乞食，<a id="a-FE"></a>次第乞食，<a id="a-FF"></a>往到难提波罗陶师家。<a id="a-FG"></a>尔时，<a id="a-FH"></a>难提波罗为小事故，<a id="a-FI"></a>出行不在。<a id="a-FJ"></a>大王，<a id="a-FK"></a>我问难提波罗陶师父母曰：<a id="a-FL"></a>“长老，<a id="a-FM"></a>陶师今在何处？<a id="a-FN"></a>”彼答我曰：<a id="a-FO"></a>“世尊，<a id="a-FP"></a>侍者为小事故，<a id="a-FQ"></a>暂出不在。<a id="a-FR"></a>善逝，<a id="a-FS"></a>侍者为小事故，<a id="a-FT"></a>暂出不在。<a id="a-FU"></a>世尊，<a id="a-FV"></a>釜有粳麦饭，<a id="a-FW"></a>小釜中有豆羹，<a id="a-FX"></a>惟愿世尊为慈愍故随意自取！<a id="a-FY"></a>”大王，<a id="a-FZ"></a>我便受郁单曰法，<a id="a-Fa"></a>即于大小釜中取羹饭而去。<a id="a-Fb"></a>难提波罗陶师于后还家，<a id="a-Fc"></a>见大釜中饭少，<a id="a-Fd"></a>小釜中羹减，<a id="a-Fe"></a>白父母曰：<a id="a-Ff"></a>“谁大釜中取饭，<a id="a-Fg"></a>小釜中取羹？<a id="a-Fh"></a>”父母答曰：<a id="a-Fi"></a>“贤子，<a id="a-Fj"></a>今日迦葉如来、<a id="a-Fk"></a>无所著、<a id="a-Fl"></a>等正觉至此乞食，<a id="a-Fm"></a>彼于大小釜中取羹饭去。<a id="a-Fn"></a>”难提波罗陶师闻已，<a id="a-Fo"></a>便作是念：<a id="a-Fp"></a>“我有善利，<a id="a-Fq"></a>有大功德，<a id="a-Fr"></a>迦葉如来、<a id="a-Fs"></a>无所著、<a id="a-Ft"></a>等正觉于我家中随意自在。<a id="a-Fu"></a>”彼以此欢喜结跏趺坐，<a id="a-Fv"></a>息心静默，<a id="a-Fw"></a>至于七日，<a id="a-Fx"></a>于十五日中而得欢乐，<a id="a-Fy"></a>其家父母于七日中亦得欢乐。</p>
  <p id="aFz">“‘复次，<a id="a-G0"></a>大王，<a id="a-G1"></a>我忆昔时依鞞婆陵耆村邑而受夏坐。<a id="a-G2"></a>大王，<a id="a-G3"></a>我尔时新作屋未覆，<a id="a-G4"></a>难提波罗陶师故陶屋新覆。<a id="a-G5"></a>大王，<a id="a-G6"></a>我告瞻侍比丘曰：<a id="a-G7"></a>“汝等可去坏难提波罗陶师故陶屋，<a id="a-G8"></a>持来覆我屋。<a id="a-G9"></a>”瞻侍比丘即受我教，<a id="a-GA"></a>便去往至难提波罗陶师家，<a id="a-GB"></a>挽坏故陶屋，<a id="a-GC"></a>作束持来，<a id="a-GD"></a>用覆我屋。<a id="a-GE"></a>难提波罗陶师父母闻坏故陶屋，<a id="a-GF"></a>闻已，<a id="a-GG"></a>问曰：<a id="a-GH"></a>“谁坏难提波罗故陶屋耶？<a id="a-GI"></a>”比丘答曰：<a id="a-GJ"></a>“长老，<a id="a-GK"></a>我等是迦葉如来、<a id="a-GL"></a>无所著、<a id="a-GM"></a>等正觉瞻侍比丘，<a id="a-GN"></a>挽坏难提波罗陶师故陶屋，<a id="a-GO"></a>作束用覆迦葉如来、<a id="a-GP"></a>无所著、<a id="a-GQ"></a>等正觉屋。<a id="a-GR"></a>”难提波罗父母语曰：<a id="a-GS"></a>“诸贤，<a id="a-GT"></a>随意持去，<a id="a-GU"></a>无有制者。<a id="a-GV"></a>”难提波罗陶师于后还家，<a id="a-GW"></a>见挽坏故陶屋，<a id="a-GX"></a>白父母曰：<a id="a-GY"></a>“谁挽坏我故陶屋耶？<a id="a-GZ"></a>”父母答曰：<a id="a-Ga"></a>“贤子，<a id="a-Gb"></a>今日迦葉如来、<a id="a-Gc"></a>无所著、<a id="a-Gd"></a>等正觉瞻侍比丘挽坏故陶屋，<a id="a-Ge"></a>作束持去，<a id="a-Gf"></a>用覆迦葉如来、<a id="a-Gg"></a>无所著、<a id="a-Gh"></a>等正觉屋。<a id="a-Gi"></a>”难提波罗陶师闻已，<a id="a-Gj"></a>便作是念：<a id="a-Gk"></a>“我有善利，<a id="a-Gl"></a>有大功德，<a id="a-Gm"></a>迦葉如来、<a id="a-Gn"></a>无所著、<a id="a-Go"></a>等正觉于我家中随意自在。<a id="a-Gp"></a>”彼以此欢喜结跏趺坐，<a id="a-Gq"></a>息心静默，<a id="a-Gr"></a>至于七日，<a id="a-Gs"></a>于十五日中而得欢乐，<a id="a-Gt"></a>其家父母于七日中亦得欢乐。</p>
  <p id="aGu">“‘大王，<a id="a-Gv"></a>难提波罗陶师故陶屋竟夏四月都不患漏。<a id="a-Gw"></a>所以者何？<a id="a-Gx"></a>蒙佛威神故。<a id="a-Gy"></a>大王，<a id="a-Gz"></a>难提波罗陶师无有不忍，<a id="a-H0"></a>无有不欲，<a id="a-H1"></a>心无忧戚：<a id="a-H2"></a>“迦葉如来、<a id="a-H3"></a>无所著、<a id="a-H4"></a>等正觉于我家中随意自在。<a id="a-H5"></a>”大王，<a id="a-H6"></a>汝有不忍，<a id="a-H7"></a>汝有不欲，<a id="a-H8"></a>心大忧戚：<a id="a-H9"></a>“迦葉如来、<a id="a-HA"></a>无所著、<a id="a-HB"></a>等正觉不受我请，<a id="a-HC"></a>于此波罗柰而受夏坐，<a id="a-HD"></a>及比丘众。<a id="a-HE"></a>”’</p>
  <p id="aHF">“于是，<a id="a-HG"></a>迦葉如来、<a id="a-HH"></a>无所著、<a id="a-HI"></a>等正觉为颊鞞王说法，<a id="a-HJ"></a>劝发渴仰，<a id="a-HK"></a>成就欢喜；<a id="a-HL"></a>无量方便为彼说法，<a id="a-HM"></a>劝发渴仰，<a id="a-HN"></a>成就欢喜已，<a id="a-HO"></a>从座起去。<a id="a-HP"></a>时，<a id="a-HQ"></a>颊鞞王于迦葉如来、<a id="a-HR"></a>无所著、<a id="a-HS"></a>等正觉去后不久，<a id="a-HT"></a>便敕侍者：<a id="a-HU"></a>‘汝等可以五百乘车载满白粳米，<a id="a-HV"></a>王之所食种种诸味，<a id="a-HW"></a>载至难提波罗陶师家，<a id="a-HX"></a>而语之曰：<a id="a-HY"></a>“难提波罗，<a id="a-HZ"></a>此五百乘车载满白粳米，<a id="a-Ha"></a>王之所食种种诸味，<a id="a-Hb"></a>颊鞞王送来饷汝。<a id="a-Hc"></a>为慈愍故，<a id="a-Hd"></a>汝今当受！<a id="a-He"></a>”’时，<a id="a-Hf"></a>彼侍者受王教已，<a id="a-Hg"></a>以五百乘车载满白粳米，<a id="a-Hh"></a>王之所食种种诸味，<a id="a-Hi"></a>送诣难提波罗陶师家，<a id="a-Hj"></a>到已，<a id="a-Hk"></a>语曰：<a id="a-Hl"></a>‘难提波罗陶师，<a id="a-Hm"></a>此五百乘车载满白粳米，<a id="a-Hn"></a>王之所食种种诸味，<a id="a-Ho"></a>颊鞞王送来饷汝。<a id="a-Hp"></a>为慈愍故，<a id="a-Hq"></a>汝今当受！<a id="a-Hr"></a>’于是，<a id="a-Hs"></a>难提波罗陶师辞让不受，<a id="a-Ht"></a>语侍者曰：<a id="a-Hu"></a>‘诸贤，<a id="a-Hv"></a>颊鞞王家国大事多，<a id="a-Hw"></a>费用处广，<a id="a-Hx"></a>我知如此，<a id="a-Hy"></a>以故不受。<a id="a-Hz"></a>’”</p>
  <p id="aI0">佛告阿难：<a id="a-I1"></a>“于意云何？<a id="a-I2"></a>尔时童子优多罗者，<a id="a-I3"></a>汝谓异人耶？<a id="a-I4"></a>莫作斯念！<a id="a-I5"></a>当知即是我也。</p>
  <p id="aI6">“阿难，<a id="a-I7"></a>我于尔时为自饶益，<a id="a-I8"></a>亦饶益他，<a id="a-I9"></a>饶益多人，<a id="a-IA"></a>愍伤世间，<a id="a-IB"></a>为天、<a id="a-IC"></a>为人求义及饶益，<a id="a-ID"></a>求安隐快乐。<a id="a-IE"></a>尔时说法不至究竟，<a id="a-IF"></a>不究竟白净，<a id="a-IG"></a>不究竟梵行；<a id="a-IH"></a>不究竟梵行讫，<a id="a-II"></a>尔时不离生老病死、<a id="a-IJ"></a>啼哭忧戚，<a id="a-IK"></a>亦未能得脱一切苦。</p>
  <p id="aIL">“阿难，<a id="a-IM"></a>我今出世，<a id="a-IN"></a>如来、<a id="a-IO"></a>无所著、<a id="a-IP"></a>等正觉、<a id="a-IQ"></a>明行成为、<a id="a-IR"></a>善逝、<a id="a-IS"></a>世间解、<a id="a-IT"></a>无上士、<a id="a-IU"></a>道法御、<a id="a-IV"></a>天人师、<a id="a-IW"></a>号佛、<a id="a-IX"></a>众佑。<a id="a-IY"></a>我今自饶益，<a id="a-IZ"></a>亦饶益他，<a id="a-Ia"></a>饶益多人，<a id="a-Ib"></a>愍伤世间，<a id="a-Ic"></a>为天、<a id="a-Id"></a>为人求义及饶益，<a id="a-Ie"></a>求安隐快乐。<a id="a-If"></a>我今说法得至究竟，<a id="a-Ig"></a>究竟白净，<a id="a-Ih"></a>究竟梵行；<a id="a-Ii"></a>究竟梵行讫，<a id="a-Ij"></a>我今已离生老病死、<a id="a-Ik"></a>啼哭忧戚，<a id="a-Il"></a>我今已得脱一切苦。</p>
  <p id="aIm">佛说如是，<a id="a-In"></a>尊者阿难及诸比丘闻佛所说，<a id="a-Io"></a>欢喜奉行。</p>
  <p data-pb></p>
  <h2 id="aIp">王相应品天使经第七</h2>
  <p id="aIq">我闻如是：<a id="a-Ir"></a>一时，<a id="a-Is"></a>佛游舍卫国，<a id="a-It"></a>在胜林给孤独园。</p>
  <p id="aIu">尔时，<a id="a-Iv"></a>世尊告诸比丘：<a id="a-Iw"></a>“我以净天眼出过于人，<a id="a-Ix"></a>见此众生死时、<a id="a-Iy"></a>生时，<a id="a-Iz"></a>好色、<a id="a-J0"></a>恶色，<a id="a-J1"></a>或妙、<a id="a-J2"></a>不妙，<a id="a-J3"></a>往来善处及不善处，<a id="a-J4"></a>随此众生之所作业，<a id="a-J5"></a>见其如真。<a id="a-J6"></a>若此众生成就身恶行，<a id="a-J7"></a>口、<a id="a-J8"></a>意恶行，<a id="a-J9"></a>诽谤圣人，<a id="a-JA"></a>邪见成就邪见业；<a id="a-JB"></a>彼因缘此，<a id="a-JC"></a>身坏命终，<a id="a-JD"></a>必至恶处，<a id="a-JE"></a>生地狱中。<a id="a-JF"></a>若此众生成就身妙行，<a id="a-JG"></a>口、<a id="a-JH"></a>意妙行，<a id="a-JI"></a>不诽谤圣人，<a id="a-JJ"></a>正见成就正见业；<a id="a-JK"></a>彼因缘此，<a id="a-JL"></a>身坏命终，<a id="a-JM"></a>必升善处，<a id="a-JN"></a>乃生天上。</p>
  <p id="aJO">“犹大雨时，<a id="a-JP"></a>水上之泡，<a id="a-JQ"></a>或生或灭，<a id="a-JR"></a>若有目人住一处，<a id="a-JS"></a>观生时、<a id="a-JT"></a>灭时；<a id="a-JU"></a>我亦如是，<a id="a-JV"></a>以净天眼出过于人，<a id="a-JW"></a>见此众生死时、<a id="a-JX"></a>生时，<a id="a-JY"></a>好色、<a id="a-JZ"></a>恶色，<a id="a-Ja"></a>或妙、<a id="a-Jb"></a>不妙，<a id="a-Jc"></a>往来善处及不善处，<a id="a-Jd"></a>随此众生之所作业，<a id="a-Je"></a>见其如真。<a id="a-Jf"></a>若此众生成就身恶行，<a id="a-Jg"></a>口、<a id="a-Jh"></a>意恶行，<a id="a-Ji"></a>诽谤圣人，<a id="a-Jj"></a>邪见成就邪见业；<a id="a-Jk"></a>彼因缘此，<a id="a-Jl"></a>身坏命终，<a id="a-Jm"></a>必至恶处，<a id="a-Jn"></a>生地狱中。<a id="a-Jo"></a>若此众生成就身妙行，<a id="a-Jp"></a>口、<a id="a-Jq"></a>意妙行，<a id="a-Jr"></a>不诽谤圣人，<a id="a-Js"></a>正见成就正见业；<a id="a-Jt"></a>彼因缘此，<a id="a-Ju"></a>身坏命终，<a id="a-Jv"></a>必升善处，<a id="a-Jw"></a>乃生天上。</p>
  <p id="aJx">“犹大雨时，<a id="a-Jy"></a>雨堕之滴，<a id="a-Jz"></a>或上或下，<a id="a-K0"></a>若有目人住一处，<a id="a-K1"></a>观上时、<a id="a-K2"></a>下时；<a id="a-K3"></a>我亦如是，<a id="a-K4"></a>以净天眼出过于人，<a id="a-K5"></a>见此众生，<a id="a-K6"></a>死时、<a id="a-K7"></a>生时，<a id="a-K8"></a>好色、<a id="a-K9"></a>恶色，<a id="a-KA"></a>或妙、<a id="a-KB"></a>不妙，<a id="a-KC"></a>往来善处及不善处，<a id="a-KD"></a>随此众生之所作业，<a id="a-KE"></a>见其如真。<a id="a-KF"></a>若此众生成就身恶行，<a id="a-KG"></a>口、<a id="a-KH"></a>意恶行，<a id="a-KI"></a>诽谤圣人，<a id="a-KJ"></a>邪见成就邪见业；<a id="a-KK"></a>彼因缘此，<a id="a-KL"></a>身坏命终，<a id="a-KM"></a>必至恶处，<a id="a-KN"></a>生地狱中。<a id="a-KO"></a>若此众生成就身妙行，<a id="a-KP"></a>口、<a id="a-KQ"></a>意妙行，<a id="a-KR"></a>不诽谤圣人，<a id="a-KS"></a>正见成就正见业；<a id="a-KT"></a>彼因缘此，<a id="a-KU"></a>身坏命终，<a id="a-KV"></a>必升善处，<a id="a-KW"></a>乃生天上。</p>
  <p id="aKX">“犹琉璃珠，<a id="a-KY"></a>清净自然，<a id="a-KZ"></a>生无瑕秽，<a id="a-Ka"></a>八楞善治，<a id="a-Kb"></a>贯以妙绳，<a id="a-Kc"></a>或青或黄，<a id="a-Kd"></a>或赤、<a id="a-Ke"></a>黑、<a id="a-Kf"></a>白，<a id="a-Kg"></a>若有目人住一处，<a id="a-Kh"></a>观此琉璃珠，<a id="a-Ki"></a>清净自然，<a id="a-Kj"></a>生无瑕秽，<a id="a-Kk"></a>八楞善治，<a id="a-Kl"></a>贯以妙绳，<a id="a-Km"></a>或青或黄，<a id="a-Kn"></a>或赤、<a id="a-Ko"></a>黑、<a id="a-Kp"></a>白；<a id="a-Kq"></a>我亦如是，<a id="a-Kr"></a>以净天眼出过于人，<a id="a-Ks"></a>见此众生死时、<a id="a-Kt"></a>生时，<a id="a-Ku"></a>好色、<a id="a-Kv"></a>恶色，<a id="a-Kw"></a>或妙、<a id="a-Kx"></a>不妙，<a id="a-Ky"></a>往来善处及不善处，<a id="a-Kz"></a>随此众生之所作业，<a id="a-L0"></a>见其如真。<a id="a-L1"></a>若此众生成就身恶行，<a id="a-L2"></a>口、<a id="a-L3"></a>意恶行，<a id="a-L4"></a>诽谤圣人，<a id="a-L5"></a>邪见成就邪见业；<a id="a-L6"></a>彼因缘此，<a id="a-L7"></a>身坏命终，<a id="a-L8"></a>必至恶处，<a id="a-L9"></a>生地狱中。<a id="a-LA"></a>若此众生成就身妙行，<a id="a-LB"></a>口、<a id="a-LC"></a>意妙行，<a id="a-LD"></a>不诽谤圣人，<a id="a-LE"></a>正见成就正见业；<a id="a-LF"></a>彼因缘此，<a id="a-LG"></a>身坏命终，<a id="a-LH"></a>必升善处，<a id="a-LI"></a>乃生天上。</p>
  <p id="aLJ">“犹如两屋共一门，<a id="a-LK"></a>多人出入，<a id="a-LL"></a>若有目人住一处，<a id="a-LM"></a>观出时、<a id="a-LN"></a>入时；<a id="a-LO"></a>我亦如是，<a id="a-LP"></a>以净天眼出过于人，<a id="a-LQ"></a>见此众生死时、<a id="a-LR"></a>生时，<a id="a-LS"></a>好色、<a id="a-LT"></a>恶色，<a id="a-LU"></a>或妙、<a id="a-LV"></a>不妙，<a id="a-LW"></a>往来善处及不善处，<a id="a-LX"></a>随此众生之所作业，<a id="a-LY"></a>见其如真。<a id="a-LZ"></a>若此众生成就身恶行，<a id="a-La"></a>口、<a id="a-Lb"></a>意恶行，<a id="a-Lc"></a>诽谤圣人，<a id="a-Ld"></a>邪见成就邪见业；<a id="a-Le"></a>彼因缘此，<a id="a-Lf"></a>身坏命终，<a id="a-Lg"></a>必至恶处，<a id="a-Lh"></a>生地狱中。<a id="a-Li"></a>若此众生成就身妙行，<a id="a-Lj"></a>口、<a id="a-Lk"></a>意妙行，<a id="a-Ll"></a>不诽谤圣人，<a id="a-Lm"></a>正见成就正见业；<a id="a-Ln"></a>彼因缘此，<a id="a-Lo"></a>身坏命终，<a id="a-Lp"></a>必升善处，<a id="a-Lq"></a>乃生天上。</p>
  <p id="aLr">“若有目人住高楼上，<a id="a-Ls"></a>观于下人往来周旋、<a id="a-Lt"></a>坐卧走踊；<a id="a-Lu"></a>我亦如是，<a id="a-Lv"></a>以净天眼出过于人，<a id="a-Lw"></a>见此众生死时、<a id="a-Lx"></a>生时，<a id="a-Ly"></a>好色、<a id="a-Lz"></a>恶色，<a id="a-M0"></a>或妙、<a id="a-M1"></a>不妙，<a id="a-M2"></a>往来善处及不善处，<a id="a-M3"></a>随此众生之所作业，<a id="a-M4"></a>见其如真。<a id="a-M5"></a>若此众生成就身恶行，<a id="a-M6"></a>口、<a id="a-M7"></a>意恶行，<a id="a-M8"></a>诽谤圣人，<a id="a-M9"></a>邪见成就邪见业；<a id="a-MA"></a>彼因缘此，<a id="a-MB"></a>身坏命终，<a id="a-MC"></a>必至恶处，<a id="a-MD"></a>生地狱中。<a id="a-ME"></a>若此众生成就身妙行，<a id="a-MF"></a>口、<a id="a-MG"></a>意妙行，<a id="a-MH"></a>不诽谤圣人，<a id="a-MI"></a>正见成就正见业；<a id="a-MJ"></a>彼因缘此，<a id="a-MK"></a>身坏命终，<a id="a-ML"></a>必升善处，<a id="a-MM"></a>乃生天上。</p>
  <p id="aMN">“若有众生生于人间，<a id="a-MO"></a>不孝父母，<a id="a-MP"></a>不知尊敬沙门、<a id="a-MQ"></a>梵志，<a id="a-MR"></a>不行如实，<a id="a-MS"></a>不作福业，<a id="a-MT"></a>不畏后世罪；<a id="a-MU"></a>彼因缘此，<a id="a-MV"></a>身坏命终，<a id="a-MW"></a>生阎王境界。<a id="a-MX"></a>阎王人收送诣王所，<a id="a-MY"></a>白曰：<a id="a-MZ"></a>‘天王，<a id="a-Ma"></a>此众生本为人时，<a id="a-Mb"></a>不孝父母，<a id="a-Mc"></a>不知尊敬沙门、<a id="a-Md"></a>梵志，<a id="a-Me"></a>不行如实，<a id="a-Mf"></a>不作福业，<a id="a-Mg"></a>不畏后世罪，<a id="a-Mh"></a>惟愿天王处当其罪！<a id="a-Mi"></a>’</p>
  <p id="aMj">“于是，<a id="a-Mk"></a>阎王以初天使善问、<a id="a-Ml"></a>善检、<a id="a-Mm"></a>善教、<a id="a-Mn"></a>善诃：<a id="a-Mo"></a>‘汝颇曾见初天使来耶？<a id="a-Mp"></a>’彼人答曰：<a id="a-Mq"></a>‘不见也，<a id="a-Mr"></a>天王。<a id="a-Ms"></a>’阎王复问：<a id="a-Mt"></a>‘汝本不见一村邑中，<a id="a-Mu"></a>或男或女，<a id="a-Mv"></a>幼小婴孩，<a id="a-Mw"></a>身弱柔软，<a id="a-Mx"></a>仰向自卧大小便中，<a id="a-My"></a>不能语父母，<a id="a-Mz"></a>父母抱移离不净处，<a id="a-N0"></a>澡浴其身，<a id="a-N1"></a>令得净洁？<a id="a-N2"></a>’彼人答曰：<a id="a-N3"></a>‘见也，<a id="a-N4"></a>天王。<a id="a-N5"></a>’阎王复问：<a id="a-N6"></a>‘汝于其后有识知时，<a id="a-N7"></a>何不作是念：<a id="a-N8"></a>“我自有生法，<a id="a-N9"></a>不离于生，<a id="a-NA"></a>我应行妙身、<a id="a-NB"></a>口、<a id="a-NC"></a>意业”？<a id="a-ND"></a>’彼人白曰：<a id="a-NE"></a>‘天王，<a id="a-NF"></a>我了败坏，<a id="a-NG"></a>长衰永失耶！<a id="a-NH"></a>’阎王告曰：<a id="a-NI"></a>‘汝了败坏，<a id="a-NJ"></a>长衰永失！<a id="a-NK"></a>今当拷汝，<a id="a-NL"></a>如治放逸行、<a id="a-NM"></a>放逸人。<a id="a-NN"></a>汝此恶业非父母为，<a id="a-NO"></a>非王非天，<a id="a-NP"></a>亦非沙门、<a id="a-NQ"></a>梵志所为，<a id="a-NR"></a>汝本自作恶不善业，<a id="a-NS"></a>是故汝今必当受报。<a id="a-NT"></a>’</p>
  <p id="aNU">“阎王以此初天使善问、<a id="a-NV"></a>善检、<a id="a-NW"></a>善教、<a id="a-NX"></a>善诃已，<a id="a-NY"></a>复以第二天使善问、<a id="a-NZ"></a>善检、<a id="a-Na"></a>善教、<a id="a-Nb"></a>善诃：<a id="a-Nc"></a>‘汝颇曾见第二天使来耶？<a id="a-Nd"></a>’彼人答曰：<a id="a-Ne"></a>‘不见也，<a id="a-Nf"></a>天王。<a id="a-Ng"></a>’阎王复问：<a id="a-Nh"></a>‘汝本不见一村邑中，<a id="a-Ni"></a>或男或女，<a id="a-Nj"></a>年耆极老，<a id="a-Nk"></a>寿过苦极，<a id="a-Nl"></a>命垂欲讫，<a id="a-Nm"></a>齿落头白，<a id="a-Nn"></a>身曲偻步，<a id="a-No"></a>拄杖而行，<a id="a-Np"></a>身体战动耶？<a id="a-Nq"></a>’彼人答曰：<a id="a-Nr"></a>‘见也，<a id="a-Ns"></a>天王。<a id="a-Nt"></a>’阎王复问：<a id="a-Nu"></a>‘汝于其后有识知时，<a id="a-Nv"></a>何不作是念：<a id="a-Nw"></a>“我自有老法，<a id="a-Nx"></a>不离于老，<a id="a-Ny"></a>我应行妙身、<a id="a-Nz"></a>口、<a id="a-O0"></a>意业”？<a id="a-O1"></a>’彼人白曰：<a id="a-O2"></a>‘天王，<a id="a-O3"></a>我了败坏，<a id="a-O4"></a>长衰永失耶！<a id="a-O5"></a>’阎王告曰：<a id="a-O6"></a>‘汝了败坏，<a id="a-O7"></a>长衰永失！<a id="a-O8"></a>今当拷汝，<a id="a-O9"></a>如治放逸行、<a id="a-OA"></a>放逸人。<a id="a-OB"></a>汝此恶业非父母为，<a id="a-OC"></a>非王非天，<a id="a-OD"></a>亦非沙门、<a id="a-OE"></a>梵志所为，<a id="a-OF"></a>汝本自作恶不善业，<a id="a-OG"></a>是故汝今必当受报。<a id="a-OH"></a>’</p>
  <p id="aOI">“阎王以此第二天使善问、<a id="a-OJ"></a>善检、<a id="a-OK"></a>善教、<a id="a-OL"></a>善诃已，<a id="a-OM"></a>复以第三天使善问、<a id="a-ON"></a>善检、<a id="a-OO"></a>善教、<a id="a-OP"></a>善诃：<a id="a-OQ"></a>‘汝颇曾见第三天使来耶？<a id="a-OR"></a>’彼人答曰：<a id="a-OS"></a>‘不见也，<a id="a-OT"></a>天王。<a id="a-OU"></a>’阎王复问：<a id="a-OV"></a>‘汝本不见一村邑中，<a id="a-OW"></a>或男或女，<a id="a-OX"></a>疾病困笃，<a id="a-OY"></a>或坐卧床，<a id="a-OZ"></a>或坐卧榻，<a id="a-Oa"></a>或坐卧地，<a id="a-Ob"></a>身生极苦甚重苦，<a id="a-Oc"></a>不可爱念，<a id="a-Od"></a>令促命耶？<a id="a-Oe"></a>’彼人答曰：<a id="a-Of"></a>‘见也，<a id="a-Og"></a>天王。<a id="a-Oh"></a>’阎王复问：<a id="a-Oi"></a>‘汝于其后有识知时，<a id="a-Oj"></a>何不作是念：<a id="a-Ok"></a>“我自有病法，<a id="a-Ol"></a>不离于病，<a id="a-Om"></a>我应行妙身、<a id="a-On"></a>口、<a id="a-Oo"></a>意业”？<a id="a-Op"></a>’彼人白曰：<a id="a-Oq"></a>‘天王，<a id="a-Or"></a>我了败坏，<a id="a-Os"></a>长衰永失耶！<a id="a-Ot"></a>’阎王告曰：<a id="a-Ou"></a>‘汝了败坏，<a id="a-Ov"></a>长衰永失！<a id="a-Ow"></a>今当拷汝，<a id="a-Ox"></a>如治放逸行、<a id="a-Oy"></a>放逸人。<a id="a-Oz"></a>汝此恶行非父母为，<a id="a-P0"></a>非王非天，<a id="a-P1"></a>亦非沙门、<a id="a-P2"></a>梵志所为，<a id="a-P3"></a>汝本自作恶不善业，<a id="a-P4"></a>是故汝今必当受报。<a id="a-P5"></a>’</p>
  <p id="aP6">“阎王以此第三天使善问、<a id="a-P7"></a>善检、<a id="a-P8"></a>善教、<a id="a-P9"></a>善诃已，<a id="a-PA"></a>复以第四天使善问、<a id="a-PB"></a>善检、<a id="a-PC"></a>善教、<a id="a-PD"></a>善诃：<a id="a-PE"></a>‘汝颇曾见第四天使来耶？<a id="a-PF"></a>’彼人答曰：<a id="a-PG"></a>‘不见也，<a id="a-PH"></a>天王。<a id="a-PI"></a>’阎王复问：<a id="a-PJ"></a>‘汝本不见一村邑中，<a id="a-PK"></a>或男或女，<a id="a-PL"></a>若死亡时，<a id="a-PM"></a>或一、<a id="a-PN"></a>二日至六、<a id="a-PO"></a>七日，<a id="a-PP"></a>乌鸱所啄，<a id="a-PQ"></a>豺狼所食，<a id="a-PR"></a>或以火烧，<a id="a-PS"></a>或埋地中，<a id="a-PT"></a>或烂腐坏耶？<a id="a-PU"></a>’彼人答曰：<a id="a-PV"></a>‘见也，<a id="a-PW"></a>天王。<a id="a-PX"></a>’阎王复问：<a id="a-PY"></a>‘汝于其后有识知时，<a id="a-PZ"></a>何不作是念：<a id="a-Pa"></a>“我自有死法，<a id="a-Pb"></a>不离于死，<a id="a-Pc"></a>我应行妙身、<a id="a-Pd"></a>口、<a id="a-Pe"></a>意业”？<a id="a-Pf"></a>’彼人白曰：<a id="a-Pg"></a>‘天王，<a id="a-Ph"></a>我了败坏，<a id="a-Pi"></a>长衰永失耶！<a id="a-Pj"></a>’阎王告曰：<a id="a-Pk"></a>‘汝了败坏，<a id="a-Pl"></a>长衰永失！<a id="a-Pm"></a>今当拷汝，<a id="a-Pn"></a>如治放逸行、<a id="a-Po"></a>放逸人。<a id="a-Pp"></a>汝此恶业非父母为，<a id="a-Pq"></a>非王非天，<a id="a-Pr"></a>亦非沙门、<a id="a-Ps"></a>梵志所为，<a id="a-Pt"></a>汝本自作恶不善业，<a id="a-Pu"></a>是故汝今必当受报。<a id="a-Pv"></a>’</p>
  <p id="aPw">“阎王以此第四天使善问、<a id="a-Px"></a>善检、<a id="a-Py"></a>善教、<a id="a-Pz"></a>善诃已，<a id="a-Q0"></a>复以第五天使善问、<a id="a-Q1"></a>善检、<a id="a-Q2"></a>善教、<a id="a-Q3"></a>善诃：<a id="a-Q4"></a>‘汝颇曾见第五天使来耶？<a id="a-Q5"></a>’彼人答曰：<a id="a-Q6"></a>‘不见也，<a id="a-Q7"></a>天王。<a id="a-Q8"></a>’阎王复问：<a id="a-Q9"></a>‘汝本不见王人捉犯罪人，<a id="a-QA"></a>种种拷治，<a id="a-QB"></a>截手截足，<a id="a-QC"></a>或截手足，<a id="a-QD"></a>截耳截鼻，<a id="a-QE"></a>或截耳鼻，<a id="a-QF"></a>或脔脔割，<a id="a-QG"></a>拔须、<a id="a-QH"></a>拔发，<a id="a-QI"></a>或拔须发，<a id="a-QJ"></a>或著槛中衣裹火烧，<a id="a-QK"></a>或以沙壅草缠火烧，<a id="a-QL"></a>或内铁驴腹中，<a id="a-QM"></a>或著铁猪口中，<a id="a-QN"></a>或置铁虎口中烧，<a id="a-QO"></a>或安铜釜中，<a id="a-QP"></a>或著铁釜中煮，<a id="a-QQ"></a>或段段截，<a id="a-QR"></a>或利叉刺，<a id="a-QS"></a>或以钩钩，<a id="a-QT"></a>或卧铁床以沸油浇，<a id="a-QU"></a>或坐铁臼以铁杵捣，<a id="a-QV"></a>或以龙蛇蜇，<a id="a-QW"></a>或以鞭鞭，<a id="a-QX"></a>或以杖挝，<a id="a-QY"></a>或以棒打，<a id="a-QZ"></a>或生贯高标上，<a id="a-Qa"></a>或枭其首耶？<a id="a-Qb"></a>’彼人答曰：<a id="a-Qc"></a>‘见也，<a id="a-Qd"></a>天王。<a id="a-Qe"></a>’阎王复问：<a id="a-Qf"></a>‘汝于其后有识知时，<a id="a-Qg"></a>何不作是念：<a id="a-Qh"></a>“我今现见恶不善法”？<a id="a-Qi"></a>’彼人白曰：<a id="a-Qj"></a>‘天王，<a id="a-Qk"></a>我了败坏，<a id="a-Ql"></a>长衰永失耶！<a id="a-Qm"></a>’阎王告曰：<a id="a-Qn"></a>‘汝了败坏，<a id="a-Qo"></a>长衰永失！<a id="a-Qp"></a>今当拷汝，<a id="a-Qq"></a>如治放逸行、<a id="a-Qr"></a>放逸人。<a id="a-Qs"></a>汝此恶业非父母为，<a id="a-Qt"></a>非王非天，<a id="a-Qu"></a>亦非沙门、<a id="a-Qv"></a>梵志所为，<a id="a-Qw"></a>汝本自作恶不善业，<a id="a-Qx"></a>是故汝今必当受报。<a id="a-Qy"></a>’</p>
  <p id="aQz">“阎王以此第五天使善问、<a id="a-R0"></a>善检、<a id="a-R1"></a>善教、<a id="a-R2"></a>善诃已，<a id="a-R3"></a>即付狱卒，<a id="a-R4"></a>狱卒便捉持，<a id="a-R5"></a>著四门大地狱中。<a id="a-R6"></a>于是颂曰：</p>
  <p id="aR7">“四柱有四门，<a id="a-R8"></a>壁方十二楞，</p>
  <p id="aR9">以铁为垣墙，<a id="a-RA"></a>其上铁覆盖。</p>
  <p id="aRB">地狱内铁地，<a id="a-RC"></a>炽燃铁火布，</p>
  <p id="aRD">深无量由延，<a id="a-RE"></a>乃至地底住。</p>
  <p id="aRF">极恶不可受，<a id="a-RG"></a>火色难可视，</p>
  <p id="aRH">见已身毛竖，<a id="a-RI"></a>恐惧怖甚苦。</p>
  <p id="aRJ">彼堕生地狱，<a id="a-RK"></a>脚上头在下，</p>
  <p id="aRL">诽谤诸圣人，<a id="a-RM"></a>调御善清善。</p>
  <p id="aRN">“有时于后极大久远，<a id="a-RO"></a>为彼众生故，<a id="a-RP"></a>四门大地狱东门便开，<a id="a-RQ"></a>东门开已，<a id="a-RR"></a>彼众生等走来趣向，<a id="a-RS"></a>欲求安处，<a id="a-RT"></a>求所归依。<a id="a-RU"></a>彼若集聚无量百千已，<a id="a-RV"></a>地狱东门便还自闭，<a id="a-RW"></a>彼于其中受极重苦，<a id="a-RX"></a>啼哭唤呼，<a id="a-RY"></a>心闷卧地，<a id="a-RZ"></a>终不得死，<a id="a-Ra"></a>要令彼恶不善业尽。<a id="a-Rb"></a>极大久远，<a id="a-Rc"></a>南门、<a id="a-Rd"></a>西门、<a id="a-Re"></a>北门复开，<a id="a-Rf"></a>北门开已，<a id="a-Rg"></a>彼众生等走来趣向，<a id="a-Rh"></a>欲求安处，<a id="a-Ri"></a>求所归依。<a id="a-Rj"></a>彼若集聚无量百千已，<a id="a-Rk"></a>地狱北门复还自闭，<a id="a-Rl"></a>彼于其中受极重苦，<a id="a-Rm"></a>啼哭唤呼，<a id="a-Rn"></a>心闷卧地，<a id="a-Ro"></a>终不得死，<a id="a-Rp"></a>要令彼恶不善业尽。</p>
  <p id="aRq">“复于后时极大久远，<a id="a-Rr"></a>彼众生等从四门大地狱出，<a id="a-Rs"></a>四门大地狱次生峰岩地狱，<a id="a-Rt"></a>火满其中，<a id="a-Ru"></a>无烟无焰，<a id="a-Rv"></a>令行其上，<a id="a-Rw"></a>往来周旋。<a id="a-Rx"></a>彼之两足皮肉及血，<a id="a-Ry"></a>下足则尽，<a id="a-Rz"></a>举足则生，<a id="a-S0"></a>还复如故。<a id="a-S1"></a>治彼如是无量百千岁，<a id="a-S2"></a>受极重苦，<a id="a-S3"></a>终不得死，<a id="a-S4"></a>要令彼恶不善业尽。</p>
  <p id="aS5">“复于后时极大久远，<a id="a-S6"></a>彼众生等从峰岩大地狱出，<a id="a-S7"></a>峰岩大地狱次生粪屎大地狱，<a id="a-S8"></a>满中粪屎，<a id="a-S9"></a>深无量百丈，<a id="a-SA"></a>彼众生等尽堕其中。<a id="a-SB"></a>彼粪屎大地狱中生众多虫，<a id="a-SC"></a>虫名凌瞿来，<a id="a-SD"></a>身白头黑，<a id="a-SE"></a>其嘴如针，<a id="a-SF"></a>此虫钻破彼众生足；<a id="a-SG"></a>破彼足已，<a id="a-SH"></a>复破膞肠骨；<a id="a-SI"></a>破膞肠骨已，<a id="a-SJ"></a>复破髀骨；<a id="a-SK"></a>破髀骨已，<a id="a-SL"></a>复破髋骨；<a id="a-SM"></a>破髋骨已，<a id="a-SN"></a>复破脊骨；<a id="a-SO"></a>破脊骨已，<a id="a-SP"></a>复破肩骨、<a id="a-SQ"></a>颈骨、<a id="a-SR"></a>头骨；<a id="a-SS"></a>破头骨已，<a id="a-ST"></a>食头脑尽。<a id="a-SU"></a>彼众生等如是逼迫无量百千岁，<a id="a-SV"></a>受极重苦，<a id="a-SW"></a>终不得死，<a id="a-SX"></a>要令彼恶不善业尽。</p>
  <p id="aSY">“复于后时极大久远，<a id="a-SZ"></a>彼众生等从粪屎大地狱出，<a id="a-Sa"></a>粪屎大地狱次生铁鍱林大地狱。<a id="a-Sb"></a>彼众生见已，<a id="a-Sc"></a>起清凉想，<a id="a-Sd"></a>便作是念：<a id="a-Se"></a>‘我等往彼，<a id="a-Sf"></a>快得清凉。<a id="a-Sg"></a>’彼众生等走往趣向，<a id="a-Sh"></a>欲求安处，<a id="a-Si"></a>求所归依。<a id="a-Sj"></a>彼若集聚无量百千已，<a id="a-Sk"></a>便入铁鍱林大地狱中，<a id="a-Sl"></a>彼铁鍱林大地狱中，<a id="a-Sm"></a>四方则有大热风来；<a id="a-Sn"></a>热风来已，<a id="a-So"></a>铁鍱便落；<a id="a-Sp"></a>铁鍱落时，<a id="a-Sq"></a>截手、<a id="a-Sr"></a>截足，<a id="a-Ss"></a>或截手足，<a id="a-St"></a>截耳、<a id="a-Su"></a>截鼻，<a id="a-Sv"></a>或截耳鼻及余支节，<a id="a-Sw"></a>截身血涂无量百千岁，<a id="a-Sx"></a>受极重苦，<a id="a-Sy"></a>终不得死，<a id="a-Sz"></a>要令彼恶不善业尽。<a id="a-T0"></a>复次，<a id="a-T1"></a>彼铁鍱林大地狱中生极大狗，<a id="a-T2"></a>牙齿极长，<a id="a-T3"></a>揽彼众生，<a id="a-T4"></a>从足剥皮，<a id="a-T5"></a>至头便食；<a id="a-T6"></a>从头剥皮，<a id="a-T7"></a>至足便食。<a id="a-T8"></a>彼众生等如是逼迫无量百千岁，<a id="a-T9"></a>受极重苦，<a id="a-TA"></a>终不得死，<a id="a-TB"></a>要令彼恶不善业尽。<a id="a-TC"></a>复次，<a id="a-TD"></a>彼铁鍱林大地狱中生大乌鸟，<a id="a-TE"></a>两头铁喙，<a id="a-TF"></a>住众生额，<a id="a-TG"></a>生挑眼吞，<a id="a-TH"></a>喙破头骨，<a id="a-TI"></a>取脑而食。<a id="a-TJ"></a>彼众生等如是逼迫无量百千岁，<a id="a-TK"></a>受极重苦，<a id="a-TL"></a>终不得死，<a id="a-TM"></a>要令彼恶不善业尽。</p>
  <p id="aTN">“复于后时极大久远，<a id="a-TO"></a>彼众生等从铁鍱林大地狱出，<a id="a-TP"></a>铁鍱林大地狱次生铁剑树林大地狱。<a id="a-TQ"></a>彼大剑树高一由延，<a id="a-TR"></a>刺长尺六，<a id="a-TS"></a>令彼众生使缘上下；<a id="a-TT"></a>彼上树时，<a id="a-TU"></a>刺便下向；<a id="a-TV"></a>若下树时，<a id="a-TW"></a>刺便上向。<a id="a-TX"></a>彼剑树刺贯刺众生，<a id="a-TY"></a>刺手、<a id="a-TZ"></a>刺足，<a id="a-Ta"></a>或刺手足，<a id="a-Tb"></a>刺耳、<a id="a-Tc"></a>刺鼻，<a id="a-Td"></a>或刺耳鼻及余支节，<a id="a-Te"></a>刺身血涂无量百千岁，<a id="a-Tf"></a>受极重苦，<a id="a-Tg"></a>终不得死，<a id="a-Th"></a>要令彼恶不善业尽。</p>
  <p id="aTi">“复于后时极大久远，<a id="a-Tj"></a>彼众生等从铁剑树林大地狱出，<a id="a-Tk"></a>铁剑树林大地狱次生灰河，<a id="a-Tl"></a>两岸极高，<a id="a-Tm"></a>周遍生刺，<a id="a-Tn"></a>沸灰汤满，<a id="a-To"></a>其中极暗。<a id="a-Tp"></a>彼众生见已，<a id="a-Tq"></a>起冷水想：<a id="a-Tr"></a>‘当有冷水。<a id="a-Ts"></a>’彼起想已，<a id="a-Tt"></a>便作是念：<a id="a-Tu"></a>‘我等往彼，<a id="a-Tv"></a>于中洗浴，<a id="a-Tw"></a>恣意饱饮，<a id="a-Tx"></a>快得凉乐。<a id="a-Ty"></a>’彼众生等竞走趣向，<a id="a-Tz"></a>入于其中，<a id="a-U0"></a>欲求乐处，<a id="a-U1"></a>求所归依。<a id="a-U2"></a>彼若集聚无量百千已，<a id="a-U3"></a>便堕灰河；<a id="a-U4"></a>堕灰河已，<a id="a-U5"></a>顺流、<a id="a-U6"></a>逆流，<a id="a-U7"></a>或顺逆流。<a id="a-U8"></a>彼众生等顺流、<a id="a-U9"></a>逆流、<a id="a-UA"></a>顺逆流时，<a id="a-UB"></a>皮熟堕落，<a id="a-UC"></a>肉熟堕落，<a id="a-UD"></a>或皮肉熟俱时堕落，<a id="a-UE"></a>唯骨锁在。<a id="a-UF"></a>灰河两岸有地狱卒，<a id="a-UG"></a>手捉刀剑、<a id="a-UH"></a>大棒、<a id="a-UI"></a>铁叉，<a id="a-UJ"></a>彼众生等欲度上岸，<a id="a-UK"></a>彼时狱卒还推著中。</p>
  <p id="aUL">“复次，<a id="a-UM"></a>灰河两岸有地狱卒，<a id="a-UN"></a>手捉钩罥，<a id="a-UO"></a>钩挽众生从灰河出，<a id="a-UP"></a>著热铁地，<a id="a-UQ"></a>洞燃俱炽，<a id="a-UR"></a>举彼众生极扑著地，<a id="a-US"></a>在地旋转，<a id="a-UT"></a>而问之曰：<a id="a-UU"></a>‘汝从何来？<a id="a-UV"></a>’彼众生等佥共答曰：<a id="a-UW"></a>‘我等不知所从来处，<a id="a-UX"></a>但我等今唯患大饥。<a id="a-UY"></a>’彼地狱卒便捉众生著热铁床，<a id="a-UZ"></a>洞燃俱炽，<a id="a-Ua"></a>强令坐上，<a id="a-Ub"></a>以热铁钳钳开其口，<a id="a-Uc"></a>以热铁丸洞燃俱炽，<a id="a-Ud"></a>著其口中。<a id="a-Ue"></a>彼热铁丸烧唇，<a id="a-Uf"></a>烧唇已烧舌，<a id="a-Ug"></a>烧舌已烧龂，<a id="a-Uh"></a>烧龂已烧咽，<a id="a-Ui"></a>烧咽已烧心，<a id="a-Uj"></a>烧心已烧大肠，<a id="a-Uk"></a>烧大肠已烧小肠，<a id="a-Ul"></a>烧小肠已烧胃，<a id="a-Um"></a>烧胃已从身下过。<a id="a-Un"></a>彼如是逼迫无量百千岁，<a id="a-Uo"></a>受极重苦，<a id="a-Up"></a>终不得死，<a id="a-Uq"></a>要令彼恶不善业尽。</p>
  <p id="aUr">“复次，<a id="a-Us"></a>彼地狱卒问众生曰：<a id="a-Ut"></a>‘汝欲何去？<a id="a-Uu"></a>’众生答曰：<a id="a-Uv"></a>‘我等不知欲何所去，<a id="a-Uw"></a>但患大渴。<a id="a-Ux"></a>’彼地狱卒便捉众生著热铁床，<a id="a-Uy"></a>洞燃俱炽，<a id="a-Uz"></a>强令坐上，<a id="a-V0"></a>以热铁钳钳开其口，<a id="a-V1"></a>以沸洋铜灌其口中。<a id="a-V2"></a>彼沸洋铜烧唇，<a id="a-V3"></a>烧唇已烧舌，<a id="a-V4"></a>烧舌已烧龂，<a id="a-V5"></a>烧龂已烧咽，<a id="a-V6"></a>烧咽已烧心，<a id="a-V7"></a>烧心已烧大肠，<a id="a-V8"></a>烧大肠已烧小肠，<a id="a-V9"></a>烧小肠已烧胃，<a id="a-VA"></a>烧胃已从身下过。<a id="a-VB"></a>彼如是逼迫无量百千岁，<a id="a-VC"></a>受极重苦，<a id="a-VD"></a>终不得死，<a id="a-VE"></a>要令彼恶不善业尽。</p>
  <p id="aVF">“若彼众生地狱恶不善业不悉尽、<a id="a-VG"></a>不一切尽、<a id="a-VH"></a>尽无余者，<a id="a-VI"></a>彼众生等复堕灰河中，<a id="a-VJ"></a>复上下铁剑树林大地狱，<a id="a-VK"></a>复入铁鍱林大地狱，<a id="a-VL"></a>复堕粪屎大地狱，<a id="a-VM"></a>复往来峰岩大地狱，<a id="a-VN"></a>复入四门大地狱中。<a id="a-VO"></a>若彼众生地狱恶不善业悉尽、<a id="a-VP"></a>一切尽、<a id="a-VQ"></a>尽无余者，<a id="a-VR"></a>彼于其后或入畜生，<a id="a-VS"></a>或堕饿鬼，<a id="a-VT"></a>或生天中。<a id="a-VU"></a>若彼众生本为人时，<a id="a-VV"></a>不孝父母，<a id="a-VW"></a>不知尊敬沙门、<a id="a-VX"></a>梵志，<a id="a-VY"></a>不行如实，<a id="a-VZ"></a>不作福业，<a id="a-Va"></a>不畏后世罪；<a id="a-Vb"></a>彼受如是不爱、<a id="a-Vc"></a>不念、<a id="a-Vd"></a>不喜苦报，<a id="a-Ve"></a>譬犹若彼地狱之中。<a id="a-Vf"></a>若彼众生本为人时，<a id="a-Vg"></a>孝顺父母，<a id="a-Vh"></a>知尊敬沙门、<a id="a-Vi"></a>梵志，<a id="a-Vj"></a>行如实事，<a id="a-Vk"></a>作福德业，<a id="a-Vl"></a>畏后世罪；<a id="a-Vm"></a>彼受如是可爱、<a id="a-Vn"></a>可念、<a id="a-Vo"></a>可喜乐报，<a id="a-Vp"></a>犹虚空神宫殿之中。</p>
  <p id="aVq">“昔者阎王在园观中而作是愿：<a id="a-Vr"></a>‘我此命终，<a id="a-Vs"></a>生于人中，<a id="a-Vt"></a>若有族姓极大富乐，<a id="a-Vu"></a>资财无量，<a id="a-Vv"></a>畜牧产业不可称计，<a id="a-Vw"></a>封户食邑种种具足。<a id="a-Vx"></a>彼为云何？<a id="a-Vy"></a>谓刹利大长者族、<a id="a-Vz"></a>梵志大长者族、<a id="a-W0"></a>居士大长者族。<a id="a-W1"></a>若更有如是族极大富乐，<a id="a-W2"></a>资财无量，<a id="a-W3"></a>畜牧产业不可称计，<a id="a-W4"></a>封户食邑种种具足，<a id="a-W5"></a>生如是家。<a id="a-W6"></a>生已觉根成就，<a id="a-W7"></a>如来所说正法之律，<a id="a-W8"></a>愿得净信。<a id="a-W9"></a>得净信已，<a id="a-WA"></a>剃除须发，<a id="a-WB"></a>著袈裟衣，<a id="a-WC"></a>至信、<a id="a-WD"></a>舍家、<a id="a-WE"></a>无家、<a id="a-WF"></a>学道。<a id="a-WG"></a>族姓子所为剃除须发，<a id="a-WH"></a>著袈裟衣，<a id="a-WI"></a>至信、<a id="a-WJ"></a>舍家、<a id="a-WK"></a>无家、<a id="a-WL"></a>学道者，<a id="a-WM"></a>唯无上梵行讫，<a id="a-WN"></a>于现法中自知、<a id="a-WO"></a>自觉、<a id="a-WP"></a>自作证成就游：<a id="a-WQ"></a>生已尽，<a id="a-WR"></a>梵行已立，<a id="a-WS"></a>所作已办，<a id="a-WT"></a>不更受有，<a id="a-WU"></a>知如真。<a id="a-WV"></a>’</p>
  <p id="aWW">“昔者阎王在园观中而作是愿。<a id="a-WX"></a>于是颂曰：</p>
  <p id="aWY">“为天使所诃，<a id="a-WZ"></a>人故放逸者，</p>
  <p id="aWa">长夜则忧戚，<a id="a-Wb"></a>谓弊欲所覆。</p>
  <p id="aWc">为天使所诃，<a id="a-Wd"></a>真实有上人，</p>
  <p id="aWe">终不复放逸，<a id="a-Wf"></a>善说妙圣法。</p>
  <p id="aWg">见受使恐怖，<a id="a-Wh"></a>求愿生老尽，</p>
  <p id="aWi">无受、<a id="a-Wj"></a>灭无余，<a id="a-Wk"></a>便为生老讫。</p>
  <p id="aWl">彼到安隐乐，<a id="a-Wm"></a>现法得灭度，</p>
  <p id="aWn">度一切恐怖，<a id="a-Wo"></a>亦度世间流。<a id="a-Wp"></a>”</p>
  <p id="aWq">佛说如是，<a id="a-Wr"></a>彼诸比丘闻佛所说，<a id="a-Ws"></a>欢喜奉行。</p>
 </body>
</html>