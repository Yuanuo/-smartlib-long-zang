<!doctype html>
<html id="z3IBU7LWo" data-ver="1849">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第十五</h1>
  <h2 id="a2">王相应品三十喻经第十二</h2>
  <p id="a3">我闻如是：<a id="a-4"></a>一时，<a id="a-5"></a>佛游王舍城，<a id="a-6"></a>在竹林迦兰哆园，<a id="a-7"></a>与大比丘众俱，<a id="a-8"></a>共受夏坐。</p>
  <p id="a9">尔时，<a id="a-A"></a>世尊于十五日说从解脱时，<a id="a-B"></a>在比丘众前敷座而坐。<a id="a-C"></a>世尊坐已，<a id="a-D"></a>便入定意，<a id="a-E"></a>观诸比丘心。<a id="a-F"></a>于是，<a id="a-G"></a>世尊见比丘众静坐默然极默然，<a id="a-H"></a>无有睡眠，<a id="a-I"></a>除阴盖故。<a id="a-J"></a>比丘众坐甚深极甚深，<a id="a-K"></a>息极息、<a id="a-L"></a>妙极妙。</p>
  <p id="aM">是时，<a id="a-N"></a>尊者舍梨子亦在众中。<a id="a-O"></a>于是，<a id="a-P"></a>世尊告曰：<a id="a-Q"></a>“舍梨子，<a id="a-R"></a>比丘众静坐默然极默然，<a id="a-S"></a>无有睡眠，<a id="a-T"></a>除阴盖故。<a id="a-U"></a>比丘众坐甚深极甚深，<a id="a-V"></a>息极息、<a id="a-W"></a>妙极妙。<a id="a-X"></a>舍梨子，<a id="a-Y"></a>谁能敬重奉事比丘众者？<a id="a-Z"></a>”</p>
  <p id="aa">于是，<a id="a-b"></a>尊者舍梨子即从座起，<a id="a-c"></a>偏袒著衣，<a id="a-d"></a>叉手向佛，<a id="a-e"></a>白曰：<a id="a-f"></a>“世尊，<a id="a-g"></a>如是比丘众静坐默然极默然，<a id="a-h"></a>无有睡眠，<a id="a-i"></a>除阴盖故。<a id="a-j"></a>比丘众坐甚深极甚深，<a id="a-k"></a>息极息、<a id="a-l"></a>妙极妙。<a id="a-m"></a>世尊，<a id="a-n"></a>无能敬重奉事比丘众者，<a id="a-o"></a>唯有世尊能敬重奉事法及比丘众、<a id="a-p"></a>戒、<a id="a-q"></a>不放逸、<a id="a-r"></a>布施及定，<a id="a-s"></a>唯有世尊能敬重奉事。<a id="a-t"></a>”</p>
  <p id="au">世尊告曰：<a id="a-v"></a>“舍梨子，<a id="a-w"></a>如是！<a id="a-x"></a>如是！<a id="a-y"></a>无能敬重奉事比丘众者，<a id="a-z"></a>唯有世尊能敬重奉事法及比丘众、<a id="a-10"></a>戒、<a id="a-11"></a>不放逸、<a id="a-12"></a>布施及定，<a id="a-13"></a>唯有世尊能敬重奉事。</p>
  <p id="a14">“舍梨子，<a id="a-15"></a>犹如王及大臣有种种严饰具，<a id="a-16"></a>缯彩锦罽、<a id="a-17"></a>指环、<a id="a-18"></a>臂钏、<a id="a-19"></a>肘璎、<a id="a-1A"></a>咽钳、<a id="a-1B"></a>生色珠鬘；<a id="a-1C"></a>舍梨子，<a id="a-1D"></a>如是，<a id="a-1E"></a>比丘、<a id="a-1F"></a>比丘尼以戒德为严饰具。<a id="a-1G"></a>舍梨子，<a id="a-1H"></a>若比丘、<a id="a-1I"></a>比丘尼成就戒德为严饰具者，<a id="a-1J"></a>便能舍恶，<a id="a-1K"></a>修习于善。</p>
  <p id="a1L">“舍梨子，<a id="a-1M"></a>犹如王及大臣有五仪式，<a id="a-1N"></a>剑、<a id="a-1O"></a>盖、<a id="a-1P"></a>天冠、<a id="a-1Q"></a>珠柄之拂及严饰屣，<a id="a-1R"></a>守卫其身，<a id="a-1S"></a>令得安隐；<a id="a-1T"></a>舍梨子，<a id="a-1U"></a>如是，<a id="a-1V"></a>比丘、<a id="a-1W"></a>比丘尼以持禁戒为卫梵行。<a id="a-1X"></a>舍梨子，<a id="a-1Y"></a>若比丘、<a id="a-1Z"></a>比丘尼成就禁戒为卫梵行者，<a id="a-1a"></a>便能舍恶，<a id="a-1b"></a>修习于善。</p>
  <p id="a1c">“舍梨子，<a id="a-1d"></a>犹如王及大臣有守阁人；<a id="a-1e"></a>舍梨子，<a id="a-1f"></a>如是，<a id="a-1g"></a>比丘、<a id="a-1h"></a>比丘尼以护六根为守阁人。<a id="a-1i"></a>舍梨子，<a id="a-1j"></a>若比丘、<a id="a-1k"></a>比丘尼成就护六根为守阁人者，<a id="a-1l"></a>便能舍恶，<a id="a-1m"></a>修习于善。</p>
  <p id="a1n">“舍梨子，<a id="a-1o"></a>犹如王及大臣有守门将，<a id="a-1p"></a>聪明智慧，<a id="a-1q"></a>分别晓了；<a id="a-1r"></a>舍梨子，<a id="a-1s"></a>如是，<a id="a-1t"></a>比丘、<a id="a-1u"></a>比丘尼以正念为守门将。<a id="a-1v"></a>舍梨子，<a id="a-1w"></a>若比丘、<a id="a-1x"></a>比丘尼成就正念为守门将者，<a id="a-1y"></a>便能舍恶，<a id="a-1z"></a>修习于善。</p>
  <p id="a20">“舍梨子，<a id="a-21"></a>犹如王及大臣有好浴池，<a id="a-22"></a>清泉平满；<a id="a-23"></a>舍梨子，<a id="a-24"></a>如是，<a id="a-25"></a>比丘、<a id="a-26"></a>比丘尼以息心为浴池泉。<a id="a-27"></a>舍梨子，<a id="a-28"></a>若比丘、<a id="a-29"></a>比丘尼成就息心为浴池泉者，<a id="a-2A"></a>便能舍恶，<a id="a-2B"></a>修习于善。</p>
  <p id="a2C">“舍梨子，<a id="a-2D"></a>犹如王及大臣有沐浴人，<a id="a-2E"></a>常使洗浴；<a id="a-2F"></a>舍梨子，<a id="a-2G"></a>如是，<a id="a-2H"></a>比丘、<a id="a-2I"></a>比丘尼以善知识为沐浴人。<a id="a-2J"></a>舍梨子，<a id="a-2K"></a>若比丘、<a id="a-2L"></a>比丘尼成就善知识为沐浴人者，<a id="a-2M"></a>便能舍恶，<a id="a-2N"></a>修习于善。</p>
  <p id="a2O">“舍梨子，<a id="a-2P"></a>犹如王及大臣有涂身香，<a id="a-2Q"></a>木蜜、<a id="a-2R"></a>沉水、<a id="a-2S"></a>栴檀、<a id="a-2T"></a>苏合、<a id="a-2U"></a>鸡舌、<a id="a-2V"></a>都梁；<a id="a-2W"></a>舍梨子，<a id="a-2X"></a>如是，<a id="a-2Y"></a>比丘、<a id="a-2Z"></a>比丘尼以戒德为涂香。<a id="a-2a"></a>舍梨子，<a id="a-2b"></a>若比丘、<a id="a-2c"></a>比丘尼成就戒德为涂香者，<a id="a-2d"></a>便能舍恶，<a id="a-2e"></a>修习于善。</p>
  <p id="a2f">“舍梨子，<a id="a-2g"></a>犹如王及大臣有好衣服，<a id="a-2h"></a>初摩衣、<a id="a-2i"></a>锦缯衣、<a id="a-2j"></a>白氎衣、<a id="a-2k"></a>加陵伽波惒逻衣；<a id="a-2l"></a>舍梨子，<a id="a-2m"></a>如是，<a id="a-2n"></a>比丘、<a id="a-2o"></a>比丘尼以惭愧为衣服。<a id="a-2p"></a>舍梨子，<a id="a-2q"></a>若比丘、<a id="a-2r"></a>比丘尼成就惭愧为衣服者，<a id="a-2s"></a>便能舍恶，<a id="a-2t"></a>修习于善。</p>
  <p id="a2u">“舍梨子，<a id="a-2v"></a>犹如王及大臣有好床座，<a id="a-2w"></a>极广高大；<a id="a-2x"></a>舍梨子，<a id="a-2y"></a>如是，<a id="a-2z"></a>比丘、<a id="a-30"></a>比丘尼以四禅为床座。<a id="a-31"></a>舍梨子，<a id="a-32"></a>若比丘、<a id="a-33"></a>比丘尼成就四禅为床座者，<a id="a-34"></a>便能舍恶，<a id="a-35"></a>修习于善。</p>
  <p id="a36">“舍梨子，<a id="a-37"></a>犹如王及大臣有工剃师，<a id="a-38"></a>常使洗浴；<a id="a-39"></a>舍梨子，<a id="a-3A"></a>如是，<a id="a-3B"></a>比丘、<a id="a-3C"></a>比丘尼以正念为剃师。<a id="a-3D"></a>舍梨子，<a id="a-3E"></a>若比丘、<a id="a-3F"></a>比丘尼成就正念为剃师者，<a id="a-3G"></a>便能舍恶，<a id="a-3H"></a>修习于善。</p>
  <p id="a3I">“舍梨子，<a id="a-3J"></a>犹如王及大臣有肴馔美食，<a id="a-3K"></a>种种异味；<a id="a-3L"></a>舍梨子，<a id="a-3M"></a>如是，<a id="a-3N"></a>比丘、<a id="a-3O"></a>比丘尼以喜为食。<a id="a-3P"></a>舍梨子，<a id="a-3Q"></a>若比丘、<a id="a-3R"></a>比丘尼成就于喜以为食者，<a id="a-3S"></a>便能舍恶，<a id="a-3T"></a>修习于善。</p>
  <p id="a3U">“舍梨子，<a id="a-3V"></a>犹如王及大臣有种种饮，<a id="a-3W"></a>柰饮、<a id="a-3X"></a>瞻波饮、<a id="a-3Y"></a>甘蔗饮、<a id="a-3Z"></a>蒲桃饮、<a id="a-3a"></a>末蹉提饮；<a id="a-3b"></a>舍梨子，<a id="a-3c"></a>如是，<a id="a-3d"></a>比丘、<a id="a-3e"></a>比丘尼以法味为饮，<a id="a-3f"></a>舍梨子，<a id="a-3g"></a>若比丘、<a id="a-3h"></a>比丘尼成就法味以为饮者，<a id="a-3i"></a>便能舍恶，<a id="a-3j"></a>修习于善。</p>
  <p id="a3k">“舍梨子，<a id="a-3l"></a>犹如王及大臣有妙华鬘，<a id="a-3m"></a>青莲华鬘、<a id="a-3n"></a>薝蔔华鬘、<a id="a-3o"></a>修摩那华鬘、<a id="a-3p"></a>婆师华鬘、<a id="a-3q"></a>阿提牟哆华鬘；<a id="a-3r"></a>舍梨子，<a id="a-3s"></a>如是，<a id="a-3t"></a>比丘、<a id="a-3u"></a>比丘尼以三定为华鬘：<a id="a-3v"></a>空、<a id="a-3w"></a>无愿、<a id="a-3x"></a>无相。<a id="a-3y"></a>舍梨子，<a id="a-3z"></a>若比丘、<a id="a-40"></a>比丘尼成就三定为华鬘者，<a id="a-41"></a>便能舍恶，<a id="a-42"></a>修习于善。</p>
  <p id="a43">“舍梨子，<a id="a-44"></a>犹如王及大臣有诸屋舍，<a id="a-45"></a>堂阁、<a id="a-46"></a>楼观；<a id="a-47"></a>舍梨子，<a id="a-48"></a>如是，<a id="a-49"></a>比丘、<a id="a-4A"></a>比丘尼以三室为屋舍：<a id="a-4B"></a>天室、<a id="a-4C"></a>梵室、<a id="a-4D"></a>圣室。<a id="a-4E"></a>舍梨子，<a id="a-4F"></a>若比丘、<a id="a-4G"></a>比丘尼成就三室为屋舍者，<a id="a-4H"></a>便能舍恶，<a id="a-4I"></a>修习于善。</p>
  <p id="a4J">“舍梨子，<a id="a-4K"></a>犹如王及大臣有典守者，<a id="a-4L"></a>谓守室人；<a id="a-4M"></a>舍梨子，<a id="a-4N"></a>如是，<a id="a-4O"></a>比丘、<a id="a-4P"></a>比丘尼以智慧为守室人。<a id="a-4Q"></a>舍梨子，<a id="a-4R"></a>若比丘、<a id="a-4S"></a>比丘尼成就智慧为守室人者，<a id="a-4T"></a>便能舍恶，<a id="a-4U"></a>修习于善。</p>
  <p id="a4V">“舍梨子，<a id="a-4W"></a>犹如王及大臣有诸国邑四种租税，<a id="a-4X"></a>一分供王及给皇后、<a id="a-4Y"></a>宫中婇女，<a id="a-4Z"></a>二分供给太子、<a id="a-4a"></a>群臣，<a id="a-4b"></a>三分供国一切民人，<a id="a-4c"></a>四分供给沙门、<a id="a-4d"></a>梵志；<a id="a-4e"></a>舍梨子，<a id="a-4f"></a>如是，<a id="a-4g"></a>比丘、<a id="a-4h"></a>比丘尼以四念处为租税。<a id="a-4i"></a>舍梨子，<a id="a-4j"></a>若比丘、<a id="a-4k"></a>比丘尼成就四念处为租税者，<a id="a-4l"></a>便能舍恶，<a id="a-4m"></a>修习于善。</p>
  <p id="a4n">“舍梨子，<a id="a-4o"></a>犹如王及大臣有四种军——象军、<a id="a-4p"></a>马军、<a id="a-4q"></a>车军、<a id="a-4r"></a>步军；<a id="a-4s"></a>舍梨子，<a id="a-4t"></a>如是，<a id="a-4u"></a>比丘、<a id="a-4v"></a>比丘尼，<a id="a-4w"></a>以四正断为四种军。<a id="a-4x"></a>舍梨子，<a id="a-4y"></a>若比丘、<a id="a-4z"></a>比丘尼成就四正断为四种军者，<a id="a-50"></a>便能舍恶，<a id="a-51"></a>修习于善。</p>
  <p id="a52">“舍梨子，<a id="a-53"></a>犹如王及大臣有种种舆——象舆、<a id="a-54"></a>马舆、<a id="a-55"></a>车舆、<a id="a-56"></a>步舆；<a id="a-57"></a>舍梨子，<a id="a-58"></a>如是，<a id="a-59"></a>比丘、<a id="a-5A"></a>比丘尼以四如意足为掆舆。<a id="a-5B"></a>舍梨子，<a id="a-5C"></a>若比丘、<a id="a-5D"></a>比丘尼成就四如意足以为舆者，<a id="a-5E"></a>便能舍恶，<a id="a-5F"></a>修习于善。</p>
  <p id="a5G">“舍梨子，<a id="a-5H"></a>犹如王及大臣有种种车庄，<a id="a-5I"></a>以众好师子、<a id="a-5J"></a>虎、<a id="a-5K"></a>豹斑文之皮，<a id="a-5L"></a>织成杂色种种庄饰；<a id="a-5M"></a>舍梨子，<a id="a-5N"></a>如是，<a id="a-5O"></a>比丘、<a id="a-5P"></a>比丘尼以止观为车。<a id="a-5Q"></a>舍梨子，<a id="a-5R"></a>若比丘、<a id="a-5S"></a>比丘尼成就止观以为车者，<a id="a-5T"></a>便能舍恶，<a id="a-5U"></a>修习于善。</p>
  <p id="a5V">“舍梨子，<a id="a-5W"></a>犹如王及大臣有驾御者，<a id="a-5X"></a>谓御车人；<a id="a-5Y"></a>舍梨子，<a id="a-5Z"></a>如是，<a id="a-5a"></a>比丘、<a id="a-5b"></a>比丘尼以正念为驾御人。<a id="a-5c"></a>舍梨子，<a id="a-5d"></a>若比丘、<a id="a-5e"></a>比丘尼成就正念为驾御人者，<a id="a-5f"></a>便能舍恶，<a id="a-5g"></a>修习于善。</p>
  <p id="a5h">“舍梨子，<a id="a-5i"></a>犹如王及大臣有极高幢；<a id="a-5j"></a>舍梨子，<a id="a-5k"></a>如是，<a id="a-5l"></a>比丘、<a id="a-5m"></a>比丘尼以己心为高幢。<a id="a-5n"></a>舍梨子，<a id="a-5o"></a>若比丘、<a id="a-5p"></a>比丘尼成就己心为高幢者，<a id="a-5q"></a>便能舍恶，<a id="a-5r"></a>修习于善。</p>
  <p id="a5s">“舍梨子，<a id="a-5t"></a>犹如王及大臣有好道路，<a id="a-5u"></a>平正坦然，<a id="a-5v"></a>唯趣园观；<a id="a-5w"></a>舍梨子，<a id="a-5x"></a>如是，<a id="a-5y"></a>比丘、<a id="a-5z"></a>比丘尼以八支圣道为道路，<a id="a-60"></a>平正坦然，<a id="a-61"></a>唯趣涅槃。<a id="a-62"></a>舍梨子，<a id="a-63"></a>若比丘、<a id="a-64"></a>比丘尼成就八支圣道以为道路，<a id="a-65"></a>平正坦然，<a id="a-66"></a>唯趣涅槃者，<a id="a-67"></a>便能舍恶，<a id="a-68"></a>修习于善。</p>
  <p id="a69">“舍梨子，<a id="a-6A"></a>犹如王及大臣有主兵臣，<a id="a-6B"></a>聪明智慧，<a id="a-6C"></a>分别晓了；<a id="a-6D"></a>舍梨子，<a id="a-6E"></a>如是，<a id="a-6F"></a>比丘、<a id="a-6G"></a>比丘尼以智慧为主兵臣。<a id="a-6H"></a>舍梨子，<a id="a-6I"></a>若比丘、<a id="a-6J"></a>比丘尼成就智慧为主兵臣者，<a id="a-6K"></a>便能舍恶，<a id="a-6L"></a>修习于善。</p>
  <p id="a6M">“舍梨子，<a id="a-6N"></a>犹如王及大臣有大正殿，<a id="a-6O"></a>极广高敞；<a id="a-6P"></a>舍梨子，<a id="a-6Q"></a>如是，<a id="a-6R"></a>比丘、<a id="a-6S"></a>比丘尼以智慧为大正殿。<a id="a-6T"></a>舍梨子，<a id="a-6U"></a>若比丘、<a id="a-6V"></a>比丘尼成就智慧为大正殿者，<a id="a-6W"></a>便能舍恶，<a id="a-6X"></a>修习于善。</p>
  <p id="a6Y">“舍梨子，<a id="a-6Z"></a>犹如王及大臣升高殿上，<a id="a-6a"></a>观殿下人往来走踊、<a id="a-6b"></a>住立坐卧；<a id="a-6c"></a>舍梨子，<a id="a-6d"></a>如是，<a id="a-6e"></a>比丘、<a id="a-6f"></a>比丘尼以升无上智慧高殿，<a id="a-6g"></a>为自观己心，<a id="a-6h"></a>周正柔软，<a id="a-6i"></a>欢喜远离。<a id="a-6j"></a>舍梨子，<a id="a-6k"></a>若比丘、<a id="a-6l"></a>比丘尼成就无上智慧高殿，<a id="a-6m"></a>为自观己心，<a id="a-6n"></a>周正柔软，<a id="a-6o"></a>欢喜远离者，<a id="a-6p"></a>便能舍恶，<a id="a-6q"></a>修习于善。</p>
  <p id="a6r">“舍梨子，<a id="a-6s"></a>犹如王及大臣有宗正卿，<a id="a-6t"></a>谙练宗族；<a id="a-6u"></a>舍梨子，<a id="a-6v"></a>如是，<a id="a-6w"></a>比丘、<a id="a-6x"></a>比丘尼以四圣种为宗正卿。<a id="a-6y"></a>舍梨子，<a id="a-6z"></a>若比丘、<a id="a-70"></a>比丘尼成就四圣种为宗正卿者，<a id="a-71"></a>便能舍恶，<a id="a-72"></a>修习于善。</p>
  <p id="a73">“舍梨子，<a id="a-74"></a>犹如王及大臣有名良医，<a id="a-75"></a>能治众病；<a id="a-76"></a>舍梨子，<a id="a-77"></a>如是，<a id="a-78"></a>比丘、<a id="a-79"></a>比丘尼以正念为良医。<a id="a-7A"></a>舍梨子，<a id="a-7B"></a>若比丘、<a id="a-7C"></a>比丘尼成就正念为良医者，<a id="a-7D"></a>便能舍恶，<a id="a-7E"></a>修习于善。</p>
  <p id="a7F">“舍梨子，<a id="a-7G"></a>犹如王及大臣有正御床，<a id="a-7H"></a>敷以氍氀、<a id="a-7I"></a>毾[毯-炎+登]，<a id="a-7J"></a>覆以锦绮罗縠，<a id="a-7K"></a>有衬体被，<a id="a-7L"></a>两头安枕，<a id="a-7M"></a>加陵伽波惒逻波遮悉多罗那；<a id="a-7N"></a>舍梨子，<a id="a-7O"></a>如是，<a id="a-7P"></a>比丘、<a id="a-7Q"></a>比丘尼以无碍定为正御床。<a id="a-7R"></a>舍梨子，<a id="a-7S"></a>若比丘、<a id="a-7T"></a>比丘尼成就无碍定为正御床者，<a id="a-7U"></a>便能舍恶，<a id="a-7V"></a>修习于善。</p>
  <p id="a7W">“舍梨子，<a id="a-7X"></a>犹如王及大臣有名珠宝；<a id="a-7Y"></a>舍梨子，<a id="a-7Z"></a>如是，<a id="a-7a"></a>比丘、<a id="a-7b"></a>比丘尼以不动心解脱为名珠宝，<a id="a-7c"></a>舍梨子，<a id="a-7d"></a>若比丘、<a id="a-7e"></a>比丘尼成就不动心解脱为名珠宝者，<a id="a-7f"></a>便能舍恶，<a id="a-7g"></a>修习于善。</p>
  <p id="a7h">“舍梨子，<a id="a-7i"></a>犹如王及大臣极净沐浴，<a id="a-7j"></a>好香涂身，<a id="a-7k"></a>身极清净；<a id="a-7l"></a>舍梨子，<a id="a-7m"></a>如是，<a id="a-7n"></a>比丘、<a id="a-7o"></a>比丘尼以自观己心为身极净。<a id="a-7p"></a>舍梨子，<a id="a-7q"></a>若比丘、<a id="a-7r"></a>比丘尼成就自观己心为身净者，<a id="a-7s"></a>便能敬重奉事世尊、<a id="a-7t"></a>法及比丘众、<a id="a-7u"></a>戒、<a id="a-7v"></a>不放逸、<a id="a-7w"></a>布施及定。<a id="a-7x"></a>”</p>
  <p id="a7y">佛说如是，<a id="a-7z"></a>尊者舍梨子及诸比丘闻佛所说，<a id="a-80"></a>欢喜奉行。</p>
  <p data-pb></p>
  <h2 id="a81">王相应品转轮王经第十三</h2>
  <p id="a82">我闻如是：<a id="a-83"></a>一时，<a id="a-84"></a>佛游摩兜丽刹利，<a id="a-85"></a>在柰林驶河岸。</p>
  <p id="a86">尔时，<a id="a-87"></a>世尊告诸比丘：<a id="a-88"></a>“诸比丘，<a id="a-89"></a>当自燃法灯，<a id="a-8A"></a>自归己法！<a id="a-8B"></a>莫燃余灯，<a id="a-8C"></a>莫归余法！<a id="a-8D"></a>诸比丘，<a id="a-8E"></a>若自燃法灯，<a id="a-8F"></a>自归己法，<a id="a-8G"></a>不燃余灯，<a id="a-8H"></a>不归余法者，<a id="a-8I"></a>便能求学得利，<a id="a-8J"></a>获福无量。<a id="a-8K"></a>所以者何？<a id="a-8L"></a>比丘，<a id="a-8M"></a>昔时有王名曰坚念，<a id="a-8N"></a>为转轮王，<a id="a-8O"></a>聪明智慧，<a id="a-8P"></a>有四种军整御天下，<a id="a-8Q"></a>由己自在，<a id="a-8R"></a>如法法王成就七宝，<a id="a-8S"></a>得人四种如意之德。<a id="a-8T"></a>云何成就七宝，<a id="a-8U"></a>得人四种如意之德？<a id="a-8V"></a>如前所说成就七宝，<a id="a-8W"></a>得人四种如意之德。</p>
  <p id="a8X">“于是，<a id="a-8Y"></a>坚念王而于后时，<a id="a-8Z"></a>天轮宝移，<a id="a-8a"></a>忽离本处。<a id="a-8b"></a>有人见之，<a id="a-8c"></a>诣坚念王，<a id="a-8d"></a>白曰：<a id="a-8e"></a>‘天王，<a id="a-8f"></a>当知天轮宝移，<a id="a-8g"></a>离于本处。<a id="a-8h"></a>’坚念王闻已，<a id="a-8i"></a>告曰：<a id="a-8j"></a>‘太子，<a id="a-8k"></a>我天轮宝移离于本处。<a id="a-8l"></a>太子，<a id="a-8m"></a>我自曾从古人闻之，<a id="a-8n"></a>若转轮王天轮宝移，<a id="a-8o"></a>离本处者，<a id="a-8p"></a>彼王必不久住，<a id="a-8q"></a>命不久存。<a id="a-8r"></a>太子，<a id="a-8s"></a>我已得人间之欲，<a id="a-8t"></a>今当复求于天上欲。<a id="a-8u"></a>太子，<a id="a-8v"></a>我欲剃除须发，<a id="a-8w"></a>著袈裟衣，<a id="a-8x"></a>至信、<a id="a-8y"></a>舍家、<a id="a-8z"></a>无家、<a id="a-90"></a>学道。<a id="a-91"></a>太子，<a id="a-92"></a>我今以此四天下付授于汝，<a id="a-93"></a>汝当如法治化，<a id="a-94"></a>莫以非法，<a id="a-95"></a>无令国中有诸恶业、<a id="a-96"></a>非梵行人。<a id="a-97"></a>太子，<a id="a-98"></a>汝后若见天轮宝移离本处者，<a id="a-99"></a>汝亦当复以此国政授汝太子，<a id="a-9A"></a>善教敕之。<a id="a-9B"></a>授太子国已，<a id="a-9C"></a>汝亦当复剃除须发，<a id="a-9D"></a>著袈裟衣，<a id="a-9E"></a>至信、<a id="a-9F"></a>舍家、<a id="a-9G"></a>无家、<a id="a-9H"></a>学道。<a id="a-9I"></a>’于是，<a id="a-9J"></a>坚念王授太子国，<a id="a-9K"></a>善教敕已，<a id="a-9L"></a>便剃除须发，<a id="a-9M"></a>著袈裟衣，<a id="a-9N"></a>至信、<a id="a-9O"></a>舍家、<a id="a-9P"></a>无家、<a id="a-9Q"></a>学道。</p>
  <p id="a9R">“时，<a id="a-9S"></a>坚念王出家学道七日之后，<a id="a-9T"></a>彼天轮宝即没不现。<a id="a-9U"></a>失天轮已，<a id="a-9V"></a>刹利顶生王便大忧恼，<a id="a-9W"></a>愁戚不乐。<a id="a-9X"></a>刹利顶生王即诣父坚念王仙人所，<a id="a-9Y"></a>到已，<a id="a-9Z"></a>白曰：<a id="a-9a"></a>‘天王，<a id="a-9b"></a>当知天王学道七日之后，<a id="a-9c"></a>彼天轮宝便没不现。<a id="a-9d"></a>’父坚念王仙人告子刹利顶生王曰：<a id="a-9e"></a>‘汝莫以失天轮宝故而怀忧戚。<a id="a-9f"></a>所以者何？<a id="a-9g"></a>汝不从父得此天轮。<a id="a-9h"></a>’刹利顶生王复白父曰：<a id="a-9i"></a>‘天王，<a id="a-9j"></a>我今当何所为？<a id="a-9k"></a>’</p>
  <p id="a9l">“父坚念王仙人告其子曰：<a id="a-9m"></a>‘汝当应学相继之法！<a id="a-9n"></a>汝若学相继之法者，<a id="a-9o"></a>于十五日说从解脱时，<a id="a-9p"></a>沐浴澡洗，<a id="a-9q"></a>升正殿已，<a id="a-9r"></a>彼天轮宝必从东方来，<a id="a-9s"></a>轮有千幅，<a id="a-9t"></a>一切具足，<a id="a-9u"></a>清净自然，<a id="a-9v"></a>非人所造，<a id="a-9w"></a>色如火[火+僉]，<a id="a-9x"></a>光明昱烁。<a id="a-9y"></a>’刹利顶生王复白父曰：<a id="a-9z"></a>‘天王，<a id="a-A0"></a>云何相继之法欲令我学，<a id="a-A1"></a>令我学已，<a id="a-A2"></a>于十五日说从解脱时，<a id="a-A3"></a>沐浴澡洗，<a id="a-A4"></a>升正殿已，<a id="a-A5"></a>彼天轮宝从东方来，<a id="a-A6"></a>轮有千辐，<a id="a-A7"></a>一切具足，<a id="a-A8"></a>清净自然，<a id="a-A9"></a>非人所造，<a id="a-AA"></a>色如火[火+僉]，<a id="a-AB"></a>光明昱烁？<a id="a-AC"></a>’</p>
  <p id="aAD">“父坚念王仙人复告子曰：<a id="a-AE"></a>‘汝当观法如法，<a id="a-AF"></a>行法如法，<a id="a-AG"></a>当为太子、<a id="a-AH"></a>后妃、<a id="a-AI"></a>婇女及诸臣民、<a id="a-AJ"></a>沙门、<a id="a-AK"></a>梵志乃至昆虫奉持法斋。<a id="a-AL"></a>月八日、<a id="a-AM"></a>十四日、<a id="a-AN"></a>十五日修行布施，<a id="a-AO"></a>施诸穷乏沙门、<a id="a-AP"></a>梵志、<a id="a-AQ"></a>贫穷、<a id="a-AR"></a>孤独、<a id="a-AS"></a>远来乞者，<a id="a-AT"></a>以饮食、<a id="a-AU"></a>衣被、<a id="a-AV"></a>车乘、<a id="a-AW"></a>华鬘、<a id="a-AX"></a>散华、<a id="a-AY"></a>涂香、<a id="a-AZ"></a>屋舍、<a id="a-Aa"></a>床褥、<a id="a-Ab"></a>氍氀、<a id="a-Ac"></a>綩綖、<a id="a-Ad"></a>给使、<a id="a-Ae"></a>明灯。<a id="a-Af"></a>若汝国中有上尊名德沙门、<a id="a-Ag"></a>梵志者，<a id="a-Ah"></a>汝当随时往诣彼所，<a id="a-Ai"></a>问法受法：<a id="a-Aj"></a>“诸尊，<a id="a-Ak"></a>何者善法？<a id="a-Al"></a>何者不善法？<a id="a-Am"></a>何者为罪？<a id="a-An"></a>何者为福？<a id="a-Ao"></a>何者为妙？<a id="a-Ap"></a>何者非妙？<a id="a-Aq"></a>何者为黑？<a id="a-Ar"></a>何者为白？<a id="a-As"></a>黑白之法从何而生？<a id="a-At"></a>何者现世义？<a id="a-Au"></a>何者后世义？<a id="a-Av"></a>云何作行受善不受恶？<a id="a-Aw"></a>”从彼闻已，<a id="a-Ax"></a>行如所说。<a id="a-Ay"></a>若汝国中有贫穷者，<a id="a-Az"></a>当出财物，<a id="a-B0"></a>以给恤之。<a id="a-B1"></a>子，<a id="a-B2"></a>是谓相继之法，<a id="a-B3"></a>汝当善学！<a id="a-B4"></a>汝善学已，<a id="a-B5"></a>于十五日说从解脱时，<a id="a-B6"></a>沐浴澡洗，<a id="a-B7"></a>升正殿已，<a id="a-B8"></a>彼天轮宝必从东方来，<a id="a-B9"></a>轮有千辐，<a id="a-BA"></a>一切具足，<a id="a-BB"></a>清净自然，<a id="a-BC"></a>非人所造，<a id="a-BD"></a>色如火[火+僉]，<a id="a-BE"></a>光明昱烁。<a id="a-BF"></a>’</p>
  <p id="aBG">“刹利顶生王便于后时观法如法，<a id="a-BH"></a>行法如法，<a id="a-BI"></a>而为太子、<a id="a-BJ"></a>后妃、<a id="a-BK"></a>婇女及诸臣民、<a id="a-BL"></a>沙门梵志乃至昆虫奉持法斋。<a id="a-BM"></a>月八日、<a id="a-BN"></a>十四日、<a id="a-BO"></a>十五日修行布施，<a id="a-BP"></a>施诸穷乏沙门、<a id="a-BQ"></a>梵志、<a id="a-BR"></a>贫穷、<a id="a-BS"></a>孤独、<a id="a-BT"></a>远来乞者，<a id="a-BU"></a>以饮食、<a id="a-BV"></a>衣被、<a id="a-BW"></a>车乘、<a id="a-BX"></a>华鬘、<a id="a-BY"></a>散华、<a id="a-BZ"></a>涂香、<a id="a-Ba"></a>屋舍、<a id="a-Bb"></a>床褥、<a id="a-Bc"></a>氍氀、<a id="a-Bd"></a>綩綖、<a id="a-Be"></a>给使、<a id="a-Bf"></a>明灯。<a id="a-Bg"></a>若其国中有上尊名德沙门、<a id="a-Bh"></a>梵志者，<a id="a-Bi"></a>便自随时往诣彼所，<a id="a-Bj"></a>问法受法：<a id="a-Bk"></a>‘诸尊，<a id="a-Bl"></a>何者善法？<a id="a-Bm"></a>何者不善法？<a id="a-Bn"></a>何者为罪？<a id="a-Bo"></a>何者为福？<a id="a-Bp"></a>何者为妙？<a id="a-Bq"></a>何者非妙？<a id="a-Br"></a>何者为黑？<a id="a-Bs"></a>何者为白？<a id="a-Bt"></a>黑白之法从何而生？<a id="a-Bu"></a>何者现世义？<a id="a-Bv"></a>何者后世义？<a id="a-Bw"></a>云何作行受善不受恶？<a id="a-Bx"></a>’从彼闻已，<a id="a-By"></a>行如所说。<a id="a-Bz"></a>若其国中有贫穷者，<a id="a-C0"></a>即出财物，<a id="a-C1"></a>随时给恤。<a id="a-C2"></a>刹利顶生王于后十五日说从解脱时，<a id="a-C3"></a>沐浴澡洗，<a id="a-C4"></a>升正殿已，<a id="a-C5"></a>彼天轮宝从东方来，<a id="a-C6"></a>轮有千辐，<a id="a-C7"></a>一切具足，<a id="a-C8"></a>清净自然，<a id="a-C9"></a>非人所造，<a id="a-CA"></a>色如火[火+僉]，<a id="a-CB"></a>光明昱烁。<a id="a-CC"></a>彼亦得转轮王，<a id="a-CD"></a>亦成就七宝，<a id="a-CE"></a>亦得人四种如意之德。<a id="a-CF"></a>云何成就七宝，<a id="a-CG"></a>得人四种如意之德？<a id="a-CH"></a>亦如前说。</p>
  <p id="aCI">“彼转轮王而于后时，<a id="a-CJ"></a>天轮宝移，<a id="a-CK"></a>忽离本处。<a id="a-CL"></a>有人见之，<a id="a-CM"></a>诣转轮王，<a id="a-CN"></a>白曰：<a id="a-CO"></a>‘天王，<a id="a-CP"></a>当知天轮宝移，<a id="a-CQ"></a>离于本处。<a id="a-CR"></a>’转轮王闻已，<a id="a-CS"></a>告曰：<a id="a-CT"></a>‘太子，<a id="a-CU"></a>我天轮宝移离本处。<a id="a-CV"></a>太子，<a id="a-CW"></a>我曾从父坚念王仙人闻之，<a id="a-CX"></a>若转轮王天轮宝移离本处者，<a id="a-CY"></a>彼王必不久住，<a id="a-CZ"></a>命不久存。<a id="a-Ca"></a>太子，<a id="a-Cb"></a>我已得人间之欲，<a id="a-Cc"></a>今当复求于天上欲。<a id="a-Cd"></a>太子，<a id="a-Ce"></a>我欲剃除须发，<a id="a-Cf"></a>著袈裟衣，<a id="a-Cg"></a>至信、<a id="a-Ch"></a>舍家、<a id="a-Ci"></a>无家、<a id="a-Cj"></a>学道。<a id="a-Ck"></a>太子，<a id="a-Cl"></a>我今以此四天下付授于汝，<a id="a-Cm"></a>汝当如法治化，<a id="a-Cn"></a>莫以非法，<a id="a-Co"></a>无令国中有诸恶业、<a id="a-Cp"></a>非梵行人。<a id="a-Cq"></a>太子，<a id="a-Cr"></a>汝后若见天轮宝移离本处者，<a id="a-Cs"></a>汝亦当复以此国政授汝太子，<a id="a-Ct"></a>善教敕之。<a id="a-Cu"></a>授太子国已，<a id="a-Cv"></a>汝亦当复剃除须发，<a id="a-Cw"></a>著袈裟衣，<a id="a-Cx"></a>至信、<a id="a-Cy"></a>舍家、<a id="a-Cz"></a>无家、<a id="a-D0"></a>学道。<a id="a-D1"></a>’于是，<a id="a-D2"></a>转轮王授太子国，<a id="a-D3"></a>善教敕已，<a id="a-D4"></a>便剃除须发，<a id="a-D5"></a>著袈娑衣，<a id="a-D6"></a>至信、<a id="a-D7"></a>舍家、<a id="a-D8"></a>无家、<a id="a-D9"></a>学道。</p>
  <p id="aDA">“彼转轮王出家学道七日之后，<a id="a-DB"></a>彼天轮宝即没不现。<a id="a-DC"></a>失天轮已，<a id="a-DD"></a>刹利顶生王而不忧戚，<a id="a-DE"></a>但染欲著欲，<a id="a-DF"></a>贪欲无厌，<a id="a-DG"></a>为欲所缚，<a id="a-DH"></a>为欲所触，<a id="a-DI"></a>为欲所使，<a id="a-DJ"></a>不见灾患，<a id="a-DK"></a>不知出要，<a id="a-DL"></a>便自出意治国，<a id="a-DM"></a>以自出意治国故，<a id="a-DN"></a>国遂衰减，<a id="a-DO"></a>不复增益。<a id="a-DP"></a>犹如昔时诸转轮王学相继法，<a id="a-DQ"></a>国土人民转增炽盛，<a id="a-DR"></a>无有衰减；<a id="a-DS"></a>刹利顶生王亦复如是，<a id="a-DT"></a>自出意治国，<a id="a-DU"></a>以自出意治国故，<a id="a-DV"></a>国遂衰减，<a id="a-DW"></a>不复增益。</p>
  <p id="aDX">“于是，<a id="a-DY"></a>国师梵志案行国界，<a id="a-DZ"></a>见国人民转就衰减，<a id="a-Da"></a>不复增益，<a id="a-Db"></a>便作是念：<a id="a-Dc"></a>‘刹利顶生王自出意治国，<a id="a-Dd"></a>以自出意治国故，<a id="a-De"></a>国土人民转就衰减，<a id="a-Df"></a>不复增益。<a id="a-Dg"></a>犹如昔时诸转轮王学相继法，<a id="a-Dh"></a>国土人民转增炽盛，<a id="a-Di"></a>无有衰减；<a id="a-Dj"></a>此刹利顶生王亦复如是，<a id="a-Dk"></a>自出意治国，<a id="a-Dl"></a>以自出意治国故，<a id="a-Dm"></a>国土人民转就衰减，<a id="a-Dn"></a>不复增益。<a id="a-Do"></a>’</p>
  <p id="aDp">“国师梵志即共往诣刹利顶生王，<a id="a-Dq"></a>白曰：<a id="a-Dr"></a>‘天王，<a id="a-Ds"></a>当知天王自出意治国，<a id="a-Dt"></a>以自出意治国故，<a id="a-Du"></a>国土人民转就衰减，<a id="a-Dv"></a>不复增益。<a id="a-Dw"></a>犹如昔时诸转轮王学相继法，<a id="a-Dx"></a>国土人民转增炽盛，<a id="a-Dy"></a>无有衰减；<a id="a-Dz"></a>今天王亦复如是，<a id="a-E0"></a>自出意治国，<a id="a-E1"></a>以自出意治国故，<a id="a-E2"></a>国土人民转就衰减，<a id="a-E3"></a>不复增益。<a id="a-E4"></a>’刹利顶生王闻已告曰：<a id="a-E5"></a>‘梵志，<a id="a-E6"></a>我当云何？<a id="a-E7"></a>’国师梵志白曰：<a id="a-E8"></a>‘天王，<a id="a-E9"></a>国中有人聪明智慧，<a id="a-EA"></a>明知算数，<a id="a-EB"></a>国中有大臣眷属学经明经，<a id="a-EC"></a>诵习受持相继之法，<a id="a-ED"></a>犹如我等一切眷属。<a id="a-EE"></a>天王，<a id="a-EF"></a>当学相继之法，<a id="a-EG"></a>学相继法已，<a id="a-EH"></a>于十五日说从解脱时，<a id="a-EI"></a>沐浴澡洗，<a id="a-EJ"></a>升正殿已，<a id="a-EK"></a>彼天轮宝必从东方来，<a id="a-EL"></a>轮有千辐，<a id="a-EM"></a>一切具足，<a id="a-EN"></a>清净自然，<a id="a-EO"></a>非人所造，<a id="a-EP"></a>色如火[火+僉]，<a id="a-EQ"></a>光明昱烁。<a id="a-ER"></a>’</p>
  <p id="aES">“刹利顶生王复问曰：<a id="a-ET"></a>‘梵志，<a id="a-EU"></a>云何相继之法欲令我学，<a id="a-EV"></a>令我学已，<a id="a-EW"></a>于十五日说从解脱时，<a id="a-EX"></a>沐浴澡洗，<a id="a-EY"></a>升正殿已，<a id="a-EZ"></a>彼天轮宝必从东方来，<a id="a-Ea"></a>轮有千辐，<a id="a-Eb"></a>一切具足，<a id="a-Ec"></a>清净自然，<a id="a-Ed"></a>非人所造，<a id="a-Ee"></a>色如火[火+僉]，<a id="a-Ef"></a>光明昱烁？<a id="a-Eg"></a>’国师梵志白曰：<a id="a-Eh"></a>‘天王，<a id="a-Ei"></a>当观法如法，<a id="a-Ej"></a>行法如法，<a id="a-Ek"></a>当为太子、<a id="a-El"></a>后妃、<a id="a-Em"></a>婇女及诸臣民、<a id="a-En"></a>沙门、<a id="a-Eo"></a>梵志乃至昆虫奉持法斋。<a id="a-Ep"></a>月八日、<a id="a-Eq"></a>十四日、<a id="a-Er"></a>十五日修行布施，<a id="a-Es"></a>施诸穷乏沙门、<a id="a-Et"></a>梵志、<a id="a-Eu"></a>贫穷、<a id="a-Ev"></a>孤独远来乞者，<a id="a-Ew"></a>以饮食、<a id="a-Ex"></a>衣被、<a id="a-Ey"></a>车乘、<a id="a-Ez"></a>华鬘、<a id="a-F0"></a>散华、<a id="a-F1"></a>涂香、<a id="a-F2"></a>屋舍、<a id="a-F3"></a>床褥、<a id="a-F4"></a>氍氀、<a id="a-F5"></a>綩綖、<a id="a-F6"></a>给使、<a id="a-F7"></a>明灯。<a id="a-F8"></a>若王国中有上尊名德沙门、<a id="a-F9"></a>梵志者，<a id="a-FA"></a>当自随时往诣彼所，<a id="a-FB"></a>问法受法：<a id="a-FC"></a>“诸尊，<a id="a-FD"></a>何者善法？<a id="a-FE"></a>何者不善法？<a id="a-FF"></a>何者为罪？<a id="a-FG"></a>何者为福？<a id="a-FH"></a>何者为妙？<a id="a-FI"></a>何者非妙？<a id="a-FJ"></a>何者为黑？<a id="a-FK"></a>何者为白？<a id="a-FL"></a>黑白之法从何而生？<a id="a-FM"></a>何者现世义？<a id="a-FN"></a>何者后世义？<a id="a-FO"></a>云何作行受善不受恶？<a id="a-FP"></a>”从彼闻已，<a id="a-FQ"></a>行如所说。<a id="a-FR"></a>若王国中有贫穷者，<a id="a-FS"></a>当出财物，<a id="a-FT"></a>用给恤之。<a id="a-FU"></a>天王，<a id="a-FV"></a>是谓相继之法，<a id="a-FW"></a>当善取学。<a id="a-FX"></a>善取学已，<a id="a-FY"></a>于十五日说从解脱时，<a id="a-FZ"></a>沐浴澡洗，<a id="a-Fa"></a>升正殿已，<a id="a-Fb"></a>彼天轮宝必从东方来，<a id="a-Fc"></a>轮有千辐，<a id="a-Fd"></a>一切具足，<a id="a-Fe"></a>清净自然，<a id="a-Ff"></a>非人所造，<a id="a-Fg"></a>色如火[火+僉]，<a id="a-Fh"></a>光明昱烁。<a id="a-Fi"></a>’</p>
  <p id="aFj">“刹利顶生王便于后时观法如法，<a id="a-Fk"></a>行法如法，<a id="a-Fl"></a>而为太子、<a id="a-Fm"></a>后妃、<a id="a-Fn"></a>女及诸臣民、<a id="a-Fo"></a>沙门、<a id="a-Fp"></a>梵志乃至昆虫奉持法斋。<a id="a-Fq"></a>月八日、<a id="a-Fr"></a>十四日、<a id="a-Fs"></a>十五日修行布施，<a id="a-Ft"></a>施诸穷乏沙门、<a id="a-Fu"></a>梵志、<a id="a-Fv"></a>贫穷、<a id="a-Fw"></a>孤独、<a id="a-Fx"></a>远来乞者，<a id="a-Fy"></a>以饮食、<a id="a-Fz"></a>衣被、<a id="a-G0"></a>车乘、<a id="a-G1"></a>华鬘、<a id="a-G2"></a>散华、<a id="a-G3"></a>涂香、<a id="a-G4"></a>屋舍、<a id="a-G5"></a>床褥、<a id="a-G6"></a>氍氀、<a id="a-G7"></a>綩綖、<a id="a-G8"></a>给使、<a id="a-G9"></a>明灯。<a id="a-GA"></a>若其国中有上尊名德沙门、<a id="a-GB"></a>梵志者，<a id="a-GC"></a>便自随时往诣彼所，<a id="a-GD"></a>问法受法：<a id="a-GE"></a>‘诸尊，<a id="a-GF"></a>何者善法？<a id="a-GG"></a>何者不善法？<a id="a-GH"></a>何者为罪？<a id="a-GI"></a>何者为福？<a id="a-GJ"></a>何者为妙？<a id="a-GK"></a>何者非妙？<a id="a-GL"></a>何者为黑？<a id="a-GM"></a>何者为白？<a id="a-GN"></a>黑白之法从何而生？<a id="a-GO"></a>何者现世义？<a id="a-GP"></a>何者后世义？<a id="a-GQ"></a>云何作行受善不受恶？<a id="a-GR"></a>’从彼闻已，<a id="a-GS"></a>行如所说。</p>
  <p id="aGT">“然国中民有贫穷者，<a id="a-GU"></a>不能出物，<a id="a-GV"></a>用给恤之，<a id="a-GW"></a>是为困贫无财物者不能给恤，<a id="a-GX"></a>故人转穷困。<a id="a-GY"></a>因穷困故，<a id="a-GZ"></a>便盗他物；<a id="a-Ga"></a>因偷盗故，<a id="a-Gb"></a>其主捕伺收缚，<a id="a-Gc"></a>送诣刹利顶生王，<a id="a-Gd"></a>白曰：<a id="a-Ge"></a>‘天王，<a id="a-Gf"></a>此人盗我物，<a id="a-Gg"></a>愿天王治。<a id="a-Gh"></a>’刹利顶生王问彼人曰：<a id="a-Gi"></a>‘汝实盗耶？<a id="a-Gj"></a>’彼人白曰：<a id="a-Gk"></a>‘天王，<a id="a-Gl"></a>我实偷盗。<a id="a-Gm"></a>所以者何？<a id="a-Gn"></a>天王，<a id="a-Go"></a>以贫困故，<a id="a-Gp"></a>若不盗者，<a id="a-Gq"></a>便无以自济。<a id="a-Gr"></a>’刹利顶生王即出财物而给与之，<a id="a-Gs"></a>语盗者曰：<a id="a-Gt"></a>‘汝等还去，<a id="a-Gu"></a>后莫复作！<a id="a-Gv"></a>’于是，<a id="a-Gw"></a>国中人民闻刹利顶生王若国中人有行盗者，<a id="a-Gx"></a>王便出财物而给与之，<a id="a-Gy"></a>由斯之故，<a id="a-Gz"></a>人作是念：<a id="a-H0"></a>‘我等亦应盗他财物。<a id="a-H1"></a>’于是，<a id="a-H2"></a>国人各各竞行盗他财物，<a id="a-H3"></a>是为困贫无财物者，<a id="a-H4"></a>不能给恤，<a id="a-H5"></a>故人转穷困；<a id="a-H6"></a>因穷困故，<a id="a-H7"></a>盗转滋甚；<a id="a-H8"></a>因盗滋甚故，<a id="a-H9"></a>彼人寿转减，<a id="a-HA"></a>形色转恶。<a id="a-HB"></a>彼寿转减，<a id="a-HC"></a>色转恶已，<a id="a-HD"></a>比丘，<a id="a-HE"></a>父寿八万岁，<a id="a-HF"></a>子寿四万岁。</p>
  <p id="aHG">“比丘，<a id="a-HH"></a>彼人寿四万岁时，<a id="a-HI"></a>有人便行盗他财物，<a id="a-HJ"></a>其主捕伺收缚，<a id="a-HK"></a>送诣刹利顶生王，<a id="a-HL"></a>白曰：<a id="a-HM"></a>‘天王，<a id="a-HN"></a>此人盗我物，<a id="a-HO"></a>愿天王治。<a id="a-HP"></a>’刹利顶生王问彼人曰：<a id="a-HQ"></a>‘汝实盗耶？<a id="a-HR"></a>’彼人白曰：<a id="a-HS"></a>‘天王，<a id="a-HT"></a>我实偷盗。<a id="a-HU"></a>所以者何？<a id="a-HV"></a>以贫困故，<a id="a-HW"></a>若不盗者，<a id="a-HX"></a>便无以自济。<a id="a-HY"></a>’刹利顶生王闻已，<a id="a-HZ"></a>便作是念：<a id="a-Ha"></a>‘若我国中有盗他物，<a id="a-Hb"></a>更出财物尽给与者，<a id="a-Hc"></a>如是唐空竭国藏，<a id="a-Hd"></a>盗遂滋甚！<a id="a-He"></a>我今宁可作极利刀，<a id="a-Hf"></a>若我国中有偷盗者，<a id="a-Hg"></a>便收捕取，<a id="a-Hh"></a>坐高标下，<a id="a-Hi"></a>斩截其头。<a id="a-Hj"></a>’于是，<a id="a-Hk"></a>刹利顶生王后便敕令，<a id="a-Hl"></a>作极利刀，<a id="a-Hm"></a>若国中有盗他物者，<a id="a-Hn"></a>即敕捕取，<a id="a-Ho"></a>坐高标下，<a id="a-Hp"></a>斩截其头。<a id="a-Hq"></a>国中人民闻刹利顶生王敕作利刀，<a id="a-Hr"></a>若国中有盗他物者，<a id="a-Hs"></a>即便捕取，<a id="a-Ht"></a>坐高标下，<a id="a-Hu"></a>斩截其头。<a id="a-Hv"></a>‘我亦宁可效作利刀，<a id="a-Hw"></a>持行劫物，<a id="a-Hx"></a>若从劫物者，<a id="a-Hy"></a>捉彼物主而截其头。<a id="a-Hz"></a>’于是，<a id="a-I0"></a>彼人则于后时效作利刀，<a id="a-I1"></a>持行劫物，<a id="a-I2"></a>捉彼物主，<a id="a-I3"></a>截断其头。<a id="a-I4"></a>是为困贫无财物者，<a id="a-I5"></a>不能给恤故，<a id="a-I6"></a>人转穷困；<a id="a-I7"></a>因穷困故，<a id="a-I8"></a>盗转滋甚；<a id="a-I9"></a>因盗滋甚故，<a id="a-IA"></a>刀杀转增；<a id="a-IB"></a>因刀杀增故，<a id="a-IC"></a>彼人寿转减，<a id="a-ID"></a>形色转恶。<a id="a-IE"></a>彼寿转减，<a id="a-IF"></a>色转恶已，<a id="a-IG"></a>比丘，<a id="a-IH"></a>父寿四万岁，<a id="a-II"></a>子寿二万岁。</p>
  <p id="aIJ">“比丘，<a id="a-IK"></a>人寿二万岁时，<a id="a-IL"></a>有人盗他财物，<a id="a-IM"></a>其主捕伺收缚，<a id="a-IN"></a>送诣刹利顶生王，<a id="a-IO"></a>白曰：<a id="a-IP"></a>‘天王，<a id="a-IQ"></a>此人盗我财物，<a id="a-IR"></a>愿天王治！<a id="a-IS"></a>’刹利顶生王问彼人曰：<a id="a-IT"></a>‘汝实盗耶？<a id="a-IU"></a>’时，<a id="a-IV"></a>彼盗者便作是念：<a id="a-IW"></a>‘刹利顶生王若知其实，<a id="a-IX"></a>或缚鞭我，<a id="a-IY"></a>或抛或摈，<a id="a-IZ"></a>或罚钱物，<a id="a-Ia"></a>或种种苦治，<a id="a-Ib"></a>或贯标上，<a id="a-Ic"></a>或枭其首，<a id="a-Id"></a>我宁可以妄言欺诳刹利顶生王耶？<a id="a-Ie"></a>’念已，<a id="a-If"></a>白曰：<a id="a-Ig"></a>‘天王，<a id="a-Ih"></a>我不偷盗。<a id="a-Ii"></a>’是为困贫无财物者，<a id="a-Ij"></a>不能给恤故，<a id="a-Ik"></a>人转穷困；<a id="a-Il"></a>因穷困故，<a id="a-Im"></a>盗转滋甚；<a id="a-In"></a>因盗滋甚故，<a id="a-Io"></a>刀杀转增；<a id="a-Ip"></a>因刀杀增故，<a id="a-Iq"></a>便妄言、<a id="a-Ir"></a>两舌转增；<a id="a-Is"></a>因妄言、<a id="a-It"></a>两舌增故，<a id="a-Iu"></a>彼人寿转减，<a id="a-Iv"></a>形色转恶。<a id="a-Iw"></a>彼寿转减，<a id="a-Ix"></a>色转恶已，<a id="a-Iy"></a>比丘，<a id="a-Iz"></a>父寿二万岁，<a id="a-J0"></a>子寿一万岁。</p>
  <p id="aJ1">“比丘，<a id="a-J2"></a>人寿万岁时，<a id="a-J3"></a>人民或有德，<a id="a-J4"></a>或无德。<a id="a-J5"></a>若无德者，<a id="a-J6"></a>彼为有德人起嫉妒意而犯其妻。<a id="a-J7"></a>是为困贫无财物者，<a id="a-J8"></a>不能给恤故，<a id="a-J9"></a>人转穷困；<a id="a-JA"></a>因穷困故，<a id="a-JB"></a>盗转滋甚；<a id="a-JC"></a>因盗滋甚故，<a id="a-JD"></a>刀杀转增；<a id="a-JE"></a>因刀杀增故，<a id="a-JF"></a>便妄言、<a id="a-JG"></a>两舌转增；<a id="a-JH"></a>因妄言、<a id="a-JI"></a>两舌增故，<a id="a-JJ"></a>便嫉妒、<a id="a-JK"></a>邪淫转增；<a id="a-JL"></a>因嫉妒、<a id="a-JM"></a>邪淫增故，<a id="a-JN"></a>彼人寿转减，<a id="a-JO"></a>形色转恶。<a id="a-JP"></a>彼寿转减，<a id="a-JQ"></a>色转恶已，<a id="a-JR"></a>比丘，<a id="a-JS"></a>父寿万岁，<a id="a-JT"></a>子寿五千岁。</p>
  <p id="aJU">“比丘，<a id="a-JV"></a>人寿五千岁时，<a id="a-JW"></a>三法转增：<a id="a-JX"></a>非法、<a id="a-JY"></a>欲贪、<a id="a-JZ"></a>邪法。<a id="a-Ja"></a>因三法增故，<a id="a-Jb"></a>彼人寿转减，<a id="a-Jc"></a>形色转恶。<a id="a-Jd"></a>彼寿转减，<a id="a-Je"></a>色转恶已，<a id="a-Jf"></a>比丘，<a id="a-Jg"></a>父寿五千岁，<a id="a-Jh"></a>子寿二千五百岁。</p>
  <p id="aJi">“比丘，<a id="a-Jj"></a>人寿二千五百岁时，<a id="a-Jk"></a>复三法转增：<a id="a-Jl"></a>两舌、<a id="a-Jm"></a>粗言、<a id="a-Jn"></a>绮语。<a id="a-Jo"></a>因三法增故，<a id="a-Jp"></a>彼人寿转减，<a id="a-Jq"></a>形色转恶。<a id="a-Jr"></a>彼寿转减，<a id="a-Js"></a>色转恶已，<a id="a-Jt"></a>比丘，<a id="a-Ju"></a>父寿二千五百岁，<a id="a-Jv"></a>子寿千岁。</p>
  <p id="aJw">“比丘，<a id="a-Jx"></a>人寿千岁时，<a id="a-Jy"></a>一法转增，<a id="a-Jz"></a>邪见是也。<a id="a-K0"></a>因一法增故，<a id="a-K1"></a>彼人寿转减，<a id="a-K2"></a>形色转恶。<a id="a-K3"></a>彼寿转减，<a id="a-K4"></a>色转恶已，<a id="a-K5"></a>比丘，<a id="a-K6"></a>父寿千岁，<a id="a-K7"></a>子寿五百岁。</p>
  <p id="aK8">“比丘，<a id="a-K9"></a>人寿五百岁时，<a id="a-KA"></a>彼人尽寿不孝父母，<a id="a-KB"></a>不能尊敬沙门、<a id="a-KC"></a>梵志，<a id="a-KD"></a>不行顺事，<a id="a-KE"></a>不作福业，<a id="a-KF"></a>不见后世罪。<a id="a-KG"></a>彼因不孝父母，<a id="a-KH"></a>不能尊敬沙门、<a id="a-KI"></a>梵志，<a id="a-KJ"></a>不行顺事，<a id="a-KK"></a>不作福业，<a id="a-KL"></a>不见后世罪故，<a id="a-KM"></a>比丘，<a id="a-KN"></a>父寿五百岁，<a id="a-KO"></a>子寿或二百五十、<a id="a-KP"></a>或二百岁。<a id="a-KQ"></a>比丘，<a id="a-KR"></a>今若有长寿，<a id="a-KS"></a>或寿百岁，<a id="a-KT"></a>或不啻者。</p>
  <p id="aKU">佛复告曰：<a id="a-KV"></a>“比丘，<a id="a-KW"></a>未来久远时，<a id="a-KX"></a>人寿十岁。<a id="a-KY"></a>比丘，<a id="a-KZ"></a>人寿十岁时，<a id="a-Ka"></a>女生五月，<a id="a-Kb"></a>即便出嫁。<a id="a-Kc"></a>比丘，<a id="a-Kd"></a>人寿十岁时，<a id="a-Ke"></a>有谷名稗子，<a id="a-Kf"></a>为第一美食；<a id="a-Kg"></a>犹如今人，<a id="a-Kh"></a>粳粮为上馔。<a id="a-Ki"></a>比丘，<a id="a-Kj"></a>如是人寿十岁时，<a id="a-Kk"></a>有谷名稗子，<a id="a-Kl"></a>为第一美食。<a id="a-Km"></a>比丘，<a id="a-Kn"></a>人寿十岁时，<a id="a-Ko"></a>若今日所有美味，<a id="a-Kp"></a>酥油、<a id="a-Kq"></a>盐、<a id="a-Kr"></a>蜜、<a id="a-Ks"></a>甘蔗、<a id="a-Kt"></a>糖，<a id="a-Ku"></a>彼一切尽没。<a id="a-Kv"></a>比丘，<a id="a-Kw"></a>人寿十岁时，<a id="a-Kx"></a>若行十恶业道者，<a id="a-Ky"></a>彼便为人所敬重。<a id="a-Kz"></a>犹如今日若行十善业道者，<a id="a-L0"></a>彼便为人所敬重；<a id="a-L1"></a>比丘，<a id="a-L2"></a>人寿十岁时亦复如是，<a id="a-L3"></a>若行十恶业道者，<a id="a-L4"></a>彼便为人之所敬重。<a id="a-L5"></a>比丘，<a id="a-L6"></a>人寿十岁时都无有善名，<a id="a-L7"></a>况复有行十善业道？</p>
  <p id="aL8">“比丘，<a id="a-L9"></a>人寿十岁时，<a id="a-LA"></a>有人名弹罚，<a id="a-LB"></a>周行遍往，<a id="a-LC"></a>家家弹罚。<a id="a-LD"></a>比丘，<a id="a-LE"></a>人寿十岁时，<a id="a-LF"></a>母于其子极有害心，<a id="a-LG"></a>子亦于母极有害心。<a id="a-LH"></a>父子、<a id="a-LI"></a>兄弟、<a id="a-LJ"></a>姊妹、<a id="a-LK"></a>亲属，<a id="a-LL"></a>展转相向，<a id="a-LM"></a>有贼害心。<a id="a-LN"></a>犹如猎师见彼鹿已，<a id="a-LO"></a>极有害心；<a id="a-LP"></a>比丘，<a id="a-LQ"></a>人寿十岁时亦复如是，<a id="a-LR"></a>母于其子极有害心，<a id="a-LS"></a>子亦于母极有害心，<a id="a-LT"></a>父子、<a id="a-LU"></a>兄弟、<a id="a-LV"></a>姊妹、<a id="a-LW"></a>亲属，<a id="a-LX"></a>展转相向，<a id="a-LY"></a>有贼害心。<a id="a-LZ"></a>比丘，<a id="a-La"></a>人寿十岁时，<a id="a-Lb"></a>当有七日刀兵劫。<a id="a-Lc"></a>彼若捉草，<a id="a-Ld"></a>即化成刀，<a id="a-Le"></a>若捉樵木，<a id="a-Lf"></a>亦化成刀。<a id="a-Lg"></a>彼以此刀各各相杀，<a id="a-Lh"></a>彼于七日刀兵劫，<a id="a-Li"></a>过七日便止。</p>
  <p id="aLj">“尔时，<a id="a-Lk"></a>亦有人生惭耻羞愧，<a id="a-Ll"></a>厌恶不爱，<a id="a-Lm"></a>彼人七日刀兵劫时，<a id="a-Ln"></a>便入山野，<a id="a-Lo"></a>在隐处藏。<a id="a-Lp"></a>过七日已，<a id="a-Lq"></a>则从山野于隐处出，<a id="a-Lr"></a>更互相见，<a id="a-Ls"></a>生慈愍心，<a id="a-Lt"></a>极相爱念。<a id="a-Lu"></a>犹如慈母，<a id="a-Lv"></a>唯有一子，<a id="a-Lw"></a>与久离别，<a id="a-Lx"></a>从远来还，<a id="a-Ly"></a>安隐归家，<a id="a-Lz"></a>相见喜欢，<a id="a-M0"></a>生慈愍心，<a id="a-M1"></a>极相爱念；<a id="a-M2"></a>如是彼人过七日后，<a id="a-M3"></a>则从山野于隐处出，<a id="a-M4"></a>更互相见，<a id="a-M5"></a>生慈愍心，<a id="a-M6"></a>极相爱念。<a id="a-M7"></a>共相见已，<a id="a-M8"></a>便作是语：<a id="a-M9"></a>‘诸贤，<a id="a-MA"></a>我今相见，<a id="a-MB"></a>今得安隐。<a id="a-MC"></a>我等坐生不善法故，<a id="a-MD"></a>今值见此，<a id="a-ME"></a>亲族死尽。<a id="a-MF"></a>我等宁可共行善法。<a id="a-MG"></a>云何当共行善法耶？<a id="a-MH"></a>我等皆是杀生之人，<a id="a-MI"></a>今宁可共离杀、<a id="a-MJ"></a>断杀，<a id="a-MK"></a>我等应共行是善法！<a id="a-ML"></a>’彼便共行如是善法，<a id="a-MM"></a>行善法已，<a id="a-MN"></a>寿便转增，<a id="a-MO"></a>形色转好。<a id="a-MP"></a>彼寿转增，<a id="a-MQ"></a>色转好已，<a id="a-MR"></a>比丘，<a id="a-MS"></a>寿十岁，<a id="a-MT"></a>人生子寿二十。</p>
  <p id="aMU">“比丘，<a id="a-MV"></a>寿二十岁人复作是念：<a id="a-MW"></a>‘若求学善者，<a id="a-MX"></a>寿便转增，<a id="a-MY"></a>形色转好，<a id="a-MZ"></a>我等应共更增行善。<a id="a-Ma"></a>云何当共更增行善？<a id="a-Mb"></a>我等已共离杀、<a id="a-Mc"></a>断杀，<a id="a-Md"></a>然故共行不与而取，<a id="a-Me"></a>我等宁可离不与取、<a id="a-Mf"></a>断不与取，<a id="a-Mg"></a>我等应共行是善法！<a id="a-Mh"></a>’彼便共行如是善法，<a id="a-Mi"></a>行善法已，<a id="a-Mj"></a>寿便转增，<a id="a-Mk"></a>形色转好。<a id="a-Ml"></a>彼寿转增，<a id="a-Mm"></a>色转好已，<a id="a-Mn"></a>比丘，<a id="a-Mo"></a>寿二十岁，<a id="a-Mp"></a>人生子寿四十。</p>
  <p id="aMq">“比丘，<a id="a-Mr"></a>寿四十岁人亦作是念：<a id="a-Ms"></a>‘若求学善者，<a id="a-Mt"></a>寿便转增，<a id="a-Mu"></a>形色转好，<a id="a-Mv"></a>我等应共更增行善。<a id="a-Mw"></a>云何当共更增行善？<a id="a-Mx"></a>我等已离杀、<a id="a-My"></a>断杀，<a id="a-Mz"></a>离不与取、<a id="a-N0"></a>断不与取，<a id="a-N1"></a>然故行邪淫，<a id="a-N2"></a>我等宁可离邪淫、<a id="a-N3"></a>断邪淫，<a id="a-N4"></a>我等应共行是善法！<a id="a-N5"></a>’彼便共行如是善法，<a id="a-N6"></a>行善法已，<a id="a-N7"></a>寿便转增，<a id="a-N8"></a>形色转好。<a id="a-N9"></a>彼寿转增、<a id="a-NA"></a>色转好已，<a id="a-NB"></a>比丘，<a id="a-NC"></a>寿四十岁，<a id="a-ND"></a>人生子寿八十。</p>
  <p id="aNE">“比丘，<a id="a-NF"></a>寿八十岁人亦作是念：<a id="a-NG"></a>‘若求学善者，<a id="a-NH"></a>寿便转增，<a id="a-NI"></a>形色转好，<a id="a-NJ"></a>我等应共更增行善。<a id="a-NK"></a>云何当共更增行善？<a id="a-NL"></a>我等已离杀、<a id="a-NM"></a>断杀，<a id="a-NN"></a>离不与取、<a id="a-NO"></a>断不与取，<a id="a-NP"></a>离邪淫、<a id="a-NQ"></a>断邪淫，<a id="a-NR"></a>然故行妄言，<a id="a-NS"></a>我等宁可离妄言、<a id="a-NT"></a>断妄言，<a id="a-NU"></a>我等应共行是善法！<a id="a-NV"></a>’彼便共行如是善法，<a id="a-NW"></a>行善法已，<a id="a-NX"></a>寿便转增，<a id="a-NY"></a>形色转好。<a id="a-NZ"></a>彼寿转增，<a id="a-Na"></a>色转好已，<a id="a-Nb"></a>比丘，<a id="a-Nc"></a>寿八十岁，<a id="a-Nd"></a>人生子寿百六十。</p>
  <p id="aNe">“比丘，<a id="a-Nf"></a>寿百六十岁人亦作是念：<a id="a-Ng"></a>‘若求学善者，<a id="a-Nh"></a>寿便转增，<a id="a-Ni"></a>形色转好，<a id="a-Nj"></a>我等应共更增行善。<a id="a-Nk"></a>云何当共更增行善？<a id="a-Nl"></a>我等已离杀、<a id="a-Nm"></a>断杀，<a id="a-Nn"></a>离不与取、<a id="a-No"></a>断不与取，<a id="a-Np"></a>离邪淫、<a id="a-Nq"></a>断邪淫，<a id="a-Nr"></a>离妄言、<a id="a-Ns"></a>断妄言，<a id="a-Nt"></a>然故行两舌，<a id="a-Nu"></a>我等宁可离两舌、<a id="a-Nv"></a>断两舌，<a id="a-Nw"></a>我等应共行是善法！<a id="a-Nx"></a>’彼便共行如是善法，<a id="a-Ny"></a>行善法已，<a id="a-Nz"></a>寿便转增，<a id="a-O0"></a>形色转好。<a id="a-O1"></a>彼寿转增，<a id="a-O2"></a>色转好已，<a id="a-O3"></a>比丘，<a id="a-O4"></a>寿百六十岁，<a id="a-O5"></a>人生子寿三百二十岁。</p>
  <p id="aO6">“比丘，<a id="a-O7"></a>寿三百二十岁人亦作是念：<a id="a-O8"></a>‘若求学善者，<a id="a-O9"></a>寿便转增，<a id="a-OA"></a>形色转好，<a id="a-OB"></a>我等应共更增行善。<a id="a-OC"></a>云何当共更增行善？<a id="a-OD"></a>我等已离杀、<a id="a-OE"></a>断杀，<a id="a-OF"></a>离不与取、<a id="a-OG"></a>断不与取，<a id="a-OH"></a>离邪淫、<a id="a-OI"></a>断邪淫，<a id="a-OJ"></a>离妄言、<a id="a-OK"></a>断妄言，<a id="a-OL"></a>离两舌、<a id="a-OM"></a>断两舌，<a id="a-ON"></a>然故行粗言，<a id="a-OO"></a>我等宁可离粗言、<a id="a-OP"></a>断粗言，<a id="a-OQ"></a>我等应共行是善法！<a id="a-OR"></a>’彼便共行如是善法，<a id="a-OS"></a>行善法已，<a id="a-OT"></a>寿便转增，<a id="a-OU"></a>形色转好。<a id="a-OV"></a>彼寿转增，<a id="a-OW"></a>色转好已，<a id="a-OX"></a>比丘，<a id="a-OY"></a>寿三百二十岁，<a id="a-OZ"></a>人生子寿六百四十。</p>
  <p id="aOa">“比丘，<a id="a-Ob"></a>寿六百四十岁人亦作是念：<a id="a-Oc"></a>‘若求学善者，<a id="a-Od"></a>寿便转增，<a id="a-Oe"></a>形色转好，<a id="a-Of"></a>我等应共更增行善。<a id="a-Og"></a>云何当共更增行善？<a id="a-Oh"></a>我等已离杀、<a id="a-Oi"></a>断杀，<a id="a-Oj"></a>离不与取、<a id="a-Ok"></a>断不与取，<a id="a-Ol"></a>离邪淫、<a id="a-Om"></a>断邪淫，<a id="a-On"></a>离妄言、<a id="a-Oo"></a>断妄言，<a id="a-Op"></a>离两舌、<a id="a-Oq"></a>断两舌，<a id="a-Or"></a>离粗言、<a id="a-Os"></a>断粗言，<a id="a-Ot"></a>然故行绮语，<a id="a-Ou"></a>我等宁可离绮语、<a id="a-Ov"></a>断绮语，<a id="a-Ow"></a>我等应共行是善法！<a id="a-Ox"></a>’彼便共行如是善法，<a id="a-Oy"></a>行善法已，<a id="a-Oz"></a>寿便转增，<a id="a-P0"></a>形色转好。<a id="a-P1"></a>彼寿转增，<a id="a-P2"></a>色转好已，<a id="a-P3"></a>比丘，<a id="a-P4"></a>寿六百四十岁，<a id="a-P5"></a>人生子寿二千五百。</p>
  <p id="aP6">“比丘，<a id="a-P7"></a>寿二千五百岁人亦作是念：<a id="a-P8"></a>‘若求学善者，<a id="a-P9"></a>寿便转增，<a id="a-PA"></a>形色转好，<a id="a-PB"></a>我等应共更增行善。<a id="a-PC"></a>云何当共更增行善？<a id="a-PD"></a>我等已离杀、<a id="a-PE"></a>断杀、<a id="a-PF"></a>离不与取、<a id="a-PG"></a>断不与取，<a id="a-PH"></a>离邪淫、<a id="a-PI"></a>断邪淫，<a id="a-PJ"></a>离妄言、<a id="a-PK"></a>断妄言，<a id="a-PL"></a>离两舌、<a id="a-PM"></a>断两舌，<a id="a-PN"></a>离粗言、<a id="a-PO"></a>断粗言，<a id="a-PP"></a>离绮语、<a id="a-PQ"></a>断绮语，<a id="a-PR"></a>然故行贪嫉，<a id="a-PS"></a>我等宁可离贪嫉、<a id="a-PT"></a>断贪嫉，<a id="a-PU"></a>我等应共行是善法！<a id="a-PV"></a>’彼便共行如是善法，<a id="a-PW"></a>行善法已，<a id="a-PX"></a>寿便转增，<a id="a-PY"></a>形色转好。<a id="a-PZ"></a>彼寿转增，<a id="a-Pa"></a>色转好已，<a id="a-Pb"></a>比丘，<a id="a-Pc"></a>寿二千五百岁，<a id="a-Pd"></a>人生子寿五千。</p>
  <p id="aPe">“比丘，<a id="a-Pf"></a>寿五千岁人亦作是念：<a id="a-Pg"></a>‘若求学善者，<a id="a-Ph"></a>寿便转增，<a id="a-Pi"></a>形色转好，<a id="a-Pj"></a>我等应共更增行善。<a id="a-Pk"></a>云何当共更增行善？<a id="a-Pl"></a>我等已离杀、<a id="a-Pm"></a>断杀，<a id="a-Pn"></a>离不与取、<a id="a-Po"></a>断不与取，<a id="a-Pp"></a>离邪淫、<a id="a-Pq"></a>断邪淫，<a id="a-Pr"></a>离妄言、<a id="a-Ps"></a>断妄言，<a id="a-Pt"></a>离两舌、<a id="a-Pu"></a>断两舌，<a id="a-Pv"></a>离粗言、<a id="a-Pw"></a>断粗言，<a id="a-Px"></a>离绮语、<a id="a-Py"></a>断绮语，<a id="a-Pz"></a>离贪嫉、<a id="a-Q0"></a>断贪嫉，<a id="a-Q1"></a>然故行瞋恚，<a id="a-Q2"></a>我等宁可离瞋恚、<a id="a-Q3"></a>断瞋恚，<a id="a-Q4"></a>我等应共行是善法！<a id="a-Q5"></a>’彼便共行如是善法，<a id="a-Q6"></a>行善法已，<a id="a-Q7"></a>寿便转增，<a id="a-Q8"></a>形色转好。<a id="a-Q9"></a>彼寿转增，<a id="a-QA"></a>色转好已，<a id="a-QB"></a>比丘，<a id="a-QC"></a>寿五千岁，<a id="a-QD"></a>人生子寿一万。</p>
  <p id="aQE">“比丘，<a id="a-QF"></a>寿万岁人亦作是念：<a id="a-QG"></a>‘若求学善者，<a id="a-QH"></a>寿便转增，<a id="a-QI"></a>形色转好，<a id="a-QJ"></a>我等应共更增行善。<a id="a-QK"></a>云何当共更增行善？<a id="a-QL"></a>我等已离杀、<a id="a-QM"></a>断杀，<a id="a-QN"></a>离不与取、<a id="a-QO"></a>断不与取，<a id="a-QP"></a>离邪淫、<a id="a-QQ"></a>断邪淫，<a id="a-QR"></a>离妄言、<a id="a-QS"></a>断妄言，<a id="a-QT"></a>离两舌、<a id="a-QU"></a>断两舌，<a id="a-QV"></a>离粗言、<a id="a-QW"></a>断粗言，<a id="a-QX"></a>离绮语、<a id="a-QY"></a>断绮语，<a id="a-QZ"></a>离贪嫉、<a id="a-Qa"></a>断贪嫉，<a id="a-Qb"></a>离瞋恚、<a id="a-Qc"></a>断瞋恚，<a id="a-Qd"></a>然故行邪见，<a id="a-Qe"></a>我等宁可离邪见、<a id="a-Qf"></a>断邪见，<a id="a-Qg"></a>我等应共行是善法！<a id="a-Qh"></a>’彼便共行如是善法，<a id="a-Qi"></a>行善法已，<a id="a-Qj"></a>寿便转增，<a id="a-Qk"></a>形色转好。<a id="a-Ql"></a>彼寿转增，<a id="a-Qm"></a>色转好已，<a id="a-Qn"></a>比丘，<a id="a-Qo"></a>寿万岁，<a id="a-Qp"></a>人生子寿二万。</p>
  <p id="aQq">“比丘，<a id="a-Qr"></a>寿二万岁人亦作是念：<a id="a-Qs"></a>‘若求学善者，<a id="a-Qt"></a>寿便转增，<a id="a-Qu"></a>形色转好，<a id="a-Qv"></a>我等应共更增行善。<a id="a-Qw"></a>云何当共更增行善？<a id="a-Qx"></a>我等已离杀、<a id="a-Qy"></a>断杀，<a id="a-Qz"></a>离不与取、<a id="a-R0"></a>断不与取，<a id="a-R1"></a>离邪淫、<a id="a-R2"></a>断邪淫，<a id="a-R3"></a>离妄言、<a id="a-R4"></a>断妄言，<a id="a-R5"></a>离两舌、<a id="a-R6"></a>断两舌，<a id="a-R7"></a>离粗言、<a id="a-R8"></a>断粗言，<a id="a-R9"></a>离绮语、<a id="a-RA"></a>断绮语，<a id="a-RB"></a>离贪嫉、<a id="a-RC"></a>断贪嫉，<a id="a-RD"></a>离瞋恚、<a id="a-RE"></a>断瞋恚，<a id="a-RF"></a>离邪见、<a id="a-RG"></a>断邪见，<a id="a-RH"></a>然故有非法、<a id="a-RI"></a>欲恶、<a id="a-RJ"></a>贪行邪法，<a id="a-RK"></a>我等宁可离此三恶不善法、<a id="a-RL"></a>断三恶不善法，<a id="a-RM"></a>我等应共行是善法！<a id="a-RN"></a>’彼便共行如是善法，<a id="a-RO"></a>行善法已，<a id="a-RP"></a>寿便转增，<a id="a-RQ"></a>形色转好。<a id="a-RR"></a>彼寿转增，<a id="a-RS"></a>色转好已，<a id="a-RT"></a>比丘，<a id="a-RU"></a>寿二万岁，<a id="a-RV"></a>人生子寿四万。</p>
  <p id="aRW">“比丘，<a id="a-RX"></a>人寿四万岁时孝顺父母，<a id="a-RY"></a>尊重恭敬沙门、<a id="a-RZ"></a>梵志，<a id="a-Ra"></a>奉行顺事，<a id="a-Rb"></a>修习福业，<a id="a-Rc"></a>见后世罪。<a id="a-Rd"></a>彼因孝顺父母，<a id="a-Re"></a>尊重恭敬沙门、<a id="a-Rf"></a>梵志，<a id="a-Rg"></a>奉行顺事，<a id="a-Rh"></a>修习福业，<a id="a-Ri"></a>见后世罪故，<a id="a-Rj"></a>比丘，<a id="a-Rk"></a>寿四万岁，<a id="a-Rl"></a>人生子寿八万。</p>
  <p id="aRm">“比丘，<a id="a-Rn"></a>人寿八万岁时，<a id="a-Ro"></a>此阎浮洲极大丰乐，<a id="a-Rp"></a>多有人民，<a id="a-Rq"></a>村邑相近，<a id="a-Rr"></a>如鸡一飞。<a id="a-Rs"></a>比丘，<a id="a-Rt"></a>人寿八万岁时，<a id="a-Ru"></a>女年五百乃当出嫁。<a id="a-Rv"></a>比丘，<a id="a-Rw"></a>人寿八万岁时，<a id="a-Rx"></a>唯有如是病：<a id="a-Ry"></a>寒热、<a id="a-Rz"></a>大小便、<a id="a-S0"></a>欲、<a id="a-S1"></a>饮食、<a id="a-S2"></a>老，<a id="a-S3"></a>更无余患。</p>
  <p id="aS4">“比丘，<a id="a-S5"></a>人寿八万岁时有王名螺，<a id="a-S6"></a>为转轮王，<a id="a-S7"></a>聪明智慧，<a id="a-S8"></a>有四种军整御天下，<a id="a-S9"></a>由己自在，<a id="a-SA"></a>如法法王成就七宝。<a id="a-SB"></a>彼七宝者，<a id="a-SC"></a>轮宝、<a id="a-SD"></a>象宝、<a id="a-SE"></a>马宝、<a id="a-SF"></a>珠宝、<a id="a-SG"></a>女宝、<a id="a-SH"></a>居士宝、<a id="a-SI"></a>主兵臣宝，<a id="a-SJ"></a>是谓为七。<a id="a-SK"></a>千子具足，<a id="a-SL"></a>颜貌端正，<a id="a-SM"></a>勇猛无畏，<a id="a-SN"></a>能伏他众。<a id="a-SO"></a>彼必统领此一切地，<a id="a-SP"></a>乃至大海，<a id="a-SQ"></a>不以刀杖，<a id="a-SR"></a>以法教令，<a id="a-SS"></a>令得安乐。<a id="a-ST"></a>比丘，<a id="a-SU"></a>诸刹利顶生王得为人主，<a id="a-SV"></a>整御天下，<a id="a-SW"></a>行自境界，<a id="a-SX"></a>从父所得。<a id="a-SY"></a>彼因行自境界，<a id="a-SZ"></a>从父所得，<a id="a-Sa"></a>寿不转减，<a id="a-Sb"></a>形色不恶，<a id="a-Sc"></a>未曾失乐，<a id="a-Sd"></a>力亦不衰。<a id="a-Se"></a>诸比丘，<a id="a-Sf"></a>汝等亦应如是，<a id="a-Sg"></a>剃除须发，<a id="a-Sh"></a>著袈裟衣，<a id="a-Si"></a>至信、<a id="a-Sj"></a>舍家、<a id="a-Sk"></a>无家、<a id="a-Sl"></a>学道，<a id="a-Sm"></a>行自境界，<a id="a-Sn"></a>从父所得。<a id="a-So"></a>诸比丘，<a id="a-Sp"></a>汝等因行自境界，<a id="a-Sq"></a>从父所得，<a id="a-Sr"></a>寿不转减，<a id="a-Ss"></a>形色不恶，<a id="a-St"></a>未曾失乐，<a id="a-Su"></a>力亦不衰。</p>
  <p id="aSv">“云何比丘行自境界，<a id="a-Sw"></a>从父所得？<a id="a-Sx"></a>此比丘观内身如身，<a id="a-Sy"></a>观内觉、<a id="a-Sz"></a>心、<a id="a-T0"></a>法如法，<a id="a-T1"></a>是谓比丘行自境界，<a id="a-T2"></a>从父所得。<a id="a-T3"></a>云何比丘寿？<a id="a-T4"></a>此比丘修欲定如意足，<a id="a-T5"></a>依远离，<a id="a-T6"></a>依无欲，<a id="a-T7"></a>依灭尽，<a id="a-T8"></a>趣向出要；<a id="a-T9"></a>修精进定，<a id="a-TA"></a>修心定，<a id="a-TB"></a>修思惟定如意足，<a id="a-TC"></a>依远离，<a id="a-TD"></a>依无欲，<a id="a-TE"></a>依灭尽，<a id="a-TF"></a>趣向出要，<a id="a-TG"></a>是谓比丘寿。<a id="a-TH"></a>云何比丘色？<a id="a-TI"></a>此比丘修习禁戒，<a id="a-TJ"></a>守护从解脱，<a id="a-TK"></a>又复善摄威仪礼节，<a id="a-TL"></a>见纤介罪，<a id="a-TM"></a>常怀畏怖，<a id="a-TN"></a>受持学戒，<a id="a-TO"></a>是谓比丘色。<a id="a-TP"></a>云何比丘乐？<a id="a-TQ"></a>此比丘离欲、<a id="a-TR"></a>离恶不善之法，<a id="a-TS"></a>乃至得第四禅成就游，<a id="a-TT"></a>是谓比丘乐。<a id="a-TU"></a>云何比丘力？<a id="a-TV"></a>此比丘诸漏已尽，<a id="a-TW"></a>得无漏，<a id="a-TX"></a>心解脱、<a id="a-TY"></a>慧解脱，<a id="a-TZ"></a>于现法中自知、<a id="a-Ta"></a>自觉、<a id="a-Tb"></a>自作证成就游：<a id="a-Tc"></a>生已尽，<a id="a-Td"></a>梵行已立，<a id="a-Te"></a>所作已办，<a id="a-Tf"></a>不更受有，<a id="a-Tg"></a>知如真。<a id="a-Th"></a>是谓比丘力。</p>
  <p id="aTi">“比丘，<a id="a-Tj"></a>我不更见有力不可降伏如魔王力，<a id="a-Tk"></a>彼漏尽比丘则以无上圣慧之力而能降伏！<a id="a-Tl"></a>”</p>
  <p id="aTm">佛说如是，<a id="a-Tn"></a>彼诸比丘闻佛所说，<a id="a-To"></a>欢喜奉行。</p>
 </body>
</html>