<!doctype html>
<html id="z3IBU92XK" data-ver="1771">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第四十七</h1>
  <h2 id="a2">心品猎师经第七</h2>
  <p id="a3">我闻如是：<a id="a-4"></a>一时，<a id="a-5"></a>佛游王舍城，<a id="a-6"></a>在竹林迦兰哆园。</p>
  <p id="a7">尔时，<a id="a-8"></a>世尊告诸比丘：<a id="a-9"></a>“猎师饲鹿，<a id="a-A"></a>不如是心，<a id="a-B"></a>令鹿得肥、<a id="a-C"></a>得色、<a id="a-D"></a>得力、<a id="a-E"></a>得乐、<a id="a-F"></a>长寿。<a id="a-G"></a>猎师饲鹿，<a id="a-H"></a>如是心饲，<a id="a-I"></a>唯欲近食，<a id="a-J"></a>使近食已，<a id="a-K"></a>令骄恣放逸；<a id="a-L"></a>放逸已，<a id="a-M"></a>随猎师、<a id="a-N"></a>猎师眷属。<a id="a-O"></a>猎师饲鹿，<a id="a-P"></a>如是心也。</p>
  <p id="aQ">“第一群鹿近食猎师食，<a id="a-R"></a>彼近食已，<a id="a-S"></a>便骄恣放逸；<a id="a-T"></a>放逸已，<a id="a-U"></a>便随猎师、<a id="a-V"></a>猎师眷属，<a id="a-W"></a>如是彼第一群鹿不脱猎师、<a id="a-X"></a>猎师眷属境界。</p>
  <p id="aY">“第二群鹿而作是念：<a id="a-Z"></a>‘第一群鹿近食猎师食，<a id="a-a"></a>彼近食己，<a id="a-b"></a>便骄恣放逸；<a id="a-c"></a>放逸已，<a id="a-d"></a>便随猎师、<a id="a-e"></a>猎师眷属，<a id="a-f"></a>如是第一群鹿不脱猎师、<a id="a-g"></a>猎师眷属境界。<a id="a-h"></a>我今宁可舍猎师食，<a id="a-i"></a>离于恐怖，<a id="a-j"></a>依无事处，<a id="a-k"></a>食草饮水耶？<a id="a-l"></a>’第二群鹿作是念已，<a id="a-m"></a>便舍猎师食，<a id="a-n"></a>离于恐怖，<a id="a-o"></a>依无事处，<a id="a-p"></a>食草饮水。<a id="a-q"></a>彼春后月诸草水尽，<a id="a-r"></a>身体极羸，<a id="a-s"></a>气力衰退，<a id="a-t"></a>便随猎师、<a id="a-u"></a>猎师眷属，<a id="a-v"></a>如是彼第二群鹿亦复不脱猎师、<a id="a-w"></a>猎师眷属境界。</p>
  <p id="ax">“第三群鹿亦作是念：<a id="a-y"></a>‘第一、<a id="a-z"></a>第二群鹿一切不脱猎师、<a id="a-10"></a>猎师眷属境界。<a id="a-11"></a>我今宁可离猎师、<a id="a-12"></a>猎师眷属，<a id="a-13"></a>依住不远，<a id="a-14"></a>住不远已，<a id="a-15"></a>不近食猎师食；<a id="a-16"></a>不近食已，<a id="a-17"></a>便不骄恣放逸；<a id="a-18"></a>不放逸已，<a id="a-19"></a>便不随猎师、<a id="a-1A"></a>猎师眷属。<a id="a-1B"></a>’第三群鹿作是念已，<a id="a-1C"></a>便离猎师、<a id="a-1D"></a>猎师眷属，<a id="a-1E"></a>依住不远，<a id="a-1F"></a>住不远已，<a id="a-1G"></a>不近食猎师食；<a id="a-1H"></a>不近食已，<a id="a-1I"></a>便不骄恣放逸；<a id="a-1J"></a>不放逸已，<a id="a-1K"></a>便不随猎师、<a id="a-1L"></a>猎师眷属。<a id="a-1M"></a>彼猎师、<a id="a-1N"></a>猎师眷属便作是念：<a id="a-1O"></a>‘第三群鹿甚奇谄黠！<a id="a-1P"></a>极谄黠！<a id="a-1Q"></a>所以者何？<a id="a-1R"></a>食我食已，<a id="a-1S"></a>而不可得。<a id="a-1T"></a>我今宁可作长围罝，<a id="a-1U"></a>作长围罝已，<a id="a-1V"></a>便得第三群鹿所依住止。<a id="a-1W"></a>’猎师、<a id="a-1X"></a>猎师眷属作是念已，<a id="a-1Y"></a>便作长围罝，<a id="a-1Z"></a>作长围罝已，<a id="a-1a"></a>便得第三群鹿所依住止，<a id="a-1b"></a>如是第三群鹿亦复不脱猎师、<a id="a-1c"></a>猎师眷属境界。</p>
  <p id="a1d">“第四群鹿亦作是念：<a id="a-1e"></a>‘第一、<a id="a-1f"></a>第二、<a id="a-1g"></a>第三群鹿一切不脱猎师、<a id="a-1h"></a>猎师眷属境界。<a id="a-1i"></a>我今宁可依住猎师、<a id="a-1j"></a>猎师眷属所不至处，<a id="a-1k"></a>依住彼已，<a id="a-1l"></a>不近食猎师食；<a id="a-1m"></a>不近食已，<a id="a-1n"></a>便不骄恣放逸；<a id="a-1o"></a>不放逸已，<a id="a-1p"></a>便不随猎师、<a id="a-1q"></a>猎师眷属。<a id="a-1r"></a>’第四群鹿作是念已，<a id="a-1s"></a>便依住猎师、<a id="a-1t"></a>猎师眷属所不至处，<a id="a-1u"></a>依住彼已，<a id="a-1v"></a>便不近食猎师食；<a id="a-1w"></a>不近食已，<a id="a-1x"></a>便不骄恣放逸；<a id="a-1y"></a>不放逸已，<a id="a-1z"></a>便不随猎师、<a id="a-20"></a>猎师眷属。<a id="a-21"></a>彼猎师、<a id="a-22"></a>猎师眷属复作是念：<a id="a-23"></a>‘第四群鹿甚奇猛俊！<a id="a-24"></a>第一猛俊！<a id="a-25"></a>若我逐彼，<a id="a-26"></a>必不能得，<a id="a-27"></a>余鹿则当恐怖惊散，<a id="a-28"></a>我今宁可舍罝第四群鹿。<a id="a-29"></a>’猎师、<a id="a-2A"></a>猎师眷属作是念已，<a id="a-2B"></a>则便舍罝，<a id="a-2C"></a>如是第四群鹿便得脱猎师、<a id="a-2D"></a>猎师眷属境界。</p>
  <p id="a2E">“比丘，<a id="a-2F"></a>我说此喻，<a id="a-2G"></a>欲令解义，<a id="a-2H"></a>我今说此当观其义。<a id="a-2I"></a>猎师食者，<a id="a-2J"></a>当知五欲功德：<a id="a-2K"></a>眼知色、<a id="a-2L"></a>耳知声、<a id="a-2M"></a>鼻知香、<a id="a-2N"></a>舌知味、<a id="a-2O"></a>身知触。<a id="a-2P"></a>猎师食者，<a id="a-2Q"></a>当知是五欲功德也。<a id="a-2R"></a>猎师者，<a id="a-2S"></a>当知是恶魔王也。<a id="a-2T"></a>猎师眷属者，<a id="a-2U"></a>当知是魔王眷属也。<a id="a-2V"></a>群鹿者，<a id="a-2W"></a>当知是沙门、<a id="a-2X"></a>梵志也。</p>
  <p id="a2Y">“第一沙门、<a id="a-2Z"></a>梵志近食魔王食——世间信施食，<a id="a-2a"></a>彼近食已，<a id="a-2b"></a>便骄恣放逸；<a id="a-2c"></a>放逸已，<a id="a-2d"></a>便随魔王、<a id="a-2e"></a>魔王眷属，<a id="a-2f"></a>如是第一沙门、<a id="a-2g"></a>梵志不脱魔王、<a id="a-2h"></a>魔王眷属境界。<a id="a-2i"></a>犹如第一群鹿近食猎师食，<a id="a-2j"></a>彼近食已，<a id="a-2k"></a>便骄恣放逸；<a id="a-2l"></a>放逸已，<a id="a-2m"></a>便随猎师、<a id="a-2n"></a>猎师眷属，<a id="a-2o"></a>如是第一群鹿不脱猎师、<a id="a-2p"></a>猎师眷属境界。<a id="a-2q"></a>当观彼第一沙门、<a id="a-2r"></a>梵志亦复如是。</p>
  <p id="a2s">“第二沙门、<a id="a-2t"></a>梵志亦作是念：<a id="a-2u"></a>‘第一沙门、<a id="a-2v"></a>梵志近食魔王食——世间信施食，<a id="a-2w"></a>彼近食已，<a id="a-2x"></a>便骄恣放逸；<a id="a-2y"></a>放逸已，<a id="a-2z"></a>便随魔王、<a id="a-30"></a>魔王眷属，<a id="a-31"></a>如是彼第一沙门、<a id="a-32"></a>梵志不脱魔王、<a id="a-33"></a>魔王眷属境界。<a id="a-34"></a>我今宁可舍世间信施食，<a id="a-35"></a>离于恐怖，<a id="a-36"></a>依无事处，<a id="a-37"></a>食果及根耶？<a id="a-38"></a>’第二沙门、<a id="a-39"></a>梵志作是念已，<a id="a-3A"></a>便舍世间信施食，<a id="a-3B"></a>离于恐怖，<a id="a-3C"></a>依无事处，<a id="a-3D"></a>食果及根。<a id="a-3E"></a>彼春后月诸果根尽，<a id="a-3F"></a>身体极羸，<a id="a-3G"></a>气力衰退，<a id="a-3H"></a>力衰退已，<a id="a-3I"></a>便心解脱、<a id="a-3J"></a>慧解脱衰退；<a id="a-3K"></a>心解脱、<a id="a-3L"></a>慧解脱衰退已，<a id="a-3M"></a>便随魔王、<a id="a-3N"></a>魔王眷属，<a id="a-3O"></a>如是第二沙门、<a id="a-3P"></a>梵志亦不脱魔王、<a id="a-3Q"></a>魔王眷属境界。<a id="a-3R"></a>犹如第二群鹿而作是念：<a id="a-3S"></a>‘第一群鹿近食猎师食，<a id="a-3T"></a>彼近食已，<a id="a-3U"></a>便骄恣放逸；<a id="a-3V"></a>放逸已，<a id="a-3W"></a>便随猎师、<a id="a-3X"></a>猎师眷属，<a id="a-3Y"></a>如是第一群鹿不脱猎师、<a id="a-3Z"></a>猎师眷属境界。<a id="a-3a"></a>我今宁可舍猎师食，<a id="a-3b"></a>离于恐怖，<a id="a-3c"></a>依无事处，<a id="a-3d"></a>食草饮水耶？<a id="a-3e"></a>’第二群鹿作是念已，<a id="a-3f"></a>便舍猎师食，<a id="a-3g"></a>离于恐怖，<a id="a-3h"></a>依无事处，<a id="a-3i"></a>食草饮水。<a id="a-3j"></a>彼春后月诸草水尽，<a id="a-3k"></a>身体极羸，<a id="a-3l"></a>气力衰退，<a id="a-3m"></a>便随猎师、<a id="a-3n"></a>猎师眷属，<a id="a-3o"></a>如是第二群鹿亦不脱猎师、<a id="a-3p"></a>猎师眷属境界。<a id="a-3q"></a>当观彼第二沙门、<a id="a-3r"></a>梵志亦复如是。</p>
  <p id="a3s">“第三沙门、<a id="a-3t"></a>梵志亦作是念：<a id="a-3u"></a>‘第一、<a id="a-3v"></a>第二沙门、<a id="a-3w"></a>梵志一切不脱魔王、<a id="a-3x"></a>魔王眷属境界。<a id="a-3y"></a>我今宁可离魔王、<a id="a-3z"></a>魔王眷属，<a id="a-40"></a>依住不远，<a id="a-41"></a>住不远已，<a id="a-42"></a>不近食世间信施食；<a id="a-43"></a>不近食已，<a id="a-44"></a>便不骄恣放逸；<a id="a-45"></a>不放逸已，<a id="a-46"></a>便不随魔王、<a id="a-47"></a>魔王眷属。<a id="a-48"></a>’第三沙门、<a id="a-49"></a>梵志作是念已，<a id="a-4A"></a>便离魔王、<a id="a-4B"></a>魔王眷属，<a id="a-4C"></a>依住不远，<a id="a-4D"></a>住不远已，<a id="a-4E"></a>便不近食世间信施食；<a id="a-4F"></a>不近食已，<a id="a-4G"></a>便不骄恣放逸；<a id="a-4H"></a>不放逸已，<a id="a-4I"></a>便不随魔王、<a id="a-4J"></a>魔王眷属，<a id="a-4K"></a>然受持二见——有见及无见。<a id="a-4L"></a>彼受此二见故，<a id="a-4M"></a>便随魔王、<a id="a-4N"></a>魔王眷属，<a id="a-4O"></a>如是第三沙门、<a id="a-4P"></a>梵志亦不脱魔王、<a id="a-4Q"></a>魔王眷属境界。<a id="a-4R"></a>犹如第三群鹿亦作是念：<a id="a-4S"></a>‘第一、<a id="a-4T"></a>第二群鹿一切不脱猎师、<a id="a-4U"></a>猎师眷属境界。<a id="a-4V"></a>我今宁可离猎师、<a id="a-4W"></a>猎师眷属，<a id="a-4X"></a>依住不远，<a id="a-4Y"></a>住不远已，<a id="a-4Z"></a>不近食猎师食；<a id="a-4a"></a>不近食已，<a id="a-4b"></a>便不骄恣放逸；<a id="a-4c"></a>不放逸已，<a id="a-4d"></a>便不随猎师、<a id="a-4e"></a>猎师眷属。<a id="a-4f"></a>’第三群鹿作是念已，<a id="a-4g"></a>便离猎师、<a id="a-4h"></a>猎师眷属，<a id="a-4i"></a>依住不远，<a id="a-4j"></a>住不远已，<a id="a-4k"></a>不近食猎师食；<a id="a-4l"></a>不近食已，<a id="a-4m"></a>便不骄恣放逸；<a id="a-4n"></a>不放逸已，<a id="a-4o"></a>便不随猎师、<a id="a-4p"></a>猎师眷属。<a id="a-4q"></a>彼猎师、<a id="a-4r"></a>猎师眷属便作是念：<a id="a-4s"></a>‘第三群鹿甚奇谄黠！<a id="a-4t"></a>极谄黠！<a id="a-4u"></a>所以者何？<a id="a-4v"></a>食我食已，<a id="a-4w"></a>而不可得，<a id="a-4x"></a>我今宁可作长围罝；<a id="a-4y"></a>作长围罝已，<a id="a-4z"></a>便得第三群鹿所依住止。<a id="a-50"></a>’猎师、<a id="a-51"></a>猎师眷属作是念已，<a id="a-52"></a>便作长围罝；<a id="a-53"></a>作长围罝已，<a id="a-54"></a>便得第三群鹿所依住止，<a id="a-55"></a>如是第三群鹿亦不脱猎师、<a id="a-56"></a>猎师眷属境界。<a id="a-57"></a>所依者当知有见也，<a id="a-58"></a>住止者当知无见也，<a id="a-59"></a>当观彼第三沙门、<a id="a-5A"></a>梵志亦复如是。</p>
  <p id="a5B">“第四沙门、<a id="a-5C"></a>梵志亦作是念：<a id="a-5D"></a>‘第一、<a id="a-5E"></a>第二、<a id="a-5F"></a>第三沙门、<a id="a-5G"></a>梵志一切不脱魔王、<a id="a-5H"></a>魔王眷属境界。<a id="a-5I"></a>我今宁可依住魔王、<a id="a-5J"></a>魔王眷属所不至处，<a id="a-5K"></a>依住彼已，<a id="a-5L"></a>不近食世间信施食；<a id="a-5M"></a>不近食已，<a id="a-5N"></a>便不骄恣放逸；<a id="a-5O"></a>不放逸已，<a id="a-5P"></a>便不随魔王、<a id="a-5Q"></a>魔王眷属。<a id="a-5R"></a>’第四沙门、<a id="a-5S"></a>梵志作是念已，<a id="a-5T"></a>便依住魔王、<a id="a-5U"></a>魔王眷属所不至处，<a id="a-5V"></a>依住彼已，<a id="a-5W"></a>不近食世间信施食；<a id="a-5X"></a>不近食已，<a id="a-5Y"></a>便不骄恣放逸；<a id="a-5Z"></a>不放逸已，<a id="a-5a"></a>便不随魔王、<a id="a-5b"></a>魔王眷属，<a id="a-5c"></a>如是第四沙门、<a id="a-5d"></a>梵志便脱魔王、<a id="a-5e"></a>魔王眷属境界。<a id="a-5f"></a>犹如第四群鹿亦作是念：<a id="a-5g"></a>‘第一、<a id="a-5h"></a>第二、<a id="a-5i"></a>第三群鹿一切不脱猎师、<a id="a-5j"></a>猎师眷属境界。<a id="a-5k"></a>我今宁可依住猎师、<a id="a-5l"></a>猎师眷属所不至处，<a id="a-5m"></a>依住彼已，<a id="a-5n"></a>不近食猎师食；<a id="a-5o"></a>不近食已，<a id="a-5p"></a>便不骄恣放逸；<a id="a-5q"></a>不放逸已，<a id="a-5r"></a>便不随猎师、<a id="a-5s"></a>猎师眷属。<a id="a-5t"></a>’第四群鹿作是念已，<a id="a-5u"></a>便依住猎师、<a id="a-5v"></a>猎师眷属所不至处，<a id="a-5w"></a>依住彼已，<a id="a-5x"></a>不近食猎师食；<a id="a-5y"></a>不近食已，<a id="a-5z"></a>便不骄恣放逸；<a id="a-60"></a>不放逸已，<a id="a-61"></a>便不随猎师、<a id="a-62"></a>猎师眷属。<a id="a-63"></a>彼猎师、<a id="a-64"></a>猎师眷属复作是念：<a id="a-65"></a>‘第四群鹿甚奇猛俊！<a id="a-66"></a>第一猛俊！<a id="a-67"></a>若我逐彼，<a id="a-68"></a>必不能得，<a id="a-69"></a>余鹿则当恐怖惊散，<a id="a-6A"></a>我今宁可舍罝第四群鹿。<a id="a-6B"></a>’彼猎师、<a id="a-6C"></a>猎师眷属作是念已，<a id="a-6D"></a>则便舍罝，<a id="a-6E"></a>如是第四群鹿便脱猎师、<a id="a-6F"></a>猎师眷属境界。<a id="a-6G"></a>当观彼第四沙门、<a id="a-6H"></a>梵志亦复如是。</p>
  <p id="a6I">“比丘，<a id="a-6J"></a>当学如是所依住止，<a id="a-6K"></a>令魔王、<a id="a-6L"></a>魔王眷属所不至处。<a id="a-6M"></a>何者魔王、<a id="a-6N"></a>魔王眷属所不至处？<a id="a-6O"></a>谓比丘离欲、<a id="a-6P"></a>离恶不善之法至得第四禅成就游，<a id="a-6Q"></a>是谓魔王、<a id="a-6R"></a>魔正眷属所不至处。<a id="a-6S"></a>复次，<a id="a-6T"></a>何者魔王、<a id="a-6U"></a>魔王眷属所不至处？<a id="a-6V"></a>谓比丘心与慈俱，<a id="a-6W"></a>遍满一方成就游。<a id="a-6X"></a>如是二三四方，<a id="a-6Y"></a>四维上下，<a id="a-6Z"></a>普周一切，<a id="a-6a"></a>心与慈俱，<a id="a-6b"></a>无结无怨，<a id="a-6c"></a>无恚无诤，<a id="a-6d"></a>极广甚大，<a id="a-6e"></a>无量善修，<a id="a-6f"></a>遍满一切世间成就游。<a id="a-6g"></a>如是悲、<a id="a-6h"></a>喜心与舍俱，<a id="a-6i"></a>无结无怨，<a id="a-6j"></a>无恚无诤，<a id="a-6k"></a>极广甚大，<a id="a-6l"></a>无量善修，<a id="a-6m"></a>遍满一切世间成就游。<a id="a-6n"></a>是谓魔王、<a id="a-6o"></a>魔王眷属所不至处。<a id="a-6p"></a>复次，<a id="a-6q"></a>何者魔王、<a id="a-6r"></a>魔王眷属所不至处？<a id="a-6s"></a>谓比丘度一切色想，<a id="a-6t"></a>至非有想非无想处成就游，<a id="a-6u"></a>是谓魔王、<a id="a-6v"></a>魔王眷属所不至处。<a id="a-6w"></a>复次，<a id="a-6x"></a>何者魔王、<a id="a-6y"></a>魔王眷属所不至处？<a id="a-6z"></a>谓比丘度一切非有想非无想处，<a id="a-70"></a>想知灭身触成就游，<a id="a-71"></a>慧见诸漏尽断知，<a id="a-72"></a>是谓魔王、<a id="a-73"></a>魔王眷属所不至处。<a id="a-74"></a>比丘，<a id="a-75"></a>如是所依住止，<a id="a-76"></a>令魔王、<a id="a-77"></a>魔王眷属所不至处。<a id="a-78"></a>当学如是！<a id="a-79"></a>”</p>
  <p id="a7A">佛说如是，<a id="a-7B"></a>彼诸比丘闻佛所说，<a id="a-7C"></a>欢喜奉行。</p>
  <p data-pb></p>
  <h2 id="a7D">心品五支物主经第八</h2>
  <p id="a7E">我闻如是：<a id="a-7F"></a>一时，<a id="a-7G"></a>佛游舍卫国，<a id="a-7H"></a>在胜林给孤独园。</p>
  <p id="a7I">尔时，<a id="a-7J"></a>五支物主平旦出舍卫国，<a id="a-7K"></a>往诣佛所，<a id="a-7L"></a>欲见世尊供养礼事。<a id="a-7M"></a>五支物主便作是念：<a id="a-7N"></a>“且置往见佛世尊，<a id="a-7O"></a>或能宴坐及诸尊比丘，<a id="a-7P"></a>我今宁可诣一娑逻末利异学园。<a id="a-7Q"></a>”于是，<a id="a-7R"></a>五支物主便至此道游戏欢乐，<a id="a-7S"></a>近巾头阿梨，<a id="a-7T"></a>往诣一娑逻末利异学园。</p>
  <p id="a7U">彼时，<a id="a-7V"></a>娑逻末利异学园中，<a id="a-7W"></a>有一异学沙门文祁子，<a id="a-7X"></a>在于彼中为大宗主，<a id="a-7Y"></a>众人之师，<a id="a-7Z"></a>众所敬重，<a id="a-7a"></a>统领大众五百异学师。<a id="a-7b"></a>彼在扰乱众发高大音声，<a id="a-7c"></a>其声喧闹，<a id="a-7d"></a>说若干种畜生之论，<a id="a-7e"></a>谓论王、<a id="a-7f"></a>论贼、<a id="a-7g"></a>论斗诤、<a id="a-7h"></a>论饮食、<a id="a-7i"></a>论衣被、<a id="a-7j"></a>论妇人、<a id="a-7k"></a>论童女、<a id="a-7l"></a>论淫女、<a id="a-7m"></a>论世间、<a id="a-7n"></a>论邪道、<a id="a-7o"></a>论海中，<a id="a-7p"></a>如是比聚集，<a id="a-7q"></a>论若干种畜生之论。<a id="a-7r"></a>异学沙门文祁子遥见五支物主来，<a id="a-7s"></a>便自敕己众，<a id="a-7t"></a>令默然住：<a id="a-7u"></a>“汝等默然！<a id="a-7v"></a>莫复语言！<a id="a-7w"></a>宜自收敛！<a id="a-7x"></a>此沙门瞿昙弟子五支物主来。<a id="a-7y"></a>若有沙门瞿昙在家弟子居舍卫国者，<a id="a-7z"></a>无过于五支物主。<a id="a-80"></a>所以者何？<a id="a-81"></a>彼爱乐默然，<a id="a-82"></a>称说默然，<a id="a-83"></a>若彼见此众默然者，<a id="a-84"></a>或能来前。<a id="a-85"></a>”</p>
  <p id="a86">彼时，<a id="a-87"></a>异学沙门文祁子止己众已，<a id="a-88"></a>自默然住。</p>
  <p id="a89">于是，<a id="a-8A"></a>五支物主往诣异学沙门文祁子所，<a id="a-8B"></a>共相问讯，<a id="a-8C"></a>却坐一面。<a id="a-8D"></a>异学沙门文祁子语曰：<a id="a-8E"></a>“物主，<a id="a-8F"></a>若有四事，<a id="a-8G"></a>我施设彼成就善、<a id="a-8H"></a>第一善、<a id="a-8I"></a>无上士，<a id="a-8J"></a>得第一义、<a id="a-8K"></a>质直沙门。<a id="a-8L"></a>云何为四？<a id="a-8M"></a>身不作恶业，<a id="a-8N"></a>口不恶言，<a id="a-8O"></a>不行邪命，<a id="a-8P"></a>不念恶念。<a id="a-8Q"></a>物主，<a id="a-8R"></a>若有此四事者，<a id="a-8S"></a>我施设彼成就善、<a id="a-8T"></a>第一善、<a id="a-8U"></a>无上士，<a id="a-8V"></a>得第一义、<a id="a-8W"></a>质直沙门。<a id="a-8X"></a>”</p>
  <p id="a8Y">五支物主闻异学沙门文祁子所说，<a id="a-8Z"></a>不是不非，<a id="a-8a"></a>从座起去：<a id="a-8b"></a>“如此所说，<a id="a-8c"></a>我自诣佛，<a id="a-8d"></a>当问此义。<a id="a-8e"></a>”便往诣佛，<a id="a-8f"></a>稽首作礼，<a id="a-8g"></a>却坐一面，<a id="a-8h"></a>与异学沙门文祁子所共论者，<a id="a-8i"></a>尽向佛说。</p>
  <p id="a8j">世尊闻已，<a id="a-8k"></a>告曰：<a id="a-8l"></a>“物主，<a id="a-8m"></a>如异学沙门文祁子所说，<a id="a-8n"></a>若当尔者，<a id="a-8o"></a>婴孩童子支节柔软，<a id="a-8p"></a>仰向卧眠，<a id="a-8q"></a>亦当成就善、<a id="a-8r"></a>第一善，<a id="a-8s"></a>无上士，<a id="a-8t"></a>得第一义、<a id="a-8u"></a>质直沙门。<a id="a-8v"></a>物主，<a id="a-8w"></a>婴孩童子尚无身想，<a id="a-8x"></a>况复作身恶业耶？<a id="a-8y"></a>唯能动身。<a id="a-8z"></a>物主，<a id="a-90"></a>婴孩童子尚无口想，<a id="a-91"></a>况复恶言耶？<a id="a-92"></a>唯能得啼。<a id="a-93"></a>物主，<a id="a-94"></a>婴孩童子尚无命想，<a id="a-95"></a>况复行邪命耶？<a id="a-96"></a>唯有呻吟。<a id="a-97"></a>物主，<a id="a-98"></a>婴孩童子尚无念想，<a id="a-99"></a>况复恶念耶？<a id="a-9A"></a>唯念母乳。<a id="a-9B"></a>物主，<a id="a-9C"></a>若如异学沙门文祁子说者，<a id="a-9D"></a>如是婴孩童子成就善、<a id="a-9E"></a>第一善、<a id="a-9F"></a>无上士，<a id="a-9G"></a>得第一义、<a id="a-9H"></a>质直沙门。</p>
  <p id="a9I">“物主，<a id="a-9J"></a>若有四事，<a id="a-9K"></a>我施设彼成就善、<a id="a-9L"></a>第一善，<a id="a-9M"></a>然非无上士，<a id="a-9N"></a>不得第一义，<a id="a-9O"></a>亦非质直沙门。<a id="a-9P"></a>云何为四？<a id="a-9Q"></a>身不作恶业，<a id="a-9R"></a>口不恶言，<a id="a-9S"></a>不行邪命，<a id="a-9T"></a>不念恶念。<a id="a-9U"></a>物主，<a id="a-9V"></a>若有此四事，<a id="a-9W"></a>我施设彼成就善、<a id="a-9X"></a>第一善，<a id="a-9Y"></a>然非无上士，<a id="a-9Z"></a>不得第一义，<a id="a-9a"></a>亦非质直沙门。<a id="a-9b"></a>物主，<a id="a-9c"></a>身业、<a id="a-9d"></a>口业者，<a id="a-9e"></a>我施设是戒。<a id="a-9f"></a>物主，<a id="a-9g"></a>念者，<a id="a-9h"></a>我施设是心所有与心相随。<a id="a-9i"></a>物主，<a id="a-9j"></a>我说当知不善戒，<a id="a-9k"></a>当知不善戒从何而生，<a id="a-9l"></a>当知不善戒何处灭无余，<a id="a-9m"></a>何处败坏无余，<a id="a-9n"></a>当知贤圣弟子云何行灭不善戒耶？<a id="a-9o"></a>物主，<a id="a-9p"></a>我说当知善戒，<a id="a-9q"></a>当知善戒从何而生，<a id="a-9r"></a>当知善戒何处灭无余，<a id="a-9s"></a>何处败坏无余，<a id="a-9t"></a>当知贤圣弟子云何行灭善戒耶？<a id="a-9u"></a>物主，<a id="a-9v"></a>我说当知不善念，<a id="a-9w"></a>当知不善念从何而生，<a id="a-9x"></a>当知不善念何处灭无余，<a id="a-9y"></a>何处败坏无余，<a id="a-9z"></a>当知贤圣弟子云何行灭不善念耶？<a id="a-A0"></a>物主，<a id="a-A1"></a>我说当知善念，<a id="a-A2"></a>当知善念从何而生，<a id="a-A3"></a>当知善念何处灭无余，<a id="a-A4"></a>何处败坏无余，<a id="a-A5"></a>当知贤圣弟子云何行灭善念耶？</p>
  <p id="aA6">“物主，<a id="a-A7"></a>云何不善戒耶？<a id="a-A8"></a>不善身行，<a id="a-A9"></a>不善口、<a id="a-AA"></a>意行，<a id="a-AB"></a>是谓不善戒。<a id="a-AC"></a>物主，<a id="a-AD"></a>此不善戒从何而生？<a id="a-AE"></a>我说彼所从生，<a id="a-AF"></a>当知从心生。<a id="a-AG"></a>云何为心？<a id="a-AH"></a>若心有欲、<a id="a-AI"></a>有恚、<a id="a-AJ"></a>有痴，<a id="a-AK"></a>当知不善戒从是心生。<a id="a-AL"></a>物主，<a id="a-AM"></a>不善戒何处灭无余？<a id="a-AN"></a>何处败坏无余？<a id="a-AO"></a>多闻圣弟子舍身不善业，<a id="a-AP"></a>修身善业；<a id="a-AQ"></a>舍口、<a id="a-AR"></a>意不善业，<a id="a-AS"></a>修口、<a id="a-AT"></a>意善业，<a id="a-AU"></a>此不善戒灭无余，<a id="a-AV"></a>败坏无余。<a id="a-AW"></a>物主，<a id="a-AX"></a>贤圣弟子云何行灭不善戒？<a id="a-AY"></a>若多闻圣弟子观内身如身至观觉、<a id="a-AZ"></a>心、<a id="a-Aa"></a>法如法，<a id="a-Ab"></a>贤圣弟子如是行者，<a id="a-Ac"></a>灭不善戒也。</p>
  <p id="aAd">“物主，<a id="a-Ae"></a>云何善戒耶？<a id="a-Af"></a>善身业，<a id="a-Ag"></a>善口、<a id="a-Ah"></a>意业，<a id="a-Ai"></a>是谓善戒。<a id="a-Aj"></a>物主，<a id="a-Ak"></a>此善戒从何而生？<a id="a-Al"></a>我说彼所从生，<a id="a-Am"></a>当知从心生。<a id="a-An"></a>云何为心？<a id="a-Ao"></a>若心无欲、<a id="a-Ap"></a>无恚、<a id="a-Aq"></a>无痴，<a id="a-Ar"></a>当知善戒从是心生。<a id="a-As"></a>物主，<a id="a-At"></a>善戒何处灭无余？<a id="a-Au"></a>何处败坏无余？<a id="a-Av"></a>若多闻圣弟子行戒不著戒，<a id="a-Aw"></a>此善戒灭无余，<a id="a-Ax"></a>败坏无余。<a id="a-Ay"></a>物主，<a id="a-Az"></a>贤圣弟子云何行灭善戒？<a id="a-B0"></a>若多闻圣弟子观内身如身至观觉、<a id="a-B1"></a>心、<a id="a-B2"></a>法如法，<a id="a-B3"></a>贤圣弟子如是行者，<a id="a-B4"></a>灭善戒也。</p>
  <p id="aB5">“物主，<a id="a-B6"></a>云何不善念耶？<a id="a-B7"></a>欲念、<a id="a-B8"></a>恚念、<a id="a-B9"></a>害念，<a id="a-BA"></a>是谓不善念。<a id="a-BB"></a>物主，<a id="a-BC"></a>不善念从何而生？<a id="a-BD"></a>我说彼所从生，<a id="a-BE"></a>当知从想生。<a id="a-BF"></a>云何为想？<a id="a-BG"></a>我说想多种、<a id="a-BH"></a>无量种、<a id="a-BI"></a>若于种行，<a id="a-BJ"></a>或欲想，<a id="a-BK"></a>或恚想，<a id="a-BL"></a>或害想。<a id="a-BM"></a>物主，<a id="a-BN"></a>众生因欲界想故，<a id="a-BO"></a>生不善念，<a id="a-BP"></a>欲界相应。<a id="a-BQ"></a>若有想者，<a id="a-BR"></a>因彼想故，<a id="a-BS"></a>生不善念，<a id="a-BT"></a>欲界相应。<a id="a-BU"></a>物主，<a id="a-BV"></a>众生因恚、<a id="a-BW"></a>害界想故，<a id="a-BX"></a>生不善念，<a id="a-BY"></a>恚、<a id="a-BZ"></a>害界相应。<a id="a-Ba"></a>若有想者，<a id="a-Bb"></a>因彼想故，<a id="a-Bc"></a>生不善念，<a id="a-Bd"></a>恚、<a id="a-Be"></a>害界相应。<a id="a-Bf"></a>此不善念从是想生。<a id="a-Bg"></a>物主，<a id="a-Bh"></a>不善念何处灭无余？<a id="a-Bi"></a>何处败坏无余？<a id="a-Bj"></a>若多闻圣弟子离欲、<a id="a-Bk"></a>离恶不善之法，<a id="a-Bl"></a>有觉、<a id="a-Bm"></a>有观，<a id="a-Bn"></a>离生喜、<a id="a-Bo"></a>乐，<a id="a-Bp"></a>得初禅成就游，<a id="a-Bq"></a>此不善念灭无余，<a id="a-Br"></a>败坏无余。<a id="a-Bs"></a>物主，<a id="a-Bt"></a>贤圣弟子云何行灭不善念？<a id="a-Bu"></a>若多闻圣弟子观内身如身至观觉、<a id="a-Bv"></a>心、<a id="a-Bw"></a>法如法，<a id="a-Bx"></a>贤圣弟子如是行者，<a id="a-By"></a>灭不善念也。</p>
  <p id="aBz">“物主，<a id="a-C0"></a>云何善念耶？<a id="a-C1"></a>无欲念、<a id="a-C2"></a>无恚念、<a id="a-C3"></a>无害念，<a id="a-C4"></a>是谓善念。<a id="a-C5"></a>物主，<a id="a-C6"></a>善念从何而生？<a id="a-C7"></a>我说彼所从生，<a id="a-C8"></a>当知从想生。<a id="a-C9"></a>云何为想？<a id="a-CA"></a>我说想多种、<a id="a-CB"></a>无量种、<a id="a-CC"></a>若干种行，<a id="a-CD"></a>或无欲想，<a id="a-CE"></a>或无恚想，<a id="a-CF"></a>或无害想。<a id="a-CG"></a>物主，<a id="a-CH"></a>众生因无欲界想故，<a id="a-CI"></a>生善念，<a id="a-CJ"></a>无欲界相应。<a id="a-CK"></a>若有想者，<a id="a-CL"></a>因彼想故，<a id="a-CM"></a>生善念，<a id="a-CN"></a>无欲界相应。<a id="a-CO"></a>物主，<a id="a-CP"></a>众生因无恚、<a id="a-CQ"></a>无害界故，<a id="a-CR"></a>生善念无恚、<a id="a-CS"></a>无害界相应。<a id="a-CT"></a>若有想者，<a id="a-CU"></a>因彼想故，<a id="a-CV"></a>生善念无恚、<a id="a-CW"></a>无害界相应。<a id="a-CX"></a>此善念从是想生。<a id="a-CY"></a>物主，<a id="a-CZ"></a>善念何处灭无余？<a id="a-Ca"></a>何处败坏无余？<a id="a-Cb"></a>若多闻圣弟子乐灭、<a id="a-Cc"></a>苦灭，<a id="a-Cd"></a>喜、<a id="a-Ce"></a>忧本已灭，<a id="a-Cf"></a>不苦不乐、<a id="a-Cg"></a>舍、<a id="a-Ch"></a>念、<a id="a-Ci"></a>清净，<a id="a-Cj"></a>得第四禅成就游，<a id="a-Ck"></a>此善念灭无余，<a id="a-Cl"></a>败坏无余。<a id="a-Cm"></a>物主，<a id="a-Cn"></a>贤圣弟子云何行灭善念？<a id="a-Co"></a>若多闻圣弟子观内身如身至观觉、<a id="a-Cp"></a>心、<a id="a-Cq"></a>法如法，<a id="a-Cr"></a>贤圣弟子如是行者，<a id="a-Cs"></a>灭善念也。</p>
  <p id="aCt">“物主，<a id="a-Cu"></a>若多闻圣弟子以慧观不善戒知如真，<a id="a-Cv"></a>从生不善戒知如真，<a id="a-Cw"></a>此不善戒灭无余，<a id="a-Cx"></a>败坏无余，<a id="a-Cy"></a>知如真以慧观，<a id="a-Cz"></a>贤圣弟子如是行者，<a id="a-D0"></a>灭不善戒知如真。<a id="a-D1"></a>以慧观善戒知如真，<a id="a-D2"></a>从生善戒知如真，<a id="a-D3"></a>此善戒灭无余，<a id="a-D4"></a>败坏无余，<a id="a-D5"></a>知如真以慧观，<a id="a-D6"></a>贤圣弟子如是行者，<a id="a-D7"></a>灭善戒知如真。<a id="a-D8"></a>以慧观不善念知如真，<a id="a-D9"></a>从生不善念知如真，<a id="a-DA"></a>此不善念灭无余，<a id="a-DB"></a>败坏无余，<a id="a-DC"></a>知如真以慧观，<a id="a-DD"></a>贤圣弟子如是行者，<a id="a-DE"></a>灭不善念知如真。<a id="a-DF"></a>以慧观善念知如真，<a id="a-DG"></a>从生善念知如真，<a id="a-DH"></a>此善念灭无余，<a id="a-DI"></a>败坏无余，<a id="a-DJ"></a>知如真以慧观，<a id="a-DK"></a>贤圣弟子如是行者，<a id="a-DL"></a>灭善念知如真。<a id="a-DM"></a>所以者何？<a id="a-DN"></a>因正见故生正志，<a id="a-DO"></a>因正志故生正语，<a id="a-DP"></a>因正语故生正业，<a id="a-DQ"></a>因正业故生正命，<a id="a-DR"></a>因正命故生正方便，<a id="a-DS"></a>因正方便故生正念，<a id="a-DT"></a>因正念故生正定。<a id="a-DU"></a>贤圣弟子心如是定已，<a id="a-DV"></a>便解脱一切淫、<a id="a-DW"></a>怒、<a id="a-DX"></a>痴。</p>
  <p id="aDY">“物主，<a id="a-DZ"></a>贤圣弟子如是正心解脱已，<a id="a-Da"></a>便知一切生已尽，<a id="a-Db"></a>梵行已立，<a id="a-Dc"></a>所作已办，<a id="a-Dd"></a>不更受有，<a id="a-De"></a>知如真，<a id="a-Df"></a>是谓学见迹成就八支，<a id="a-Dg"></a>漏尽阿罗诃成就十支。<a id="a-Dh"></a>物主，<a id="a-Di"></a>云何学见迹成就八支？<a id="a-Dj"></a>谓学正见至学正定，<a id="a-Dk"></a>是谓学见迹成就八支。<a id="a-Dl"></a>物主，<a id="a-Dm"></a>云何漏尽阿罗诃成就十支？<a id="a-Dn"></a>谓无学正见至无学正智，<a id="a-Do"></a>是谓漏尽阿罗诃成就十支。<a id="a-Dp"></a>物主，<a id="a-Dq"></a>若有十支，<a id="a-Dr"></a>我施设彼成就善、<a id="a-Ds"></a>第一善、<a id="a-Dt"></a>无上士，<a id="a-Du"></a>得第一义、<a id="a-Dv"></a>质直沙门。<a id="a-Dw"></a>”</p>
  <p id="aDx">佛说如是，<a id="a-Dy"></a>彼五支物主及诸比丘闻佛所说，<a id="a-Dz"></a>欢喜奉行。</p>
  <p data-pb></p>
  <h2 id="aE0">心品瞿昙弥经第九</h2>
  <p id="aE1">我闻如是：<a id="a-E2"></a>一时，<a id="a-E3"></a>佛游释羇瘦，<a id="a-E4"></a>在加鞞罗卫尼拘类树园。</p>
  <p id="aE5">尔时，<a id="a-E6"></a>摩诃簸逻阇钵提瞿昙弥持新金缕黄色衣往诣佛所，<a id="a-E7"></a>稽首佛足，<a id="a-E8"></a>却住一面，<a id="a-E9"></a>白曰：<a id="a-EA"></a>“世尊，<a id="a-EB"></a>此新金缕黄色衣我自为世尊作，<a id="a-EC"></a>慈愍我故，<a id="a-ED"></a>愿垂纳受！<a id="a-EE"></a>”</p>
  <p id="aEF">世尊告曰：<a id="a-EG"></a>“瞿昙弥，<a id="a-EH"></a>持此衣施比丘众，<a id="a-EI"></a>施比丘众已，<a id="a-EJ"></a>便供养我，<a id="a-EK"></a>亦供养众。<a id="a-EL"></a>”</p>
  <p id="aEM">大生主瞿昙弥至再三白曰：<a id="a-EN"></a>“世尊，<a id="a-EO"></a>此新金缕黄色衣我自为世尊作，<a id="a-EP"></a>慈愍我故，<a id="a-EQ"></a>愿垂纳受！<a id="a-ER"></a>”</p>
  <p id="aES">世尊亦至再三告曰：<a id="a-ET"></a>“瞿昙弥，<a id="a-EU"></a>持此衣施比丘众，<a id="a-EV"></a>施比丘众已，<a id="a-EW"></a>便供养我，<a id="a-EX"></a>亦供养众。<a id="a-EY"></a>”</p>
  <p id="aEZ">尔时，<a id="a-Ea"></a>尊者阿难立世尊后执拂侍佛。<a id="a-Eb"></a>于是，<a id="a-Ec"></a>尊者阿难白曰：<a id="a-Ed"></a>“世尊，<a id="a-Ee"></a>此大生主瞿昙弥于世尊多所饶益，<a id="a-Ef"></a>世尊母命终后乳养世尊。<a id="a-Eg"></a>”</p>
  <p id="aEh">世尊告曰：<a id="a-Ei"></a>“如是，<a id="a-Ej"></a>阿难。<a id="a-Ek"></a>如是，<a id="a-El"></a>阿难。<a id="a-Em"></a>大生主瞿昙弥实于我多所饶益，<a id="a-En"></a>我母命终后乳养于我。<a id="a-Eo"></a>阿难，<a id="a-Ep"></a>我亦于大生主瞿昙弥多所饶益。<a id="a-Eq"></a>所以者何？<a id="a-Er"></a>大生主瞿昙弥因我故，<a id="a-Es"></a>得自归于佛、<a id="a-Et"></a>法及比丘众，<a id="a-Eu"></a>不疑三尊、<a id="a-Ev"></a>苦集灭道，<a id="a-Ew"></a>成就信、<a id="a-Ex"></a>戒、<a id="a-Ey"></a>多闻、<a id="a-Ez"></a>施、<a id="a-F0"></a>慧，<a id="a-F1"></a>离杀断杀、<a id="a-F2"></a>不与取、<a id="a-F3"></a>邪淫、<a id="a-F4"></a>妄言，<a id="a-F5"></a>离酒断酒。<a id="a-F6"></a>阿难，<a id="a-F7"></a>若有人因人故，<a id="a-F8"></a>得自归于佛、<a id="a-F9"></a>法及比丘众，<a id="a-FA"></a>不疑三尊、<a id="a-FB"></a>苦集灭道，<a id="a-FC"></a>成就信、<a id="a-FD"></a>戒、<a id="a-FE"></a>多闻、<a id="a-FF"></a>施、<a id="a-FG"></a>慧，<a id="a-FH"></a>离杀断杀、<a id="a-FI"></a>不与取、<a id="a-FJ"></a>邪淫、<a id="a-FK"></a>妄言，<a id="a-FL"></a>离酒断酒者，<a id="a-FM"></a>此人供养于彼人至尽形寿，<a id="a-FN"></a>以饮食、<a id="a-FO"></a>衣被、<a id="a-FP"></a>床榻、<a id="a-FQ"></a>汤药及若于种诸生活具，<a id="a-FR"></a>不得报恩。</p>
  <p id="aFS">“复次，<a id="a-FT"></a>阿难，<a id="a-FU"></a>有七施众，<a id="a-FV"></a>有十四私施，<a id="a-FW"></a>得大福，<a id="a-FX"></a>得大果，<a id="a-FY"></a>得大功德，<a id="a-FZ"></a>得大广报。<a id="a-Fa"></a>阿难，<a id="a-Fb"></a>云何七施众，<a id="a-Fc"></a>得大福，<a id="a-Fd"></a>得大果，<a id="a-Fe"></a>得大功德，<a id="a-Ff"></a>得大广报？<a id="a-Fg"></a>信族姓男、<a id="a-Fh"></a>族姓女，<a id="a-Fi"></a>佛在世时，<a id="a-Fj"></a>佛为首，<a id="a-Fk"></a>施佛及比丘众，<a id="a-Fl"></a>是谓第一施众，<a id="a-Fm"></a>得大福，<a id="a-Fn"></a>得大果，<a id="a-Fo"></a>得大功德，<a id="a-Fp"></a>得大广报。<a id="a-Fq"></a>信族姓男、<a id="a-Fr"></a>族姓女，<a id="a-Fs"></a>世尊般涅槃后不久施二部众，<a id="a-Ft"></a>施比丘众，<a id="a-Fu"></a>施比丘尼众。<a id="a-Fv"></a>入比丘僧园而白众曰：<a id="a-Fw"></a>‘众中尔所比丘来，<a id="a-Fx"></a>布施彼也。<a id="a-Fy"></a>’入比丘尼僧房而白众曰：<a id="a-Fz"></a>‘众中尔所比丘尼来，<a id="a-G0"></a>布施彼也。<a id="a-G1"></a>’是谓第五施众，<a id="a-G2"></a>得大福，<a id="a-G3"></a>得大果，<a id="a-G4"></a>得大功德，<a id="a-G5"></a>得大广报。</p>
  <p id="aG6">“阿难，<a id="a-G7"></a>当来时有比丘，<a id="a-G8"></a>名姓种，<a id="a-G9"></a>不精进，<a id="a-GA"></a>著袈裟衣。<a id="a-GB"></a>彼不精进，<a id="a-GC"></a>不精进故施，<a id="a-GD"></a>依众故，<a id="a-GE"></a>缘众故，<a id="a-GF"></a>上众故，<a id="a-GG"></a>因众故，<a id="a-GH"></a>我说尔时施主得无量不可数不可计福，<a id="a-GI"></a>得善得乐，<a id="a-GJ"></a>况复今比丘成就行事，<a id="a-GK"></a>成就除事，<a id="a-GL"></a>成就行事除事；<a id="a-GM"></a>成就质直，<a id="a-GN"></a>成就柔软，<a id="a-GO"></a>成就质直柔软；<a id="a-GP"></a>成就忍，<a id="a-GQ"></a>成就乐，<a id="a-GR"></a>成就忍乐；<a id="a-GS"></a>成就相应，<a id="a-GT"></a>成就经纪，<a id="a-GU"></a>成就相应经纪；<a id="a-GV"></a>成就威仪，<a id="a-GW"></a>成就行来游，<a id="a-GX"></a>成就威仪行来游；<a id="a-GY"></a>成就信，<a id="a-GZ"></a>成就戒，<a id="a-Ga"></a>成就多闻，<a id="a-Gb"></a>成就施，<a id="a-Gc"></a>成就慧，<a id="a-Gd"></a>成就信，<a id="a-Ge"></a>戒、<a id="a-Gf"></a>多闻、<a id="a-Gg"></a>施、<a id="a-Gh"></a>慧耶！<a id="a-Gi"></a>是谓第七施众，<a id="a-Gj"></a>得大福，<a id="a-Gk"></a>得大果，<a id="a-Gl"></a>得大功德，<a id="a-Gm"></a>得大广报。<a id="a-Gn"></a>是谓有七施众，<a id="a-Go"></a>得大福，<a id="a-Gp"></a>得大果，<a id="a-Gq"></a>得大功德，<a id="a-Gr"></a>得大广报。</p>
  <p id="aGs">“阿难，<a id="a-Gt"></a>云何有十四私施，<a id="a-Gu"></a>得大福，<a id="a-Gv"></a>得大果，<a id="a-Gw"></a>得大功德，<a id="a-Gx"></a>得大广报？<a id="a-Gy"></a>有信族姓男、<a id="a-Gz"></a>族姓女布施如来，<a id="a-H0"></a>施缘一觉，<a id="a-H1"></a>施阿罗诃，<a id="a-H2"></a>施向阿罗诃，<a id="a-H3"></a>施阿那含，<a id="a-H4"></a>施向阿那含，<a id="a-H5"></a>施斯陀含，<a id="a-H6"></a>施向斯陀含，<a id="a-H7"></a>施须陀洹，<a id="a-H8"></a>施向须陀洹，<a id="a-H9"></a>施离欲外仙人，<a id="a-HA"></a>施精进人，<a id="a-HB"></a>施不精进人，<a id="a-HC"></a>布施畜生。<a id="a-HD"></a>阿难，<a id="a-HE"></a>布施畜生得福百倍，<a id="a-HF"></a>施不精进人得福千倍，<a id="a-HG"></a>施精进人得福百千倍，<a id="a-HH"></a>施离欲外仙人得福亿百千倍，<a id="a-HI"></a>施向须陀洹无量，<a id="a-HJ"></a>得须陀洹无量，<a id="a-HK"></a>向斯陀含无量，<a id="a-HL"></a>得斯陀含无量，<a id="a-HM"></a>向阿那含无量。<a id="a-HN"></a>得阿那含无量，<a id="a-HO"></a>向阿罗诃无量，<a id="a-HP"></a>得阿罗诃无量，<a id="a-HQ"></a>缘一觉无量，<a id="a-HR"></a>况复如来、<a id="a-HS"></a>无所著、<a id="a-HT"></a>等正觉耶！<a id="a-HU"></a>此十四私施得大福，<a id="a-HV"></a>得大果，<a id="a-HW"></a>得大功德，<a id="a-HX"></a>得大广报。</p>
  <p id="aHY">“复次，<a id="a-HZ"></a>阿难，<a id="a-Ha"></a>有四种布施，<a id="a-Hb"></a>三净施。<a id="a-Hc"></a>云何为四？<a id="a-Hd"></a>或有布施，<a id="a-He"></a>因施主净，<a id="a-Hf"></a>非受者；<a id="a-Hg"></a>或有布施，<a id="a-Hh"></a>因受者净，<a id="a-Hi"></a>非施主；<a id="a-Hj"></a>或有布施，<a id="a-Hk"></a>非因施主净，<a id="a-Hl"></a>亦非受者；<a id="a-Hm"></a>或有布施，<a id="a-Hn"></a>因施主净，<a id="a-Ho"></a>受者亦然。</p>
  <p id="aHp">“阿难，<a id="a-Hq"></a>云何布施因施主净，<a id="a-Hr"></a>非受者耶？<a id="a-Hs"></a>施主精进行妙法，<a id="a-Ht"></a>见来见果，<a id="a-Hu"></a>如是见、<a id="a-Hv"></a>如是说‘有施有施果’；<a id="a-Hw"></a>受者不精进，<a id="a-Hx"></a>行恶法，<a id="a-Hy"></a>不见来不见果，<a id="a-Hz"></a>如是见、<a id="a-I0"></a>如是说‘无施无施果’。<a id="a-I1"></a>是谓布施因施主净，<a id="a-I2"></a>非受者也。</p>
  <p id="aI3">“阿难，<a id="a-I4"></a>云何布施因受者净，<a id="a-I5"></a>非施主耶？<a id="a-I6"></a>施主不精进，<a id="a-I7"></a>行恶法，<a id="a-I8"></a>不见来不见果，<a id="a-I9"></a>如是见、<a id="a-IA"></a>如是说‘无施无施果’；<a id="a-IB"></a>受者精进行妙法，<a id="a-IC"></a>见来见果，<a id="a-ID"></a>如是见、<a id="a-IE"></a>如是说‘有施有施果’。<a id="a-IF"></a>是谓布施因受者净，<a id="a-IG"></a>非施主也。</p>
  <p id="aIH">“阿难，<a id="a-II"></a>云何布施非因施主净，<a id="a-IJ"></a>亦非受者耶？<a id="a-IK"></a>施主不精进，<a id="a-IL"></a>行恶法，<a id="a-IM"></a>不见来不见果，<a id="a-IN"></a>如是见，<a id="a-IO"></a>如是说‘无施无施果’；<a id="a-IP"></a>受者亦不精进，<a id="a-IQ"></a>行恶法，<a id="a-IR"></a>不见来不见果，<a id="a-IS"></a>如是见、<a id="a-IT"></a>如是说‘无施无施果’。<a id="a-IU"></a>是谓布施非因施主净，<a id="a-IV"></a>亦非受者。</p>
  <p id="aIW">“阿难，<a id="a-IX"></a>云何布施因施主净，<a id="a-IY"></a>受者亦然耶？<a id="a-IZ"></a>施主精进行妙法，<a id="a-Ia"></a>见来见果，<a id="a-Ib"></a>如是见、<a id="a-Ic"></a>如是说‘有施有施果’；<a id="a-Id"></a>受者亦精进行妙法，<a id="a-Ie"></a>见来见果，<a id="a-If"></a>如是见、<a id="a-Ig"></a>如是说‘有施有施果’。<a id="a-Ih"></a>是谓布施因施主净，<a id="a-Ii"></a>受者亦然。<a id="a-Ij"></a>”</p>
  <p id="aIk">于是，<a id="a-Il"></a>世尊说此颂曰：</p>
  <p id="aIm">“精进施不精进，<a id="a-In"></a>如法得欢喜心，</p>
  <p id="aIo">信有业及果报，<a id="a-Ip"></a>此施因施主净。</p>
  <p id="aIq">不精进施精进，<a id="a-Ir"></a>不如法非喜心，</p>
  <p id="aIs">不信业及果报，<a id="a-It"></a>此施因受者净。</p>
  <p id="aIu">懈怠施不精进，<a id="a-Iv"></a>不如法非喜心，</p>
  <p id="aIw">不信业及果报，<a id="a-Ix"></a>如是施无广报。</p>
  <p id="aIy">精进施于精进，<a id="a-Iz"></a>如法得欢喜心，</p>
  <p id="aJ0">信有业及果报，<a id="a-J1"></a>如是施有广报。</p>
  <p id="aJ2">奴婢及贫穷，<a id="a-J3"></a>自分施欢喜，</p>
  <p id="aJ4">信业信果报，<a id="a-J5"></a>此施善人称。</p>
  <p id="aJ6">正护善身口，<a id="a-J7"></a>舒手以法乞，</p>
  <p id="aJ8">离欲施离欲，<a id="a-J9"></a>是财施第一。<a id="a-JA"></a>”</p>
  <p id="aJB">佛说如是，<a id="a-JC"></a>尊者阿难及诸比丘闻佛所说，<a id="a-JD"></a>欢喜奉行。</p>
  <p data-pb></p>
  <h2 id="aJE">心品多界经第十</h2>
  <p id="aJF">我闻如是：<a id="a-JG"></a>一时，<a id="a-JH"></a>佛游舍卫国，<a id="a-JI"></a>在胜林给孤独园。</p>
  <p id="aJJ">尔时，<a id="a-JK"></a>尊者阿难独安静处宴坐思惟，<a id="a-JL"></a>心作是念：<a id="a-JM"></a>“诸有恐怖，<a id="a-JN"></a>彼一切从愚痴生，<a id="a-JO"></a>不从智慧；<a id="a-JP"></a>诸有遭事灾患、<a id="a-JQ"></a>忧戚，<a id="a-JR"></a>彼一切从愚痴生，<a id="a-JS"></a>不从智慧。<a id="a-JT"></a>”于是，<a id="a-JU"></a>尊者阿难则于晡时，<a id="a-JV"></a>从宴坐起，<a id="a-JW"></a>往诣佛所，<a id="a-JX"></a>稽首佛足，<a id="a-JY"></a>却住一面，<a id="a-JZ"></a>白曰：<a id="a-Ja"></a>“世尊，<a id="a-Jb"></a>我今独安静处宴坐思惟，<a id="a-Jc"></a>心作是念：<a id="a-Jd"></a>‘诸有恐怖，<a id="a-Je"></a>彼一切从愚痴生，<a id="a-Jf"></a>不从智慧；<a id="a-Jg"></a>诸有遭事、<a id="a-Jh"></a>灾患、<a id="a-Ji"></a>忧戚，<a id="a-Jj"></a>彼一切从愚痴生，<a id="a-Jk"></a>不从智慧。<a id="a-Jl"></a>’”</p>
  <p id="aJm">世尊告曰：<a id="a-Jn"></a>“如是，<a id="a-Jo"></a>阿难。<a id="a-Jp"></a>如是，<a id="a-Jq"></a>阿难。<a id="a-Jr"></a>诸有恐怖，<a id="a-Js"></a>彼一切从愚痴生，<a id="a-Jt"></a>不从智慧；<a id="a-Ju"></a>诸有遭事、<a id="a-Jv"></a>灾患、<a id="a-Jw"></a>忧戚，<a id="a-Jx"></a>彼一切从愚痴生，<a id="a-Jy"></a>不从智慧。<a id="a-Jz"></a>阿难，<a id="a-K0"></a>犹如从苇积草积生火，<a id="a-K1"></a>烧楼阁堂屋。<a id="a-K2"></a>阿难，<a id="a-K3"></a>如是诸有恐怖，<a id="a-K4"></a>从愚痴生，<a id="a-K5"></a>不从智慧；<a id="a-K6"></a>诸有遭事、<a id="a-K7"></a>灾患、<a id="a-K8"></a>忧戚，<a id="a-K9"></a>彼一切从愚痴生，<a id="a-KA"></a>不从智慧。<a id="a-KB"></a>阿难，<a id="a-KC"></a>昔过去时若有恐怖，<a id="a-KD"></a>彼一切亦从愚痴生，<a id="a-KE"></a>不从智慧；<a id="a-KF"></a>诸有遭事、<a id="a-KG"></a>灾患、<a id="a-KH"></a>忧戚，<a id="a-KI"></a>彼一切从愚痴生，<a id="a-KJ"></a>不从智慧。<a id="a-KK"></a>阿难，<a id="a-KL"></a>当来时诸有恐怖，<a id="a-KM"></a>彼一切从愚痴生，<a id="a-KN"></a>不从智慧；<a id="a-KO"></a>诸有遭事、<a id="a-KP"></a>灾患、<a id="a-KQ"></a>忧戚，<a id="a-KR"></a>彼一切从愚痴生，<a id="a-KS"></a>不从智慧。<a id="a-KT"></a>阿难，<a id="a-KU"></a>今现在诸有恐怖，<a id="a-KV"></a>从愚痴生，<a id="a-KW"></a>不从智慧；<a id="a-KX"></a>诸有遭事，<a id="a-KY"></a>灾患、<a id="a-KZ"></a>忧戚，<a id="a-Ka"></a>彼一切从愚痴生，<a id="a-Kb"></a>不从智慧。<a id="a-Kc"></a>阿难，<a id="a-Kd"></a>是为愚痴有恐怖，<a id="a-Ke"></a>智慧无恐怖；<a id="a-Kf"></a>愚痴有遭事、<a id="a-Kg"></a>灾患、<a id="a-Kh"></a>忧戚，<a id="a-Ki"></a>智慧无遭事、<a id="a-Kj"></a>灾患、<a id="a-Kk"></a>忧戚。<a id="a-Kl"></a>阿难，<a id="a-Km"></a>诸有恐怖、<a id="a-Kn"></a>遭事、<a id="a-Ko"></a>灾患、<a id="a-Kp"></a>忧戚，<a id="a-Kq"></a>彼一切从愚痴可得，<a id="a-Kr"></a>不从智慧。<a id="a-Ks"></a>”</p>
  <p id="aKt">于是，<a id="a-Ku"></a>尊者阿难悲泣泪出，<a id="a-Kv"></a>叉手向佛，<a id="a-Kw"></a>白曰：<a id="a-Kx"></a>“世尊，<a id="a-Ky"></a>云何比丘愚痴非智慧？<a id="a-Kz"></a>”</p>
  <p id="aL0">世尊答曰：<a id="a-L1"></a>“阿难，<a id="a-L2"></a>若有比丘不知界，<a id="a-L3"></a>不知处，<a id="a-L4"></a>不知因缘，<a id="a-L5"></a>不知是处、<a id="a-L6"></a>非处者，<a id="a-L7"></a>阿难，<a id="a-L8"></a>如是比丘愚痴非智慧。<a id="a-L9"></a>”</p>
  <p id="aLA">尊者阿难白曰：<a id="a-LB"></a>“世尊，<a id="a-LC"></a>如是比丘愚痴非智慧。<a id="a-LD"></a>世尊，<a id="a-LE"></a>云何比丘智慧非愚痴？<a id="a-LF"></a>”</p>
  <p id="aLG">世尊答曰：<a id="a-LH"></a>“阿难，<a id="a-LI"></a>若有比丘知界、<a id="a-LJ"></a>知处、<a id="a-LK"></a>知因缘，<a id="a-LL"></a>知是处、<a id="a-LM"></a>非处者，<a id="a-LN"></a>阿难，<a id="a-LO"></a>如是比丘智慧非愚痴。<a id="a-LP"></a>”</p>
  <p id="aLQ">尊者阿难白曰：<a id="a-LR"></a>“世尊，<a id="a-LS"></a>如是比丘智慧非愚痴。<a id="a-LT"></a>世尊，<a id="a-LU"></a>云何比丘知界？<a id="a-LV"></a>”</p>
  <p id="aLW">世尊答曰：<a id="a-LX"></a>“阿难，<a id="a-LY"></a>若有比丘见十八界知如真：<a id="a-LZ"></a>眼界、<a id="a-La"></a>色界、<a id="a-Lb"></a>眼识界，<a id="a-Lc"></a>耳界、<a id="a-Ld"></a>声界、<a id="a-Le"></a>耳识界，<a id="a-Lf"></a>鼻界、<a id="a-Lg"></a>香界、<a id="a-Lh"></a>鼻识界，<a id="a-Li"></a>舌界、<a id="a-Lj"></a>味界、<a id="a-Lk"></a>舌识界，<a id="a-Ll"></a>身界、<a id="a-Lm"></a>触界、<a id="a-Ln"></a>身识界，<a id="a-Lo"></a>意界、<a id="a-Lp"></a>法界、<a id="a-Lq"></a>意识界。<a id="a-Lr"></a>阿难，<a id="a-Ls"></a>见此十八界知如真。<a id="a-Lt"></a>复次，<a id="a-Lu"></a>阿难，<a id="a-Lv"></a>见六界知如真：<a id="a-Lw"></a>地界、<a id="a-Lx"></a>水界、<a id="a-Ly"></a>火界、<a id="a-Lz"></a>风界、<a id="a-M0"></a>空界、<a id="a-M1"></a>识界。<a id="a-M2"></a>阿难，<a id="a-M3"></a>见此六界知如真。<a id="a-M4"></a>复次，<a id="a-M5"></a>阿难，<a id="a-M6"></a>见六界知如真：<a id="a-M7"></a>欲界、<a id="a-M8"></a>恚界、<a id="a-M9"></a>害界，<a id="a-MA"></a>无欲界、<a id="a-MB"></a>无恚界、<a id="a-MC"></a>无害界。<a id="a-MD"></a>阿难，<a id="a-ME"></a>见此六界知如真。<a id="a-MF"></a>复次，<a id="a-MG"></a>阿难，<a id="a-MH"></a>见六界知如真：<a id="a-MI"></a>乐界、<a id="a-MJ"></a>苦界、<a id="a-MK"></a>喜界、<a id="a-ML"></a>忧界、<a id="a-MM"></a>舍界、<a id="a-MN"></a>无明界。<a id="a-MO"></a>阿难，<a id="a-MP"></a>见此六界知如真。<a id="a-MQ"></a>复次，<a id="a-MR"></a>阿难，<a id="a-MS"></a>见四界知如真：<a id="a-MT"></a>觉界、<a id="a-MU"></a>想界、<a id="a-MV"></a>行界、<a id="a-MW"></a>识界。<a id="a-MX"></a>阿难，<a id="a-MY"></a>见此四界知如真。</p>
  <p id="aMZ">“复次，<a id="a-Ma"></a>阿难，<a id="a-Mb"></a>见三界知如真：<a id="a-Mc"></a>欲界、<a id="a-Md"></a>色界、<a id="a-Me"></a>无色界。<a id="a-Mf"></a>阿难，<a id="a-Mg"></a>见此三界知如真。<a id="a-Mh"></a>复次，<a id="a-Mi"></a>阿难，<a id="a-Mj"></a>见三界知如真：<a id="a-Mk"></a>色界、<a id="a-Ml"></a>无色界、<a id="a-Mm"></a>灭界。<a id="a-Mn"></a>阿难，<a id="a-Mo"></a>见此三界知如真。<a id="a-Mp"></a>复次，<a id="a-Mq"></a>阿难，<a id="a-Mr"></a>见三界知如真：<a id="a-Ms"></a>过去界、<a id="a-Mt"></a>未来界、<a id="a-Mu"></a>现在界。<a id="a-Mv"></a>阿难，<a id="a-Mw"></a>见此三界知如真。<a id="a-Mx"></a>复次，<a id="a-My"></a>阿难，<a id="a-Mz"></a>见三界知如真：<a id="a-N0"></a>妙界、<a id="a-N1"></a>不妙界、<a id="a-N2"></a>中界。<a id="a-N3"></a>阿难，<a id="a-N4"></a>见此三界知如真。<a id="a-N5"></a>复次，<a id="a-N6"></a>阿难，<a id="a-N7"></a>见三界知如真：<a id="a-N8"></a>善界、<a id="a-N9"></a>不善界、<a id="a-NA"></a>无记界。<a id="a-NB"></a>阿难，<a id="a-NC"></a>见此三界知如真。<a id="a-ND"></a>复次，<a id="a-NE"></a>阿难，<a id="a-NF"></a>见三界如如真：<a id="a-NG"></a>学界、<a id="a-NH"></a>无学界、<a id="a-NI"></a>非学非无学界。<a id="a-NJ"></a>阿难，<a id="a-NK"></a>见此三界知如真。<a id="a-NL"></a>复次，<a id="a-NM"></a>阿难，<a id="a-NN"></a>见二界知如真：<a id="a-NO"></a>有漏界、<a id="a-NP"></a>无漏界。<a id="a-NQ"></a>阿难，<a id="a-NR"></a>见此二界知如真。<a id="a-NS"></a>复次，<a id="a-NT"></a>阿难，<a id="a-NU"></a>见二界知如真：<a id="a-NV"></a>有为界、<a id="a-NW"></a>无为界。<a id="a-NX"></a>阿难，<a id="a-NY"></a>见此二界知如真。<a id="a-NZ"></a>阿难，<a id="a-Na"></a>见此六十二界知如真。<a id="a-Nb"></a>阿难，<a id="a-Nc"></a>如是比丘知界。<a id="a-Nd"></a>”</p>
  <p id="aNe">尊者阿难白曰：<a id="a-Nf"></a>“世尊，<a id="a-Ng"></a>如是比丘知界。<a id="a-Nh"></a>世尊，<a id="a-Ni"></a>云何比丘知处？<a id="a-Nj"></a>”</p>
  <p id="aNk">世尊答曰：<a id="a-Nl"></a>“阿难，<a id="a-Nm"></a>若有比丘见十二处知如真：<a id="a-Nn"></a>眼处、<a id="a-No"></a>色处，<a id="a-Np"></a>耳处、<a id="a-Nq"></a>声处，<a id="a-Nr"></a>鼻处、<a id="a-Ns"></a>香处，<a id="a-Nt"></a>舌处、<a id="a-Nu"></a>味处，<a id="a-Nv"></a>身处、<a id="a-Nw"></a>触处，<a id="a-Nx"></a>意处、<a id="a-Ny"></a>法处。<a id="a-Nz"></a>阿难，<a id="a-O0"></a>见此十二处知如真，<a id="a-O1"></a>阿难，<a id="a-O2"></a>如是比丘知处。<a id="a-O3"></a>”</p>
  <p id="aO4">尊者阿难白曰：<a id="a-O5"></a>“世尊，<a id="a-O6"></a>如是比丘知处。<a id="a-O7"></a>云何比丘知因缘？<a id="a-O8"></a>”</p>
  <p id="aO9">世尊答曰：<a id="a-OA"></a>“阿难，<a id="a-OB"></a>若有比丘见因缘及从因缘起知如真，<a id="a-OC"></a>因此有彼，<a id="a-OD"></a>无此无彼，<a id="a-OE"></a>此生彼生，<a id="a-OF"></a>此灭彼灭。<a id="a-OG"></a>谓缘无明有行乃至缘生有老死，<a id="a-OH"></a>若无明灭则行灭乃至生灭则老死灭。<a id="a-OI"></a>阿难，<a id="a-OJ"></a>如是比丘知因缘。<a id="a-OK"></a>”</p>
  <p id="aOL">尊者阿难白曰：<a id="a-OM"></a>“世尊，<a id="a-ON"></a>如是比丘知因缘。<a id="a-OO"></a>云何比丘知是处、<a id="a-OP"></a>非处？<a id="a-OQ"></a>”</p>
  <p id="aOR">世尊答曰：<a id="a-OS"></a>“阿难，<a id="a-OT"></a>若有比丘见处是处知如真，<a id="a-OU"></a>见非处是非处知如真。<a id="a-OV"></a>阿难，<a id="a-OW"></a>若世中有二转轮王并治者，<a id="a-OX"></a>终无是处；<a id="a-OY"></a>若世中有一转轮王治者，<a id="a-OZ"></a>必有是处。</p>
  <p id="aOa">“阿难，<a id="a-Ob"></a>若世中有二如来者，<a id="a-Oc"></a>终无是处；<a id="a-Od"></a>若世中有一如来者，<a id="a-Oe"></a>必有是处。</p>
  <p id="aOf">“阿难，<a id="a-Og"></a>若见谛人故害父母，<a id="a-Oh"></a>杀阿罗诃，<a id="a-Oi"></a>破坏圣众，<a id="a-Oj"></a>恶心向佛，<a id="a-Ok"></a>出如来血者，<a id="a-Ol"></a>终无是处；<a id="a-Om"></a>若凡夫人故害父母，<a id="a-On"></a>杀阿罗诃，<a id="a-Oo"></a>破坏圣众，<a id="a-Op"></a>恶心向佛，<a id="a-Oq"></a>出如来血者，<a id="a-Or"></a>必有是处。</p>
  <p id="aOs">“阿难，<a id="a-Ot"></a>若见谛人故犯戒，<a id="a-Ou"></a>舍戒罢道者，<a id="a-Ov"></a>终无是处；<a id="a-Ow"></a>若凡夫人故犯戒，<a id="a-Ox"></a>舍戒罢道者，<a id="a-Oy"></a>必有是处。<a id="a-Oz"></a>若见谛人舍离此内，<a id="a-P0"></a>从外求尊、<a id="a-P1"></a>求福田者，<a id="a-P2"></a>终无是处；<a id="a-P3"></a>若凡夫人舍离此内，<a id="a-P4"></a>从外求尊、<a id="a-P5"></a>求福田者，<a id="a-P6"></a>必有是处。</p>
  <p id="aP7">“阿难，<a id="a-P8"></a>若见谛人从余沙门、<a id="a-P9"></a>梵志作是说诸尊，<a id="a-PA"></a>可见则见，<a id="a-PB"></a>可知则知者，<a id="a-PC"></a>终无是处；<a id="a-PD"></a>若凡夫人从余沙门、<a id="a-PE"></a>梵志作是说诸尊，<a id="a-PF"></a>可见则见，<a id="a-PG"></a>可知则知者，<a id="a-PH"></a>必有是处。</p>
  <p id="aPI">“阿难，<a id="a-PJ"></a>若见谛人信卜问吉凶者，<a id="a-PK"></a>终无是处；<a id="a-PL"></a>若凡夫人信卜问吉凶者，<a id="a-PM"></a>必有是处。</p>
  <p id="aPN">“阿难，<a id="a-PO"></a>若见谛人从余沙门、<a id="a-PP"></a>梵志卜问吉凶相应，<a id="a-PQ"></a>见有苦有烦，<a id="a-PR"></a>见是真者，<a id="a-PS"></a>终无是处；<a id="a-PT"></a>若凡夫人从余沙门、<a id="a-PU"></a>梵志卜问吉凶相应，<a id="a-PV"></a>见有苦有烦，<a id="a-PW"></a>见是真者，<a id="a-PX"></a>必有是处。</p>
  <p id="aPY">“阿难，<a id="a-PZ"></a>若见谛人生极苦甚重苦，<a id="a-Pa"></a>不可爱、<a id="a-Pb"></a>不可乐、<a id="a-Pc"></a>不可思、<a id="a-Pd"></a>不可念乃至断命，<a id="a-Pe"></a>舍离此内，<a id="a-Pf"></a>更从外求，<a id="a-Pg"></a>或有沙门、<a id="a-Ph"></a>梵志，<a id="a-Pi"></a>或持一句咒，<a id="a-Pj"></a>二句、<a id="a-Pk"></a>三句、<a id="a-Pl"></a>四句、<a id="a-Pm"></a>多句、<a id="a-Pn"></a>百千句咒，<a id="a-Po"></a>令脱我苦，<a id="a-Pp"></a>是求苦、<a id="a-Pq"></a>集苦、<a id="a-Pr"></a>趣苦、<a id="a-Ps"></a>苦尽者，<a id="a-Pt"></a>终无是处；<a id="a-Pu"></a>若凡夫人舍离此内，<a id="a-Pv"></a>更从外求，<a id="a-Pw"></a>或有沙门、<a id="a-Px"></a>梵志持一句咒，<a id="a-Py"></a>二句、<a id="a-Pz"></a>三句、<a id="a-Q0"></a>四句、<a id="a-Q1"></a>多句、<a id="a-Q2"></a>百千句咒，<a id="a-Q3"></a>令脱我苦，<a id="a-Q4"></a>是求苦、<a id="a-Q5"></a>集苦、<a id="a-Q6"></a>趣苦、<a id="a-Q7"></a>苦尽者，<a id="a-Q8"></a>必有是处。</p>
  <p id="aQ9">“阿难，<a id="a-QA"></a>若见谛人受八有者，<a id="a-QB"></a>终无是处；<a id="a-QC"></a>若凡夫人受八有者，<a id="a-QD"></a>必有是处。</p>
  <p id="aQE">“阿难，<a id="a-QF"></a>若身恶行，<a id="a-QG"></a>口、<a id="a-QH"></a>意恶行，<a id="a-QI"></a>因此缘此，<a id="a-QJ"></a>身坏命终，<a id="a-QK"></a>趣至善处，<a id="a-QL"></a>生于天中者，<a id="a-QM"></a>终无是处；<a id="a-QN"></a>若身恶行，<a id="a-QO"></a>口、<a id="a-QP"></a>意恶行，<a id="a-QQ"></a>因此缘此，<a id="a-QR"></a>身坏命终，<a id="a-QS"></a>趣至恶处，<a id="a-QT"></a>生地狱中者，<a id="a-QU"></a>必有是处。</p>
  <p id="aQV">“阿难，<a id="a-QW"></a>若身妙行，<a id="a-QX"></a>口、<a id="a-QY"></a>意妙行，<a id="a-QZ"></a>因此缘此，<a id="a-Qa"></a>身坏命终，<a id="a-Qb"></a>趣至恶处，<a id="a-Qc"></a>生地狱中者，<a id="a-Qd"></a>终无是处；<a id="a-Qe"></a>若身妙行，<a id="a-Qf"></a>口、<a id="a-Qg"></a>意妙行，<a id="a-Qh"></a>因此缘此，<a id="a-Qi"></a>身坏命终，<a id="a-Qj"></a>趣至善处，<a id="a-Qk"></a>生天中者，<a id="a-Ql"></a>必有是处。</p>
  <p id="aQm">“阿难，<a id="a-Qn"></a>若身恶行，<a id="a-Qo"></a>口、<a id="a-Qp"></a>意恶行，<a id="a-Qq"></a>受乐报者，<a id="a-Qr"></a>终无是处。<a id="a-Qs"></a>阿难，<a id="a-Qt"></a>若身恶行，<a id="a-Qu"></a>口、<a id="a-Qv"></a>意恶行，<a id="a-Qw"></a>受苦报者，<a id="a-Qx"></a>必有是处。</p>
  <p id="aQy">“阿难，<a id="a-Qz"></a>若身妙行，<a id="a-R0"></a>口、<a id="a-R1"></a>意妙行，<a id="a-R2"></a>受苦报者，<a id="a-R3"></a>终无是处；<a id="a-R4"></a>若身妙行，<a id="a-R5"></a>口、<a id="a-R6"></a>意妙行，<a id="a-R7"></a>受乐报者，<a id="a-R8"></a>必有是处。</p>
  <p id="aR9">“阿难，<a id="a-RA"></a>若不断五盖、<a id="a-RB"></a>心秽、<a id="a-RC"></a>慧羸，<a id="a-RD"></a>心正立四念处者，<a id="a-RE"></a>终无是处；<a id="a-RF"></a>若断五盖、<a id="a-RG"></a>心秽、<a id="a-RH"></a>慧羸，<a id="a-RI"></a>心正立四念处者，<a id="a-RJ"></a>必有是处。</p>
  <p id="aRK">“阿难，<a id="a-RL"></a>若不断五盖、<a id="a-RM"></a>心秽、<a id="a-RN"></a>慧羸，<a id="a-RO"></a>心不正立四念处，<a id="a-RP"></a>欲修七觉意者，<a id="a-RQ"></a>终无是处；<a id="a-RR"></a>若断五盖、<a id="a-RS"></a>心秽、<a id="a-RT"></a>慧羸，<a id="a-RU"></a>心正立四念处，<a id="a-RV"></a>修七觉意者，<a id="a-RW"></a>必有是处。</p>
  <p id="aRX">“阿难，<a id="a-RY"></a>若不断五盖、<a id="a-RZ"></a>心秽、<a id="a-Ra"></a>慧羸，<a id="a-Rb"></a>心不正立四念处，<a id="a-Rc"></a>不修七觉意，<a id="a-Rd"></a>欲得无上正尽觉者，<a id="a-Re"></a>终无是处；<a id="a-Rf"></a>若断五盖、<a id="a-Rg"></a>心秽、<a id="a-Rh"></a>慧羸，<a id="a-Ri"></a>心正立四念处，<a id="a-Rj"></a>修七觉意，<a id="a-Rk"></a>得无上正尽觉者，<a id="a-Rl"></a>必有是处。</p>
  <p id="aRm">“阿难，<a id="a-Rn"></a>若不断五盖、<a id="a-Ro"></a>心秽、<a id="a-Rp"></a>慧羸，<a id="a-Rq"></a>心不正立四念处，<a id="a-Rr"></a>不修七觉意，<a id="a-Rs"></a>得无上正尽觉，<a id="a-Rt"></a>尽苦边者，<a id="a-Ru"></a>终无是处；<a id="a-Rv"></a>若断五盖、<a id="a-Rw"></a>心秽、<a id="a-Rx"></a>慧羸，<a id="a-Ry"></a>心正立四念处，<a id="a-Rz"></a>修七觉意，<a id="a-S0"></a>得无上正尽觉，<a id="a-S1"></a>尽苦边者，<a id="a-S2"></a>必有是处。</p>
  <p id="aS3">“阿难，<a id="a-S4"></a>如是比丘知是处、<a id="a-S5"></a>非处。<a id="a-S6"></a>”</p>
  <p id="aS7">尊者阿难白曰：<a id="a-S8"></a>“世尊，<a id="a-S9"></a>如是比丘知是处、<a id="a-SA"></a>非处。<a id="a-SB"></a>”</p>
  <p id="aSC">于是，<a id="a-SD"></a>尊者阿难叉手向佛，<a id="a-SE"></a>白曰：<a id="a-SF"></a>“世尊，<a id="a-SG"></a>此经名何？<a id="a-SH"></a>云何奉持？<a id="a-SI"></a>”</p>
  <p id="aSJ">世尊告曰：<a id="a-SK"></a>“阿难，<a id="a-SL"></a>当受持此多界、<a id="a-SM"></a>法界、<a id="a-SN"></a>甘露界、<a id="a-SO"></a>多鼓、<a id="a-SP"></a>法鼓、<a id="a-SQ"></a>甘露鼓、<a id="a-SR"></a>法镜、<a id="a-SS"></a>四品，<a id="a-ST"></a>是故称此经名曰多界。<a id="a-SU"></a>”</p>
  <p id="aSV">佛说如是，<a id="a-SW"></a>尊者阿难及诸比丘闻佛所说，<a id="a-SX"></a>欢喜奉行。</p>
  <p id="aSY">心品第十四竟。</p>
 </body>
</html>