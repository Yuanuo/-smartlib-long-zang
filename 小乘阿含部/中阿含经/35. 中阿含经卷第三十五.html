<!doctype html>
<html id="z3IBU7wX8" data-ver="1711">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第三十五</h1>
  <h2 id="a2">梵志品第十二（有二十经）（第三念诵）</h2>
  <p id="a3">雨势、<a id="a-4"></a>歌罗、<a id="a-5"></a>数，<a id="a-6"></a>瞿默、<a id="a-7"></a>象迹喻，</p>
  <p id="a8">闻德、<a id="a-9"></a>何苦、<a id="a-A"></a>欲，<a id="a-B"></a>郁瘦、<a id="a-C"></a>阿摄惒。</p>
  <p data-pb></p>
  <h2 id="aD">梵志品雨势经第一</h2>
  <p id="aE">我闻如是：<a id="a-F"></a>一时，<a id="a-G"></a>佛游王舍城，<a id="a-H"></a>在鹫岩山中。</p>
  <p id="aI">尔时，<a id="a-J"></a>摩竭陀王未生怨鞞陀提子，<a id="a-K"></a>与跋耆相憎，<a id="a-L"></a>常在眷属数作是说：<a id="a-M"></a>“跋耆国人有大如意足，<a id="a-N"></a>有大威德，<a id="a-O"></a>有大福佑，<a id="a-P"></a>有大威神。<a id="a-Q"></a>我当断灭跋耆人种，<a id="a-R"></a>破坏跋耆，<a id="a-S"></a>令跋耆人遭无量厄。<a id="a-T"></a>”</p>
  <p id="aU">于是，<a id="a-V"></a>摩竭陀王未生怨鞞陀提子闻世尊游王舍城，<a id="a-W"></a>在鹫岩山中，<a id="a-X"></a>便告大臣雨势曰：<a id="a-Y"></a>“我闻沙门瞿昙游王舍城，<a id="a-Z"></a>在鹫岩山中。<a id="a-a"></a>雨势，<a id="a-b"></a>汝往至沙门瞿昙所，<a id="a-c"></a>汝持我名问讯圣体安快无病，<a id="a-d"></a>气力如常耶？<a id="a-e"></a>当作是语：<a id="a-f"></a>‘瞿昙，<a id="a-g"></a>摩竭陀王未生怨鞞陀提子问讯圣体安快无病，<a id="a-h"></a>气力如常耶？<a id="a-i"></a>瞿昙，<a id="a-j"></a>摩竭陀王未生怨鞞陀提子与跋耆相憎，<a id="a-k"></a>常在眷属数作是说：<a id="a-l"></a>“跋耆国人有大如意足，<a id="a-m"></a>有大威德，<a id="a-n"></a>有大福佑，<a id="a-o"></a>有大威神。<a id="a-p"></a>我当断灭跋耆人种，<a id="a-q"></a>破坏跋耆，<a id="a-r"></a>令跋耆人遭无量厄。<a id="a-s"></a>”沙门瞿昙当何所说？<a id="a-t"></a>’雨势，<a id="a-u"></a>若沙门瞿昙有所说者，<a id="a-v"></a>汝善受持。<a id="a-w"></a>所以者何？<a id="a-x"></a>如是之人，<a id="a-y"></a>终不妄说。<a id="a-z"></a>”</p>
  <p id="a10">大臣雨势受王教已，<a id="a-11"></a>乘最好乘，<a id="a-12"></a>与五百乘俱出王舍城，<a id="a-13"></a>即便往诣鹫岩山中。<a id="a-14"></a>登鹫岩山，<a id="a-15"></a>下车步进，<a id="a-16"></a>往诣佛所，<a id="a-17"></a>便与世尊共相问讯，<a id="a-18"></a>却坐一面，<a id="a-19"></a>白曰：<a id="a-1A"></a>“瞿昙，<a id="a-1B"></a>摩竭陀王未生怨鞞陀提子问讯圣体安快无病，<a id="a-1C"></a>气力如常耶？<a id="a-1D"></a>瞿昙，<a id="a-1E"></a>摩竭陀王未生怨鞞陀提子与跋耆相憎，<a id="a-1F"></a>常在眷属数作是说：<a id="a-1G"></a>‘跋耆国人有大如意足，<a id="a-1H"></a>有大威德，<a id="a-1I"></a>有大福佑，<a id="a-1J"></a>有大威神。<a id="a-1K"></a>我当断灭跋耆人种，<a id="a-1L"></a>破坏跋耆，<a id="a-1M"></a>令跋耆人遭无量厄。<a id="a-1N"></a>’沙门瞿昙当何所说？<a id="a-1O"></a>”</p>
  <p id="a1P">世尊闻已，<a id="a-1Q"></a>告曰：<a id="a-1R"></a>“雨势，<a id="a-1S"></a>我昔曾游于跋耆国，<a id="a-1T"></a>彼国有寺名遮惒逻。<a id="a-1U"></a>雨势，<a id="a-1V"></a>尔时我为跋耆国人说七不衰法，<a id="a-1W"></a>跋耆国人则能受行七不衰法。<a id="a-1X"></a>雨势，<a id="a-1Y"></a>若跋耆国人行七不衰法而不犯者，<a id="a-1Z"></a>跋耆必胜，<a id="a-1a"></a>则为不衰。<a id="a-1b"></a>”</p>
  <p id="a1c">大臣雨势白世尊曰：<a id="a-1d"></a>“沙门瞿昙略说此事，<a id="a-1e"></a>不广分别，<a id="a-1f"></a>我等不能得解此义。<a id="a-1g"></a>愿沙门瞿昙广分别说，<a id="a-1h"></a>当令我等得知此义。<a id="a-1i"></a>”</p>
  <p id="a1j">世尊告曰：<a id="a-1k"></a>“雨势，<a id="a-1l"></a>谛听！<a id="a-1m"></a>善思念之，<a id="a-1n"></a>我当为汝广说此义。<a id="a-1o"></a>”</p>
  <p id="a1p">大臣雨势受教而听。</p>
  <p id="a1q">是时，<a id="a-1r"></a>尊者阿难执拂持佛，<a id="a-1s"></a>世尊回顾问曰：<a id="a-1t"></a>“阿难，<a id="a-1u"></a>颇闻跋耆数数集会，<a id="a-1v"></a>多聚集耶？<a id="a-1w"></a>”</p>
  <p id="a1x">尊者阿难白曰：<a id="a-1y"></a>“世尊，<a id="a-1z"></a>我闻跋耆数数集会，<a id="a-20"></a>多聚集也！<a id="a-21"></a>”</p>
  <p id="a22">世尊即告大臣雨势：<a id="a-23"></a>“若彼跋耆数数集会，<a id="a-24"></a>多聚集者，<a id="a-25"></a>跋耆必胜，<a id="a-26"></a>则为不衰。<a id="a-27"></a>”</p>
  <p id="a28">世尊复问尊者阿难：<a id="a-29"></a>“颇闻跋耆共俱集会，<a id="a-2A"></a>俱作跋耆事，<a id="a-2B"></a>共俱起耶？<a id="a-2C"></a>”</p>
  <p id="a2D">尊者阿难白曰：<a id="a-2E"></a>“世尊，<a id="a-2F"></a>我闻跋耆共俱集会，<a id="a-2G"></a>俱作跋耆事，<a id="a-2H"></a>共俱起也！<a id="a-2I"></a>”</p>
  <p id="a2J">世尊复告大臣雨势：<a id="a-2K"></a>“若彼跋耆共俱集会，<a id="a-2L"></a>俱作跋耆事，<a id="a-2M"></a>共俱起者，<a id="a-2N"></a>跋耆必胜，<a id="a-2O"></a>则为不衰。<a id="a-2P"></a>”</p>
  <p id="a2Q">世尊复问尊者阿难：<a id="a-2R"></a>“颇闻跋耆未施设者不更施设，<a id="a-2S"></a>本所施设而不改易，<a id="a-2T"></a>旧跋耆法善奉行耶？<a id="a-2U"></a>”</p>
  <p id="a2V">尊者阿难白曰：<a id="a-2W"></a>“世尊，<a id="a-2X"></a>我闻跋耆未施设者不更施设，<a id="a-2Y"></a>本所施设而不改易，<a id="a-2Z"></a>旧跋耆法善奉行也！<a id="a-2a"></a>”</p>
  <p id="a2b">世尊复告大臣雨势：<a id="a-2c"></a>“若彼跋耆未施设者不更施设，<a id="a-2d"></a>本所施设而不改易，<a id="a-2e"></a>旧跋耆法善奉行者，<a id="a-2f"></a>跋耆必胜，<a id="a-2g"></a>则为不衰。<a id="a-2h"></a>”</p>
  <p id="a2i">世尊复问尊者阿难：<a id="a-2j"></a>“颇闻跋耆不以力势而犯他妇、<a id="a-2k"></a>他童女耶？<a id="a-2l"></a>”</p>
  <p id="a2m">尊者阿难白曰：<a id="a-2n"></a>“世尊，<a id="a-2o"></a>我闻跋耆不以力势而犯他妇、<a id="a-2p"></a>他童女也！<a id="a-2q"></a>”</p>
  <p id="a2r">世尊复告大臣雨势：<a id="a-2s"></a>“若彼跋耆不以力势而犯他妇、<a id="a-2t"></a>他童女者，<a id="a-2u"></a>跋耆必胜，<a id="a-2v"></a>则为不衰。<a id="a-2w"></a>”</p>
  <p id="a2x">世尊复问尊者阿难：<a id="a-2y"></a>“颇闻跋耆有名德尊重者，<a id="a-2z"></a>跋耆悉共宗敬、<a id="a-30"></a>恭奉、<a id="a-31"></a>供养，<a id="a-32"></a>于彼闻教则受耶？<a id="a-33"></a>”</p>
  <p id="a34">尊者阿难白曰：<a id="a-35"></a>“世尊，<a id="a-36"></a>我闻跋耆有名德尊重者，<a id="a-37"></a>跋耆悉共宗敬、<a id="a-38"></a>恭奉、<a id="a-39"></a>供养，<a id="a-3A"></a>于彼闻教则受。<a id="a-3B"></a>”</p>
  <p id="a3C">世尊复告大臣雨势：<a id="a-3D"></a>“若彼跋耆有名德尊重者，<a id="a-3E"></a>跋耆悉共宗敬、<a id="a-3F"></a>恭奉、<a id="a-3G"></a>供养，<a id="a-3H"></a>于彼闻教则受者，<a id="a-3I"></a>跋耆必胜，<a id="a-3J"></a>则为不衰。<a id="a-3K"></a>”</p>
  <p id="a3L">世尊复问尊者阿难：<a id="a-3M"></a>“颇闻跋耆所有旧寺，<a id="a-3N"></a>跋耆悉共修饰，<a id="a-3O"></a>遵奉、<a id="a-3P"></a>供养、<a id="a-3Q"></a>礼事，<a id="a-3R"></a>本之所施常作不废，<a id="a-3S"></a>本之所为不减损耶？<a id="a-3T"></a>”</p>
  <p id="a3U">尊者阿难白曰：<a id="a-3V"></a>“世尊，<a id="a-3W"></a>我闻跋耆所有旧寺，<a id="a-3X"></a>跋耆悉共修饰，<a id="a-3Y"></a>遵奉、<a id="a-3Z"></a>供养、<a id="a-3a"></a>礼事，<a id="a-3b"></a>本之所施常作不废，<a id="a-3c"></a>本之所为不减损也！<a id="a-3d"></a>”</p>
  <p id="a3e">世尊复告大臣雨势：<a id="a-3f"></a>“若彼跋耆所有旧寺，<a id="a-3g"></a>跋耆悉共修饰，<a id="a-3h"></a>遵奉、<a id="a-3i"></a>供养、<a id="a-3j"></a>礼事，<a id="a-3k"></a>本之所施常作不废，<a id="a-3l"></a>本之所为不减损者，<a id="a-3m"></a>跋耆必胜，<a id="a-3n"></a>则为不衰。<a id="a-3o"></a>”</p>
  <p id="a3p">世尊复问尊者阿难：<a id="a-3q"></a>“颇闻跋耆悉共拥护诸阿罗诃，<a id="a-3r"></a>极大爱敬，<a id="a-3s"></a>常愿未来阿罗诃者而欲令来，<a id="a-3t"></a>既已来者乐恒久住，<a id="a-3u"></a>常使不乏衣被、<a id="a-3v"></a>饮食、<a id="a-3w"></a>床榻、<a id="a-3x"></a>汤药诸生活具耶？<a id="a-3y"></a>”</p>
  <p id="a3z">尊者阿难白曰：<a id="a-40"></a>“世尊，<a id="a-41"></a>我闻跋耆悉共拥护诸阿罗诃，<a id="a-42"></a>极大爱敬，<a id="a-43"></a>常愿未来阿罗诃者而欲令来，<a id="a-44"></a>既已来者乐恒久住，<a id="a-45"></a>常使不乏衣被、<a id="a-46"></a>饮食、<a id="a-47"></a>床榻、<a id="a-48"></a>汤药诸生活具！<a id="a-49"></a>”</p>
  <p id="a4A">世尊复告大臣雨势：<a id="a-4B"></a>“若彼跋耆悉共拥护诸阿罗诃，<a id="a-4C"></a>极大爱敬，<a id="a-4D"></a>常愿未来阿罗诃者而欲令来，<a id="a-4E"></a>既已来者乐恒久住，<a id="a-4F"></a>常使不乏衣被、<a id="a-4G"></a>饮食、<a id="a-4H"></a>床榻、<a id="a-4I"></a>汤药诸生活具者，<a id="a-4J"></a>跋耆必胜，<a id="a-4K"></a>则为不衰。<a id="a-4L"></a>雨势，<a id="a-4M"></a>跋耆行此七不衰法，<a id="a-4N"></a>诸受持此七不衰法者，<a id="a-4O"></a>跋耆必胜，<a id="a-4P"></a>则为不衰。<a id="a-4Q"></a>”</p>
  <p id="a4R">于是，<a id="a-4S"></a>大臣雨势即从座起，<a id="a-4T"></a>偏袒著衣，<a id="a-4U"></a>叉手向佛，<a id="a-4V"></a>白曰：<a id="a-4W"></a>“瞿昙，<a id="a-4X"></a>设彼跋耆成就一不衰法者，<a id="a-4Y"></a>摩竭陀王未生怨鞞陀提子不能伏彼，<a id="a-4Z"></a>况复具七不衰法耶？<a id="a-4a"></a>瞿昙，<a id="a-4b"></a>我国事多，<a id="a-4c"></a>请退还归。<a id="a-4d"></a>”</p>
  <p id="a4e">世尊报曰：<a id="a-4f"></a>“欲去随意！<a id="a-4g"></a>”</p>
  <p id="a4h">于是，<a id="a-4i"></a>大臣雨势闻佛所说，<a id="a-4j"></a>则善受持，<a id="a-4k"></a>起绕世尊三匝而去。</p>
  <p id="a4l">大臣雨势去后不久，<a id="a-4m"></a>于是，<a id="a-4n"></a>世尊回顾告曰：<a id="a-4o"></a>“阿难，<a id="a-4p"></a>若有比丘依鹫岩山处处住者，<a id="a-4q"></a>宣令一切尽集讲堂，<a id="a-4r"></a>一切集已，<a id="a-4s"></a>便来白我。<a id="a-4t"></a>”</p>
  <p id="a4u">尊者阿难即受佛教：<a id="a-4v"></a>“唯然，<a id="a-4w"></a>世尊。<a id="a-4x"></a>”</p>
  <p id="a4y">是时，<a id="a-4z"></a>尊者阿难便行宣令，<a id="a-50"></a>若有比丘依鹫岩山处处住者，<a id="a-51"></a>今令一切尽集讲堂。<a id="a-52"></a>一切集已，<a id="a-53"></a>还诣佛所，<a id="a-54"></a>稽首作礼，<a id="a-55"></a>却住一面，<a id="a-56"></a>白曰：<a id="a-57"></a>“世尊，<a id="a-58"></a>我已宣令，<a id="a-59"></a>若有比丘依鹫岩山处处住者，<a id="a-5A"></a>悉令一切尽集讲堂。<a id="a-5B"></a>今皆已集，<a id="a-5C"></a>惟愿世尊自知其时！<a id="a-5D"></a>”</p>
  <p id="a5E">于是，<a id="a-5F"></a>世尊将尊者阿难往诣讲堂，<a id="a-5G"></a>于比丘众前敷座而坐，<a id="a-5H"></a>告诸比丘：<a id="a-5I"></a>“今为汝说七不衰法，<a id="a-5J"></a>汝等谛听！<a id="a-5K"></a>善思念之。<a id="a-5L"></a>”</p>
  <p id="a5M">时，<a id="a-5N"></a>诸比丘白曰：<a id="a-5O"></a>“唯然。<a id="a-5P"></a>”</p>
  <p id="a5Q">佛言：<a id="a-5R"></a>“云何为七？<a id="a-5S"></a>若比丘数数集会，<a id="a-5T"></a>多聚集者，<a id="a-5U"></a>比丘必胜，<a id="a-5V"></a>则法不衰。<a id="a-5W"></a>若比丘共齐集会，<a id="a-5X"></a>俱作众事，<a id="a-5Y"></a>共俱起者，<a id="a-5Z"></a>比丘必胜，<a id="a-5a"></a>则法不衰。<a id="a-5b"></a>若比丘未施设事不更施设，<a id="a-5c"></a>本所施设而不改易，<a id="a-5d"></a>我所说戒善奉行者，<a id="a-5e"></a>比丘必胜，<a id="a-5f"></a>则法不衰。<a id="a-5g"></a>若比丘此未来有爱喜欲共俱，<a id="a-5h"></a>爱乐彼彼有起不随者，<a id="a-5i"></a>比丘必胜，<a id="a-5j"></a>则法不衰。<a id="a-5k"></a>若比丘有长老上尊俱学梵行，<a id="a-5l"></a>比丘悉共宗敬、<a id="a-5m"></a>恭奉、<a id="a-5n"></a>供养，<a id="a-5o"></a>于彼闻教则受者，<a id="a-5p"></a>比丘必胜，<a id="a-5q"></a>则法不衰。<a id="a-5r"></a>若比丘有无事处山林高岩，<a id="a-5s"></a>闲居静处，<a id="a-5t"></a>寂无音声，<a id="a-5u"></a>远离，<a id="a-5v"></a>无恶，<a id="a-5w"></a>无有人民，<a id="a-5x"></a>随顺宴坐，<a id="a-5y"></a>乐住不离者，<a id="a-5z"></a>比丘必胜，<a id="a-60"></a>则法不衰。<a id="a-61"></a>若比丘悉共拥护诸梵行者，<a id="a-62"></a>至重爱敬，<a id="a-63"></a>常愿未来诸梵行者而欲令来，<a id="a-64"></a>既已来者乐恒久住，<a id="a-65"></a>常使不乏衣被、<a id="a-66"></a>饮食、<a id="a-67"></a>床榻、<a id="a-68"></a>汤药诸生活具者，<a id="a-69"></a>比丘必胜，<a id="a-6A"></a>则法不衰。<a id="a-6B"></a>若比丘行此七不衰法，<a id="a-6C"></a>受持不犯者，<a id="a-6D"></a>比丘必胜，<a id="a-6E"></a>则法不衰。<a id="a-6F"></a>”</p>
  <p id="a6G">于是，<a id="a-6H"></a>世尊复告诸比丘曰：<a id="a-6I"></a>“我为汝等更说七不衰法，<a id="a-6J"></a>汝等谛听！<a id="a-6K"></a>善思念之。<a id="a-6L"></a>”</p>
  <p id="a6M">时，<a id="a-6N"></a>诸比丘白曰：<a id="a-6O"></a>“唯然。<a id="a-6P"></a>”</p>
  <p id="a6Q">佛言：<a id="a-6R"></a>“云何为七？<a id="a-6S"></a>若比丘尊师，<a id="a-6T"></a>恭敬、<a id="a-6U"></a>极重供养、<a id="a-6V"></a>奉事者，<a id="a-6W"></a>比丘必胜，<a id="a-6X"></a>则法不衰。<a id="a-6Y"></a>若比丘法、<a id="a-6Z"></a>众、<a id="a-6a"></a>戒、<a id="a-6b"></a>不放逸、<a id="a-6c"></a>供给、<a id="a-6d"></a>定，<a id="a-6e"></a>恭敬、<a id="a-6f"></a>极重供养、<a id="a-6g"></a>奉事者，<a id="a-6h"></a>比丘必胜，<a id="a-6i"></a>则法不衰。<a id="a-6j"></a>若比丘行此七不衰法，<a id="a-6k"></a>受持不犯者，<a id="a-6l"></a>比丘必胜，<a id="a-6m"></a>则法不衰。<a id="a-6n"></a>”</p>
  <p id="a6o">世尊复告诸比丘曰：<a id="a-6p"></a>“我为汝等更说七不衰法，<a id="a-6q"></a>汝等谛听！<a id="a-6r"></a>善思念之。<a id="a-6s"></a>”</p>
  <p id="a6t">时，<a id="a-6u"></a>诸比丘白曰：<a id="a-6v"></a>“唯然。<a id="a-6w"></a>”</p>
  <p id="a6x">佛言：<a id="a-6y"></a>“云何为七？<a id="a-6z"></a>若比丘不行于业，<a id="a-70"></a>不乐于业，<a id="a-71"></a>不习业者，<a id="a-72"></a>比丘必胜，<a id="a-73"></a>则法不衰。<a id="a-74"></a>不行哗说，<a id="a-75"></a>不乐哗说，<a id="a-76"></a>不习哗说者；<a id="a-77"></a>不行聚会，<a id="a-78"></a>不乐聚会，<a id="a-79"></a>不习聚会者；<a id="a-7A"></a>不行杂合，<a id="a-7B"></a>不乐杂合，<a id="a-7C"></a>不习杂合者；<a id="a-7D"></a>不行睡眠，<a id="a-7E"></a>不乐睡眠，<a id="a-7F"></a>不习睡眠者；<a id="a-7G"></a>不为利，<a id="a-7H"></a>不为誉，<a id="a-7I"></a>不为他人行梵行者；<a id="a-7J"></a>不为暂尔，<a id="a-7K"></a>不为德胜，<a id="a-7L"></a>于其中间舍方便，<a id="a-7M"></a>令德胜者，<a id="a-7N"></a>比丘必胜，<a id="a-7O"></a>则法不衰。<a id="a-7P"></a>若比丘行此七不衰法，<a id="a-7Q"></a>受持不犯者，<a id="a-7R"></a>比丘必胜，<a id="a-7S"></a>则法不衰。<a id="a-7T"></a>”</p>
  <p id="a7U">世尊复告诸比丘曰：<a id="a-7V"></a>“我为汝等更说七不衰法，<a id="a-7W"></a>汝等谛听！<a id="a-7X"></a>善思念之。<a id="a-7Y"></a>”</p>
  <p id="a7Z">时，<a id="a-7a"></a>诸比丘白曰：<a id="a-7b"></a>“唯然。<a id="a-7c"></a>”</p>
  <p id="a7d">佛言：<a id="a-7e"></a>“云何为七？<a id="a-7f"></a>若比丘成就信财、<a id="a-7g"></a>戒财、<a id="a-7h"></a>惭财、<a id="a-7i"></a>愧财、<a id="a-7j"></a>博闻财、<a id="a-7k"></a>施财，<a id="a-7l"></a>成就慧财者，<a id="a-7m"></a>比丘必胜，<a id="a-7n"></a>则法不衰。<a id="a-7o"></a>若比丘行此七不衰法，<a id="a-7p"></a>受持不犯者，<a id="a-7q"></a>比丘必胜，<a id="a-7r"></a>则法不衰。<a id="a-7s"></a>”</p>
  <p id="a7t">世尊复告诸比丘曰：<a id="a-7u"></a>“我为汝等更说七不衰法，<a id="a-7v"></a>汝等谛听！<a id="a-7w"></a>善思念之。<a id="a-7x"></a>”</p>
  <p id="a7y">时，<a id="a-7z"></a>诸比丘白曰：<a id="a-80"></a>“唯然。<a id="a-81"></a>”</p>
  <p id="a82">佛言：<a id="a-83"></a>“云何为七？<a id="a-84"></a>若比丘成就信力、<a id="a-85"></a>精进力、<a id="a-86"></a>惭力、<a id="a-87"></a>愧力、<a id="a-88"></a>念力、<a id="a-89"></a>定力，<a id="a-8A"></a>成就慧力者，<a id="a-8B"></a>比丘必胜，<a id="a-8C"></a>则法不衰。<a id="a-8D"></a>若比丘行此七不衰法，<a id="a-8E"></a>受持不犯者，<a id="a-8F"></a>比丘必胜，<a id="a-8G"></a>则法不衰。<a id="a-8H"></a>”</p>
  <p id="a8I">世尊复告诸比丘曰：<a id="a-8J"></a>“我为汝等更说七不衰法，<a id="a-8K"></a>汝等谛听！<a id="a-8L"></a>善思念之。<a id="a-8M"></a>”</p>
  <p id="a8N">时，<a id="a-8O"></a>诸比丘白曰：<a id="a-8P"></a>“唯然。<a id="a-8Q"></a>”</p>
  <p id="a8R">佛言：<a id="a-8S"></a>“云何为七？<a id="a-8T"></a>若比丘修念觉支，<a id="a-8U"></a>依舍离、<a id="a-8V"></a>依无欲、<a id="a-8W"></a>依灭尽，<a id="a-8X"></a>趣向出要，<a id="a-8Y"></a>择法、<a id="a-8Z"></a>精进、<a id="a-8a"></a>喜、<a id="a-8b"></a>息、<a id="a-8c"></a>定，<a id="a-8d"></a>修舍觉支，<a id="a-8e"></a>依舍离、<a id="a-8f"></a>依无欲、<a id="a-8g"></a>依灭尽，<a id="a-8h"></a>趣向出要者，<a id="a-8i"></a>比丘必胜，<a id="a-8j"></a>则法不衰。<a id="a-8k"></a>若比丘行此七不衰法，<a id="a-8l"></a>受持不犯者，<a id="a-8m"></a>比丘必胜，<a id="a-8n"></a>则法不衰。<a id="a-8o"></a>”</p>
  <p id="a8p">世尊复告诸比丘曰：<a id="a-8q"></a>“我为汝等更说七不衰法，<a id="a-8r"></a>汝等谛听！<a id="a-8s"></a>善思念之。<a id="a-8t"></a>”</p>
  <p id="a8u">时，<a id="a-8v"></a>诸比丘白曰：<a id="a-8w"></a>“唯然。<a id="a-8x"></a>”</p>
  <p id="a8y">佛言：<a id="a-8z"></a>“云何为七？<a id="a-90"></a>若比丘应与面前律与面前律，<a id="a-91"></a>应与忆律与忆律，<a id="a-92"></a>应与不痴律与不痴律，<a id="a-93"></a>应与自发露与自发露，<a id="a-94"></a>应与居与居，<a id="a-95"></a>应与展转与展转，<a id="a-96"></a>众中起诤，<a id="a-97"></a>当以如弃粪扫，<a id="a-98"></a>止诤法止之者，<a id="a-99"></a>比丘必胜，<a id="a-9A"></a>则法不衰。<a id="a-9B"></a>若比丘行此七不衰法，<a id="a-9C"></a>受持不犯者，<a id="a-9D"></a>比丘必胜，<a id="a-9E"></a>则法不衰。<a id="a-9F"></a>”</p>
  <p id="a9G">世尊复告诸比丘曰：<a id="a-9H"></a>“今为汝等说六慰劳法，<a id="a-9I"></a>汝等谛听！<a id="a-9J"></a>善思念之。<a id="a-9K"></a>”</p>
  <p id="a9L">时，<a id="a-9M"></a>诸比丘白曰：<a id="a-9N"></a>“唯然。<a id="a-9O"></a>”</p>
  <p id="a9P">佛言：<a id="a-9Q"></a>“云何为六？<a id="a-9R"></a>以慈身业向诸梵行，<a id="a-9S"></a>是慰劳法，<a id="a-9T"></a>爱法乐法，<a id="a-9U"></a>令爱令重，<a id="a-9V"></a>令奉令敬，<a id="a-9W"></a>令修令摄，<a id="a-9X"></a>得沙门，<a id="a-9Y"></a>得一心，<a id="a-9Z"></a>得精进，<a id="a-9a"></a>得涅槃。<a id="a-9b"></a>如是慈口业、<a id="a-9c"></a>慈意业。<a id="a-9d"></a>若有法利，<a id="a-9e"></a>如法得利，<a id="a-9f"></a>自所饭食，<a id="a-9g"></a>至在钵中。<a id="a-9h"></a>如是利分，<a id="a-9i"></a>布施诸梵行，<a id="a-9j"></a>是慰劳法，<a id="a-9k"></a>爱法乐法，<a id="a-9l"></a>令爱令重，<a id="a-9m"></a>令奉令敬，<a id="a-9n"></a>令修令摄，<a id="a-9o"></a>得沙门，<a id="a-9p"></a>得一心，<a id="a-9q"></a>得精进，<a id="a-9r"></a>得涅槃。<a id="a-9s"></a>若有戒不缺、<a id="a-9t"></a>不穿、<a id="a-9u"></a>无秽、<a id="a-9v"></a>无黑，<a id="a-9w"></a>如地不随他，<a id="a-9x"></a>圣所称誉，<a id="a-9y"></a>具善受持。<a id="a-9z"></a>如是戒分，<a id="a-A0"></a>布施诸梵行，<a id="a-A1"></a>是慰劳法，<a id="a-A2"></a>爱法乐法，<a id="a-A3"></a>令爱令重，<a id="a-A4"></a>令奉令敬，<a id="a-A5"></a>令修令摄，<a id="a-A6"></a>得沙门，<a id="a-A7"></a>得一心，<a id="a-A8"></a>得精进，<a id="a-A9"></a>得涅槃。<a id="a-AA"></a>若有见是圣出要，<a id="a-AB"></a>明了深达，<a id="a-AC"></a>能正尽苦。<a id="a-AD"></a>如是见分，<a id="a-AE"></a>布施诸梵行，<a id="a-AF"></a>是慰劳法，<a id="a-AG"></a>爱法乐法，<a id="a-AH"></a>令爱令重，<a id="a-AI"></a>令奉令敬，<a id="a-AJ"></a>令修令摄，<a id="a-AK"></a>得沙门，<a id="a-AL"></a>得一心，<a id="a-AM"></a>得精进，<a id="a-AN"></a>得涅槃。<a id="a-AO"></a>我向所言六慰劳法者，<a id="a-AP"></a>因此故说。<a id="a-AQ"></a>”</p>
  <p id="aAR">佛说如是，<a id="a-AS"></a>彼诸比丘闻佛所说，<a id="a-AT"></a>欢喜奉行。</p>
  <p data-pb></p>
  <h2 id="aAU">梵志品伤歌逻经第二</h2>
  <p id="aAV">我闻如是：<a id="a-AW"></a>一时，<a id="a-AX"></a>佛游舍卫国，<a id="a-AY"></a>在胜林给孤独园。</p>
  <p id="aAZ">尔时，<a id="a-Aa"></a>伤歌逻摩纳中后彷佯，<a id="a-Ab"></a>往诣佛所，<a id="a-Ac"></a>共相问讯，<a id="a-Ad"></a>却坐一面，<a id="a-Ae"></a>白曰：<a id="a-Af"></a>“瞿昙，<a id="a-Ag"></a>我欲有所问，<a id="a-Ah"></a>听乃敢陈。<a id="a-Ai"></a>”</p>
  <p id="aAj">世尊告曰：<a id="a-Ak"></a>“摩纳，<a id="a-Al"></a>若有疑者，<a id="a-Am"></a>恣汝所问。<a id="a-An"></a>”</p>
  <p id="aAo">伤歌逻摩纳即便问曰：<a id="a-Ap"></a>“瞿昙，<a id="a-Aq"></a>梵志如法行乞财物，<a id="a-Ar"></a>或自作斋，<a id="a-As"></a>或教作斋。<a id="a-At"></a>瞿昙，<a id="a-Au"></a>若自作斋，<a id="a-Av"></a>教作斋者，<a id="a-Aw"></a>彼一切行无量福迹，<a id="a-Ax"></a>以因斋故。<a id="a-Ay"></a>沙门瞿昙弟子随族剃除须发，<a id="a-Az"></a>著袈裟衣，<a id="a-B0"></a>至信、<a id="a-B1"></a>舍家、<a id="a-B2"></a>无家、<a id="a-B3"></a>学道，<a id="a-B4"></a>自调御，<a id="a-B5"></a>自息止，<a id="a-B6"></a>自灭讫，<a id="a-B7"></a>如是沙门瞿昙弟子随族行一福迹，<a id="a-B8"></a>不行无量福迹，<a id="a-B9"></a>因学道故。<a id="a-BA"></a>”</p>
  <p id="aBB">尔时，<a id="a-BC"></a>尊者阿难执拂侍佛。<a id="a-BD"></a>于是，<a id="a-BE"></a>尊者阿难问曰：<a id="a-BF"></a>“摩纳，<a id="a-BG"></a>此二道迹，<a id="a-BH"></a>何者最上、<a id="a-BI"></a>最妙、<a id="a-BJ"></a>最胜耶？<a id="a-BK"></a>”</p>
  <p id="aBL">伤歌逻摩纳语曰：<a id="a-BM"></a>“阿难，<a id="a-BN"></a>沙门瞿昙及阿难我俱恭敬、<a id="a-BO"></a>尊重、<a id="a-BP"></a>奉祠。<a id="a-BQ"></a>”</p>
  <p id="aBR">尊者阿难复语曰：<a id="a-BS"></a>“摩纳，<a id="a-BT"></a>我不问汝恭敬、<a id="a-BU"></a>尊重、<a id="a-BV"></a>奉祠谁，<a id="a-BW"></a>我但问汝此二道迹，<a id="a-BX"></a>何者最上、<a id="a-BY"></a>最妙、<a id="a-BZ"></a>最胜耶？<a id="a-Ba"></a>”</p>
  <p id="aBb">尊者阿难至再三问曰：<a id="a-Bc"></a>“摩纳，<a id="a-Bd"></a>此二道迹，<a id="a-Be"></a>何者最上、<a id="a-Bf"></a>最妙、<a id="a-Bg"></a>最胜耶？<a id="a-Bh"></a>”</p>
  <p id="aBi">伤歌逻摩纳亦再三语曰：<a id="a-Bj"></a>“阿难，<a id="a-Bk"></a>沙门瞿昙及阿难我俱恭敬、<a id="a-Bl"></a>尊重、<a id="a-Bm"></a>奉祠。<a id="a-Bn"></a>”</p>
  <p id="aBo">尊者阿难复语曰：<a id="a-Bp"></a>“摩纳，<a id="a-Bq"></a>我不问汝恭敬、<a id="a-Br"></a>尊重、<a id="a-Bs"></a>奉祠谁，<a id="a-Bt"></a>我但问汝此二道迹，<a id="a-Bu"></a>何者最上、<a id="a-Bv"></a>最妙、<a id="a-Bw"></a>最胜耶？<a id="a-Bx"></a>”</p>
  <p id="aBy">于是，<a id="a-Bz"></a>世尊便作是念：<a id="a-C0"></a>“此伤歌逻摩纳为阿难所屈，<a id="a-C1"></a>我宁可救彼。<a id="a-C2"></a>”世尊知已，<a id="a-C3"></a>告曰：<a id="a-C4"></a>“摩纳，<a id="a-C5"></a>昔日王及群臣普集大会，<a id="a-C6"></a>共论何事？<a id="a-C7"></a>以何事故共集会耶？<a id="a-C8"></a>”</p>
  <p id="aC9">伤歌逻摩纳答曰：<a id="a-CA"></a>“瞿昙，<a id="a-CB"></a>昔日王及群臣普集大会，<a id="a-CC"></a>共论如此事：<a id="a-CD"></a>‘何因何缘，<a id="a-CE"></a>昔沙门瞿昙施设少戒，<a id="a-CF"></a>然诸比丘多得道者？<a id="a-CG"></a>何因何缘，<a id="a-CH"></a>今沙门瞿昙施设多戒，<a id="a-CI"></a>然诸比丘少得道耶？<a id="a-CJ"></a>’瞿昙，<a id="a-CK"></a>昔日王及群臣普集大会，<a id="a-CL"></a>共论此事，<a id="a-CM"></a>以此事故共集会耳！<a id="a-CN"></a>”</p>
  <p id="aCO">尔时，<a id="a-CP"></a>世尊告曰：<a id="a-CQ"></a>“摩纳，<a id="a-CR"></a>我今问汝，<a id="a-CS"></a>随所解答。<a id="a-CT"></a>于意云何？<a id="a-CU"></a>若使有一沙门梵志自行如是道、<a id="a-CV"></a>如是迹，<a id="a-CW"></a>行此道、<a id="a-CX"></a>行此迹已，<a id="a-CY"></a>诸漏已尽，<a id="a-CZ"></a>得无漏，<a id="a-Ca"></a>心解脱，<a id="a-Cb"></a>慧解脱，<a id="a-Cc"></a>自知、<a id="a-Cd"></a>自觉、<a id="a-Ce"></a>自作证成就游：<a id="a-Cf"></a>生已尽，<a id="a-Cg"></a>梵行已立，<a id="a-Ch"></a>所作已办，<a id="a-Ci"></a>不更受有，<a id="a-Cj"></a>知如真。<a id="a-Ck"></a>彼为他说：<a id="a-Cl"></a>‘我自行如是道、<a id="a-Cm"></a>如是迹，<a id="a-Cn"></a>行此道、<a id="a-Co"></a>行此迹已，<a id="a-Cp"></a>诸漏已尽，<a id="a-Cq"></a>得无漏，<a id="a-Cr"></a>心解脱，<a id="a-Cs"></a>慧解脱，<a id="a-Ct"></a>自知、<a id="a-Cu"></a>自觉、<a id="a-Cv"></a>自作证成就游：<a id="a-Cw"></a>生已尽，<a id="a-Cx"></a>梵行已立，<a id="a-Cy"></a>所作已办，<a id="a-Cz"></a>不更受有，<a id="a-D0"></a>知如真。<a id="a-D1"></a>汝等共来亦自行如是道、<a id="a-D2"></a>如是迹，<a id="a-D3"></a>行此道、<a id="a-D4"></a>行此迹已，<a id="a-D5"></a>诸漏已尽，<a id="a-D6"></a>得无漏，<a id="a-D7"></a>心解脱，<a id="a-D8"></a>慧解脱，<a id="a-D9"></a>自知、<a id="a-DA"></a>自觉、<a id="a-DB"></a>自作证成就游：<a id="a-DC"></a>生已尽，<a id="a-DD"></a>梵行已立，<a id="a-DE"></a>所作已办，<a id="a-DF"></a>不更受有，<a id="a-DG"></a>知如真。<a id="a-DH"></a>’彼亦自行如是道、<a id="a-DI"></a>如是迹，<a id="a-DJ"></a>行此道、<a id="a-DK"></a>行此迹已，<a id="a-DL"></a>诸漏已尽，<a id="a-DM"></a>得无漏，<a id="a-DN"></a>心解脱，<a id="a-DO"></a>慧解脱，<a id="a-DP"></a>自知、<a id="a-DQ"></a>自觉、<a id="a-DR"></a>自作证成就游：<a id="a-DS"></a>生已尽，<a id="a-DT"></a>梵行已立，<a id="a-DU"></a>所作已办，<a id="a-DV"></a>不更受有，<a id="a-DW"></a>知如真。<a id="a-DX"></a>彼为他说，<a id="a-DY"></a>他为他说，<a id="a-DZ"></a>如是展转无量百千。<a id="a-Da"></a>于摩纳意云何？<a id="a-Db"></a>我弟子随族剃除须发，<a id="a-Dc"></a>著袈裟衣，<a id="a-Dd"></a>至信、<a id="a-De"></a>舍家、<a id="a-Df"></a>无家、<a id="a-Dg"></a>学道，<a id="a-Dh"></a>行一福迹，<a id="a-Di"></a>不行无量福迹，<a id="a-Dj"></a>因学道故耶？<a id="a-Dk"></a>”</p>
  <p id="aDl">伤歌逻摩纳答曰：<a id="a-Dm"></a>“瞿昙，<a id="a-Dn"></a>如我解沙门瞿昙所说义，<a id="a-Do"></a>彼沙门瞿昙弟子随族剃除须发，<a id="a-Dp"></a>著袈裟衣，<a id="a-Dq"></a>至信、<a id="a-Dr"></a>舍家、<a id="a-Ds"></a>无家、<a id="a-Dt"></a>学道，<a id="a-Du"></a>行无量福迹，<a id="a-Dv"></a>不行一福迹，<a id="a-Dw"></a>因学道故。<a id="a-Dx"></a>”</p>
  <p id="aDy">世尊复告伤歌逻曰：<a id="a-Dz"></a>“有三示现：<a id="a-E0"></a>如意足示现、<a id="a-E1"></a>占念示现、<a id="a-E2"></a>教训示现。</p>
  <p id="aE3">“摩纳，<a id="a-E4"></a>云何如意足示现？<a id="a-E5"></a>有一沙门梵志，<a id="a-E6"></a>有大如意足，<a id="a-E7"></a>有大威德，<a id="a-E8"></a>有大福佑，<a id="a-E9"></a>有大威神。<a id="a-EA"></a>于如意足心得自在，<a id="a-EB"></a>行无量如意足之功德，<a id="a-EC"></a>谓分一为众，<a id="a-ED"></a>合众为一，<a id="a-EE"></a>一则住一，<a id="a-EF"></a>有知有见，<a id="a-EG"></a>不碍石壁，<a id="a-EH"></a>犹如行空，<a id="a-EI"></a>没地如水，<a id="a-EJ"></a>履水如地，<a id="a-EK"></a>结跏趺坐，<a id="a-EL"></a>上升虚空，<a id="a-EM"></a>犹如鸟翔。<a id="a-EN"></a>今此日月有大如意足，<a id="a-EO"></a>有大威德，<a id="a-EP"></a>有大福佑，<a id="a-EQ"></a>有大威神，<a id="a-ER"></a>以手扪摸，<a id="a-ES"></a>身至梵天。<a id="a-ET"></a>摩纳，<a id="a-EU"></a>是谓如意足示现。</p>
  <p id="aEV">“摩纳，<a id="a-EW"></a>云何占念示现？<a id="a-EX"></a>有一沙门梵志，<a id="a-EY"></a>以他相占他意，<a id="a-EZ"></a>有是意、<a id="a-Ea"></a>如是意、<a id="a-Eb"></a>实有是意；<a id="a-Ec"></a>无量占不少占，<a id="a-Ed"></a>彼一切真谛而无有虚设。<a id="a-Ee"></a>不以他相占他意者，<a id="a-Ef"></a>但以闻天声及非人声而占他意，<a id="a-Eg"></a>有是意、<a id="a-Eh"></a>如是意、<a id="a-Ei"></a>实有是意；<a id="a-Ej"></a>无量占不少占，<a id="a-Ek"></a>彼一切真谛而无有虚设。<a id="a-El"></a>不以他相占他意，<a id="a-Em"></a>亦不闻天声及非人声占他意者，<a id="a-En"></a>但以他念、<a id="a-Eo"></a>他思、<a id="a-Ep"></a>他说，<a id="a-Eq"></a>闻声已，<a id="a-Er"></a>占他意，<a id="a-Es"></a>有是意、<a id="a-Et"></a>如是意、<a id="a-Eu"></a>实有是意；<a id="a-Ev"></a>无量占不少占，<a id="a-Ew"></a>彼一切真谛而无有虚设。<a id="a-Ex"></a>不以他相占他意，<a id="a-Ey"></a>亦不以闻天声及非人声占他意，<a id="a-Ez"></a>亦不以他念、<a id="a-F0"></a>他思、<a id="a-F1"></a>他说，<a id="a-F2"></a>闻声已，<a id="a-F3"></a>占他意者，<a id="a-F4"></a>但以见他入无觉无观定，<a id="a-F5"></a>见已，<a id="a-F6"></a>作是念：<a id="a-F7"></a>‘如此贤者不念不思，<a id="a-F8"></a>如意所愿。<a id="a-F9"></a>’彼贤者从此定寤，<a id="a-FA"></a>如是念，<a id="a-FB"></a>彼从此定寤，<a id="a-FC"></a>即如是如是念。<a id="a-FD"></a>彼亦占过去，<a id="a-FE"></a>亦占未来，<a id="a-FF"></a>亦占现在，<a id="a-FG"></a>久所作，<a id="a-FH"></a>久所说，<a id="a-FI"></a>亦占安静处，<a id="a-FJ"></a>住安静处，<a id="a-FK"></a>亦占至心、<a id="a-FL"></a>心所有法。<a id="a-FM"></a>摩纳，<a id="a-FN"></a>是谓占念示现。</p>
  <p id="aFO">“摩纳，<a id="a-FP"></a>云何教训示现？<a id="a-FQ"></a>有一沙门梵志自行如是道、<a id="a-FR"></a>如是迹，<a id="a-FS"></a>行此道、<a id="a-FT"></a>行此迹已，<a id="a-FU"></a>诸漏已尽，<a id="a-FV"></a>得无漏，<a id="a-FW"></a>心解脱，<a id="a-FX"></a>慧解脱，<a id="a-FY"></a>自知、<a id="a-FZ"></a>自觉、<a id="a-Fa"></a>自作证成就游：<a id="a-Fb"></a>生已尽，<a id="a-Fc"></a>梵行已立，<a id="a-Fd"></a>所作已办，<a id="a-Fe"></a>不更受有，<a id="a-Ff"></a>知如真。<a id="a-Fg"></a>彼为他说：<a id="a-Fh"></a>‘我自行如是道、<a id="a-Fi"></a>如是迹，<a id="a-Fj"></a>行此道、<a id="a-Fk"></a>行此迹已，<a id="a-Fl"></a>诸漏已尽，<a id="a-Fm"></a>得无漏，<a id="a-Fn"></a>心解说，<a id="a-Fo"></a>慧解脱，<a id="a-Fp"></a>自知、<a id="a-Fq"></a>自觉、<a id="a-Fr"></a>自作证成就游：<a id="a-Fs"></a>生已尽，<a id="a-Ft"></a>梵行已立，<a id="a-Fu"></a>所作已办，<a id="a-Fv"></a>不更受有，<a id="a-Fw"></a>知如真。<a id="a-Fx"></a>汝等共来，<a id="a-Fy"></a>亦自行如是道、<a id="a-Fz"></a>如是迹，<a id="a-G0"></a>行此道、<a id="a-G1"></a>行此迹已，<a id="a-G2"></a>诸漏已尽，<a id="a-G3"></a>得无漏，<a id="a-G4"></a>心解脱，<a id="a-G5"></a>慧解脱，<a id="a-G6"></a>自知、<a id="a-G7"></a>自觉、<a id="a-G8"></a>自作证成就游：<a id="a-G9"></a>生已尽，<a id="a-GA"></a>梵行已立，<a id="a-GB"></a>所作已办，<a id="a-GC"></a>不更受有，<a id="a-GD"></a>知如真。<a id="a-GE"></a>’彼亦自行如是道、<a id="a-GF"></a>如是迹，<a id="a-GG"></a>行此道、<a id="a-GH"></a>行此迹已，<a id="a-GI"></a>诸漏已尽，<a id="a-GJ"></a>得无漏，<a id="a-GK"></a>心解脱，<a id="a-GL"></a>慧解脱，<a id="a-GM"></a>自知、<a id="a-GN"></a>自觉、<a id="a-GO"></a>自作证成就游：<a id="a-GP"></a>生已尽，<a id="a-GQ"></a>梵行已立，<a id="a-GR"></a>所作已办，<a id="a-GS"></a>不更受有，<a id="a-GT"></a>知如真。<a id="a-GU"></a>彼为他说，<a id="a-GV"></a>他为他说，<a id="a-GW"></a>如是展转无量百千。<a id="a-GX"></a>摩纳，<a id="a-GY"></a>是谓教训示现。<a id="a-GZ"></a>此三示现，<a id="a-Ga"></a>何者示现最上、<a id="a-Gb"></a>最妙、<a id="a-Gc"></a>最胜耶？<a id="a-Gd"></a>”</p>
  <p id="aGe">伤歌逻摩纳答曰：<a id="a-Gf"></a>“瞿昙，<a id="a-Gg"></a>若有沙门、<a id="a-Gh"></a>梵志有大如意足，<a id="a-Gi"></a>有大威德，<a id="a-Gj"></a>有大福佑，<a id="a-Gk"></a>有大威神，<a id="a-Gl"></a>于如意足心得自在，<a id="a-Gm"></a>乃及身至梵天者。<a id="a-Gn"></a>瞿昙，<a id="a-Go"></a>此自作自有，<a id="a-Gp"></a>自受其报。<a id="a-Gq"></a>瞿昙，<a id="a-Gr"></a>于诸示现，<a id="a-Gs"></a>此示现大法。<a id="a-Gt"></a>瞿昙，<a id="a-Gu"></a>若有沙门、<a id="a-Gv"></a>梵志以他相占他意，<a id="a-Gw"></a>乃至占心、<a id="a-Gx"></a>心所有法者。<a id="a-Gy"></a>瞿昙，<a id="a-Gz"></a>此亦自作自有，<a id="a-H0"></a>自受其报。<a id="a-H1"></a>瞿昙，<a id="a-H2"></a>于诸示现，<a id="a-H3"></a>此亦示现大法。<a id="a-H4"></a>瞿昙，<a id="a-H5"></a>若有沙门、<a id="a-H6"></a>梵志自行如是道、<a id="a-H7"></a>如是迹，<a id="a-H8"></a>行此道、<a id="a-H9"></a>行此迹已，<a id="a-HA"></a>诸漏已尽，<a id="a-HB"></a>得无漏，<a id="a-HC"></a>心解脱，<a id="a-HD"></a>慧解脱，<a id="a-HE"></a>自知、<a id="a-HF"></a>自觉、<a id="a-HG"></a>自作证成就游：<a id="a-HH"></a>生已尽，<a id="a-HI"></a>梵行已立，<a id="a-HJ"></a>何作已办，<a id="a-HK"></a>不更受有，<a id="a-HL"></a>知如真。<a id="a-HM"></a>彼为他说，<a id="a-HN"></a>他为他说，<a id="a-HO"></a>如是展转无量百千者。<a id="a-HP"></a>瞿昙，<a id="a-HQ"></a>于三示现，<a id="a-HR"></a>此示现最上、<a id="a-HS"></a>最妙、<a id="a-HT"></a>最胜。<a id="a-HU"></a>”</p>
  <p id="aHV">世尊复问伤歌逻曰：<a id="a-HW"></a>“于三示现，<a id="a-HX"></a>称叹何示现？<a id="a-HY"></a>”</p>
  <p id="aHZ">伤歌逻摩纳答曰：<a id="a-Ha"></a>“瞿昙，<a id="a-Hb"></a>于三示现，<a id="a-Hc"></a>我称说沙门瞿昙。<a id="a-Hd"></a>所以者何？<a id="a-He"></a>沙门瞿昙有大如意足，<a id="a-Hf"></a>有大威德，<a id="a-Hg"></a>有大福佑，<a id="a-Hh"></a>有大威神，<a id="a-Hi"></a>心得自在，<a id="a-Hj"></a>乃及身至梵天；<a id="a-Hk"></a>沙门瞿昙以他相占他意，<a id="a-Hl"></a>乃至占心、<a id="a-Hm"></a>心所有法；<a id="a-Hn"></a>沙门瞿昙示现如是道、<a id="a-Ho"></a>如是迹，<a id="a-Hp"></a>行此道、<a id="a-Hq"></a>行此迹已，<a id="a-Hr"></a>诸漏已尽，<a id="a-Hs"></a>得无漏，<a id="a-Ht"></a>心解脱，<a id="a-Hu"></a>慧解脱，<a id="a-Hv"></a>自知、<a id="a-Hw"></a>自觉、<a id="a-Hx"></a>自作证成就游：<a id="a-Hy"></a>生已尽，<a id="a-Hz"></a>梵行已立，<a id="a-I0"></a>所作已办，<a id="a-I1"></a>不更受有，<a id="a-I2"></a>知如真。<a id="a-I3"></a>沙门瞿昙为他说，<a id="a-I4"></a>他为他说，<a id="a-I5"></a>如是展转无量百千。<a id="a-I6"></a>瞿昙，<a id="a-I7"></a>是故于三示现，<a id="a-I8"></a>我称叹沙门瞿昙。<a id="a-I9"></a>”</p>
  <p id="aIA">于是，<a id="a-IB"></a>世尊告曰：<a id="a-IC"></a>“摩纳，<a id="a-ID"></a>汝善达此论。<a id="a-IE"></a>所以者何？<a id="a-IF"></a>我有大如意足，<a id="a-IG"></a>有大威德，<a id="a-IH"></a>有大福佑，<a id="a-II"></a>有大威神，<a id="a-IJ"></a>于如意足心得自在，<a id="a-IK"></a>乃及身至梵天。<a id="a-IL"></a>摩纳，<a id="a-IM"></a>我以他相占他意，<a id="a-IN"></a>乃至占心、<a id="a-IO"></a>心所有法。<a id="a-IP"></a>摩纳，<a id="a-IQ"></a>我自行如是道、<a id="a-IR"></a>如是迹，<a id="a-IS"></a>行此道、<a id="a-IT"></a>行此迹已，<a id="a-IU"></a>诸漏已尽，<a id="a-IV"></a>得无漏，<a id="a-IW"></a>心解脱，<a id="a-IX"></a>慧解脱，<a id="a-IY"></a>自知、<a id="a-IZ"></a>自觉、<a id="a-Ia"></a>自作证成就游：<a id="a-Ib"></a>生已尽，<a id="a-Ic"></a>梵行已立，<a id="a-Id"></a>所作已办，<a id="a-Ie"></a>不更受有，<a id="a-If"></a>知如真。<a id="a-Ig"></a>我为他说，<a id="a-Ih"></a>他为他说，<a id="a-Ii"></a>如是展转无量百千。<a id="a-Ij"></a>摩纳，<a id="a-Ik"></a>是故汝善达此论，<a id="a-Il"></a>汝当如是善受善持。<a id="a-Im"></a>所以者何？<a id="a-In"></a>此所说义，<a id="a-Io"></a>应当如是。<a id="a-Ip"></a>”</p>
  <p id="aIq">于是，<a id="a-Ir"></a>伤歌逻摩纳白曰：<a id="a-Is"></a>“世尊，<a id="a-It"></a>我已知。<a id="a-Iu"></a>善逝，<a id="a-Iv"></a>我已解。<a id="a-Iw"></a>世尊，<a id="a-Ix"></a>我今自归于佛、<a id="a-Iy"></a>法及比丘众，<a id="a-Iz"></a>惟愿世尊受我为优婆塞！<a id="a-J0"></a>从今日始，<a id="a-J1"></a>终身自归，<a id="a-J2"></a>乃至命尽。<a id="a-J3"></a>”</p>
  <p id="aJ4">佛说如是，<a id="a-J5"></a>伤歌逻摩纳、<a id="a-J6"></a>尊者阿难及诸比丘闻佛所说，<a id="a-J7"></a>欢喜奉行。</p>
  <p data-pb></p>
  <h2 id="aJ8">梵志品算数目揵连经第三</h2>
  <p id="aJ9">我闻如是：<a id="a-JA"></a>一时，<a id="a-JB"></a>佛游舍卫国，<a id="a-JC"></a>在东园鹿子母堂。</p>
  <p id="aJD">尔时，<a id="a-JE"></a>算数梵志目揵连中后彷佯，<a id="a-JF"></a>往诣佛所，<a id="a-JG"></a>共相问讯，<a id="a-JH"></a>却坐一面，<a id="a-JI"></a>白曰：<a id="a-JJ"></a>“瞿昙，<a id="a-JK"></a>我欲有所问，<a id="a-JL"></a>听乃敢陈。<a id="a-JM"></a>”</p>
  <p id="aJN">世尊告曰：<a id="a-JO"></a>“目揵连，<a id="a-JP"></a>恣汝所问，<a id="a-JQ"></a>莫自疑难。<a id="a-JR"></a>”</p>
  <p id="aJS">算数目揵连则便问曰：<a id="a-JT"></a>“瞿昙，<a id="a-JU"></a>此鹿子母堂渐次第作，<a id="a-JV"></a>转后成讫。<a id="a-JW"></a>瞿昙，<a id="a-JX"></a>此鹿子母堂磴梯，<a id="a-JY"></a>初升一磴，<a id="a-JZ"></a>后二、<a id="a-Ja"></a>三、<a id="a-Jb"></a>四。<a id="a-Jc"></a>瞿昙，<a id="a-Jd"></a>如是此鹿子母堂渐次第上。<a id="a-Je"></a>瞿昙，<a id="a-Jf"></a>此御象者，<a id="a-Jg"></a>亦渐次第调御成讫，<a id="a-Jh"></a>谓因钩故。<a id="a-Ji"></a>瞿昙，<a id="a-Jj"></a>此御马者，<a id="a-Jk"></a>亦渐次第调御成讫，<a id="a-Jl"></a>谓因钩故。<a id="a-Jm"></a>瞿昙，<a id="a-Jn"></a>此刹利亦渐次第至成就讫，<a id="a-Jo"></a>谓因捉弓箭故。<a id="a-Jp"></a>瞿昙，<a id="a-Jq"></a>此诸梵志亦渐次第至成就讫，<a id="a-Jr"></a>谓因学经书故。<a id="a-Js"></a>瞿昙，<a id="a-Jt"></a>我等学算数，<a id="a-Ju"></a>以算数存命，<a id="a-Jv"></a>亦渐次第至成就讫。<a id="a-Jw"></a>若有弟子，<a id="a-Jx"></a>或男或女，<a id="a-Jy"></a>始教一一数，<a id="a-Jz"></a>二、<a id="a-K0"></a>二、<a id="a-K1"></a>三、<a id="a-K2"></a>三、<a id="a-K3"></a>十、<a id="a-K4"></a>百、<a id="a-K5"></a>千、<a id="a-K6"></a>万，<a id="a-K7"></a>次第至上。<a id="a-K8"></a>瞿昙，<a id="a-K9"></a>如是我等学算数，<a id="a-KA"></a>以算数存命，<a id="a-KB"></a>渐次第至成讫。<a id="a-KC"></a>沙门瞿昙，<a id="a-KD"></a>此法、<a id="a-KE"></a>律中，<a id="a-KF"></a>云何渐次第作至成就讫？<a id="a-KG"></a>”</p>
  <p id="aKH">世尊告曰：<a id="a-KI"></a>“目揵连，<a id="a-KJ"></a>若有正说渐次第作，<a id="a-KK"></a>乃至成讫，<a id="a-KL"></a>目揵连，<a id="a-KM"></a>我法、<a id="a-KN"></a>律中谓正说。<a id="a-KO"></a>所以者何？<a id="a-KP"></a>目揵连，<a id="a-KQ"></a>我于此法、<a id="a-KR"></a>律渐次第作至成就讫。</p>
  <p id="aKS">“目揵连，<a id="a-KT"></a>若年少比丘初来学道，<a id="a-KU"></a>始入法、<a id="a-KV"></a>律者，<a id="a-KW"></a>如来先教：<a id="a-KX"></a>‘比丘，<a id="a-KY"></a>汝来身护命清净，<a id="a-KZ"></a>口、<a id="a-Ka"></a>意护命清净。<a id="a-Kb"></a>’</p>
  <p id="aKc">“目揵连，<a id="a-Kd"></a>若比丘身护命清净，<a id="a-Ke"></a>口、<a id="a-Kf"></a>意护命清净者，<a id="a-Kg"></a>如来复上教：<a id="a-Kh"></a>‘比丘，<a id="a-Ki"></a>汝来观内身如身，<a id="a-Kj"></a>至观觉、<a id="a-Kk"></a>心、<a id="a-Kl"></a>法如法。<a id="a-Km"></a>’</p>
  <p id="aKn">“目揵连，<a id="a-Ko"></a>若比丘观内身如身，<a id="a-Kp"></a>至观觉、<a id="a-Kq"></a>心、<a id="a-Kr"></a>法如法者，<a id="a-Ks"></a>如来复上教：<a id="a-Kt"></a>‘比丘，<a id="a-Ku"></a>汝来观内身如身，<a id="a-Kv"></a>莫念欲相应念，<a id="a-Kw"></a>至观觉、<a id="a-Kx"></a>心、<a id="a-Ky"></a>法如法，<a id="a-Kz"></a>莫念非法相应念。<a id="a-L0"></a>’</p>
  <p id="aL1">“目揵连，<a id="a-L2"></a>若比丘观内身如身，<a id="a-L3"></a>不念欲相应念，<a id="a-L4"></a>至观觉、<a id="a-L5"></a>心、<a id="a-L6"></a>法如法，<a id="a-L7"></a>不念非法相应念者，<a id="a-L8"></a>如来复上教：<a id="a-L9"></a>‘比丘，<a id="a-LA"></a>汝来守护诸根，<a id="a-LB"></a>常念闭塞，<a id="a-LC"></a>念欲明达，<a id="a-LD"></a>守护念心而得成就，<a id="a-LE"></a>恒起正知。<a id="a-LF"></a>若眼见色，<a id="a-LG"></a>然不受相，<a id="a-LH"></a>亦不味色，<a id="a-LI"></a>谓忿诤故，<a id="a-LJ"></a>守护眼根；<a id="a-LK"></a>心中不生贪伺、<a id="a-LL"></a>忧戚、<a id="a-LM"></a>恶不善法，<a id="a-LN"></a>趣向彼故，<a id="a-LO"></a>守护眼根。<a id="a-LP"></a>如是耳、<a id="a-LQ"></a>鼻、<a id="a-LR"></a>舌、<a id="a-LS"></a>身，<a id="a-LT"></a>若意知法，<a id="a-LU"></a>然不受相，<a id="a-LV"></a>亦不味法，<a id="a-LW"></a>谓忿诤故，<a id="a-LX"></a>守护意根；<a id="a-LY"></a>心中不生贪伺、<a id="a-LZ"></a>忧戚、<a id="a-La"></a>恶不善法，<a id="a-Lb"></a>趣向彼故，<a id="a-Lc"></a>守护意根。<a id="a-Ld"></a>’</p>
  <p id="aLe">“目揵连，<a id="a-Lf"></a>若比丘守护诸根，<a id="a-Lg"></a>常念闭塞，<a id="a-Lh"></a>念欲明达，<a id="a-Li"></a>守护念心而得成就，<a id="a-Lj"></a>恒起正知。<a id="a-Lk"></a>若眼见色，<a id="a-Ll"></a>然不受相，<a id="a-Lm"></a>亦不味色，<a id="a-Ln"></a>谓忿诤故，<a id="a-Lo"></a>守护眼根；<a id="a-Lp"></a>心中不生贪伺、<a id="a-Lq"></a>忧戚、<a id="a-Lr"></a>恶不善法，<a id="a-Ls"></a>趣向彼故，<a id="a-Lt"></a>守护眼根。<a id="a-Lu"></a>如是耳、<a id="a-Lv"></a>鼻、<a id="a-Lw"></a>舌、<a id="a-Lx"></a>身，<a id="a-Ly"></a>若意知法，<a id="a-Lz"></a>然不受相，<a id="a-M0"></a>亦不味法，<a id="a-M1"></a>谓忿诤故，<a id="a-M2"></a>守护意根；<a id="a-M3"></a>心中不生贪伺、<a id="a-M4"></a>忧戚、<a id="a-M5"></a>恶不善法，<a id="a-M6"></a>趣向彼故，<a id="a-M7"></a>守护意根者，<a id="a-M8"></a>如来复上教：<a id="a-M9"></a>‘比丘，<a id="a-MA"></a>汝来正知出入，<a id="a-MB"></a>善观分别，<a id="a-MC"></a>屈伸低仰，<a id="a-MD"></a>仪容庠序，<a id="a-ME"></a>善著僧伽梨及诸衣钵，<a id="a-MF"></a>行住坐卧、<a id="a-MG"></a>眠寤语默，<a id="a-MH"></a>皆正知之。<a id="a-MI"></a>’</p>
  <p id="aMJ">“目揵连，<a id="a-MK"></a>若比丘正知出入，<a id="a-ML"></a>善观分别，<a id="a-MM"></a>屈伸低仰，<a id="a-MN"></a>仪容庠序，<a id="a-MO"></a>善著僧伽梨及诸衣钵，<a id="a-MP"></a>行住坐卧、<a id="a-MQ"></a>眠寤语默，<a id="a-MR"></a>皆正知者，<a id="a-MS"></a>如来复上教：<a id="a-MT"></a>‘比丘，<a id="a-MU"></a>汝来独住远离，<a id="a-MV"></a>在无事处，<a id="a-MW"></a>或至树下空安静处、<a id="a-MX"></a>山岩石室、<a id="a-MY"></a>露地穰积，<a id="a-MZ"></a>或至林中，<a id="a-Ma"></a>或住在冢间。<a id="a-Mb"></a>汝已在无事处，<a id="a-Mc"></a>或至树下空安静处、<a id="a-Md"></a>敷尼师檀，<a id="a-Me"></a>结跏趺坐，<a id="a-Mf"></a>正身正愿，<a id="a-Mg"></a>反念不向，<a id="a-Mh"></a>断除贪伺，<a id="a-Mi"></a>心无有诤。<a id="a-Mj"></a>见他财物、<a id="a-Mk"></a>诸生活具，<a id="a-Ml"></a>莫起贪伺，<a id="a-Mm"></a>欲令我得，<a id="a-Mn"></a>汝于贪伺净除其心。<a id="a-Mo"></a>如是瞋恚、<a id="a-Mp"></a>睡眠、<a id="a-Mq"></a>掉悔、<a id="a-Mr"></a>断疑、<a id="a-Ms"></a>度惑，<a id="a-Mt"></a>于诸善法无有犹豫，<a id="a-Mu"></a>汝于疑惑净除其心。<a id="a-Mv"></a>汝断此五盖、<a id="a-Mw"></a>心秽、<a id="a-Mx"></a>慧羸，<a id="a-My"></a>离欲、<a id="a-Mz"></a>离恶不善之法，<a id="a-N0"></a>至得第四禅成就游。<a id="a-N1"></a>’目揵连，<a id="a-N2"></a>若比丘离欲、<a id="a-N3"></a>离恶不善之法，<a id="a-N4"></a>至得第四禅成就游者，<a id="a-N5"></a>目揵连，<a id="a-N6"></a>如来为诸年少比丘多有所益，<a id="a-N7"></a>谓训诲教诃。<a id="a-N8"></a>目揵连，<a id="a-N9"></a>若有比丘、<a id="a-NA"></a>长老、<a id="a-NB"></a>上尊、<a id="a-NC"></a>旧学梵行，<a id="a-ND"></a>如来复上教，<a id="a-NE"></a>谓究竟讫一切漏尽。<a id="a-NF"></a>”</p>
  <p id="aNG">算数目揵连即复问曰：<a id="a-NH"></a>“沙门瞿昙，<a id="a-NI"></a>一切弟子如是训诲，<a id="a-NJ"></a>如是教诃，<a id="a-NK"></a>尽得究竟智必涅槃耶？<a id="a-NL"></a>”</p>
  <p id="aNM">世尊答曰：<a id="a-NN"></a>“目揵连，<a id="a-NO"></a>不一向得，<a id="a-NP"></a>或有得者，<a id="a-NQ"></a>或不得者。<a id="a-NR"></a>”</p>
  <p id="aNS">算数目揵连复更问曰：<a id="a-NT"></a>“瞿昙，<a id="a-NU"></a>此中何因何缘有涅槃、<a id="a-NV"></a>有涅槃道，<a id="a-NW"></a>沙门瞿昙现在导师，<a id="a-NX"></a>或有比丘如是训诲，<a id="a-NY"></a>如是教诃，<a id="a-NZ"></a>得究竟涅槃，<a id="a-Na"></a>或复不得耶？<a id="a-Nb"></a>”</p>
  <p id="aNc">世尊告曰：<a id="a-Nd"></a>“目揵连，<a id="a-Ne"></a>我还问汝，<a id="a-Nf"></a>随所解答。<a id="a-Ng"></a>目揵连，<a id="a-Nh"></a>于意云何？<a id="a-Ni"></a>汝知王舍城处，<a id="a-Nj"></a>谙彼道耶？<a id="a-Nk"></a>”</p>
  <p id="aNl">算数目揵连答曰：<a id="a-Nm"></a>“唯然，<a id="a-Nn"></a>我知王舍城处，<a id="a-No"></a>亦谙彼道。<a id="a-Np"></a>”</p>
  <p id="aNq">世尊问曰：<a id="a-Nr"></a>“目揵连，<a id="a-Ns"></a>若有人来欲见彼王，<a id="a-Nt"></a>至王舍城，<a id="a-Nu"></a>其人问汝：<a id="a-Nv"></a>‘我欲见王，<a id="a-Nw"></a>至王舍城。<a id="a-Nx"></a>算数目揵连知王舍城处，<a id="a-Ny"></a>谙彼道径，<a id="a-Nz"></a>可示语我耶？<a id="a-O0"></a>’汝告彼人曰：<a id="a-O1"></a>‘从此东行至彼某村，<a id="a-O2"></a>从某村去当至某邑，<a id="a-O3"></a>如是展转至王舍城。<a id="a-O4"></a>若王舍城外有好园林，<a id="a-O5"></a>其地平正，<a id="a-O6"></a>楼观浴池，<a id="a-O7"></a>若干华树，<a id="a-O8"></a>狭长流河，<a id="a-O9"></a>又有清泉尽见尽知。<a id="a-OA"></a>’彼人闻汝语，<a id="a-OB"></a>受汝教已，<a id="a-OC"></a>从此东行，<a id="a-OD"></a>须臾不久，<a id="a-OE"></a>便舍正道，<a id="a-OF"></a>从恶道还；<a id="a-OG"></a>若王舍城外有好园林，<a id="a-OH"></a>其地平正，<a id="a-OI"></a>楼观浴池，<a id="a-OJ"></a>若干华树，<a id="a-OK"></a>狭长流河，<a id="a-OL"></a>又有清泉，<a id="a-OM"></a>彼尽不见，<a id="a-ON"></a>亦不知也。</p>
  <p id="aOO">“复有人来欲见彼王，<a id="a-OP"></a>至王舍城，<a id="a-OQ"></a>其人问汝：<a id="a-OR"></a>‘我欲见王，<a id="a-OS"></a>至王舍城。<a id="a-OT"></a>算数目揵连知王舍城处，<a id="a-OU"></a>谙彼道径，<a id="a-OV"></a>可示语我耶？<a id="a-OW"></a>’汝告彼人曰：<a id="a-OX"></a>‘从此东行至彼某村，<a id="a-OY"></a>从某村去当至某邑，<a id="a-OZ"></a>如是展转至王舍城。<a id="a-Oa"></a>若王舍城外有好园林，<a id="a-Ob"></a>其地平正，<a id="a-Oc"></a>楼观浴池，<a id="a-Od"></a>若干华树，<a id="a-Oe"></a>狭长流河，<a id="a-Of"></a>又有清泉，<a id="a-Og"></a>尽见尽知。<a id="a-Oh"></a>’彼人闻汝语，<a id="a-Oi"></a>受汝教已，<a id="a-Oj"></a>即从此东行至彼某村，<a id="a-Ok"></a>从某村去得至某邑，<a id="a-Ol"></a>如是展转至王舍城；<a id="a-Om"></a>若王舍城外有好园林，<a id="a-On"></a>其地平正，<a id="a-Oo"></a>楼观浴池，<a id="a-Op"></a>若干华树，<a id="a-Oq"></a>狭长流河，<a id="a-Or"></a>又有清泉，<a id="a-Os"></a>尽见尽知。</p>
  <p id="aOt">“目揵连，<a id="a-Ou"></a>此中何因何缘有彼王舍城，<a id="a-Ov"></a>有王舍城道，<a id="a-Ow"></a>汝现在导师，<a id="a-Ox"></a>彼第一人随受汝教，<a id="a-Oy"></a>于后不久，<a id="a-Oz"></a>舍平正道，<a id="a-P0"></a>从恶道还；<a id="a-P1"></a>若王舍城外有好园林，<a id="a-P2"></a>其地平正，<a id="a-P3"></a>楼观浴池，<a id="a-P4"></a>若干华树，<a id="a-P5"></a>狭长流河，<a id="a-P6"></a>又有清泉，<a id="a-P7"></a>彼尽不见，<a id="a-P8"></a>亦不知耶？<a id="a-P9"></a>彼第二人随受汝教，<a id="a-PA"></a>从平正道展转得至于王舍城；<a id="a-PB"></a>若王舍城外有好园林，<a id="a-PC"></a>其地平正，<a id="a-PD"></a>楼观浴池，<a id="a-PE"></a>若干华树，<a id="a-PF"></a>狭长流河，<a id="a-PG"></a>又有清泉，<a id="a-PH"></a>彼尽见尽知耶？<a id="a-PI"></a>”</p>
  <p id="aPJ">算数目揵连答曰：<a id="a-PK"></a>“瞿昙，<a id="a-PL"></a>我都无事。<a id="a-PM"></a>有彼王舍城，<a id="a-PN"></a>有王舍城道，<a id="a-PO"></a>我现在导师，<a id="a-PP"></a>彼第一人不随我教，<a id="a-PQ"></a>舍平正道，<a id="a-PR"></a>从恶道还；<a id="a-PS"></a>若王舍城外有好园林，<a id="a-PT"></a>其地平正，<a id="a-PU"></a>楼观浴池，<a id="a-PV"></a>若干华树，<a id="a-PW"></a>狭长流河，<a id="a-PX"></a>又有清泉，<a id="a-PY"></a>彼尽不见，<a id="a-PZ"></a>亦不知耳！<a id="a-Pa"></a>彼第二人随顺我教，<a id="a-Pb"></a>从平正道展转得至于王舍城；<a id="a-Pc"></a>若王舍城外有好园林，<a id="a-Pd"></a>其地平正，<a id="a-Pe"></a>楼观浴池，<a id="a-Pf"></a>若干华树，<a id="a-Pg"></a>狭长流河，<a id="a-Ph"></a>又有清泉，<a id="a-Pi"></a>彼尽见尽知耳！<a id="a-Pj"></a>”</p>
  <p id="aPk">世尊告曰：<a id="a-Pl"></a>“如是，<a id="a-Pm"></a>目揵连，<a id="a-Pn"></a>我亦无事。<a id="a-Po"></a>有彼涅槃、<a id="a-Pp"></a>有涅槃道，<a id="a-Pq"></a>我为导师，<a id="a-Pr"></a>为诸比丘如是训诲，<a id="a-Ps"></a>如是教诃，<a id="a-Pt"></a>得究竟涅槃，<a id="a-Pu"></a>或有不得。<a id="a-Pv"></a>目揵连，<a id="a-Pw"></a>但各自随比丘所行，<a id="a-Px"></a>尔时世尊便记彼行，<a id="a-Py"></a>谓究竟漏尽耳！<a id="a-Pz"></a>”</p>
  <p id="aQ0">算数目揵连白曰：<a id="a-Q1"></a>“瞿昙，<a id="a-Q2"></a>我已知。<a id="a-Q3"></a>瞿昙，<a id="a-Q4"></a>我已解。<a id="a-Q5"></a>瞿昙，<a id="a-Q6"></a>犹如良地有娑罗林，<a id="a-Q7"></a>彼中有守娑罗林人，<a id="a-Q8"></a>明健不懈，<a id="a-Q9"></a>诸娑罗根以时锄掘，<a id="a-QA"></a>平高填下，<a id="a-QB"></a>粪沃溉灌，<a id="a-QC"></a>不失其时。<a id="a-QD"></a>若其边有秽恶草生，<a id="a-QE"></a>尽拔弃之；<a id="a-QF"></a>若有横曲不调直者，<a id="a-QG"></a>尽落治之。<a id="a-QH"></a>若有极好中直树者，<a id="a-QI"></a>便权养护，<a id="a-QJ"></a>随时锄掘，<a id="a-QK"></a>粪沃溉灌，<a id="a-QL"></a>不失其时，<a id="a-QM"></a>如是良地娑罗树林转茂盛好。<a id="a-QN"></a>瞿昙，<a id="a-QO"></a>如是有人谀谄、<a id="a-QP"></a>欺诳、<a id="a-QQ"></a>极不庶几无信、<a id="a-QR"></a>懈怠、<a id="a-QS"></a>无念、<a id="a-QT"></a>无定、<a id="a-QU"></a>恶慧、<a id="a-QV"></a>心狂、<a id="a-QW"></a>诸根掉乱，<a id="a-QX"></a>持戒宽缓，<a id="a-QY"></a>不广修沙门。<a id="a-QZ"></a>瞿昙，<a id="a-Qa"></a>如是之人不能共事。<a id="a-Qb"></a>所以者何？<a id="a-Qc"></a>瞿昙，<a id="a-Qd"></a>如是人者，<a id="a-Qe"></a>秽污梵行。<a id="a-Qf"></a>瞿昙，<a id="a-Qg"></a>若复有人不有谀谄，<a id="a-Qh"></a>亦不欺诳，<a id="a-Qi"></a>庶几有信，<a id="a-Qj"></a>精进不懈，<a id="a-Qk"></a>有念、<a id="a-Ql"></a>有定，<a id="a-Qm"></a>亦有智慧，<a id="a-Qn"></a>极恭敬戒，<a id="a-Qo"></a>广修沙门。<a id="a-Qp"></a>瞿昙，<a id="a-Qq"></a>如是之人，<a id="a-Qr"></a>能共事也。<a id="a-Qs"></a>所以者何？<a id="a-Qt"></a>瞿昙，<a id="a-Qu"></a>如是人者，<a id="a-Qv"></a>清净梵行。</p>
  <p id="aQw">“瞿昙，<a id="a-Qx"></a>犹诸根香，<a id="a-Qy"></a>沉香为第一。<a id="a-Qz"></a>所以者何？<a id="a-R0"></a>瞿昙，<a id="a-R1"></a>彼沉香者，<a id="a-R2"></a>于诸根香为最上故。<a id="a-R3"></a>瞿昙，<a id="a-R4"></a>犹诸娑罗树香，<a id="a-R5"></a>赤栴檀为第一。<a id="a-R6"></a>所以者何？<a id="a-R7"></a>瞿昙，<a id="a-R8"></a>赤旃檀者于诸娑罗树香为最上故。<a id="a-R9"></a>瞿昙，<a id="a-RA"></a>犹诸水华，<a id="a-RB"></a>青莲华为第一。<a id="a-RC"></a>所以者何？<a id="a-RD"></a>瞿昙，<a id="a-RE"></a>青莲华者于诸水华为最上故。<a id="a-RF"></a>瞿昙，<a id="a-RG"></a>犹诸陆华，<a id="a-RH"></a>修摩那华为第一。<a id="a-RI"></a>所以者何？<a id="a-RJ"></a>瞿昙，<a id="a-RK"></a>修摩那华者于诸陆华为最上故。<a id="a-RL"></a>瞿昙，<a id="a-RM"></a>犹如世中诸有论士，<a id="a-RN"></a>沙门瞿昙为最第一。<a id="a-RO"></a>所以者何？<a id="a-RP"></a>沙门瞿昙论士能伏一切外道异学故。<a id="a-RQ"></a>世尊，<a id="a-RR"></a>我今自归于佛、<a id="a-RS"></a>法及比丘众，<a id="a-RT"></a>惟愿世尊受我为优婆塞！<a id="a-RU"></a>从今日始，<a id="a-RV"></a>终身自归，<a id="a-RW"></a>乃至命尽。<a id="a-RX"></a>”</p>
  <p id="aRY">佛说如是，<a id="a-RZ"></a>算数目揵连及诸比丘闻佛所说，<a id="a-Ra"></a>欢喜奉行。</p>
 </body>
</html>