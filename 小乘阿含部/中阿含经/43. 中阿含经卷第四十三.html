<!doctype html>
<html id="z3IBU8pXG" data-ver="2088">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第四十三</h1>
  <h2 id="a2">根本分别品温泉林天经第四</h2>
  <p id="a3">我闻如是：<a id="a-4"></a>一时，<a id="a-5"></a>佛游王舍城，<a id="a-6"></a>在竹林迦兰哆园。</p>
  <p id="a7">尔时，<a id="a-8"></a>尊者三弥提亦游王舍城，<a id="a-9"></a>住温泉林。<a id="a-A"></a>于是，<a id="a-B"></a>尊者三弥提夜将向旦，<a id="a-C"></a>从房而出，<a id="a-D"></a>往诣温泉，<a id="a-E"></a>脱衣岸上，<a id="a-F"></a>入温泉浴，<a id="a-G"></a>浴已还出，<a id="a-H"></a>拭体著衣。</p>
  <p id="aI">尔时，<a id="a-J"></a>有一天形体极妙，<a id="a-K"></a>色像巍巍，<a id="a-L"></a>夜将向旦，<a id="a-M"></a>往诣尊者三弥提所，<a id="a-N"></a>稽首作礼，<a id="a-O"></a>却住一面。<a id="a-P"></a>彼天色像威神极妙，<a id="a-Q"></a>光明普照。<a id="a-R"></a>于温泉岸，<a id="a-S"></a>彼天却住于一面已，<a id="a-T"></a>白尊者三弥提曰：<a id="a-U"></a>“比丘，<a id="a-V"></a>受持跋地罗帝偈耶？<a id="a-W"></a>”</p>
  <p id="aX">尊者三弥提答彼天曰：<a id="a-Y"></a>“我不受持跋地罗帝偈也。<a id="a-Z"></a>”</p>
  <p id="aa">寻问彼天：<a id="a-b"></a>“汝受持跋地罗帝偈耶？<a id="a-c"></a>”</p>
  <p id="ad">彼天答曰：<a id="a-e"></a>“我亦不受持跋地罗帝偈也。<a id="a-f"></a>”</p>
  <p id="ag">尊者三弥提复问彼天：<a id="a-h"></a>“谁受持跋地罗帝偈耶？<a id="a-i"></a>”</p>
  <p id="aj">彼天答曰：<a id="a-k"></a>“世尊游此王舍城，<a id="a-l"></a>在竹林迦兰哆园，<a id="a-m"></a>彼受持跋地罗帝偈也。<a id="a-n"></a>比丘，<a id="a-o"></a>可往面从世尊，<a id="a-p"></a>善受持诵跋地罗帝偈。<a id="a-q"></a>所以者何？<a id="a-r"></a>跋地罗帝偈者，<a id="a-s"></a>有法有义，<a id="a-t"></a>为梵行本，<a id="a-u"></a>趣智、<a id="a-v"></a>趣觉、<a id="a-w"></a>趣于涅槃，<a id="a-x"></a>族姓者至信、<a id="a-y"></a>舍家、<a id="a-z"></a>无家、<a id="a-10"></a>学道，<a id="a-11"></a>当以跋地罗帝偈善受持诵。<a id="a-12"></a>”</p>
  <p id="a13">彼天说如是，<a id="a-14"></a>稽首尊者三弥提足，<a id="a-15"></a>绕三匝已，<a id="a-16"></a>即彼处没。</p>
  <p id="a17">于是，<a id="a-18"></a>尊者三弥提，<a id="a-19"></a>天没不久往诣佛所，<a id="a-1A"></a>稽首作礼，<a id="a-1B"></a>却坐一面，<a id="a-1C"></a>白曰：<a id="a-1D"></a>“世尊，<a id="a-1E"></a>我于今日夜将向旦出房往诣彼温泉所，<a id="a-1F"></a>脱衣岸上，<a id="a-1G"></a>入温泉浴，<a id="a-1H"></a>浴已便出，<a id="a-1I"></a>住岸拭身。<a id="a-1J"></a>尔时，<a id="a-1K"></a>有一天形体极妙，<a id="a-1L"></a>色像巍巍，<a id="a-1M"></a>夜将向旦，<a id="a-1N"></a>来诣我所，<a id="a-1O"></a>稽首作礼，<a id="a-1P"></a>却住一面。<a id="a-1Q"></a>彼天色像威神极妙，<a id="a-1R"></a>光明普照。<a id="a-1S"></a>于温泉岸，<a id="a-1T"></a>彼天却住于一面已，<a id="a-1U"></a>而白我曰：<a id="a-1V"></a>‘比丘，<a id="a-1W"></a>受持跋地罗帝偈耶？<a id="a-1X"></a>’我答彼天：<a id="a-1Y"></a>‘不受持跋地罗帝偈也。<a id="a-1Z"></a>’我问彼天：<a id="a-1a"></a>‘汝受持跋地罗帝偈耶？<a id="a-1b"></a>’彼天答曰：<a id="a-1c"></a>‘我亦不受持跋地罗帝偈也？<a id="a-1d"></a>’我复问天：<a id="a-1e"></a>‘谁受持跋地罗帝偈耶？<a id="a-1f"></a>’彼天答曰：<a id="a-1g"></a>‘世尊游此王舍城，<a id="a-1h"></a>住竹林迦兰哆园，<a id="a-1i"></a>彼受持跋地罗帝偈也。<a id="a-1j"></a>比丘，<a id="a-1k"></a>可往面从世尊善受持诵跋地罗帝偈。<a id="a-1l"></a>所以者何？<a id="a-1m"></a>跋地罗帝偈者，<a id="a-1n"></a>有义有法，<a id="a-1o"></a>为梵行本，<a id="a-1p"></a>趣智、<a id="a-1q"></a>趣觉、<a id="a-1r"></a>趣于涅槃，<a id="a-1s"></a>族姓者至信、<a id="a-1t"></a>舍家、<a id="a-1u"></a>无家、<a id="a-1v"></a>学道，<a id="a-1w"></a>当以跋地罗帝偈善受持诵。<a id="a-1x"></a>’彼天说如是，<a id="a-1y"></a>稽首我足，<a id="a-1z"></a>绕三匝已，<a id="a-20"></a>即彼处没。<a id="a-21"></a>”</p>
  <p id="a22">世尊问曰：<a id="a-23"></a>“三弥提，<a id="a-24"></a>汝知彼天从何处来？<a id="a-25"></a>彼天名何耶？<a id="a-26"></a>”</p>
  <p id="a27">尊者三弥提答曰：<a id="a-28"></a>“世尊，<a id="a-29"></a>我不知彼天从何所来，<a id="a-2A"></a>亦不知名也。<a id="a-2B"></a>”</p>
  <p id="a2C">世尊告曰：<a id="a-2D"></a>“三弥提，<a id="a-2E"></a>彼天子名正殿，<a id="a-2F"></a>为三十三天军将。<a id="a-2G"></a>”</p>
  <p id="a2H">于是，<a id="a-2I"></a>尊者三弥提白曰：<a id="a-2J"></a>“世尊，<a id="a-2K"></a>今正是时。<a id="a-2L"></a>善逝，<a id="a-2M"></a>今正是时。<a id="a-2N"></a>若世尊为诸比丘说跋地罗帝偈者，<a id="a-2O"></a>诸比丘从世尊闻已，<a id="a-2P"></a>当善受持。<a id="a-2Q"></a>”</p>
  <p id="a2R">世尊告曰：<a id="a-2S"></a>“三弥提，<a id="a-2T"></a>谛听！<a id="a-2U"></a>谛听！<a id="a-2V"></a>善思念之，<a id="a-2W"></a>我当为汝说。<a id="a-2X"></a>”</p>
  <p id="a2Y">尊者三弥提白曰：<a id="a-2Z"></a>“唯然。<a id="a-2a"></a>”</p>
  <p id="a2b">时，<a id="a-2c"></a>诸比丘受教而听，<a id="a-2d"></a>佛言：</p>
  <p id="a2e">“慎莫念过去，<a id="a-2f"></a>亦勿愿未来，</p>
  <p id="a2g">过去事已灭，<a id="a-2h"></a>未来复未至。</p>
  <p id="a2i">现在所有法，<a id="a-2j"></a>彼亦当为思，</p>
  <p id="a2k">念无有坚强，<a id="a-2l"></a>慧者觉如是。</p>
  <p id="a2m">若作圣人行，<a id="a-2n"></a>孰知愁于死？</p>
  <p id="a2o">我要不会彼，<a id="a-2p"></a>大苦灾患终。</p>
  <p id="a2q">如是行精勤，<a id="a-2r"></a>昼夜无懈怠，</p>
  <p id="a2s">是故常当说，<a id="a-2t"></a>跋地罗帝偈。<a id="a-2u"></a>”</p>
  <p id="a2v">佛说如是，<a id="a-2w"></a>即从座起，<a id="a-2x"></a>入室宴坐。<a id="a-2y"></a>于是，<a id="a-2z"></a>诸比丘便作是念：<a id="a-30"></a>“诸贤当知，<a id="a-31"></a>世尊略说此教，<a id="a-32"></a>不广分别，<a id="a-33"></a>即从座起，<a id="a-34"></a>人室宴坐：</p>
  <p id="a35">“‘慎莫念过去，<a id="a-36"></a>亦勿愿未来，</p>
  <p id="a37">过去事已灭，<a id="a-38"></a>未来复未至。</p>
  <p id="a39">现在所有法，<a id="a-3A"></a>彼亦当为思，</p>
  <p id="a3B">念无有坚强，<a id="a-3C"></a>慧者觉如是。</p>
  <p id="a3D">若作圣人行，<a id="a-3E"></a>孰知愁于死？</p>
  <p id="a3F">我要不会彼，<a id="a-3G"></a>大苦灾患终。</p>
  <p id="a3H">如是行精勤，<a id="a-3I"></a>昼夜无懈怠，</p>
  <p id="a3J">是故常当说，<a id="a-3K"></a>跋地罗帝偈。<a id="a-3L"></a>’”</p>
  <p id="a3M">彼复作是念：<a id="a-3N"></a>“诸贤谁能广分别世尊向所略说义？<a id="a-3O"></a>”彼复作是念：<a id="a-3P"></a>“尊者大迦旃延常为世尊之所称誉，<a id="a-3Q"></a>及诸智梵行人。<a id="a-3R"></a>尊者大迦旃延能广分别世尊向所略说义。<a id="a-3S"></a>诸贤共往诣尊者大迦旃延所，<a id="a-3T"></a>请说此义。<a id="a-3U"></a>若尊者大迦旃延为分别者，<a id="a-3V"></a>我等当善受持。<a id="a-3W"></a>”</p>
  <p id="a3X">于是，<a id="a-3Y"></a>诸比丘往诣尊者大迦旃延所，<a id="a-3Z"></a>共相问讯，<a id="a-3a"></a>却坐一面，<a id="a-3b"></a>白曰：<a id="a-3c"></a>“尊者大迦旃延当知，<a id="a-3d"></a>世尊略说此教，<a id="a-3e"></a>不广分别，<a id="a-3f"></a>即从座起，<a id="a-3g"></a>入室宴坐：</p>
  <p id="a3h">“‘慎莫念过去，<a id="a-3i"></a>亦勿愿未来，</p>
  <p id="a3j">过去事已灭，<a id="a-3k"></a>未来复未至。</p>
  <p id="a3l">现在所有法，<a id="a-3m"></a>彼亦当为思，</p>
  <p id="a3n">念无有坚强，<a id="a-3o"></a>慧者觉如是。</p>
  <p id="a3p">若作圣人行，<a id="a-3q"></a>孰知愁于死？</p>
  <p id="a3r">我要不会彼，<a id="a-3s"></a>大苦灾患终。</p>
  <p id="a3t">如是行精勤，<a id="a-3u"></a>昼夜无懈怠，</p>
  <p id="a3v">是故常当说，<a id="a-3w"></a>跋地罗帝偈。<a id="a-3x"></a>’</p>
  <p id="a3y">“我等便作是念：<a id="a-3z"></a>‘诸贤谁能广分别世尊向所略说义？<a id="a-40"></a>’我等复作是念：<a id="a-41"></a>‘尊者大迦旃延常为世尊之所称誉，<a id="a-42"></a>及诸智梵行人。<a id="a-43"></a>尊者大迦旃延能广分别世尊向所略说义。<a id="a-44"></a>’惟愿尊者大迦旃延为慈愍故而广说之！<a id="a-45"></a>”</p>
  <p id="a46">尊者大迦旃延告曰：<a id="a-47"></a>“诸贤，<a id="a-48"></a>听我说喻，<a id="a-49"></a>慧者闻喻则解其义。<a id="a-4A"></a>诸贤，<a id="a-4B"></a>犹如有人欲得求实，<a id="a-4C"></a>为求实故，<a id="a-4D"></a>持斧入林。<a id="a-4E"></a>彼见大树成根、<a id="a-4F"></a>茎、<a id="a-4G"></a>节、<a id="a-4H"></a>枝、<a id="a-4I"></a>叶、<a id="a-4J"></a>华、<a id="a-4K"></a>实，<a id="a-4L"></a>彼人不触根、<a id="a-4M"></a>茎、<a id="a-4N"></a>节、<a id="a-4O"></a>实，<a id="a-4P"></a>但触枝、<a id="a-4Q"></a>叶。<a id="a-4R"></a>诸贤所说亦复如是，<a id="a-4S"></a>世尊现在，<a id="a-4T"></a>舍来就我而问此义。<a id="a-4U"></a>所以者何？<a id="a-4V"></a>诸贤，<a id="a-4W"></a>当知世尊是眼、<a id="a-4X"></a>是智、<a id="a-4Y"></a>是义，<a id="a-4Z"></a>是法、<a id="a-4a"></a>法主、<a id="a-4b"></a>法将，<a id="a-4c"></a>说真谛义，<a id="a-4d"></a>现一切义由彼世尊。<a id="a-4e"></a>诸贤应往诣世尊所而问此义：<a id="a-4f"></a>‘世尊，<a id="a-4g"></a>此云何？<a id="a-4h"></a>此何义？<a id="a-4i"></a>’如世尊说者，<a id="a-4j"></a>诸贤等当善受持。<a id="a-4k"></a>”</p>
  <p id="a4l">时，<a id="a-4m"></a>诸比丘白曰：<a id="a-4n"></a>“唯然，<a id="a-4o"></a>尊者大迦旃延，<a id="a-4p"></a>世尊是眼、<a id="a-4q"></a>是智、<a id="a-4r"></a>是义，<a id="a-4s"></a>是法、<a id="a-4t"></a>法主、<a id="a-4u"></a>法将，<a id="a-4v"></a>说真谛义，<a id="a-4w"></a>现一切义由彼世尊，<a id="a-4x"></a>我等往诣世尊所而问此义：<a id="a-4y"></a>‘世尊，<a id="a-4z"></a>此云何？<a id="a-50"></a>此何义？<a id="a-51"></a>’如世尊说者，<a id="a-52"></a>我等当善受持。<a id="a-53"></a>然尊者大迦旃延常为世尊之所称誉，<a id="a-54"></a>及诸智梵行人。<a id="a-55"></a>尊者大迦旃延能广分别世尊向所略说义，<a id="a-56"></a>惟愿尊者大迦旃延为慈愍故而广说之！<a id="a-57"></a>”</p>
  <p id="a58">尊者大迦旃延告诸比丘：<a id="a-59"></a>“诸贤等共听我所说。<a id="a-5A"></a>诸贤，<a id="a-5B"></a>云何比丘念过去耶？<a id="a-5C"></a>诸贤，<a id="a-5D"></a>比丘实有眼知色可喜、<a id="a-5E"></a>意所念，<a id="a-5F"></a>爱色，<a id="a-5G"></a>欲相应，<a id="a-5H"></a>心乐，<a id="a-5I"></a>扪摸本，<a id="a-5J"></a>本即过去也。<a id="a-5K"></a>彼为过去识欲染著，<a id="a-5L"></a>因识欲染著已，<a id="a-5M"></a>则便乐彼；<a id="a-5N"></a>因乐彼已，<a id="a-5O"></a>便念过去。<a id="a-5P"></a>如是耳、<a id="a-5Q"></a>鼻、<a id="a-5R"></a>舌、<a id="a-5S"></a>身，<a id="a-5T"></a>实有意知法可喜、<a id="a-5U"></a>意所念，<a id="a-5V"></a>爱法，<a id="a-5W"></a>欲相应，<a id="a-5X"></a>心乐，<a id="a-5Y"></a>扪摸本，<a id="a-5Z"></a>本即过去也。<a id="a-5a"></a>彼为过去识欲染著，<a id="a-5b"></a>因识欲染著已，<a id="a-5c"></a>则便乐彼；<a id="a-5d"></a>因乐彼已，<a id="a-5e"></a>便念过去。<a id="a-5f"></a>诸贤，<a id="a-5g"></a>如是比丘念过去也。</p>
  <p id="a5h">“诸贤，<a id="a-5i"></a>云何比丘不念过去？<a id="a-5j"></a>诸贤，<a id="a-5k"></a>比丘实有眼知色可喜、<a id="a-5l"></a>意所念，<a id="a-5m"></a>爱色，<a id="a-5n"></a>欲相应，<a id="a-5o"></a>心乐，<a id="a-5p"></a>扪摸本，<a id="a-5q"></a>本即过去也。<a id="a-5r"></a>彼为过去识不欲染著，<a id="a-5s"></a>因识不欲染著已，<a id="a-5t"></a>则便不乐彼；<a id="a-5u"></a>因不乐彼已，<a id="a-5v"></a>便不念过去。<a id="a-5w"></a>如是耳、<a id="a-5x"></a>鼻、<a id="a-5y"></a>舌、<a id="a-5z"></a>身，<a id="a-60"></a>实有意知法可喜、<a id="a-61"></a>意所念，<a id="a-62"></a>爱法，<a id="a-63"></a>欲相应，<a id="a-64"></a>心乐，<a id="a-65"></a>扪摸本，<a id="a-66"></a>本即过去也。<a id="a-67"></a>彼为过去识不欲染著，<a id="a-68"></a>因识不欲染著已，<a id="a-69"></a>则便不乐彼；<a id="a-6A"></a>因不乐彼已，<a id="a-6B"></a>便不念过去。<a id="a-6C"></a>诸贤，<a id="a-6D"></a>如是比丘不念过去也。</p>
  <p id="a6E">“诸贤，<a id="a-6F"></a>云何比丘愿未来耶？<a id="a-6G"></a>诸贤，<a id="a-6H"></a>比丘若有眼、<a id="a-6I"></a>色、<a id="a-6J"></a>眼识未来者，<a id="a-6K"></a>彼未得欲得，<a id="a-6L"></a>已得心愿，<a id="a-6M"></a>因心愿已，<a id="a-6N"></a>则便乐彼；<a id="a-6O"></a>因乐彼已，<a id="a-6P"></a>便愿未来。<a id="a-6Q"></a>如是耳、<a id="a-6R"></a>鼻、<a id="a-6S"></a>舌、<a id="a-6T"></a>身，<a id="a-6U"></a>若有意、<a id="a-6V"></a>法、<a id="a-6W"></a>意识未来者，<a id="a-6X"></a>未得欲得，<a id="a-6Y"></a>已得心愿，<a id="a-6Z"></a>因心愿已，<a id="a-6a"></a>则便乐彼；<a id="a-6b"></a>因乐彼已，<a id="a-6c"></a>便愿未来。<a id="a-6d"></a>诸贤，<a id="a-6e"></a>如是比丘愿未来也。</p>
  <p id="a6f">“诸贤，<a id="a-6g"></a>云何比丘不愿未来？<a id="a-6h"></a>诸贤，<a id="a-6i"></a>比丘若有眼、<a id="a-6j"></a>色、<a id="a-6k"></a>眼识未来者，<a id="a-6l"></a>未得不欲得，<a id="a-6m"></a>已得心不愿，<a id="a-6n"></a>因心不愿已，<a id="a-6o"></a>则便不乐彼；<a id="a-6p"></a>因不乐彼已，<a id="a-6q"></a>便不愿未来。<a id="a-6r"></a>如是耳、<a id="a-6s"></a>鼻、<a id="a-6t"></a>舌、<a id="a-6u"></a>身，<a id="a-6v"></a>若有意、<a id="a-6w"></a>法、<a id="a-6x"></a>意识未来者，<a id="a-6y"></a>未得不欲得，<a id="a-6z"></a>已得心不愿，<a id="a-70"></a>因心不愿已，<a id="a-71"></a>则便不乐彼；<a id="a-72"></a>因不乐彼已，<a id="a-73"></a>便不愿未来。<a id="a-74"></a>诸贤，<a id="a-75"></a>如是比丘不愿未来也。</p>
  <p id="a76">“诸贤，<a id="a-77"></a>云何比丘受现在法？<a id="a-78"></a>诸贤，<a id="a-79"></a>比丘若有眼、<a id="a-7A"></a>色、<a id="a-7B"></a>眼识现在者，<a id="a-7C"></a>彼于现在识欲染著，<a id="a-7D"></a>因识欲染著已，<a id="a-7E"></a>则便乐彼；<a id="a-7F"></a>因乐彼已，<a id="a-7G"></a>便受现在法。<a id="a-7H"></a>如是耳、<a id="a-7I"></a>鼻、<a id="a-7J"></a>舌、<a id="a-7K"></a>身，<a id="a-7L"></a>若有意、<a id="a-7M"></a>法、<a id="a-7N"></a>意识现在者，<a id="a-7O"></a>彼于现在识欲染著，<a id="a-7P"></a>因识欲染著已，<a id="a-7Q"></a>则便乐彼；<a id="a-7R"></a>因乐彼已，<a id="a-7S"></a>便受现在法。<a id="a-7T"></a>诸贤，<a id="a-7U"></a>如是比丘受现在法也。</p>
  <p id="a7V">“诸贤，<a id="a-7W"></a>云何比丘不受现在法？<a id="a-7X"></a>诸贤，<a id="a-7Y"></a>比丘若有眼、<a id="a-7Z"></a>色、<a id="a-7a"></a>眼识现在者，<a id="a-7b"></a>彼于现在识不欲染著，<a id="a-7c"></a>因识不欲染著已，<a id="a-7d"></a>则便不乐彼；<a id="a-7e"></a>因不乐彼已，<a id="a-7f"></a>便不受现在法。<a id="a-7g"></a>如是耳、<a id="a-7h"></a>鼻、<a id="a-7i"></a>舌、<a id="a-7j"></a>身，<a id="a-7k"></a>若有意、<a id="a-7l"></a>法、<a id="a-7m"></a>意识现在者，<a id="a-7n"></a>彼于现在识不欲染著，<a id="a-7o"></a>因识不欲染著已，<a id="a-7p"></a>则便不乐彼；<a id="a-7q"></a>因不乐彼已，<a id="a-7r"></a>便不受现在法。<a id="a-7s"></a>诸贤，<a id="a-7t"></a>如是比丘不受现在法。</p>
  <p id="a7u">“诸贤，<a id="a-7v"></a>谓世尊略说此教，<a id="a-7w"></a>不广分别，<a id="a-7x"></a>即从座起，<a id="a-7y"></a>入室宴坐：</p>
  <p id="a7z">“‘慎莫念过去，<a id="a-80"></a>亦勿愿未来，</p>
  <p id="a81">过去事已灭，<a id="a-82"></a>未来复未至。</p>
  <p id="a83">现在所有法，<a id="a-84"></a>彼亦当为思，</p>
  <p id="a85">念无有坚强，<a id="a-86"></a>慧者觉如是。</p>
  <p id="a87">若作圣人行，<a id="a-88"></a>孰知愁于死？</p>
  <p id="a89">我要不会彼，<a id="a-8A"></a>大苦灾患终。</p>
  <p id="a8B">如是行精勤，<a id="a-8C"></a>昼夜无懈怠，</p>
  <p id="a8D">是故常当说，<a id="a-8E"></a>跋地罗帝偈。<a id="a-8F"></a>’</p>
  <p id="a8G">“此世尊略说，<a id="a-8H"></a>不广分别，<a id="a-8I"></a>我以此句、<a id="a-8J"></a>以此文广说如是。<a id="a-8K"></a>诸贤，<a id="a-8L"></a>可往向佛具陈。<a id="a-8M"></a>若如世尊所说义者，<a id="a-8N"></a>诸贤等便可共受持。<a id="a-8O"></a>”</p>
  <p id="a8P">于是，<a id="a-8Q"></a>诸比丘闻尊者大迦旃延所说，<a id="a-8R"></a>善受持诵，<a id="a-8S"></a>即从座起，<a id="a-8T"></a>绕尊者大迦旃延三匝而去；<a id="a-8U"></a>往诣佛所，<a id="a-8V"></a>稽首作礼，<a id="a-8W"></a>却坐一面，<a id="a-8X"></a>白曰：<a id="a-8Y"></a>“世尊，<a id="a-8Z"></a>向世尊略说此教，<a id="a-8a"></a>不广分别，<a id="a-8b"></a>即从座起，<a id="a-8c"></a>入室宴坐。<a id="a-8d"></a>尊者大迦旃延以此句、<a id="a-8e"></a>以此文而广说之。<a id="a-8f"></a>”</p>
  <p id="a8g">世尊闻已，<a id="a-8h"></a>叹曰：<a id="a-8i"></a>“善哉！<a id="a-8j"></a>善哉！<a id="a-8k"></a>我弟子中有眼、<a id="a-8l"></a>有智、<a id="a-8m"></a>有法、<a id="a-8n"></a>有义。<a id="a-8o"></a>所以者何？<a id="a-8p"></a>谓师为弟子略说此教，<a id="a-8q"></a>不广分别，<a id="a-8r"></a>彼弟子以此句、<a id="a-8s"></a>以此文而广说之。<a id="a-8t"></a>如迦旃延比丘所说，<a id="a-8u"></a>汝等应当如是受持！<a id="a-8v"></a>所以者何？<a id="a-8w"></a>以说观义应如是也。<a id="a-8x"></a>”</p>
  <p id="a8y">佛说如是，<a id="a-8z"></a>彼诸比丘闻佛所说，<a id="a-90"></a>欢喜奉行。</p>
  <p data-pb></p>
  <h2 id="a91">根本分别品释中禅室尊经第五</h2>
  <p id="a92">我闻如是：<a id="a-93"></a>一时，<a id="a-94"></a>佛游舍卫国，<a id="a-95"></a>在胜林给孤独园。</p>
  <p id="a96">尔时，<a id="a-97"></a>尊者卢夷强耆游于释中，<a id="a-98"></a>在无事禅室。<a id="a-99"></a>于是，<a id="a-9A"></a>尊者卢夷强耆夜将向旦，<a id="a-9B"></a>从彼禅室出，<a id="a-9C"></a>在露地禅室荫中，<a id="a-9D"></a>于绳床上敷尼师檀，<a id="a-9E"></a>结跏趺坐。</p>
  <p id="a9F">尔时，<a id="a-9G"></a>有一天形体极妙，<a id="a-9H"></a>色像巍巍，<a id="a-9I"></a>夜将向旦，<a id="a-9J"></a>往诣尊者卢夷强耆所，<a id="a-9K"></a>稽首作礼，<a id="a-9L"></a>却住一面。<a id="a-9M"></a>彼天色像威神极妙，<a id="a-9N"></a>光明普照。<a id="a-9O"></a>于其禅室，<a id="a-9P"></a>彼天却住于一面已，<a id="a-9Q"></a>白尊者卢夷强耆曰：<a id="a-9R"></a>“比丘，<a id="a-9S"></a>受持跋地罗帝偈及其义耶？<a id="a-9T"></a>”</p>
  <p id="a9U">尊者卢夷强耆答彼天曰：<a id="a-9V"></a>“我不受持跋地罗帝偈，<a id="a-9W"></a>亦不受义。<a id="a-9X"></a>”</p>
  <p id="a9Y">寻问彼天：<a id="a-9Z"></a>“汝受持跋地罗帝偈及其义耶？<a id="a-9a"></a>”</p>
  <p id="a9b">彼天答曰：<a id="a-9c"></a>“我受持跋地罗帝偈，<a id="a-9d"></a>然不受义。<a id="a-9e"></a>”</p>
  <p id="a9f">尊者卢夷强耆复问彼天：<a id="a-9g"></a>“云何受持跋地罗帝偈而不受义耶？<a id="a-9h"></a>”</p>
  <p id="a9i">彼天答曰：<a id="a-9j"></a>“一时，<a id="a-9k"></a>世尊游王舍城，<a id="a-9l"></a>住竹林迦兰哆园。<a id="a-9m"></a>尔时，<a id="a-9n"></a>世尊为诸比丘说跋地罗帝偈：</p>
  <p id="a9o">“‘慎莫念过去，<a id="a-9p"></a>亦勿愿未来，</p>
  <p id="a9q">过去事已灭，<a id="a-9r"></a>未来复未至。</p>
  <p id="a9s">现在所有法，<a id="a-9t"></a>彼亦当为思，</p>
  <p id="a9u">念无有坚强，<a id="a-9v"></a>慧者觉如是。</p>
  <p id="a9w">若作圣人行，<a id="a-9x"></a>孰知愁于死？</p>
  <p id="a9y">我要不会彼，<a id="a-9z"></a>大苦灾患终。</p>
  <p id="aA0">如是行精勤，<a id="a-A1"></a>昼夜无懈怠，</p>
  <p id="aA2">是故常当说，<a id="a-A3"></a>跋地罗帝偈。<a id="a-A4"></a>’</p>
  <p id="aA5">“比丘，<a id="a-A6"></a>我如是受持跋地罗帝偈，<a id="a-A7"></a>不受持义。<a id="a-A8"></a>”</p>
  <p id="aA9">尊者卢夷强耆复问彼天：<a id="a-AA"></a>“谁受持跋地罗帝偈及其义耶？<a id="a-AB"></a>”</p>
  <p id="aAC">彼天答曰：<a id="a-AD"></a>“佛游舍卫国，<a id="a-AE"></a>在胜林给孤独园，<a id="a-AF"></a>彼受持跋地罗帝偈及其义也。<a id="a-AG"></a>比丘，<a id="a-AH"></a>可往面从世尊，<a id="a-AI"></a>善受持诵跋地罗帝偈及其义也。<a id="a-AJ"></a>所以者何？<a id="a-AK"></a>跋地罗帝偈及其义者，<a id="a-AL"></a>有义有法，<a id="a-AM"></a>为梵行本，<a id="a-AN"></a>趣智、<a id="a-AO"></a>趣觉、<a id="a-AP"></a>趣于涅槃，<a id="a-AQ"></a>族姓者至信、<a id="a-AR"></a>舍家、<a id="a-AS"></a>无家、<a id="a-AT"></a>学道，<a id="a-AU"></a>当以跋地罗帝偈及其义善受持诵。<a id="a-AV"></a>”</p>
  <p id="aAW">彼天说如是，<a id="a-AX"></a>稽首尊者卢夷强耆足，<a id="a-AY"></a>绕三匝已，<a id="a-AZ"></a>即彼处没。</p>
  <p id="aAa">天没不久，<a id="a-Ab"></a>于是，<a id="a-Ac"></a>尊者卢夷强耆在释中受夏坐讫，<a id="a-Ad"></a>过三月已，<a id="a-Ae"></a>补治衣竟，<a id="a-Af"></a>摄衣持钵，<a id="a-Ag"></a>往诣舍卫国。<a id="a-Ah"></a>展转进前，<a id="a-Ai"></a>至舍卫国，<a id="a-Aj"></a>住胜林给孤独园。</p>
  <p id="aAk">尔时，<a id="a-Al"></a>尊者卢夷强耆往诣佛所，<a id="a-Am"></a>稽首作礼，<a id="a-An"></a>却坐一面，<a id="a-Ao"></a>白曰：<a id="a-Ap"></a>“世尊，<a id="a-Aq"></a>我一时游于释中，<a id="a-Ar"></a>在无事禅室。<a id="a-As"></a>世尊，<a id="a-At"></a>我于尔时夜将向旦，<a id="a-Au"></a>从彼禅室出，<a id="a-Av"></a>在露地禅室荫中，<a id="a-Aw"></a>于绳床上敷尼师檀，<a id="a-Ax"></a>结跏趺坐。<a id="a-Ay"></a>尔时，<a id="a-Az"></a>有一天形体极妙，<a id="a-B0"></a>色像巍巍，<a id="a-B1"></a>夜将向旦，<a id="a-B2"></a>来诣我所，<a id="a-B3"></a>稽首作礼，<a id="a-B4"></a>却住一面。<a id="a-B5"></a>彼天色像威神极妙，<a id="a-B6"></a>光明普照。<a id="a-B7"></a>于其禅室，<a id="a-B8"></a>彼天却住于一面已，<a id="a-B9"></a>而白我曰：<a id="a-BA"></a>‘比丘，<a id="a-BB"></a>受持跋地罗帝偈及其义耶？<a id="a-BC"></a>’我答彼天：<a id="a-BD"></a>‘不受持跋地罗帝偈，<a id="a-BE"></a>亦不受义。<a id="a-BF"></a>’寻问彼天：<a id="a-BG"></a>‘汝受持跋地罗帝偈及其义耶？<a id="a-BH"></a>’彼天答曰：<a id="a-BI"></a>‘我受持跋地罗帝偈，<a id="a-BJ"></a>然不受义。<a id="a-BK"></a>’我复问天：<a id="a-BL"></a>‘云何受持跋地罗帝偈而不受义耶？<a id="a-BM"></a>’天答我曰：<a id="a-BN"></a>‘一时，<a id="a-BO"></a>佛游王舍城，<a id="a-BP"></a>住竹林迦兰哆园，<a id="a-BQ"></a>尔时，<a id="a-BR"></a>世尊为诸比丘说跋地罗帝偈：</p>
  <p id="aBS">“‘“慎莫念过去，<a id="a-BT"></a>亦勿愿未来，</p>
  <p id="aBU">过去事已灭，<a id="a-BV"></a>未来复未至。</p>
  <p id="aBW">现在所有法，<a id="a-BX"></a>彼亦当为思，</p>
  <p id="aBY">念无有坚强，<a id="a-BZ"></a>慧者觉如是。</p>
  <p id="aBa">若作圣人行，<a id="a-Bb"></a>孰知愁于死？</p>
  <p id="aBc">我要不会彼，<a id="a-Bd"></a>大苦灾患终。</p>
  <p id="aBe">如是行精勤，<a id="a-Bf"></a>昼夜不懈怠，</p>
  <p id="aBg">是故常当说，<a id="a-Bh"></a>跋地罗帝偈。<a id="a-Bi"></a>”</p>
  <p id="aBj">“‘比丘，<a id="a-Bk"></a>我如是受持拔地罗帝偈，<a id="a-Bl"></a>不受持义也。<a id="a-Bm"></a>’我复问天：<a id="a-Bn"></a>‘谁受持跋地罗帝偈及其义耶？<a id="a-Bo"></a>’天答我曰：<a id="a-Bp"></a>‘佛游舍卫国，<a id="a-Bq"></a>在胜林给孤独园，<a id="a-Br"></a>彼受持跋地罗帝偈及其义也。<a id="a-Bs"></a>比丘，<a id="a-Bt"></a>可往面从世尊，<a id="a-Bu"></a>善受持诵跋地罗帝偈及其义也。<a id="a-Bv"></a>所以者何？<a id="a-Bw"></a>跋地罗帝偈及其义者，<a id="a-Bx"></a>有义有法，<a id="a-By"></a>为梵行本，<a id="a-Bz"></a>趣智、<a id="a-C0"></a>趣觉、<a id="a-C1"></a>趣于涅槃，<a id="a-C2"></a>族姓者至信、<a id="a-C3"></a>舍家、<a id="a-C4"></a>无家、<a id="a-C5"></a>学道，<a id="a-C6"></a>当以跋地罗帝偈及其义善受持诵。<a id="a-C7"></a>’彼天说如是，<a id="a-C8"></a>稽首我足，<a id="a-C9"></a>绕三匝已，<a id="a-CA"></a>即彼处没。<a id="a-CB"></a>”</p>
  <p id="aCC">于是，<a id="a-CD"></a>世尊问尊者卢夷强耆：<a id="a-CE"></a>“汝知彼天从何处来？<a id="a-CF"></a>彼天名何耶？<a id="a-CG"></a>”</p>
  <p id="aCH">尊者卢夷强耆答曰：<a id="a-CI"></a>“世尊，<a id="a-CJ"></a>我不知彼天从何处来，<a id="a-CK"></a>亦不知名也。<a id="a-CL"></a>”</p>
  <p id="aCM">世尊告曰：<a id="a-CN"></a>“强耆，<a id="a-CO"></a>彼天子名般那，<a id="a-CP"></a>为三十三天军将。<a id="a-CQ"></a>”</p>
  <p id="aCR">彼时，<a id="a-CS"></a>尊者卢夷强耆白曰：<a id="a-CT"></a>“世尊，<a id="a-CU"></a>今正是时。<a id="a-CV"></a>善逝，<a id="a-CW"></a>今正是时。<a id="a-CX"></a>若世尊为诸比丘说跋地罗帝偈及其义者，<a id="a-CY"></a>诸比丘从世尊闻已，<a id="a-CZ"></a>当善受持。<a id="a-Ca"></a>”</p>
  <p id="aCb">世尊告曰：<a id="a-Cc"></a>“强耆，<a id="a-Cd"></a>谛听！<a id="a-Ce"></a>善思念之，<a id="a-Cf"></a>我当为汝广说其义。<a id="a-Cg"></a>”</p>
  <p id="aCh">尊者卢夷强耆白曰：<a id="a-Ci"></a>“唯然，<a id="a-Cj"></a>当受教听。<a id="a-Ck"></a>”</p>
  <p id="aCl">佛言：</p>
  <p id="aCm">“慎莫念过去，<a id="a-Cn"></a>亦勿愿未来，</p>
  <p id="aCo">过去事已灭，<a id="a-Cp"></a>未来复未至。</p>
  <p id="aCq">现在所有法，<a id="a-Cr"></a>彼亦当为思，</p>
  <p id="aCs">念无有坚强，<a id="a-Ct"></a>慧者觉如是。</p>
  <p id="aCu">若作圣人行，<a id="a-Cv"></a>孰知愁于死？</p>
  <p id="aCw">我要不会彼，<a id="a-Cx"></a>大苦灾患终。</p>
  <p id="aCy">如是行精勤，<a id="a-Cz"></a>昼夜无懈怠，</p>
  <p id="aD0">是故常当说，<a id="a-D1"></a>跋地罗帝偈。</p>
  <p id="aD2">“强耆，<a id="a-D3"></a>云何比丘念过去耶？<a id="a-D4"></a>若比丘乐过去色，<a id="a-D5"></a>欲、<a id="a-D6"></a>著、<a id="a-D7"></a>住；<a id="a-D8"></a>乐过去觉、<a id="a-D9"></a>想、<a id="a-DA"></a>行、<a id="a-DB"></a>识，<a id="a-DC"></a>欲、<a id="a-DD"></a>著、<a id="a-DE"></a>住，<a id="a-DF"></a>如是比丘念过去也。<a id="a-DG"></a>强耆，<a id="a-DH"></a>云何比丘不念过去？<a id="a-DI"></a>若比丘不乐过去色，<a id="a-DJ"></a>不欲、<a id="a-DK"></a>不著、<a id="a-DL"></a>不住；<a id="a-DM"></a>不乐过去觉、<a id="a-DN"></a>想、<a id="a-DO"></a>行、<a id="a-DP"></a>识，<a id="a-DQ"></a>不欲、<a id="a-DR"></a>不著、<a id="a-DS"></a>不住，<a id="a-DT"></a>如是比丘不念过去。</p>
  <p id="aDU">“强耆，<a id="a-DV"></a>云何比丘愿未来耶？<a id="a-DW"></a>若比丘乐未来色，<a id="a-DX"></a>欲、<a id="a-DY"></a>著、<a id="a-DZ"></a>住；<a id="a-Da"></a>乐未来觉、<a id="a-Db"></a>想、<a id="a-Dc"></a>行、<a id="a-Dd"></a>识，<a id="a-De"></a>欲、<a id="a-Df"></a>著、<a id="a-Dg"></a>住，<a id="a-Dh"></a>如是比丘愿未来也。<a id="a-Di"></a>强耆，<a id="a-Dj"></a>云何比丘不愿未来？<a id="a-Dk"></a>若比丘不乐未来色，<a id="a-Dl"></a>不欲、<a id="a-Dm"></a>不著、<a id="a-Dn"></a>不住；<a id="a-Do"></a>不乐未来觉、<a id="a-Dp"></a>想、<a id="a-Dq"></a>行、<a id="a-Dr"></a>识，<a id="a-Ds"></a>不欲、<a id="a-Dt"></a>不著、<a id="a-Du"></a>不住，<a id="a-Dv"></a>如是比丘不愿未来。</p>
  <p id="aDw">“强耆，<a id="a-Dx"></a>云何比丘受现在法？<a id="a-Dy"></a>若比丘乐现在色，<a id="a-Dz"></a>欲、<a id="a-E0"></a>著、<a id="a-E1"></a>住；<a id="a-E2"></a>乐现在觉、<a id="a-E3"></a>想、<a id="a-E4"></a>行、<a id="a-E5"></a>识，<a id="a-E6"></a>欲、<a id="a-E7"></a>著、<a id="a-E8"></a>住，<a id="a-E9"></a>如是比丘受现在法。<a id="a-EA"></a>强耆，<a id="a-EB"></a>云何比丘不受现在法？<a id="a-EC"></a>若比丘不乐现在色，<a id="a-ED"></a>不欲、<a id="a-EE"></a>不著、<a id="a-EF"></a>不住；<a id="a-EG"></a>不乐现在觉、<a id="a-EH"></a>想、<a id="a-EI"></a>行、<a id="a-EJ"></a>识，<a id="a-EK"></a>不欲、<a id="a-EL"></a>不著、<a id="a-EM"></a>不住，<a id="a-EN"></a>如是比丘不受现在法。<a id="a-EO"></a>”</p>
  <p id="aEP">佛说如是，<a id="a-EQ"></a>尊者卢夷强耆及诸比丘闻佛所说，<a id="a-ER"></a>欢喜奉行。</p>
  <p data-pb></p>
  <h2 id="aES">根本分别品阿难说经第六</h2>
  <p id="aET">我闻如是：<a id="a-EU"></a>一时，<a id="a-EV"></a>佛游舍卫国，<a id="a-EW"></a>在胜林给孤独园。</p>
  <p id="aEX">尔时，<a id="a-EY"></a>尊者阿难为诸比丘夜集讲堂，<a id="a-EZ"></a>说跋地罗帝偈及其义也。</p>
  <p id="aEa">尔时，<a id="a-Eb"></a>有一比丘过夜平旦，<a id="a-Ec"></a>往诣佛所，<a id="a-Ed"></a>稽首作礼，<a id="a-Ee"></a>却坐一面，<a id="a-Ef"></a>白曰：<a id="a-Eg"></a>“世尊，<a id="a-Eh"></a>彼尊者阿难为诸比丘夜集讲堂，<a id="a-Ei"></a>说跋地罗帝偈及其义也。<a id="a-Ej"></a>”</p>
  <p id="aEk">于是，<a id="a-El"></a>世尊告一比丘：<a id="a-Em"></a>“汝往至阿难比丘所，<a id="a-En"></a>作如是语：<a id="a-Eo"></a>‘阿难，<a id="a-Ep"></a>世尊呼汝。<a id="a-Eq"></a>’”</p>
  <p id="aEr">彼一比丘受世尊教，<a id="a-Es"></a>即从座起，<a id="a-Et"></a>稽首佛足，<a id="a-Eu"></a>绕三匝而去，<a id="a-Ev"></a>往至尊者阿难所而语曰：<a id="a-Ew"></a>“世尊呼尊者阿难。<a id="a-Ex"></a>”</p>
  <p id="aEy">尊者阿难即往佛所，<a id="a-Ez"></a>稽首作礼，<a id="a-F0"></a>却住一面。<a id="a-F1"></a>世尊问曰：<a id="a-F2"></a>“阿难，<a id="a-F3"></a>汝实为诸比丘夜集讲堂，<a id="a-F4"></a>说跋地罗帝偈及其义耶？<a id="a-F5"></a>”</p>
  <p id="aF6">尊者阿难答曰：<a id="a-F7"></a>“唯然。<a id="a-F8"></a>”</p>
  <p id="aF9">世尊问曰：<a id="a-FA"></a>“阿难，<a id="a-FB"></a>汝云何为诸比丘说跋地罗帝偈及其义耶？<a id="a-FC"></a>”</p>
  <p id="aFD">尊者阿难即便说曰：</p>
  <p id="aFE">“慎莫念过去，<a id="a-FF"></a>亦勿愿未来，</p>
  <p id="aFG">过去事已灭，<a id="a-FH"></a>未来复未至。</p>
  <p id="aFI">现在所有法，<a id="a-FJ"></a>彼亦当为思，</p>
  <p id="aFK">念无有坚强，<a id="a-FL"></a>慧者觉如是。</p>
  <p id="aFM">若作圣人行，<a id="a-FN"></a>孰知愁于死？</p>
  <p id="aFO">我要不会彼，<a id="a-FP"></a>大苦灾患终。</p>
  <p id="aFQ">如是行精勤，<a id="a-FR"></a>昼夜无懈怠，</p>
  <p id="aFS">是故常当说，<a id="a-FT"></a>跋地罗帝偈。<a id="a-FU"></a>”</p>
  <p id="aFV">世尊即复问曰：<a id="a-FW"></a>“阿难，<a id="a-FX"></a>云何比丘念过去耶？<a id="a-FY"></a>”</p>
  <p id="aFZ">尊者阿难答曰：<a id="a-Fa"></a>“世尊，<a id="a-Fb"></a>若有比丘乐过去色，<a id="a-Fc"></a>欲、<a id="a-Fd"></a>著、<a id="a-Fe"></a>住；<a id="a-Ff"></a>乐过去觉、<a id="a-Fg"></a>想、<a id="a-Fh"></a>行、<a id="a-Fi"></a>识，<a id="a-Fj"></a>欲、<a id="a-Fk"></a>著、<a id="a-Fl"></a>住，<a id="a-Fm"></a>如是比丘念过去也。<a id="a-Fn"></a>”</p>
  <p id="aFo">世尊即复问曰：<a id="a-Fp"></a>“阿难，<a id="a-Fq"></a>云何比丘不念过去？<a id="a-Fr"></a>”</p>
  <p id="aFs">尊者阿难答曰：<a id="a-Ft"></a>“世尊，<a id="a-Fu"></a>若比丘不乐过去色，<a id="a-Fv"></a>不欲、<a id="a-Fw"></a>不著、<a id="a-Fx"></a>不住；<a id="a-Fy"></a>不乐过去觉、<a id="a-Fz"></a>想、<a id="a-G0"></a>行、<a id="a-G1"></a>识，<a id="a-G2"></a>不欲、<a id="a-G3"></a>不著、<a id="a-G4"></a>不住，<a id="a-G5"></a>如是比丘不念过去。<a id="a-G6"></a>”</p>
  <p id="aG7">世尊即复问曰：<a id="a-G8"></a>“阿难，<a id="a-G9"></a>云何比丘愿未来耶？<a id="a-GA"></a>”</p>
  <p id="aGB">尊者阿难答曰：<a id="a-GC"></a>“世尊，<a id="a-GD"></a>若比丘乐未来色，<a id="a-GE"></a>欲、<a id="a-GF"></a>著、<a id="a-GG"></a>住；<a id="a-GH"></a>乐未来觉、<a id="a-GI"></a>想、<a id="a-GJ"></a>行、<a id="a-GK"></a>识，<a id="a-GL"></a>欲、<a id="a-GM"></a>著、<a id="a-GN"></a>住，<a id="a-GO"></a>如是比丘愿未来也。<a id="a-GP"></a>”</p>
  <p id="aGQ">世尊即复问曰：<a id="a-GR"></a>“阿难，<a id="a-GS"></a>云何比丘不愿未来？<a id="a-GT"></a>”</p>
  <p id="aGU">尊者阿难答曰：<a id="a-GV"></a>“世尊，<a id="a-GW"></a>若比丘不乐未来色，<a id="a-GX"></a>不欲、<a id="a-GY"></a>不著、<a id="a-GZ"></a>不住；<a id="a-Ga"></a>不乐未来觉、<a id="a-Gb"></a>想、<a id="a-Gc"></a>行、<a id="a-Gd"></a>识，<a id="a-Ge"></a>不欲、<a id="a-Gf"></a>不著、<a id="a-Gg"></a>不住，<a id="a-Gh"></a>如是比丘不愿未来。<a id="a-Gi"></a>”</p>
  <p id="aGj">世尊即复问曰：<a id="a-Gk"></a>“阿难，<a id="a-Gl"></a>云何比丘受现在法？<a id="a-Gm"></a>”</p>
  <p id="aGn">尊者阿难答曰：<a id="a-Go"></a>“世尊，<a id="a-Gp"></a>若比丘乐现在色，<a id="a-Gq"></a>欲、<a id="a-Gr"></a>著、<a id="a-Gs"></a>住；<a id="a-Gt"></a>乐现在觉、<a id="a-Gu"></a>想、<a id="a-Gv"></a>行、<a id="a-Gw"></a>识，<a id="a-Gx"></a>欲、<a id="a-Gy"></a>著、<a id="a-Gz"></a>住，<a id="a-H0"></a>如是比丘受现在法。<a id="a-H1"></a>”</p>
  <p id="aH2">世尊即复问曰：<a id="a-H3"></a>“阿难，<a id="a-H4"></a>云何比丘不受现在法？<a id="a-H5"></a>”</p>
  <p id="aH6">尊者阿难答曰：<a id="a-H7"></a>“世尊，<a id="a-H8"></a>若比丘不乐现在色，<a id="a-H9"></a>不欲、<a id="a-HA"></a>不著、<a id="a-HB"></a>不住；<a id="a-HC"></a>不乐现在觉、<a id="a-HD"></a>想、<a id="a-HE"></a>行、<a id="a-HF"></a>识，<a id="a-HG"></a>不欲、<a id="a-HH"></a>不著、<a id="a-HI"></a>不住，<a id="a-HJ"></a>如是比丘不受现在法。<a id="a-HK"></a>世尊，<a id="a-HL"></a>我以如是为诸比丘夜集讲堂，<a id="a-HM"></a>说跋地罗帝偈及其义也。<a id="a-HN"></a>”</p>
  <p id="aHO">于是，<a id="a-HP"></a>世尊告诸比丘：<a id="a-HQ"></a>“善哉！<a id="a-HR"></a>善哉！<a id="a-HS"></a>我弟子有眼、<a id="a-HT"></a>有智、<a id="a-HU"></a>有义、<a id="a-HV"></a>有法。<a id="a-HW"></a>所以者何？<a id="a-HX"></a>谓弟子在师面前如是句、<a id="a-HY"></a>如是文广说此义，<a id="a-HZ"></a>实如阿难比丘所说，<a id="a-Ha"></a>汝等应当如是受持！<a id="a-Hb"></a>所以者何？<a id="a-Hc"></a>此说观义应如是也。<a id="a-Hd"></a>”</p>
  <p id="aHe">佛说如是，<a id="a-Hf"></a>尊者阿难及诸比丘闻佛所说，<a id="a-Hg"></a>欢喜奉行。</p>
  <p data-pb></p>
  <h2 id="aHh">根本分别品意行经第七</h2>
  <p id="aHi">我闻如是：<a id="a-Hj"></a>一时，<a id="a-Hk"></a>佛游舍卫国，<a id="a-Hl"></a>在胜林给孤独园。</p>
  <p id="aHm">尔时，<a id="a-Hn"></a>世尊告诸比丘：<a id="a-Ho"></a>“我今为汝说法，<a id="a-Hp"></a>初妙、<a id="a-Hq"></a>中妙、<a id="a-Hr"></a>竟亦妙，<a id="a-Hs"></a>有义有文，<a id="a-Ht"></a>具足清净，<a id="a-Hu"></a>显现梵行，<a id="a-Hv"></a>谓分别意行经，<a id="a-Hw"></a>如意行生。<a id="a-Hx"></a>谛听！<a id="a-Hy"></a>谛听！<a id="a-Hz"></a>善思念之。<a id="a-I0"></a>”时，<a id="a-I1"></a>诸比丘受教而听。</p>
  <p id="aI2">佛言：<a id="a-I3"></a>“云何意行生？<a id="a-I4"></a>若有比丘离欲、<a id="a-I5"></a>离恶不善之法，<a id="a-I6"></a>有觉有观，<a id="a-I7"></a>离生喜乐，<a id="a-I8"></a>得初禅成就游。<a id="a-I9"></a>彼此定乐欲住，<a id="a-IA"></a>彼此定乐欲住已，<a id="a-IB"></a>必有是处，<a id="a-IC"></a>住彼乐彼，<a id="a-ID"></a>命终生梵身天中。<a id="a-IE"></a>诸梵身天者，<a id="a-IF"></a>生彼住彼，<a id="a-IG"></a>受离生喜乐；<a id="a-IH"></a>及比丘住此，<a id="a-II"></a>入初禅，<a id="a-IJ"></a>受离生喜乐。<a id="a-IK"></a>此二离生喜乐，<a id="a-IL"></a>无有差别，<a id="a-IM"></a>二俱等等。<a id="a-IN"></a>所以者何？<a id="a-IO"></a>先此行定，<a id="a-IP"></a>然后生彼，<a id="a-IQ"></a>彼此定如是修、<a id="a-IR"></a>如是习、<a id="a-IS"></a>如是广布，<a id="a-IT"></a>生梵身天中，<a id="a-IU"></a>如是意行生。</p>
  <p id="aIV">“复次，<a id="a-IW"></a>比丘觉、<a id="a-IX"></a>观已息，<a id="a-IY"></a>内静、<a id="a-IZ"></a>一心，<a id="a-Ia"></a>无觉无观，<a id="a-Ib"></a>定生喜乐，<a id="a-Ic"></a>得第二禅成就游。<a id="a-Id"></a>彼此定乐欲住，<a id="a-Ie"></a>彼此定乐欲住已，<a id="a-If"></a>必有是处，<a id="a-Ig"></a>住彼乐彼，<a id="a-Ih"></a>命终生晃昱天中。<a id="a-Ii"></a>诸晃昱天者，<a id="a-Ij"></a>生彼住彼，<a id="a-Ik"></a>受定生喜乐；<a id="a-Il"></a>及比丘住此，<a id="a-Im"></a>入第二禅，<a id="a-In"></a>受定生喜乐。<a id="a-Io"></a>此二定生喜乐，<a id="a-Ip"></a>无有差别，<a id="a-Iq"></a>二俱等等。<a id="a-Ir"></a>所以者何？<a id="a-Is"></a>先此行定，<a id="a-It"></a>然后生彼，<a id="a-Iu"></a>彼此定如是修、<a id="a-Iv"></a>如是习、<a id="a-Iw"></a>如是广布，<a id="a-Ix"></a>生晃昱天中，<a id="a-Iy"></a>如是意行生。</p>
  <p id="aIz">“复次，<a id="a-J0"></a>比丘离于喜欲，<a id="a-J1"></a>舍无求游，<a id="a-J2"></a>正念正智而身觉乐，<a id="a-J3"></a>谓圣所说、<a id="a-J4"></a>圣所舍、<a id="a-J5"></a>念、<a id="a-J6"></a>乐住、<a id="a-J7"></a>空，<a id="a-J8"></a>得第三禅成就游。<a id="a-J9"></a>彼此定乐欲住，<a id="a-JA"></a>彼此定乐欲住已，<a id="a-JB"></a>必有是处，<a id="a-JC"></a>住彼乐彼，<a id="a-JD"></a>命终生遍净天中。<a id="a-JE"></a>诸遍净天者，<a id="a-JF"></a>生彼住彼，<a id="a-JG"></a>受无喜乐；<a id="a-JH"></a>及比丘住此，<a id="a-JI"></a>入第三禅，<a id="a-JJ"></a>受无喜乐。<a id="a-JK"></a>此二无喜乐，<a id="a-JL"></a>无有差别，<a id="a-JM"></a>二俱等等。<a id="a-JN"></a>所以者何？<a id="a-JO"></a>先此行定，<a id="a-JP"></a>然后生彼，<a id="a-JQ"></a>彼此定如是修、<a id="a-JR"></a>如是习、<a id="a-JS"></a>如是广布，<a id="a-JT"></a>生遍净天中，<a id="a-JU"></a>如是意行生。</p>
  <p id="aJV">“复次，<a id="a-JW"></a>比丘乐灭、<a id="a-JX"></a>苦灭、<a id="a-JY"></a>喜、<a id="a-JZ"></a>忧本已灭，<a id="a-Ja"></a>不苦不乐、<a id="a-Jb"></a>舍、<a id="a-Jc"></a>念、<a id="a-Jd"></a>清净，<a id="a-Je"></a>得第四禅成就游。<a id="a-Jf"></a>彼此定乐欲住，<a id="a-Jg"></a>彼此定乐欲住已，<a id="a-Jh"></a>必有是处，<a id="a-Ji"></a>住彼乐彼，<a id="a-Jj"></a>命终生果实天中。<a id="a-Jk"></a>诸果实天者，<a id="a-Jl"></a>生彼住彼，<a id="a-Jm"></a>受舍、<a id="a-Jn"></a>念、<a id="a-Jo"></a>清净乐；<a id="a-Jp"></a>及比丘住此，<a id="a-Jq"></a>入第四禅，<a id="a-Jr"></a>受舍、<a id="a-Js"></a>念、<a id="a-Jt"></a>清净乐。<a id="a-Ju"></a>此二舍、<a id="a-Jv"></a>念、<a id="a-Jw"></a>清净乐，<a id="a-Jx"></a>无有差别，<a id="a-Jy"></a>二俱等等。<a id="a-Jz"></a>所以者何？<a id="a-K0"></a>先此行定，<a id="a-K1"></a>然后生彼，<a id="a-K2"></a>彼此定如是修、<a id="a-K3"></a>如是习、<a id="a-K4"></a>如是广布，<a id="a-K5"></a>生果实天中，<a id="a-K6"></a>如是意行生。</p>
  <p id="aK7">“复次，<a id="a-K8"></a>比丘度一切色想，<a id="a-K9"></a>灭有对想，<a id="a-KA"></a>不念若干想，<a id="a-KB"></a>无量空，<a id="a-KC"></a>是无量空处成就游。<a id="a-KD"></a>彼此定乐欲住，<a id="a-KE"></a>彼此定乐欲住已，<a id="a-KF"></a>必有是处，<a id="a-KG"></a>住彼乐彼，<a id="a-KH"></a>命终生无量空处天中。<a id="a-KI"></a>诸无量空处天者，<a id="a-KJ"></a>生彼住彼，<a id="a-KK"></a>受无量空处想；<a id="a-KL"></a>及比丘住此，<a id="a-KM"></a>受无量空处想。<a id="a-KN"></a>此二无量空处想，<a id="a-KO"></a>无有差别，<a id="a-KP"></a>二俱等等。<a id="a-KQ"></a>所以者何？<a id="a-KR"></a>先此行定，<a id="a-KS"></a>然后生彼，<a id="a-KT"></a>彼此定如是修、<a id="a-KU"></a>如是习、<a id="a-KV"></a>如是广布，<a id="a-KW"></a>生无量空处天中，<a id="a-KX"></a>如是意行生。</p>
  <p id="aKY">“复次，<a id="a-KZ"></a>比丘度无量空处，<a id="a-Ka"></a>无量识，<a id="a-Kb"></a>是无量识处成就游。<a id="a-Kc"></a>彼此定乐欲住，<a id="a-Kd"></a>彼此定乐欲住已，<a id="a-Ke"></a>必有是处，<a id="a-Kf"></a>住彼乐彼，<a id="a-Kg"></a>命终生无量识处天中。<a id="a-Kh"></a>诸无量识处天者，<a id="a-Ki"></a>生彼住彼，<a id="a-Kj"></a>受无量识处想；<a id="a-Kk"></a>及比丘住此，<a id="a-Kl"></a>受无量识处想。<a id="a-Km"></a>此二无量识处想，<a id="a-Kn"></a>无有差别，<a id="a-Ko"></a>二俱等等。<a id="a-Kp"></a>所以者何？<a id="a-Kq"></a>先此行定，<a id="a-Kr"></a>然后生彼，<a id="a-Ks"></a>彼此定如是修、<a id="a-Kt"></a>如是习、<a id="a-Ku"></a>如是广布，<a id="a-Kv"></a>生无量识处天中，<a id="a-Kw"></a>如是意行生。</p>
  <p id="aKx">“复次，<a id="a-Ky"></a>比丘度无量识处，<a id="a-Kz"></a>无所有，<a id="a-L0"></a>是无所有处成就游。<a id="a-L1"></a>彼此定乐欲住，<a id="a-L2"></a>彼此定乐欲住已，<a id="a-L3"></a>必有是处，<a id="a-L4"></a>住彼乐彼，<a id="a-L5"></a>命终生无所有处天中。<a id="a-L6"></a>诸无所有处天者，<a id="a-L7"></a>生彼住彼，<a id="a-L8"></a>受无所有处想；<a id="a-L9"></a>及比丘住此，<a id="a-LA"></a>受无所有处想。<a id="a-LB"></a>此二无所有处想，<a id="a-LC"></a>无有差别，<a id="a-LD"></a>二俱等等。<a id="a-LE"></a>所以者何？<a id="a-LF"></a>先此行定，<a id="a-LG"></a>然后生彼，<a id="a-LH"></a>彼此定如是修、<a id="a-LI"></a>如是习、<a id="a-LJ"></a>如是广布，<a id="a-LK"></a>生无所有处天中，<a id="a-LL"></a>如是意行生。</p>
  <p id="aLM">“复次，<a id="a-LN"></a>比丘度一切无所有处想，<a id="a-LO"></a>非有想非无想，<a id="a-LP"></a>是非有想非无想处成就游。<a id="a-LQ"></a>彼此定乐欲住，<a id="a-LR"></a>彼此定乐欲住已，<a id="a-LS"></a>必有是处，<a id="a-LT"></a>住彼乐彼，<a id="a-LU"></a>命终生非有想非无想处天中。<a id="a-LV"></a>诸非有想非无想处天者，<a id="a-LW"></a>生彼住彼，<a id="a-LX"></a>受非有想非无想处想；<a id="a-LY"></a>及比丘住此，<a id="a-LZ"></a>受非有想非无想处想。<a id="a-La"></a>此二想无有差别，<a id="a-Lb"></a>二俱等等。<a id="a-Lc"></a>所以者何？<a id="a-Ld"></a>先此行定，<a id="a-Le"></a>然后生彼，<a id="a-Lf"></a>彼此定如是修、<a id="a-Lg"></a>如是习、<a id="a-Lh"></a>如是广布，<a id="a-Li"></a>生非有想非无想处天中，<a id="a-Lj"></a>如是意行生。</p>
  <p id="aLk">“复次，<a id="a-Ll"></a>比丘度一切非有想非无想处想，<a id="a-Lm"></a>知灭身触成就游，<a id="a-Ln"></a>慧见诸漏尽断智。<a id="a-Lo"></a>彼诸定中，<a id="a-Lp"></a>此定说最第一、<a id="a-Lq"></a>最大、<a id="a-Lr"></a>最上、<a id="a-Ls"></a>最胜、<a id="a-Lt"></a>最妙。<a id="a-Lu"></a>犹如因牛有乳，<a id="a-Lv"></a>因乳有酪，<a id="a-Lw"></a>因酪有生酥，<a id="a-Lx"></a>因生酥有熟酥，<a id="a-Ly"></a>因熟酥有酥精。<a id="a-Lz"></a>酥精者说最第一、<a id="a-M0"></a>最大、<a id="a-M1"></a>最上、<a id="a-M2"></a>最胜、<a id="a-M3"></a>最妙。<a id="a-M4"></a>如是彼诸定中，<a id="a-M5"></a>此定说最第一、<a id="a-M6"></a>最大、<a id="a-M7"></a>最上、<a id="a-M8"></a>最胜、<a id="a-M9"></a>最妙。<a id="a-MA"></a>得此定、<a id="a-MB"></a>依此定、<a id="a-MC"></a>住此定已，<a id="a-MD"></a>不复受生老病死苦，<a id="a-ME"></a>是说苦边。<a id="a-MF"></a>”</p>
  <p id="aMG">佛说如是，<a id="a-MH"></a>彼诸比丘闻佛所说，<a id="a-MI"></a>欢喜奉行。</p>
  <p data-pb></p>
  <h2 id="aMJ">根本分别品拘楼瘦无诤经第八</h2>
  <p id="aMK">我闻如是：<a id="a-ML"></a>一时，<a id="a-MM"></a>佛游婆奇瘦剑磨瑟昙拘楼都邑。<a id="a-MN"></a>尔时，<a id="a-MO"></a>世尊告诸比丘：<a id="a-MP"></a>“我当为汝说法，<a id="a-MQ"></a>初妙、<a id="a-MR"></a>中妙、<a id="a-MS"></a>竟亦妙，<a id="a-MT"></a>有义有文，<a id="a-MU"></a>具足清净，<a id="a-MV"></a>显现梵行，<a id="a-MW"></a>名分别无诤经。<a id="a-MX"></a>谛听！<a id="a-MY"></a>谛听！<a id="a-MZ"></a>善思念之。<a id="a-Ma"></a>”</p>
  <p id="aMb">时，<a id="a-Mc"></a>诸比丘受教而听。</p>
  <p id="aMd">佛言：<a id="a-Me"></a>“莫求欲乐、<a id="a-Mf"></a>极下贱业，<a id="a-Mg"></a>为凡夫行；<a id="a-Mh"></a>亦莫求自身苦行，<a id="a-Mi"></a>至苦非圣行，<a id="a-Mj"></a>无义相应。<a id="a-Mk"></a>离此二边，<a id="a-Ml"></a>则有中道，<a id="a-Mm"></a>成眼成智，<a id="a-Mn"></a>自在成定，<a id="a-Mo"></a>趣智、<a id="a-Mp"></a>趣觉、<a id="a-Mq"></a>趣于涅槃。<a id="a-Mr"></a>有称、<a id="a-Ms"></a>有讥，<a id="a-Mt"></a>有无称、<a id="a-Mu"></a>无讥而为说法。<a id="a-Mv"></a>决定于齐，<a id="a-Mw"></a>决定知已，<a id="a-Mx"></a>所有内乐当求彼也。<a id="a-My"></a>莫相道说，<a id="a-Mz"></a>亦莫面前称誉。<a id="a-N0"></a>齐限说，<a id="a-N1"></a>莫求齐限。<a id="a-N2"></a>随国俗法，<a id="a-N3"></a>莫是莫非。<a id="a-N4"></a>此分别无诤经事。</p>
  <p id="aN5">“莫求欲乐、<a id="a-N6"></a>极下贱业，<a id="a-N7"></a>为凡夫行；<a id="a-N8"></a>亦莫求自身苦行，<a id="a-N9"></a>至苦非圣行，<a id="a-NA"></a>无义相应者，<a id="a-NB"></a>此何因说？<a id="a-NC"></a>莫求欲乐、<a id="a-ND"></a>极下贱业，<a id="a-NE"></a>为凡夫行，<a id="a-NF"></a>是说一边；<a id="a-NG"></a>亦莫求自身苦行，<a id="a-NH"></a>至苦非圣行，<a id="a-NI"></a>无义相应者，<a id="a-NJ"></a>是说二边。<a id="a-NK"></a>莫求欲乐、<a id="a-NL"></a>极下贱业，<a id="a-NM"></a>为凡夫行；<a id="a-NN"></a>亦莫求自身苦行，<a id="a-NO"></a>至苦非圣行，<a id="a-NP"></a>无义相应者，<a id="a-NQ"></a>因此故说。</p>
  <p id="aNR">“离此二边，<a id="a-NS"></a>则有中道，<a id="a-NT"></a>成眼成智，<a id="a-NU"></a>自在成定，<a id="a-NV"></a>趣智、<a id="a-NW"></a>趣觉、<a id="a-NX"></a>趣涅槃者，<a id="a-NY"></a>此何因说？<a id="a-NZ"></a>有圣道八支，<a id="a-Na"></a>正见乃至正定，<a id="a-Nb"></a>是谓为八。<a id="a-Nc"></a>离此二边，<a id="a-Nd"></a>则有中道，<a id="a-Ne"></a>成眼成智，<a id="a-Nf"></a>自在成定，<a id="a-Ng"></a>趣智、<a id="a-Nh"></a>趣觉、<a id="a-Ni"></a>趣涅槃者，<a id="a-Nj"></a>因此故说。</p>
  <p id="aNk">“有称、<a id="a-Nl"></a>有讥，<a id="a-Nm"></a>有无称、<a id="a-Nn"></a>无讥而为说法者，<a id="a-No"></a>此何因说？<a id="a-Np"></a>云何为称？<a id="a-Nq"></a>云何为讥？<a id="a-Nr"></a>而不说法。<a id="a-Ns"></a>若有欲相应与喜乐俱，<a id="a-Nt"></a>极下贱业，<a id="a-Nu"></a>为凡夫行，<a id="a-Nv"></a>此法有苦、<a id="a-Nw"></a>有烦、<a id="a-Nx"></a>有热、<a id="a-Ny"></a>有忧戚邪行，<a id="a-Nz"></a>彼知此已，<a id="a-O0"></a>则便自讥。<a id="a-O1"></a>所以者何？<a id="a-O2"></a>欲者，<a id="a-O3"></a>无常、<a id="a-O4"></a>苦、<a id="a-O5"></a>磨灭法。<a id="a-O6"></a>彼知欲无常已，<a id="a-O7"></a>是故彼一切有苦、<a id="a-O8"></a>有烦、<a id="a-O9"></a>有热、<a id="a-OA"></a>有忧戚邪行，<a id="a-OB"></a>彼知此已，<a id="a-OC"></a>是故便自讥。</p>
  <p id="aOD">“自身苦行，<a id="a-OE"></a>至苦非圣行，<a id="a-OF"></a>无义相应，<a id="a-OG"></a>此法有苦、<a id="a-OH"></a>有烦、<a id="a-OI"></a>有热、<a id="a-OJ"></a>有忧戚邪行，<a id="a-OK"></a>彼知此已，<a id="a-OL"></a>则便自讥。<a id="a-OM"></a>所以者何？<a id="a-ON"></a>彼沙门、<a id="a-OO"></a>梵志所可畏苦，<a id="a-OP"></a>剃除须发，<a id="a-OQ"></a>著袈裟衣，<a id="a-OR"></a>至信、<a id="a-OS"></a>舍家、<a id="a-OT"></a>无家、<a id="a-OU"></a>学道者，<a id="a-OV"></a>彼沙门、<a id="a-OW"></a>梵志复抱此苦，<a id="a-OX"></a>是故彼一切有苦、<a id="a-OY"></a>有烦、<a id="a-OZ"></a>有热、<a id="a-Oa"></a>有忧戚邪行，<a id="a-Ob"></a>彼知此已，<a id="a-Oc"></a>是故便自讥。<a id="a-Od"></a>有结不尽，<a id="a-Oe"></a>此法有苦、<a id="a-Of"></a>有烦、<a id="a-Og"></a>有热、<a id="a-Oh"></a>有忧戚邪行，<a id="a-Oi"></a>彼知此已，<a id="a-Oj"></a>则便自讥。<a id="a-Ok"></a>所以者何？<a id="a-Ol"></a>若有结不尽者，<a id="a-Om"></a>彼有亦不尽，<a id="a-On"></a>是故彼一切有烦、<a id="a-Oo"></a>有热、<a id="a-Op"></a>有忧戚邪行，<a id="a-Oq"></a>彼知此已，<a id="a-Or"></a>是故便自讥也。<a id="a-Os"></a>有结尽者，<a id="a-Ot"></a>此法无苦、<a id="a-Ou"></a>无烦、<a id="a-Ov"></a>无热、<a id="a-Ow"></a>无忧戚正行，<a id="a-Ox"></a>彼知此已，<a id="a-Oy"></a>则便自称。<a id="a-Oz"></a>所以者何？<a id="a-P0"></a>若有结尽者，<a id="a-P1"></a>彼有亦尽，<a id="a-P2"></a>是故彼一切无苦、<a id="a-P3"></a>无烦、<a id="a-P4"></a>无热、<a id="a-P5"></a>无忧戚正行，<a id="a-P6"></a>彼知此已，<a id="a-P7"></a>是故便自称也。</p>
  <p id="aP8">“不求内乐，<a id="a-P9"></a>此法有苦、<a id="a-PA"></a>有烦、<a id="a-PB"></a>有热、<a id="a-PC"></a>有忧戚邪行，<a id="a-PD"></a>彼知此已，<a id="a-PE"></a>则便自讥。<a id="a-PF"></a>所以者何？<a id="a-PG"></a>若有不求内乐者，<a id="a-PH"></a>彼亦不求内，<a id="a-PI"></a>是故彼一切有苦、<a id="a-PJ"></a>有烦、<a id="a-PK"></a>有热、<a id="a-PL"></a>有忧戚邪行，<a id="a-PM"></a>彼知此已，<a id="a-PN"></a>是故便自讥也。<a id="a-PO"></a>求于内乐，<a id="a-PP"></a>此法无苦、<a id="a-PQ"></a>无烦、<a id="a-PR"></a>无热、<a id="a-PS"></a>无忧戚正行，<a id="a-PT"></a>彼知此已，<a id="a-PU"></a>则便自称。<a id="a-PV"></a>所以者何？<a id="a-PW"></a>若有求内乐者，<a id="a-PX"></a>彼亦求内，<a id="a-PY"></a>是故彼一切无苦、<a id="a-PZ"></a>无烦、<a id="a-Pa"></a>无热、<a id="a-Pb"></a>无忧戚正行，<a id="a-Pc"></a>彼知此已，<a id="a-Pd"></a>是故便自称。<a id="a-Pe"></a>如是有称有讥而不说法也，<a id="a-Pf"></a>不称不讥而为说法。</p>
  <p id="aPg">“云何不称不讥而为说法？<a id="a-Ph"></a>若欲相应与喜乐俱，<a id="a-Pi"></a>极下贱业，<a id="a-Pj"></a>为凡夫行，<a id="a-Pk"></a>此法有苦、<a id="a-Pl"></a>有烦、<a id="a-Pm"></a>有热、<a id="a-Pn"></a>有忧戚邪行，<a id="a-Po"></a>彼知此已，<a id="a-Pp"></a>则便说法。<a id="a-Pq"></a>所以者何？<a id="a-Pr"></a>彼不如是说，<a id="a-Ps"></a>欲无常、<a id="a-Pt"></a>苦、<a id="a-Pu"></a>磨灭法。<a id="a-Pv"></a>彼知欲无常已，<a id="a-Pw"></a>是故彼一切有苦、<a id="a-Px"></a>有烦、<a id="a-Py"></a>有热、<a id="a-Pz"></a>有忧戚邪行。<a id="a-Q0"></a>不达此法，<a id="a-Q1"></a>唯有苦法，<a id="a-Q2"></a>有烦、<a id="a-Q3"></a>有热、<a id="a-Q4"></a>有忧戚邪行，<a id="a-Q5"></a>彼知此已，<a id="a-Q6"></a>是故便说法。<a id="a-Q7"></a>自身苦行，<a id="a-Q8"></a>至苦非圣行，<a id="a-Q9"></a>无义相应，<a id="a-QA"></a>此法有苦、<a id="a-QB"></a>有烦、<a id="a-QC"></a>有热、<a id="a-QD"></a>有忧戚邪行，<a id="a-QE"></a>彼知此已，<a id="a-QF"></a>则便说法。<a id="a-QG"></a>所以者何？<a id="a-QH"></a>彼不如是说，<a id="a-QI"></a>自身苦行，<a id="a-QJ"></a>至苦非圣行，<a id="a-QK"></a>无义相应，<a id="a-QL"></a>此法有苦、<a id="a-QM"></a>有烦、<a id="a-QN"></a>有热、<a id="a-QO"></a>有忧戚邪行。<a id="a-QP"></a>不达此法，<a id="a-QQ"></a>唯有苦法，<a id="a-QR"></a>有烦、<a id="a-QS"></a>有热、<a id="a-QT"></a>有忧戚邪行，<a id="a-QU"></a>彼知此已，<a id="a-QV"></a>是故便说法也。</p>
  <p id="aQW">“有结不尽，<a id="a-QX"></a>此法有苦、<a id="a-QY"></a>有烦、<a id="a-QZ"></a>有热、<a id="a-Qa"></a>有忧戚邪行，<a id="a-Qb"></a>彼知此已，<a id="a-Qc"></a>则便说法。<a id="a-Qd"></a>所以者何？<a id="a-Qe"></a>彼不如是说，<a id="a-Qf"></a>若有结不尽者，<a id="a-Qg"></a>彼有亦不尽，<a id="a-Qh"></a>是故彼一切有苦、<a id="a-Qi"></a>有烦、<a id="a-Qj"></a>有热、<a id="a-Qk"></a>有忧戚邪行。<a id="a-Ql"></a>不达此法，<a id="a-Qm"></a>唯有苦法，<a id="a-Qn"></a>有烦、<a id="a-Qo"></a>有热、<a id="a-Qp"></a>有忧戚邪行，<a id="a-Qq"></a>彼知此已，<a id="a-Qr"></a>是故便说法也。<a id="a-Qs"></a>有结尽者，<a id="a-Qt"></a>此法无苦、<a id="a-Qu"></a>无烦、<a id="a-Qv"></a>无热、<a id="a-Qw"></a>无忧戚正行，<a id="a-Qx"></a>彼知此已，<a id="a-Qy"></a>则便说法。<a id="a-Qz"></a>所以者何？<a id="a-R0"></a>彼不如是说，<a id="a-R1"></a>若有结尽者，<a id="a-R2"></a>彼有亦尽，<a id="a-R3"></a>是故彼一切无苦、<a id="a-R4"></a>无烦、<a id="a-R5"></a>无热、<a id="a-R6"></a>无忧戚正行。<a id="a-R7"></a>不达此法，<a id="a-R8"></a>唯无苦法，<a id="a-R9"></a>无烦、<a id="a-RA"></a>无热、<a id="a-RB"></a>无忧戚正行，<a id="a-RC"></a>彼知此已，<a id="a-RD"></a>是故便说法也。</p>
  <p id="aRE">“不求内乐，<a id="a-RF"></a>此法有苦、<a id="a-RG"></a>有烦、<a id="a-RH"></a>有热、<a id="a-RI"></a>有忧戚邪行，<a id="a-RJ"></a>彼知此已，<a id="a-RK"></a>则便说法。<a id="a-RL"></a>所以者何？<a id="a-RM"></a>彼不如是说，<a id="a-RN"></a>若不求内乐者，<a id="a-RO"></a>彼亦不求内，<a id="a-RP"></a>是故彼一切有苦、<a id="a-RQ"></a>有烦、<a id="a-RR"></a>有热、<a id="a-RS"></a>有忧戚邪行。<a id="a-RT"></a>不达此法，<a id="a-RU"></a>唯有苦法，<a id="a-RV"></a>有烦、<a id="a-RW"></a>有热、<a id="a-RX"></a>有忧戚邪行，<a id="a-RY"></a>彼知此已，<a id="a-RZ"></a>是故便说法也。<a id="a-Ra"></a>求于内乐，<a id="a-Rb"></a>此法无苦、<a id="a-Rc"></a>无烦、<a id="a-Rd"></a>无热、<a id="a-Re"></a>无忧戚正行，<a id="a-Rf"></a>彼知此已，<a id="a-Rg"></a>则便说法。<a id="a-Rh"></a>所以者何？<a id="a-Ri"></a>彼不如是说，<a id="a-Rj"></a>若有求内乐者，<a id="a-Rk"></a>彼亦求内，<a id="a-Rl"></a>是故彼一切无苦、<a id="a-Rm"></a>无烦、<a id="a-Rn"></a>无热、<a id="a-Ro"></a>无忧戚正行。<a id="a-Rp"></a>不达此法，<a id="a-Rq"></a>唯无苦法，<a id="a-Rr"></a>无烦、<a id="a-Rs"></a>无热、<a id="a-Rt"></a>无忧戚正行，<a id="a-Ru"></a>彼知此已，<a id="a-Rv"></a>是故便说法。<a id="a-Rw"></a>如是不称、<a id="a-Rx"></a>不讥而为说法，<a id="a-Ry"></a>有称有讥、<a id="a-Rz"></a>有无称无讥而为说法者，<a id="a-S0"></a>因此故说也。</p>
  <p id="aS1">“决定于齐，<a id="a-S2"></a>决定知已，<a id="a-S3"></a>所有内乐当求彼者。<a id="a-S4"></a>此何因说？<a id="a-S5"></a>有乐，<a id="a-S6"></a>非圣乐是凡夫乐，<a id="a-S7"></a>病本、<a id="a-S8"></a>痈本、<a id="a-S9"></a>箭刺之本，<a id="a-SA"></a>有食有生死，<a id="a-SB"></a>不可修、<a id="a-SC"></a>不可习、<a id="a-SD"></a>不可广布，<a id="a-SE"></a>我说于彼则不可修也。<a id="a-SF"></a>有乐，<a id="a-SG"></a>是圣乐、<a id="a-SH"></a>无欲乐、<a id="a-SI"></a>离乐、<a id="a-SJ"></a>息乐、<a id="a-SK"></a>正觉之乐，<a id="a-SL"></a>无食无生死，<a id="a-SM"></a>可修、<a id="a-SN"></a>可习、<a id="a-SO"></a>可广布，<a id="a-SP"></a>我说于彼则可修也。</p>
  <p id="aSQ">“云何有乐，<a id="a-SR"></a>非圣乐是凡夫乐，<a id="a-SS"></a>病本、<a id="a-ST"></a>痈本、<a id="a-SU"></a>箭刺之本，<a id="a-SV"></a>有食有生死，<a id="a-SW"></a>不可修、<a id="a-SX"></a>不可习、<a id="a-SY"></a>不可广布，<a id="a-SZ"></a>我说于彼不可修耶？<a id="a-Sa"></a>彼若因五欲功德生喜生乐，<a id="a-Sb"></a>此乐非圣乐，<a id="a-Sc"></a>是凡夫乐，<a id="a-Sd"></a>病本、<a id="a-Se"></a>痈本、<a id="a-Sf"></a>箭刺之本，<a id="a-Sg"></a>有食有生死，<a id="a-Sh"></a>不可修、<a id="a-Si"></a>不可习、<a id="a-Sj"></a>不可广布，<a id="a-Sk"></a>我说于彼则不可修。</p>
  <p id="aSl">“云何有乐，<a id="a-Sm"></a>是圣乐、<a id="a-Sn"></a>无欲乐、<a id="a-So"></a>离乐、<a id="a-Sp"></a>息乐、<a id="a-Sq"></a>正觉之乐，<a id="a-Sr"></a>无食无生死，<a id="a-Ss"></a>可修、<a id="a-St"></a>可习、<a id="a-Su"></a>可广布，<a id="a-Sv"></a>我说于彼则可修耶？<a id="a-Sw"></a>若有比丘离欲、<a id="a-Sx"></a>离恶不善之法，<a id="a-Sy"></a>至得第四禅成就游，<a id="a-Sz"></a>此乐是圣乐、<a id="a-T0"></a>无欲乐、<a id="a-T1"></a>离乐、<a id="a-T2"></a>息乐、<a id="a-T3"></a>正觉之乐，<a id="a-T4"></a>无食无生死，<a id="a-T5"></a>可修、<a id="a-T6"></a>可习、<a id="a-T7"></a>可广布，<a id="a-T8"></a>我说于彼则可修也。<a id="a-T9"></a>决定于齐，<a id="a-TA"></a>决定知已，<a id="a-TB"></a>所有内乐当求彼者，<a id="a-TC"></a>因此故说。</p>
  <p id="aTD">“莫相道说，<a id="a-TE"></a>亦莫面前称誉者，<a id="a-TF"></a>此何因说？<a id="a-TG"></a>有相道说不真实、<a id="a-TH"></a>虚妄无义相应，<a id="a-TI"></a>有相道说真实、<a id="a-TJ"></a>不虚妄无义相应，<a id="a-TK"></a>有相道说真实、<a id="a-TL"></a>不虚妄与义相应。<a id="a-TM"></a>于中若有道说不真实、<a id="a-TN"></a>虚妄无义相应者，<a id="a-TO"></a>此终不可说；<a id="a-TP"></a>于中若有道说真实、<a id="a-TQ"></a>不虚妄无义相应者，<a id="a-TR"></a>彼亦当学不说是也；<a id="a-TS"></a>于中若有道说真实、<a id="a-TT"></a>不虚妄义相应者，<a id="a-TU"></a>彼为知时，<a id="a-TV"></a>正智正念，<a id="a-TW"></a>令成就彼。<a id="a-TX"></a>如是面前称誉，<a id="a-TY"></a>莫相道说，<a id="a-TZ"></a>亦莫面前称誉者，<a id="a-Ta"></a>因此故说。</p>
  <p id="aTb">“齐限说，<a id="a-Tc"></a>莫不齐限者，<a id="a-Td"></a>此何因说？<a id="a-Te"></a>不齐限说者，<a id="a-Tf"></a>烦身，<a id="a-Tg"></a>念喜忘，<a id="a-Th"></a>心疲极，<a id="a-Ti"></a>声坏，<a id="a-Tj"></a>向智者不自在也。<a id="a-Tk"></a>齐限说者，<a id="a-Tl"></a>不烦身，<a id="a-Tm"></a>念不喜忘，<a id="a-Tn"></a>心不疲极，<a id="a-To"></a>声不坏，<a id="a-Tp"></a>向智者得自在也。<a id="a-Tq"></a>齐限说，<a id="a-Tr"></a>莫不齐限者，<a id="a-Ts"></a>因此故说。</p>
  <p id="aTt">“随国俗法，<a id="a-Tu"></a>莫是莫非者，<a id="a-Tv"></a>此何因说？<a id="a-Tw"></a>云何随国俗法，<a id="a-Tx"></a>是及非耶？<a id="a-Ty"></a>彼彼方、<a id="a-Tz"></a>彼彼人间、<a id="a-U0"></a>彼彼事，<a id="a-U1"></a>或说瓯，<a id="a-U2"></a>或说[木+墮]，<a id="a-U3"></a>或说杅，<a id="a-U4"></a>或说碗，<a id="a-U5"></a>或说器。<a id="a-U6"></a>如彼彼方、<a id="a-U7"></a>彼彼人间、<a id="a-U8"></a>彼彼事，<a id="a-U9"></a>或说瓯，<a id="a-UA"></a>或说[木+墮]，<a id="a-UB"></a>或说杅，<a id="a-UC"></a>或说碗，<a id="a-UD"></a>或说器，<a id="a-UE"></a>彼彼事随其力，<a id="a-UF"></a>一向说此是真谛，<a id="a-UG"></a>余者虚妄，<a id="a-UH"></a>如是随国俗法，<a id="a-UI"></a>是及非也。<a id="a-UJ"></a>云何随国俗法，<a id="a-UK"></a>不是不非耶？<a id="a-UL"></a>彼彼方、<a id="a-UM"></a>彼彼人间、<a id="a-UN"></a>彼彼事，<a id="a-UO"></a>或说瓯，<a id="a-UP"></a>或说[木+墮]，<a id="a-UQ"></a>或说杅，<a id="a-UR"></a>或说碗，<a id="a-US"></a>或说器。<a id="a-UT"></a>如彼彼方、<a id="a-UU"></a>彼彼人间、<a id="a-UV"></a>彼彼事，<a id="a-UW"></a>或说瓯，<a id="a-UX"></a>或说[木+墮]，<a id="a-UY"></a>或说杅，<a id="a-UZ"></a>或说碗，<a id="a-Ua"></a>或说器，<a id="a-Ub"></a>彼彼事不随其力，<a id="a-Uc"></a>不一向说此是真谛，<a id="a-Ud"></a>余者虚妄，<a id="a-Ue"></a>如是随国俗法，<a id="a-Uf"></a>不是不非也。<a id="a-Ug"></a>随国俗法，<a id="a-Uh"></a>莫是莫非者，<a id="a-Ui"></a>因此故说。</p>
  <p id="aUj">“有诤法、<a id="a-Uk"></a>无诤法。<a id="a-Ul"></a>云何有诤法？<a id="a-Um"></a>云何无诤法？<a id="a-Un"></a>若欲相应与喜乐俱，<a id="a-Uo"></a>极下贱业，<a id="a-Up"></a>为凡夫行，<a id="a-Uq"></a>此法有诤。<a id="a-Ur"></a>以何等故此法有诤？<a id="a-Us"></a>此法有苦、<a id="a-Ut"></a>有烦、<a id="a-Uu"></a>有热、<a id="a-Uv"></a>有忧戚邪行，<a id="a-Uw"></a>是故此法则有诤也。<a id="a-Ux"></a>若自身苦行，<a id="a-Uy"></a>至苦非圣行，<a id="a-Uz"></a>无义相应，<a id="a-V0"></a>此法有诤。<a id="a-V1"></a>以何等故此法有诤？<a id="a-V2"></a>此法有苦、<a id="a-V3"></a>有烦、<a id="a-V4"></a>有热、<a id="a-V5"></a>有忧戚邪行，<a id="a-V6"></a>是故此法则有诤也。<a id="a-V7"></a>离此二边，<a id="a-V8"></a>则有中道，<a id="a-V9"></a>成眼成智，<a id="a-VA"></a>自在成定，<a id="a-VB"></a>趣智、<a id="a-VC"></a>趣觉、<a id="a-VD"></a>趣于涅槃，<a id="a-VE"></a>此法无诤。<a id="a-VF"></a>以何等故此法无诤？<a id="a-VG"></a>此法无苦、<a id="a-VH"></a>无烦、<a id="a-VI"></a>无热、<a id="a-VJ"></a>无忧戚正行，<a id="a-VK"></a>是故此法则无诤也。</p>
  <p id="aVL">“有结不尽，<a id="a-VM"></a>此法有诤。<a id="a-VN"></a>以何等故此法有诤？<a id="a-VO"></a>此法有苦、<a id="a-VP"></a>有烦、<a id="a-VQ"></a>有热、<a id="a-VR"></a>有忧戚邪行，<a id="a-VS"></a>是故此法则有诤也。<a id="a-VT"></a>有结灭尽，<a id="a-VU"></a>此法无诤。<a id="a-VV"></a>以何等故此法无诤？<a id="a-VW"></a>此法无苦、<a id="a-VX"></a>无烦、<a id="a-VY"></a>无热、<a id="a-VZ"></a>无忧戚正行，<a id="a-Va"></a>是故此法则无诤也。</p>
  <p id="aVb">“不求内乐，<a id="a-Vc"></a>此法有诤。<a id="a-Vd"></a>以何等故此法有诤？<a id="a-Ve"></a>此法有苦、<a id="a-Vf"></a>有烦、<a id="a-Vg"></a>有热、<a id="a-Vh"></a>有忧戚邪行，<a id="a-Vi"></a>是故此法则有诤也。<a id="a-Vj"></a>求于内乐，<a id="a-Vk"></a>此法无诤。<a id="a-Vl"></a>以何等故此法无诤？<a id="a-Vm"></a>此法无苦、<a id="a-Vn"></a>无烦、<a id="a-Vo"></a>无热、<a id="a-Vp"></a>无忧戚正行，<a id="a-Vq"></a>是故此法则无诤也。</p>
  <p id="aVr">“于中若有乐，<a id="a-Vs"></a>非圣乐是凡夫乐，<a id="a-Vt"></a>病本、<a id="a-Vu"></a>痈本、<a id="a-Vv"></a>箭刺之本，<a id="a-Vw"></a>有食有生死，<a id="a-Vx"></a>不可修、<a id="a-Vy"></a>不可习、<a id="a-Vz"></a>不可广布，<a id="a-W0"></a>我说于彼则不可修，<a id="a-W1"></a>此法有诤。<a id="a-W2"></a>以何等故此法有诤？<a id="a-W3"></a>此法有苦、<a id="a-W4"></a>有烦、<a id="a-W5"></a>有热、<a id="a-W6"></a>有忧戚邪行，<a id="a-W7"></a>是故此法则有诤也。<a id="a-W8"></a>于中若有乐，<a id="a-W9"></a>是圣乐、<a id="a-WA"></a>无欲乐、<a id="a-WB"></a>离乐、<a id="a-WC"></a>息乐、<a id="a-WD"></a>正觉之乐，<a id="a-WE"></a>无食无生死，<a id="a-WF"></a>可修、<a id="a-WG"></a>可习、<a id="a-WH"></a>可广布，<a id="a-WI"></a>我说于彼则可修也，<a id="a-WJ"></a>此法无诤。<a id="a-WK"></a>以何等故此法无诤？<a id="a-WL"></a>此法无苦、<a id="a-WM"></a>无烦、<a id="a-WN"></a>无热、<a id="a-WO"></a>无忧戚正行，<a id="a-WP"></a>是故此法则无诤也。</p>
  <p id="aWQ">“于中若有道说不真实、<a id="a-WR"></a>虚妄无义相应，<a id="a-WS"></a>此法有诤。<a id="a-WT"></a>以何等故此法有诤？<a id="a-WU"></a>此法有苦、<a id="a-WV"></a>有烦、<a id="a-WW"></a>有热、<a id="a-WX"></a>有忧戚邪行，<a id="a-WY"></a>是故此法则有诤也。<a id="a-WZ"></a>于中若有道说真实、<a id="a-Wa"></a>不虚妄无义相应，<a id="a-Wb"></a>此法有诤。<a id="a-Wc"></a>以何等故此法有诤？<a id="a-Wd"></a>此法有苦、<a id="a-We"></a>有烦、<a id="a-Wf"></a>有热、<a id="a-Wg"></a>有忧戚邪行，<a id="a-Wh"></a>是故此法则有诤也。<a id="a-Wi"></a>于中若有道说真实、<a id="a-Wj"></a>不虚妄与义相应，<a id="a-Wk"></a>此法无诤。<a id="a-Wl"></a>以何等故此法无诤？<a id="a-Wm"></a>此法无苦、<a id="a-Wn"></a>无烦、<a id="a-Wo"></a>无热、<a id="a-Wp"></a>无忧戚正行，<a id="a-Wq"></a>是故此法则无诤也。</p>
  <p id="aWr">“无齐限说者，<a id="a-Ws"></a>此法有诤。<a id="a-Wt"></a>以何等故此法有诤？<a id="a-Wu"></a>此法有苦、<a id="a-Wv"></a>有烦、<a id="a-Ww"></a>有热、<a id="a-Wx"></a>有忧戚邪行，<a id="a-Wy"></a>是故此法则有诤也。<a id="a-Wz"></a>齐限说者，<a id="a-X0"></a>此法无诤。<a id="a-X1"></a>以何等故此法无诤？<a id="a-X2"></a>此法无苦、<a id="a-X3"></a>无烦、<a id="a-X4"></a>无热、<a id="a-X5"></a>无忧戚正行，<a id="a-X6"></a>是故此法则无诤也。</p>
  <p id="aX7">“随国俗法，<a id="a-X8"></a>是及非，<a id="a-X9"></a>此法有诤。<a id="a-XA"></a>以何等故此法有诤？<a id="a-XB"></a>于法有苦、<a id="a-XC"></a>有烦、<a id="a-XD"></a>有热、<a id="a-XE"></a>有忧戚邪行，<a id="a-XF"></a>是故此法则有诤也。<a id="a-XG"></a>随国俗法，<a id="a-XH"></a>不是不非，<a id="a-XI"></a>此法无诤。<a id="a-XJ"></a>以何等故此法无诤？<a id="a-XK"></a>此法无苦、<a id="a-XL"></a>无烦、<a id="a-XM"></a>无热、<a id="a-XN"></a>无忧戚正行，<a id="a-XO"></a>是故此法则无诤也。</p>
  <p id="aXP">“是谓诤法，<a id="a-XQ"></a>汝等当知诤法及无诤法。<a id="a-XR"></a>知诤法及无诤法已，<a id="a-XS"></a>弃舍诤法，<a id="a-XT"></a>修习无诤法，<a id="a-XU"></a>汝等当学。<a id="a-XV"></a>”</p>
  <p id="aXW">如是须菩提族姓子以无诤道，<a id="a-XX"></a>于后知法如法、<a id="a-XY"></a>知法如真实，<a id="a-XZ"></a>须菩提说偈：<a id="a-Xa"></a>“此行真实空，<a id="a-Xb"></a>舍此住止息。<a id="a-Xc"></a>”</p>
  <p id="aXd">佛说如是，<a id="a-Xe"></a>彼诸比丘闻佛所说，<a id="a-Xf"></a>欢喜奉行。</p>
 </body>
</html>