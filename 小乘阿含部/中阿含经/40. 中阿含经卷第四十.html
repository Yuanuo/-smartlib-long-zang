<!doctype html>
<html id="z3IBU86XD" data-ver="1631">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第四十</h1>
  <h2 id="a2">梵志品黄芦园经第十六</h2>
  <p id="a3">我闻如是：<a id="a-4"></a>一时，<a id="a-5"></a>佛游鞞兰若，<a id="a-6"></a>在黄芦园中。</p>
  <p id="a7">尔时，<a id="a-8"></a>鞞兰若梵志年耆宿老，<a id="a-9"></a>寿将欲过，<a id="a-A"></a>命垂至尽，<a id="a-B"></a>年百二十，<a id="a-C"></a>拄杖而行，<a id="a-D"></a>中后彷徉，<a id="a-E"></a>往诣佛所，<a id="a-F"></a>共相问讯，<a id="a-G"></a>当在佛前倚杖而立，<a id="a-H"></a>白曰：<a id="a-I"></a>“瞿昙，<a id="a-J"></a>我闻沙门瞿昙年幼极少，<a id="a-K"></a>新出家学，<a id="a-L"></a>若有名德沙门梵志亲自来诣，<a id="a-M"></a>而不礼敬，<a id="a-N"></a>亦不尊重，<a id="a-O"></a>不从座起，<a id="a-P"></a>不请令坐。<a id="a-Q"></a>瞿昙，<a id="a-R"></a>此事大为不可。<a id="a-S"></a>”</p>
  <p id="aT">世尊告曰：<a id="a-U"></a>“梵志，<a id="a-V"></a>我初不见天及魔、<a id="a-W"></a>梵、<a id="a-X"></a>沙门、<a id="a-Y"></a>梵志，<a id="a-Z"></a>从人至天，<a id="a-a"></a>谓自来诣，<a id="a-b"></a>能令如来礼敬尊重，<a id="a-c"></a>而从座起，<a id="a-d"></a>请令坐者。<a id="a-e"></a>梵志，<a id="a-f"></a>若有来诣，<a id="a-g"></a>欲令如来礼敬尊重，<a id="a-h"></a>而从座起，<a id="a-i"></a>请令坐者，<a id="a-j"></a>彼人必当头破七分。<a id="a-k"></a>”</p>
  <p id="al">梵志复白：<a id="a-m"></a>“瞿昙无味。<a id="a-n"></a>”</p>
  <p id="ao">世尊告曰：<a id="a-p"></a>“梵志，<a id="a-q"></a>有事令我无味，<a id="a-r"></a>然不如汝言。<a id="a-s"></a>若有色味、<a id="a-t"></a>声味、<a id="a-u"></a>香味、<a id="a-v"></a>触味者，<a id="a-w"></a>彼如来断智绝灭拔根终不复生，<a id="a-x"></a>是谓有事令我无味，<a id="a-y"></a>然不如汝言。<a id="a-z"></a>”</p>
  <p id="a10">梵志复白：<a id="a-11"></a>“瞿昙无恐怖。<a id="a-12"></a>”</p>
  <p id="a13">世尊告曰：<a id="a-14"></a>“梵志，<a id="a-15"></a>有事令我无恐怖，<a id="a-16"></a>然不如汝言。<a id="a-17"></a>若有色恐怖，<a id="a-18"></a>声、<a id="a-19"></a>香、<a id="a-1A"></a>味、<a id="a-1B"></a>触恐怖者，<a id="a-1C"></a>彼如来断智绝灭拔根终不复生，<a id="a-1D"></a>是谓有事令我无恐怖，<a id="a-1E"></a>然不如汝言。<a id="a-1F"></a>”</p>
  <p id="a1G">梵志复白：<a id="a-1H"></a>“瞿昙不入胎。<a id="a-1I"></a>”</p>
  <p id="a1J">世尊告曰：<a id="a-1K"></a>“梵志，<a id="a-1L"></a>有事令我不入胎，<a id="a-1M"></a>然不如汝言。<a id="a-1N"></a>若有沙门、<a id="a-1O"></a>梵志当来胎床，<a id="a-1P"></a>断智绝灭拔根终不复生者，<a id="a-1Q"></a>我说彼不入胎，<a id="a-1R"></a>如来当来胎床，<a id="a-1S"></a>断智绝灭拔根终不复生，<a id="a-1T"></a>是故令我不入胎，<a id="a-1U"></a>是谓有事令我不入胎，<a id="a-1V"></a>然不如汝言。</p>
  <p id="a1W">“梵志，<a id="a-1X"></a>我于此众生无明来，<a id="a-1Y"></a>无明乐、<a id="a-1Z"></a>无明覆、<a id="a-1a"></a>无明卵之所裹，<a id="a-1b"></a>我先观法，<a id="a-1c"></a>我于众生为最第一。<a id="a-1d"></a>犹鸡生卵，<a id="a-1e"></a>或十或十二，<a id="a-1f"></a>随时念，<a id="a-1g"></a>随时覆，<a id="a-1h"></a>随时暖，<a id="a-1i"></a>随时拥护，<a id="a-1j"></a>彼于其后，<a id="a-1k"></a>鸡设放逸，<a id="a-1l"></a>于中有鸡子，<a id="a-1m"></a>或以口嘴，<a id="a-1n"></a>或以足爪，<a id="a-1o"></a>啄破其卵，<a id="a-1p"></a>安隐自出，<a id="a-1q"></a>彼于鸡子为最第一。<a id="a-1r"></a>我亦如是，<a id="a-1s"></a>于此众生无明来，<a id="a-1t"></a>无明乐、<a id="a-1u"></a>无明覆、<a id="a-1v"></a>无明卵之所裹，<a id="a-1w"></a>我先观法，<a id="a-1x"></a>我于众生为最第一。</p>
  <p id="a1y">“梵志，<a id="a-1z"></a>我持蒿草住诣觉树，<a id="a-20"></a>布草树下，<a id="a-21"></a>敷尼师坛，<a id="a-22"></a>结跏趺坐，<a id="a-23"></a>不破正坐，<a id="a-24"></a>要至漏尽。<a id="a-25"></a>我不破正坐，<a id="a-26"></a>要至漏尽，<a id="a-27"></a>我正坐已，<a id="a-28"></a>离欲、<a id="a-29"></a>离恶不善之法，<a id="a-2A"></a>有觉有观，<a id="a-2B"></a>离生喜乐，<a id="a-2C"></a>逮初禅成就游，<a id="a-2D"></a>是谓我尔时获第一增上心，<a id="a-2E"></a>即于现法得安乐居，<a id="a-2F"></a>易不难得，<a id="a-2G"></a>乐住无怖，<a id="a-2H"></a>安隐快乐，<a id="a-2I"></a>令升涅槃。</p>
  <p id="a2J">“复次，<a id="a-2K"></a>梵志，<a id="a-2L"></a>我觉观已息，<a id="a-2M"></a>内静、<a id="a-2N"></a>一心，<a id="a-2O"></a>无觉无观，<a id="a-2P"></a>定生喜乐，<a id="a-2Q"></a>逮第二禅成就游，<a id="a-2R"></a>是谓我尔时获第二增上心，<a id="a-2S"></a>即于现法得安乐居，<a id="a-2T"></a>易不难得，<a id="a-2U"></a>乐住无怖，<a id="a-2V"></a>安隐快乐，<a id="a-2W"></a>令升涅槃。</p>
  <p id="a2X">“复次，<a id="a-2Y"></a>梵志，<a id="a-2Z"></a>我离于喜欲舍无求游，<a id="a-2a"></a>正念正智而身觉乐，<a id="a-2b"></a>谓圣所说、<a id="a-2c"></a>圣所舍、<a id="a-2d"></a>念、<a id="a-2e"></a>乐住、<a id="a-2f"></a>空，<a id="a-2g"></a>逮第三禅成就游，<a id="a-2h"></a>是谓我尔时获第三增上心，<a id="a-2i"></a>即于现法得安乐居，<a id="a-2j"></a>易不难得，<a id="a-2k"></a>乐住无布，<a id="a-2l"></a>安隐快乐，<a id="a-2m"></a>令升涅槃。</p>
  <p id="a2n">“复次，<a id="a-2o"></a>梵志，<a id="a-2p"></a>我乐灭、<a id="a-2q"></a>苦灭，<a id="a-2r"></a>喜、<a id="a-2s"></a>忧本已灭，<a id="a-2t"></a>不苦不乐、<a id="a-2u"></a>舍、<a id="a-2v"></a>念、<a id="a-2w"></a>清净，<a id="a-2x"></a>逮第四禅成就游，<a id="a-2y"></a>是谓我尔时获第四增上心，<a id="a-2z"></a>即于现法得安乐居，<a id="a-30"></a>易不难得，<a id="a-31"></a>乐住无怖，<a id="a-32"></a>安隐快乐，<a id="a-33"></a>令升涅槃。</p>
  <p id="a34">“复次，<a id="a-35"></a>梵志，<a id="a-36"></a>我已得如是定心清净，<a id="a-37"></a>无秽无烦，<a id="a-38"></a>柔软善住，<a id="a-39"></a>得不动心，<a id="a-3A"></a>觉忆宿命智通作证，<a id="a-3B"></a>我有行有相貌，<a id="a-3C"></a>忆本无量昔所经历，<a id="a-3D"></a>谓一生、<a id="a-3E"></a>二生、<a id="a-3F"></a>百生、<a id="a-3G"></a>千生、<a id="a-3H"></a>成劫、<a id="a-3I"></a>败劫、<a id="a-3J"></a>无量成败劫，<a id="a-3K"></a>彼众生名某，<a id="a-3L"></a>彼昔更历，<a id="a-3M"></a>我曾生彼，<a id="a-3N"></a>如是姓，<a id="a-3O"></a>如是字，<a id="a-3P"></a>如是生，<a id="a-3Q"></a>如是饮食，<a id="a-3R"></a>如是受苦乐，<a id="a-3S"></a>如是长寿，<a id="a-3T"></a>如是久住，<a id="a-3U"></a>如是寿讫。<a id="a-3V"></a>此死生彼，<a id="a-3W"></a>彼死生此，<a id="a-3X"></a>我生在此，<a id="a-3Y"></a>如是姓，<a id="a-3Z"></a>如是字，<a id="a-3a"></a>如是生，<a id="a-3b"></a>如是饮食，<a id="a-3c"></a>如是受苦乐，<a id="a-3d"></a>如是长寿，<a id="a-3e"></a>如是久住，<a id="a-3f"></a>如是寿讫。<a id="a-3g"></a>是谓我尔时初夜得此第一明达，<a id="a-3h"></a>以本无放逸，<a id="a-3i"></a>乐住远离，<a id="a-3j"></a>修行精勤，<a id="a-3k"></a>谓无智灭而智生，<a id="a-3l"></a>暗坏而明成，<a id="a-3m"></a>无明灭而明生，<a id="a-3n"></a>谓忆宿命智作证明达。</p>
  <p id="a3o">“复次，<a id="a-3p"></a>梵志，<a id="a-3q"></a>我已得如是定心清净，<a id="a-3r"></a>无秽无烦，<a id="a-3s"></a>柔软善住，<a id="a-3t"></a>得不动心，<a id="a-3u"></a>学于生死智通作证。<a id="a-3v"></a>我以清净天眼出过于人，<a id="a-3w"></a>见此众生死时生时，<a id="a-3x"></a>好色恶色，<a id="a-3y"></a>妙与不妙，<a id="a-3z"></a>往来善处及不善处，<a id="a-40"></a>随此众生之所作业，<a id="a-41"></a>见其如真。<a id="a-42"></a>若此众生成就身恶行，<a id="a-43"></a>口、<a id="a-44"></a>意恶行，<a id="a-45"></a>诽谤圣人，<a id="a-46"></a>邪见，<a id="a-47"></a>成就邪见业；<a id="a-48"></a>彼因缘此，<a id="a-49"></a>身坏命终，<a id="a-4A"></a>必至恶处，<a id="a-4B"></a>生地狱中。<a id="a-4C"></a>若此众生成就身妙行，<a id="a-4D"></a>口、<a id="a-4E"></a>意妙行，<a id="a-4F"></a>不诽谤圣人，<a id="a-4G"></a>正见，<a id="a-4H"></a>成就正见业；<a id="a-4I"></a>彼因缘此，<a id="a-4J"></a>身坏命终，<a id="a-4K"></a>必升善处，<a id="a-4L"></a>上生天中。<a id="a-4M"></a>是谓我尔时中夜得此第二明达，<a id="a-4N"></a>以本无放逸，<a id="a-4O"></a>乐住远离，<a id="a-4P"></a>修行精勤，<a id="a-4Q"></a>谓无智灭而智生，<a id="a-4R"></a>暗坏而明成，<a id="a-4S"></a>无明灭而明生，<a id="a-4T"></a>谓生死智作证明达。</p>
  <p id="a4U">“复次，<a id="a-4V"></a>梵志，<a id="a-4W"></a>我已得如是定心清净，<a id="a-4X"></a>无秽无烦，<a id="a-4Y"></a>柔软善住，<a id="a-4Z"></a>得不动心，<a id="a-4a"></a>学于漏尽智通作证。<a id="a-4b"></a>我知此苦如真，<a id="a-4c"></a>知此苦集，<a id="a-4d"></a>知此苦灭，<a id="a-4e"></a>知此苦灭道如真；<a id="a-4f"></a>知此漏如真，<a id="a-4g"></a>知此漏集，<a id="a-4h"></a>知此漏灭，<a id="a-4i"></a>知此漏灭道如真。<a id="a-4j"></a>我如是知，<a id="a-4k"></a>如是见，<a id="a-4l"></a>欲漏心解脱，<a id="a-4m"></a>有漏、<a id="a-4n"></a>无明漏心解脱；<a id="a-4o"></a>解脱已，<a id="a-4p"></a>便知解脱：<a id="a-4q"></a>生已尽，<a id="a-4r"></a>梵行已立，<a id="a-4s"></a>所作已办，<a id="a-4t"></a>不更受有，<a id="a-4u"></a>知如真。<a id="a-4v"></a>是谓我尔时后夜得此第三明达，<a id="a-4w"></a>以本无放逸，<a id="a-4x"></a>乐住远离，<a id="a-4y"></a>修行精勤，<a id="a-4z"></a>谓无智灭而智生，<a id="a-50"></a>暗坏而明成，<a id="a-51"></a>无明灭而明生，<a id="a-52"></a>谓漏尽智作证明达。</p>
  <p id="a53">“复次，<a id="a-54"></a>梵志，<a id="a-55"></a>若有正说而说不痴法，<a id="a-56"></a>众生生世，<a id="a-57"></a>一切众生最胜，<a id="a-58"></a>不为苦乐所覆，<a id="a-59"></a>当知正说者即是我也。<a id="a-5A"></a>所以者何？<a id="a-5B"></a>我说不痴法，<a id="a-5C"></a>众生生世，<a id="a-5D"></a>一切众生最胜，<a id="a-5E"></a>不为苦乐所覆。<a id="a-5F"></a>”</p>
  <p id="a5G">于是，<a id="a-5H"></a>鞞兰若梵志即便舍杖，<a id="a-5I"></a>稽首佛足，<a id="a-5J"></a>白世尊曰：<a id="a-5K"></a>“世尊为第一，<a id="a-5L"></a>世尊为大，<a id="a-5M"></a>世尊为最，<a id="a-5N"></a>世尊为胜，<a id="a-5O"></a>世尊为等，<a id="a-5P"></a>世尊为不等，<a id="a-5Q"></a>世尊无与等等，<a id="a-5R"></a>世尊无障，<a id="a-5S"></a>世尊无障人。<a id="a-5T"></a>世尊，<a id="a-5U"></a>我今自归于佛、<a id="a-5V"></a>法及比丘众，<a id="a-5W"></a>惟愿世尊受我为优婆塞！<a id="a-5X"></a>从今日始，<a id="a-5Y"></a>终身自归，<a id="a-5Z"></a>乃至命尽。<a id="a-5a"></a>”</p>
  <p id="a5b">佛说如是，<a id="a-5c"></a>鞞兰若梵志及诸比丘闻佛所说，<a id="a-5d"></a>欢喜奉行。</p>
  <p data-pb></p>
  <h2 id="a5e">梵志品头那经第十七</h2>
  <p id="a5f">我闻如是：<a id="a-5g"></a>一时，<a id="a-5h"></a>佛游舍卫国，<a id="a-5i"></a>在胜林给孤独园。</p>
  <p id="a5j">尔时，<a id="a-5k"></a>头那梵志中后彷徉，<a id="a-5l"></a>往诣佛所，<a id="a-5m"></a>共相问讯，<a id="a-5n"></a>却坐一面。<a id="a-5o"></a>世尊问曰：<a id="a-5p"></a>“头那，<a id="a-5q"></a>若有问汝是梵志耶？<a id="a-5r"></a>汝梵志汝自称说。<a id="a-5s"></a>”</p>
  <p id="a5t">梵志头那答曰：<a id="a-5u"></a>“瞿昙，<a id="a-5v"></a>若有正称说梵志者，<a id="a-5w"></a>为父母所举，<a id="a-5x"></a>受生清净，<a id="a-5y"></a>乃至七世父母不绝种族，<a id="a-5z"></a>生生无恶，<a id="a-60"></a>博闻总持，<a id="a-61"></a>诵过四典经，<a id="a-62"></a>深达因、<a id="a-63"></a>缘、<a id="a-64"></a>正、<a id="a-65"></a>文、<a id="a-66"></a>戏五句说。<a id="a-67"></a>瞿昙，<a id="a-68"></a>正称说梵志者，<a id="a-69"></a>即是我也。<a id="a-6A"></a>所以者何？<a id="a-6B"></a>我为父母所举，<a id="a-6C"></a>受生清净，<a id="a-6D"></a>乃至七世父母不绝种族，<a id="a-6E"></a>生生无恶，<a id="a-6F"></a>博闻总持，<a id="a-6G"></a>诵过四典经，<a id="a-6H"></a>深达因、<a id="a-6I"></a>缘、<a id="a-6J"></a>正、<a id="a-6K"></a>文、<a id="a-6L"></a>戏五句说。<a id="a-6M"></a>”</p>
  <p id="a6N">世尊告曰：<a id="a-6O"></a>“头那，<a id="a-6P"></a>我今问汝，<a id="a-6Q"></a>随所解答。<a id="a-6R"></a>头那，<a id="a-6S"></a>于意云何？<a id="a-6T"></a>若昔有梵志寿终命过，<a id="a-6U"></a>诵持经书，<a id="a-6V"></a>流布经书，<a id="a-6W"></a>诵习典经，<a id="a-6X"></a>所谓夜吒、<a id="a-6Y"></a>婆摩、<a id="a-6Z"></a>婆摩提婆、<a id="a-6a"></a>毗奢蜜哆逻、<a id="a-6b"></a>夜陀揵尼、<a id="a-6c"></a>应疑罗娑、<a id="a-6d"></a>婆私吒、<a id="a-6e"></a>迦葉、<a id="a-6f"></a>娑罗婆、<a id="a-6g"></a>婆和，<a id="a-6h"></a>谓此施设五种梵志，<a id="a-6i"></a>有梵志犹如梵，<a id="a-6j"></a>有梵志似如天，<a id="a-6k"></a>有梵志不越界，<a id="a-6l"></a>有梵志越界，<a id="a-6m"></a>有梵志旃荼罗第五。<a id="a-6n"></a>头那，<a id="a-6o"></a>此五种梵志，<a id="a-6p"></a>汝为似谁？<a id="a-6q"></a>”</p>
  <p id="a6r">头那白曰：<a id="a-6s"></a>“瞿昙略说此义，<a id="a-6t"></a>不广分别，<a id="a-6u"></a>我不能知。<a id="a-6v"></a>惟愿沙门瞿昙善说，<a id="a-6w"></a>令我知义！<a id="a-6x"></a>”</p>
  <p id="a6y">世尊告曰：<a id="a-6z"></a>“头那，<a id="a-70"></a>谛听！<a id="a-71"></a>善思念之，<a id="a-72"></a>我当为汝广分别说。<a id="a-73"></a>”</p>
  <p id="a74">头那白曰：<a id="a-75"></a>“唯然，<a id="a-76"></a>瞿昙。<a id="a-77"></a>”头那梵志受教而听。</p>
  <p id="a78">佛言：<a id="a-79"></a>“头那，<a id="a-7A"></a>云何梵志犹如梵耶？<a id="a-7B"></a>若有梵志为父母所举，<a id="a-7C"></a>受生清净，<a id="a-7D"></a>乃至七世父母不绝种族，<a id="a-7E"></a>生生无恶。<a id="a-7F"></a>彼四十八年行童子梵行，<a id="a-7G"></a>欲得经书，<a id="a-7H"></a>诵习典经。<a id="a-7I"></a>彼得经书，<a id="a-7J"></a>诵习典经已，<a id="a-7K"></a>为供养师求乞财物，<a id="a-7L"></a>如法，<a id="a-7M"></a>非不如法。<a id="a-7N"></a>云何不如法？<a id="a-7O"></a>非田作，<a id="a-7P"></a>非治生，<a id="a-7Q"></a>非书，<a id="a-7R"></a>非算，<a id="a-7S"></a>非数，<a id="a-7T"></a>非印，<a id="a-7U"></a>非手笔，<a id="a-7V"></a>非文章，<a id="a-7W"></a>非经，<a id="a-7X"></a>非诗，<a id="a-7Y"></a>非以刀杖，<a id="a-7Z"></a>非王从事。<a id="a-7a"></a>如法求乞，<a id="a-7b"></a>求乞财物供养于师。<a id="a-7c"></a>布施财物已，<a id="a-7d"></a>心与慈俱，<a id="a-7e"></a>遍满一方成就游。<a id="a-7f"></a>如是二三四方、<a id="a-7g"></a>四维上下，<a id="a-7h"></a>普周一切，<a id="a-7i"></a>心与慈俱，<a id="a-7j"></a>无结无怨，<a id="a-7k"></a>无恚无诤，<a id="a-7l"></a>极广甚大，<a id="a-7m"></a>无量善修，<a id="a-7n"></a>遍满一切世间成就游。<a id="a-7o"></a>如是悲、<a id="a-7p"></a>喜心与舍俱，<a id="a-7q"></a>无结无怨，<a id="a-7r"></a>无恚无诤，<a id="a-7s"></a>极广甚大，<a id="a-7t"></a>无量善修，<a id="a-7u"></a>遍满一切世间成就游。<a id="a-7v"></a>头那，<a id="a-7w"></a>如是梵志犹如梵也。</p>
  <p id="a7x">“头那，<a id="a-7y"></a>云何梵志似如天耶？<a id="a-7z"></a>若有梵志为父母所举，<a id="a-80"></a>受生清净，<a id="a-81"></a>乃至七世父母不绝种族，<a id="a-82"></a>生生无恶。<a id="a-83"></a>彼四十八年行童子梵行，<a id="a-84"></a>欲得经书，<a id="a-85"></a>诵习典经。<a id="a-86"></a>彼得经书，<a id="a-87"></a>诵习典经已，<a id="a-88"></a>为供养师求乞财物，<a id="a-89"></a>如法，<a id="a-8A"></a>非不如法。<a id="a-8B"></a>云何不如法？<a id="a-8C"></a>非田作，<a id="a-8D"></a>非治生，<a id="a-8E"></a>非书，<a id="a-8F"></a>非算，<a id="a-8G"></a>非数，<a id="a-8H"></a>非印，<a id="a-8I"></a>非手笔，<a id="a-8J"></a>非文章，<a id="a-8K"></a>非经，<a id="a-8L"></a>非诗，<a id="a-8M"></a>非以刀杖，<a id="a-8N"></a>非王从事。<a id="a-8O"></a>如法求乞，<a id="a-8P"></a>求乞财物供养于师。<a id="a-8Q"></a>布施财物已，<a id="a-8R"></a>行身妙行，<a id="a-8S"></a>口、<a id="a-8T"></a>意妙行。<a id="a-8U"></a>行身妙行，<a id="a-8V"></a>口、<a id="a-8W"></a>意妙行已，<a id="a-8X"></a>彼因缘此，<a id="a-8Y"></a>身坏命终，<a id="a-8Z"></a>必升善处，<a id="a-8a"></a>上生天中。<a id="a-8b"></a>头那，<a id="a-8c"></a>如是梵志似如天也。</p>
  <p id="a8d">“头那，<a id="a-8e"></a>云何梵志不越界耶？<a id="a-8f"></a>若有梵志为父母所举，<a id="a-8g"></a>受生清净，<a id="a-8h"></a>乃至七世父母不绝种族，<a id="a-8i"></a>生生无恶。<a id="a-8j"></a>彼四十八年行童子梵行，<a id="a-8k"></a>欲得经书，<a id="a-8l"></a>诵习典经。<a id="a-8m"></a>彼得经书，<a id="a-8n"></a>诵习典经已，<a id="a-8o"></a>为供养师求乞财物，<a id="a-8p"></a>如法，<a id="a-8q"></a>非不如法。<a id="a-8r"></a>云何不如法？<a id="a-8s"></a>非田作，<a id="a-8t"></a>非治生，<a id="a-8u"></a>非书，<a id="a-8v"></a>非算，<a id="a-8w"></a>非数，<a id="a-8x"></a>非印，<a id="a-8y"></a>非手笔，<a id="a-8z"></a>非文章，<a id="a-90"></a>非经，<a id="a-91"></a>非诗，<a id="a-92"></a>非以刀杖，<a id="a-93"></a>非王从事。<a id="a-94"></a>如法求乞，<a id="a-95"></a>求乞财物供养于师。<a id="a-96"></a>布施财物已，<a id="a-97"></a>为自求妻，<a id="a-98"></a>如法，<a id="a-99"></a>非不如法。<a id="a-9A"></a>云何不如法？<a id="a-9B"></a>梵志不如是，<a id="a-9C"></a>意向梵志女，<a id="a-9D"></a>令更相爱，<a id="a-9E"></a>相摄合会。<a id="a-9F"></a>彼趣梵志女，<a id="a-9G"></a>非不梵志女，<a id="a-9H"></a>亦非刹利女。<a id="a-9I"></a>不怀妊，<a id="a-9J"></a>不产生。<a id="a-9K"></a>头那，<a id="a-9L"></a>以何等故梵志非趣怀妊？<a id="a-9M"></a>莫令彼男及以女人名不净淫，<a id="a-9N"></a>是故梵志非趣怀妊。<a id="a-9O"></a>头那，<a id="a-9P"></a>以何等故梵志不趣产生？<a id="a-9Q"></a>莫令彼男及以女人名不净恚，<a id="a-9R"></a>是故梵志不趣产生。<a id="a-9S"></a>头那，<a id="a-9T"></a>彼所趣向，<a id="a-9U"></a>不为财物，<a id="a-9V"></a>不为骄傲，<a id="a-9W"></a>不为庄严，<a id="a-9X"></a>不为校饰，<a id="a-9Y"></a>但为子故。<a id="a-9Z"></a>彼生子已，<a id="a-9a"></a>若有故梵志要誓处所界障，<a id="a-9b"></a>住彼持彼，<a id="a-9c"></a>不越于彼。<a id="a-9d"></a>头那，<a id="a-9e"></a>如是梵志不越界也。</p>
  <p id="a9f">“头那，<a id="a-9g"></a>云何梵志为越界耶？<a id="a-9h"></a>若有梵志为父母所举，<a id="a-9i"></a>受生清净，<a id="a-9j"></a>乃至七世父母不绝种族，<a id="a-9k"></a>生生无恶。<a id="a-9l"></a>彼四十八年行童子梵行，<a id="a-9m"></a>欲得经书，<a id="a-9n"></a>诵习典经。<a id="a-9o"></a>彼得经书，<a id="a-9p"></a>诵习经典已，<a id="a-9q"></a>为供养师求乞财物，<a id="a-9r"></a>如法，<a id="a-9s"></a>非不如法。<a id="a-9t"></a>云何不如法？<a id="a-9u"></a>非田作，<a id="a-9v"></a>非治生，<a id="a-9w"></a>非书，<a id="a-9x"></a>非算，<a id="a-9y"></a>非数，<a id="a-9z"></a>非印，<a id="a-A0"></a>非手笔，<a id="a-A1"></a>非文章，<a id="a-A2"></a>非经，<a id="a-A3"></a>非诗，<a id="a-A4"></a>非以刀杖，<a id="a-A5"></a>非王从事。<a id="a-A6"></a>如法求乞，<a id="a-A7"></a>求乞财物供养于师。<a id="a-A8"></a>布施财物已，<a id="a-A9"></a>为自求妻，<a id="a-AA"></a>如法，<a id="a-AB"></a>非不如法。<a id="a-AC"></a>云何不如法？<a id="a-AD"></a>梵志不如是，<a id="a-AE"></a>意向梵志女，<a id="a-AF"></a>令更相爱，<a id="a-AG"></a>相摄合会。<a id="a-AH"></a>彼趣梵志女，<a id="a-AI"></a>非不梵志女，<a id="a-AJ"></a>亦非刹利女。<a id="a-AK"></a>不怀妊，<a id="a-AL"></a>不产生。<a id="a-AM"></a>头那，<a id="a-AN"></a>以何等故梵志不趣怀妊？<a id="a-AO"></a>莫令彼男及以女人名不净淫，<a id="a-AP"></a>是故梵志不趣怀妊。<a id="a-AQ"></a>头那，<a id="a-AR"></a>以何等故梵志不趣产生？<a id="a-AS"></a>莫令彼男及以女人名不净恚，<a id="a-AT"></a>是故梵志不趣产生。<a id="a-AU"></a>头那，<a id="a-AV"></a>彼所趣向，<a id="a-AW"></a>不为财物，<a id="a-AX"></a>不为骄傲，<a id="a-AY"></a>不为壮严，<a id="a-AZ"></a>不为校饰，<a id="a-Aa"></a>但为子故。<a id="a-Ab"></a>彼生子已，<a id="a-Ac"></a>若有故梵志要誓处所界障，<a id="a-Ad"></a>不住止彼，<a id="a-Ae"></a>不受持彼，<a id="a-Af"></a>便越于彼。<a id="a-Ag"></a>头那，<a id="a-Ah"></a>如是梵志名越界也。</p>
  <p id="aAi">“头那，<a id="a-Aj"></a>云何梵志梵志旃荼罗？<a id="a-Ak"></a>若有梵志为父母所举，<a id="a-Al"></a>受生清净，<a id="a-Am"></a>乃至七世父母不绝种族，<a id="a-An"></a>生生无恶。<a id="a-Ao"></a>彼四十八年行童子梵行，<a id="a-Ap"></a>欲得经书，<a id="a-Aq"></a>诵习典经。<a id="a-Ar"></a>彼得经书，<a id="a-As"></a>诵习典经已，<a id="a-At"></a>为供养师求乞财物，<a id="a-Au"></a>如法，<a id="a-Av"></a>非不如法。<a id="a-Aw"></a>云何不如法？<a id="a-Ax"></a>非田作，<a id="a-Ay"></a>非治生，<a id="a-Az"></a>非书，<a id="a-B0"></a>非算，<a id="a-B1"></a>非数，<a id="a-B2"></a>非印，<a id="a-B3"></a>非手笔，<a id="a-B4"></a>非文章，<a id="a-B5"></a>非经，<a id="a-B6"></a>非诗，<a id="a-B7"></a>非以刀杖，<a id="a-B8"></a>非王从事。<a id="a-B9"></a>如法求乞，<a id="a-BA"></a>求乞财物供养于师。<a id="a-BB"></a>布施财物已，<a id="a-BC"></a>为自求妻，<a id="a-BD"></a>如法，<a id="a-BE"></a>非不如法。<a id="a-BF"></a>云何不如法？<a id="a-BG"></a>梵志不如是，<a id="a-BH"></a>意向梵志女，<a id="a-BI"></a>令更相爱，<a id="a-BJ"></a>相摄合会。<a id="a-BK"></a>趣彼梵志女，<a id="a-BL"></a>非不梵志女，<a id="a-BM"></a>亦不刹利女。<a id="a-BN"></a>不怀妊，<a id="a-BO"></a>不产生。<a id="a-BP"></a>头那，<a id="a-BQ"></a>以何等故梵志不趣怀妊？<a id="a-BR"></a>莫令彼男及以女人名不净淫，<a id="a-BS"></a>是故梵志不趣怀妊。<a id="a-BT"></a>头那，<a id="a-BU"></a>以何等故梵志不趣产生？<a id="a-BV"></a>莫令彼男及以女人名不净恚，<a id="a-BW"></a>是故梵志不趣产生。<a id="a-BX"></a>头那，<a id="a-BY"></a>彼所趣向，<a id="a-BZ"></a>不为财物，<a id="a-Ba"></a>不为骄傲，<a id="a-Bb"></a>不为庄严，<a id="a-Bc"></a>不为校饰，<a id="a-Bd"></a>但为子故。<a id="a-Be"></a>彼生子已，<a id="a-Bf"></a>作王相应事、<a id="a-Bg"></a>贼相应事、<a id="a-Bh"></a>邪道相应事，<a id="a-Bi"></a>作如是说：<a id="a-Bj"></a>‘梵志应作一切事，<a id="a-Bk"></a>梵志不以此染著，<a id="a-Bl"></a>亦不秽污，<a id="a-Bm"></a>犹若如火，<a id="a-Bn"></a>净亦烧，<a id="a-Bo"></a>不净亦烧。<a id="a-Bp"></a>梵志不应作一切事，<a id="a-Bq"></a>梵志不以此染著，<a id="a-Br"></a>亦不秽污。<a id="a-Bs"></a>’头那，<a id="a-Bt"></a>如是梵志梵志旃荼罗。<a id="a-Bu"></a>头那，<a id="a-Bv"></a>此五种梵志，<a id="a-Bw"></a>汝为似谁？<a id="a-Bx"></a>”</p>
  <p id="aBy">头那白曰：<a id="a-Bz"></a>“瞿昙，<a id="a-C0"></a>说此最后梵志旃荼罗者，<a id="a-C1"></a>我尚不及，<a id="a-C2"></a>况复余耶？<a id="a-C3"></a>世尊，<a id="a-C4"></a>我已知。<a id="a-C5"></a>善逝，<a id="a-C6"></a>我已解。<a id="a-C7"></a>世尊，<a id="a-C8"></a>我今自归于佛、<a id="a-C9"></a>法及比丘众，<a id="a-CA"></a>惟愿世尊受我为优婆塞！<a id="a-CB"></a>从今日始，<a id="a-CC"></a>终身自归，<a id="a-CD"></a>乃至命尽。<a id="a-CE"></a>”</p>
  <p id="aCF">佛说如是，<a id="a-CG"></a>头那梵志闻佛所说，<a id="a-CH"></a>欢喜奉行。</p>
  <p data-pb></p>
  <h2 id="aCI">梵志品阿伽罗诃那经第十八</h2>
  <p id="aCJ">我闻如是：<a id="a-CK"></a>一时，<a id="a-CL"></a>佛游舍卫国，<a id="a-CM"></a>在胜林给孤独园。<a id="a-CN"></a>尔时，<a id="a-CO"></a>阿伽罗诃那梵志中后彷徉，<a id="a-CP"></a>往诣佛所，<a id="a-CQ"></a>共相问讯，<a id="a-CR"></a>却坐一面，<a id="a-CS"></a>白曰：<a id="a-CT"></a>“瞿昙，<a id="a-CU"></a>欲有所问，<a id="a-CV"></a>听乃敢陈。<a id="a-CW"></a>”</p>
  <p id="aCX">世尊告曰：<a id="a-CY"></a>“恣汝所问。<a id="a-CZ"></a>”</p>
  <p id="aCa">梵志即便问曰：<a id="a-Cb"></a>“瞿昙，<a id="a-Cc"></a>梵志经典何所依住？<a id="a-Cd"></a>”</p>
  <p id="aCe">世尊答曰：<a id="a-Cf"></a>“梵志经典依于人住。<a id="a-Cg"></a>”</p>
  <p id="aCh">梵志即复问曰：<a id="a-Ci"></a>“瞿昙，<a id="a-Cj"></a>人何所依住？<a id="a-Ck"></a>”</p>
  <p id="aCl">世尊答曰：<a id="a-Cm"></a>“人依稻麦住。<a id="a-Cn"></a>”</p>
  <p id="aCo">梵志即复问曰：<a id="a-Cp"></a>“瞿昙，<a id="a-Cq"></a>稻麦何所依住？<a id="a-Cr"></a>”</p>
  <p id="aCs">世尊答曰：<a id="a-Ct"></a>“稻麦依地住。<a id="a-Cu"></a>”</p>
  <p id="aCv">梵志即复问曰：<a id="a-Cw"></a>“瞿昙，<a id="a-Cx"></a>地何所依住？<a id="a-Cy"></a>”</p>
  <p id="aCz">世尊答曰：<a id="a-D0"></a>“地依水住。<a id="a-D1"></a>”</p>
  <p id="aD2">梵志即复问曰：<a id="a-D3"></a>“瞿昙，<a id="a-D4"></a>水何所依住？<a id="a-D5"></a>”</p>
  <p id="aD6">世尊答曰：<a id="a-D7"></a>“水依风住。<a id="a-D8"></a>”</p>
  <p id="aD9">梵志即复问曰：<a id="a-DA"></a>“瞿昙，<a id="a-DB"></a>风何所依住？<a id="a-DC"></a>”</p>
  <p id="aDD">世尊答曰：<a id="a-DE"></a>“风依空住。<a id="a-DF"></a>”</p>
  <p id="aDG">梵志即复问曰：<a id="a-DH"></a>“瞿昙，<a id="a-DI"></a>空何所依住？<a id="a-DJ"></a>”</p>
  <p id="aDK">世尊答曰：<a id="a-DL"></a>“空无所依，<a id="a-DM"></a>但因日月，<a id="a-DN"></a>故有虚空。<a id="a-DO"></a>”</p>
  <p id="aDP">梵志即复间曰：<a id="a-DQ"></a>“瞿昙，<a id="a-DR"></a>日月何所依住？<a id="a-DS"></a>”</p>
  <p id="aDT">世尊答曰：<a id="a-DU"></a>“日月依于四王天住。<a id="a-DV"></a>”</p>
  <p id="aDW">梵志即复问曰：<a id="a-DX"></a>“瞿昙，<a id="a-DY"></a>四王天何所依住？<a id="a-DZ"></a>”</p>
  <p id="aDa">世尊答曰：<a id="a-Db"></a>“四王天依三十三天住。<a id="a-Dc"></a>”</p>
  <p id="aDd">梵志即复问曰：<a id="a-De"></a>“瞿昙，<a id="a-Df"></a>三十三天何所依住？<a id="a-Dg"></a>”</p>
  <p id="aDh">世尊答曰：<a id="a-Di"></a>“三十三天依焰摩天住。<a id="a-Dj"></a>”</p>
  <p id="aDk">梵志即复问曰：<a id="a-Dl"></a>“瞿昙，<a id="a-Dm"></a>焰摩天何所依住？<a id="a-Dn"></a>”</p>
  <p id="aDo">世尊答曰：<a id="a-Dp"></a>“焰摩天依兜瑟哆天住。<a id="a-Dq"></a>”</p>
  <p id="aDr">梵志即复问曰：<a id="a-Ds"></a>“瞿昙，<a id="a-Dt"></a>兜瑟哆天何所依住？<a id="a-Du"></a>”</p>
  <p id="aDv">世尊答曰：<a id="a-Dw"></a>“兜瑟哆天依化乐天住。<a id="a-Dx"></a>”</p>
  <p id="aDy">梵志即复问曰：<a id="a-Dz"></a>“瞿昙，<a id="a-E0"></a>化乐天何所依住？<a id="a-E1"></a>”</p>
  <p id="aE2">世尊答曰：<a id="a-E3"></a>“化乐天依他化乐天住。<a id="a-E4"></a>”</p>
  <p id="aE5">梵志即复问曰：<a id="a-E6"></a>“瞿昙，<a id="a-E7"></a>他化乐天何所依住？<a id="a-E8"></a>”</p>
  <p id="aE9">世尊答曰：<a id="a-EA"></a>“他化乐天依梵世住。<a id="a-EB"></a>”</p>
  <p id="aEC">梵志即复问曰：<a id="a-ED"></a>“瞿昙，<a id="a-EE"></a>梵世何所依住？<a id="a-EF"></a>”</p>
  <p id="aEG">世尊答曰：<a id="a-EH"></a>“梵世依于大梵住。<a id="a-EI"></a>”</p>
  <p id="aEJ">梵志即复问曰：<a id="a-EK"></a>“瞿昙，<a id="a-EL"></a>大梵何所依住？<a id="a-EM"></a>”</p>
  <p id="aEN">世尊答曰：<a id="a-EO"></a>“大梵依于忍辱温良住。<a id="a-EP"></a>”</p>
  <p id="aEQ">梵志即复问曰：<a id="a-ER"></a>“瞿昙，<a id="a-ES"></a>忍辱温良何所依住？<a id="a-ET"></a>”</p>
  <p id="aEU">世尊答曰：<a id="a-EV"></a>“忍辱温良依涅槃住。<a id="a-EW"></a>”</p>
  <p id="aEX">梵志即复问曰：<a id="a-EY"></a>“瞿昙，<a id="a-EZ"></a>涅槃何所依住？<a id="a-Ea"></a>”</p>
  <p id="aEb">世尊告曰：<a id="a-Ec"></a>“梵志意欲依无穷事，<a id="a-Ed"></a>汝今从我受问无边，<a id="a-Ee"></a>然涅槃者无所依住，<a id="a-Ef"></a>但涅槃灭讫，<a id="a-Eg"></a>涅槃为最。<a id="a-Eh"></a>梵志，<a id="a-Ei"></a>以此义故，<a id="a-Ej"></a>从我行梵行。<a id="a-Ek"></a>”</p>
  <p id="aEl">梵志白曰：<a id="a-Em"></a>“世尊，<a id="a-En"></a>我已知。<a id="a-Eo"></a>善逝，<a id="a-Ep"></a>我已解。<a id="a-Eq"></a>世尊，<a id="a-Er"></a>我今自归于佛、<a id="a-Es"></a>法及比丘众，<a id="a-Et"></a>惟愿世尊受我为优婆塞！<a id="a-Eu"></a>从今日始，<a id="a-Ev"></a>终身自归，<a id="a-Ew"></a>乃至命尽。<a id="a-Ex"></a>”</p>
  <p id="aEy">佛说如是，<a id="a-Ez"></a>阿伽罗诃那梵志闻佛所说，<a id="a-F0"></a>欢喜奉行。</p>
  <p data-pb></p>
  <h2 id="aF1">梵志品阿兰那经第十九</h2>
  <p id="aF2">我闻如是：<a id="a-F3"></a>一时，<a id="a-F4"></a>佛游舍卫国，<a id="a-F5"></a>在胜林给孤独园。<a id="a-F6"></a>尔时，<a id="a-F7"></a>诸比丘于中食后集坐讲堂，<a id="a-F8"></a>论如是事：<a id="a-F9"></a>“诸贤，<a id="a-FA"></a>甚奇！<a id="a-FB"></a>甚奇！<a id="a-FC"></a>人命极少，<a id="a-FD"></a>要至后世，<a id="a-FE"></a>应作善事，<a id="a-FF"></a>应行梵行，<a id="a-FG"></a>生无不死，<a id="a-FH"></a>然今世人于法行、<a id="a-FI"></a>于义行、<a id="a-FJ"></a>于善行、<a id="a-FK"></a>于妙行，<a id="a-FL"></a>无为无求。<a id="a-FM"></a>”</p>
  <p id="aFN">彼时，<a id="a-FO"></a>世尊在昼行处，<a id="a-FP"></a>以净天耳出过于人，<a id="a-FQ"></a>闻诸比丘于中食后集坐讲堂，<a id="a-FR"></a>论如是事：<a id="a-FS"></a>“诸贤，<a id="a-FT"></a>甚奇！<a id="a-FU"></a>甚奇！<a id="a-FV"></a>人命极少，<a id="a-FW"></a>要至后世，<a id="a-FX"></a>应作善事，<a id="a-FY"></a>应行梵行，<a id="a-FZ"></a>生无不死，<a id="a-Fa"></a>然今世人于法行、<a id="a-Fb"></a>于义行、<a id="a-Fc"></a>于善行、<a id="a-Fd"></a>于妙行，<a id="a-Fe"></a>无为无求。<a id="a-Ff"></a>”</p>
  <p id="aFg">世尊闻已，<a id="a-Fh"></a>则于晡时从宴坐起，<a id="a-Fi"></a>住诣讲堂，<a id="a-Fj"></a>在比丘众前敷座而坐，<a id="a-Fk"></a>问诸比丘：<a id="a-Fl"></a>“汝论何事？<a id="a-Fm"></a>以何等故集坐讲堂？<a id="a-Fn"></a>”</p>
  <p id="aFo">时，<a id="a-Fp"></a>诸比丘白曰：<a id="a-Fq"></a>“世尊，<a id="a-Fr"></a>我等众比丘于中食后集坐讲堂，<a id="a-Fs"></a>论如是事：<a id="a-Ft"></a>‘诸贤，<a id="a-Fu"></a>甚奇！<a id="a-Fv"></a>甚奇！<a id="a-Fw"></a>人命极少，<a id="a-Fx"></a>要至后世，<a id="a-Fy"></a>应作善事，<a id="a-Fz"></a>应行梵行，<a id="a-G0"></a>生无不死，<a id="a-G1"></a>然今世人于法行、<a id="a-G2"></a>于义行、<a id="a-G3"></a>于善行、<a id="a-G4"></a>于妙行，<a id="a-G5"></a>无为无求。<a id="a-G6"></a>’世尊，<a id="a-G7"></a>我等共论此事，<a id="a-G8"></a>以此事故集坐讲堂。<a id="a-G9"></a>”</p>
  <p id="aGA">世尊叹曰：<a id="a-GB"></a>“善哉！<a id="a-GC"></a>善哉！<a id="a-GD"></a>比丘，<a id="a-GE"></a>谓汝作是说：<a id="a-GF"></a>‘诸贤，<a id="a-GG"></a>甚奇！<a id="a-GH"></a>甚奇！<a id="a-GI"></a>人命极少，<a id="a-GJ"></a>要至后世，<a id="a-GK"></a>应作善事，<a id="a-GL"></a>应行梵行，<a id="a-GM"></a>生无不死，<a id="a-GN"></a>然今世人于法行、<a id="a-GO"></a>于义行、<a id="a-GP"></a>于善行、<a id="a-GQ"></a>于妙行，<a id="a-GR"></a>无为无求。<a id="a-GS"></a>’所以者何？<a id="a-GT"></a>我亦如是说：<a id="a-GU"></a>‘甚奇！<a id="a-GV"></a>甚奇！<a id="a-GW"></a>人命极少，<a id="a-GX"></a>要至后世，<a id="a-GY"></a>应作善事，<a id="a-GZ"></a>应行梵行，<a id="a-Ga"></a>生无不死，<a id="a-Gb"></a>然今世人于法行、<a id="a-Gc"></a>于义行、<a id="a-Gd"></a>于善行、<a id="a-Ge"></a>于妙行，<a id="a-Gf"></a>无为无求。<a id="a-Gg"></a>’所以者何？<a id="a-Gh"></a>乃过去世时，<a id="a-Gi"></a>有众生寿八万岁。<a id="a-Gj"></a>比丘，<a id="a-Gk"></a>人寿八万岁时，<a id="a-Gl"></a>此阎浮洲极大丰乐，<a id="a-Gm"></a>饶财珍宝，<a id="a-Gn"></a>村邑相近，<a id="a-Go"></a>如鸡一飞。<a id="a-Gp"></a>比丘，<a id="a-Gq"></a>人寿八万岁时，<a id="a-Gr"></a>女年五百乃当出嫁。<a id="a-Gs"></a>比丘，<a id="a-Gt"></a>人寿八万岁时，<a id="a-Gu"></a>唯有如是病，<a id="a-Gv"></a>谓寒、<a id="a-Gw"></a>热、<a id="a-Gx"></a>大小便、<a id="a-Gy"></a>欲、<a id="a-Gz"></a>不食、<a id="a-H0"></a>老，<a id="a-H1"></a>更无余患。</p>
  <p id="aH2">“比丘，<a id="a-H3"></a>人寿八万岁时，<a id="a-H4"></a>有王名拘牢婆，<a id="a-H5"></a>为转轮王，<a id="a-H6"></a>聪明智慧，<a id="a-H7"></a>有四种军，<a id="a-H8"></a>整御天下，<a id="a-H9"></a>由己自在，<a id="a-HA"></a>如法法王成就七宝。<a id="a-HB"></a>彼七宝者，<a id="a-HC"></a>轮宝、<a id="a-HD"></a>象宝、<a id="a-HE"></a>马宝、<a id="a-HF"></a>珠宝、<a id="a-HG"></a>女宝、<a id="a-HH"></a>居士宝、<a id="a-HI"></a>主兵臣宝，<a id="a-HJ"></a>是谓为七。<a id="a-HK"></a>千子具足，<a id="a-HL"></a>颜貌端正，<a id="a-HM"></a>勇猛无畏，<a id="a-HN"></a>能伏他众，<a id="a-HO"></a>必当统领此一切地，<a id="a-HP"></a>乃至大海，<a id="a-HQ"></a>不以刀杖，<a id="a-HR"></a>以法致令，<a id="a-HS"></a>令得安隐。</p>
  <p id="aHT">“比丘，<a id="a-HU"></a>拘牢婆王有梵志，<a id="a-HV"></a>名阿兰那大长者，<a id="a-HW"></a>为父母所举，<a id="a-HX"></a>受生清净，<a id="a-HY"></a>乃至七世父母不绝种族，<a id="a-HZ"></a>生生无恶，<a id="a-Ha"></a>博闻总持，<a id="a-Hb"></a>诵过四典经，<a id="a-Hc"></a>深达因、<a id="a-Hd"></a>缘、<a id="a-He"></a>正、<a id="a-Hf"></a>文、<a id="a-Hg"></a>戏五句说。<a id="a-Hh"></a>比丘，<a id="a-Hi"></a>梵志阿兰那有无量百千摩纳磨，<a id="a-Hj"></a>梵志阿兰那为无量百千摩纳磨住一无事处，<a id="a-Hk"></a>教学经书。</p>
  <p id="aHl">“尔时，<a id="a-Hm"></a>梵志阿兰那独住静处，<a id="a-Hn"></a>宴坐思惟，<a id="a-Ho"></a>心作是念：<a id="a-Hp"></a>‘甚奇！<a id="a-Hq"></a>甚奇！<a id="a-Hr"></a>人命极少，<a id="a-Hs"></a>要至后世，<a id="a-Ht"></a>应作善事，<a id="a-Hu"></a>应行梵行，<a id="a-Hv"></a>生无不死，<a id="a-Hw"></a>然今世人于法行、<a id="a-Hx"></a>于义行、<a id="a-Hy"></a>于善行、<a id="a-Hz"></a>于妙行，<a id="a-I0"></a>无为无求。<a id="a-I1"></a>我宁可剃除须发，<a id="a-I2"></a>著袈裟衣，<a id="a-I3"></a>至信、<a id="a-I4"></a>舍家、<a id="a-I5"></a>无家、<a id="a-I6"></a>学道。<a id="a-I7"></a>’于是，<a id="a-I8"></a>梵志阿兰那往至若干国众多摩纳磨所，<a id="a-I9"></a>而语彼曰：<a id="a-IA"></a>‘诸摩纳磨，<a id="a-IB"></a>我独住静处，<a id="a-IC"></a>宴坐思惟，<a id="a-ID"></a>心作是念：<a id="a-IE"></a>“甚奇！<a id="a-IF"></a>甚奇！<a id="a-IG"></a>人命极少，<a id="a-IH"></a>要至后世，<a id="a-II"></a>应作善事，<a id="a-IJ"></a>应行梵行，<a id="a-IK"></a>生无不死，<a id="a-IL"></a>然今世人于法行、<a id="a-IM"></a>于义行、<a id="a-IN"></a>于善行、<a id="a-IO"></a>于妙行，<a id="a-IP"></a>无为无求。<a id="a-IQ"></a>我今宁可剃除须发，<a id="a-IR"></a>著袈裟衣，<a id="a-IS"></a>至信、<a id="a-IT"></a>舍家、<a id="a-IU"></a>无家、<a id="a-IV"></a>学道。<a id="a-IW"></a>”诸摩纳磨，<a id="a-IX"></a>我今欲剃除须发，<a id="a-IY"></a>著袈裟衣，<a id="a-IZ"></a>至信、<a id="a-Ia"></a>舍家、<a id="a-Ib"></a>无家、<a id="a-Ic"></a>学道，<a id="a-Id"></a>汝等当作何等？<a id="a-Ie"></a>’</p>
  <p id="aIf">“彼若干国众多摩纳磨白曰：<a id="a-Ig"></a>‘尊师，<a id="a-Ih"></a>我等所知，<a id="a-Ii"></a>皆蒙师恩。<a id="a-Ij"></a>若尊师剃除须发，<a id="a-Ik"></a>著袈裟衣，<a id="a-Il"></a>至信、<a id="a-Im"></a>舍家、<a id="a-In"></a>无家、<a id="a-Io"></a>学道者，<a id="a-Ip"></a>我等亦当剃除须发，<a id="a-Iq"></a>著袈裟衣，<a id="a-Ir"></a>至信、<a id="a-Is"></a>舍家、<a id="a-It"></a>无家，<a id="a-Iu"></a>从彼尊师出家学道。<a id="a-Iv"></a>’于是，<a id="a-Iw"></a>梵志阿兰那则于后时剃除须发，<a id="a-Ix"></a>著袈裟衣，<a id="a-Iy"></a>至信、<a id="a-Iz"></a>舍家、<a id="a-J0"></a>无家、<a id="a-J1"></a>学道；<a id="a-J2"></a>彼若干国众多摩纳磨亦剃除须发，<a id="a-J3"></a>著袈裟衣，<a id="a-J4"></a>至信、<a id="a-J5"></a>舍家、<a id="a-J6"></a>无家，<a id="a-J7"></a>从彼尊师梵志阿兰那出家学道，<a id="a-J8"></a>是为尊师阿兰那，<a id="a-J9"></a>是为尊师阿兰那弟子名号生也。</p>
  <p id="aJA">“尔时，<a id="a-JB"></a>尊师阿兰那为弟子说法：<a id="a-JC"></a>‘诸摩纳磨，<a id="a-JD"></a>甚寄！<a id="a-JE"></a>甚奇！<a id="a-JF"></a>人命极少，<a id="a-JG"></a>要至后世，<a id="a-JH"></a>应作善事，<a id="a-JI"></a>应行梵行，<a id="a-JJ"></a>生无不死，<a id="a-JK"></a>然今世人于法行、<a id="a-JL"></a>于义行、<a id="a-JM"></a>于善行、<a id="a-JN"></a>于妙行，<a id="a-JO"></a>无为无求。<a id="a-JP"></a>’尔时，<a id="a-JQ"></a>尊师阿兰那为弟子说法：<a id="a-JR"></a>‘诸摩纳磨，<a id="a-JS"></a>甚奇！<a id="a-JT"></a>甚奇！<a id="a-JU"></a>人命极少，<a id="a-JV"></a>要至后世，<a id="a-JW"></a>应作善事，<a id="a-JX"></a>应行梵行，<a id="a-JY"></a>生无不死，<a id="a-JZ"></a>然今世人于法行、<a id="a-Ja"></a>于义行、<a id="a-Jb"></a>于善行、<a id="a-Jc"></a>于妙行，<a id="a-Jd"></a>无为无求。<a id="a-Je"></a>’如是尊师阿兰那为弟子说法。</p>
  <p id="aJf">“复次，<a id="a-Jg"></a>尊师阿兰那为弟子说法：<a id="a-Jh"></a>‘摩纳磨，<a id="a-Ji"></a>犹如朝露滴在草上，<a id="a-Jj"></a>日出则消，<a id="a-Jk"></a>暂有不久。<a id="a-Jl"></a>如是，<a id="a-Jm"></a>摩纳磨，<a id="a-Jn"></a>人命如朝露，<a id="a-Jo"></a>甚为难得，<a id="a-Jp"></a>至少少味，<a id="a-Jq"></a>大苦灾患，<a id="a-Jr"></a>灾患甚多。<a id="a-Js"></a>’如是尊师阿兰那为弟子说法。</p>
  <p id="aJt">“复次，<a id="a-Ju"></a>尊师阿兰那为弟子说法：<a id="a-Jv"></a>‘摩纳磨，<a id="a-Jw"></a>犹大雨时，<a id="a-Jx"></a>滴水成泡，<a id="a-Jy"></a>或生或灭。<a id="a-Jz"></a>如是，<a id="a-K0"></a>摩纳磨，<a id="a-K1"></a>人命如泡，<a id="a-K2"></a>甚为难得，<a id="a-K3"></a>至少少味，<a id="a-K4"></a>大苦灾患，<a id="a-K5"></a>灾患甚多。<a id="a-K6"></a>’如是尊师阿兰那为弟子说法。</p>
  <p id="aK7">“复次，<a id="a-K8"></a>尊师阿兰那为弟子说法：<a id="a-K9"></a>‘摩纳磨，<a id="a-KA"></a>犹如以杖投著水中，<a id="a-KB"></a>还出至速。<a id="a-KC"></a>如是，<a id="a-KD"></a>摩纳磨，<a id="a-KE"></a>人命如杖，<a id="a-KF"></a>投水出速，<a id="a-KG"></a>甚为难得，<a id="a-KH"></a>至少少味，<a id="a-KI"></a>大苦灾患，<a id="a-KJ"></a>灾患甚多。<a id="a-KK"></a>’如是尊师阿兰那为弟子说法。</p>
  <p id="aKL">“复次，<a id="a-KM"></a>尊师阿兰那为弟子说法：<a id="a-KN"></a>‘摩纳磨，<a id="a-KO"></a>犹新瓦盂，<a id="a-KP"></a>投水出速，<a id="a-KQ"></a>著风热中，<a id="a-KR"></a>干燥至速。<a id="a-KS"></a>如是，<a id="a-KT"></a>摩纳磨，<a id="a-KU"></a>人命如新瓦盂，<a id="a-KV"></a>水渍速燥，<a id="a-KW"></a>甚为难得，<a id="a-KX"></a>至少少味，<a id="a-KY"></a>大苦灾患，<a id="a-KZ"></a>灾患甚多。<a id="a-Ka"></a>’如是尊师阿兰那为弟子说法。</p>
  <p id="aKb">“复次，<a id="a-Kc"></a>尊师阿兰那为弟子说法：<a id="a-Kd"></a>‘摩纳磨，<a id="a-Ke"></a>犹如小段肉著大釜水中，<a id="a-Kf"></a>下炽燃火，<a id="a-Kg"></a>速得消尽。<a id="a-Kh"></a>如是，<a id="a-Ki"></a>摩纳磨，<a id="a-Kj"></a>人命如肉消，<a id="a-Kk"></a>甚为难得，<a id="a-Kl"></a>至少少味，<a id="a-Km"></a>大苦灾患，<a id="a-Kn"></a>灾患甚多。<a id="a-Ko"></a>’如是尊师阿兰那为弟子说法。</p>
  <p id="aKp">“复次，<a id="a-Kq"></a>尊师阿兰那为弟子说法：<a id="a-Kr"></a>‘摩纳磨，<a id="a-Ks"></a>犹缚贼送至标下杀，<a id="a-Kt"></a>随其举足，<a id="a-Ku"></a>步步趣死，<a id="a-Kv"></a>步步趣命尽。<a id="a-Kw"></a>如是，<a id="a-Kx"></a>摩纳磨，<a id="a-Ky"></a>人命如贼，<a id="a-Kz"></a>缚送标下杀，<a id="a-L0"></a>甚为难得，<a id="a-L1"></a>至少少味，<a id="a-L2"></a>大苦灾患，<a id="a-L3"></a>灾患甚多。<a id="a-L4"></a>’如是尊师阿兰那为弟子说法。</p>
  <p id="aL5">“复次，<a id="a-L6"></a>尊师阿兰那为弟子说法：<a id="a-L7"></a>‘摩纳磨，<a id="a-L8"></a>犹如屠儿牵牛杀之，<a id="a-L9"></a>随其举足，<a id="a-LA"></a>步步趣死，<a id="a-LB"></a>步步趣命尽。<a id="a-LC"></a>如是，<a id="a-LD"></a>摩纳磨，<a id="a-LE"></a>人命如牵牛杀，<a id="a-LF"></a>甚为难得，<a id="a-LG"></a>至少少味，<a id="a-LH"></a>大苦灾患，<a id="a-LI"></a>灾患甚多。<a id="a-LJ"></a>’如是尊师阿兰那为弟子说法。</p>
  <p id="aLK">“复次，<a id="a-LL"></a>尊师阿兰那为弟子说法：<a id="a-LM"></a>‘摩纳摩，<a id="a-LN"></a>犹如机织，<a id="a-LO"></a>随其行纬，<a id="a-LP"></a>近成近讫。<a id="a-LQ"></a>如是，<a id="a-LR"></a>摩纳磨，<a id="a-LS"></a>人命如机织讫，<a id="a-LT"></a>甚为难得，<a id="a-LU"></a>至少少味，<a id="a-LV"></a>大苦灾患，<a id="a-LW"></a>灾患甚多。<a id="a-LX"></a>’如是尊师阿兰那为弟子说法。</p>
  <p id="aLY">“复次，<a id="a-LZ"></a>尊师阿兰那为弟子说法：<a id="a-La"></a>‘摩纳磨，<a id="a-Lb"></a>犹如山水，<a id="a-Lc"></a>瀑涨流疾，<a id="a-Ld"></a>多有所漂，<a id="a-Le"></a>水流速驶，<a id="a-Lf"></a>无须臾停。<a id="a-Lg"></a>如是，<a id="a-Lh"></a>摩纳磨，<a id="a-Li"></a>人寿行速，<a id="a-Lj"></a>去无一时住。<a id="a-Lk"></a>如是，<a id="a-Ll"></a>摩纳磨，<a id="a-Lm"></a>人命如驶水流，<a id="a-Ln"></a>甚为难得，<a id="a-Lo"></a>至少少味，<a id="a-Lp"></a>大苦灾患，<a id="a-Lq"></a>灾患甚多。<a id="a-Lr"></a>’如是尊师阿兰那为弟子说法。</p>
  <p id="aLs">“复次，<a id="a-Lt"></a>尊师阿兰那为弟子说法：<a id="a-Lu"></a>‘摩纳磨，<a id="a-Lv"></a>犹如夜暗以杖投地，<a id="a-Lw"></a>或下头堕地，<a id="a-Lx"></a>或上头堕地，<a id="a-Ly"></a>或复卧堕，<a id="a-Lz"></a>或堕净处，<a id="a-M0"></a>或堕不净处。<a id="a-M1"></a>如是，<a id="a-M2"></a>摩纳磨，<a id="a-M3"></a>众生为无明所覆，<a id="a-M4"></a>为爱所系，<a id="a-M5"></a>或生泥犁，<a id="a-M6"></a>或生畜生，<a id="a-M7"></a>或生饿鬼，<a id="a-M8"></a>或生天上，<a id="a-M9"></a>或生人间。<a id="a-MA"></a>如是，<a id="a-MB"></a>摩纳磨，<a id="a-MC"></a>人命如暗杖投地，<a id="a-MD"></a>甚为难得，<a id="a-ME"></a>至少少味，<a id="a-MF"></a>大苦灾患，<a id="a-MG"></a>灾患甚多。<a id="a-MH"></a>’如是尊师阿兰那为弟子说法。</p>
  <p id="aMI">“复次，<a id="a-MJ"></a>尊师阿兰那为弟子说法：<a id="a-MK"></a>‘摩纳磨，<a id="a-ML"></a>我于世断除贪伺，<a id="a-MM"></a>心无有诤，<a id="a-MN"></a>见他财物诸生活具，<a id="a-MO"></a>不起贪伺，<a id="a-MP"></a>欲令我得，<a id="a-MQ"></a>我于贪伺净除其心。<a id="a-MR"></a>如是瞋恚、<a id="a-MS"></a>睡眠、<a id="a-MT"></a>掉悔，<a id="a-MU"></a>我于世断疑度惑，<a id="a-MV"></a>于诸善法无有犹豫，<a id="a-MW"></a>我于疑惑净除其心。<a id="a-MX"></a>摩纳磨，<a id="a-MY"></a>汝等于世亦当断除贪伺，<a id="a-MZ"></a>心无有诤，<a id="a-Ma"></a>见他财物诸生活具，<a id="a-Mb"></a>不起贪伺，<a id="a-Mc"></a>欲令我得，<a id="a-Md"></a>汝于贪伺净除其心。<a id="a-Me"></a>如是瞋恚、<a id="a-Mf"></a>睡眠、<a id="a-Mg"></a>掉悔，<a id="a-Mh"></a>汝于世断疑度惑，<a id="a-Mi"></a>于诸善法无有犹豫。<a id="a-Mj"></a>’如是尊师阿兰那为弟子说法。</p>
  <p id="aMk">“复次，<a id="a-Ml"></a>尊师阿兰那为弟子说法：<a id="a-Mm"></a>‘摩纳磨，<a id="a-Mn"></a>我心与慈俱，<a id="a-Mo"></a>遍满一方成就游。<a id="a-Mp"></a>如是二三四方，<a id="a-Mq"></a>四维上下，<a id="a-Mr"></a>普周一切，<a id="a-Ms"></a>心与慈俱，<a id="a-Mt"></a>无结无怨，<a id="a-Mu"></a>无恚无诤，<a id="a-Mv"></a>极广甚大，<a id="a-Mw"></a>无量善修，<a id="a-Mx"></a>遍满一切世间成就游。<a id="a-My"></a>如是悲、<a id="a-Mz"></a>喜心与舍俱，<a id="a-N0"></a>无结无怨，<a id="a-N1"></a>无恚无诤，<a id="a-N2"></a>极广甚大，<a id="a-N3"></a>无量善修，<a id="a-N4"></a>遍满一切世间成就游。<a id="a-N5"></a>摩纳磨，<a id="a-N6"></a>汝等亦当心与慈俱，<a id="a-N7"></a>遍满一方成就游。<a id="a-N8"></a>如是二三四方，<a id="a-N9"></a>四维上下，<a id="a-NA"></a>普周一切，<a id="a-NB"></a>心与慈俱，<a id="a-NC"></a>无结无怨，<a id="a-ND"></a>无恚无诤，<a id="a-NE"></a>极广甚大，<a id="a-NF"></a>无量善修，<a id="a-NG"></a>遍满一切世间成就游。<a id="a-NH"></a>如是悲、<a id="a-NI"></a>喜心与舍俱，<a id="a-NJ"></a>无结无怨，<a id="a-NK"></a>无恚无诤，<a id="a-NL"></a>极广甚大，<a id="a-NM"></a>无量善修，<a id="a-NN"></a>遍满一切世间就游。<a id="a-NO"></a>’如是尊师阿兰那为弟子说法。</p>
  <p id="aNP">“复次，<a id="a-NQ"></a>尊师阿兰那为弟子说梵世法。<a id="a-NR"></a>若尊师阿兰那为说梵世法时，<a id="a-NS"></a>诸弟子等有不具足奉行法者，<a id="a-NT"></a>彼命终已，<a id="a-NU"></a>或生四王天，<a id="a-NV"></a>或生三十三天，<a id="a-NW"></a>或生焰摩天，<a id="a-NX"></a>或生兜瑟哆天，<a id="a-NY"></a>或生化乐天，<a id="a-NZ"></a>或生他化乐天。<a id="a-Na"></a>若尊师阿兰那为说梵世法时，<a id="a-Nb"></a>诸弟子等设有具足奉行法者，<a id="a-Nc"></a>修四梵室，<a id="a-Nd"></a>舍离于欲，<a id="a-Ne"></a>彼命终已，<a id="a-Nf"></a>得生梵天。<a id="a-Ng"></a>尔时，<a id="a-Nh"></a>尊师阿兰那而作是念：<a id="a-Ni"></a>‘我不应与弟子等同，<a id="a-Nj"></a>俱至后世共生一处。<a id="a-Nk"></a>我今宁可更修增上慈，<a id="a-Nl"></a>修增上慈已，<a id="a-Nm"></a>命终得生晃昱天中。<a id="a-Nn"></a>’尊师阿兰那则于后时更修增上慈，<a id="a-No"></a>修增上慈已，<a id="a-Np"></a>命终得生晃昱天中。<a id="a-Nq"></a>尊师阿兰那及诸弟子学道不虚，<a id="a-Nr"></a>得大果报。<a id="a-Ns"></a>比丘，<a id="a-Nt"></a>于意云何？<a id="a-Nu"></a>昔时尊师阿兰那者谓异人耶？<a id="a-Nv"></a>莫作斯念！<a id="a-Nw"></a>所以者何？<a id="a-Nx"></a>比丘，<a id="a-Ny"></a>当知即是我也。<a id="a-Nz"></a>我于尔时名尊师阿兰那，<a id="a-O0"></a>我于尔时有无量百千弟子，<a id="a-O1"></a>我于尔时为诸弟子说梵世法。</p>
  <p id="aO2">“我说梵世法时，<a id="a-O3"></a>诸弟子等有不具足奉行法者，<a id="a-O4"></a>彼命终已，<a id="a-O5"></a>或生四王天，<a id="a-O6"></a>或生三十三天，<a id="a-O7"></a>或生焰摩天，<a id="a-O8"></a>或生兜瑟哆天，<a id="a-O9"></a>或生化乐天，<a id="a-OA"></a>或生他化乐天。<a id="a-OB"></a>我说梵世法时，<a id="a-OC"></a>诸弟子等设有具足奉行法者，<a id="a-OD"></a>修四梵室，<a id="a-OE"></a>舍离于欲，<a id="a-OF"></a>彼命终已，<a id="a-OG"></a>得生梵天。<a id="a-OH"></a>我于尔时而作是念：<a id="a-OI"></a>‘我不应与弟子等同，<a id="a-OJ"></a>俱至后世共生一处。<a id="a-OK"></a>我今宁可更修增上慈，<a id="a-OL"></a>修增上慈已，<a id="a-OM"></a>命终得生晃昱天中。<a id="a-ON"></a>’我于后时更修增上慈，<a id="a-OO"></a>修增上慈已，<a id="a-OP"></a>命终得生晃昱天中。<a id="a-OQ"></a>我于尔时及诸弟子学道不虚，<a id="a-OR"></a>得大果报。</p>
  <p id="aOS">“我于尔时自饶益，<a id="a-OT"></a>亦饶益他，<a id="a-OU"></a>饶益多人，<a id="a-OV"></a>悯伤世间，<a id="a-OW"></a>为天为人求义及饶益，<a id="a-OX"></a>求安隐快乐。<a id="a-OY"></a>我于尔时说法不至究竟，<a id="a-OZ"></a>不究竟白净、<a id="a-Oa"></a>不究竟梵行、<a id="a-Ob"></a>不究竟梵行讫。<a id="a-Oc"></a>我于尔时不离生老病死、<a id="a-Od"></a>啼哭忧戚，<a id="a-Oe"></a>亦未能得脱一切苦。<a id="a-Of"></a>比丘，<a id="a-Og"></a>我今出世，<a id="a-Oh"></a>如来、<a id="a-Oi"></a>无所著、<a id="a-Oj"></a>等正觉、<a id="a-Ok"></a>明行成为、<a id="a-Ol"></a>善逝、<a id="a-Om"></a>世间解、<a id="a-On"></a>无上士、<a id="a-Oo"></a>道法御、<a id="a-Op"></a>天人师，<a id="a-Oq"></a>号佛、<a id="a-Or"></a>众佑，<a id="a-Os"></a>我今自饶益，<a id="a-Ot"></a>亦饶益他，<a id="a-Ou"></a>饶益多人，<a id="a-Ov"></a>愍伤世间，<a id="a-Ow"></a>为天为人求义及饶益，<a id="a-Ox"></a>求安隐快乐。<a id="a-Oy"></a>我今说法得至究竟，<a id="a-Oz"></a>究竟白净、<a id="a-P0"></a>究竟梵行、<a id="a-P1"></a>究竟梵行讫，<a id="a-P2"></a>我今已离生老病死、<a id="a-P3"></a>啼哭忧戚，<a id="a-P4"></a>我今已得脱一切苦。</p>
  <p id="aP5">“比丘，<a id="a-P6"></a>若有正说者，<a id="a-P7"></a>人命极少，<a id="a-P8"></a>要至后世，<a id="a-P9"></a>应行善事，<a id="a-PA"></a>应行梵行，<a id="a-PB"></a>生无不死。<a id="a-PC"></a>比丘，<a id="a-PD"></a>今是正说。<a id="a-PE"></a>所以者何？<a id="a-PF"></a>今若有长寿，<a id="a-PG"></a>远至百岁，<a id="a-PH"></a>或复小过者。<a id="a-PI"></a>若有长寿者，<a id="a-PJ"></a>命存三百时，<a id="a-PK"></a>春时百、<a id="a-PL"></a>夏时百、<a id="a-PM"></a>冬时百。<a id="a-PN"></a>是命存千二百月，<a id="a-PO"></a>春四百、<a id="a-PP"></a>夏四百、<a id="a-PQ"></a>冬四百。<a id="a-PR"></a>命存千二百月者，<a id="a-PS"></a>命存二千四百半月，<a id="a-PT"></a>春八百、<a id="a-PU"></a>夏八百、<a id="a-PV"></a>冬八百。<a id="a-PW"></a>命存二千四百半月者，<a id="a-PX"></a>三万六千昼夜，<a id="a-PY"></a>春万二千、<a id="a-PZ"></a>夏万二千、<a id="a-Pa"></a>冬万二千。<a id="a-Pb"></a>命存三万六千昼夜者，<a id="a-Pc"></a>七万二千食，<a id="a-Pd"></a>及障碍及母乳。<a id="a-Pe"></a>于有障碍，<a id="a-Pf"></a>苦不食，<a id="a-Pg"></a>瞋不食，<a id="a-Ph"></a>病不食，<a id="a-Pi"></a>有事不食，<a id="a-Pj"></a>行来不食，<a id="a-Pk"></a>至王间不食，<a id="a-Pl"></a>斋日不食，<a id="a-Pm"></a>不得者不食，<a id="a-Pn"></a>是谓比丘一百岁命存百岁数、<a id="a-Po"></a>时数、<a id="a-Pp"></a>岁时数、<a id="a-Pq"></a>月数、<a id="a-Pr"></a>半月数、<a id="a-Ps"></a>月半月数、<a id="a-Pt"></a>昼数、<a id="a-Pu"></a>夜数、<a id="a-Pv"></a>昼夜数、<a id="a-Pw"></a>食数、<a id="a-Px"></a>障碍数、<a id="a-Py"></a>食障碍数。</p>
  <p id="aPz">“比丘，<a id="a-Q0"></a>若有尊师所为弟子起大慈哀，<a id="a-Q1"></a>怜念愍伤，<a id="a-Q2"></a>求义及饶益，<a id="a-Q3"></a>求安隐快乐者，<a id="a-Q4"></a>我今已作，<a id="a-Q5"></a>汝亦当复作，<a id="a-Q6"></a>至无事处、<a id="a-Q7"></a>山林树下、<a id="a-Q8"></a>空安静处，<a id="a-Q9"></a>宴坐思惟，<a id="a-QA"></a>勿得放逸！<a id="a-QB"></a>勤加精进，<a id="a-QC"></a>莫令后悔！<a id="a-QD"></a>此是我之教敕，<a id="a-QE"></a>是我训诲。<a id="a-QF"></a>”</p>
  <p id="aQG">佛说如是，<a id="a-QH"></a>彼诸比丘闻佛所说，<a id="a-QI"></a>欢喜奉行。</p>
 </body>
</html>