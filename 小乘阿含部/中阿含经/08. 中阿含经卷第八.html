<!doctype html>
<html id="z3IBU78Wh" data-ver="2026">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第八</h1>
  <h2 id="a2">未曾有法品第四（有十经）（初一日诵）</h2>
  <p id="a3">未曾有、<a id="a-4"></a>侍者，<a id="a-5"></a>薄拘、<a id="a-6"></a>阿修罗，</p>
  <p id="a7">地动及瞻波，<a id="a-8"></a>郁伽、<a id="a-9"></a>手各二。</p>
  <p data-pb></p>
  <h2 id="aA">未曾有法品未曾有法经第一</h2>
  <p id="aB">我闻如是：<a id="a-C"></a>一时，<a id="a-D"></a>佛游舍卫国，<a id="a-E"></a>在胜林给孤独园。</p>
  <p id="aF">尔时，<a id="a-G"></a>尊者阿难，<a id="a-H"></a>则于晡时从宴坐起，<a id="a-I"></a>往诣佛所，<a id="a-J"></a>稽首礼足，<a id="a-K"></a>却住一面，<a id="a-L"></a>白曰：<a id="a-M"></a>“世尊，<a id="a-N"></a>我闻世尊迦葉佛时始愿佛道，<a id="a-O"></a>行梵行；<a id="a-P"></a>若世尊迦葉佛时始愿佛道，<a id="a-Q"></a>行梵行者，<a id="a-R"></a>我受持是世尊未曾有法。<a id="a-S"></a>我闻世尊迦葉佛时始愿佛道，<a id="a-T"></a>行梵行，<a id="a-U"></a>生兜瑟哆天；<a id="a-V"></a>若世尊迦葉佛时始愿佛道，<a id="a-W"></a>行梵行，<a id="a-X"></a>生兜瑟哆天者，<a id="a-Y"></a>我受持是世尊未曾有法。</p>
  <p id="aZ">“我闻世尊迦葉佛时始愿佛道，<a id="a-a"></a>行梵行，<a id="a-b"></a>生兜瑟哆天；<a id="a-c"></a>世尊后生以三事胜于前生兜瑟哆天者，<a id="a-d"></a>天寿、<a id="a-e"></a>天色、<a id="a-f"></a>天誉。<a id="a-g"></a>以此故，<a id="a-h"></a>诸兜瑟哆天欢喜踊跃，<a id="a-i"></a>叹：<a id="a-j"></a>‘此天子甚奇！<a id="a-k"></a>甚特！<a id="a-l"></a>有大如意足，<a id="a-m"></a>有大威德，<a id="a-n"></a>有大福佑，<a id="a-o"></a>有大威神！<a id="a-p"></a>’所以者何？<a id="a-q"></a>彼后来生以三事胜于前生兜瑟哆天者，<a id="a-r"></a>天寿、<a id="a-s"></a>天色、<a id="a-t"></a>天誉。<a id="a-u"></a>若世尊迦葉佛时始愿佛道，<a id="a-v"></a>行梵行，<a id="a-w"></a>生兜瑟哆天；<a id="a-x"></a>世尊后生以三事胜于前生兜瑟哆天者，<a id="a-y"></a>天寿、<a id="a-z"></a>天色、<a id="a-10"></a>天誉。<a id="a-11"></a>以此故诸兜瑟哆天欢喜踊跃，<a id="a-12"></a>叹：<a id="a-13"></a>‘此天子甚奇！<a id="a-14"></a>甚特！<a id="a-15"></a>有大如意足，<a id="a-16"></a>有大威德，<a id="a-17"></a>有大福佑，<a id="a-18"></a>有大威神！<a id="a-19"></a>’所以者何？<a id="a-1A"></a>彼后来生以三事胜于前生兜瑟哆天者，<a id="a-1B"></a>天寿、<a id="a-1C"></a>天色、<a id="a-1D"></a>天誉者，<a id="a-1E"></a>我受持是世尊未曾有法。</p>
  <p id="a1F">“我闻世尊在兜瑟哆天，<a id="a-1G"></a>于彼命终，<a id="a-1H"></a>知入母胎，<a id="a-1I"></a>是时震动一切天地，<a id="a-1J"></a>以大妙光普照世间，<a id="a-1K"></a>乃至幽隐诸暗冥处无有障蔽。<a id="a-1L"></a>谓此日月有大如意足，<a id="a-1M"></a>有大威德，<a id="a-1N"></a>有大福佑，<a id="a-1O"></a>有大威神，<a id="a-1P"></a>光所不照者，<a id="a-1Q"></a>彼尽蒙耀。<a id="a-1R"></a>彼众生者因此妙光各各生知：<a id="a-1S"></a>‘有奇特众生生！<a id="a-1T"></a>有奇特众生生！<a id="a-1U"></a>’若世尊在兜瑟哆天，<a id="a-1V"></a>于彼命终，<a id="a-1W"></a>知入母胎，<a id="a-1X"></a>是时震动一切天地，<a id="a-1Y"></a>以大妙光普照世间，<a id="a-1Z"></a>乃至幽隐诸暗冥处无有障蔽。<a id="a-1a"></a>谓此日月有大如意足，<a id="a-1b"></a>有大威德，<a id="a-1c"></a>有大福佑，<a id="a-1d"></a>有大威神，<a id="a-1e"></a>光所不照者，<a id="a-1f"></a>彼尽蒙耀。<a id="a-1g"></a>彼众生者因此妙光各各生知‘有奇特众生生！<a id="a-1h"></a>有奇特众生生！<a id="a-1i"></a>’者，<a id="a-1j"></a>我受持是世尊未曾有法。</p>
  <p id="a1k">“我闻世尊知住母胎，<a id="a-1l"></a>依倚右胁；<a id="a-1m"></a>若世尊知住母胎依倚右胁者，<a id="a-1n"></a>我受持是世尊未曾有法。<a id="a-1o"></a>我闻世尊舒体住母胎；<a id="a-1p"></a>若世尊舒体住母胎者，<a id="a-1q"></a>我受持是世尊未曾有法。<a id="a-1r"></a>我闻世尊覆藏住母胎，<a id="a-1s"></a>不为血所污，<a id="a-1t"></a>亦不为精及诸不净所污；<a id="a-1u"></a>若世尊覆藏出母胎，<a id="a-1v"></a>不为血所污，<a id="a-1w"></a>亦不为精及诸不净所污者，<a id="a-1x"></a>我受持是世尊未曾有法。</p>
  <p id="a1y">“我闻世尊知出母胎，<a id="a-1z"></a>是时震动一切天地，<a id="a-20"></a>以大妙光普照世间，<a id="a-21"></a>乃至幽隐诸暗冥处无有障蔽。<a id="a-22"></a>谓此日月有大如意足，<a id="a-23"></a>有大威德，<a id="a-24"></a>有大福佑，<a id="a-25"></a>有大威神，<a id="a-26"></a>光所不照者，<a id="a-27"></a>彼尽蒙耀。<a id="a-28"></a>彼众生者因此妙光各各生知：<a id="a-29"></a>‘有奇特众生生！<a id="a-2A"></a>有奇特众生生！<a id="a-2B"></a>’若世尊知出母胎，<a id="a-2C"></a>是时震动一切天地，<a id="a-2D"></a>以大妙光普照世间，<a id="a-2E"></a>乃至幽隐诸暗冥处无有障蔽。<a id="a-2F"></a>谓此日月有大如意足，<a id="a-2G"></a>有大威德，<a id="a-2H"></a>有大福佑，<a id="a-2I"></a>有大威神，<a id="a-2J"></a>光所不照者，<a id="a-2K"></a>彼尽蒙耀。<a id="a-2L"></a>彼众生者因此妙光各各生知‘有奇特众生生！<a id="a-2M"></a>有奇特众生生！<a id="a-2N"></a>’者，<a id="a-2O"></a>我受持是世尊未曾有法。</p>
  <p id="a2P">“我闻世尊舒体出母胎；<a id="a-2Q"></a>若世尊舒体出母胎者，<a id="a-2R"></a>我受持是世尊未曾有法。<a id="a-2S"></a>我闻世尊覆藏出母胎，<a id="a-2T"></a>不为血所污，<a id="a-2U"></a>亦不为精及诸不净所污；<a id="a-2V"></a>若世尊覆藏出母胎，<a id="a-2W"></a>不为血所污，<a id="a-2X"></a>亦不为精及诸不净所污者，<a id="a-2Y"></a>我受持是世尊未曾有法。</p>
  <p id="a2Z">“我闻世尊初生之时，<a id="a-2a"></a>有四天子手执极细衣，<a id="a-2b"></a>住于母前，<a id="a-2c"></a>令母欢喜，<a id="a-2d"></a>叹：<a id="a-2e"></a>‘此童子甚奇！<a id="a-2f"></a>甚特！<a id="a-2g"></a>有大如意足，<a id="a-2h"></a>有大威德，<a id="a-2i"></a>有大福佑，<a id="a-2j"></a>有大威神！<a id="a-2k"></a>’若世尊初生之时，<a id="a-2l"></a>有四天子手执细衣，<a id="a-2m"></a>住于母前，<a id="a-2n"></a>令母欢喜，<a id="a-2o"></a>叹‘此童子甚奇！<a id="a-2p"></a>甚特！<a id="a-2q"></a>有大如意足，<a id="a-2r"></a>有大威德，<a id="a-2s"></a>有大福佑，<a id="a-2t"></a>有大威神！<a id="a-2u"></a>’者，<a id="a-2v"></a>我受持是世尊未曾有法。</p>
  <p id="a2w">“我闻世尊初生之时，<a id="a-2x"></a>即行七步，<a id="a-2y"></a>不恐不怖，<a id="a-2z"></a>亦不畏惧，<a id="a-30"></a>观察诸方；<a id="a-31"></a>若世尊初生之时，<a id="a-32"></a>即行七步，<a id="a-33"></a>不恐不怖，<a id="a-34"></a>亦不畏惧，<a id="a-35"></a>观察诸方者，<a id="a-36"></a>我受持是世尊未曾有法。<a id="a-37"></a>我闻世尊初生之时，<a id="a-38"></a>则于母前而生大池，<a id="a-39"></a>其水满岸，<a id="a-3A"></a>令母于此得用清净；<a id="a-3B"></a>若世尊初生之时，<a id="a-3C"></a>则于母前而生大池，<a id="a-3D"></a>其水满岸，<a id="a-3E"></a>令母于此得用清净者，<a id="a-3F"></a>我受持是世尊未曾有法。<a id="a-3G"></a>我闻世尊初生之时，<a id="a-3H"></a>上虚空中雨水注下，<a id="a-3I"></a>一冷一暖，<a id="a-3J"></a>灌世尊身；<a id="a-3K"></a>若世尊初生之时，<a id="a-3L"></a>上虚空中雨水注下，<a id="a-3M"></a>一冷一暖，<a id="a-3N"></a>灌世尊身者，<a id="a-3O"></a>我受持是世尊未曾有法。</p>
  <p id="a3P">“我闻世尊初生之时，<a id="a-3Q"></a>诸天于上鼓天妓乐，<a id="a-3R"></a>天青莲华、<a id="a-3S"></a>红莲华、<a id="a-3T"></a>赤连华、<a id="a-3U"></a>白莲华、<a id="a-3V"></a>天文陀罗华及细末旃檀香散世尊上；<a id="a-3W"></a>若世尊初生之时，<a id="a-3X"></a>诸天于上鼓天妓乐，<a id="a-3Y"></a>天青莲华、<a id="a-3Z"></a>红莲华、<a id="a-3a"></a>赤连华、<a id="a-3b"></a>白莲华、<a id="a-3c"></a>天文陀罗华及细末旃檀香散世尊上者，<a id="a-3d"></a>我受持是世尊未曾有法。</p>
  <p id="a3e">“我闻世尊一时在父白净王家，<a id="a-3f"></a>昼监田作，<a id="a-3g"></a>坐阎浮树下，<a id="a-3h"></a>离欲、<a id="a-3i"></a>离恶不善之法，<a id="a-3j"></a>有觉有观，<a id="a-3k"></a>离生喜乐，<a id="a-3l"></a>得初禅成就游。<a id="a-3m"></a>尔时中后，<a id="a-3n"></a>一切余树影皆转移，<a id="a-3o"></a>唯阎浮树其影不移，<a id="a-3p"></a>荫世尊身。<a id="a-3q"></a>于是释白净往观田作，<a id="a-3r"></a>至作人所，<a id="a-3s"></a>问曰：<a id="a-3t"></a>‘作人，<a id="a-3u"></a>童子何处？<a id="a-3v"></a>’作人答曰：<a id="a-3w"></a>‘天童子今在阎浮树下。<a id="a-3x"></a>’于是释白净往诣阎浮树。<a id="a-3y"></a>时，<a id="a-3z"></a>释白净日中后，<a id="a-40"></a>见一切余树影皆转移，<a id="a-41"></a>唯阎浮树其影不移，<a id="a-42"></a>荫世尊身，<a id="a-43"></a>便作是念：<a id="a-44"></a>‘今此童子甚奇！<a id="a-45"></a>甚特！<a id="a-46"></a>有大如意足，<a id="a-47"></a>有大威德，<a id="a-48"></a>有大福佑，<a id="a-49"></a>有大威神！<a id="a-4A"></a>所以者何？<a id="a-4B"></a>日中之后，<a id="a-4C"></a>一切余树影皆转移，<a id="a-4D"></a>唯阎浮树其影不移，<a id="a-4E"></a>荫童子身。<a id="a-4F"></a>’若世尊日中之后，<a id="a-4G"></a>一切余树影皆转移，<a id="a-4H"></a>唯阎浮树其影不移，<a id="a-4I"></a>荫世尊身者，<a id="a-4J"></a>我受持是世尊未曾有法。</p>
  <p id="a4K">“我闻世尊一时游鞞舍离大林之中。<a id="a-4L"></a>于是，<a id="a-4M"></a>世尊过夜平旦，<a id="a-4N"></a>著衣持钵，<a id="a-4O"></a>入鞞舍离城而行乞食。<a id="a-4P"></a>乞食已竟，<a id="a-4Q"></a>收举衣钵，<a id="a-4R"></a>澡洗手足，<a id="a-4S"></a>以尼师檀著于肩上，<a id="a-4T"></a>往入林中，<a id="a-4U"></a>至一哆罗树下，<a id="a-4V"></a>敷尼师檀，<a id="a-4W"></a>结跏趺坐。<a id="a-4X"></a>是时中后，<a id="a-4Y"></a>一切余树影皆转移，<a id="a-4Z"></a>唯哆罗树其影不移，<a id="a-4a"></a>荫世尊身。<a id="a-4b"></a>于是释摩诃男中后仿佯，<a id="a-4c"></a>往至大林。<a id="a-4d"></a>释摩诃男日中后，<a id="a-4e"></a>见一切余树影皆转移，<a id="a-4f"></a>唯哆罗树其影不移，<a id="a-4g"></a>荫世尊身，<a id="a-4h"></a>便作是念：<a id="a-4i"></a>‘沙门瞿昙甚奇！<a id="a-4j"></a>甚特！<a id="a-4k"></a>有大如意足，<a id="a-4l"></a>有大威德，<a id="a-4m"></a>有大福佑，<a id="a-4n"></a>有大威神！<a id="a-4o"></a>所以者何？<a id="a-4p"></a>日中之后，<a id="a-4q"></a>一切余树影皆转移，<a id="a-4r"></a>唯哆罗树其影不移，<a id="a-4s"></a>荫沙门瞿昙身。<a id="a-4t"></a>’若世尊日中之后，<a id="a-4u"></a>一切余树影皆转移，<a id="a-4v"></a>唯哆罗树其影不移，<a id="a-4w"></a>荫世尊身者，<a id="a-4x"></a>我受持是世尊未曾有法。</p>
  <p id="a4y">“我闻世尊一时游鞞舍离大林之中。<a id="a-4z"></a>尔时，<a id="a-50"></a>诸比丘置钵露地。<a id="a-51"></a>时，<a id="a-52"></a>世尊钵亦在其中。<a id="a-53"></a>有一猕猴持佛钵去，<a id="a-54"></a>诸比丘诃，<a id="a-55"></a>恐破佛钵。<a id="a-56"></a>佛告诸比丘：<a id="a-57"></a>‘止！<a id="a-58"></a>止！<a id="a-59"></a>莫诃！<a id="a-5A"></a>不破钵也。<a id="a-5B"></a>’时，<a id="a-5C"></a>彼猕猴持佛钵去，<a id="a-5D"></a>至一婆罗树，<a id="a-5E"></a>徐徐上树，<a id="a-5F"></a>于婆罗树上取蜜满钵，<a id="a-5G"></a>徐徐下树，<a id="a-5H"></a>还诣佛所，<a id="a-5I"></a>即以蜜钵奉上世尊，<a id="a-5J"></a>世尊不受。<a id="a-5K"></a>时，<a id="a-5L"></a>彼猕猴却在一面，<a id="a-5M"></a>取[槎-工+目]去虫，<a id="a-5N"></a>既去虫已，<a id="a-5O"></a>还持上佛，<a id="a-5P"></a>佛复不受。<a id="a-5Q"></a>猕猴复却在于一面，<a id="a-5R"></a>取水著蜜中，<a id="a-5S"></a>持还上佛，<a id="a-5T"></a>世尊便受。<a id="a-5U"></a>猕猴见佛取蜜钵已，<a id="a-5V"></a>欢喜踊跃，<a id="a-5W"></a>却行弄舞，<a id="a-5X"></a>回旋而去。<a id="a-5Y"></a>若世尊令彼猕猴见世尊取蜜钵已，<a id="a-5Z"></a>欢喜踊跃，<a id="a-5a"></a>却行弄舞，<a id="a-5b"></a>回旋去者，<a id="a-5c"></a>我受持是世尊未曾有法。</p>
  <p id="a5d">“我闻世尊一时游鞞舍离猕猴水边高楼台观。<a id="a-5e"></a>尔时，<a id="a-5f"></a>世尊曝晒坐具，<a id="a-5g"></a>抖擞拂拭。<a id="a-5h"></a>是时，<a id="a-5i"></a>大非时云来，<a id="a-5j"></a>普覆虚空，<a id="a-5k"></a>欲雨而住，<a id="a-5l"></a>须待世尊。<a id="a-5m"></a>世尊曝晒坐具，<a id="a-5n"></a>抖擞拂拭，<a id="a-5o"></a>举著一处已，<a id="a-5p"></a>摄持扫帚，<a id="a-5q"></a>住屋基上。<a id="a-5r"></a>于是大云已见世尊收举坐具，<a id="a-5s"></a>便下大雨，<a id="a-5t"></a>于卑、<a id="a-5u"></a>高地滂霈平满。<a id="a-5v"></a>若世尊令彼大云已见世尊收举坐具，<a id="a-5w"></a>便下大雨，<a id="a-5x"></a>于卑、<a id="a-5y"></a>高地滂霈满者，<a id="a-5z"></a>我受持是世尊未曾有法。</p>
  <p id="a60">“我闻世尊一时游跋耆中，<a id="a-61"></a>在温泉林娑罗树王下坐。<a id="a-62"></a>尔时中后，<a id="a-63"></a>一切余树影皆转移，<a id="a-64"></a>唯娑罗树王其影不移，<a id="a-65"></a>荫世尊身。<a id="a-66"></a>于是罗摩园主行视园时，<a id="a-67"></a>日中后，<a id="a-68"></a>见一切余树影皆转移，<a id="a-69"></a>唯娑罗树王其影不移，<a id="a-6A"></a>荫世尊身，<a id="a-6B"></a>便作是念：<a id="a-6C"></a>‘沙门瞿昙甚奇！<a id="a-6D"></a>甚特！<a id="a-6E"></a>有大如意足，<a id="a-6F"></a>有大威德，<a id="a-6G"></a>有大福佑，<a id="a-6H"></a>有大威神！<a id="a-6I"></a>所以者何？<a id="a-6J"></a>日中之后，<a id="a-6K"></a>一切余树影皆转移，<a id="a-6L"></a>唯娑罗树王其影不移，<a id="a-6M"></a>荫沙门瞿昙身。<a id="a-6N"></a>’若世尊日中之后，<a id="a-6O"></a>一切余树影皆转移，<a id="a-6P"></a>唯娑罗树王其影不移，<a id="a-6Q"></a>荫世尊身者，<a id="a-6R"></a>我受持是世尊未曾有法。</p>
  <p id="a6S">“我闻世尊一时在阿浮神室中。<a id="a-6T"></a>尔时，<a id="a-6U"></a>世尊过夜平旦，<a id="a-6V"></a>著衣持钵，<a id="a-6W"></a>入阿浮村而行乞食。<a id="a-6X"></a>乞食已竟，<a id="a-6Y"></a>收举衣钵，<a id="a-6Z"></a>澡洗手足，<a id="a-6a"></a>以尼师檀著于肩上，<a id="a-6b"></a>入神室宴坐。<a id="a-6c"></a>尔时，<a id="a-6d"></a>天大雷雨雹，<a id="a-6e"></a>杀四牛、<a id="a-6f"></a>耕者二人。<a id="a-6g"></a>彼送葬时，<a id="a-6h"></a>大众喧闹，<a id="a-6i"></a>其声高大，<a id="a-6j"></a>音响震动。<a id="a-6k"></a>于是，<a id="a-6l"></a>世尊则于晡时宴坐而起，<a id="a-6m"></a>从神室出，<a id="a-6n"></a>露地经行。<a id="a-6o"></a>时，<a id="a-6p"></a>彼大众中，<a id="a-6q"></a>有一人见世尊则于晡时宴坐而起，<a id="a-6r"></a>从神室出，<a id="a-6s"></a>露地经行，<a id="a-6t"></a>即往诣佛，<a id="a-6u"></a>稽首作礼，<a id="a-6v"></a>随佛经行。<a id="a-6w"></a>佛见在后，<a id="a-6x"></a>问彼人曰：<a id="a-6y"></a>‘以何等故？<a id="a-6z"></a>大众喧闹，<a id="a-70"></a>其声高大，<a id="a-71"></a>音响震动耶？<a id="a-72"></a>’彼人白曰：<a id="a-73"></a>‘世尊，<a id="a-74"></a>今日天大雷雨雹，<a id="a-75"></a>杀四牛、<a id="a-76"></a>耕者二人。<a id="a-77"></a>彼送葬时，<a id="a-78"></a>大众喧闹，<a id="a-79"></a>其声高大，<a id="a-7A"></a>音响震动。<a id="a-7B"></a>世尊，<a id="a-7C"></a>向者不闻声耶？<a id="a-7D"></a>’世尊答曰：<a id="a-7E"></a>‘我不闻声。<a id="a-7F"></a>’复问：<a id="a-7G"></a>‘世尊，<a id="a-7H"></a>向为眠耶？<a id="a-7I"></a>’答曰：<a id="a-7J"></a>‘不也。<a id="a-7K"></a>’复问：<a id="a-7L"></a>‘世尊，<a id="a-7M"></a>时寤不闻此大声耶？<a id="a-7N"></a>’答曰：<a id="a-7O"></a>‘如是。<a id="a-7P"></a>’尔时，<a id="a-7Q"></a>彼人便作是念：<a id="a-7R"></a>‘甚奇！<a id="a-7S"></a>甚特！<a id="a-7T"></a>极息至寂，<a id="a-7U"></a>如来、<a id="a-7V"></a>无所著、<a id="a-7W"></a>等正觉之所行。<a id="a-7X"></a>所以者何？<a id="a-7Y"></a>寤而不闻此大音声。<a id="a-7Z"></a>’若世尊寤而不闻此大音声者，<a id="a-7a"></a>我受持是世尊未曾有法。</p>
  <p id="a7b">“我闻世尊时在郁鞞罗尼连然河边，<a id="a-7c"></a>阿阇惒罗尼拘类树下初得佛道。<a id="a-7d"></a>尔时大雨，<a id="a-7e"></a>至于七日，<a id="a-7f"></a>高下悉满，<a id="a-7g"></a>潢涝横流。<a id="a-7h"></a>世尊于中露地经行，<a id="a-7i"></a>其处尘起；<a id="a-7j"></a>若世尊潢涝横流，<a id="a-7k"></a>世尊于中露地经行，<a id="a-7l"></a>其处尘起者，<a id="a-7m"></a>我受持是世尊未曾有法。</p>
  <p id="a7n">“我闻魔王六年逐佛，<a id="a-7o"></a>求其长短，<a id="a-7p"></a>不能得便，<a id="a-7q"></a>厌已而还；<a id="a-7r"></a>若世尊魔王六年随逐世尊，<a id="a-7s"></a>求其长短，<a id="a-7t"></a>不能得便，<a id="a-7u"></a>厌已而还者，<a id="a-7v"></a>我受持是世尊未曾有法。</p>
  <p id="a7w">“我闻世尊七年念身，<a id="a-7x"></a>常念不断；<a id="a-7y"></a>若世尊七年念身，<a id="a-7z"></a>常念不断者，<a id="a-80"></a>我受持是世尊未曾有法。<a id="a-81"></a>”</p>
  <p id="a82">于是，<a id="a-83"></a>世尊告曰：<a id="a-84"></a>“阿难，<a id="a-85"></a>汝从如来更受持此未曾有法。<a id="a-86"></a>阿难，<a id="a-87"></a>如来知觉生，<a id="a-88"></a>知住、<a id="a-89"></a>知灭，<a id="a-8A"></a>常知，<a id="a-8B"></a>无不知时。<a id="a-8C"></a>阿难，<a id="a-8D"></a>如来知思想生，<a id="a-8E"></a>知住、<a id="a-8F"></a>知灭，<a id="a-8G"></a>常知，<a id="a-8H"></a>无不知时。<a id="a-8I"></a>是故，<a id="a-8J"></a>阿难，<a id="a-8K"></a>汝从如来更受持此未曾有法。<a id="a-8L"></a>”</p>
  <p id="a8M">佛说如是，<a id="a-8N"></a>尊者阿难及诸比丘闻佛所说，<a id="a-8O"></a>欢喜奉行。</p>
  <p data-pb></p>
  <h2 id="a8P">未曾有法品侍者经第二</h2>
  <p id="a8Q">我闻如是：<a id="a-8R"></a>一时，<a id="a-8S"></a>佛游王舍城。</p>
  <p id="a8T">时，<a id="a-8U"></a>多识名德上尊长老比丘、<a id="a-8V"></a>大弟子等，<a id="a-8W"></a>谓尊者拘邻若、<a id="a-8X"></a>尊者阿摄贝、<a id="a-8Y"></a>尊者跋提释迦王、<a id="a-8Z"></a>尊者摩诃男拘隶、<a id="a-8a"></a>尊者惒破、<a id="a-8b"></a>尊者耶舍、<a id="a-8c"></a>尊者邠耨、<a id="a-8d"></a>尊者维摩罗、<a id="a-8e"></a>尊者伽惒波提、<a id="a-8f"></a>尊者须陀耶、<a id="a-8g"></a>尊者舍梨子、<a id="a-8h"></a>尊者阿那律陀、<a id="a-8i"></a>尊者难提、<a id="a-8j"></a>尊者金毗罗、<a id="a-8k"></a>尊者隶婆哆、<a id="a-8l"></a>尊者大目揵连、<a id="a-8m"></a>尊者大迦葉、<a id="a-8n"></a>尊者大拘絺罗、<a id="a-8o"></a>尊者大周那、<a id="a-8p"></a>尊者大迦旃延、<a id="a-8q"></a>尊者邠耨加[少/兔]写长老、<a id="a-8r"></a>尊者耶舍行筹长老，<a id="a-8s"></a>如是比余多识名德上尊长老比丘、<a id="a-8t"></a>大弟子等，<a id="a-8u"></a>亦游王舍城，<a id="a-8v"></a>并皆近佛叶屋边住。</p>
  <p id="a8w">是时，<a id="a-8x"></a>世尊告诸比丘：<a id="a-8y"></a>“我今年老，<a id="a-8z"></a>体转衰弊，<a id="a-90"></a>寿过垂讫，<a id="a-91"></a>宜须侍者。<a id="a-92"></a>汝等见为举一侍者，<a id="a-93"></a>令瞻视我可非不可，<a id="a-94"></a>受我所说，<a id="a-95"></a>不失其义。<a id="a-96"></a>”</p>
  <p id="a97">于是，<a id="a-98"></a>尊者拘邻若即从座起，<a id="a-99"></a>偏袒著衣，<a id="a-9A"></a>叉手向佛，<a id="a-9B"></a>白曰：<a id="a-9C"></a>“世尊，<a id="a-9D"></a>我愿奉侍可非不可，<a id="a-9E"></a>及受所说，<a id="a-9F"></a>不失其义。<a id="a-9G"></a>”</p>
  <p id="a9H">世尊告曰：<a id="a-9I"></a>“拘邻若，<a id="a-9J"></a>汝自年老，<a id="a-9K"></a>体转衰弊，<a id="a-9L"></a>寿过垂讫，<a id="a-9M"></a>汝亦自应须瞻视者。<a id="a-9N"></a>拘邻若，<a id="a-9O"></a>汝还本座。<a id="a-9P"></a>”</p>
  <p id="a9Q">于是，<a id="a-9R"></a>尊者拘邻若即礼佛足，<a id="a-9S"></a>便还复坐。</p>
  <p id="a9T">如是尊者阿摄贝、<a id="a-9U"></a>尊者跋提释迦王、<a id="a-9V"></a>尊者摩诃男拘隶、<a id="a-9W"></a>尊者和惒破、<a id="a-9X"></a>尊者耶舍、<a id="a-9Y"></a>尊者邠耨、<a id="a-9Z"></a>尊者维摩罗、<a id="a-9a"></a>尊者伽惒波提、<a id="a-9b"></a>尊者须陀耶、<a id="a-9c"></a>尊者舍梨子、<a id="a-9d"></a>尊者阿那律陀、<a id="a-9e"></a>尊者难提、<a id="a-9f"></a>尊者金毗罗、<a id="a-9g"></a>尊者隶婆哆、<a id="a-9h"></a>尊者大目揵连、<a id="a-9i"></a>尊者大迦葉、<a id="a-9j"></a>尊者大拘絺罗、<a id="a-9k"></a>尊者大周那、<a id="a-9l"></a>尊者大迦旃延、<a id="a-9m"></a>尊者邠耨加[少/兔]写长老。</p>
  <p id="a9n">尊者耶舍行筹长老即从座起，<a id="a-9o"></a>偏袒著衣，<a id="a-9p"></a>叉手向佛白曰：<a id="a-9q"></a>“世尊，<a id="a-9r"></a>我愿奉持可非不可，<a id="a-9s"></a>及受所说，<a id="a-9t"></a>不失其义。<a id="a-9u"></a>”</p>
  <p id="a9v">世尊告曰：<a id="a-9w"></a>“耶舍，<a id="a-9x"></a>汝自年老，<a id="a-9y"></a>体转衰弊，<a id="a-9z"></a>寿过垂讫，<a id="a-A0"></a>汝亦自应须瞻视者。<a id="a-A1"></a>耶舍，<a id="a-A2"></a>汝还本座。<a id="a-A3"></a>”</p>
  <p id="aA4">于是，<a id="a-A5"></a>尊者耶舍即礼佛足，<a id="a-A6"></a>便还复坐。</p>
  <p id="aA7">尔时，<a id="a-A8"></a>尊者大目揵连在彼众中，<a id="a-A9"></a>便作是念：<a id="a-AA"></a>“世尊欲求谁为侍者？<a id="a-AB"></a>意在何比丘？<a id="a-AC"></a>欲令瞻视可非不可，<a id="a-AD"></a>及受所说，<a id="a-AE"></a>不失其义？<a id="a-AF"></a>我宁可入如其像定，<a id="a-AG"></a>观众比丘心。<a id="a-AH"></a>”于是，<a id="a-AI"></a>尊者大目揵连即入如其像定，<a id="a-AJ"></a>观众比丘心，<a id="a-AK"></a>尊者大目揵连即知世尊欲得贤者阿难以为侍者，<a id="a-AL"></a>意在阿难，<a id="a-AM"></a>欲令瞻视可非不可，<a id="a-AN"></a>及受所说，<a id="a-AO"></a>不失其义。</p>
  <p id="aAP">于是，<a id="a-AQ"></a>尊者大目揵连即从定起，<a id="a-AR"></a>白众比丘曰：<a id="a-AS"></a>“诸贤知不？<a id="a-AT"></a>世尊欲得贤者阿难以为侍者，<a id="a-AU"></a>意在阿难，<a id="a-AV"></a>欲令瞻视可非不可，<a id="a-AW"></a>及受所说，<a id="a-AX"></a>不失其义。<a id="a-AY"></a>诸贤，<a id="a-AZ"></a>我等今应共至贤者阿难所，<a id="a-Aa"></a>劝喻令为世尊侍者。<a id="a-Ab"></a>”</p>
  <p id="aAc">于是，<a id="a-Ad"></a>尊者大目揵连及诸比丘共至尊者阿难所，<a id="a-Ae"></a>共相问讯，<a id="a-Af"></a>却坐一面。<a id="a-Ag"></a>是时，<a id="a-Ah"></a>尊者大目揵连坐已，<a id="a-Ai"></a>语曰：<a id="a-Aj"></a>“贤者阿难，<a id="a-Ak"></a>汝今知不？<a id="a-Al"></a>佛欲得汝以为侍者，<a id="a-Am"></a>意在阿难，<a id="a-An"></a>令瞻视我可非不可，<a id="a-Ao"></a>受我所说，<a id="a-Ap"></a>不失其义。<a id="a-Aq"></a>阿难，<a id="a-Ar"></a>犹村外不远有楼阁台观，<a id="a-As"></a>向东开窗，<a id="a-At"></a>日出光照在于西壁。<a id="a-Au"></a>贤者阿难，<a id="a-Av"></a>世尊亦然，<a id="a-Aw"></a>欲得贤者阿难以为侍者，<a id="a-Ax"></a>意在阿难，<a id="a-Ay"></a>令瞻视我可非不可，<a id="a-Az"></a>受我所说，<a id="a-B0"></a>不失其义。<a id="a-B1"></a>贤者阿难，<a id="a-B2"></a>汝今可为世尊侍者？<a id="a-B3"></a>”</p>
  <p id="aB4">尊者阿难白曰：<a id="a-B5"></a>“尊者大目揵连，<a id="a-B6"></a>我不堪任奉侍世尊。<a id="a-B7"></a>所以者何？<a id="a-B8"></a>诸佛世尊难可难侍谓为侍者。<a id="a-B9"></a>尊者大目揵连，<a id="a-BA"></a>犹如王大雄象，<a id="a-BB"></a>年满六十，<a id="a-BC"></a>骄傲力盛，<a id="a-BD"></a>牙足体具，<a id="a-BE"></a>难可难近谓为看视也。<a id="a-BF"></a>尊者大目揵连，<a id="a-BG"></a>如来、<a id="a-BH"></a>无所著、<a id="a-BI"></a>等正觉亦复如是，<a id="a-BJ"></a>难可难近谓为侍者。<a id="a-BK"></a>尊者大目揵连，<a id="a-BL"></a>我以是故，<a id="a-BM"></a>不任侍者。<a id="a-BN"></a>”</p>
  <p id="aBO">尊者大目揵连复语曰：<a id="a-BP"></a>“贤者阿难，<a id="a-BQ"></a>听我说喻，<a id="a-BR"></a>智者闻喻，<a id="a-BS"></a>即解其义。<a id="a-BT"></a>贤者阿难，<a id="a-BU"></a>犹如优昙钵华，<a id="a-BV"></a>时生于世。<a id="a-BW"></a>贤者阿难，<a id="a-BX"></a>如来、<a id="a-BY"></a>无所著、<a id="a-BZ"></a>等正觉亦复如是，<a id="a-Ba"></a>时时出世。<a id="a-Bb"></a>贤者阿难，<a id="a-Bc"></a>汝可速为世尊侍者，<a id="a-Bd"></a>瞿昙当得大果。<a id="a-Be"></a>”</p>
  <p id="aBf">尊者阿难复白曰：<a id="a-Bg"></a>“尊者大目揵连，<a id="a-Bh"></a>若世尊与我三愿者，<a id="a-Bi"></a>我便然可为佛侍者。<a id="a-Bj"></a>云何为三？<a id="a-Bk"></a>我愿不著佛新故衣，<a id="a-Bl"></a>愿不食别请佛食，<a id="a-Bm"></a>愿不非时见佛。<a id="a-Bn"></a>尊者大目揵连，<a id="a-Bo"></a>若世尊与我此三愿者，<a id="a-Bp"></a>如是我便为佛侍者。<a id="a-Bq"></a>”</p>
  <p id="aBr">于是，<a id="a-Bs"></a>尊者大目揵连劝尊者阿难为侍者已，<a id="a-Bt"></a>即从座起，<a id="a-Bu"></a>绕尊者阿难，<a id="a-Bv"></a>而便还去，<a id="a-Bw"></a>往诣佛所，<a id="a-Bx"></a>稽首礼足，<a id="a-By"></a>却坐一面，<a id="a-Bz"></a>白曰：<a id="a-C0"></a>“世尊，<a id="a-C1"></a>我已劝喻贤者阿难为佛侍者。<a id="a-C2"></a>世尊，<a id="a-C3"></a>贤者阿难从佛求三愿：<a id="a-C4"></a>‘云何为三？<a id="a-C5"></a>愿不著佛新故衣，<a id="a-C6"></a>愿不食别请佛食，<a id="a-C7"></a>愿不非时见佛。<a id="a-C8"></a>尊者大目揵连，<a id="a-C9"></a>若世尊与我此三愿者，<a id="a-CA"></a>如是我便为佛侍者。<a id="a-CB"></a>’”</p>
  <p id="aCC">世尊告曰：<a id="a-CD"></a>“大目揵连，<a id="a-CE"></a>阿难比丘聪明智慧，<a id="a-CF"></a>预知当有讥论，<a id="a-CG"></a>或诸梵行作如是语：<a id="a-CH"></a>‘阿难比丘为衣故奉侍世尊。<a id="a-CI"></a>’大目揵连，<a id="a-CJ"></a>若阿难比丘聪明智慧，<a id="a-CK"></a>预知当有讥论，<a id="a-CL"></a>或诸梵行作如是语‘阿难比丘为衣故奉侍世尊’者，<a id="a-CM"></a>是谓阿难比丘未曾有法。</p>
  <p id="aCN">“大目揵连，<a id="a-CO"></a>阿难比丘聪明智慧，<a id="a-CP"></a>预知当有讥论，<a id="a-CQ"></a>或诸梵行作如是语：<a id="a-CR"></a>‘阿难比丘为食故奉侍世尊。<a id="a-CS"></a>’大目揵连，<a id="a-CT"></a>若阿难比丘聪明智慧，<a id="a-CU"></a>预知当有讥论，<a id="a-CV"></a>或诸梵行作如是语‘阿难比丘为食故奉侍世尊’者，<a id="a-CW"></a>是谓阿难比丘未曾有法。</p>
  <p id="aCX">“大目揵连，<a id="a-CY"></a>阿难比丘善知时，<a id="a-CZ"></a>善别时：<a id="a-Ca"></a>知我是往见如来时，<a id="a-Cb"></a>知我非往见如来时；<a id="a-Cc"></a>知比丘众、<a id="a-Cd"></a>比丘尼众是往见如来时，<a id="a-Ce"></a>知比丘众、<a id="a-Cf"></a>比丘尼众非往见如来时；<a id="a-Cg"></a>知优婆塞众、<a id="a-Ch"></a>优婆私众是往见如来时，<a id="a-Ci"></a>知优婆塞众、<a id="a-Cj"></a>优婆私众非往见如来时；<a id="a-Ck"></a>知众多异学沙门、<a id="a-Cl"></a>梵志是往见如来时，<a id="a-Cm"></a>知众多异学沙门、<a id="a-Cn"></a>梵志非往见如来时；<a id="a-Co"></a>知此众多异学沙门、<a id="a-Cp"></a>梵志能与如来共论，<a id="a-Cq"></a>知此众多异学沙门、<a id="a-Cr"></a>梵志不能与如来共论；<a id="a-Cs"></a>知此食啖含消，<a id="a-Ct"></a>如来食已，<a id="a-Cu"></a>安隐饶益；<a id="a-Cv"></a>知此食啖含消，<a id="a-Cw"></a>如来食已，<a id="a-Cx"></a>不安隐饶益；<a id="a-Cy"></a>知此食啖含消，<a id="a-Cz"></a>如来食已，<a id="a-D0"></a>得辩才说法；<a id="a-D1"></a>知此食啖含消，<a id="a-D2"></a>如来食已，<a id="a-D3"></a>不得辩才说法。<a id="a-D4"></a>是谓阿难比丘未曾有法。</p>
  <p id="aD5">“大目揵连，<a id="a-D6"></a>阿难比丘虽无他心智，<a id="a-D7"></a>而善知如来晡时从宴坐起，<a id="a-D8"></a>预为人说，<a id="a-D9"></a>今日如来行如是，<a id="a-DA"></a>如是现法乐居，<a id="a-DB"></a>审如所说，<a id="a-DC"></a>谛无有异，<a id="a-DD"></a>是谓阿难比丘未曾有法。<a id="a-DE"></a>”</p>
  <p id="aDF">尊者阿难作是说：<a id="a-DG"></a>“诸贤，<a id="a-DH"></a>我奉侍佛来二十五年，<a id="a-DI"></a>若以此心起贡高者，<a id="a-DJ"></a>无有是相。<a id="a-DK"></a>”若尊者阿难作此说，<a id="a-DL"></a>是谓尊者阿难未曾有法。</p>
  <p id="aDM">尊者阿难复作是说：<a id="a-DN"></a>“诸贤，<a id="a-DO"></a>我奉侍佛来二十五年，<a id="a-DP"></a>初不非时见佛。<a id="a-DQ"></a>”若尊者阿难作此说，<a id="a-DR"></a>是谓尊者阿难未曾有法。</p>
  <p id="aDS">尊者阿难复作是说：<a id="a-DT"></a>“诸贤，<a id="a-DU"></a>我奉侍佛来二十五年，<a id="a-DV"></a>未曾为佛所见诃责，<a id="a-DW"></a>除其一过，<a id="a-DX"></a>此亦为他故。<a id="a-DY"></a>”若尊者阿难作此说，<a id="a-DZ"></a>是谓尊者阿难未曾有法。</p>
  <p id="aDa">尊者阿难复作是说：<a id="a-Db"></a>“诸贤，<a id="a-Dc"></a>我从如来受八万法聚，<a id="a-Dd"></a>受持不忘，<a id="a-De"></a>若以此起贡高者，<a id="a-Df"></a>无有此相。<a id="a-Dg"></a>”若尊者阿难作此说，<a id="a-Dh"></a>是谓尊者阿难未曾有法。</p>
  <p id="aDi">尊者阿难复作是说：<a id="a-Dj"></a>“诸贤，<a id="a-Dk"></a>我从如来受八万法聚，<a id="a-Dl"></a>初不再问，<a id="a-Dm"></a>除其一句，<a id="a-Dn"></a>彼亦如是不易。<a id="a-Do"></a>”若尊者阿难作此说，<a id="a-Dp"></a>是谓尊者阿难未曾有法。</p>
  <p id="aDq">尊者阿难复作是说：<a id="a-Dr"></a>“诸贤，<a id="a-Ds"></a>我从如来受持八万法聚，<a id="a-Dt"></a>初不见从他人受法。<a id="a-Du"></a>”若尊者阿难作此说，<a id="a-Dv"></a>是谓尊者阿难未曾有法。</p>
  <p id="aDw">尊者阿难复作是说：<a id="a-Dx"></a>“诸贤，<a id="a-Dy"></a>我从如来受持八万法聚，<a id="a-Dz"></a>初无是心：<a id="a-E0"></a>‘我受此法，<a id="a-E1"></a>为教语他。<a id="a-E2"></a>’诸贤，<a id="a-E3"></a>但欲自御自息，<a id="a-E4"></a>自般涅槃故。<a id="a-E5"></a>”若尊者阿难作此说，<a id="a-E6"></a>是谓尊者阿难未曾有法。</p>
  <p id="aE7">尊者阿难复作是说：<a id="a-E8"></a>“诸贤，<a id="a-E9"></a>此甚奇！<a id="a-EA"></a>甚特！<a id="a-EB"></a>谓四部众来诣我所而听法，<a id="a-EC"></a>若我因此起贡高者，<a id="a-ED"></a>都无此相。<a id="a-EE"></a>亦不预作意：<a id="a-EF"></a>‘有来问者，<a id="a-EG"></a>我当如是如是答。<a id="a-EH"></a>’诸贤，<a id="a-EI"></a>但在坐时，<a id="a-EJ"></a>随其义应。<a id="a-EK"></a>”若尊者阿难作此说，<a id="a-EL"></a>是谓尊者阿难未曾有法。</p>
  <p id="aEM">尊者阿难复作是说：<a id="a-EN"></a>“诸贤，<a id="a-EO"></a>此甚奇！<a id="a-EP"></a>甚特！<a id="a-EQ"></a>谓众多异学沙门、<a id="a-ER"></a>梵志来问我事，<a id="a-ES"></a>我若以此有恐怖，<a id="a-ET"></a>有畏惧，<a id="a-EU"></a>身毛竖者，<a id="a-EV"></a>都无此相。<a id="a-EW"></a>亦不预作意：<a id="a-EX"></a>‘有来问者，<a id="a-EY"></a>我当如是如是答。<a id="a-EZ"></a>’诸贤，<a id="a-Ea"></a>但在坐时，<a id="a-Eb"></a>随其义应。<a id="a-Ec"></a>”若尊者阿难作此说，<a id="a-Ed"></a>是谓尊者阿难未曾有法。</p>
  <p id="aEe">复次，<a id="a-Ef"></a>一时，<a id="a-Eg"></a>尊者舍梨子、<a id="a-Eh"></a>尊者大目揵连、<a id="a-Ei"></a>尊者阿难在舍卫国婆罗逻山中。<a id="a-Ej"></a>是时，<a id="a-Ek"></a>尊者舍梨子问曰：<a id="a-El"></a>“贤者阿难，<a id="a-Em"></a>汝奉侍佛来二十五年，<a id="a-En"></a>颇忆有时起欲心耶？<a id="a-Eo"></a>”</p>
  <p id="aEp">尊者阿难白曰：<a id="a-Eq"></a>“尊者舍梨子，<a id="a-Er"></a>我是学人，<a id="a-Es"></a>而不离欲。<a id="a-Et"></a>”</p>
  <p id="aEu">尊者舍梨子复语曰：<a id="a-Ev"></a>“贤者阿难，<a id="a-Ew"></a>我不问汝学以无学，<a id="a-Ex"></a>我但问汝奉侍佛来二十五年，<a id="a-Ey"></a>汝颇忆有起欲心耶？<a id="a-Ez"></a>”</p>
  <p id="aF0">尊者舍梨子复再三问曰：<a id="a-F1"></a>“贤者阿难，<a id="a-F2"></a>汝奉侍佛来二十五年，<a id="a-F3"></a>颇忆有时起欲心耶？<a id="a-F4"></a>”</p>
  <p id="aF5">尊者阿难亦至再三白曰：<a id="a-F6"></a>“尊者舍梨子，<a id="a-F7"></a>我是学人，<a id="a-F8"></a>而不离欲。<a id="a-F9"></a>”</p>
  <p id="aFA">尊者舍梨子复语曰：<a id="a-FB"></a>“贤者阿难，<a id="a-FC"></a>我不问汝学以无学，<a id="a-FD"></a>我但问汝奉侍佛来二十五年，<a id="a-FE"></a>汝颇忆有起欲心耶？<a id="a-FF"></a>”</p>
  <p id="aFG">于是，<a id="a-FH"></a>尊者大揵目连语曰：<a id="a-FI"></a>“贤者阿难，<a id="a-FJ"></a>速答！<a id="a-FK"></a>速答！<a id="a-FL"></a>阿难，<a id="a-FM"></a>汝莫触娆上尊长老。<a id="a-FN"></a>”</p>
  <p id="aFO">于是，<a id="a-FP"></a>尊者阿难答曰：<a id="a-FQ"></a>“尊者舍梨子，<a id="a-FR"></a>我奉侍佛来二十五年，<a id="a-FS"></a>我初不忆曾起欲心。<a id="a-FT"></a>所以者何？<a id="a-FU"></a>我常向佛有惭愧心，<a id="a-FV"></a>及诸智梵行人。<a id="a-FW"></a>”若尊者阿难作此说，<a id="a-FX"></a>是谓尊者阿难未曾有法。</p>
  <p id="aFY">复次，<a id="a-FZ"></a>一时，<a id="a-Fa"></a>世尊游王舍城，<a id="a-Fb"></a>在岩山中。<a id="a-Fc"></a>是时，<a id="a-Fd"></a>世尊告曰：<a id="a-Fe"></a>“阿难，<a id="a-Ff"></a>汝卧当如师子卧法。<a id="a-Fg"></a>”</p>
  <p id="aFh">尊者阿难白曰：<a id="a-Fi"></a>“世尊，<a id="a-Fj"></a>兽王师子卧法云何？<a id="a-Fk"></a>”</p>
  <p id="aFl">世尊答曰：<a id="a-Fm"></a>“阿难，<a id="a-Fn"></a>兽王师子昼为食行，<a id="a-Fo"></a>行已入窟，<a id="a-Fp"></a>若欲眠时，<a id="a-Fq"></a>足足相累，<a id="a-Fr"></a>伸尾在后，<a id="a-Fs"></a>右胁而卧。<a id="a-Ft"></a>过夜平旦，<a id="a-Fu"></a>回顾视身，<a id="a-Fv"></a>若兽王师子身体不正，<a id="a-Fw"></a>见已不喜；<a id="a-Fx"></a>若兽王师子其身调正，<a id="a-Fy"></a>见已便喜。<a id="a-Fz"></a>彼若卧起，<a id="a-G0"></a>从窟而出，<a id="a-G1"></a>出已频呻，<a id="a-G2"></a>频呻已自观身体，<a id="a-G3"></a>自观身已四顾而望，<a id="a-G4"></a>四顾望已便再三吼，<a id="a-G5"></a>再三吼已便行求食，<a id="a-G6"></a>兽王师子卧法如是。<a id="a-G7"></a>”</p>
  <p id="aG8">尊者阿难白曰：<a id="a-G9"></a>“世尊，<a id="a-GA"></a>兽王师子卧法如是，<a id="a-GB"></a>比丘卧法当复云何？<a id="a-GC"></a>”</p>
  <p id="aGD">世尊答曰：<a id="a-GE"></a>“阿难，<a id="a-GF"></a>若比丘依村邑，<a id="a-GG"></a>过夜平旦，<a id="a-GH"></a>著衣持钵，<a id="a-GI"></a>入村乞食，<a id="a-GJ"></a>善护持身，<a id="a-GK"></a>守摄诸根，<a id="a-GL"></a>立于正念。<a id="a-GM"></a>彼从村邑乞食已竟，<a id="a-GN"></a>收举衣钵，<a id="a-GO"></a>澡洗手足，<a id="a-GP"></a>以尼师檀著于肩上，<a id="a-GQ"></a>至无事处，<a id="a-GR"></a>或至树下，<a id="a-GS"></a>或空室中，<a id="a-GT"></a>或经行，<a id="a-GU"></a>或坐禅，<a id="a-GV"></a>净除心中诸障碍法。<a id="a-GW"></a>昼或经行，<a id="a-GX"></a>或坐禅，<a id="a-GY"></a>净除心中诸障碍已，<a id="a-GZ"></a>复于初夜或经行，<a id="a-Ga"></a>或坐禅，<a id="a-Gb"></a>净除心中诸障碍法。<a id="a-Gc"></a>于初夜时，<a id="a-Gd"></a>或经行，<a id="a-Ge"></a>或坐禅，<a id="a-Gf"></a>净除心中诸障碍已。<a id="a-Gg"></a>于中夜时，<a id="a-Gh"></a>入室欲卧，<a id="a-Gi"></a>四叠优哆逻僧敷著床上，<a id="a-Gj"></a>襞僧伽梨作枕，<a id="a-Gk"></a>右胁而卧，<a id="a-Gl"></a>足足相累，<a id="a-Gm"></a>意系明相，<a id="a-Gn"></a>正念正智，<a id="a-Go"></a>恒念起想。<a id="a-Gp"></a>彼后夜时速从卧起，<a id="a-Gq"></a>或经行，<a id="a-Gr"></a>或坐禅，<a id="a-Gs"></a>净除心中诸障碍法。<a id="a-Gt"></a>如是比丘师子卧法。<a id="a-Gu"></a>”</p>
  <p id="aGv">尊者阿难白曰：<a id="a-Gw"></a>“世尊，<a id="a-Gx"></a>如是比丘师子卧法。<a id="a-Gy"></a>”</p>
  <p id="aGz">尊者阿难复作是说：<a id="a-H0"></a>“诸贤，<a id="a-H1"></a>世尊教我师子喻卧法，<a id="a-H2"></a>从是已来，<a id="a-H3"></a>初不复以左胁而卧。<a id="a-H4"></a>”若尊者阿难作此说，<a id="a-H5"></a>是谓尊者阿难未曾有法。</p>
  <p id="aH6">复次，<a id="a-H7"></a>一时，<a id="a-H8"></a>世尊游拘尸那竭，<a id="a-H9"></a>住惒跋单力士娑罗林中。<a id="a-HA"></a>尔时，<a id="a-HB"></a>世尊最后欲取般涅槃时，<a id="a-HC"></a>告曰：<a id="a-HD"></a>“阿难，<a id="a-HE"></a>汝往至双娑罗树间，<a id="a-HF"></a>可为如来北首敷床，<a id="a-HG"></a>如来中夜当般涅槃。<a id="a-HH"></a>”</p>
  <p id="aHI">尊者阿难受如来教，<a id="a-HJ"></a>即诣双树，<a id="a-HK"></a>于双树间而为如来北首敷床。<a id="a-HL"></a>敷床已讫，<a id="a-HM"></a>还诣佛所，<a id="a-HN"></a>稽首礼足，<a id="a-HO"></a>却住一面，<a id="a-HP"></a>白曰：<a id="a-HQ"></a>“世尊，<a id="a-HR"></a>已为如来于双树问北首敷床，<a id="a-HS"></a>惟愿世尊自当知时！<a id="a-HT"></a>”</p>
  <p id="aHU">于是，<a id="a-HV"></a>世尊将尊者阿难至双树间，<a id="a-HW"></a>四叠优哆逻僧以敷床上，<a id="a-HX"></a>襞僧伽梨作枕，<a id="a-HY"></a>右胁而卧，<a id="a-HZ"></a>足足相累。<a id="a-Ha"></a>最后般涅槃时，<a id="a-Hb"></a>尊者阿难执拂侍佛，<a id="a-Hc"></a>以手抆泪而作是念：<a id="a-Hd"></a>“本有诸方比丘众，<a id="a-He"></a>来欲见世尊供养礼事，<a id="a-Hf"></a>皆得随时奉见世尊供养礼事。<a id="a-Hg"></a>若闻世尊般涅槃已，<a id="a-Hh"></a>便不复来奉见世尊供养礼事，<a id="a-Hi"></a>我亦不得随时见佛供养礼事。<a id="a-Hj"></a>”</p>
  <p id="aHk">于是，<a id="a-Hl"></a>世尊问诸比丘：<a id="a-Hm"></a>“阿难比丘今在何处？<a id="a-Hn"></a>”</p>
  <p id="aHo">时，<a id="a-Hp"></a>诸比丘白曰：<a id="a-Hq"></a>“世尊，<a id="a-Hr"></a>尊者阿难执拂侍佛，<a id="a-Hs"></a>以手抆泪而作是念：<a id="a-Ht"></a>‘本有诸方比丘众，<a id="a-Hu"></a>来欲见世尊供养礼事，<a id="a-Hv"></a>皆得随时奉见世尊供养礼事。<a id="a-Hw"></a>若闻世尊般涅槃已，<a id="a-Hx"></a>便不复来奉见世尊供养礼事，<a id="a-Hy"></a>我亦不得随时见佛供养礼事。<a id="a-Hz"></a>’”</p>
  <p id="aI0">于是，<a id="a-I1"></a>世尊告曰：<a id="a-I2"></a>“阿难，<a id="a-I3"></a>汝勿啼泣，<a id="a-I4"></a>亦莫忧戚。<a id="a-I5"></a>所以者何？<a id="a-I6"></a>阿难，<a id="a-I7"></a>汝奉侍我，<a id="a-I8"></a>身行慈，<a id="a-I9"></a>口、<a id="a-IA"></a>意行慈，<a id="a-IB"></a>初无二心，<a id="a-IC"></a>安乐无量，<a id="a-ID"></a>无边无限。<a id="a-IE"></a>阿难，<a id="a-IF"></a>若过去时，<a id="a-IG"></a>诸如来、<a id="a-IH"></a>无所著、<a id="a-II"></a>等正觉有奉侍者，<a id="a-IJ"></a>无胜于汝。<a id="a-IK"></a>阿难，<a id="a-IL"></a>若未来诸如来、<a id="a-IM"></a>无所著、<a id="a-IN"></a>等正觉有奉侍者，<a id="a-IO"></a>亦无胜汝。<a id="a-IP"></a>阿难，<a id="a-IQ"></a>我今现在如来、<a id="a-IR"></a>无所著、<a id="a-IS"></a>等正觉，<a id="a-IT"></a>若有侍者，<a id="a-IU"></a>亦无胜汝。<a id="a-IV"></a>所以者何？<a id="a-IW"></a>阿难善知时，<a id="a-IX"></a>善别时：<a id="a-IY"></a>知我是往见如来时，<a id="a-IZ"></a>知我非往见如来时；<a id="a-Ia"></a>知比丘众、<a id="a-Ib"></a>比丘尼众是往见如来时，<a id="a-Ic"></a>知比丘众、<a id="a-Id"></a>比丘尼众非往见如来时；<a id="a-Ie"></a>知优婆塞众、<a id="a-If"></a>优婆私众是往见如来时，<a id="a-Ig"></a>知优婆塞众、<a id="a-Ih"></a>优婆私众非往见如来时；<a id="a-Ii"></a>知众多异学沙门、<a id="a-Ij"></a>梵志是往见如来时，<a id="a-Ik"></a>知众多异学沙门、<a id="a-Il"></a>梵志非往见如来时；<a id="a-Im"></a>知此众多异学沙门，<a id="a-In"></a>梵志能与如来共论，<a id="a-Io"></a>知此众多异学沙门、<a id="a-Ip"></a>梵志不能与如来共论；<a id="a-Iq"></a>知此食啖含消，<a id="a-Ir"></a>如来食已，<a id="a-Is"></a>得安隐饶益；<a id="a-It"></a>知此食啖含消，<a id="a-Iu"></a>如来食已，<a id="a-Iv"></a>不得安隐饶益；<a id="a-Iw"></a>知此食啖含消，<a id="a-Ix"></a>如来食已，<a id="a-Iy"></a>得辩才说法；<a id="a-Iz"></a>知此食啖含消，<a id="a-J0"></a>如来食已，<a id="a-J1"></a>不得辩才说法。<a id="a-J2"></a>复次，<a id="a-J3"></a>阿难，<a id="a-J4"></a>汝虽无他心智，<a id="a-J5"></a>而逆知如来晡时从宴坐起，<a id="a-J6"></a>预为人说，<a id="a-J7"></a>今日如来行如是，<a id="a-J8"></a>如是现法乐居，<a id="a-J9"></a>审如所说，<a id="a-JA"></a>谛无有异。<a id="a-JB"></a>”</p>
  <p id="aJC">于是，<a id="a-JD"></a>世尊欲令尊者阿难喜，<a id="a-JE"></a>告诸比丘：<a id="a-JF"></a>“转轮圣王得四未曾有法。<a id="a-JG"></a>云何为四？<a id="a-JH"></a>刹利众往见转轮王，<a id="a-JI"></a>若默然时，<a id="a-JJ"></a>见已欢喜；<a id="a-JK"></a>若所说时，<a id="a-JL"></a>闻已欢喜。<a id="a-JM"></a>梵志众、<a id="a-JN"></a>居士众、<a id="a-JO"></a>沙门众往见转轮王，<a id="a-JP"></a>若默然时，<a id="a-JQ"></a>见已欢喜；<a id="a-JR"></a>若所说时，<a id="a-JS"></a>闻已欢喜。<a id="a-JT"></a>阿难比丘亦复如是，<a id="a-JU"></a>得四未曾有法。<a id="a-JV"></a>云何为四？<a id="a-JW"></a>比丘众往见阿难，<a id="a-JX"></a>若默然时，<a id="a-JY"></a>见已欢喜；<a id="a-JZ"></a>若所说时，<a id="a-Ja"></a>闻已欢喜。<a id="a-Jb"></a>比丘尼众、<a id="a-Jc"></a>优婆塞众、<a id="a-Jd"></a>优婆私众往见阿难，<a id="a-Je"></a>若默然时，<a id="a-Jf"></a>见已欢喜；<a id="a-Jg"></a>若所说时，<a id="a-Jh"></a>闻已欢喜。</p>
  <p id="aJi">“复次，<a id="a-Jj"></a>阿难为众说法，<a id="a-Jk"></a>有四未曾有。<a id="a-Jl"></a>云何为四？<a id="a-Jm"></a>阿难比丘为比丘众至心说法，<a id="a-Jn"></a>非不至心。<a id="a-Jo"></a>彼比丘众亦作是念：<a id="a-Jp"></a>‘愿尊者阿难常说法，<a id="a-Jq"></a>莫令中止！<a id="a-Jr"></a>’彼比丘众闻尊者阿难说法，<a id="a-Js"></a>终无厌足，<a id="a-Jt"></a>然阿难比丘自默然住。<a id="a-Ju"></a>为比丘尼众、<a id="a-Jv"></a>优婆塞众、<a id="a-Jw"></a>优婆私众至心说法，<a id="a-Jx"></a>非不至心。<a id="a-Jy"></a>优婆私众亦作是念：<a id="a-Jz"></a>‘为愿尊者阿难常说法，<a id="a-K0"></a>莫令中止！<a id="a-K1"></a>’优婆私众闻尊者阿难说法，<a id="a-K2"></a>终无厌足，<a id="a-K3"></a>然阿难比丘自默然住。<a id="a-K4"></a>”</p>
  <p id="aK5">复次，<a id="a-K6"></a>一时，<a id="a-K7"></a>佛般涅槃后不久，<a id="a-K8"></a>尊者阿难游于金刚，<a id="a-K9"></a>住金刚村中。<a id="a-KA"></a>是时，<a id="a-KB"></a>尊者阿难无量百千众前后围绕而为说法。<a id="a-KC"></a>于是，<a id="a-KD"></a>尊者金刚子亦在众中。<a id="a-KE"></a>尊者金刚子心作是念：<a id="a-KF"></a>“此尊者阿难，<a id="a-KG"></a>故是学人，<a id="a-KH"></a>未离欲耶？<a id="a-KI"></a>我宁可入如其像定，<a id="a-KJ"></a>以如其像定，<a id="a-KK"></a>观尊者阿难心。<a id="a-KL"></a>”于是，<a id="a-KM"></a>尊者金刚子便入如其像定，<a id="a-KN"></a>以如其像定观尊者阿难心。<a id="a-KO"></a>尊者金刚子即知尊者阿难，<a id="a-KP"></a>故是学人而未离欲。</p>
  <p id="aKQ">于是，<a id="a-KR"></a>尊者金刚子从三昧起，<a id="a-KS"></a>向尊者阿难而说颂曰：</p>
  <p id="aKT">“山林静思惟，<a id="a-KU"></a>涅槃令入心，</p>
  <p id="aKV">瞿昙禅无乱，<a id="a-KW"></a>不久息迹证。</p>
  <p id="aKX">于是，<a id="a-KY"></a>尊者阿难受尊者金刚子教，<a id="a-KZ"></a>离众独行，<a id="a-Ka"></a>精进无乱。<a id="a-Kb"></a>彼离众独行，<a id="a-Kc"></a>精进无乱，<a id="a-Kd"></a>族姓子所为，<a id="a-Ke"></a>剃除须发，<a id="a-Kf"></a>著袈裟衣，<a id="a-Kg"></a>至信、<a id="a-Kh"></a>舍家、<a id="a-Ki"></a>无家、<a id="a-Kj"></a>学道者，<a id="a-Kk"></a>唯无上梵行讫，<a id="a-Kl"></a>彼即于现法自知、<a id="a-Km"></a>自觉、<a id="a-Kn"></a>自作证成就游：<a id="a-Ko"></a>生已尽，<a id="a-Kp"></a>梵行已立，<a id="a-Kq"></a>所作已办，<a id="a-Kr"></a>不更受有，<a id="a-Ks"></a>知如真。</p>
  <p id="aKt">尊者阿难知法已，<a id="a-Ku"></a>乃至得阿罗诃，<a id="a-Kv"></a>尊者阿难作是说：<a id="a-Kw"></a>“诸贤，<a id="a-Kx"></a>我坐床上，<a id="a-Ky"></a>下头未至枕顷，<a id="a-Kz"></a>便断一切漏，<a id="a-L0"></a>得心解脱。<a id="a-L1"></a>”若尊者阿难作此说，<a id="a-L2"></a>是谓尊者阿难未曾有法。</p>
  <p id="aL3">尊者阿难复作是说：<a id="a-L4"></a>“诸贤，<a id="a-L5"></a>我当结跏趺坐而般涅槃。<a id="a-L6"></a>”尊者阿难便结跏趺坐而般涅槃。<a id="a-L7"></a>若尊者阿难结跏趺坐而般涅槃，<a id="a-L8"></a>是谓尊者阿难未曾有法。</p>
  <p id="aL9">佛说如是，<a id="a-LA"></a>彼诸比丘闻佛所说，<a id="a-LB"></a>欢喜奉行。</p>
  <p data-pb></p>
  <h2 id="aLC">未曾有法品薄拘罗经第三</h2>
  <p id="aLD">我闻如是：<a id="a-LE"></a>一时，<a id="a-LF"></a>佛般涅槃后不久，<a id="a-LG"></a>尊者薄拘罗游王舍域，<a id="a-LH"></a>在竹林迦兰哆园。</p>
  <p id="aLI">尔时，<a id="a-LJ"></a>有一异学，<a id="a-LK"></a>是尊者薄拘罗未出家时亲善朋友，<a id="a-LL"></a>中后仿佯，<a id="a-LM"></a>往诣尊者薄拘罗所，<a id="a-LN"></a>共相问讯，<a id="a-LO"></a>却坐一面。<a id="a-LP"></a>异学曰：<a id="a-LQ"></a>“贤者薄拘罗，<a id="a-LR"></a>我欲有所问，<a id="a-LS"></a>为见听不？<a id="a-LT"></a>”</p>
  <p id="aLU">尊者薄拘罗答曰：<a id="a-LV"></a>“异学，<a id="a-LW"></a>随汝所问，<a id="a-LX"></a>闻已当思。<a id="a-LY"></a>”</p>
  <p id="aLZ">异学问曰：<a id="a-La"></a>“贤者薄拘罗，<a id="a-Lb"></a>于此正法、<a id="a-Lc"></a>律中学道几时？<a id="a-Ld"></a>”</p>
  <p id="aLe">尊者薄拘罗答曰：<a id="a-Lf"></a>“异学，<a id="a-Lg"></a>我于此正法、<a id="a-Lh"></a>律中学道已来八十年。<a id="a-Li"></a>”</p>
  <p id="aLj">异学复问曰：<a id="a-Lk"></a>“贤者薄拘罗，<a id="a-Ll"></a>汝于此正法、<a id="a-Lm"></a>律中学道已来八十年，<a id="a-Ln"></a>颇忆曾行淫欲事耶？<a id="a-Lo"></a>”</p>
  <p id="aLp">尊者薄拘罗语异学曰：<a id="a-Lq"></a>“汝莫作是问，<a id="a-Lr"></a>更问余事：<a id="a-Ls"></a>贤者薄拘罗，<a id="a-Lt"></a>于此正法、<a id="a-Lu"></a>律中学道已来八十年，<a id="a-Lv"></a>颇忆曾起欲想耶？<a id="a-Lw"></a>异学，<a id="a-Lx"></a>汝应作是问。<a id="a-Ly"></a>”</p>
  <p id="aLz">于是，<a id="a-M0"></a>异学便作是语：<a id="a-M1"></a>“我今更问：<a id="a-M2"></a>贤者薄拘罗，<a id="a-M3"></a>汝于此正法、<a id="a-M4"></a>律中学道已来八十年，<a id="a-M5"></a>颇忆曾起欲想耶？<a id="a-M6"></a>”</p>
  <p id="aM7">于是，<a id="a-M8"></a>尊者薄拘罗因此异学问，<a id="a-M9"></a>便语诸比丘：<a id="a-MA"></a>“诸贤，<a id="a-MB"></a>我于此正法、<a id="a-MC"></a>律中学道已来八十年，<a id="a-MD"></a>以此起贡高者，<a id="a-ME"></a>都无是想。<a id="a-MF"></a>”若尊者拘罗作此说，<a id="a-MG"></a>是谓尊者薄拘罗未曾有法。</p>
  <p id="aMH">复次，<a id="a-MI"></a>尊者薄拘罗作是说：<a id="a-MJ"></a>“诸贤，<a id="a-MK"></a>我于此正法、<a id="a-ML"></a>律中学道已来八十年，<a id="a-MM"></a>未曾有欲想。<a id="a-MN"></a>”若尊者薄拘罗作此说，<a id="a-MO"></a>是谓尊者薄拘罗未曾有法。</p>
  <p id="aMP">复次，<a id="a-MQ"></a>尊者薄拘罗作是说：<a id="a-MR"></a>“诸贤，<a id="a-MS"></a>我持粪扫衣来八十年，<a id="a-MT"></a>若因此起贡高者，<a id="a-MU"></a>都无是相。<a id="a-MV"></a>”若尊者薄拘罗作此说，<a id="a-MW"></a>是谓尊者簿拘罗未曾有法。</p>
  <p id="aMX">复次，<a id="a-MY"></a>尊者薄拘罗作是说：<a id="a-MZ"></a>“诸贤，<a id="a-Ma"></a>我持粪扫衣来八十年，<a id="a-Mb"></a>未曾忆受居士衣，<a id="a-Mc"></a>未曾割截作衣，<a id="a-Md"></a>未曾请他比丘作衣，<a id="a-Me"></a>未曾用针缝衣，<a id="a-Mf"></a>未曾持针缝囊，<a id="a-Mg"></a>乃至一缕。<a id="a-Mh"></a>”若尊者薄拘罗作此说，<a id="a-Mi"></a>是谓尊者薄拘罗未曾有法。</p>
  <p id="aMj">复次，<a id="a-Mk"></a>尊者簿拘罗作是说：<a id="a-Ml"></a>“诸贤，<a id="a-Mm"></a>我乞食来八十年，<a id="a-Mn"></a>若因此起贡高者，<a id="a-Mo"></a>都无是相。<a id="a-Mp"></a>”若尊者薄拘罗作此说，<a id="a-Mq"></a>是谓尊者薄拘罗未曾有法。</p>
  <p id="aMr">复次，<a id="a-Ms"></a>尊者簿拘罗作是说：<a id="a-Mt"></a>“诸贤，<a id="a-Mu"></a>我乞食来八十年，<a id="a-Mv"></a>未曾忆受居士请，<a id="a-Mw"></a>未曾超越乞食，<a id="a-Mx"></a>未曾从大家乞食于中当得净好极妙丰饶食啖含消，<a id="a-My"></a>未曾视女人面，<a id="a-Mz"></a>未曾忆入比丘尼坊中，<a id="a-N0"></a>未曾忆与比丘尼共相问讯，<a id="a-N1"></a>乃至道路亦不共语。<a id="a-N2"></a>”若尊者薄拘罗作此说，<a id="a-N3"></a>是谓尊者薄拘罗未曾有法。</p>
  <p id="aN4">复次，<a id="a-N5"></a>尊者薄拘罗作此说：<a id="a-N6"></a>“诸贤，<a id="a-N7"></a>我于此正法、<a id="a-N8"></a>律中学道已来八十年，<a id="a-N9"></a>未曾忆畜沙弥，<a id="a-NA"></a>未曾忆为白衣说法，<a id="a-NB"></a>乃至四句颂亦不为说。<a id="a-NC"></a>”若尊者薄拘罗作此说，<a id="a-ND"></a>是谓尊者薄拘罗未曾有法。</p>
  <p id="aNE">复次，<a id="a-NF"></a>尊者薄拘罗作是说：<a id="a-NG"></a>“诸贤，<a id="a-NH"></a>我于此正法、<a id="a-NI"></a>律中学道已来八十年，<a id="a-NJ"></a>未曾有病，<a id="a-NK"></a>乃至弹指顷头痛者；<a id="a-NL"></a>未曾忆服药，<a id="a-NM"></a>乃至一片诃梨勒。<a id="a-NN"></a>”若尊者薄拘罗作此说，<a id="a-NO"></a>是谓尊者薄拘罗未曾有法。</p>
  <p id="aNP">复次，<a id="a-NQ"></a>尊者薄拘罗作是说：<a id="a-NR"></a>“诸贤，<a id="a-NS"></a>我结跏趺坐，<a id="a-NT"></a>于八十年未曾倚壁倚树。<a id="a-NU"></a>”若尊者薄拘罗作此说，<a id="a-NV"></a>是谓尊者薄拘罗未曾有法。</p>
  <p id="aNW">复次，<a id="a-NX"></a>尊者簿拘罗作是说：<a id="a-NY"></a>“诸贤，<a id="a-NZ"></a>我于三日夜中得三达证。<a id="a-Na"></a>”若尊者薄拘罗作此说，<a id="a-Nb"></a>是谓尊者薄拘罗未曾有法。</p>
  <p id="aNc">复次，<a id="a-Nd"></a>尊者薄拘罗作是说：<a id="a-Ne"></a>“诸贤，<a id="a-Nf"></a>我结跏趺坐而般涅槃。<a id="a-Ng"></a>”尊者薄拘罗便结跏趺坐而般涅槃。<a id="a-Nh"></a>若尊者薄拘罗结跏趺坐而般涅槃，<a id="a-Ni"></a>是谓尊者薄拘罗未曾有法。</p>
  <p id="aNj">尊者薄拘罗所说如是，<a id="a-Nk"></a>彼时异学及诸比丘闻所说已，<a id="a-Nl"></a>欢喜奉行。</p>
  <p data-pb></p>
  <h2 id="aNm">未曾有法品阿修罗经第四</h2>
  <p id="aNn">我闻如是：<a id="a-No"></a>一时，<a id="a-Np"></a>佛游鞞兰若，<a id="a-Nq"></a>在黄芦园。</p>
  <p id="aNr">尔时，<a id="a-Ns"></a>婆罗逻阿修罗王、<a id="a-Nt"></a>牟梨遮阿修罗子，<a id="a-Nu"></a>色像巍巍，<a id="a-Nv"></a>光耀暐晔，<a id="a-Nw"></a>夜将向旦，<a id="a-Nx"></a>往诣佛所，<a id="a-Ny"></a>礼世尊足，<a id="a-Nz"></a>却住一面。</p>
  <p id="aO0">世尊问曰：<a id="a-O1"></a>“婆罗逻，<a id="a-O2"></a>大海中阿修罗无有衰退阿修罗寿、<a id="a-O3"></a>阿修罗色、<a id="a-O4"></a>阿修罗乐、<a id="a-O5"></a>阿修罗力？<a id="a-O6"></a>诸阿修罗乐大海中耶？<a id="a-O7"></a>”</p>
  <p id="aO8">婆罗逻阿修罗王、<a id="a-O9"></a>牟梨遮阿修罗子答曰：<a id="a-OA"></a>“世尊，<a id="a-OB"></a>我大海中诸阿修罗无有衰退于阿修罗寿、<a id="a-OC"></a>阿修罗色、<a id="a-OD"></a>阿修罗乐、<a id="a-OE"></a>阿修罗力，<a id="a-OF"></a>诸阿修罗乐大海中。<a id="a-OG"></a>”</p>
  <p id="aOH">世尊复问曰：<a id="a-OI"></a>“婆罗逻，<a id="a-OJ"></a>大海中有几未曾有法，<a id="a-OK"></a>令诸阿修罗见已乐中？<a id="a-OL"></a>”</p>
  <p id="aOM">婆罗逻答曰：<a id="a-ON"></a>“世尊，<a id="a-OO"></a>我大海中有八未曾有法，<a id="a-OP"></a>令诸阿修罗见已乐中。<a id="a-OQ"></a>云何为八？<a id="a-OR"></a>世尊，<a id="a-OS"></a>我大海从下至上，<a id="a-OT"></a>周回渐广，<a id="a-OU"></a>均调转上，<a id="a-OV"></a>以成于岸，<a id="a-OW"></a>其水常满，<a id="a-OX"></a>未曾流出。<a id="a-OY"></a>世尊，<a id="a-OZ"></a>若我大海从下至上，<a id="a-Oa"></a>周回渐广，<a id="a-Ob"></a>均调转上，<a id="a-Oc"></a>以成于岸，<a id="a-Od"></a>其水常满，<a id="a-Oe"></a>未曾流出者，<a id="a-Of"></a>是谓我大海中第一未曾有法，<a id="a-Og"></a>诸阿修罗见已乐中。</p>
  <p id="aOh">“复次，<a id="a-Oi"></a>世尊，<a id="a-Oj"></a>我大海潮未曾失时。<a id="a-Ok"></a>世尊，<a id="a-Ol"></a>若我大海潮未曾失时者，<a id="a-Om"></a>是谓我大海中第二未曾有法，<a id="a-On"></a>诸阿修罗见已乐中。</p>
  <p id="aOo">“复次，<a id="a-Op"></a>世尊，<a id="a-Oq"></a>我大海水甚深无底，<a id="a-Or"></a>极广无边。<a id="a-Os"></a>世尊，<a id="a-Ot"></a>若我大海甚深无底，<a id="a-Ou"></a>极广无边者，<a id="a-Ov"></a>是谓我大海中第三未曾有法，<a id="a-Ow"></a>诸阿修罗见已乐中。</p>
  <p id="aOx">“复次，<a id="a-Oy"></a>世尊，<a id="a-Oz"></a>我大海水咸，<a id="a-P0"></a>皆同一味。<a id="a-P1"></a>世尊，<a id="a-P2"></a>若我大海水咸，<a id="a-P3"></a>皆同一味者，<a id="a-P4"></a>是谓我大海中第四未曾有法，<a id="a-P5"></a>诸阿修罗见已乐中。</p>
  <p id="aP6">“复次，<a id="a-P7"></a>世尊，<a id="a-P8"></a>我大海中多有珍宝，<a id="a-P9"></a>无量贵异，<a id="a-PA"></a>种种珍琦，<a id="a-PB"></a>充满其中。<a id="a-PC"></a>珍宝名者，<a id="a-PD"></a>谓金、<a id="a-PE"></a>银、<a id="a-PF"></a>水精、<a id="a-PG"></a>琉璃、<a id="a-PH"></a>摩尼、<a id="a-PI"></a>真珠、<a id="a-PJ"></a>碧玉、<a id="a-PK"></a>白珂、<a id="a-PL"></a>螺璧、<a id="a-PM"></a>珊瑚、<a id="a-PN"></a>琥珀、<a id="a-PO"></a>玛瑙、<a id="a-PP"></a>玳瑁、<a id="a-PQ"></a>赤石、<a id="a-PR"></a>琁珠。<a id="a-PS"></a>世尊，<a id="a-PT"></a>若我大海中多有珍宝，<a id="a-PU"></a>无量贵异，<a id="a-PV"></a>种种珍琦，<a id="a-PW"></a>充满其中。<a id="a-PX"></a>珍宝名者，<a id="a-PY"></a>谓金、<a id="a-PZ"></a>银、<a id="a-Pa"></a>水精、<a id="a-Pb"></a>琉璃、<a id="a-Pc"></a>摩尼、<a id="a-Pd"></a>真珠、<a id="a-Pe"></a>碧玉、<a id="a-Pf"></a>白珂、<a id="a-Pg"></a>螺璧、<a id="a-Ph"></a>珊瑚、<a id="a-Pi"></a>琥珀、<a id="a-Pj"></a>玛瑙、<a id="a-Pk"></a>玳瑁、<a id="a-Pl"></a>赤石、<a id="a-Pm"></a>琁珠者，<a id="a-Pn"></a>是谓我大海中第五未曾有法，<a id="a-Po"></a>诸阿修罗见已乐中。</p>
  <p id="aPp">“复次，<a id="a-Pq"></a>世尊，<a id="a-Pr"></a>我大海中大神所居。<a id="a-Ps"></a>大神名者，<a id="a-Pt"></a>谓阿修罗、<a id="a-Pu"></a>乾塔惒、<a id="a-Pv"></a>罗刹、<a id="a-Pw"></a>鱼摩竭、<a id="a-Px"></a>龟、<a id="a-Py"></a>鼍、<a id="a-Pz"></a>婆留泥、<a id="a-Q0"></a>帝麑、<a id="a-Q1"></a>帝麑伽罗、<a id="a-Q2"></a>提帝麑伽罗。<a id="a-Q3"></a>复次，<a id="a-Q4"></a>大海中甚奇！<a id="a-Q5"></a>甚待！<a id="a-Q6"></a>众生身体有百由延，<a id="a-Q7"></a>有二百由延，<a id="a-Q8"></a>有至三百由廷，<a id="a-Q9"></a>有至七百由延，<a id="a-QA"></a>身皆居海中。<a id="a-QB"></a>世尊，<a id="a-QC"></a>若大海中大神所居。<a id="a-QD"></a>大神名者，<a id="a-QE"></a>谓阿修罗、<a id="a-QF"></a>乾塔惒、<a id="a-QG"></a>罗刹、<a id="a-QH"></a>鱼摩竭、<a id="a-QI"></a>龟、<a id="a-QJ"></a>鼍、<a id="a-QK"></a>婆留泥、<a id="a-QL"></a>帝麑、<a id="a-QM"></a>帝麑伽罗、<a id="a-QN"></a>提帝麑伽罗。<a id="a-QO"></a>复次，<a id="a-QP"></a>大海中甚奇！<a id="a-QQ"></a>甚持！<a id="a-QR"></a>众生身体有百由延，<a id="a-QS"></a>有二百由延，<a id="a-QT"></a>有三百由延，<a id="a-QU"></a>有至七百由延，<a id="a-QV"></a>身皆居海中者，<a id="a-QW"></a>是谓我大海中第六未曾有法，<a id="a-QX"></a>诸阿修罗见已乐中。</p>
  <p id="aQY">“复次，<a id="a-QZ"></a>世尊，<a id="a-Qa"></a>我大海清净，<a id="a-Qb"></a>不受死尸；<a id="a-Qc"></a>若有命终者，<a id="a-Qd"></a>过夜风便吹著岸上。<a id="a-Qe"></a>世尊，<a id="a-Qf"></a>若我大海清净，<a id="a-Qg"></a>不受死尸；<a id="a-Qh"></a>若有命终者，<a id="a-Qi"></a>过夜风便吹著岸上者，<a id="a-Qj"></a>是谓我大海中第七未曾有法，<a id="a-Qk"></a>诸阿修罗见已乐中。</p>
  <p id="aQl">“复次，<a id="a-Qm"></a>世尊，<a id="a-Qn"></a>我大海阎浮洲中有五大河：<a id="a-Qo"></a>一曰、<a id="a-Qp"></a>恒伽，<a id="a-Qq"></a>二曰、<a id="a-Qr"></a>摇尤那，<a id="a-Qs"></a>三曰、<a id="a-Qt"></a>舍劳浮，<a id="a-Qu"></a>四曰、<a id="a-Qv"></a>阿夷罗婆提，<a id="a-Qw"></a>五曰、<a id="a-Qx"></a>摩企。<a id="a-Qy"></a>悉入大海，<a id="a-Qz"></a>既入中已，<a id="a-R0"></a>各舍本名，<a id="a-R1"></a>皆曰大海。<a id="a-R2"></a>世尊，<a id="a-R3"></a>若我大海阎浮洲中有五大河：<a id="a-R4"></a>一曰、<a id="a-R5"></a>恒伽，<a id="a-R6"></a>二曰、<a id="a-R7"></a>摇尤那，<a id="a-R8"></a>三曰、<a id="a-R9"></a>舍劳浮，<a id="a-RA"></a>四曰、<a id="a-RB"></a>阿夷罗婆提，<a id="a-RC"></a>五曰、<a id="a-RD"></a>摩企。<a id="a-RE"></a>悉入大海，<a id="a-RF"></a>既入中已，<a id="a-RG"></a>各舍本名，<a id="a-RH"></a>皆曰大海者，<a id="a-RI"></a>是谓我大海中第八未曾有法，<a id="a-RJ"></a>诸阿修罗见已乐中。<a id="a-RK"></a>世尊，<a id="a-RL"></a>是谓我大海中有八未曾有法，<a id="a-RM"></a>诸阿修罗见已乐中。<a id="a-RN"></a>世尊，<a id="a-RO"></a>于佛正法、<a id="a-RP"></a>律中有几未曾有法，<a id="a-RQ"></a>令诸比丘见已乐中？<a id="a-RR"></a>”</p>
  <p id="aRS">世尊答曰：<a id="a-RT"></a>“婆罗逻，<a id="a-RU"></a>我正法、<a id="a-RV"></a>律中亦有八未曾有法，<a id="a-RW"></a>令诸比丘见已乐中。<a id="a-RX"></a>云何为八？<a id="a-RY"></a>婆罗逻，<a id="a-RZ"></a>如大海从下至上，<a id="a-Ra"></a>周回渐广，<a id="a-Rb"></a>均调转上，<a id="a-Rc"></a>以成于岸，<a id="a-Rd"></a>其水常满，<a id="a-Re"></a>未曾流出。<a id="a-Rf"></a>婆罗逻，<a id="a-Rg"></a>我正法、<a id="a-Rh"></a>律亦复如是，<a id="a-Ri"></a>渐作渐学，<a id="a-Rj"></a>渐尽渐教。<a id="a-Rk"></a>婆罗逻，<a id="a-Rl"></a>若我正法、<a id="a-Rm"></a>律中渐作渐学，<a id="a-Rn"></a>渐尽渐教者，<a id="a-Ro"></a>是谓我正法、<a id="a-Rp"></a>律中第一未曾有法，<a id="a-Rq"></a>令诸比丘见已乐中。</p>
  <p id="aRr">“复次，<a id="a-Rs"></a>婆罗逻，<a id="a-Rt"></a>如大海潮，<a id="a-Ru"></a>未曾失时。<a id="a-Rv"></a>婆罗逻，<a id="a-Rw"></a>我正法、<a id="a-Rx"></a>律亦复如是，<a id="a-Ry"></a>为比丘、<a id="a-Rz"></a>比丘尼、<a id="a-S0"></a>优婆塞、<a id="a-S1"></a>优婆私施设禁戒，<a id="a-S2"></a>诸族姓子乃至命尽，<a id="a-S3"></a>终不犯戒。<a id="a-S4"></a>婆罗逻，<a id="a-S5"></a>若我正法、<a id="a-S6"></a>律中为比丘、<a id="a-S7"></a>比丘尼、<a id="a-S8"></a>优婆塞、<a id="a-S9"></a>优婆私施设禁戒，<a id="a-SA"></a>诸族姓子乃至命尽，<a id="a-SB"></a>终不犯戒者，<a id="a-SC"></a>是谓我正法、<a id="a-SD"></a>律中第二未曾有法，<a id="a-SE"></a>令诸比丘见已乐中。</p>
  <p id="aSF">“复次，<a id="a-SG"></a>婆罗逻，<a id="a-SH"></a>如大海水，<a id="a-SI"></a>甚深无底，<a id="a-SJ"></a>极广无边。<a id="a-SK"></a>婆罗逻，<a id="a-SL"></a>我正法、<a id="a-SM"></a>律亦复如是，<a id="a-SN"></a>诸法甚深，<a id="a-SO"></a>甚深无底，<a id="a-SP"></a>极广无边。<a id="a-SQ"></a>婆罗逻，<a id="a-SR"></a>若我正法、<a id="a-SS"></a>律中诸法甚深，<a id="a-ST"></a>甚深无底，<a id="a-SU"></a>极广无边者，<a id="a-SV"></a>是谓我正法、<a id="a-SW"></a>律中第三未曾有法，<a id="a-SX"></a>令诸比丘见已乐中。</p>
  <p id="aSY">“复次，<a id="a-SZ"></a>婆罗逻，<a id="a-Sa"></a>如大海水咸，<a id="a-Sb"></a>皆同一味。<a id="a-Sc"></a>婆罗逻，<a id="a-Sd"></a>我正法、<a id="a-Se"></a>律亦复如是，<a id="a-Sf"></a>无欲为味，<a id="a-Sg"></a>觉味、<a id="a-Sh"></a>息味及道味。<a id="a-Si"></a>婆罗逻，<a id="a-Sj"></a>若我正法、<a id="a-Sk"></a>律中无欲为味，<a id="a-Sl"></a>觉味、<a id="a-Sm"></a>息味及道味者，<a id="a-Sn"></a>是谓我正法、<a id="a-So"></a>律中第四未曾有法，<a id="a-Sp"></a>令诸比丘见已乐中。</p>
  <p id="aSq">“复次，<a id="a-Sr"></a>婆罗逻，<a id="a-Ss"></a>如大海中多有珍宝，<a id="a-St"></a>无量贵异，<a id="a-Su"></a>种种珍琦，<a id="a-Sv"></a>充满其中。<a id="a-Sw"></a>珍宝名者，<a id="a-Sx"></a>谓金、<a id="a-Sy"></a>银、<a id="a-Sz"></a>水精、<a id="a-T0"></a>琉璃、<a id="a-T1"></a>摩尼、<a id="a-T2"></a>真珠、<a id="a-T3"></a>碧玉、<a id="a-T4"></a>白珂、<a id="a-T5"></a>螺璧、<a id="a-T6"></a>珊瑚、<a id="a-T7"></a>琥珀、<a id="a-T8"></a>玛瑙、<a id="a-T9"></a>玳瑁、<a id="a-TA"></a>赤石、<a id="a-TB"></a>琁珠。<a id="a-TC"></a>婆罗逻，<a id="a-TD"></a>我正法、<a id="a-TE"></a>律亦复如是，<a id="a-TF"></a>多有珍宝，<a id="a-TG"></a>无量贵异，<a id="a-TH"></a>种种珍琦，<a id="a-TI"></a>充满其中。<a id="a-TJ"></a>珍宝名者，<a id="a-TK"></a>谓四念处、<a id="a-TL"></a>四正勤、<a id="a-TM"></a>四如意足、<a id="a-TN"></a>五根、<a id="a-TO"></a>五力、<a id="a-TP"></a>七觉支、<a id="a-TQ"></a>八支圣道。<a id="a-TR"></a>婆罗逻，<a id="a-TS"></a>若我正法、<a id="a-TT"></a>律中多有珍宝，<a id="a-TU"></a>无量贵异，<a id="a-TV"></a>种种珍琦，<a id="a-TW"></a>充满其中。<a id="a-TX"></a>珍宝名者，<a id="a-TY"></a>谓四念处、<a id="a-TZ"></a>四正勤、<a id="a-Ta"></a>四如意足、<a id="a-Tb"></a>五根、<a id="a-Tc"></a>五力、<a id="a-Td"></a>七觉支、<a id="a-Te"></a>八支圣道者，<a id="a-Tf"></a>是谓我正法、<a id="a-Tg"></a>律中第五未曾有法，<a id="a-Th"></a>令诸比丘见已乐中。</p>
  <p id="aTi">“复次，<a id="a-Tj"></a>婆罗逻，<a id="a-Tk"></a>如大海中大神所居。<a id="a-Tl"></a>大神名者，<a id="a-Tm"></a>谓阿修罗、<a id="a-Tn"></a>乾塔惒、<a id="a-To"></a>罗刹、<a id="a-Tp"></a>鱼摩竭、<a id="a-Tq"></a>龟、<a id="a-Tr"></a>鼍、<a id="a-Ts"></a>婆留泥、<a id="a-Tt"></a>帝麑、<a id="a-Tu"></a>帝麑伽罗、<a id="a-Tv"></a>提帝麑伽罗。<a id="a-Tw"></a>复次，<a id="a-Tx"></a>大海中甚奇！<a id="a-Ty"></a>甚特！<a id="a-Tz"></a>众生身体有百由延，<a id="a-U0"></a>有二百由延，<a id="a-U1"></a>有三百由延，<a id="a-U2"></a>有至七百由延，<a id="a-U3"></a>身皆居海中。<a id="a-U4"></a>婆罗逻，<a id="a-U5"></a>我正法、<a id="a-U6"></a>律亦复如是，<a id="a-U7"></a>圣众大神皆居其中。<a id="a-U8"></a>大神名者，<a id="a-U9"></a>谓阿罗诃、<a id="a-UA"></a>向阿罗诃、<a id="a-UB"></a>阿那含、<a id="a-UC"></a>向阿那含、<a id="a-UD"></a>斯陀含、<a id="a-UE"></a>向斯陀含、<a id="a-UF"></a>须陀洹、<a id="a-UG"></a>向须陀洹。<a id="a-UH"></a>婆罗逻，<a id="a-UI"></a>若我正法、<a id="a-UJ"></a>律中圣众大神皆居其中。<a id="a-UK"></a>大神名者，<a id="a-UL"></a>谓阿罗诃、<a id="a-UM"></a>向阿罗诃、<a id="a-UN"></a>阿那含、<a id="a-UO"></a>向阿那含、<a id="a-UP"></a>斯陀含、<a id="a-UQ"></a>向斯陀含、<a id="a-UR"></a>须陀洹、<a id="a-US"></a>向须陀洹者，<a id="a-UT"></a>是谓我正法、<a id="a-UU"></a>律中第六未曾有法，<a id="a-UV"></a>令诸比丘见已乐中。</p>
  <p id="aUW">“复次，<a id="a-UX"></a>婆罗逻，<a id="a-UY"></a>如大海清净，<a id="a-UZ"></a>不受死尸；<a id="a-Ua"></a>若有命终者，<a id="a-Ub"></a>过夜风便吹著岸上。<a id="a-Uc"></a>婆罗逻，<a id="a-Ud"></a>我正法、<a id="a-Ue"></a>律亦复如是，<a id="a-Uf"></a>圣众清净，<a id="a-Ug"></a>不受死尸；<a id="a-Uh"></a>若有不精进人恶生，<a id="a-Ui"></a>非梵行称梵行，<a id="a-Uj"></a>非沙门称沙门，<a id="a-Uk"></a>彼虽随在圣众之中，<a id="a-Ul"></a>然去圣众远，<a id="a-Um"></a>圣众亦复去离彼远。<a id="a-Un"></a>婆罗逻，<a id="a-Uo"></a>若我正法、<a id="a-Up"></a>律中圣众清净，<a id="a-Uq"></a>不受死尸；<a id="a-Ur"></a>若有不精进人恶生，<a id="a-Us"></a>非梵行称梵行，<a id="a-Ut"></a>非沙门称沙门，<a id="a-Uu"></a>彼虽随在圣众之中，<a id="a-Uv"></a>然去圣众远，<a id="a-Uw"></a>圣众亦复去离彼远者，<a id="a-Ux"></a>是谓我正法、<a id="a-Uy"></a>律中第七未曾有法，<a id="a-Uz"></a>令诸比丘见已乐中。</p>
  <p id="aV0">“复次，<a id="a-V1"></a>婆罗逻，<a id="a-V2"></a>如大海阎浮洲中有五大河：<a id="a-V3"></a>一曰、<a id="a-V4"></a>恒伽，<a id="a-V5"></a>二曰、<a id="a-V6"></a>摇尤那，<a id="a-V7"></a>三曰、<a id="a-V8"></a>舍劳浮，<a id="a-V9"></a>四曰、<a id="a-VA"></a>阿夷罗婆提，<a id="a-VB"></a>五曰、<a id="a-VC"></a>摩企。<a id="a-VD"></a>悉入大海，<a id="a-VE"></a>既入中已，<a id="a-VF"></a>各舍本名，<a id="a-VG"></a>皆曰大海。<a id="a-VH"></a>婆罗逻，<a id="a-VI"></a>我正法、<a id="a-VJ"></a>律亦复如是，<a id="a-VK"></a>刹利种族姓子，<a id="a-VL"></a>剃除须发，<a id="a-VM"></a>著袈裟衣，<a id="a-VN"></a>至信、<a id="a-VO"></a>舍家、<a id="a-VP"></a>无家、<a id="a-VQ"></a>学道，<a id="a-VR"></a>彼舍本名，<a id="a-VS"></a>同曰沙门；<a id="a-VT"></a>梵志种、<a id="a-VU"></a>居士种、<a id="a-VV"></a>工师种族姓子，<a id="a-VW"></a>剃除须发，<a id="a-VX"></a>著袈裟衣，<a id="a-VY"></a>至信、<a id="a-VZ"></a>舍家、<a id="a-Va"></a>无家、<a id="a-Vb"></a>学道，<a id="a-Vc"></a>彼舍本名，<a id="a-Vd"></a>同曰沙门。<a id="a-Ve"></a>婆罗逻，<a id="a-Vf"></a>若我正法、<a id="a-Vg"></a>律中刹利种族姓子剃除须发，<a id="a-Vh"></a>著袈裟衣，<a id="a-Vi"></a>至信、<a id="a-Vj"></a>舍家、<a id="a-Vk"></a>无家、<a id="a-Vl"></a>学道，<a id="a-Vm"></a>彼舍本名，<a id="a-Vn"></a>同曰沙门；<a id="a-Vo"></a>梵志种、<a id="a-Vp"></a>居士种、<a id="a-Vq"></a>工师种族姓子，<a id="a-Vr"></a>剃除须发，<a id="a-Vs"></a>著袈娑衣，<a id="a-Vt"></a>至信、<a id="a-Vu"></a>舍家、<a id="a-Vv"></a>无家、<a id="a-Vw"></a>学道，<a id="a-Vx"></a>彼舍本名，<a id="a-Vy"></a>同曰沙门者，<a id="a-Vz"></a>是谓我正法、<a id="a-W0"></a>律中第八未曾有法，<a id="a-W1"></a>令诸比丘见已乐中。</p>
  <p id="aW2">“婆罗逻，<a id="a-W3"></a>是谓正法、<a id="a-W4"></a>律中有八未曾有法，<a id="a-W5"></a>令诸比丘见已乐中。<a id="a-W6"></a>婆罗逻，<a id="a-W7"></a>于意云何？<a id="a-W8"></a>若我正法、<a id="a-W9"></a>律中有八未曾有法，<a id="a-WA"></a>若汝大海中有八未曾有法，<a id="a-WB"></a>此二种未曾有法，<a id="a-WC"></a>何者为上、<a id="a-WD"></a>为胜、<a id="a-WE"></a>为妙、<a id="a-WF"></a>为最？<a id="a-WG"></a>”</p>
  <p id="aWH">婆罗逻白曰：<a id="a-WI"></a>“世尊，<a id="a-WJ"></a>我大海中有八未曾有法，<a id="a-WK"></a>不及如来八未曾有法，<a id="a-WL"></a>不如千倍、<a id="a-WM"></a>万倍，<a id="a-WN"></a>不可比、<a id="a-WO"></a>不可喻、<a id="a-WP"></a>不可称、<a id="a-WQ"></a>不可数，<a id="a-WR"></a>但世尊八未曾有法为上、<a id="a-WS"></a>为胜、<a id="a-WT"></a>为妙、<a id="a-WU"></a>为最！<a id="a-WV"></a>世尊，<a id="a-WW"></a>我今自归于佛、<a id="a-WX"></a>法及比丘众，<a id="a-WY"></a>惟愿世尊受我为优婆塞！<a id="a-WZ"></a>从今日始，<a id="a-Wa"></a>终身自归，<a id="a-Wb"></a>乃至命尽。<a id="a-Wc"></a>”</p>
  <p id="aWd">佛说如是，<a id="a-We"></a>婆罗逻阿修罗王及诸比丘闻佛所说，<a id="a-Wf"></a>欢喜奉行。</p>
 </body>
</html>