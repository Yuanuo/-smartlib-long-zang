<!doctype html>
<html id="z3IBU7FWk" data-ver="1816">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第十一</h1>
  <h2 id="a2">王相应品第六（有十四经）（初一日诵）</h2>
  <p id="a3">七宝、<a id="a-4"></a>相、<a id="a-5"></a>四洲，<a id="a-6"></a>牛粪、<a id="a-7"></a>摩竭王，</p>
  <p id="a8">鞞鞞婆丽陵耆，<a id="a-9"></a>天使最在后。</p>
  <p data-pb></p>
  <h2 id="aA">王相应品七宝经第一</h2>
  <p id="aB">我闻如是：<a id="a-C"></a>一时，<a id="a-D"></a>佛游舍卫国，<a id="a-E"></a>在胜林给孤独园。</p>
  <p id="aF">尔时，<a id="a-G"></a>世尊告诸比丘：<a id="a-H"></a>“若转轮王出于世时，<a id="a-I"></a>当知便有七宝出世，<a id="a-J"></a>云何为七？<a id="a-K"></a>轮宝、<a id="a-L"></a>象宝、<a id="a-M"></a>马宝、<a id="a-N"></a>珠宝、<a id="a-O"></a>女宝、<a id="a-P"></a>居士宝、<a id="a-Q"></a>主兵臣宝，<a id="a-R"></a>是谓为七。</p>
  <p id="aS">“若转轮王出于世时，<a id="a-T"></a>当知有此七宝出世；<a id="a-U"></a>如是如来、<a id="a-V"></a>无所著、<a id="a-W"></a>等正觉出于世时，<a id="a-X"></a>当知亦有七觉支宝出于世间。<a id="a-Y"></a>云何为七？<a id="a-Z"></a>念觉支宝、<a id="a-a"></a>择法觉支、<a id="a-b"></a>精进觉支、<a id="a-c"></a>喜觉支、<a id="a-d"></a>息觉支、<a id="a-e"></a>定觉支、<a id="a-f"></a>舍觉支宝，<a id="a-g"></a>是谓为七。<a id="a-h"></a>如来、<a id="a-i"></a>无所著、<a id="a-j"></a>等正觉出于世时，<a id="a-k"></a>当知有此七觉支宝出于世间。</p>
  <p id="al">佛说如是，<a id="a-m"></a>彼诸比丘闻佛所说，<a id="a-n"></a>欢喜奉行。</p>
  <p data-pb></p>
  <h2 id="ao">王相应品三十二相经第二</h2>
  <p id="ap">我闻如是：<a id="a-q"></a>一时，<a id="a-r"></a>佛游舍卫国，<a id="a-s"></a>在胜林给孤独园。</p>
  <p id="at">尔时，<a id="a-u"></a>诸比丘于中食后集坐讲堂，<a id="a-v"></a>共论此事：<a id="a-w"></a>“诸贤，<a id="a-x"></a>甚奇！<a id="a-y"></a>甚特！<a id="a-z"></a>大人成就三十二相，<a id="a-10"></a>必有二处真谛不虚：<a id="a-11"></a>若在家者，<a id="a-12"></a>必为转轮王，<a id="a-13"></a>聪明智慧，<a id="a-14"></a>有四种军，<a id="a-15"></a>整御天下，<a id="a-16"></a>由己自在，<a id="a-17"></a>如法法王成就七宝。<a id="a-18"></a>彼七宝者，<a id="a-19"></a>轮宝、<a id="a-1A"></a>象宝、<a id="a-1B"></a>马宝、<a id="a-1C"></a>珠宝、<a id="a-1D"></a>女宝、<a id="a-1E"></a>居士宝、<a id="a-1F"></a>主兵臣宝，<a id="a-1G"></a>是为七。<a id="a-1H"></a>千子具足，<a id="a-1I"></a>颜貌端正，<a id="a-1J"></a>勇猛无畏，<a id="a-1K"></a>能伏他众。<a id="a-1L"></a>彼必统领此一切地乃至大海，<a id="a-1M"></a>不以刀杖，<a id="a-1N"></a>以法教令，<a id="a-1O"></a>令得安乐。<a id="a-1P"></a>若剃除须发，<a id="a-1Q"></a>著袈裟衣，<a id="a-1R"></a>至信、<a id="a-1S"></a>舍家、<a id="a-1T"></a>无家、<a id="a-1U"></a>学道者，<a id="a-1V"></a>必得如来、<a id="a-1W"></a>无所著、<a id="a-1X"></a>等正觉，<a id="a-1Y"></a>名称流布，<a id="a-1Z"></a>周闻十方。<a id="a-1a"></a>”</p>
  <p id="a1b">尔时，<a id="a-1c"></a>世尊在于宴坐，<a id="a-1d"></a>以净天耳出过于人，<a id="a-1e"></a>闻诸比丘于中食后集坐讲堂，<a id="a-1f"></a>共论此事：<a id="a-1g"></a>“诸贤，<a id="a-1h"></a>甚奇！<a id="a-1i"></a>甚特！<a id="a-1j"></a>大人成就三十二相，<a id="a-1k"></a>必有二处真谛不虚：<a id="a-1l"></a>若在家者，<a id="a-1m"></a>必为转轮王，<a id="a-1n"></a>聪明智慧，<a id="a-1o"></a>有四种军，<a id="a-1p"></a>整御天下，<a id="a-1q"></a>由己自在，<a id="a-1r"></a>如法法王成就七宝。<a id="a-1s"></a>彼七宝者，<a id="a-1t"></a>轮宝、<a id="a-1u"></a>象宝、<a id="a-1v"></a>马宝、<a id="a-1w"></a>珠宝、<a id="a-1x"></a>女宝、<a id="a-1y"></a>居士宝、<a id="a-1z"></a>主兵臣宝，<a id="a-20"></a>是为七。<a id="a-21"></a>千子具足，<a id="a-22"></a>颜貌端正，<a id="a-23"></a>勇猛无畏，<a id="a-24"></a>能伏他众。<a id="a-25"></a>彼必统领此一切地乃至大海，<a id="a-26"></a>不以刀杖，<a id="a-27"></a>以法教令，<a id="a-28"></a>令得安乐。<a id="a-29"></a>若剃除须发，<a id="a-2A"></a>著袈裟衣，<a id="a-2B"></a>至信、<a id="a-2C"></a>舍家、<a id="a-2D"></a>无家、<a id="a-2E"></a>学道者，<a id="a-2F"></a>必得如来、<a id="a-2G"></a>无所著、<a id="a-2H"></a>等正觉，<a id="a-2I"></a>名称流布，<a id="a-2J"></a>周闻十方。<a id="a-2K"></a>”</p>
  <p id="a2L">世尊闻已，<a id="a-2M"></a>则于晡时从宴坐起，<a id="a-2N"></a>往诣讲堂比丘众前敷座而坐，<a id="a-2O"></a>问诸比丘：<a id="a-2P"></a>“汝等今日共论何事集坐讲堂？<a id="a-2Q"></a>”</p>
  <p id="a2R">时，<a id="a-2S"></a>诸比丘白曰：<a id="a-2T"></a>“世尊，<a id="a-2U"></a>我等今日集坐讲堂共论此事：<a id="a-2V"></a>‘诸贤，<a id="a-2W"></a>甚奇！<a id="a-2X"></a>甚特！<a id="a-2Y"></a>大人成就三十二相，<a id="a-2Z"></a>必有二处真谛不虚：<a id="a-2a"></a>若在家者，<a id="a-2b"></a>必为转轮王，<a id="a-2c"></a>聪明智慧，<a id="a-2d"></a>有四种军，<a id="a-2e"></a>整御天下，<a id="a-2f"></a>由己自在，<a id="a-2g"></a>如法法王成就七宝。<a id="a-2h"></a>彼七宝者，<a id="a-2i"></a>轮宝、<a id="a-2j"></a>象宝、<a id="a-2k"></a>马宝、<a id="a-2l"></a>珠宝、<a id="a-2m"></a>女宝、<a id="a-2n"></a>居士宝、<a id="a-2o"></a>主兵臣宝，<a id="a-2p"></a>是为七。<a id="a-2q"></a>千子具足，<a id="a-2r"></a>颜貌端正，<a id="a-2s"></a>勇猛无畏，<a id="a-2t"></a>能伏他众。<a id="a-2u"></a>彼必统领此一切地乃至大海，<a id="a-2v"></a>不以刀杖，<a id="a-2w"></a>以法教令，<a id="a-2x"></a>令得安乐。<a id="a-2y"></a>若剃除须发，<a id="a-2z"></a>著袈裟衣，<a id="a-30"></a>至信、<a id="a-31"></a>舍家、<a id="a-32"></a>无家、<a id="a-33"></a>学道者，<a id="a-34"></a>必得如来、<a id="a-35"></a>无所著、<a id="a-36"></a>等正觉，<a id="a-37"></a>名称流布，<a id="a-38"></a>周闻十方。<a id="a-39"></a>’世尊，<a id="a-3A"></a>我等共论如此事故集坐讲堂。<a id="a-3B"></a>”</p>
  <p id="a3C">于是，<a id="a-3D"></a>世尊告曰：<a id="a-3E"></a>“比丘，<a id="a-3F"></a>汝等欲得从如来闻三十二相耶？<a id="a-3G"></a>谓大人所成，<a id="a-3H"></a>必有二处真谛不虚：<a id="a-3I"></a>若在家者，<a id="a-3J"></a>必为转轮王，<a id="a-3K"></a>聪明智慧，<a id="a-3L"></a>有四种军，<a id="a-3M"></a>整御天下，<a id="a-3N"></a>由己自在，<a id="a-3O"></a>如法法王成就七宝。<a id="a-3P"></a>彼七宝者，<a id="a-3Q"></a>轮宝、<a id="a-3R"></a>象宝、<a id="a-3S"></a>马宝、<a id="a-3T"></a>珠宝、<a id="a-3U"></a>女宝、<a id="a-3V"></a>居士宝、<a id="a-3W"></a>主兵臣宝，<a id="a-3X"></a>是为七。<a id="a-3Y"></a>千子具足，<a id="a-3Z"></a>颜貌端正，<a id="a-3a"></a>勇猛无畏，<a id="a-3b"></a>能伏他众。<a id="a-3c"></a>彼必统领此一切地乃至大海，<a id="a-3d"></a>不以刀杖，<a id="a-3e"></a>以法教令，<a id="a-3f"></a>令得安乐。<a id="a-3g"></a>若剃除须发，<a id="a-3h"></a>著袈裟衣，<a id="a-3i"></a>至信、<a id="a-3j"></a>舍家、<a id="a-3k"></a>无家、<a id="a-3l"></a>学道者，<a id="a-3m"></a>必得如来、<a id="a-3n"></a>无所著、<a id="a-3o"></a>等正觉，<a id="a-3p"></a>名称流布、<a id="a-3q"></a>周闻十方。<a id="a-3r"></a>”</p>
  <p id="a3s">时，<a id="a-3t"></a>诸比丘闻已，<a id="a-3u"></a>白曰：<a id="a-3v"></a>“世尊，<a id="a-3w"></a>今正是时。<a id="a-3x"></a>善逝，<a id="a-3y"></a>今正是时。<a id="a-3z"></a>若世尊为诸比丘说三十二相者，<a id="a-40"></a>诸比丘闻已当善受持。<a id="a-41"></a>”</p>
  <p id="a42">世尊告曰：<a id="a-43"></a>“诸比丘，<a id="a-44"></a>谛听！<a id="a-45"></a>谛听！<a id="a-46"></a>善思念之，<a id="a-47"></a>吾当为汝广分别说。<a id="a-48"></a>”时，<a id="a-49"></a>诸比丘受教而听。</p>
  <p id="a4A">佛言：<a id="a-4B"></a>“大人足安平立，<a id="a-4C"></a>是谓大人大人之相。</p>
  <p id="a4D">“复次，<a id="a-4E"></a>大人足下生轮，<a id="a-4F"></a>轮有千辐，<a id="a-4G"></a>一切具足，<a id="a-4H"></a>是谓大人大人之相。</p>
  <p id="a4I">“复次，<a id="a-4J"></a>大人足指纤长，<a id="a-4K"></a>是谓大人大人之相。</p>
  <p id="a4L">“复次，<a id="a-4M"></a>大人足周正直，<a id="a-4N"></a>是谓大人大人之相。</p>
  <p id="a4O">“复次，<a id="a-4P"></a>大人足跟踝后两边平满，<a id="a-4Q"></a>是谓大人大人之相。</p>
  <p id="a4R">“复次，<a id="a-4S"></a>大人足两踝[月+庸]，<a id="a-4T"></a>是谓大人大人之相。</p>
  <p id="a4U">“复次，<a id="a-4V"></a>大人身毛上向，<a id="a-4W"></a>是谓大人大人之相。</p>
  <p id="a4X">“复次，<a id="a-4Y"></a>大人手足网缦，<a id="a-4Z"></a>犹如雁王，<a id="a-4a"></a>是谓大人大人之相。</p>
  <p id="a4b">“复次，<a id="a-4c"></a>大人手足极妙柔弱软敷，<a id="a-4d"></a>犹兜罗华，<a id="a-4e"></a>是谓大人大人之相。</p>
  <p id="a4f">“复次，<a id="a-4g"></a>大人肌皮软细，<a id="a-4h"></a>尘水不著，<a id="a-4i"></a>是谓大人大人之相。</p>
  <p id="a4j">“复次，<a id="a-4k"></a>大人一一毛；<a id="a-4l"></a>一一毛者，<a id="a-4m"></a>身一孔一毛生，<a id="a-4n"></a>色若绀青，<a id="a-4o"></a>如螺右旋，<a id="a-4p"></a>是谓大人大人之相。</p>
  <p id="a4q">“复次，<a id="a-4r"></a>大人鹿腨肠，<a id="a-4s"></a>犹如鹿王，<a id="a-4t"></a>是谓大人大人之相。</p>
  <p id="a4u">“复次，<a id="a-4v"></a>大人阴马藏，<a id="a-4w"></a>犹良马王，<a id="a-4x"></a>是谓大人大人之相。</p>
  <p id="a4y">“复次，<a id="a-4z"></a>大人身形圆好，<a id="a-50"></a>犹如尼拘类树，<a id="a-51"></a>上下圆相称，<a id="a-52"></a>是谓大人大人之相。</p>
  <p id="a53">“复次，<a id="a-54"></a>大人身不阿曲；<a id="a-55"></a>身不曲者，<a id="a-56"></a>平立伸手以摩其膝，<a id="a-57"></a>是谓大人大人之相。</p>
  <p id="a58">“复次，<a id="a-59"></a>大人身黄金色，<a id="a-5A"></a>如紫磨金，<a id="a-5B"></a>是谓大人大人之相。</p>
  <p id="a5C">“复次，<a id="a-5D"></a>大人身七处满；<a id="a-5E"></a>七处满者，<a id="a-5F"></a>两手、<a id="a-5G"></a>两足、<a id="a-5H"></a>两肩及颈，<a id="a-5I"></a>是谓大人大人之相。</p>
  <p id="a5J">“复次，<a id="a-5K"></a>大人其上身大，<a id="a-5L"></a>犹如师子，<a id="a-5M"></a>是谓大人大人之相。</p>
  <p id="a5N">“复次，<a id="a-5O"></a>大人师子颊车，<a id="a-5P"></a>是谓大人大人之相。</p>
  <p id="a5Q">“复次，<a id="a-5R"></a>大人脊背平直，<a id="a-5S"></a>是谓大人大人之相。</p>
  <p id="a5T">“复次，<a id="a-5U"></a>大人两肩上连，<a id="a-5V"></a>通颈平满，<a id="a-5W"></a>是谓大人大人之相。</p>
  <p id="a5X">“复次，<a id="a-5Y"></a>大人四十齿牙、<a id="a-5Z"></a>平齿、<a id="a-5a"></a>不疏齿、<a id="a-5b"></a>白齿、<a id="a-5c"></a>通味第一味，<a id="a-5d"></a>是谓大人大人之相。</p>
  <p id="a5e">“复次，<a id="a-5f"></a>大人梵音可爱，<a id="a-5g"></a>其声犹如加罗毗伽，<a id="a-5h"></a>是谓大人大人之相。</p>
  <p id="a5i">“复次，<a id="a-5j"></a>大人广长舌；<a id="a-5k"></a>广长舌者，<a id="a-5l"></a>舌从口出遍覆其面，<a id="a-5m"></a>是谓大人大人之相。</p>
  <p id="a5n">“复次，<a id="a-5o"></a>大人承泪处满，<a id="a-5p"></a>犹如牛王，<a id="a-5q"></a>是谓大人大人之相。</p>
  <p id="a5r">“复次，<a id="a-5s"></a>大人眼色绀青，<a id="a-5t"></a>是谓大人大人之相。</p>
  <p id="a5u">“复次，<a id="a-5v"></a>大人顶有肉髻，<a id="a-5w"></a>团圆相称，<a id="a-5x"></a>发螺右旋，<a id="a-5y"></a>是谓大人大人之相。</p>
  <p id="a5z">“复次，<a id="a-60"></a>大人眉间生毛，<a id="a-61"></a>洁白右萦，<a id="a-62"></a>是谓大人大人之相。</p>
  <p id="a63">“诸比丘，<a id="a-64"></a>大人成就此三十二相，<a id="a-65"></a>必有二处真谛不虚：<a id="a-66"></a>若在家者，<a id="a-67"></a>必为转轮王，<a id="a-68"></a>聪明智慧，<a id="a-69"></a>有四种军，<a id="a-6A"></a>整御天下，<a id="a-6B"></a>由己自在，<a id="a-6C"></a>如法法王成就七宝。<a id="a-6D"></a>彼七宝者，<a id="a-6E"></a>轮宝、<a id="a-6F"></a>象宝、<a id="a-6G"></a>马宝、<a id="a-6H"></a>珠宝、<a id="a-6I"></a>女宝、<a id="a-6J"></a>居士宝、<a id="a-6K"></a>主兵臣宝，<a id="a-6L"></a>是为七。<a id="a-6M"></a>千子具足，<a id="a-6N"></a>颜貌端正，<a id="a-6O"></a>勇猛无畏，<a id="a-6P"></a>能伏他众，<a id="a-6Q"></a>彼必统领此一切地乃至大海，<a id="a-6R"></a>不以刀杖，<a id="a-6S"></a>以法教令，<a id="a-6T"></a>令得安乐。<a id="a-6U"></a>若剃除发须，<a id="a-6V"></a>著袈裟衣，<a id="a-6W"></a>至信、<a id="a-6X"></a>舍家、<a id="a-6Y"></a>无家、<a id="a-6Z"></a>学道者，<a id="a-6a"></a>必得如来、<a id="a-6b"></a>无所著、<a id="a-6c"></a>等正觉，<a id="a-6d"></a>名称流布，<a id="a-6e"></a>周闻十方。<a id="a-6f"></a>”</p>
  <p id="a6g">佛说如是，<a id="a-6h"></a>彼诸比丘闻佛所说，<a id="a-6i"></a>欢喜奉行。</p>
  <p data-pb></p>
  <h2 id="a6j">王相应品四洲经第三</h2>
  <p id="a6k">我闻如是：<a id="a-6l"></a>一时，<a id="a-6m"></a>佛游舍卫国，<a id="a-6n"></a>在胜林给孤独园。</p>
  <p id="a6o">尔时，<a id="a-6p"></a>尊者阿难在安静处，<a id="a-6q"></a>宴坐思惟而作是念：<a id="a-6r"></a>“世人甚少少能于欲有满足意，<a id="a-6s"></a>少有厌患于欲而命终者。<a id="a-6t"></a>世人于欲有满足意，<a id="a-6u"></a>厌患于欲而命终者，<a id="a-6v"></a>为甚难得。<a id="a-6w"></a>”</p>
  <p id="a6x">尊者阿难则于晡时从宴坐起，<a id="a-6y"></a>往诣佛所，<a id="a-6z"></a>到已作礼，<a id="a-70"></a>却住一面，<a id="a-71"></a>白曰：<a id="a-72"></a>“世尊，<a id="a-73"></a>我今在安静处，<a id="a-74"></a>宴坐思惟而作是念：<a id="a-75"></a>‘世人甚少少能于欲有满足意，<a id="a-76"></a>少有厌患于欲而命终者。<a id="a-77"></a>世人于欲有满足意，<a id="a-78"></a>厌患于欲而命终者，<a id="a-79"></a>为甚难得。<a id="a-7A"></a>’”</p>
  <p id="a7B">佛告阿难：<a id="a-7C"></a>“如是！<a id="a-7D"></a>如是！<a id="a-7E"></a>世人甚少少能于欲有满足意，<a id="a-7F"></a>少有厌患于欲而命终者。<a id="a-7G"></a>阿难，<a id="a-7H"></a>世人于欲有满足意，<a id="a-7I"></a>厌患于欲而命终者，<a id="a-7J"></a>为甚难得。<a id="a-7K"></a>阿难，<a id="a-7L"></a>世人极甚难得，<a id="a-7M"></a>极甚难得于欲有满足意，<a id="a-7N"></a>厌患于欲而命终者。<a id="a-7O"></a>阿难，<a id="a-7P"></a>但世间人甚多甚多，<a id="a-7Q"></a>于欲无满足意，<a id="a-7R"></a>不厌患欲而命终也。<a id="a-7S"></a>所以者何？<a id="a-7T"></a>阿难，<a id="a-7U"></a>往昔有王名曰顶生，<a id="a-7V"></a>作转轮王，<a id="a-7W"></a>聪明智慧，<a id="a-7X"></a>有四种军，<a id="a-7Y"></a>整御天下，<a id="a-7Z"></a>由己自在，<a id="a-7a"></a>如法法王成就七宝。<a id="a-7b"></a>彼七宝者，<a id="a-7c"></a>轮宝、<a id="a-7d"></a>象宝、<a id="a-7e"></a>马宝、<a id="a-7f"></a>珠宝、<a id="a-7g"></a>女宝、<a id="a-7h"></a>居士宝、<a id="a-7i"></a>主兵臣宝，<a id="a-7j"></a>是为七。<a id="a-7k"></a>千子具足，<a id="a-7l"></a>颜貌端正，<a id="a-7m"></a>勇猛无畏，<a id="a-7n"></a>能伏他众。<a id="a-7o"></a>彼必统领此一切地乃至大海，<a id="a-7p"></a>不以刀杖，<a id="a-7q"></a>以法教令，<a id="a-7r"></a>令得安乐。<a id="a-7s"></a>阿难，<a id="a-7t"></a>彼顶生王而于后时极大久远，<a id="a-7u"></a>便作是念：<a id="a-7v"></a>‘我有阎浮洲，<a id="a-7w"></a>极大富乐，<a id="a-7x"></a>多有人民。<a id="a-7y"></a>我有七宝，<a id="a-7z"></a>千子具足。<a id="a-80"></a>我欲于宫雨宝七日，<a id="a-81"></a>积至于膝。<a id="a-82"></a>’阿难，<a id="a-83"></a>彼顶生王有大如意足，<a id="a-84"></a>有大威德，<a id="a-85"></a>有大福佑，<a id="a-86"></a>有大威神；<a id="a-87"></a>适发心已，<a id="a-88"></a>即于宫中雨宝七日，<a id="a-89"></a>积至于膝。</p>
  <p id="a8A">“阿难，<a id="a-8B"></a>彼顶生王而于后时极大久远，<a id="a-8C"></a>复作是念：<a id="a-8D"></a>‘我有阎浮洲，<a id="a-8E"></a>极大富乐，<a id="a-8F"></a>多有人民。<a id="a-8G"></a>我有七宝，<a id="a-8H"></a>千子具足；<a id="a-8I"></a>及于宫中雨宝七日，<a id="a-8J"></a>积至于膝。<a id="a-8K"></a>我忆曾从古人闻之，<a id="a-8L"></a>西方有洲名瞿陀尼，<a id="a-8M"></a>极大富乐，<a id="a-8N"></a>多有人民。<a id="a-8O"></a>我今欲往见瞿陀尼洲，<a id="a-8P"></a>到已整御。<a id="a-8Q"></a>’阿难，<a id="a-8R"></a>彼顶生王有大如意足，<a id="a-8S"></a>有大威德，<a id="a-8T"></a>有大福佑，<a id="a-8U"></a>有大威神；<a id="a-8V"></a>适发心已，<a id="a-8W"></a>即以如意足乘虚而去，<a id="a-8X"></a>及四种军。<a id="a-8Y"></a>阿难，<a id="a-8Z"></a>彼顶生王即时往到，<a id="a-8a"></a>住瞿陀尼洲。<a id="a-8b"></a>阿难，<a id="a-8c"></a>彼顶生王住已，<a id="a-8d"></a>整御瞿陀尼洲，<a id="a-8e"></a>乃至无量百千万岁。</p>
  <p id="a8f">“阿难，<a id="a-8g"></a>彼顶生王而于后时极大久远，<a id="a-8h"></a>复作是念：<a id="a-8i"></a>‘我有阎浮洲，<a id="a-8j"></a>极大富乐，<a id="a-8k"></a>多有人民。<a id="a-8l"></a>我有七宝，<a id="a-8m"></a>千子具足；<a id="a-8n"></a>及于宫中雨宝七日，<a id="a-8o"></a>积至于膝。<a id="a-8p"></a>我亦复有瞿陀尼洲。<a id="a-8q"></a>我复曾从古人闻之，<a id="a-8r"></a>东方有洲名弗婆鞞陀提，<a id="a-8s"></a>极大富乐，<a id="a-8t"></a>多有人民。<a id="a-8u"></a>我今欲往见弗婆鞞陀提洲，<a id="a-8v"></a>到已整御。<a id="a-8w"></a>’阿难，<a id="a-8x"></a>彼顶生王有大如意足，<a id="a-8y"></a>有大威德，<a id="a-8z"></a>有大福佑，<a id="a-90"></a>有大威神；<a id="a-91"></a>适发心已，<a id="a-92"></a>即以如意足乘虚而去，<a id="a-93"></a>及四种军。<a id="a-94"></a>阿难，<a id="a-95"></a>彼顶生王即时往到，<a id="a-96"></a>住弗婆鞞陀提洲。<a id="a-97"></a>阿难，<a id="a-98"></a>彼顶生王住已，<a id="a-99"></a>整御弗婆鞞陀提洲，<a id="a-9A"></a>乃至无量百千万岁。</p>
  <p id="a9B">“阿难，<a id="a-9C"></a>彼顶生王而于后时极大久远，<a id="a-9D"></a>复作是念：<a id="a-9E"></a>‘我有阎浮洲，<a id="a-9F"></a>极大富乐，<a id="a-9G"></a>多有人民。<a id="a-9H"></a>我有七宝，<a id="a-9I"></a>千子具足；<a id="a-9J"></a>及于宫中雨宝七日，<a id="a-9K"></a>积至于膝。<a id="a-9L"></a>我亦复有瞿陀尼洲，<a id="a-9M"></a>亦有弗婆鞞陀提洲。<a id="a-9N"></a>我复曾从古人闻之，<a id="a-9O"></a>北方有洲名郁单曰，<a id="a-9P"></a>极大富乐，<a id="a-9Q"></a>多有人民。<a id="a-9R"></a>彼虽无我想亦无所受，<a id="a-9S"></a>我今欲往见郁单曰洲，<a id="a-9T"></a>到已整御，<a id="a-9U"></a>及诸眷属。<a id="a-9V"></a>’阿难，<a id="a-9W"></a>彼顶生王有大如意足，<a id="a-9X"></a>有大威德，<a id="a-9Y"></a>有大福佑，<a id="a-9Z"></a>有大威神；<a id="a-9a"></a>适发心已，<a id="a-9b"></a>即以如意足乘虚而去，<a id="a-9c"></a>及四种军。</p>
  <p id="a9d">“阿难，<a id="a-9e"></a>彼顶生王遥见平地白，<a id="a-9f"></a>告诸臣曰：<a id="a-9g"></a>‘卿等见郁单曰平地白耶？<a id="a-9h"></a>’诸臣对曰：<a id="a-9i"></a>‘见也，<a id="a-9j"></a>天王。<a id="a-9k"></a>’王复告曰：<a id="a-9l"></a>‘卿等知不？<a id="a-9m"></a>彼是郁单曰人自然粳米，<a id="a-9n"></a>郁单曰人常所食者，<a id="a-9o"></a>卿等亦应共食此食。<a id="a-9p"></a>’阿难，<a id="a-9q"></a>彼顶生王复遥见郁单曰洲中，<a id="a-9r"></a>若干种树，<a id="a-9s"></a>净妙严饰，<a id="a-9t"></a>种种彩色，<a id="a-9u"></a>在栏楯里，<a id="a-9v"></a>告诸臣曰：<a id="a-9w"></a>‘卿等见郁单曰洲中，<a id="a-9x"></a>若干种树，<a id="a-9y"></a>净妙严饰，<a id="a-9z"></a>种种彩色，<a id="a-A0"></a>在栏楯里耶？<a id="a-A1"></a>’诸臣对曰：<a id="a-A2"></a>‘见也，<a id="a-A3"></a>天王。<a id="a-A4"></a>’王复告曰：<a id="a-A5"></a>‘卿等知不？<a id="a-A6"></a>是郁单曰人衣树，<a id="a-A7"></a>郁单曰人取此衣著，<a id="a-A8"></a>卿等亦应取此衣著。<a id="a-A9"></a>’阿难，<a id="a-AA"></a>彼顶生王即时往到，<a id="a-AB"></a>住郁单曰洲。<a id="a-AC"></a>阿难，<a id="a-AD"></a>彼顶生王住已，<a id="a-AE"></a>整御郁单曰洲，<a id="a-AF"></a>乃至无量百千万岁，<a id="a-AG"></a>及诸眷属。</p>
  <p id="aAH">“阿难，<a id="a-AI"></a>彼顶生王而于后时极大久远，<a id="a-AJ"></a>复作是念：<a id="a-AK"></a>‘我有阎浮洲，<a id="a-AL"></a>极大富乐，<a id="a-AM"></a>多有人民。<a id="a-AN"></a>我有七宝，<a id="a-AO"></a>千子具足；<a id="a-AP"></a>及于宫中雨宝七日，<a id="a-AQ"></a>积至于膝。<a id="a-AR"></a>我亦复有瞿陀尼洲，<a id="a-AS"></a>亦有弗婆鞞陀提洲，<a id="a-AT"></a>亦有郁单曰洲。<a id="a-AU"></a>我复曾从古人闻之，<a id="a-AV"></a>有天名曰三十三天，<a id="a-AW"></a>我今欲往见三十三天。<a id="a-AX"></a>’阿难，<a id="a-AY"></a>彼顶生王有大如意足，<a id="a-AZ"></a>有大威德，<a id="a-Aa"></a>有大福佑，<a id="a-Ab"></a>有大威神；<a id="a-Ac"></a>适发心已，<a id="a-Ad"></a>即以如意足乘虚而往，<a id="a-Ae"></a>及四种军，<a id="a-Af"></a>向日光去。</p>
  <p id="aAg">“阿难，<a id="a-Ah"></a>彼顶生王遥见三十三天中，<a id="a-Ai"></a>须弥山王上犹如大云，<a id="a-Aj"></a>告诸臣曰：<a id="a-Ak"></a>‘卿等见三十三天中，<a id="a-Al"></a>须弥山王上犹如大云耶？<a id="a-Am"></a>’诸臣对曰：<a id="a-An"></a>‘见也，<a id="a-Ao"></a>天王。<a id="a-Ap"></a>’王复告曰：<a id="a-Aq"></a>‘卿等知不？<a id="a-Ar"></a>是三十三天昼度树也。<a id="a-As"></a>三十三天在此树下，<a id="a-At"></a>于夏四月，<a id="a-Au"></a>具足五欲，<a id="a-Av"></a>而自娱乐。<a id="a-Aw"></a>’</p>
  <p id="aAx">“阿难，<a id="a-Ay"></a>彼顶生王复遥见三十三天中，<a id="a-Az"></a>须弥山王上近于南边犹如大云，<a id="a-B0"></a>告诸臣曰：<a id="a-B1"></a>‘卿等见三十三天中，<a id="a-B2"></a>须弥山王上近于南边犹如大云耶？<a id="a-B3"></a>’诸臣对曰：<a id="a-B4"></a>‘见也，<a id="a-B5"></a>天王。<a id="a-B6"></a>’王复告曰：<a id="a-B7"></a>‘卿等知不？<a id="a-B8"></a>是三十三天正法之堂。<a id="a-B9"></a>三十三天于此堂中，<a id="a-BA"></a>八日、<a id="a-BB"></a>十四日、<a id="a-BC"></a>十五日，<a id="a-BD"></a>为天为人，<a id="a-BE"></a>思法思义。<a id="a-BF"></a>’</p>
  <p id="aBG">“阿难，<a id="a-BH"></a>彼顶生王即到三十三天。<a id="a-BI"></a>彼顶生王到三十三天已，<a id="a-BJ"></a>即入法堂。<a id="a-BK"></a>于是，<a id="a-BL"></a>天帝释便与顶生王半座令坐，<a id="a-BM"></a>彼顶生王即坐天帝释半座。<a id="a-BN"></a>于是，<a id="a-BO"></a>顶生王及天帝释都无差别，<a id="a-BP"></a>光光无异，<a id="a-BQ"></a>色色无异，<a id="a-BR"></a>形形无异，<a id="a-BS"></a>威仪礼节及其衣服亦无有异，<a id="a-BT"></a>唯眼眴异。</p>
  <p id="aBU">“阿难，<a id="a-BV"></a>彼顶生王而于后时极大久远，<a id="a-BW"></a>复作是念：<a id="a-BX"></a>‘我有阎浮洲，<a id="a-BY"></a>极大富乐，<a id="a-BZ"></a>多有人民。<a id="a-Ba"></a>我有七宝，<a id="a-Bb"></a>千子具足；<a id="a-Bc"></a>及于宫中雨宝七日，<a id="a-Bd"></a>积至于膝。<a id="a-Be"></a>我亦复有瞿陀尼洲，<a id="a-Bf"></a>亦有弗婆鞞陀提洲，<a id="a-Bg"></a>亦有郁单曰洲。<a id="a-Bh"></a>我又已见三十三天云集大会，<a id="a-Bi"></a>我已得入诸天法堂。<a id="a-Bj"></a>又天帝释与我半座，<a id="a-Bk"></a>我已得坐帝释半座。<a id="a-Bl"></a>我与帝释都无差别，<a id="a-Bm"></a>光光无异，<a id="a-Bn"></a>色色无异，<a id="a-Bo"></a>形形无异，<a id="a-Bp"></a>威仪礼节及其衣服亦无有异，<a id="a-Bq"></a>唯眼眴异。<a id="a-Br"></a>我今宁可驱帝释去，<a id="a-Bs"></a>夺取半座，<a id="a-Bt"></a>作天人王，<a id="a-Bu"></a>由己自在。<a id="a-Bv"></a>’</p>
  <p id="aBw">“阿难，<a id="a-Bx"></a>彼顶生王适发此念，<a id="a-By"></a>不觉已下在阎浮洲，<a id="a-Bz"></a>便失如意足，<a id="a-C0"></a>生极重病。<a id="a-C1"></a>命将终时，<a id="a-C2"></a>诸臣往诣顶生王所，<a id="a-C3"></a>白曰：<a id="a-C4"></a>‘天王，<a id="a-C5"></a>若有梵志、<a id="a-C6"></a>居士及臣人民，<a id="a-C7"></a>来问我等：<a id="a-C8"></a>“顶生王临命终时说何等事？<a id="a-C9"></a>”天王，<a id="a-CA"></a>我等当云何答梵志、<a id="a-CB"></a>居士及臣人民？<a id="a-CC"></a>’</p>
  <p id="aCD">“时，<a id="a-CE"></a>顶生王告诸臣曰：<a id="a-CF"></a>‘若梵志、<a id="a-CG"></a>居士及臣人民，<a id="a-CH"></a>来问卿等：<a id="a-CI"></a>“顶生王临命终时说何等事？<a id="a-CJ"></a>”卿等应当如是答之：<a id="a-CK"></a>“顶生王得阎浮洲，<a id="a-CL"></a>意不满足而命终。<a id="a-CM"></a>顶生王得七宝，<a id="a-CN"></a>意不满足而命终。<a id="a-CO"></a>千子具足，<a id="a-CP"></a>意不满足而命终。<a id="a-CQ"></a>顶生王七日雨宝，<a id="a-CR"></a>意不满足而命终。<a id="a-CS"></a>顶生王得瞿陀尼洲，<a id="a-CT"></a>意不满足而命终。<a id="a-CU"></a>顶生王得弗婆鞞陀提洲，<a id="a-CV"></a>意不满足而命终。<a id="a-CW"></a>顶生王得郁单曰洲，<a id="a-CX"></a>意不满足而命终。<a id="a-CY"></a>顶生王见诸天集会，<a id="a-CZ"></a>意不满足而命终。<a id="a-Ca"></a>顶生王具足五欲功德——色、<a id="a-Cb"></a>声、<a id="a-Cc"></a>香、<a id="a-Cd"></a>味、<a id="a-Ce"></a>触，<a id="a-Cf"></a>意不满足而命终。<a id="a-Cg"></a>”若梵志、<a id="a-Ch"></a>居士及臣人民，<a id="a-Ci"></a>来问卿等：<a id="a-Cj"></a>“顶生王临命终时说何等事？<a id="a-Ck"></a>”卿等应当如是答之。<a id="a-Cl"></a>’”</p>
  <p id="aCm">于是，<a id="a-Cn"></a>世尊而说颂曰：</p>
  <p id="aCo">“天雨妙珍宝，<a id="a-Cp"></a>欲者无厌足，</p>
  <p id="aCq">欲苦无有乐，<a id="a-Cr"></a>慧者应当知。</p>
  <p id="aCs">若有得金积，<a id="a-Ct"></a>犹如大雪山，</p>
  <p id="aCu">一一无有足，<a id="a-Cv"></a>慧者作是念。</p>
  <p id="aCw">得天妙五欲，<a id="a-Cx"></a>不以此五乐，</p>
  <p id="aCy">断爱不著欲，<a id="a-Cz"></a>等正觉弟子。<a id="a-D0"></a>”</p>
  <p id="aD1">于是，<a id="a-D2"></a>世尊告曰：<a id="a-D3"></a>“阿难，<a id="a-D4"></a>昔顶生王，<a id="a-D5"></a>汝谓异人耶？<a id="a-D6"></a>莫作斯念，<a id="a-D7"></a>当知即是我也。</p>
  <p id="aD8">“阿难，<a id="a-D9"></a>我于尔时为自饶益，<a id="a-DA"></a>亦饶益他，<a id="a-DB"></a>饶益多人，<a id="a-DC"></a>愍伤世间，<a id="a-DD"></a>为天、<a id="a-DE"></a>为人求义及饶益，<a id="a-DF"></a>求安隐快乐。<a id="a-DG"></a>尔时说法不至究竟，<a id="a-DH"></a>不究竟白净，<a id="a-DI"></a>不究竟梵行；<a id="a-DJ"></a>不究竟梵行讫，<a id="a-DK"></a>尔时不离生老病死、<a id="a-DL"></a>啼哭忧戚，<a id="a-DM"></a>亦未能得脱一切苦。</p>
  <p id="aDN">“阿难，<a id="a-DO"></a>我今出世，<a id="a-DP"></a>如来、<a id="a-DQ"></a>无所著、<a id="a-DR"></a>等正觉、<a id="a-DS"></a>明行成为、<a id="a-DT"></a>善逝、<a id="a-DU"></a>世间解、<a id="a-DV"></a>无上士、<a id="a-DW"></a>道法御、<a id="a-DX"></a>天人师，<a id="a-DY"></a>号佛、<a id="a-DZ"></a>众佑。<a id="a-Da"></a>我今自饶益，<a id="a-Db"></a>亦饶益他，<a id="a-Dc"></a>饶益多人，<a id="a-Dd"></a>愍伤世间，<a id="a-De"></a>为天、<a id="a-Df"></a>为人求义及饶益，<a id="a-Dg"></a>求安隐快乐。<a id="a-Dh"></a>我今说法得至究竟，<a id="a-Di"></a>究竟白净，<a id="a-Dj"></a>究竟梵行；<a id="a-Dk"></a>究竟梵行讫，<a id="a-Dl"></a>我今得离生老病死、<a id="a-Dm"></a>啼哭忧戚，<a id="a-Dn"></a>我今已得脱一切苦。<a id="a-Do"></a>”</p>
  <p id="aDp">佛说如是，<a id="a-Dq"></a>尊者阿难及诸比丘闻佛所说，<a id="a-Dr"></a>欢喜奉行。</p>
  <p data-pb></p>
  <h2 id="aDs">王相应品牛粪喻经第四</h2>
  <p id="aDt">我闻如是：<a id="a-Du"></a>一时，<a id="a-Dv"></a>佛游舍卫国，<a id="a-Dw"></a>在胜林给孤独园。</p>
  <p id="aDx">尔时，<a id="a-Dy"></a>有一比丘在安静处，<a id="a-Dz"></a>宴坐思惟而作是念：<a id="a-E0"></a>“颇复有色常住不变，<a id="a-E1"></a>而一向乐，<a id="a-E2"></a>恒久存耶？<a id="a-E3"></a>颇有觉、<a id="a-E4"></a>想、<a id="a-E5"></a>行、<a id="a-E6"></a>识常住不变，<a id="a-E7"></a>而一向乐，<a id="a-E8"></a>恒久存耶？<a id="a-E9"></a>”</p>
  <p id="aEA">彼一比丘则于晡时从宴坐起，<a id="a-EB"></a>往诣佛所，<a id="a-EC"></a>稽首作礼，<a id="a-ED"></a>却坐一面，<a id="a-EE"></a>白曰：<a id="a-EF"></a>“世尊，<a id="a-EG"></a>我今在安静处宴坐思惟而作是念：<a id="a-EH"></a>‘颇复有色常住不变，<a id="a-EI"></a>而一向乐，<a id="a-EJ"></a>恒久存耶？<a id="a-EK"></a>颇有觉、<a id="a-EL"></a>想、<a id="a-EM"></a>行、<a id="a-EN"></a>识常住不变，<a id="a-EO"></a>而一向乐，<a id="a-EP"></a>恒久存耶？<a id="a-EQ"></a>’”</p>
  <p id="aER">佛告比丘：<a id="a-ES"></a>“无有一色常住不变，<a id="a-ET"></a>而一向乐，<a id="a-EU"></a>恒久存者；<a id="a-EV"></a>无有觉、<a id="a-EW"></a>想、<a id="a-EX"></a>行、<a id="a-EY"></a>识常住不变，<a id="a-EZ"></a>而一向乐，<a id="a-Ea"></a>恒久存者。<a id="a-Eb"></a>”</p>
  <p id="aEc">于是，<a id="a-Ed"></a>世尊以手指爪抄少牛粪，<a id="a-Ee"></a>告曰：<a id="a-Ef"></a>“比丘，<a id="a-Eg"></a>汝今见我以手指爪抄少牛粪耶？<a id="a-Eh"></a>”</p>
  <p id="aEi">比丘白曰：<a id="a-Ej"></a>“见也，<a id="a-Ek"></a>世尊。<a id="a-El"></a>”</p>
  <p id="aEm">佛复告曰：<a id="a-En"></a>“比丘，<a id="a-Eo"></a>如是无有少色常住不变，<a id="a-Ep"></a>而一向乐，<a id="a-Eq"></a>恒久存也；<a id="a-Er"></a>如是无有少觉、<a id="a-Es"></a>想、<a id="a-Et"></a>行、<a id="a-Eu"></a>识常住不变，<a id="a-Ev"></a>而一向乐，<a id="a-Ew"></a>恒久存也。<a id="a-Ex"></a>所以者何？<a id="a-Ey"></a>比丘，<a id="a-Ez"></a>我忆昔时长夜作福，<a id="a-F0"></a>长作福已，<a id="a-F1"></a>长受乐报。<a id="a-F2"></a>比丘，<a id="a-F3"></a>我在昔时七年行慈，<a id="a-F4"></a>七反成败，<a id="a-F5"></a>不来此世。<a id="a-F6"></a>世败坏时，<a id="a-F7"></a>生晃昱天；<a id="a-F8"></a>世成立时，<a id="a-F9"></a>来下生空梵宫殿中，<a id="a-FA"></a>于彼梵中作大梵天。<a id="a-FB"></a>余处千返，<a id="a-FC"></a>作自在天王；<a id="a-FD"></a>三十六返，<a id="a-FE"></a>作天帝释。<a id="a-FF"></a>复无量反，<a id="a-FG"></a>作刹利顶生王。</p>
  <p id="aFH">“比丘，<a id="a-FI"></a>我作刹利顶生王时，<a id="a-FJ"></a>有八万四千大象，<a id="a-FK"></a>被好乘具，<a id="a-FL"></a>众宝校饰，<a id="a-FM"></a>白珠珞覆，<a id="a-FN"></a>于娑贺象王为首。<a id="a-FO"></a>比丘，<a id="a-FP"></a>我作刹利顶生王时，<a id="a-FQ"></a>有八万四千马，<a id="a-FR"></a>被好乘具，<a id="a-FS"></a>众宝庄饰，<a id="a-FT"></a>金银珓珞，<a id="a-FU"></a>[馬+毛]马王为首。<a id="a-FV"></a>比丘，<a id="a-FW"></a>我作刹利顶生王时，<a id="a-FX"></a>有八万四千车，<a id="a-FY"></a>四种校饰，<a id="a-FZ"></a>庄以众好、<a id="a-Fa"></a>师子、<a id="a-Fb"></a>虎豹斑文之皮，<a id="a-Fc"></a>织成杂色，<a id="a-Fd"></a>种种庄饰，<a id="a-Fe"></a>极利疾，<a id="a-Ff"></a>名乐声车为首。<a id="a-Fg"></a>比丘，<a id="a-Fh"></a>我作刹利顶生王时，<a id="a-Fi"></a>有八万四千大城，<a id="a-Fj"></a>极大富乐，<a id="a-Fk"></a>多有人民，<a id="a-Fl"></a>拘舍惒堤王城为首。<a id="a-Fm"></a>比丘，<a id="a-Fn"></a>我作刹利顶生王时，<a id="a-Fo"></a>有八万四千楼，<a id="a-Fp"></a>四种宝楼，<a id="a-Fq"></a>金、<a id="a-Fr"></a>银、<a id="a-Fs"></a>琉璃及水精，<a id="a-Ft"></a>正法殿为首。</p>
  <p id="aFu">“比丘，<a id="a-Fv"></a>我作刹利顶生王时，<a id="a-Fw"></a>有八万四千御座，<a id="a-Fx"></a>四种宝座，<a id="a-Fy"></a>金、<a id="a-Fz"></a>银、<a id="a-G0"></a>琉璃及水精，<a id="a-G1"></a>敷以氍氀、<a id="a-G2"></a>毾[毯-炎+登]，<a id="a-G3"></a>覆以锦绮罗縠，<a id="a-G4"></a>有衬体被，<a id="a-G5"></a>两头安枕，<a id="a-G6"></a>加陵伽波惒逻波遮悉多罗那。<a id="a-G7"></a>比丘，<a id="a-G8"></a>我作刹利顶生王时，<a id="a-G9"></a>有八万四千双衣，<a id="a-GA"></a>初摩衣、<a id="a-GB"></a>锦衣、<a id="a-GC"></a>缯衣、<a id="a-GD"></a>劫贝衣、<a id="a-GE"></a>加陵伽波惒逻衣。<a id="a-GF"></a>比丘，<a id="a-GG"></a>我作刹利顶生王时，<a id="a-GH"></a>有八万四千女，<a id="a-GI"></a>身体光泽，<a id="a-GJ"></a>皎洁明净，<a id="a-GK"></a>美色过人，<a id="a-GL"></a>小不及天，<a id="a-GM"></a>姿容端正，<a id="a-GN"></a>睹者欢悦，<a id="a-GO"></a>众宝璎珞严饰具足，<a id="a-GP"></a>尽刹利种女，<a id="a-GQ"></a>余族无量。<a id="a-GR"></a>比丘，<a id="a-GS"></a>我作刹利顶生王时，<a id="a-GT"></a>有八万四千种食，<a id="a-GU"></a>昼夜常供，<a id="a-GV"></a>为我故设，<a id="a-GW"></a>欲令我食。</p>
  <p id="aGX">“比丘，<a id="a-GY"></a>彼八万四千种食中，<a id="a-GZ"></a>有一种食，<a id="a-Ga"></a>极美净洁，<a id="a-Gb"></a>无量种味，<a id="a-Gc"></a>是我常所食。<a id="a-Gd"></a>比丘，<a id="a-Ge"></a>彼八万四千女中，<a id="a-Gf"></a>有一刹利女，<a id="a-Gg"></a>最端正姝好，<a id="a-Gh"></a>常奉侍我。<a id="a-Gi"></a>比丘，<a id="a-Gj"></a>彼八万四千双衣中，<a id="a-Gk"></a>有一双衣，<a id="a-Gl"></a>或初摩衣、<a id="a-Gm"></a>或锦衣、<a id="a-Gn"></a>或缯衣、<a id="a-Go"></a>或劫贝衣、<a id="a-Gp"></a>或加陵伽波惒逻衣，<a id="a-Gq"></a>是我常所著。<a id="a-Gr"></a>比丘，<a id="a-Gs"></a>彼八万四千御座中，<a id="a-Gt"></a>有一御座，<a id="a-Gu"></a>或金、<a id="a-Gv"></a>或银、<a id="a-Gw"></a>或琉璃、<a id="a-Gx"></a>或水精，<a id="a-Gy"></a>敷以氍氀、<a id="a-Gz"></a>毾[毯-炎+登]，<a id="a-H0"></a>覆以锦绮罗縠，<a id="a-H1"></a>有衬体被，<a id="a-H2"></a>两头安枕，<a id="a-H3"></a>加陵伽波惒逻波遮悉多罗那，<a id="a-H4"></a>是我常所卧。<a id="a-H5"></a>比丘，<a id="a-H6"></a>彼八万四千楼观中，<a id="a-H7"></a>有一楼观，<a id="a-H8"></a>或金、<a id="a-H9"></a>或银、<a id="a-HA"></a>或琉璃、<a id="a-HB"></a>或水精，<a id="a-HC"></a>名正法殿，<a id="a-HD"></a>是我常所住。</p>
  <p id="aHE">“比丘，<a id="a-HF"></a>彼八万四千大城中，<a id="a-HG"></a>而有一城，<a id="a-HH"></a>极大富乐，<a id="a-HI"></a>多有人民，<a id="a-HJ"></a>名拘舍惒堤，<a id="a-HK"></a>是我常所居。<a id="a-HL"></a>比丘，<a id="a-HM"></a>彼八万四千车中，<a id="a-HN"></a>而有一车，<a id="a-HO"></a>庄以众好、<a id="a-HP"></a>师子、<a id="a-HQ"></a>虎豹斑文之皮，<a id="a-HR"></a>织成杂色，<a id="a-HS"></a>种种庄饰，<a id="a-HT"></a>极利疾，<a id="a-HU"></a>名乐声车，<a id="a-HV"></a>是我常所载，<a id="a-HW"></a>至观望园观。<a id="a-HX"></a>比丘，<a id="a-HY"></a>彼八万四千马中，<a id="a-HZ"></a>而有一马，<a id="a-Ha"></a>体绀青色，<a id="a-Hb"></a>头像如鸟，<a id="a-Hc"></a>名[馬+毛]马王，<a id="a-Hd"></a>是我常所骑，<a id="a-He"></a>至观望园观。<a id="a-Hf"></a>比丘，<a id="a-Hg"></a>彼八万四千大象中，<a id="a-Hh"></a>而有一象，<a id="a-Hi"></a>举体极白，<a id="a-Hj"></a>七支尽正，<a id="a-Hk"></a>名于娑贺象王，<a id="a-Hl"></a>是我常所乘，<a id="a-Hm"></a>至观望园观。</p>
  <p id="aHn">“比丘，<a id="a-Ho"></a>我作此念：<a id="a-Hp"></a>‘是何业果？<a id="a-Hq"></a>为何业报？<a id="a-Hr"></a>令我今日有大如意足，<a id="a-Hs"></a>有大威德，<a id="a-Ht"></a>有大福佑，<a id="a-Hu"></a>有大威神？<a id="a-Hv"></a>’比丘，<a id="a-Hw"></a>我复作此念：<a id="a-Hx"></a>‘是三业果，<a id="a-Hy"></a>为三业报，<a id="a-Hz"></a>令我今日有大如意足，<a id="a-I0"></a>有大威德，<a id="a-I1"></a>有大福佑，<a id="a-I2"></a>有大威神：<a id="a-I3"></a>一者、<a id="a-I4"></a>布施，<a id="a-I5"></a>二者、<a id="a-I6"></a>调御，<a id="a-I7"></a>三者、<a id="a-I8"></a>守护。<a id="a-I9"></a>’比丘，<a id="a-IA"></a>汝观彼一切所有尽灭，<a id="a-IB"></a>如意足亦失。<a id="a-IC"></a>比丘，<a id="a-ID"></a>于意云何？<a id="a-IE"></a>色为有常？<a id="a-IF"></a>为无常耶？<a id="a-IG"></a>”</p>
  <p id="aIH">答曰：<a id="a-II"></a>“无常也，<a id="a-IJ"></a>世尊。<a id="a-IK"></a>”</p>
  <p id="aIL">复问曰：<a id="a-IM"></a>“若无常者，<a id="a-IN"></a>是苦？<a id="a-IO"></a>非苦耶？<a id="a-IP"></a>”</p>
  <p id="aIQ">答曰：<a id="a-IR"></a>“苦、<a id="a-IS"></a>变易也，<a id="a-IT"></a>世尊。<a id="a-IU"></a>”</p>
  <p id="aIV">复问曰：<a id="a-IW"></a>“若无常、<a id="a-IX"></a>苦、<a id="a-IY"></a>变易法者，<a id="a-IZ"></a>是多闻圣弟子颇受是我，<a id="a-Ia"></a>是我所，<a id="a-Ib"></a>我是彼所耶？<a id="a-Ic"></a>”</p>
  <p id="aId">答曰：<a id="a-Ie"></a>“不也，<a id="a-If"></a>世尊。<a id="a-Ig"></a>”</p>
  <p id="aIh">复问曰：<a id="a-Ii"></a>“比丘，<a id="a-Ij"></a>于意云何？<a id="a-Ik"></a>觉、<a id="a-Il"></a>想、<a id="a-Im"></a>行、<a id="a-In"></a>识为有常？<a id="a-Io"></a>为无常耶？</p>
  <p id="aIp">答曰：<a id="a-Iq"></a>“无常也，<a id="a-Ir"></a>世尊。<a id="a-Is"></a>”</p>
  <p id="aIt">复问曰：<a id="a-Iu"></a>“若无常者，<a id="a-Iv"></a>是苦？<a id="a-Iw"></a>非苦耶？<a id="a-Ix"></a>”</p>
  <p id="aIy">答曰：<a id="a-Iz"></a>“苦、<a id="a-J0"></a>变易也，<a id="a-J1"></a>世尊。<a id="a-J2"></a>”</p>
  <p id="aJ3">复问曰：<a id="a-J4"></a>“若无常、<a id="a-J5"></a>苦、<a id="a-J6"></a>变易法者，<a id="a-J7"></a>是多闻圣弟子颇受是我，<a id="a-J8"></a>是我所，<a id="a-J9"></a>我是彼所耶？<a id="a-JA"></a>”</p>
  <p id="aJB">答曰：<a id="a-JC"></a>“不也，<a id="a-JD"></a>世尊。<a id="a-JE"></a>”</p>
  <p id="aJF">“是故，<a id="a-JG"></a>比丘，<a id="a-JH"></a>汝应如是学，<a id="a-JI"></a>若有色，<a id="a-JJ"></a>或过去、<a id="a-JK"></a>或未来、<a id="a-JL"></a>或现在，<a id="a-JM"></a>或内、<a id="a-JN"></a>或外，<a id="a-JO"></a>或粗、<a id="a-JP"></a>或细，<a id="a-JQ"></a>或好、<a id="a-JR"></a>或恶，<a id="a-JS"></a>或近、<a id="a-JT"></a>或远，<a id="a-JU"></a>彼一切非我，<a id="a-JV"></a>非我所，<a id="a-JW"></a>我非彼所，<a id="a-JX"></a>当以慧观知如真。<a id="a-JY"></a>若有觉、<a id="a-JZ"></a>想、<a id="a-Ja"></a>行、<a id="a-Jb"></a>识，<a id="a-Jc"></a>或过去、<a id="a-Jd"></a>或未来、<a id="a-Je"></a>或现在，<a id="a-Jf"></a>或内、<a id="a-Jg"></a>或外，<a id="a-Jh"></a>或粗、<a id="a-Ji"></a>或细，<a id="a-Jj"></a>或好、<a id="a-Jk"></a>或恶，<a id="a-Jl"></a>或近、<a id="a-Jm"></a>或远，<a id="a-Jn"></a>彼一切非我，<a id="a-Jo"></a>非我所，<a id="a-Jp"></a>我非彼所，<a id="a-Jq"></a>当以慧观知如真。<a id="a-Jr"></a>比丘，<a id="a-Js"></a>若多闻圣弟子如是观者，<a id="a-Jt"></a>彼便厌色，<a id="a-Ju"></a>厌觉、<a id="a-Jv"></a>想、<a id="a-Jw"></a>行、<a id="a-Jx"></a>识；<a id="a-Jy"></a>厌已便无欲；<a id="a-Jz"></a>无欲已便解脱；<a id="a-K0"></a>解脱已便知解脱：<a id="a-K1"></a>生已尽，<a id="a-K2"></a>梵行已立，<a id="a-K3"></a>所作已办，<a id="a-K4"></a>不更受有，<a id="a-K5"></a>知如真。<a id="a-K6"></a>”</p>
  <p id="aK7">于是，<a id="a-K8"></a>彼比丘闻佛所说，<a id="a-K9"></a>善受善持，<a id="a-KA"></a>即从坐起，<a id="a-KB"></a>稽首佛足，<a id="a-KC"></a>绕三匝而去。</p>
  <p id="aKD">彼比丘受佛化已，<a id="a-KE"></a>独住远离，<a id="a-KF"></a>心无放逸，<a id="a-KG"></a>修行精勤。<a id="a-KH"></a>彼独住远离，<a id="a-KI"></a>心无放逸，<a id="a-KJ"></a>修行精勤已，<a id="a-KK"></a>族姓子所为，<a id="a-KL"></a>剃除须发，<a id="a-KM"></a>著袈裟衣，<a id="a-KN"></a>至信、<a id="a-KO"></a>舍家、<a id="a-KP"></a>无家、<a id="a-KQ"></a>学道者，<a id="a-KR"></a>唯无上梵行讫，<a id="a-KS"></a>于现法中自知、<a id="a-KT"></a>自觉、<a id="a-KU"></a>自作证成就游：<a id="a-KV"></a>生已尽，<a id="a-KW"></a>梵行已立，<a id="a-KX"></a>所作已办，<a id="a-KY"></a>不更受有，<a id="a-KZ"></a>知如真。<a id="a-Ka"></a>如是彼比丘知法已，<a id="a-Kb"></a>乃至得阿罗诃。</p>
  <p id="aKc">佛说如是，<a id="a-Kd"></a>彼诸比丘闻佛所说，<a id="a-Ke"></a>欢喜奉行。</p>
  <p data-pb></p>
  <h2 id="aKf">王相应品频鞞娑逻王迎佛经第五</h2>
  <p id="aKg">我闻如是：<a id="a-Kh"></a>一时，<a id="a-Ki"></a>佛游摩竭陀国，<a id="a-Kj"></a>与大比丘众俱，<a id="a-Kk"></a>比丘一千悉无著、<a id="a-Kl"></a>至真，<a id="a-Km"></a>本皆编发，<a id="a-Kn"></a>往诣王舍城摩竭陀邑。<a id="a-Ko"></a>于是，<a id="a-Kp"></a>摩竭陀王频鞞娑逻闻世尊游摩竭陀国，<a id="a-Kq"></a>与大比丘众俱，<a id="a-Kr"></a>比丘一千悉无著、<a id="a-Ks"></a>至真，<a id="a-Kt"></a>本皆编发，<a id="a-Ku"></a>来此王舍城摩竭陀邑。<a id="a-Kv"></a>摩竭陀王频鞞娑逻闻已，<a id="a-Kw"></a>即集四种军，<a id="a-Kx"></a>象军、<a id="a-Ky"></a>马军、<a id="a-Kz"></a>车军、<a id="a-L0"></a>步军。<a id="a-L1"></a>集四种军已，<a id="a-L2"></a>与无数众俱，<a id="a-L3"></a>长一由延，<a id="a-L4"></a>往诣佛所。<a id="a-L5"></a>于是，<a id="a-L6"></a>世尊遥见摩竭陀王频鞞娑逻来，<a id="a-L7"></a>则便避道，<a id="a-L8"></a>往至善住尼拘类树王下，<a id="a-L9"></a>敷尼师檀，<a id="a-LA"></a>结跏趺坐，<a id="a-LB"></a>及比丘众。</p>
  <p id="aLC">摩竭陀王频鞞娑逻遥见世尊在林树间，<a id="a-LD"></a>端正姝好，<a id="a-LE"></a>犹星中月，<a id="a-LF"></a>光耀暐晔，<a id="a-LG"></a>晃若金山，<a id="a-LH"></a>相好具足，<a id="a-LI"></a>威神巍巍，<a id="a-LJ"></a>诸根寂定，<a id="a-LK"></a>无有蔽碍，<a id="a-LL"></a>成就调御，<a id="a-LM"></a>息心静默，<a id="a-LN"></a>见已下车。<a id="a-LO"></a>若诸王刹利以水洒顶，<a id="a-LP"></a>得为人主，<a id="a-LQ"></a>整御大地，<a id="a-LR"></a>有五仪式：<a id="a-LS"></a>一者、<a id="a-LT"></a>剑，<a id="a-LU"></a>二者、<a id="a-LV"></a>盖，<a id="a-LW"></a>三者、<a id="a-LX"></a>天冠，<a id="a-LY"></a>四者、<a id="a-LZ"></a>珠柄拂，<a id="a-La"></a>五者、<a id="a-Lb"></a>严饰屣。<a id="a-Lc"></a>一切除却，<a id="a-Ld"></a>及四种军；<a id="a-Le"></a>步进诣佛，<a id="a-Lf"></a>到已作礼，<a id="a-Lg"></a>三自称名姓：<a id="a-Lh"></a>“世尊，<a id="a-Li"></a>我是摩竭陀王洗尼频鞞娑逻。<a id="a-Lj"></a>”如是至三。</p>
  <p id="aLk">于是，<a id="a-Ll"></a>世尊告曰：<a id="a-Lm"></a>“大王，<a id="a-Ln"></a>如是！<a id="a-Lo"></a>如是！<a id="a-Lp"></a>汝是摩竭陀王洗尼频鞞娑逻。<a id="a-Lq"></a>”</p>
  <p id="aLr">于是，<a id="a-Ls"></a>摩竭陀王洗尼频鞞娑逻再三自称名姓已，<a id="a-Lt"></a>为佛作礼，<a id="a-Lu"></a>却坐一面。<a id="a-Lv"></a>诸摩竭陀人或礼佛足，<a id="a-Lw"></a>却坐一面；<a id="a-Lx"></a>或问讯佛，<a id="a-Ly"></a>却坐一面；<a id="a-Lz"></a>或叉手向佛，<a id="a-M0"></a>却坐一面；<a id="a-M1"></a>或遥见佛已，<a id="a-M2"></a>默然而坐。</p>
  <p id="aM3">尔时，<a id="a-M4"></a>尊者郁毗逻迦葉亦在众坐。<a id="a-M5"></a>尊者郁毗罗迦葉是摩竭陀人意之所系，<a id="a-M6"></a>谓大尊师是无著真人。<a id="a-M7"></a>于是，<a id="a-M8"></a>摩竭陀人悉作是念：<a id="a-M9"></a>“沙门瞿昙从郁毗罗迦葉学梵行耶？<a id="a-MA"></a>为郁毗罗迦葉从沙门瞿昙学梵行耶？<a id="a-MB"></a>”</p>
  <p id="aMC">尔时，<a id="a-MD"></a>世尊即知摩竭陀人心之所念，<a id="a-ME"></a>便向尊者郁毗罗迦葉而说颂曰：</p>
  <p id="aMF">“郁毗见何等，<a id="a-MG"></a>断火来就此？</p>
  <p id="aMH">迦葉为我说，<a id="a-MI"></a>所由不事火。<a id="a-MJ"></a>”</p>
  <p id="aMK">“饮食种种味，<a id="a-ML"></a>为欲故事火，</p>
  <p id="aMM">生中见如此，<a id="a-MN"></a>是故不乐事。<a id="a-MO"></a>”</p>
  <p id="aMP">“迦葉意不乐，<a id="a-MQ"></a>饮食种种味，</p>
  <p id="aMR">何不乐天人？<a id="a-MS"></a>迦葉为我说。<a id="a-MT"></a>”</p>
  <p id="aMU">“见寂静灭尽，<a id="a-MV"></a>无为不欲有，</p>
  <p id="aMW">更无有尊天，<a id="a-MX"></a>是故不事火。</p>
  <p id="aMY">世尊为最胜，<a id="a-MZ"></a>世尊不邪思，</p>
  <p id="aMa">了解觉诸法，<a id="a-Mb"></a>我受最胜法。<a id="a-Mc"></a>”</p>
  <p id="aMd">于是，<a id="a-Me"></a>世尊告曰：<a id="a-Mf"></a>“迦葉，<a id="a-Mg"></a>汝今当为现如意足，<a id="a-Mh"></a>令此众会咸得信乐。<a id="a-Mi"></a>”</p>
  <p id="aMj">于是，<a id="a-Mk"></a>尊者郁毗罗迦葉即如其像作如意足，<a id="a-Ml"></a>便在坐没，<a id="a-Mm"></a>从东方出，<a id="a-Mn"></a>飞腾虚空，<a id="a-Mo"></a>现四种威仪：<a id="a-Mp"></a>一行、<a id="a-Mq"></a>二住、<a id="a-Mr"></a>三坐、<a id="a-Ms"></a>四卧。<a id="a-Mt"></a>复次，<a id="a-Mu"></a>入于火定，<a id="a-Mv"></a>尊者郁毗罗迦葉入火定已，<a id="a-Mw"></a>身中便出种种火焰，<a id="a-Mx"></a>青、<a id="a-My"></a>黄、<a id="a-Mz"></a>赤、<a id="a-N0"></a>白中水精色，<a id="a-N1"></a>下身出火，<a id="a-N2"></a>上身出水；<a id="a-N3"></a>上身出火，<a id="a-N4"></a>下身出水。<a id="a-N5"></a>如是南、<a id="a-N6"></a>西、<a id="a-N7"></a>北方，<a id="a-N8"></a>飞腾虚空，<a id="a-N9"></a>现四种威仪：<a id="a-NA"></a>一行、<a id="a-NB"></a>二住、<a id="a-NC"></a>三坐、<a id="a-ND"></a>四卧。<a id="a-NE"></a>复次，<a id="a-NF"></a>入于火定，<a id="a-NG"></a>尊者郁毗罗迦葉入火定已，<a id="a-NH"></a>身中便出种种火焰，<a id="a-NI"></a>青、<a id="a-NJ"></a>黄、<a id="a-NK"></a>赤、<a id="a-NL"></a>白中水精色，<a id="a-NM"></a>下身出火，<a id="a-NN"></a>上身出水；<a id="a-NO"></a>上身出火，<a id="a-NP"></a>下身出水。</p>
  <p id="aNQ">于是，<a id="a-NR"></a>尊者郁毗罗迦葉现如意足已，<a id="a-NS"></a>为佛作礼，<a id="a-NT"></a>白曰：<a id="a-NU"></a>“世尊，<a id="a-NV"></a>佛是我师，<a id="a-NW"></a>我是佛弟子；<a id="a-NX"></a>佛具一切智，<a id="a-NY"></a>我无一切智。</p>
  <p id="aNZ">世尊告曰：<a id="a-Na"></a>“如是，<a id="a-Nb"></a>迦葉。<a id="a-Nc"></a>如是，<a id="a-Nd"></a>迦葉。<a id="a-Ne"></a>我有一切智，<a id="a-Nf"></a>汝无一切智。<a id="a-Ng"></a>”</p>
  <p id="aNh">尔时，<a id="a-Ni"></a>尊者郁毗罗迦葉因自己故，<a id="a-Nj"></a>而说颂曰：</p>
  <p id="aNk">“昔无所知时，<a id="a-Nl"></a>为解脱事火，</p>
  <p id="aNm">虽老犹生盲，<a id="a-Nn"></a>邪不见真际。</p>
  <p id="aNo">我今见上迹，<a id="a-Np"></a>无上龙所说，</p>
  <p id="aNq">无为尽脱苦，<a id="a-Nr"></a>见已生死尽。<a id="a-Ns"></a>”</p>
  <p id="aNt">诸摩竭陀人见如此已，<a id="a-Nu"></a>便作是念：<a id="a-Nv"></a>“沙门瞿昙不从郁毗罗迦葉学梵行，<a id="a-Nw"></a>郁毗罗迦葉从沙门瞿昙学梵行也。<a id="a-Nx"></a>”</p>
  <p id="aNy">世尊知诸摩竭陀人心之所念，<a id="a-Nz"></a>便为摩竭陀王洗尼频鞞娑逻说法，<a id="a-O0"></a>劝发渴仰，<a id="a-O1"></a>成就欢喜；<a id="a-O2"></a>无量方便为彼说法，<a id="a-O3"></a>劝发渴仰，<a id="a-O4"></a>成就欢喜已，<a id="a-O5"></a>如诸佛法，<a id="a-O6"></a>先说端正法，<a id="a-O7"></a>闻者欢悦，<a id="a-O8"></a>谓说施、<a id="a-O9"></a>说戒、<a id="a-OA"></a>说生天法，<a id="a-OB"></a>毁呰欲为灾患，<a id="a-OC"></a>生死为秽，<a id="a-OD"></a>称叹无欲为妙，<a id="a-OE"></a>道品白净。</p>
  <p id="aOF">世尊为彼大王说之，<a id="a-OG"></a>佛已知彼有欢喜心、<a id="a-OH"></a>具足心、<a id="a-OI"></a>柔软心、<a id="a-OJ"></a>堪耐心、<a id="a-OK"></a>升上心、<a id="a-OL"></a>一向心、<a id="a-OM"></a>无疑心、<a id="a-ON"></a>无盖心，<a id="a-OO"></a>有能、<a id="a-OP"></a>有力堪受正法。<a id="a-OQ"></a>谓如诸佛所说正要，<a id="a-OR"></a>世尊即为彼说苦、<a id="a-OS"></a>集、<a id="a-OT"></a>灭、<a id="a-OU"></a>道：<a id="a-OV"></a>“大王，<a id="a-OW"></a>色生灭，<a id="a-OX"></a>汝当知色生灭。<a id="a-OY"></a>大王，<a id="a-OZ"></a>觉、<a id="a-Oa"></a>想、<a id="a-Ob"></a>行、<a id="a-Oc"></a>识生灭，<a id="a-Od"></a>汝当知识生灭。<a id="a-Oe"></a>大王，<a id="a-Of"></a>犹如大雨时，<a id="a-Og"></a>水上之泡或生或灭。<a id="a-Oh"></a>大王，<a id="a-Oi"></a>色生灭亦如是，<a id="a-Oj"></a>汝当知色生灭。<a id="a-Ok"></a>大王，<a id="a-Ol"></a>觉、<a id="a-Om"></a>想、<a id="a-On"></a>行、<a id="a-Oo"></a>识生灭，<a id="a-Op"></a>汝当知识生灭。</p>
  <p id="aOq">“大王，<a id="a-Or"></a>若族姓子知色生灭，<a id="a-Os"></a>便知不复生当来色。<a id="a-Ot"></a>大王，<a id="a-Ou"></a>若族姓子知觉、<a id="a-Ov"></a>想、<a id="a-Ow"></a>行、<a id="a-Ox"></a>识生灭，<a id="a-Oy"></a>便知不复生当来识。<a id="a-Oz"></a>大王，<a id="a-P0"></a>若族姓子知色如真，<a id="a-P1"></a>便不著色，<a id="a-P2"></a>不计色，<a id="a-P3"></a>不染色，<a id="a-P4"></a>不住色，<a id="a-P5"></a>不乐色是我。<a id="a-P6"></a>大王，<a id="a-P7"></a>若族姓子知觉、<a id="a-P8"></a>想、<a id="a-P9"></a>行、<a id="a-PA"></a>识如真，<a id="a-PB"></a>便不著识，<a id="a-PC"></a>不计识，<a id="a-PD"></a>不染识，<a id="a-PE"></a>不住识，<a id="a-PF"></a>不乐识是我。<a id="a-PG"></a>大王，<a id="a-PH"></a>若族姓子不著色，<a id="a-PI"></a>不计色，<a id="a-PJ"></a>不染色，<a id="a-PK"></a>不住色，<a id="a-PL"></a>不乐色是我者，<a id="a-PM"></a>便不复更受当来色。<a id="a-PN"></a>大王，<a id="a-PO"></a>若族姓子不著觉、<a id="a-PP"></a>想、<a id="a-PQ"></a>行、<a id="a-PR"></a>识，<a id="a-PS"></a>不计识，<a id="a-PT"></a>不染识，<a id="a-PU"></a>不住识，<a id="a-PV"></a>不乐识是我者，<a id="a-PW"></a>便不复更受当来识。<a id="a-PX"></a>大王，<a id="a-PY"></a>此族姓子无量、<a id="a-PZ"></a>不可计、<a id="a-Pa"></a>无限，<a id="a-Pb"></a>得息寂。<a id="a-Pc"></a>若舍此五阴已，<a id="a-Pd"></a>则不更受阴也。<a id="a-Pe"></a>”</p>
  <p id="aPf">于是，<a id="a-Pg"></a>诸摩竭陀人而作是念：<a id="a-Ph"></a>“若使色无常，<a id="a-Pi"></a>觉、<a id="a-Pj"></a>想、<a id="a-Pk"></a>行识无常者，<a id="a-Pl"></a>谁活？<a id="a-Pm"></a>谁受苦乐？<a id="a-Pn"></a>”</p>
  <p id="aPo">世尊即知摩竭陀人心之所念，<a id="a-Pp"></a>便告比丘：<a id="a-Pq"></a>“愚痴凡夫不有所闻，<a id="a-Pr"></a>见我是我而著于我，<a id="a-Ps"></a>但无我、<a id="a-Pt"></a>无我所，<a id="a-Pu"></a>空我、<a id="a-Pv"></a>空我所，<a id="a-Pw"></a>法生则生，<a id="a-Px"></a>法灭则灭，<a id="a-Py"></a>皆由因缘合会生苦。<a id="a-Pz"></a>若无因缘，<a id="a-Q0"></a>诸苦便灭。<a id="a-Q1"></a>众生因缘会相连续则生诸法。<a id="a-Q2"></a>如来见众生相连续生已，<a id="a-Q3"></a>便作是说：<a id="a-Q4"></a>‘有生有死。<a id="a-Q5"></a>’我以清净天眼出过于人，<a id="a-Q6"></a>见此众生死时、<a id="a-Q7"></a>生时，<a id="a-Q8"></a>好色、<a id="a-Q9"></a>恶色，<a id="a-QA"></a>或妙、<a id="a-QB"></a>不妙，<a id="a-QC"></a>往来善处及不善处，<a id="a-QD"></a>随此众生之所作业，<a id="a-QE"></a>见其如真。<a id="a-QF"></a>若此众生成就身恶行，<a id="a-QG"></a>口、<a id="a-QH"></a>意恶行，<a id="a-QI"></a>诽谤圣人，<a id="a-QJ"></a>邪见成就邪见业；<a id="a-QK"></a>彼因缘此，<a id="a-QL"></a>身坏命终，<a id="a-QM"></a>必至恶处，<a id="a-QN"></a>生地狱中。<a id="a-QO"></a>若此众生成就身善行，<a id="a-QP"></a>口、<a id="a-QQ"></a>意善行，<a id="a-QR"></a>不诽谤圣人，<a id="a-QS"></a>正见成就正见业；<a id="a-QT"></a>彼因缘此，<a id="a-QU"></a>身坏命终，<a id="a-QV"></a>必升善处，<a id="a-QW"></a>乃至天上。<a id="a-QX"></a>我知彼如是，<a id="a-QY"></a>然不语彼。<a id="a-QZ"></a>此是我为能觉、<a id="a-Qa"></a>能语、<a id="a-Qb"></a>作教、<a id="a-Qc"></a>作起、<a id="a-Qd"></a>教起，<a id="a-Qe"></a>谓彼彼处受善恶业报。<a id="a-Qf"></a>于中或有作是念：<a id="a-Qg"></a>‘此不相应，<a id="a-Qh"></a>此不得住，<a id="a-Qi"></a>其行如法，<a id="a-Qj"></a>因此生彼。<a id="a-Qk"></a>’若无此因，<a id="a-Ql"></a>便不生彼，<a id="a-Qm"></a>因此有彼；<a id="a-Qn"></a>若此灭者，<a id="a-Qo"></a>彼便灭也。<a id="a-Qp"></a>所谓缘无明有行，<a id="a-Qq"></a>乃至缘生有老死；<a id="a-Qr"></a>若无明灭则行便灭，<a id="a-Qs"></a>乃至生灭则老死灭。<a id="a-Qt"></a>大王，<a id="a-Qu"></a>于意云何？<a id="a-Qv"></a>色为有常？<a id="a-Qw"></a>为无常耶？<a id="a-Qx"></a>”</p>
  <p id="aQy">答曰：<a id="a-Qz"></a>“无常也，<a id="a-R0"></a>世尊。<a id="a-R1"></a>”</p>
  <p id="aR2">复问曰：<a id="a-R3"></a>“若无常者，<a id="a-R4"></a>是苦？<a id="a-R5"></a>非苦耶？<a id="a-R6"></a>”</p>
  <p id="aR7">答曰：<a id="a-R8"></a>“苦、<a id="a-R9"></a>变易也，<a id="a-RA"></a>世尊。<a id="a-RB"></a>”</p>
  <p id="aRC">复问曰：<a id="a-RD"></a>“若无常、<a id="a-RE"></a>苦、<a id="a-RF"></a>变易法者，<a id="a-RG"></a>是多闻圣弟子颇受是我，<a id="a-RH"></a>是我所，<a id="a-RI"></a>我是彼所耶？<a id="a-RJ"></a>”</p>
  <p id="aRK">答曰：<a id="a-RL"></a>“不也，<a id="a-RM"></a>世尊。<a id="a-RN"></a>”</p>
  <p id="aRO">“大王，<a id="a-RP"></a>于意云何？<a id="a-RQ"></a>觉、<a id="a-RR"></a>想、<a id="a-RS"></a>行、<a id="a-RT"></a>识为有常？<a id="a-RU"></a>为无常耶？<a id="a-RV"></a>”</p>
  <p id="aRW">答曰：<a id="a-RX"></a>“无常也，<a id="a-RY"></a>世尊。<a id="a-RZ"></a>”</p>
  <p id="aRa">复问曰：<a id="a-Rb"></a>“若无常者，<a id="a-Rc"></a>是苦？<a id="a-Rd"></a>非苦耶？<a id="a-Re"></a>”</p>
  <p id="aRf">答曰：<a id="a-Rg"></a>“苦、<a id="a-Rh"></a>变易也，<a id="a-Ri"></a>世尊。<a id="a-Rj"></a>”</p>
  <p id="aRk">复问曰：<a id="a-Rl"></a>“若无常、<a id="a-Rm"></a>苦、<a id="a-Rn"></a>变易法者，<a id="a-Ro"></a>是多闻圣弟子颇受是我，<a id="a-Rp"></a>是我所，<a id="a-Rq"></a>我是彼所耶？<a id="a-Rr"></a>”</p>
  <p id="aRs">答曰：<a id="a-Rt"></a>“不也，<a id="a-Ru"></a>世尊。<a id="a-Rv"></a>”</p>
  <p id="aRw">“大王，<a id="a-Rx"></a>是故汝当如是学：<a id="a-Ry"></a>若有色，<a id="a-Rz"></a>或过去、<a id="a-S0"></a>或未来、<a id="a-S1"></a>或现在，<a id="a-S2"></a>或内、<a id="a-S3"></a>或外，<a id="a-S4"></a>或粗、<a id="a-S5"></a>或细，<a id="a-S6"></a>或好、<a id="a-S7"></a>或恶，<a id="a-S8"></a>或近、<a id="a-S9"></a>或远；<a id="a-SA"></a>彼一切非我，<a id="a-SB"></a>非我所，<a id="a-SC"></a>我非彼所，<a id="a-SD"></a>当以慧观知如真。<a id="a-SE"></a>大王，<a id="a-SF"></a>若有觉、<a id="a-SG"></a>想、<a id="a-SH"></a>行、<a id="a-SI"></a>识，<a id="a-SJ"></a>或过去、<a id="a-SK"></a>或未来、<a id="a-SL"></a>或现在，<a id="a-SM"></a>或内、<a id="a-SN"></a>或外，<a id="a-SO"></a>或粗、<a id="a-SP"></a>或细，<a id="a-SQ"></a>或好、<a id="a-SR"></a>或恶，<a id="a-SS"></a>或近、<a id="a-ST"></a>或远；<a id="a-SU"></a>彼一切非我，<a id="a-SV"></a>非我所，<a id="a-SW"></a>我非彼所，<a id="a-SX"></a>当以慧观知如真。<a id="a-SY"></a>大王，<a id="a-SZ"></a>若多闻圣弟子如是观者，<a id="a-Sa"></a>彼便厌色，<a id="a-Sb"></a>厌觉、<a id="a-Sc"></a>想、<a id="a-Sd"></a>行、<a id="a-Se"></a>识；<a id="a-Sf"></a>厌已便无欲；<a id="a-Sg"></a>无欲已便得解脱；<a id="a-Sh"></a>解脱已便知解脱：<a id="a-Si"></a>生已尽，<a id="a-Sj"></a>梵行已立，<a id="a-Sk"></a>所作已办，<a id="a-Sl"></a>不更受有，<a id="a-Sm"></a>知如真。<a id="a-Sn"></a>”</p>
  <p id="aSo">佛说此法时，<a id="a-Sp"></a>摩竭陀王洗尼频鞞娑逻远尘离垢，<a id="a-Sq"></a>诸法法眼生，<a id="a-Sr"></a>及千八万天、<a id="a-Ss"></a>摩竭陀诸人万二千远尘离垢，<a id="a-St"></a>诸法法眼生。<a id="a-Su"></a>于是，<a id="a-Sv"></a>摩竭陀王洗尼频鞞娑逻见法得法，<a id="a-Sw"></a>觉白净法，<a id="a-Sx"></a>断疑度惑，<a id="a-Sy"></a>更无余尊，<a id="a-Sz"></a>不复从他，<a id="a-T0"></a>无有犹豫，<a id="a-T1"></a>已住果证，<a id="a-T2"></a>于世尊法得无所畏；<a id="a-T3"></a>即从座起，<a id="a-T4"></a>稽首佛足，<a id="a-T5"></a>白曰：<a id="a-T6"></a>“世尊，<a id="a-T7"></a>我今自归于佛、<a id="a-T8"></a>法及比丘众，<a id="a-T9"></a>惟愿世尊受我为优婆塞！<a id="a-TA"></a>从今日始，<a id="a-TB"></a>终身自归，<a id="a-TC"></a>乃至命尽。<a id="a-TD"></a>”</p>
  <p id="aTE">佛说如是，<a id="a-TF"></a>摩竭陀王洗尼频鞞娑逻及八万天、<a id="a-TG"></a>摩竭诸人万二千及千比丘闻佛所说，<a id="a-TH"></a>欢喜奉行。</p>
 </body>
</html>