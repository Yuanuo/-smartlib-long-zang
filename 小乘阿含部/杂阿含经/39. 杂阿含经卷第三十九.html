<!doctype html>
<html id="z3IBUDMYz" data-ver="1790">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第三十九</h1>
  <p id="a2">如是我闻：<a id="a-3"></a>一时，<a id="a-4"></a>佛住波罗柰国鹿野苑中。</p>
  <p id="a5">尔时，<a id="a-6"></a>世尊晨朝著衣持钵，<a id="a-7"></a>入波罗柰城乞食。<a id="a-8"></a>时，<a id="a-9"></a>有异比丘著衣持钵，<a id="a-A"></a>入城乞食，<a id="a-B"></a>于其路边，<a id="a-C"></a>住一树下，<a id="a-D"></a>起不善觉，<a id="a-E"></a>以依恶贪。</p>
  <p id="aF">尔时，<a id="a-G"></a>世尊见彼比丘住一树下，<a id="a-H"></a>以生不善觉，<a id="a-I"></a>依恶贪嗜，<a id="a-J"></a>而告之曰：<a id="a-K"></a>“比丘，<a id="a-L"></a>比丘，<a id="a-M"></a>莫种苦种，<a id="a-N"></a>而发熏生臭，<a id="a-O"></a>汁漏流出。<a id="a-P"></a>若比丘种苦种子，<a id="a-Q"></a>自发熏生臭，<a id="a-R"></a>汁漏流出者，<a id="a-S"></a>欲令蛆蝇不竞集者，<a id="a-T"></a>无有是处！<a id="a-U"></a>”时，<a id="a-V"></a>彼比丘作是念：<a id="a-W"></a>“世尊知我心之恶念。<a id="a-X"></a>”即生恐怖，<a id="a-Y"></a>身毛皆竖。</p>
  <p id="aZ">尔时，<a id="a-a"></a>世尊入城乞食毕，<a id="a-b"></a>还精舍，<a id="a-c"></a>举衣钵，<a id="a-d"></a>洗足已，<a id="a-e"></a>入室坐禅。<a id="a-f"></a>晡时从禅觉，<a id="a-g"></a>至于僧中，<a id="a-h"></a>于众前敷座而坐，<a id="a-i"></a>告诸比丘：<a id="a-j"></a>“我今晨朝著衣持钵，<a id="a-k"></a>入城乞食，<a id="a-l"></a>见一比丘住于树下，<a id="a-m"></a>以生不善觉，<a id="a-n"></a>依恶贪嗜，<a id="a-o"></a>我时见已，<a id="a-p"></a>即告之言：<a id="a-q"></a>‘比丘，<a id="a-r"></a>比丘，<a id="a-s"></a>莫种苦种，<a id="a-t"></a>发熏生臭，<a id="a-u"></a>恶汁流出。<a id="a-v"></a>若有比丘种苦种子，<a id="a-w"></a>发熏生臭，<a id="a-x"></a>恶汁流出，<a id="a-y"></a>蛆蝇不集，<a id="a-z"></a>无有是处！<a id="a-10"></a>’时，<a id="a-11"></a>彼比丘即思念：<a id="a-12"></a>‘佛已知我心之所念。<a id="a-13"></a>’惭愧恐怖，<a id="a-14"></a>心惊毛竖，<a id="a-15"></a>随路而去。<a id="a-16"></a>”</p>
  <p id="a17">时，<a id="a-18"></a>有异比丘从坐起，<a id="a-19"></a>整衣服，<a id="a-1A"></a>偏袒右肩，<a id="a-1B"></a>合掌白佛：<a id="a-1C"></a>“世尊，<a id="a-1D"></a>云何苦种？<a id="a-1E"></a>云何生臭？<a id="a-1F"></a>云何汁流？<a id="a-1G"></a>云何蛆蝇？<a id="a-1H"></a>”</p>
  <p id="a1I">佛告比丘：<a id="a-1J"></a>“忿怒烦怨，<a id="a-1K"></a>名曰苦种。<a id="a-1L"></a>五欲功德，<a id="a-1M"></a>名为生臭。<a id="a-1N"></a>于六触入处不摄律仪，<a id="a-1O"></a>是名汁流。<a id="a-1P"></a>谓触入处不摄已，<a id="a-1Q"></a>贪、<a id="a-1R"></a>忧、<a id="a-1S"></a>诸恶不善心竞生，<a id="a-1T"></a>是名蛆蝇。<a id="a-1U"></a>”</p>
  <p id="a1V">尔时，<a id="a-1W"></a>世尊即说偈言：</p>
  <p id="a1X">“耳目不防护，<a id="a-1Y"></a>贪欲从是生，</p>
  <p id="a1Z">是名为苦种，<a id="a-1a"></a>生臭汁潜流；</p>
  <p id="a1b">诸觉观气味，<a id="a-1c"></a>依于恶贪嗜。</p>
  <p id="a1d">聚落及空处，<a id="a-1e"></a>若于昼若夜，</p>
  <p id="a1f">远离修梵行，<a id="a-1g"></a>究竟于苦边。</p>
  <p id="a1h">若内心寂静，<a id="a-1i"></a>决定谛明了，</p>
  <p id="a1j">卧觉常安乐，<a id="a-1k"></a>诸恶蛆蝇灭。</p>
  <p id="a1l">正士所习近，<a id="a-1m"></a>善说贤圣路，</p>
  <p id="a1n">了知八正道，<a id="a-1o"></a>不还更受身。<a id="a-1p"></a>”</p>
  <p id="a1q">佛说此经已，<a id="a-1r"></a>诸比丘闻佛所说，<a id="a-1s"></a>欢喜奉行。</p>
  <p id="a1t">如是我闻：<a id="a-1u"></a>一时，<a id="a-1v"></a>佛住舍卫国祇树给孤独园。</p>
  <p id="a1w">尔时，<a id="a-1x"></a>世尊晨朝著衣持钵，<a id="a-1y"></a>入舍卫城乞食；<a id="a-1z"></a>食毕，<a id="a-20"></a>还精舍，<a id="a-21"></a>洗足已，<a id="a-22"></a>入安陀林坐禅。<a id="a-23"></a>时，<a id="a-24"></a>有异比丘亦复晨朝著衣持钵，<a id="a-25"></a>入舍卫城乞食；<a id="a-26"></a>食毕，<a id="a-27"></a>还精舍，<a id="a-28"></a>洗足已，<a id="a-29"></a>入安陀林，<a id="a-2A"></a>坐一树下，<a id="a-2B"></a>入昼正受。<a id="a-2C"></a>是比丘入昼正受时，<a id="a-2D"></a>有恶不善觉起，<a id="a-2E"></a>依贪嗜心。</p>
  <p id="a2F">时，<a id="a-2G"></a>有天神依安陀林住止者，<a id="a-2H"></a>作是念：<a id="a-2I"></a>“此比丘不善不类，<a id="a-2J"></a>于安陀林坐禅而起不善觉，<a id="a-2K"></a>心依恶贪，<a id="a-2L"></a>我当往呵责。<a id="a-2M"></a>”作是念已，<a id="a-2N"></a>往语比丘言：<a id="a-2O"></a>“比丘，<a id="a-2P"></a>比丘，<a id="a-2Q"></a>作疮疣耶？<a id="a-2R"></a>”</p>
  <p id="a2S">比丘答言：<a id="a-2T"></a>“当治令愈！<a id="a-2U"></a>”</p>
  <p id="a2V">天神语比丘：<a id="a-2W"></a>“疮如铁镬，<a id="a-2X"></a>云何可复？<a id="a-2Y"></a>”</p>
  <p id="a2Z">比丘答言：<a id="a-2a"></a>“正念正智，<a id="a-2b"></a>足能令复。<a id="a-2c"></a>”</p>
  <p id="a2d">天神白言：<a id="a-2e"></a>“善哉！<a id="a-2f"></a>善哉！<a id="a-2g"></a>此是真贤治疮，<a id="a-2h"></a>如是治疮，<a id="a-2i"></a>究竟能愈，<a id="a-2j"></a>无有发时。<a id="a-2k"></a>”</p>
  <p id="a2l">尔时，<a id="a-2m"></a>世尊晡时从禅觉，<a id="a-2n"></a>还祇树给孤独园，<a id="a-2o"></a>入僧中，<a id="a-2p"></a>于大众前敷座而坐，<a id="a-2q"></a>告诸比丘：<a id="a-2r"></a>“我今晨朝著衣持钵，<a id="a-2s"></a>入舍卫城乞食。<a id="a-2t"></a>乞食还，<a id="a-2u"></a>至安陀林坐禅，<a id="a-2v"></a>入昼正受。<a id="a-2w"></a>有一比丘亦乞食还至安陀林，<a id="a-2x"></a>坐一树下，<a id="a-2y"></a>入昼正受，<a id="a-2z"></a>而彼比丘起不善觉，<a id="a-30"></a>心依恶贪。<a id="a-31"></a>有天神依安陀林住，<a id="a-32"></a>语比丘言：<a id="a-33"></a>‘比丘，<a id="a-34"></a>比丘，<a id="a-35"></a>作疮疣耶？<a id="a-36"></a>’如上广说，<a id="a-37"></a>乃至如是，<a id="a-38"></a>比丘，<a id="a-39"></a>善哉！<a id="a-3A"></a>善哉！<a id="a-3B"></a>此治众贤。<a id="a-3C"></a>”</p>
  <p id="a3D">尔时，<a id="a-3E"></a>世尊即说偈言：</p>
  <p id="a3F">“士夫作疮疣，<a id="a-3G"></a>自生于苦患，</p>
  <p id="a3H">愿求世间欲，<a id="a-3I"></a>心依于恶贪。</p>
  <p id="a3J">以生疮疣故，<a id="a-3K"></a>蛆蝇竞来集，</p>
  <p id="a3L">爱求为疮疣，<a id="a-3M"></a>蛆蝇诸恶觉。</p>
  <p id="a3N">及诸贪嗜心，<a id="a-3O"></a>皆悉从意生，</p>
  <p id="a3P">钻凿士夫心，<a id="a-3Q"></a>以求华名利。</p>
  <p id="a3R">欲火转炽然，<a id="a-3S"></a>妄想不善觉，</p>
  <p id="a3T">身心日夜羸，<a id="a-3U"></a>远离寂静道。</p>
  <p id="a3V">若内心寂静，<a id="a-3W"></a>决定智明了，</p>
  <p id="a3X">无有斯疮疣，<a id="a-3Y"></a>见佛安隐路。</p>
  <p id="a3Z">正士所游迹，<a id="a-3a"></a>贤圣善宣说，</p>
  <p id="a3b">明智所知道，<a id="a-3c"></a>不复受诸有。<a id="a-3d"></a>”</p>
  <p id="a3e">佛说此经已，<a id="a-3f"></a>诸比丘闻佛所说，<a id="a-3g"></a>欢喜奉行。</p>
  <p id="a3h">如是我闻：<a id="a-3i"></a>一时，<a id="a-3j"></a>佛住毗舍离国猕猴池侧重阁讲堂。</p>
  <p id="a3k">时，<a id="a-3l"></a>有众多比丘晨朝著衣持钵，<a id="a-3m"></a>入毗舍离乞食。</p>
  <p id="a3n">时，<a id="a-3o"></a>有年少比丘出家未久，<a id="a-3p"></a>不闲法、<a id="a-3q"></a>律，<a id="a-3r"></a>当乞食时，<a id="a-3s"></a>不知先后次第。<a id="a-3t"></a>余比丘见已而告之言：<a id="a-3u"></a>“汝是年少，<a id="a-3v"></a>出家未久，<a id="a-3w"></a>未知法、<a id="a-3x"></a>律，<a id="a-3y"></a>莫越！<a id="a-3z"></a>莫重！<a id="a-40"></a>前后失次而行乞食，<a id="a-41"></a>长夜当得不饶益苦。<a id="a-42"></a>”</p>
  <p id="a43">年少比丘言：<a id="a-44"></a>“诸上座亦复越次，<a id="a-45"></a>不随前后，<a id="a-46"></a>非独我也。<a id="a-47"></a>”如是再三，<a id="a-48"></a>不能令止。</p>
  <p id="a49">众多比丘乞食已，<a id="a-4A"></a>还精舍，<a id="a-4B"></a>举衣钵，<a id="a-4C"></a>洗足已，<a id="a-4D"></a>诣佛所，<a id="a-4E"></a>稽首礼足，<a id="a-4F"></a>退坐一面，<a id="a-4G"></a>白佛言：<a id="a-4H"></a>“世尊，<a id="a-4I"></a>我等晨朝著衣持钵，<a id="a-4J"></a>入毗舍离乞食，<a id="a-4K"></a>有一年少比丘，<a id="a-4L"></a>于此法、<a id="a-4M"></a>律出家未久，<a id="a-4N"></a>行乞食时不以次第，<a id="a-4O"></a>前后复重。<a id="a-4P"></a>诸比丘等再三谏不受，<a id="a-4Q"></a>而作是言：<a id="a-4R"></a>‘诸上座亦不次第，<a id="a-4S"></a>何故呵我？<a id="a-4T"></a>’我等诸比丘三呵不受，<a id="a-4U"></a>故来白世尊，<a id="a-4V"></a>惟愿世尊为除非法，<a id="a-4W"></a>哀愍故！<a id="a-4X"></a>”</p>
  <p id="a4Y">佛告诸比丘：<a id="a-4Z"></a>“如空泽中有大湖水，<a id="a-4a"></a>有大龙象而居其中，<a id="a-4b"></a>拔诸藕根，<a id="a-4c"></a>洗去泥土，<a id="a-4d"></a>然后食之；<a id="a-4e"></a>食已，<a id="a-4f"></a>身体肥悦，<a id="a-4g"></a>多力多乐，<a id="a-4h"></a>以是因缘，<a id="a-4i"></a>常喜乐住。<a id="a-4j"></a>有异种族象，<a id="a-4k"></a>形体羸小，<a id="a-4l"></a>効彼龙象，<a id="a-4m"></a>拔其藕根，<a id="a-4n"></a>洗不能净，<a id="a-4o"></a>合泥土食；<a id="a-4p"></a>食之不消，<a id="a-4q"></a>体不肥悦，<a id="a-4r"></a>转转羸弱，<a id="a-4s"></a>缘斯致死，<a id="a-4t"></a>或同死苦。</p>
  <p id="a4u">“如是，<a id="a-4v"></a>宿德比丘学道日久，<a id="a-4w"></a>不乐嬉戏，<a id="a-4x"></a>久修梵行，<a id="a-4y"></a>大师所叹，<a id="a-4z"></a>诸余明智修梵行者亦复加叹。<a id="a-50"></a>是等比丘依止城邑聚落，<a id="a-51"></a>晨朝著衣持钵，<a id="a-52"></a>入城乞食，<a id="a-53"></a>善护身、<a id="a-54"></a>口，<a id="a-55"></a>善摄诸根，<a id="a-56"></a>专心系念，<a id="a-57"></a>能令彼人不信者信，<a id="a-58"></a>信者不异。<a id="a-59"></a>若得财利、<a id="a-5A"></a>衣被、<a id="a-5B"></a>饮食、<a id="a-5C"></a>床卧、<a id="a-5D"></a>汤药，<a id="a-5E"></a>不染、<a id="a-5F"></a>不著、<a id="a-5G"></a>不贪、<a id="a-5H"></a>不嗜、<a id="a-5I"></a>不迷、<a id="a-5J"></a>不逐，<a id="a-5K"></a>见其过患，<a id="a-5L"></a>见其出离，<a id="a-5M"></a>然复食之；<a id="a-5N"></a>食已，<a id="a-5O"></a>身心悦泽，<a id="a-5P"></a>得色得力，<a id="a-5Q"></a>以是因缘，<a id="a-5R"></a>常得安乐。</p>
  <p id="a5S">“彼年少比丘出家未久，<a id="a-5T"></a>未闲法、<a id="a-5U"></a>律，<a id="a-5V"></a>依诸长老，<a id="a-5W"></a>依止聚落，<a id="a-5X"></a>著衣持钵，<a id="a-5Y"></a>入村乞食，<a id="a-5Z"></a>不善护身，<a id="a-5a"></a>不守根门，<a id="a-5b"></a>不专系念，<a id="a-5c"></a>不能令彼不信者信、<a id="a-5d"></a>信者不变。<a id="a-5e"></a>若得财利、<a id="a-5f"></a>衣被、<a id="a-5g"></a>饮食、<a id="a-5h"></a>卧具、<a id="a-5i"></a>汤药，<a id="a-5j"></a>染著贪逐，<a id="a-5k"></a>不见过患，<a id="a-5l"></a>不见出离，<a id="a-5m"></a>以嗜欲心食，<a id="a-5n"></a>不能令身悦泽，<a id="a-5o"></a>安隐快乐。<a id="a-5p"></a>缘斯食故，<a id="a-5q"></a>转向于死，<a id="a-5r"></a>或同死苦。<a id="a-5s"></a>所言死者，<a id="a-5t"></a>谓舍戒还俗，<a id="a-5u"></a>失正法、<a id="a-5v"></a>正律。<a id="a-5w"></a>同死苦者，<a id="a-5x"></a>谓犯正法、<a id="a-5y"></a>律，<a id="a-5z"></a>不识罪相，<a id="a-60"></a>不知除罪。<a id="a-61"></a>”</p>
  <p id="a62">尔时，<a id="a-63"></a>世尊即说偈言：</p>
  <p id="a64">“龙象拔藕根，<a id="a-65"></a>水洗而食之，</p>
  <p id="a66">异族象効彼，<a id="a-67"></a>合泥而取食，</p>
  <p id="a68">因杂泥食故，<a id="a-69"></a>羸病遂至死。<a id="a-6A"></a>”</p>
  <p id="a6B">佛说此经已，<a id="a-6C"></a>诸比丘闻佛所说，<a id="a-6D"></a>欢喜奉行。</p>
  <p id="a6E">如是我闻：<a id="a-6F"></a>一时，<a id="a-6G"></a>佛住王舍城寒林中丘冢间。</p>
  <p id="a6H">尔时，<a id="a-6I"></a>世尊告诸比丘：<a id="a-6J"></a>“寿命甚促，<a id="a-6K"></a>转就后世，<a id="a-6L"></a>应勤习善法，<a id="a-6M"></a>修诸梵行。<a id="a-6N"></a>无有生而不死者，<a id="a-6O"></a>而世间人不勤方便专修善法、<a id="a-6P"></a>修贤修义。<a id="a-6Q"></a>”</p>
  <p id="a6R">时，<a id="a-6S"></a>魔波旬作是念：<a id="a-6T"></a>“沙门瞿昙住王舍城寒林中丘冢间，<a id="a-6U"></a>为诸声闻如是说法：<a id="a-6V"></a>‘人命甚促，<a id="a-6W"></a>乃至不修贤修义。<a id="a-6X"></a>’我今当往，<a id="a-6Y"></a>为作娆乱。<a id="a-6Z"></a>”时，<a id="a-6a"></a>魔波旬化作年少，<a id="a-6b"></a>往住佛前，<a id="a-6c"></a>而说偈言：</p>
  <p id="a6d">“常逼迫众生，<a id="a-6e"></a>得人间长寿，</p>
  <p id="a6f">迷醉放逸心，<a id="a-6g"></a>亦不向死处。<a id="a-6h"></a>”</p>
  <p id="a6i">尔时，<a id="a-6j"></a>世尊作是念：<a id="a-6k"></a>“此是恶魔来作恼乱。<a id="a-6l"></a>”即说偈言：</p>
  <p id="a6m">“常逼迫众生，<a id="a-6n"></a>受生极短寿，</p>
  <p id="a6o">当勤修精进，<a id="a-6p"></a>犹如救头燃，</p>
  <p id="a6q">勿得须臾懈，<a id="a-6r"></a>令死魔忽至。</p>
  <p id="a6s">知汝是恶魔，<a id="a-6t"></a>速于此灭去！<a id="a-6u"></a>”</p>
  <p id="a6v">天魔波旬作是念：<a id="a-6w"></a>“沙门瞿昙已知我心。<a id="a-6x"></a>”惭愧忧戚，<a id="a-6y"></a>即没不现。</p>
  <p id="a6z">如是我闻：<a id="a-70"></a>一时，<a id="a-71"></a>佛住王舍城寒林中丘冢间。</p>
  <p id="a72">尔时，<a id="a-73"></a>世尊告诸比丘：<a id="a-74"></a>“一切行无常，<a id="a-75"></a>一切行不恒、<a id="a-76"></a>不安，<a id="a-77"></a>非苏息，<a id="a-78"></a>变易之法，<a id="a-79"></a>乃至当止一切有为行，<a id="a-7A"></a>厌离、<a id="a-7B"></a>不乐、<a id="a-7C"></a>解脱。<a id="a-7D"></a>”</p>
  <p id="a7E">时，<a id="a-7F"></a>魔波旬作是念：<a id="a-7G"></a>“今沙门瞿昙住王舍城寒林中，<a id="a-7H"></a>为诸声闻说如是法：<a id="a-7I"></a>‘一切行无常、<a id="a-7J"></a>不恒，<a id="a-7K"></a>非苏息，<a id="a-7L"></a>变易之法，<a id="a-7M"></a>乃至当止一切有为，<a id="a-7N"></a>厌离、<a id="a-7O"></a>不乐、<a id="a-7P"></a>解脱。<a id="a-7Q"></a>’我当往彼，<a id="a-7R"></a>为作娆乱。<a id="a-7S"></a>”即化作年少，<a id="a-7T"></a>往诣佛所，<a id="a-7U"></a>住于佛前，<a id="a-7V"></a>而说偈言：</p>
  <p id="a7W">“寿命日夜流，<a id="a-7X"></a>无有穷尽时，</p>
  <p id="a7Y">寿命当来去，<a id="a-7Z"></a>犹如车轮转。<a id="a-7a"></a>”</p>
  <p id="a7b">尔时，<a id="a-7c"></a>世尊作是念：<a id="a-7d"></a>“此是恶魔欲作娆乱。<a id="a-7e"></a>”即说偈言：</p>
  <p id="a7f">“日夜常迁流，<a id="a-7g"></a>寿亦随损减，</p>
  <p id="a7h">人命渐消亡，<a id="a-7i"></a>犹如小河水。</p>
  <p id="a7j">我知汝恶魔，<a id="a-7k"></a>便自消灭去！<a id="a-7l"></a>”</p>
  <p id="a7m">时，<a id="a-7n"></a>魔波旬作是念：<a id="a-7o"></a>“沙门瞿昙已知我心。<a id="a-7p"></a>”惭愧忧戚，<a id="a-7q"></a>即没不现。</p>
  <p id="a7r">如是我闻：<a id="a-7s"></a>一时，<a id="a-7t"></a>佛住王舍城迦兰陀竹园。</p>
  <p id="a7u">尔时，<a id="a-7v"></a>世尊夜起经行，<a id="a-7w"></a>至于后夜，<a id="a-7x"></a>洗足入室，<a id="a-7y"></a>敛身正坐，<a id="a-7z"></a>专心系念。</p>
  <p id="a80">时，<a id="a-81"></a>魔波旬作是念：<a id="a-82"></a>“今沙门瞿昙于王舍城迦兰陀竹园，<a id="a-83"></a>夜起经行，<a id="a-84"></a>于后夜时，<a id="a-85"></a>洗足入室，<a id="a-86"></a>正身端坐，<a id="a-87"></a>系念禅思。<a id="a-88"></a>我今当往，<a id="a-89"></a>为作娆乱。<a id="a-8A"></a>”即化作年少，<a id="a-8B"></a>住于佛前，<a id="a-8C"></a>而说偈言：</p>
  <p id="a8D">“我心于空中，<a id="a-8E"></a>执长绳罥下，</p>
  <p id="a8F">正欲缚沙门，<a id="a-8G"></a>不令汝得脱。<a id="a-8H"></a>”</p>
  <p id="a8I">尔时，<a id="a-8J"></a>世尊作是念：<a id="a-8K"></a>“恶魔波旬欲作娆乱。<a id="a-8L"></a>”即说偈言：</p>
  <p id="a8M">“我说于世间，<a id="a-8N"></a>五欲意第六，</p>
  <p id="a8O">于彼永已离，<a id="a-8P"></a>一切苦已断。</p>
  <p id="a8Q">我已离彼欲，<a id="a-8R"></a>心意识亦灭；</p>
  <p id="a8S">波旬我知汝，<a id="a-8T"></a>速于此灭去！<a id="a-8U"></a>”</p>
  <p id="a8V">时，<a id="a-8W"></a>魔波旬作是念：<a id="a-8X"></a>“沙门已知我心。<a id="a-8Y"></a>”惭愧忧戚，<a id="a-8Z"></a>即没不现。</p>
  <p id="a8a">如是我闻：<a id="a-8b"></a>一时，<a id="a-8c"></a>佛住王舍城迦兰陀竹园。</p>
  <p id="a8d">尔时，<a id="a-8e"></a>世尊夜起经行，<a id="a-8f"></a>至后夜时，<a id="a-8g"></a>洗足入室，<a id="a-8h"></a>右胁卧息，<a id="a-8i"></a>系念明相，<a id="a-8j"></a>正念正智，<a id="a-8k"></a>作起觉想。</p>
  <p id="a8l">时，<a id="a-8m"></a>魔波旬作是念：<a id="a-8n"></a>“今沙门瞿昙住王舍城迦兰陀竹园，<a id="a-8o"></a>乃至作起觉想。<a id="a-8p"></a>我今当往，<a id="a-8q"></a>为作留难。<a id="a-8r"></a>”即化作年少，<a id="a-8s"></a>往住佛前，<a id="a-8t"></a>而说偈言：</p>
  <p id="a8u">“何眠何故眠？<a id="a-8v"></a>已灭何复眠？</p>
  <p id="a8w">空舍何以眠？<a id="a-8x"></a>得出复何眠？<a id="a-8y"></a>”</p>
  <p id="a8z">尔时，<a id="a-90"></a>世尊作是念：<a id="a-91"></a>“恶魔波旬欲作娆乱。<a id="a-92"></a>”即说偈言：</p>
  <p id="a93">“爱网故染著，<a id="a-94"></a>无爱谁持去？</p>
  <p id="a95">一切有余尽，<a id="a-96"></a>唯佛得安眠。</p>
  <p id="a97">汝恶魔波旬，<a id="a-98"></a>于此何所说？<a id="a-99"></a>”</p>
  <p id="a9A">时，<a id="a-9B"></a>魔波旬作是念：<a id="a-9C"></a>“沙门瞿昙已知我心。<a id="a-9D"></a>”惭愧忧戚，<a id="a-9E"></a>即没不现。</p>
  <p id="a9F">如是我闻：<a id="a-9G"></a>一时，<a id="a-9H"></a>佛住王舍城耆阇崛山中。</p>
  <p id="a9I">尔时，<a id="a-9J"></a>世尊于夜暗时，<a id="a-9K"></a>天小微雨，<a id="a-9L"></a>电光晱现，<a id="a-9M"></a>出房经行。</p>
  <p id="a9N">时，<a id="a-9O"></a>魔波旬作是念：<a id="a-9P"></a>“今沙门瞿昙住王舍城耆阇崛山中，<a id="a-9Q"></a>夜暗微雨，<a id="a-9R"></a>电光时现，<a id="a-9S"></a>出房经行。<a id="a-9T"></a>我今当往，<a id="a-9U"></a>为作留难。<a id="a-9V"></a>”执大团石，<a id="a-9W"></a>两手调弄，<a id="a-9X"></a>到于佛前，<a id="a-9Y"></a>碎成微尘。</p>
  <p id="a9Z">尔时，<a id="a-9a"></a>世尊作是念：<a id="a-9b"></a>“恶魔波旬欲作娆乱。<a id="a-9c"></a>”即说偈言：</p>
  <p id="a9d">“若耆阇崛山，<a id="a-9e"></a>于我前令碎，</p>
  <p id="a9f">于佛等解脱，<a id="a-9g"></a>不能动一毛。</p>
  <p id="a9h">假令四海内，<a id="a-9i"></a>一切诸山地，</p>
  <p id="a9j">放逸之亲族，<a id="a-9k"></a>令其碎成尘，</p>
  <p id="a9l">亦不能倾动，<a id="a-9m"></a>如来一毛发。<a id="a-9n"></a>”</p>
  <p id="a9o">时，<a id="a-9p"></a>魔波旬作是念：<a id="a-9q"></a>“沙门瞿昙已知我心。<a id="a-9r"></a>”内怀忧戚，<a id="a-9s"></a>即没不现。</p>
  <p id="a9t">如是我闻：<a id="a-9u"></a>一时，<a id="a-9v"></a>佛住王舍城耆阇崛山中。</p>
  <p id="a9w">尔时，<a id="a-9x"></a>世尊夜起经行，<a id="a-9y"></a>至后夜时，<a id="a-9z"></a>洗足入房，<a id="a-A0"></a>正身端坐，<a id="a-A1"></a>系念在前。</p>
  <p id="aA2">时，<a id="a-A3"></a>魔波旬作是念：<a id="a-A4"></a>“今沙门瞿昙住王舍城耆阇崛山中，<a id="a-A5"></a>夜起经行，<a id="a-A6"></a>后夜入房，<a id="a-A7"></a>正身端坐，<a id="a-A8"></a>系念在前。<a id="a-A9"></a>我今当往，<a id="a-AA"></a>为作留难。<a id="a-AB"></a>”即化作大龙，<a id="a-AC"></a>绕佛身七匝，<a id="a-AD"></a>举头临佛顶上，<a id="a-AE"></a>身如大船，<a id="a-AF"></a>头如大帆，<a id="a-AG"></a>眼如铜炉，<a id="a-AH"></a>舌如曳电，<a id="a-AI"></a>出息入息若雷雹声。</p>
  <p id="aAJ">尔时，<a id="a-AK"></a>世尊作是念：<a id="a-AL"></a>“恶魔波旬欲作娆乱。<a id="a-AM"></a>”即说偈言：</p>
  <p id="aAN">“犹如空舍宅，<a id="a-AO"></a>牟尼心虚寂，</p>
  <p id="aAP">于中而旋转，<a id="a-AQ"></a>佛身亦如是。</p>
  <p id="aAR">无量凶恶龙，<a id="a-AS"></a>蚊虻蝇蚤等，</p>
  <p id="aAT">普集食其身，<a id="a-AU"></a>不能动毛发。</p>
  <p id="aAV">破裂于虚空，<a id="a-AW"></a>倾覆于大地，</p>
  <p id="aAX">一切众生类，<a id="a-AY"></a>悉来作恐怖，</p>
  <p id="aAZ">刀矛枪利箭，<a id="a-Aa"></a>悉来害佛身，</p>
  <p id="aAb">如是诸暴害，<a id="a-Ac"></a>不能伤一毛。<a id="a-Ad"></a>”</p>
  <p id="aAe">时，<a id="a-Af"></a>魔波旬作是念：<a id="a-Ag"></a>“沙门瞿昙已知我心。<a id="a-Ah"></a>”内怀忧慼，<a id="a-Ai"></a>即没不现。</p>
  <p id="aAj">如是我闻：<a id="a-Ak"></a>一时，<a id="a-Al"></a>佛住王舍城毗婆罗山七叶树林石室中。</p>
  <p id="aAm">尔时，<a id="a-An"></a>世尊夜起露地，<a id="a-Ao"></a>或坐或经行；<a id="a-Ap"></a>至后夜时，<a id="a-Aq"></a>洗足入室，<a id="a-Ar"></a>安身卧息，<a id="a-As"></a>右胁著地，<a id="a-At"></a>足足相累，<a id="a-Au"></a>系念明相，<a id="a-Av"></a>正念正智，<a id="a-Aw"></a>作起觉想。</p>
  <p id="aAx">时，<a id="a-Ay"></a>魔波旬作是念：<a id="a-Az"></a>“沙门瞿昙住王舍城毗婆罗山七叶树林石室中，<a id="a-B0"></a>夜起露地若坐若行；<a id="a-B1"></a>至后夜时，<a id="a-B2"></a>洗足入室而坐，<a id="a-B3"></a>右胁卧息，<a id="a-B4"></a>足足相累，<a id="a-B5"></a>系念明相，<a id="a-B6"></a>正念正智，<a id="a-B7"></a>作起觉想。<a id="a-B8"></a>我今当往，<a id="a-B9"></a>为作留难。<a id="a-BA"></a>”化作年少，<a id="a-BB"></a>往住佛前，<a id="a-BC"></a>而说偈言：</p>
  <p id="aBD">“为因我故眠？<a id="a-BE"></a>为是后边故？</p>
  <p id="aBF">多有钱财宝，<a id="a-BG"></a>何故守空闲？</p>
  <p id="aBH">独一无等侣，<a id="a-BI"></a>而著于睡眠。<a id="a-BJ"></a>”</p>
  <p id="aBK">尔时，<a id="a-BL"></a>世尊作是念：<a id="a-BM"></a>“恶魔波旬欲作娆乱。<a id="a-BN"></a>”即说偈言：</p>
  <p id="aBO">“不因汝故眠，<a id="a-BP"></a>非为最后边，</p>
  <p id="aBQ">亦无多钱财，<a id="a-BR"></a>唯集无忧宝。</p>
  <p id="aBS">哀愍世间故，<a id="a-BT"></a>右胁而卧息，</p>
  <p id="aBU">觉亦不疑惑，<a id="a-BV"></a>眠亦不恐怖。</p>
  <p id="aBW">若昼若复夜，<a id="a-BX"></a>无增亦无损，</p>
  <p id="aBY">为哀众生眠，<a id="a-BZ"></a>故无有损减。</p>
  <p id="aBa">正复以百枪，<a id="a-Bb"></a>贯身常掘动，</p>
  <p id="aBc">犹得安隐眠，<a id="a-Bd"></a>已离内枪故。<a id="a-Be"></a>”</p>
  <p id="aBf">时，<a id="a-Bg"></a>魔波旬作是念：<a id="a-Bh"></a>“沙门瞿昙已知我心。<a id="a-Bi"></a>”内怀忧戚，<a id="a-Bj"></a>即没不现。</p>
  <p id="aBk">如是我闻：<a id="a-Bl"></a>一时，<a id="a-Bm"></a>佛住王舍城毗婆罗山七叶树林石室中。</p>
  <p id="aBn">时，<a id="a-Bo"></a>有尊者瞿低迦，<a id="a-Bp"></a>住王舍城仙人山侧黑石室中，<a id="a-Bq"></a>独一思惟，<a id="a-Br"></a>不放逸行，<a id="a-Bs"></a>修自饶益，<a id="a-Bt"></a>时受意解脱身作证，<a id="a-Bu"></a>数数退转；<a id="a-Bv"></a>一、<a id="a-Bw"></a>二、<a id="a-Bx"></a>三、<a id="a-By"></a>四、<a id="a-Bz"></a>五、<a id="a-C0"></a>六返退，<a id="a-C1"></a>还复得，<a id="a-C2"></a>时受意解脱身作证，<a id="a-C3"></a>寻复退转。<a id="a-C4"></a>彼尊者瞿低迦作是念：<a id="a-C5"></a>“我独一静处思惟，<a id="a-C6"></a>不放逸行，<a id="a-C7"></a>精勤修习，<a id="a-C8"></a>以自饶益，<a id="a-C9"></a>时受意解脱身作证，<a id="a-CA"></a>而复数数退转，<a id="a-CB"></a>乃至六返，<a id="a-CC"></a>犹复退转。<a id="a-CD"></a>我今当以刀自杀，<a id="a-CE"></a>莫令第七退转。<a id="a-CF"></a>”</p>
  <p id="aCG">时，<a id="a-CH"></a>魔波旬作是念：<a id="a-CI"></a>“沙门瞿昙住王舍城毗婆罗山侧七叶树林石窟中，<a id="a-CJ"></a>有弟子瞿低迦住王舍城仙人山侧黑石室中，<a id="a-CK"></a>独一静处，<a id="a-CL"></a>专精思惟，<a id="a-CM"></a>得时受意解脱身作证，<a id="a-CN"></a>六返退转，<a id="a-CO"></a>而复还得。<a id="a-CP"></a>彼作是念：<a id="a-CQ"></a>‘我已六返退，<a id="a-CR"></a>而复还得，<a id="a-CS"></a>莫令我第七退转；<a id="a-CT"></a>我宁以刀自杀，<a id="a-CU"></a>莫令第七退转。<a id="a-CV"></a>’若彼比丘以刀自杀者，<a id="a-CW"></a>莫令自杀，<a id="a-CX"></a>出我境界去，<a id="a-CY"></a>我今当往告彼大师。<a id="a-CZ"></a>”尔时，<a id="a-Ca"></a>波旬执琉璃柄琵琶，<a id="a-Cb"></a>诣世尊所，<a id="a-Cc"></a>鼓弦说偈：</p>
  <p id="aCd">“大智大方便，<a id="a-Ce"></a>自在大神力，</p>
  <p id="aCf">得炽然弟子，<a id="a-Cg"></a>而今欲取死。</p>
  <p id="aCh">大牟尼当制，<a id="a-Ci"></a>勿令其自杀！</p>
  <p id="aCj">何闻佛世尊，<a id="a-Ck"></a>正法律声闻，</p>
  <p id="aCl">学其所不得，<a id="a-Cm"></a>而取于命终？<a id="a-Cn"></a>”</p>
  <p id="aCo">时，<a id="a-Cp"></a>魔说此偈已，<a id="a-Cq"></a>世尊说偈答言：</p>
  <p id="aCr">“波旬放逸种，<a id="a-Cs"></a>以自事故来，</p>
  <p id="aCt">坚固具足士，<a id="a-Cu"></a>常住妙禅定，</p>
  <p id="aCv">昼夜勤精进，<a id="a-Cw"></a>不顾于性命。</p>
  <p id="aCx">见三有可畏，<a id="a-Cy"></a>断除彼爱欲，</p>
  <p id="aCz">已摧伏魔军，<a id="a-D0"></a>瞿低般涅槃。<a id="a-D1"></a>”</p>
  <p id="aD2">波旬心忧恼，<a id="a-D3"></a>琵琶落于地，<a id="a-D4"></a>内怀忧慼已，<a id="a-D5"></a>即没而不现。</p>
  <p id="aD6">尔时，<a id="a-D7"></a>世尊告诸比丘：<a id="a-D8"></a>“汝等当来，<a id="a-D9"></a>共至仙人山侧黑石室所，<a id="a-DA"></a>观瞿低迦比丘以刀自杀。<a id="a-DB"></a>”</p>
  <p id="aDC">尔时，<a id="a-DD"></a>世尊与众多比丘往至仙人山侧黑石室中，<a id="a-DE"></a>见瞿低迦比丘杀身在地，<a id="a-DF"></a>告诸比丘：<a id="a-DG"></a>“汝等见此瞿低迦比丘杀身在地不？<a id="a-DH"></a>”</p>
  <p id="aDI">诸比丘白佛：<a id="a-DJ"></a>“唯然，<a id="a-DK"></a>已见，<a id="a-DL"></a>世尊。<a id="a-DM"></a>”</p>
  <p id="aDN">佛告比丘：<a id="a-DO"></a>“汝等见瞿低迦比丘周匝绕身黑暗烟起，<a id="a-DP"></a>充满四方不？<a id="a-DQ"></a>”</p>
  <p id="aDR">比丘白佛：<a id="a-DS"></a>“已见，<a id="a-DT"></a>世尊。<a id="a-DU"></a>”</p>
  <p id="aDV">佛告比丘：<a id="a-DW"></a>“此是恶魔波旬于瞿低迦善男子身侧，<a id="a-DX"></a>周匝求其识神，<a id="a-DY"></a>然比丘瞿低迦以不住心，<a id="a-DZ"></a>执刀自杀。<a id="a-Da"></a>”</p>
  <p id="aDb">尔时，<a id="a-Dc"></a>世尊为瞿低迦比丘受第一记。</p>
  <p id="aDd">尔时，<a id="a-De"></a>波旬而说偈言：</p>
  <p id="aDf">“上下及诸方，<a id="a-Dg"></a>遍求彼识神，</p>
  <p id="aDh">都不见其处，<a id="a-Di"></a>瞿低何所之？<a id="a-Dj"></a>”</p>
  <p id="aDk">尔时，<a id="a-Dl"></a>世尊复说偈言：</p>
  <p id="aDm">“如是坚固士，<a id="a-Dn"></a>一切无所求，</p>
  <p id="aDo">拔恩爱根本，<a id="a-Dp"></a>瞿低般涅槃。<a id="a-Dq"></a>”</p>
  <p id="aDr">佛说此经已，<a id="a-Ds"></a>诸比丘闻佛所说，<a id="a-Dt"></a>欢喜奉行。</p>
  <p id="aDu">如是我闻：<a id="a-Dv"></a>一时，<a id="a-Dw"></a>佛住郁鞞罗聚落尼连禅河侧，<a id="a-Dx"></a>于菩提树下成佛未久。</p>
  <p id="aDy">时，<a id="a-Dz"></a>魔波旬作是念：<a id="a-E0"></a>“今沙门瞿昙住郁鞞罗聚落尼连禅河侧，<a id="a-E1"></a>于菩提树下成佛未久。<a id="a-E2"></a>我当往彼，<a id="a-E3"></a>为作留难。<a id="a-E4"></a>”即化作年少，<a id="a-E5"></a>往住佛前，<a id="a-E6"></a>而说偈言：</p>
  <p id="aE7">“独入一空处，<a id="a-E8"></a>禅思静思惟，</p>
  <p id="aE9">已舍国财宝，<a id="a-EA"></a>于此复何求？</p>
  <p id="aEB">若求聚落利，<a id="a-EC"></a>何不习近人？</p>
  <p id="aED">既不习近人，<a id="a-EE"></a>终竟何所得？<a id="a-EF"></a>”</p>
  <p id="aEG">尔时，<a id="a-EH"></a>世尊作是念：<a id="a-EI"></a>“恶魔波旬欲作娆乱。<a id="a-EJ"></a>”即说偈言：</p>
  <p id="aEK">“已得大财利，<a id="a-EL"></a>志足安寂灭，</p>
  <p id="aEM">摧伏诸魔军，<a id="a-EN"></a>不著于色欲。</p>
  <p id="aEO">独一而禅思，<a id="a-EP"></a>服食禅妙乐，</p>
  <p id="aEQ">是故不与人，<a id="a-ER"></a>周旋相习近。<a id="a-ES"></a>”</p>
  <p id="aET">魔复说偈言：</p>
  <p id="aEU">“瞿昙若自知，<a id="a-EV"></a>安隐涅槃道，</p>
  <p id="aEW">独善无为乐，<a id="a-EX"></a>何为强化人？<a id="a-EY"></a>”</p>
  <p id="aEZ">佛复说偈答言：</p>
  <p id="aEa">“非魔所制处，<a id="a-Eb"></a>来问度彼岸，</p>
  <p id="aEc">我则以正答，<a id="a-Ed"></a>令彼得涅槃。</p>
  <p id="aEe">时得不放逸，<a id="a-Ef"></a>不随魔自在。<a id="a-Eg"></a>”</p>
  <p id="aEh">魔复说偈言：</p>
  <p id="aEi">“有石似凝膏，<a id="a-Ej"></a>飞乌欲来食，</p>
  <p id="aEk">竟不得其味，<a id="a-El"></a>损觜还归空；</p>
  <p id="aEm">我今亦如彼，<a id="a-En"></a>徒劳归天宫！<a id="a-Eo"></a>”</p>
  <p id="aEp">魔说是已，<a id="a-Eq"></a>内怀忧慼，<a id="a-Er"></a>心生变悔，<a id="a-Es"></a>低头伏地，<a id="a-Et"></a>以指画地。<a id="a-Eu"></a>魔有三女，<a id="a-Ev"></a>一名爱欲，<a id="a-Ew"></a>二名爱念，<a id="a-Ex"></a>三名爱乐，<a id="a-Ey"></a>来至波旬所，<a id="a-Ez"></a>而说偈言：</p>
  <p id="aF0">“父今何愁慼？<a id="a-F1"></a>士夫何足忧？</p>
  <p id="aF2">我以爱欲绳，<a id="a-F3"></a>缚彼如调象，</p>
  <p id="aF4">牵来至父前，<a id="a-F5"></a>令随父自在。<a id="a-F6"></a>”</p>
  <p id="aF7">魔答女言：</p>
  <p id="aF8">“彼已离恩爱，<a id="a-F9"></a>非欲所能招，</p>
  <p id="aFA">已出于魔境，<a id="a-FB"></a>是故我忧愁。<a id="a-FC"></a>”</p>
  <p id="aFD">时，<a id="a-FE"></a>魔三女身放光焰，<a id="a-FF"></a>炽如云中电，<a id="a-FG"></a>来诣佛所，<a id="a-FH"></a>稽首礼足，<a id="a-FI"></a>退住一面，<a id="a-FJ"></a>白佛言：<a id="a-FK"></a>“我今归世尊足下，<a id="a-FL"></a>给侍使令。<a id="a-FM"></a>”</p>
  <p id="aFN">尔时，<a id="a-FO"></a>世尊都不顾视。<a id="a-FP"></a>“知如来离诸爱欲，<a id="a-FQ"></a>心善解脱。<a id="a-FR"></a>”如是第二、<a id="a-FS"></a>第三说。</p>
  <p id="aFT">时，<a id="a-FU"></a>三魔女自相谓言：<a id="a-FV"></a>“士夫有种种随形爱欲，<a id="a-FW"></a>今当各各变化，<a id="a-FX"></a>作百种童女色、<a id="a-FY"></a>作百种初嫁色、<a id="a-FZ"></a>作百种未产色、<a id="a-Fa"></a>作百种已产色、<a id="a-Fb"></a>作百种中年色、<a id="a-Fc"></a>作百种宿年色，<a id="a-Fd"></a>作此种种形类，<a id="a-Fe"></a>诣沙门瞿昙所，<a id="a-Ff"></a>作是言：<a id="a-Fg"></a>‘今悉归尊足下，<a id="a-Fh"></a>供给使令。<a id="a-Fi"></a>’”</p>
  <p id="aFj">作此议已，<a id="a-Fk"></a>即作种种变化，<a id="a-Fl"></a>如上所说，<a id="a-Fm"></a>诣世尊所，<a id="a-Fn"></a>稽首礼足，<a id="a-Fo"></a>退住一面，<a id="a-Fp"></a>白佛言：<a id="a-Fq"></a>“世尊，<a id="a-Fr"></a>我等今日归尊足下，<a id="a-Fs"></a>供给使令。<a id="a-Ft"></a>”</p>
  <p id="aFu">尔时，<a id="a-Fv"></a>世尊都不顾念。<a id="a-Fw"></a>“如来法离诸爱欲。<a id="a-Fx"></a>”如是再三说已。</p>
  <p id="aFy">时，<a id="a-Fz"></a>三魔女自相谓言：<a id="a-G0"></a>“若未离欲士夫，<a id="a-G1"></a>见我等种种妙体，<a id="a-G2"></a>心则迷乱，<a id="a-G3"></a>欲气冲击，<a id="a-G4"></a>胸臆破裂，<a id="a-G5"></a>热血熏面。<a id="a-G6"></a>然今沙门瞿昙于我等所都不顾眄，<a id="a-G7"></a>如其如来离欲解脱，<a id="a-G8"></a>得善解脱想。<a id="a-G9"></a>我等今日当复各各说偈而问。<a id="a-GA"></a>”</p>
  <p id="aGB">复到佛前，<a id="a-GC"></a>稽首礼足，<a id="a-GD"></a>退住一面。<a id="a-GE"></a>爱欲天女即说偈言：</p>
  <p id="aGF">“独一禅寂默，<a id="a-GG"></a>舍俗钱财宝，</p>
  <p id="aGH">既舍于世利，<a id="a-GI"></a>今复何所求？</p>
  <p id="aGJ">若求聚落利，<a id="a-GK"></a>何不习近人？</p>
  <p id="aGL">竟不习近人，<a id="a-GM"></a>终竟何所得？<a id="a-GN"></a>”</p>
  <p id="aGO">佛说偈答言：</p>
  <p id="aGP">“已得大财利，<a id="a-GQ"></a>志足安寂灭，</p>
  <p id="aGR">摧伏诸魔军，<a id="a-GS"></a>不著于色欲，</p>
  <p id="aGT">是故不与人，<a id="a-GU"></a>周旋相习近。<a id="a-GV"></a>”</p>
  <p id="aGW">爱念天女复说偈言：</p>
  <p id="aGX">“多修何妙禅，<a id="a-GY"></a>而度五欲流？</p>
  <p id="aGZ">复以何方便，<a id="a-Ga"></a>度于第六海？</p>
  <p id="aGb">云何修妙禅，<a id="a-Gc"></a>于诸深广欲，</p>
  <p id="aGd">得度于彼岸，<a id="a-Ge"></a>不为爱所持？<a id="a-Gf"></a>”</p>
  <p id="aGg">尔时，<a id="a-Gh"></a>世尊说偈答言：</p>
  <p id="aGi">“身得止息乐，<a id="a-Gj"></a>心得善解脱，</p>
  <p id="aGk">无为无所作，<a id="a-Gl"></a>正念不倾动。</p>
  <p id="aGm">了知一切法，<a id="a-Gn"></a>不起诸乱觉，</p>
  <p id="aGo">爱恚睡眠覆，<a id="a-Gp"></a>斯等皆已离。</p>
  <p id="aGq">如是多修习，<a id="a-Gr"></a>得度于五欲，</p>
  <p id="aGs">亦于第六海，<a id="a-Gt"></a>悉得度彼岸。</p>
  <p id="aGu">如是修习禅，<a id="a-Gv"></a>于诸深广欲，</p>
  <p id="aGw">悉得度彼岸，<a id="a-Gx"></a>不为彼所持。<a id="a-Gy"></a>”</p>
  <p id="aGz">时，<a id="a-H0"></a>爱乐天女复说偈言：</p>
  <p id="aH1">“已断除恩爱，<a id="a-H2"></a>淳厚积集欲，</p>
  <p id="aH3">多生入净信，<a id="a-H4"></a>得度于欲流，</p>
  <p id="aH5">开发明智慧，<a id="a-H6"></a>超逾死魔境。<a id="a-H7"></a>”</p>
  <p id="aH8">尔时，<a id="a-H9"></a>世尊说偈答言：</p>
  <p id="aHA">“大方便广度，<a id="a-HB"></a>入如来法律，</p>
  <p id="aHC">斯等皆已度，<a id="a-HD"></a>慧者复何忧？<a id="a-HE"></a>”</p>
  <p id="aHF">时，<a id="a-HG"></a>三天女志愿不满，<a id="a-HH"></a>还诣其父魔波旬所。<a id="a-HI"></a>时，<a id="a-HJ"></a>魔波旬遥见女来，<a id="a-HK"></a>说偈弄之；</p>
  <p id="aHL">“汝等三女子，<a id="a-HM"></a>自夸说堪能，</p>
  <p id="aHN">咸放身光焰，<a id="a-HO"></a>如电云中流，</p>
  <p id="aHP">至大精进所，<a id="a-HQ"></a>各现其容姿，</p>
  <p id="aHR">反为其所破，<a id="a-HS"></a>如风飘其绵。</p>
  <p id="aHT">欲以爪破山，<a id="a-HU"></a>齿啮破铁丸，</p>
  <p id="aHV">欲以发藕丝，<a id="a-HW"></a>旋转于大山。</p>
  <p id="aHX">和合悉解脱，<a id="a-HY"></a>而望乱其心，</p>
  <p id="aHZ">著能缚风足，<a id="a-Ha"></a>令月空中堕，</p>
  <p id="aHb">以手抒大海，<a id="a-Hc"></a>气歔动雪山。</p>
  <p id="aHd">和合悉解脱，<a id="a-He"></a>亦可令倾动，</p>
  <p id="aHf">于深巨海中，<a id="a-Hg"></a>而求安足地。</p>
  <p id="aHh">如来于一切，<a id="a-Hi"></a>和合悉解脱，</p>
  <p id="aHj">正觉大海中，<a id="a-Hk"></a>求倾动亦然。<a id="a-Hl"></a>”</p>
  <p id="aHm">如魔波旬弄三女已，<a id="a-Hn"></a>即没不现。</p>
  <p id="aHo">如是我闻：<a id="a-Hp"></a>一时，<a id="a-Hq"></a>佛住郁鞞罗处尼连禅河侧大菩提树下，<a id="a-Hr"></a>初成佛道。</p>
  <p id="aHs">天魔波旬作是念：<a id="a-Ht"></a>“此沙门瞿昙在郁鞞罗住处尼连禅河侧菩提树下，<a id="a-Hu"></a>初成佛道。<a id="a-Hv"></a>我今当往，<a id="a-Hw"></a>为作留难。<a id="a-Hx"></a>”即自变身，<a id="a-Hy"></a>作百种净、<a id="a-Hz"></a>不净色，<a id="a-I0"></a>诣佛所。<a id="a-I1"></a>佛遥见波旬百种净、<a id="a-I2"></a>不净色，<a id="a-I3"></a>作是念：<a id="a-I4"></a>“恶魔波旬作百种净、<a id="a-I5"></a>不净色，<a id="a-I6"></a>欲作娆乱。<a id="a-I7"></a>”即说偈言：</p>
  <p id="aI8">“长夜生死中，<a id="a-I9"></a>作净不净色，</p>
  <p id="aIA">汝何为作此，<a id="a-IB"></a>不度若彼岸？</p>
  <p id="aIC">若诸身口意，<a id="a-ID"></a>不作留难者，</p>
  <p id="aIE">魔所不能教，<a id="a-IF"></a>不随魔自在，</p>
  <p id="aIG">如是知恶魔，<a id="a-IH"></a>于是自灭去！<a id="a-II"></a>”</p>
  <p id="aIJ">时，<a id="a-IK"></a>魔波旬作是念：<a id="a-IL"></a>“沙门瞿昙已知我心。<a id="a-IM"></a>”内怀忧慼，<a id="a-IN"></a>即没不现。</p>
  <p id="aIO">如是我闻：<a id="a-IP"></a>一时，<a id="a-IQ"></a>佛住郁鞞罗处尼连禅河侧菩提树下，<a id="a-IR"></a>初成正觉。</p>
  <p id="aIS">尔时，<a id="a-IT"></a>世尊独一静处，<a id="a-IU"></a>专心禅思，<a id="a-IV"></a>作如是念：<a id="a-IW"></a>“我今解脱苦行。<a id="a-IX"></a>善哉！<a id="a-IY"></a>我今善解脱苦行，<a id="a-IZ"></a>先修正愿，<a id="a-Ia"></a>今已果得无上菩提。<a id="a-Ib"></a>”</p>
  <p id="aIc">时，<a id="a-Id"></a>魔波旬作是念：<a id="a-Ie"></a>“今沙门瞿昙住郁鞞罗处尼连禅河侧菩提树下，<a id="a-If"></a>初成正觉。<a id="a-Ig"></a>我今当往，<a id="a-Ih"></a>为作留难。<a id="a-Ii"></a>”即化作年少，<a id="a-Ij"></a>住于佛前，<a id="a-Ik"></a>而说偈言：</p>
  <p id="aIl">“大修苦行处，<a id="a-Im"></a>能令得清净，</p>
  <p id="aIn">而今反弃舍，<a id="a-Io"></a>于此何所求？</p>
  <p id="aIp">欲于此求净，<a id="a-Iq"></a>净亦无由得。<a id="a-Ir"></a>”</p>
  <p id="aIs">尔时，<a id="a-It"></a>世尊作是念：<a id="a-Iu"></a>“此魔波旬欲作娆乱。<a id="a-Iv"></a>”即说偈言：</p>
  <p id="aIw">“知诸修苦行，<a id="a-Ix"></a>皆与无义俱，</p>
  <p id="aIy">终不获其利，<a id="a-Iz"></a>如弓但有声。</p>
  <p id="aJ0">戒定闻慧道，<a id="a-J1"></a>我已悉修习，</p>
  <p id="aJ2">得第一清净，<a id="a-J3"></a>其净无有上。<a id="a-J4"></a>”</p>
  <p id="aJ5">时，<a id="a-J6"></a>魔波旬作是念：<a id="a-J7"></a>“沙门瞿昙已知我心。<a id="a-J8"></a>”内怀忧戚，<a id="a-J9"></a>即没不现。</p>
  <p id="aJA">如是我闻：<a id="a-JB"></a>一时，<a id="a-JC"></a>佛住娑罗婆罗门聚落。</p>
  <p id="aJD">尔时，<a id="a-JE"></a>世尊晨朝著衣持钵，<a id="a-JF"></a>入婆罗聚落乞食。<a id="a-JG"></a>时，<a id="a-JH"></a>魔波旬作是念：<a id="a-JI"></a>“今沙门瞿昙晨朝著衣持钵，<a id="a-JJ"></a>入婆罗聚落乞食。<a id="a-JK"></a>我今当往，<a id="a-JL"></a>先入其舍，<a id="a-JM"></a>语诸信心婆罗门长者，<a id="a-JN"></a>令沙门瞿昙空钵而出。<a id="a-JO"></a>”</p>
  <p id="aJP">时，<a id="a-JQ"></a>魔波旬随逐佛后，<a id="a-JR"></a>作是唱言：<a id="a-JS"></a>“沙门，<a id="a-JT"></a>沙门，<a id="a-JU"></a>都不得食耶？<a id="a-JV"></a>”</p>
  <p id="aJW">尔时，<a id="a-JX"></a>世尊作是念：<a id="a-JY"></a>“恶魔波旬欲作娆乱。<a id="a-JZ"></a>”即说偈言：</p>
  <p id="aJa">“汝新于如来，<a id="a-Jb"></a>获得无量罪！</p>
  <p id="aJc">汝谓呼如来，<a id="a-Jd"></a>受诸苦恼耶？<a id="a-Je"></a>”</p>
  <p id="aJf">时，<a id="a-Jg"></a>魔波旬作是言：<a id="a-Jh"></a>“瞿昙，<a id="a-Ji"></a>更入聚落，<a id="a-Jj"></a>当令得食。<a id="a-Jk"></a>”</p>
  <p id="aJl">尔时，<a id="a-Jm"></a>世尊而说偈言：</p>
  <p id="aJn">“正使无所有，<a id="a-Jo"></a>安乐而自活，</p>
  <p id="aJp">如彼光音天，<a id="a-Jq"></a>常以欣悦食。</p>
  <p id="aJr">正使无所有，<a id="a-Js"></a>安乐而自活，</p>
  <p id="aJt">常以欣悦食，<a id="a-Ju"></a>不依于有身。<a id="a-Jv"></a>”</p>
  <p id="aJw">时，<a id="a-Jx"></a>魔波旬作是念：<a id="a-Jy"></a>“沙门瞿昙已知我心。<a id="a-Jz"></a>”内怀忧慼，<a id="a-K0"></a>即没不现。</p>
  <p id="aK1">如是我闻：<a id="a-K2"></a>一时，<a id="a-K3"></a>佛住波罗柰国仙人住处鹿野苑中。</p>
  <p id="aK4">尔时，<a id="a-K5"></a>世尊告诸比丘：<a id="a-K6"></a>“我已解脱人天绳索，<a id="a-K7"></a>汝等亦复解脱人天绳索。<a id="a-K8"></a>汝等当行人间，<a id="a-K9"></a>多所过度，<a id="a-KA"></a>多所饶益，<a id="a-KB"></a>安乐人天，<a id="a-KC"></a>不须伴行，<a id="a-KD"></a>一一而去。<a id="a-KE"></a>我今亦往郁鞞罗住处人间游行。<a id="a-KF"></a>”</p>
  <p id="aKG">时，<a id="a-KH"></a>魔波旬作是念：<a id="a-KI"></a>“沙门瞿昙住波罗柰仙人住处鹿野苑中，<a id="a-KJ"></a>为诸声闻如是说法：<a id="a-KK"></a>‘我已解脱人天绳索，<a id="a-KL"></a>汝等亦能。<a id="a-KM"></a>汝等各别人间教化，<a id="a-KN"></a>乃至我亦当至郁鞞罗住处人间游行。<a id="a-KO"></a>’我今当往，<a id="a-KP"></a>为作留难。<a id="a-KQ"></a>”即化作年少，<a id="a-KR"></a>住于佛前，<a id="a-KS"></a>而说偈言：</p>
  <p id="aKT">“不脱作脱想，<a id="a-KU"></a>谓呼已解脱，</p>
  <p id="aKV">为大缚所缚，<a id="a-KW"></a>我今终不放！<a id="a-KX"></a>”</p>
  <p id="aKY">尔时，<a id="a-KZ"></a>世尊作是念：<a id="a-Ka"></a>“恶魔波旬欲作娆乱。<a id="a-Kb"></a>”即说偈言：</p>
  <p id="aKc">“我已脱一切，<a id="a-Kd"></a>人天诸绳索，</p>
  <p id="aKe">已知汝波旬，<a id="a-Kf"></a>即自消灭去！<a id="a-Kg"></a>”</p>
  <p id="aKh">时，<a id="a-Ki"></a>魔波旬作是念：<a id="a-Kj"></a>“沙门瞿昙已知我心。<a id="a-Kk"></a>”内怀忧戚，<a id="a-Kl"></a>即没不现。</p>
  <p id="aKm">如是我闻：<a id="a-Kn"></a>一时，<a id="a-Ko"></a>佛住释氏石主释氏聚落。</p>
  <p id="aKp">时，<a id="a-Kq"></a>石主释氏聚落多人疫死。<a id="a-Kr"></a>处处人民，<a id="a-Ks"></a>若男若女，<a id="a-Kt"></a>从四方来受持三归。<a id="a-Ku"></a>其诸病人，<a id="a-Kv"></a>若男若女，<a id="a-Kw"></a>若大若小，<a id="a-Kx"></a>皆因来者自称名字：<a id="a-Ky"></a>“我某甲等，<a id="a-Kz"></a>归佛、<a id="a-L0"></a>归法、<a id="a-L1"></a>归比丘僧。<a id="a-L2"></a>”举村举邑，<a id="a-L3"></a>皆悉如是。<a id="a-L4"></a>尔时，<a id="a-L5"></a>世尊勤为声闻说法。<a id="a-L6"></a>时，<a id="a-L7"></a>诸信心归三宝者，<a id="a-L8"></a>斯则皆生人、<a id="a-L9"></a>天道中。</p>
  <p id="aLA">时，<a id="a-LB"></a>魔波旬作是念：<a id="a-LC"></a>“今沙门瞿昙住于释氏石主释氏聚落，<a id="a-LD"></a>勤为四众说法。<a id="a-LE"></a>我今当往，<a id="a-LF"></a>为作留难。<a id="a-LG"></a>”化作年少，<a id="a-LH"></a>往住佛前，<a id="a-LI"></a>而说偈言：</p>
  <p id="aLJ">“何为勤说法，<a id="a-LK"></a>教化诸人民？</p>
  <p id="aLL">相违不相违，<a id="a-LM"></a>不免于驱驰，</p>
  <p id="aLN">以有系缚故，<a id="a-LO"></a>而为彼说法。<a id="a-LP"></a>”</p>
  <p id="aLQ">尔时，<a id="a-LR"></a>世尊作是念：<a id="a-LS"></a>“恶魔波旬欲作娆乱。<a id="a-LT"></a>”即说偈言：</p>
  <p id="aLU">“汝夜叉当知，<a id="a-LV"></a>众生群集生，</p>
  <p id="aLW">诸有智慧者，<a id="a-LX"></a>孰能不哀愍？</p>
  <p id="aLY">以有哀愍故，<a id="a-LZ"></a>不能不教化，</p>
  <p id="aLa">哀愍诸众生，<a id="a-Lb"></a>法自应如是！<a id="a-Lc"></a>”</p>
  <p id="aLd">恶魔波旬作是念：<a id="a-Le"></a>“沙门瞿昙已知我心。<a id="a-Lf"></a>”内怀忧慼，<a id="a-Lg"></a>即没不现。</p>
  <p id="aLh">如是我闻：<a id="a-Li"></a>一时，<a id="a-Lj"></a>佛住释氏石主释氏聚落。</p>
  <p id="aLk">尔时，<a id="a-Ll"></a>世尊独一静处，<a id="a-Lm"></a>禅思思惟，<a id="a-Ln"></a>作是念：<a id="a-Lo"></a>“颇有作王，<a id="a-Lp"></a>能得不杀，<a id="a-Lq"></a>不教人杀，<a id="a-Lr"></a>一向行法，<a id="a-Ls"></a>不行非法耶？<a id="a-Lt"></a>”</p>
  <p id="aLu">时，<a id="a-Lv"></a>魔波旬作是念：<a id="a-Lw"></a>“今沙门瞿昙住石主释氏聚落，<a id="a-Lx"></a>独一禅思，<a id="a-Ly"></a>作是念：<a id="a-Lz"></a>‘颇有作王，<a id="a-M0"></a>不杀生，<a id="a-M1"></a>不教人杀，<a id="a-M2"></a>一向行法，<a id="a-M3"></a>不行非法耶？<a id="a-M4"></a>’我今当往，<a id="a-M5"></a>为其说法。<a id="a-M6"></a>”化作年少，<a id="a-M7"></a>往住佛前，<a id="a-M8"></a>作是言：<a id="a-M9"></a>“如是，<a id="a-MA"></a>世尊。<a id="a-MB"></a>如是，<a id="a-MC"></a>善逝，<a id="a-MD"></a>可得作王，<a id="a-ME"></a>不杀生，<a id="a-MF"></a>不教人杀，<a id="a-MG"></a>一向行法，<a id="a-MH"></a>不行非法。<a id="a-MI"></a>世尊，<a id="a-MJ"></a>今可作王，<a id="a-MK"></a>善逝，<a id="a-ML"></a>今可作王，<a id="a-MM"></a>必得如意。<a id="a-MN"></a>”</p>
  <p id="aMO">尔时，<a id="a-MP"></a>世尊作是念：<a id="a-MQ"></a>“恶魔波旬欲作娆乱。<a id="a-MR"></a>”而告魔言：<a id="a-MS"></a>“汝魔波旬，<a id="a-MT"></a>何故作是言：<a id="a-MU"></a>‘作王！<a id="a-MV"></a>世尊，<a id="a-MW"></a>作王！<a id="a-MX"></a>善逝，<a id="a-MY"></a>可得如意’？<a id="a-MZ"></a>”</p>
  <p id="aMa">魔白佛言：<a id="a-Mb"></a>“我面从佛闻作是说：<a id="a-Mc"></a>‘若四如意足修习多修习已，<a id="a-Md"></a>欲令雪山王变为真金，<a id="a-Me"></a>即作不异。<a id="a-Mf"></a>’世尊今有四如意足，<a id="a-Mg"></a>修习多修习，<a id="a-Mh"></a>令雪山王变为真金，<a id="a-Mi"></a>如意不异。<a id="a-Mj"></a>是故，<a id="a-Mk"></a>我白世尊：<a id="a-Ml"></a>‘作王！<a id="a-Mm"></a>世尊，<a id="a-Mn"></a>作王！<a id="a-Mo"></a>善逝，<a id="a-Mp"></a>可得如意。<a id="a-Mq"></a>’”</p>
  <p id="aMr">佛告波旬：<a id="a-Ms"></a>“我都无心欲作国王，<a id="a-Mt"></a>云何当作？<a id="a-Mu"></a>我亦无心欲令雪山王变为真金，<a id="a-Mv"></a>何由而变？<a id="a-Mw"></a>”</p>
  <p id="aMx">尔时，<a id="a-My"></a>世尊即说偈言：</p>
  <p id="aMz">“正使有真金，<a id="a-N0"></a>如雪山王者，</p>
  <p id="aN1">一人得此金，<a id="a-N2"></a>亦复不知足，</p>
  <p id="aN3">是故智慧者，<a id="a-N4"></a>金石同一观。<a id="a-N5"></a>”</p>
  <p id="aN6">时，<a id="a-N7"></a>魔波旬作是念：<a id="a-N8"></a>“沙门瞿昙已知我心。<a id="a-N9"></a>”内怀忧慼，<a id="a-NA"></a>即没不现。</p>
  <p id="aNB">如是我闻：<a id="a-NC"></a>一时，<a id="a-ND"></a>佛住释氏石主释氏聚落。<a id="a-NE"></a>时，<a id="a-NF"></a>有众多比丘集供养堂，<a id="a-NG"></a>为作衣事。</p>
  <p id="aNH">时，<a id="a-NI"></a>魔波旬作是念：<a id="a-NJ"></a>“今沙门瞿昙住于释氏石主释氏聚落，<a id="a-NK"></a>众多比丘集供养堂，<a id="a-NL"></a>为作衣故。<a id="a-NM"></a>我今当往，<a id="a-NN"></a>为作留难。<a id="a-NO"></a>”化作少壮婆罗门像，<a id="a-NP"></a>作大萦发，<a id="a-NQ"></a>著兽皮衣，<a id="a-NR"></a>手执曲杖，<a id="a-NS"></a>诣供养堂，<a id="a-NT"></a>于众多比丘前默然而住；<a id="a-NU"></a>须臾，<a id="a-NV"></a>语诸比丘言：<a id="a-NW"></a>“汝等年少出家，<a id="a-NX"></a>肤白发黑，<a id="a-NY"></a>年在盛时，<a id="a-NZ"></a>应受五欲庄严自娱，<a id="a-Na"></a>如何违亲背族，<a id="a-Nb"></a>悲泣别离，<a id="a-Nc"></a>信于非家，<a id="a-Nd"></a>出家学道？<a id="a-Ne"></a>何为舍现世乐，<a id="a-Nf"></a>而求他世非时之乐？<a id="a-Ng"></a>”</p>
  <p id="aNh">诸比丘语婆罗门：<a id="a-Ni"></a>“我不舍现世乐求他世非时之乐，<a id="a-Nj"></a>乃是舍非时乐就现世乐。<a id="a-Nk"></a>”</p>
  <p id="aNl">波旬复问：<a id="a-Nm"></a>“云何舍非时乐就现世乐？<a id="a-Nn"></a>”</p>
  <p id="aNo">比丘答言：<a id="a-Np"></a>“如世尊说，<a id="a-Nq"></a>他世乐少味多苦，<a id="a-Nr"></a>少利多患；<a id="a-Ns"></a>世尊说现世乐者，<a id="a-Nt"></a>离诸炽然，<a id="a-Nu"></a>不待时节，<a id="a-Nv"></a>能自通达，<a id="a-Nw"></a>于此观察，<a id="a-Nx"></a>缘自觉知。<a id="a-Ny"></a>婆罗门，<a id="a-Nz"></a>是名现世乐。<a id="a-O0"></a>”</p>
  <p id="aO1">时，<a id="a-O2"></a>婆罗门三反掉头瘖痖，<a id="a-O3"></a>以杖筑地，<a id="a-O4"></a>即没不现。</p>
  <p id="aO5">时，<a id="a-O6"></a>诸比丘即生恐怖，<a id="a-O7"></a>身毛皆竖：<a id="a-O8"></a>“此是何等婆罗门像，<a id="a-O9"></a>来此作变？<a id="a-OA"></a>”即诣佛所，<a id="a-OB"></a>稽首礼足，<a id="a-OC"></a>退坐一面，<a id="a-OD"></a>白佛言：<a id="a-OE"></a>“世尊，<a id="a-OF"></a>我等众多比丘集供养堂，<a id="a-OG"></a>为作衣故。<a id="a-OH"></a>有一盛壮婆罗门，<a id="a-OI"></a>萦发大髻，<a id="a-OJ"></a>来诣我所，<a id="a-OK"></a>作是言：<a id="a-OL"></a>‘汝等年少出家，<a id="a-OM"></a>……。<a id="a-ON"></a>’如上广说，<a id="a-OO"></a>乃至三反掉头瘖痖，<a id="a-OP"></a>以杖筑地，<a id="a-OQ"></a>即没不现。<a id="a-OR"></a>我等即生恐怖，<a id="a-OS"></a>身毛皆竖。<a id="a-OT"></a>是何婆罗门像，<a id="a-OU"></a>来作此变？<a id="a-OV"></a>”</p>
  <p id="aOW">佛告诸比丘：<a id="a-OX"></a>“此非婆罗门，<a id="a-OY"></a>是魔波旬来至汝所，<a id="a-OZ"></a>欲作娆乱。<a id="a-Oa"></a>”</p>
  <p id="aOb">尔时，<a id="a-Oc"></a>世尊即说偈言：</p>
  <p id="aOd">“凡生诸苦恼，<a id="a-Oe"></a>皆由于爱欲，</p>
  <p id="aOf">知世皆剑刺，<a id="a-Og"></a>何人乐于欲？</p>
  <p id="aOh">觉世间有余，<a id="a-Oi"></a>皆悉为剑刺，</p>
  <p id="aOj">是故黠慧者，<a id="a-Ok"></a>常勤自调伏。</p>
  <p id="aOl">巨积真金聚，<a id="a-Om"></a>犹如雪山王，</p>
  <p id="aOn">一人受用者，<a id="a-Oo"></a>意犹不知足，</p>
  <p id="aOp">是故黠慧者，<a id="a-Oq"></a>当修平等观。<a id="a-Or"></a>”</p>
  <p id="aOs">佛说此经已，<a id="a-Ot"></a>诸比丘闻佛所说，<a id="a-Ou"></a>欢喜奉行。</p>
  <p id="aOv">如是我闻：<a id="a-Ow"></a>一时，<a id="a-Ox"></a>佛住释氏石主释氏聚落。</p>
  <p id="aOy">时，<a id="a-Oz"></a>有尊者善觉，<a id="a-P0"></a>晨朝著衣持钵，<a id="a-P1"></a>入石主释氏聚落乞食；<a id="a-P2"></a>食已，<a id="a-P3"></a>还精舍，<a id="a-P4"></a>举衣钵，<a id="a-P5"></a>洗足已，<a id="a-P6"></a>持尼师坛，<a id="a-P7"></a>置右肩上，<a id="a-P8"></a>入林中，<a id="a-P9"></a>坐一树下，<a id="a-PA"></a>修昼正受，<a id="a-PB"></a>作是念：<a id="a-PC"></a>“我得善利！<a id="a-PD"></a>于正法、<a id="a-PE"></a>律出家学道。<a id="a-PF"></a>我得善利！<a id="a-PG"></a>遭遇大师如来、<a id="a-PH"></a>等正觉。<a id="a-PI"></a>我得善利！<a id="a-PJ"></a>得在梵行、<a id="a-PK"></a>持戒、<a id="a-PL"></a>备德、<a id="a-PM"></a>贤善真实众中。<a id="a-PN"></a>我今当得贤善命终，<a id="a-PO"></a>于当来世亦当贤善。<a id="a-PP"></a>”</p>
  <p id="aPQ">时，<a id="a-PR"></a>魔波旬作是念：<a id="a-PS"></a>“今沙门瞿昙住石主释氏聚落，<a id="a-PT"></a>有声闻弟子名曰善觉，<a id="a-PU"></a>著衣持钵，<a id="a-PV"></a>如上广说，<a id="a-PW"></a>乃至贤善命终，<a id="a-PX"></a>后世亦贤。<a id="a-PY"></a>我今当往，<a id="a-PZ"></a>为作留难。<a id="a-Pa"></a>”化作大身，<a id="a-Pb"></a>盛壮多力，<a id="a-Pc"></a>见者怖畏，<a id="a-Pd"></a>谓其力能翻覆发动大地，<a id="a-Pe"></a>至善觉比丘所。</p>
  <p id="aPf">善觉比丘遥见大身勇盛壮士，<a id="a-Pg"></a>即生恐怖，<a id="a-Ph"></a>从坐起，<a id="a-Pi"></a>诣佛所，<a id="a-Pj"></a>稽首礼足，<a id="a-Pk"></a>退住一面，<a id="a-Pl"></a>白佛言：<a id="a-Pm"></a>“世尊，<a id="a-Pn"></a>我今晨朝著衣持钵，<a id="a-Po"></a>广说如上，<a id="a-Pp"></a>乃至贤善命终，<a id="a-Pq"></a>后世亦贤。<a id="a-Pr"></a>见有大身士夫，<a id="a-Ps"></a>勇壮炽盛，<a id="a-Pt"></a>力能动地，<a id="a-Pu"></a>见生恐怖，<a id="a-Pv"></a>心惊毛竖。<a id="a-Pw"></a>”</p>
  <p id="aPx">佛告善觉：<a id="a-Py"></a>“此非大身士夫，<a id="a-Pz"></a>是魔波旬欲作娆乱。<a id="a-Q0"></a>汝且还去，<a id="a-Q1"></a>依彼树下，<a id="a-Q2"></a>修前三昧，<a id="a-Q3"></a>动作彼魔，<a id="a-Q4"></a>因斯脱苦。<a id="a-Q5"></a>”</p>
  <p id="aQ6">时，<a id="a-Q7"></a>尊者善觉即还本处。<a id="a-Q8"></a>至于晨朝，<a id="a-Q9"></a>著衣持钵，<a id="a-QA"></a>入石主释氏聚落乞食；<a id="a-QB"></a>食已，<a id="a-QC"></a>还精舍，<a id="a-QD"></a>如上广说，<a id="a-QE"></a>乃至贤善命终，<a id="a-QF"></a>后世亦贤。</p>
  <p id="aQG">时，<a id="a-QH"></a>魔波旬复作是念：<a id="a-QI"></a>“此沙门瞿昙住于释氏，<a id="a-QJ"></a>有弟子名曰善觉。<a id="a-QK"></a>”如上广说，<a id="a-QL"></a>乃至贤善命终，<a id="a-QM"></a>后世亦贤。<a id="a-QN"></a>“我今当往，<a id="a-QO"></a>为作留难。<a id="a-QP"></a>”复化作大身，<a id="a-QQ"></a>勇壮炽盛，<a id="a-QR"></a>力能发地，<a id="a-QS"></a>往住其前。<a id="a-QT"></a>善觉比丘复遥见之，<a id="a-QU"></a>即说偈言：</p>
  <p id="aQV">“我正信非家，<a id="a-QW"></a>而出家学道，</p>
  <p id="aQX">于佛无价宝，<a id="a-QY"></a>正念系心住。</p>
  <p id="aQZ">随汝变形色，<a id="a-Qa"></a>我心不倾动，</p>
  <p id="aQb">觉汝为幻化，<a id="a-Qc"></a>便可从此灭！<a id="a-Qd"></a>”</p>
  <p id="aQe">时，<a id="a-Qf"></a>魔波旬作是念：<a id="a-Qg"></a>“是沙门已知我心。<a id="a-Qh"></a>”内怀忧慼，<a id="a-Qi"></a>即没不现。</p>
  <p id="aQj">如是我闻：<a id="a-Qk"></a>一时，<a id="a-Ql"></a>佛住波罗柰国仙人住处鹿野苑中。</p>
  <p id="aQm">尔时，<a id="a-Qn"></a>世尊告诸比丘：<a id="a-Qo"></a>“如来声闻作师子吼，<a id="a-Qp"></a>说言：<a id="a-Qq"></a>‘已知！<a id="a-Qr"></a>已知！<a id="a-Qs"></a>’不知如来声闻于何等法已知、<a id="a-Qt"></a>已知故作师子吼？<a id="a-Qu"></a>谓苦圣谛、<a id="a-Qv"></a>苦集圣谛、<a id="a-Qw"></a>苦灭圣谛、<a id="a-Qx"></a>苦灭道迹圣谛。<a id="a-Qy"></a>”</p>
  <p id="aQz">时，<a id="a-R0"></a>天魔波旬作是念：<a id="a-R1"></a>“沙门瞿昙住波罗柰国仙人住处鹿野苑中，<a id="a-R2"></a>为诸声闻说法，<a id="a-R3"></a>乃至已知四圣谛。<a id="a-R4"></a>我今当往，<a id="a-R5"></a>为作留难。<a id="a-R6"></a>”化作年少，<a id="a-R7"></a>住于佛前，<a id="a-R8"></a>而说偈言：</p>
  <p id="aR9">“何于大众中，<a id="a-RA"></a>无畏师子吼？</p>
  <p id="aRB">谓呼无有敌，<a id="a-RC"></a>望调伏一切。<a id="a-RD"></a>”</p>
  <p id="aRE">尔时，<a id="a-RF"></a>世尊作是念：<a id="a-RG"></a>“恶魔波旬欲作娆乱。<a id="a-RH"></a>”即说偈言：</p>
  <p id="aRI">“如来于一切，<a id="a-RJ"></a>甚深正法律，</p>
  <p id="aRK">方便师子吼，<a id="a-RL"></a>于法无所畏。</p>
  <p id="aRM">若有智慧者，<a id="a-RN"></a>何故自忧怖？<a id="a-RO"></a>”</p>
  <p id="aRP">时，<a id="a-RQ"></a>魔波旬作是念：<a id="a-RR"></a>“沙门瞿昙已知我心。<a id="a-RS"></a>”内怀忧戚，<a id="a-RT"></a>即没不现。</p>
  <p id="aRU">如是我闻：<a id="a-RV"></a>一时，<a id="a-RW"></a>佛住王舍城多众践蹈旷野中，<a id="a-RX"></a>与五百比丘众俱，<a id="a-RY"></a>而为说法，<a id="a-RZ"></a>以五百钵置于中庭。</p>
  <p id="aRa">尔时，<a id="a-Rb"></a>世尊为五百比丘说五受阴生灭之法。<a id="a-Rc"></a>时，<a id="a-Rd"></a>魔波旬作是念：<a id="a-Re"></a>“沙门瞿昙住王舍城多众践蹈旷野中，<a id="a-Rf"></a>与五百比丘俱，<a id="a-Rg"></a>乃至说五受阴是生灭法。<a id="a-Rh"></a>我今当往，<a id="a-Ri"></a>为作留难。<a id="a-Rj"></a>”化作大牛，<a id="a-Rk"></a>往诣佛所，<a id="a-Rl"></a>入彼五百钵间，<a id="a-Rm"></a>诸比丘即驱，<a id="a-Rn"></a>莫令坏钵。</p>
  <p id="aRo">尔时，<a id="a-Rp"></a>世尊告诸比丘：<a id="a-Rq"></a>“此非是牛，<a id="a-Rr"></a>是魔波旬欲作娆乱。<a id="a-Rs"></a>”即说偈言：</p>
  <p id="aRt">“色受想行识，<a id="a-Ru"></a>非我及我所，</p>
  <p id="aRv">若知真实义，<a id="a-Rw"></a>于彼无所著。</p>
  <p id="aRx">心无所著法，<a id="a-Ry"></a>超出色结缚，</p>
  <p id="aRz">了达一切处，<a id="a-S0"></a>不住魔境界！<a id="a-S1"></a>”</p>
  <p id="aS2">佛说此经已，<a id="a-S3"></a>诸比丘闻佛所说，<a id="a-S4"></a>欢喜奉行。</p>
  <p id="aS5">如是我闻：<a id="a-S6"></a>一时，<a id="a-S7"></a>佛住王舍城多众践蹈旷野中，<a id="a-S8"></a>与六百比丘众俱，<a id="a-S9"></a>为诸比丘说六触入处集、<a id="a-SA"></a>六触集、<a id="a-SB"></a>六触灭。</p>
  <p id="aSC">时，<a id="a-SD"></a>魔波旬作是念：<a id="a-SE"></a>“今沙门瞿昙住王舍城多众践蹈旷野，<a id="a-SF"></a>为六百比丘说六触入处是集法、<a id="a-SG"></a>是灭法。<a id="a-SH"></a>我今当往，<a id="a-SI"></a>为作留难。<a id="a-SJ"></a>”化作壮士，<a id="a-SK"></a>大身勇盛，<a id="a-SL"></a>力能动地，<a id="a-SM"></a>来诣佛所。<a id="a-SN"></a>彼诸比丘遥见壮士，<a id="a-SO"></a>身大勇盛，<a id="a-SP"></a>见生怖畏，<a id="a-SQ"></a>身毛皆竖，<a id="a-SR"></a>共相谓言：<a id="a-SS"></a>“彼为何等，<a id="a-ST"></a>形状可畏？<a id="a-SU"></a>”</p>
  <p id="aSV">尔时，<a id="a-SW"></a>世尊告诸比丘：<a id="a-SX"></a>“此是恶魔，<a id="a-SY"></a>欲作娆乱。<a id="a-SZ"></a>”</p>
  <p id="aSa">尔时，<a id="a-Sb"></a>世尊即说偈言：</p>
  <p id="aSc">“色声香味触，<a id="a-Sd"></a>及第六诸法，</p>
  <p id="aSe">爱念适可意，<a id="a-Sf"></a>世间唯有此。</p>
  <p id="aSg">此是最恶贪，<a id="a-Sh"></a>能系著凡夫；</p>
  <p id="aSi">超越斯等者，<a id="a-Sj"></a>是佛圣弟子，</p>
  <p id="aSk">度于魔境界，<a id="a-Sl"></a>如日无云翳。<a id="a-Sm"></a>”</p>
  <p id="aSn">时，<a id="a-So"></a>魔波旬作是念：<a id="a-Sp"></a>“沙门瞿昙已知我心。<a id="a-Sq"></a>”内怀忧慼，<a id="a-Sr"></a>即没不现。</p>
 </body>
</html>