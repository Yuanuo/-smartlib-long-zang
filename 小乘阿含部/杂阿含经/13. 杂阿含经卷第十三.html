<!doctype html>
<html id="z3IBUCOYZ" data-ver="2170">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第十三</h1>
  <p id="a2">如是我闻：<a id="a-3"></a>一时，<a id="a-4"></a>佛住拘留搜调牛聚落。</p>
  <p id="a5">尔时，<a id="a-6"></a>世尊告诸比丘：<a id="a-7"></a>“我今当为汝等说法，<a id="a-8"></a>初、<a id="a-9"></a>中、<a id="a-A"></a>后善，<a id="a-B"></a>善义善味，<a id="a-C"></a>纯一满净，<a id="a-D"></a>梵行清白。<a id="a-E"></a>谛听！<a id="a-F"></a>善思！<a id="a-G"></a>有六六法。<a id="a-H"></a>何等为六六法？<a id="a-I"></a>谓六内入处、<a id="a-J"></a>六外入处、<a id="a-K"></a>六识身、<a id="a-L"></a>六触身、<a id="a-M"></a>六受身、<a id="a-N"></a>六爱身。</p>
  <p id="aO">“何等为六内入处？<a id="a-P"></a>谓眼入处、<a id="a-Q"></a>耳入处、<a id="a-R"></a>鼻入处、<a id="a-S"></a>舌入处、<a id="a-T"></a>身入处、<a id="a-U"></a>意入处。<a id="a-V"></a>何等为六外入处？<a id="a-W"></a>色入处、<a id="a-X"></a>声入处、<a id="a-Y"></a>香入处、<a id="a-Z"></a>味入处、<a id="a-a"></a>触入处、<a id="a-b"></a>法入处。<a id="a-c"></a>云何六识身？<a id="a-d"></a>谓眼识身、<a id="a-e"></a>耳识身、<a id="a-f"></a>鼻识身、<a id="a-g"></a>舌识身、<a id="a-h"></a>身识身、<a id="a-i"></a>意识身。<a id="a-j"></a>云何六触身？<a id="a-k"></a>谓眼触、<a id="a-l"></a>耳触、<a id="a-m"></a>鼻触、<a id="a-n"></a>舌触、<a id="a-o"></a>身触、<a id="a-p"></a>意触。<a id="a-q"></a>云何六受身？<a id="a-r"></a>谓眼触生受、<a id="a-s"></a>耳触生受、<a id="a-t"></a>鼻触生受、<a id="a-u"></a>舌触生受、<a id="a-v"></a>身触生受、<a id="a-w"></a>意触生受。<a id="a-x"></a>云何六爱身？<a id="a-y"></a>谓眼触生爱、<a id="a-z"></a>耳触生爱、<a id="a-10"></a>鼻触生爱、<a id="a-11"></a>舌触生爱、<a id="a-12"></a>身触生爱、<a id="a-13"></a>意触生爱。</p>
  <p id="a14">“若有说言眼是我，<a id="a-15"></a>是则不然。<a id="a-16"></a>所以者何？<a id="a-17"></a>眼生灭故；<a id="a-18"></a>若眼是我者，<a id="a-19"></a>我应受生死，<a id="a-1A"></a>是故说眼是我者，<a id="a-1B"></a>是则不然。<a id="a-1C"></a>如是若色、<a id="a-1D"></a>若眼识、<a id="a-1E"></a>眼触、<a id="a-1F"></a>眼触生受若是我者，<a id="a-1G"></a>是则不然。<a id="a-1H"></a>所以者何？<a id="a-1I"></a>眼触生受是生灭法；<a id="a-1J"></a>若眼触生受是我者，<a id="a-1K"></a>我复应受生死，<a id="a-1L"></a>是故说眼触生受是我者，<a id="a-1M"></a>是则不然，<a id="a-1N"></a>是故眼触生受非我。<a id="a-1O"></a>如是耳、<a id="a-1P"></a>鼻、<a id="a-1Q"></a>舌、<a id="a-1R"></a>身、<a id="a-1S"></a>意触生受非我。<a id="a-1T"></a>所以者何？<a id="a-1U"></a>意触生受是生灭法；<a id="a-1V"></a>若是我者，<a id="a-1W"></a>我复应受生死，<a id="a-1X"></a>是故意触生受是我者，<a id="a-1Y"></a>是则不然，<a id="a-1Z"></a>是故意触生受非我。</p>
  <p id="a1a">“如是，<a id="a-1b"></a>比丘，<a id="a-1c"></a>当如实知眼所作、<a id="a-1d"></a>智所作、<a id="a-1e"></a>寂灭所作，<a id="a-1f"></a>开发神通，<a id="a-1g"></a>正向涅槃。<a id="a-1h"></a>云何如实知见眼所作，<a id="a-1i"></a>乃至正向涅槃？<a id="a-1j"></a>如是比丘，<a id="a-1k"></a>眼非我、<a id="a-1l"></a>若色、<a id="a-1m"></a>眼识、<a id="a-1n"></a>眼触、<a id="a-1o"></a>眼触因缘生受，<a id="a-1p"></a>内觉若苦、<a id="a-1q"></a>若乐、<a id="a-1r"></a>不苦不乐，<a id="a-1s"></a>彼亦观察非我；<a id="a-1t"></a>耳、<a id="a-1u"></a>鼻、<a id="a-1v"></a>舌、<a id="a-1w"></a>身、<a id="a-1x"></a>意亦如是说，<a id="a-1y"></a>是名如实知见眼所作，<a id="a-1z"></a>乃至正向涅槃，<a id="a-20"></a>是名六六法经。<a id="a-21"></a>”</p>
  <p id="a22">佛说此经已，<a id="a-23"></a>诸比丘闻佛所说，<a id="a-24"></a>欢喜奉行。</p>
  <p id="a25">如是我闻：<a id="a-26"></a>一时，<a id="a-27"></a>佛住拘留搜调牛聚落。</p>
  <p id="a28">尔时，<a id="a-29"></a>世尊告诸比丘：<a id="a-2A"></a>“我今当为汝等说法，<a id="a-2B"></a>初、<a id="a-2C"></a>中、<a id="a-2D"></a>后善，<a id="a-2E"></a>善义善味，<a id="a-2F"></a>纯一满净，<a id="a-2G"></a>梵行清白，<a id="a-2H"></a>所谓六分别六入处经。<a id="a-2I"></a>谛听！<a id="a-2J"></a>善思！<a id="a-2K"></a>当为汝说。<a id="a-2L"></a>何等为六分别六入处经？<a id="a-2M"></a>谓于眼入处不如实知见者，<a id="a-2N"></a>色、<a id="a-2O"></a>眼识、<a id="a-2P"></a>眼触、<a id="a-2Q"></a>眼触因缘生受，<a id="a-2R"></a>内觉若苦、<a id="a-2S"></a>若乐、<a id="a-2T"></a>不苦不乐，<a id="a-2U"></a>不如实知见；<a id="a-2V"></a>不如实知见故，<a id="a-2W"></a>于眼染著，<a id="a-2X"></a>若色、<a id="a-2Y"></a>眼识、<a id="a-2Z"></a>眼触、<a id="a-2a"></a>眼触因缘生受，<a id="a-2b"></a>内觉若苦、<a id="a-2c"></a>若乐、<a id="a-2d"></a>不苦不乐，<a id="a-2e"></a>皆生染著。<a id="a-2f"></a>如是耳、<a id="a-2g"></a>鼻、<a id="a-2h"></a>舌、<a id="a-2i"></a>身、<a id="a-2j"></a>意，<a id="a-2k"></a>若法、<a id="a-2l"></a>意识、<a id="a-2m"></a>意触、<a id="a-2n"></a>意触因缘生受，<a id="a-2o"></a>内觉若苦、<a id="a-2p"></a>若乐、<a id="a-2q"></a>不苦不乐，<a id="a-2r"></a>不如实知见，<a id="a-2s"></a>不如实知见故，<a id="a-2t"></a>生染著。<a id="a-2u"></a>如是染著相应、<a id="a-2v"></a>愚暗、<a id="a-2w"></a>顾念、<a id="a-2x"></a>结缚其心，<a id="a-2y"></a>长养五受阴，<a id="a-2z"></a>及当来有爱、<a id="a-30"></a>贪、<a id="a-31"></a>喜悉皆增长，<a id="a-32"></a>身心疲恶，<a id="a-33"></a>身心烧燃，<a id="a-34"></a>身心炽然，<a id="a-35"></a>身心狂乱，<a id="a-36"></a>身生苦觉；<a id="a-37"></a>彼身生苦觉故，<a id="a-38"></a>于未来世生、<a id="a-39"></a>老、<a id="a-3A"></a>病、<a id="a-3B"></a>死、<a id="a-3C"></a>忧、<a id="a-3D"></a>悲、<a id="a-3E"></a>恼苦悉皆增长，<a id="a-3F"></a>是名纯一大苦阴聚集。</p>
  <p id="a3G">“诸比丘，<a id="a-3H"></a>若于眼如实知见，<a id="a-3I"></a>若色、<a id="a-3J"></a>眼识、<a id="a-3K"></a>眼触、<a id="a-3L"></a>眼触因缘生受，<a id="a-3M"></a>内觉若苦、<a id="a-3N"></a>若乐、<a id="a-3O"></a>不苦不乐，<a id="a-3P"></a>如实知见；<a id="a-3Q"></a>见已于眼不染著，<a id="a-3R"></a>若色、<a id="a-3S"></a>眼识、<a id="a-3T"></a>眼触、<a id="a-3U"></a>眼触因缘生受，<a id="a-3V"></a>内觉若苦、<a id="a-3W"></a>若乐、<a id="a-3X"></a>不苦不乐，<a id="a-3Y"></a>不染著。<a id="a-3Z"></a>如是耳、<a id="a-3a"></a>鼻、<a id="a-3b"></a>舌、<a id="a-3c"></a>身、<a id="a-3d"></a>意法如实知见，<a id="a-3e"></a>若法、<a id="a-3f"></a>意识、<a id="a-3g"></a>意触、<a id="a-3h"></a>意触因缘生受，<a id="a-3i"></a>内觉若苦、<a id="a-3j"></a>若乐、<a id="a-3k"></a>不苦不乐，<a id="a-3l"></a>如实知见；<a id="a-3m"></a>如实知见故，<a id="a-3n"></a>于意不染著。<a id="a-3o"></a>若法、<a id="a-3p"></a>意识、<a id="a-3q"></a>意触、<a id="a-3r"></a>意触因缘生受，<a id="a-3s"></a>内觉若苦、<a id="a-3t"></a>若乐、<a id="a-3u"></a>不苦不乐，<a id="a-3v"></a>不染；<a id="a-3w"></a>不染著故，<a id="a-3x"></a>不相杂、<a id="a-3y"></a>不愚暗、<a id="a-3z"></a>不顾念、<a id="a-40"></a>不系缚，<a id="a-41"></a>损减五受阴，<a id="a-42"></a>当来有爱、<a id="a-43"></a>贪、<a id="a-44"></a>喜，<a id="a-45"></a>彼彼染著悉皆消灭，<a id="a-46"></a>身不疲苦，<a id="a-47"></a>心不疲苦，<a id="a-48"></a>身不烧，<a id="a-49"></a>心不烧，<a id="a-4A"></a>身不炽然，<a id="a-4B"></a>心不炽然，<a id="a-4C"></a>身觉乐，<a id="a-4D"></a>心觉乐；<a id="a-4E"></a>身心觉乐故，<a id="a-4F"></a>于未来世生、<a id="a-4G"></a>老、<a id="a-4H"></a>病、<a id="a-4I"></a>死、<a id="a-4J"></a>忧、<a id="a-4K"></a>悲、<a id="a-4L"></a>恼苦悉皆消灭，<a id="a-4M"></a>如是纯大苦聚阴灭。</p>
  <p id="a4N">“作如是知，<a id="a-4O"></a>如是见者，<a id="a-4P"></a>名为正见修习满足，<a id="a-4Q"></a>正志、<a id="a-4R"></a>正方便、<a id="a-4S"></a>正念、<a id="a-4T"></a>正定，<a id="a-4U"></a>前说正语、<a id="a-4V"></a>正业、<a id="a-4W"></a>正命清净修习满足，<a id="a-4X"></a>是名修习八圣道清净满足，<a id="a-4Y"></a>八圣道修习满足已，<a id="a-4Z"></a>四念处修习满足，<a id="a-4a"></a>四正勤、<a id="a-4b"></a>四如意足、<a id="a-4c"></a>五根、<a id="a-4d"></a>五力、<a id="a-4e"></a>七觉分修习满足。<a id="a-4f"></a>若法应知、<a id="a-4g"></a>应了者，<a id="a-4h"></a>悉知、<a id="a-4i"></a>悉了；<a id="a-4j"></a>若法应知、<a id="a-4k"></a>应断者，<a id="a-4l"></a>悉知、<a id="a-4m"></a>悉断；<a id="a-4n"></a>若法应知、<a id="a-4o"></a>应作证者，<a id="a-4p"></a>悉皆作证；<a id="a-4q"></a>若法应知应修习者，<a id="a-4r"></a>悉已修习。<a id="a-4s"></a>何等法应知、<a id="a-4t"></a>应了，<a id="a-4u"></a>悉知、<a id="a-4v"></a>悉了？<a id="a-4w"></a>所谓名色。<a id="a-4x"></a>何等法应知、<a id="a-4y"></a>应断？<a id="a-4z"></a>所谓无明及有爱。<a id="a-50"></a>何等法应知、<a id="a-51"></a>应证？<a id="a-52"></a>所谓明、<a id="a-53"></a>解脱，<a id="a-54"></a>何等法应知、<a id="a-55"></a>应修？<a id="a-56"></a>所谓正观。<a id="a-57"></a>若比丘于此法应知、<a id="a-58"></a>应了，<a id="a-59"></a>悉知悉了；<a id="a-5A"></a>若法应知、<a id="a-5B"></a>应断者，<a id="a-5C"></a>悉知、<a id="a-5D"></a>悉断；<a id="a-5E"></a>若法应知、<a id="a-5F"></a>应作证者，<a id="a-5G"></a>悉知、<a id="a-5H"></a>悉证；<a id="a-5I"></a>若法应知、<a id="a-5J"></a>应修者，<a id="a-5K"></a>悉知、<a id="a-5L"></a>悉修，<a id="a-5M"></a>是名比丘断爱结缚，<a id="a-5N"></a>正无间等，<a id="a-5O"></a>究竟苦边。<a id="a-5P"></a>诸比丘，<a id="a-5Q"></a>是名六分别六入处经。<a id="a-5R"></a>”</p>
  <p id="a5S">佛说此经已，<a id="a-5T"></a>诸比丘闻佛所说，<a id="a-5U"></a>欢喜奉行。</p>
  <p id="a5V">如是我闻：<a id="a-5W"></a>一时，<a id="a-5X"></a>佛住舍卫国祇树给孤独园。</p>
  <p id="a5Y">时，<a id="a-5Z"></a>有异比丘独一静处，<a id="a-5a"></a>专精思惟，<a id="a-5b"></a>作是念：<a id="a-5c"></a>“比丘云何知、<a id="a-5d"></a>云何见而得见法？<a id="a-5e"></a>”作是思惟已，<a id="a-5f"></a>从禅起，<a id="a-5g"></a>往诣佛所，<a id="a-5h"></a>稽首礼足，<a id="a-5i"></a>退坐一面，<a id="a-5j"></a>白佛言：<a id="a-5k"></a>“世尊，<a id="a-5l"></a>我独一静处，<a id="a-5m"></a>专精思惟，<a id="a-5n"></a>作是念：<a id="a-5o"></a>‘比丘云何知、<a id="a-5p"></a>云何见而得见法？<a id="a-5q"></a>’”</p>
  <p id="a5r">尔时，<a id="a-5s"></a>世尊告彼比丘：<a id="a-5t"></a>“谛听！<a id="a-5u"></a>善思！<a id="a-5v"></a>当为汝说。<a id="a-5w"></a>有二法，<a id="a-5x"></a>何等为二？<a id="a-5y"></a>眼、<a id="a-5z"></a>色为二。<a id="a-60"></a>如是广说，<a id="a-61"></a>乃至非其境界故。<a id="a-62"></a>所以者何？<a id="a-63"></a>眼、<a id="a-64"></a>色缘生眼识，<a id="a-65"></a>三事和合触，<a id="a-66"></a>触俱生受、<a id="a-67"></a>想、<a id="a-68"></a>思，<a id="a-69"></a>此四无色阴、<a id="a-6A"></a>眼、<a id="a-6B"></a>色，<a id="a-6C"></a>此等法名为人。<a id="a-6D"></a>于斯等法作人想、<a id="a-6E"></a>众生、<a id="a-6F"></a>那罗、<a id="a-6G"></a>摩[少/兔]阇、<a id="a-6H"></a>摩那婆、<a id="a-6I"></a>士夫、<a id="a-6J"></a>福伽罗、<a id="a-6K"></a>耆婆、<a id="a-6L"></a>禅头。</p>
  <p id="a6M">“又如是说：<a id="a-6N"></a>‘我眼见色，<a id="a-6O"></a>我耳闻声，<a id="a-6P"></a>我鼻嗅香，<a id="a-6Q"></a>我舌尝味，<a id="a-6R"></a>我身觉触，<a id="a-6S"></a>我意识法。<a id="a-6T"></a>’彼施设又如是言说：<a id="a-6U"></a>‘是尊者如是名，<a id="a-6V"></a>如是生，<a id="a-6W"></a>如是姓，<a id="a-6X"></a>如是食，<a id="a-6Y"></a>如是受苦乐，<a id="a-6Z"></a>如是长寿，<a id="a-6a"></a>如是久住，<a id="a-6b"></a>如是寿分齐。<a id="a-6c"></a>’比丘，<a id="a-6d"></a>是则为想，<a id="a-6e"></a>是则为志，<a id="a-6f"></a>是则言说，<a id="a-6g"></a>此诸法皆悉无常、<a id="a-6h"></a>有为、<a id="a-6i"></a>思愿缘生；<a id="a-6j"></a>若无常、<a id="a-6k"></a>有为、<a id="a-6l"></a>思愿缘生者，<a id="a-6m"></a>彼则是苦。<a id="a-6n"></a>又复彼苦生，<a id="a-6o"></a>亦苦住，<a id="a-6p"></a>亦苦灭，<a id="a-6q"></a>亦苦数数出生，<a id="a-6r"></a>一切皆苦。<a id="a-6s"></a>若复彼苦无余断，<a id="a-6t"></a>吐尽、<a id="a-6u"></a>离欲、<a id="a-6v"></a>灭、<a id="a-6w"></a>息没，<a id="a-6x"></a>余苦更不相续，<a id="a-6y"></a>不出生，<a id="a-6z"></a>是则寂灭，<a id="a-70"></a>是则胜妙。<a id="a-71"></a>所谓舍一切有余、<a id="a-72"></a>一切爱尽、<a id="a-73"></a>无欲、<a id="a-74"></a>灭尽、<a id="a-75"></a>涅槃，<a id="a-76"></a>耳、<a id="a-77"></a>鼻、<a id="a-78"></a>舌、<a id="a-79"></a>身触缘生身识，<a id="a-7A"></a>三事和合触，<a id="a-7B"></a>触俱生受、<a id="a-7C"></a>想、<a id="a-7D"></a>思，<a id="a-7E"></a>此四是无色阴，<a id="a-7F"></a>身根是色阴，<a id="a-7G"></a>此名为人，<a id="a-7H"></a>如上说，<a id="a-7I"></a>乃至灭尽、<a id="a-7J"></a>涅槃。<a id="a-7K"></a>缘意、<a id="a-7L"></a>法生意识，<a id="a-7M"></a>三事和合触，<a id="a-7N"></a>触俱生受、<a id="a-7O"></a>想、<a id="a-7P"></a>思，<a id="a-7Q"></a>此四无色阴、<a id="a-7R"></a>四大士夫所依，<a id="a-7S"></a>此等法名为人。<a id="a-7T"></a>如上广说，<a id="a-7U"></a>乃至灭尽、<a id="a-7V"></a>涅槃。<a id="a-7W"></a>若有于此诸法，<a id="a-7X"></a>心随入，<a id="a-7Y"></a>住解脱不退转，<a id="a-7Z"></a>于彼所起系著，<a id="a-7a"></a>无有我。<a id="a-7b"></a>比丘，<a id="a-7c"></a>如是知、<a id="a-7d"></a>如是见，<a id="a-7e"></a>则为见法。<a id="a-7f"></a>”</p>
  <p id="a7g">佛说此经已，<a id="a-7h"></a>诸比丘闻佛所说，<a id="a-7i"></a>欢喜奉行。</p>
  <p id="a7j">如是我闻：<a id="a-7k"></a>一时，<a id="a-7l"></a>佛住舍卫国祇树给孤独园。</p>
  <p id="a7m">时，<a id="a-7n"></a>有异比丘独一静处，<a id="a-7o"></a>专精思惟，<a id="a-7p"></a>作是念：<a id="a-7q"></a>“云何知、<a id="a-7r"></a>云何见，<a id="a-7s"></a>名为见法？<a id="a-7t"></a>”思惟已，<a id="a-7u"></a>从禅起，<a id="a-7v"></a>往诣佛所，<a id="a-7w"></a>稽首礼足，<a id="a-7x"></a>退坐一面，<a id="a-7y"></a>白佛言：<a id="a-7z"></a>“世尊，<a id="a-80"></a>我独一静处，<a id="a-81"></a>专精思惟，<a id="a-82"></a>作是念：<a id="a-83"></a>‘比丘云何知、<a id="a-84"></a>云何见，<a id="a-85"></a>名为见法？<a id="a-86"></a>’今问世尊，<a id="a-87"></a>惟愿解说！<a id="a-88"></a>”</p>
  <p id="a89">佛告比丘：<a id="a-8A"></a>“谛听！<a id="a-8B"></a>善思！<a id="a-8C"></a>当为汝说，<a id="a-8D"></a>有二法，<a id="a-8E"></a>眼、<a id="a-8F"></a>色，<a id="a-8G"></a>缘生眼识，<a id="a-8H"></a>如上广说。<a id="a-8I"></a>尊者，<a id="a-8J"></a>如所说偈：</p>
  <p id="a8K">“眼色二种缘，<a id="a-8L"></a>生于心心法，</p>
  <p id="a8M">识触及俱生，<a id="a-8N"></a>受想等有因。</p>
  <p id="a8O">非我非我所，<a id="a-8P"></a>亦非福伽罗，</p>
  <p id="a8Q">亦非摩[少/兔]阇，<a id="a-8R"></a>亦非摩那婆，</p>
  <p id="a8S">是则为生灭，<a id="a-8T"></a>苦阴变易法。</p>
  <p id="a8U">于斯等作想，<a id="a-8V"></a>施设于众生，</p>
  <p id="a8W">那罗、<a id="a-8X"></a>摩[少/兔]阇，<a id="a-8Y"></a>及与摩那婆，</p>
  <p id="a8Z">亦余众多想，<a id="a-8a"></a>皆因苦阴生。</p>
  <p id="a8b">诸业爱无明，<a id="a-8c"></a>因积他世阴，</p>
  <p id="a8d">余沙门异道，<a id="a-8e"></a>异说二法者，</p>
  <p id="a8f">彼但有言说，<a id="a-8g"></a>闻已增痴惑。</p>
  <p id="a8h">贪爱息无余，<a id="a-8i"></a>无明没永灭，</p>
  <p id="a8j">爱尽众苦息，<a id="a-8k"></a>无上佛明说。<a id="a-8l"></a>”</p>
  <p id="a8m">佛说此经已，<a id="a-8n"></a>诸比丘闻佛所说，<a id="a-8o"></a>欢喜奉行。</p>
  <p id="a8p">如是我闻：<a id="a-8q"></a>一时，<a id="a-8r"></a>佛住舍卫国祇树给孤独园。</p>
  <p id="a8s">尔时，<a id="a-8t"></a>世尊告诸比丘：<a id="a-8u"></a>“诸天、<a id="a-8v"></a>世人于色染著爱乐住，<a id="a-8w"></a>彼色若无常、<a id="a-8x"></a>变易、<a id="a-8y"></a>灭尽，<a id="a-8z"></a>彼诸天、<a id="a-90"></a>人则生大苦；<a id="a-91"></a>于声、<a id="a-92"></a>香、<a id="a-93"></a>味、<a id="a-94"></a>触、<a id="a-95"></a>法染著爱乐住，<a id="a-96"></a>彼法变易、<a id="a-97"></a>无常、<a id="a-98"></a>灭尽，<a id="a-99"></a>彼诸天、<a id="a-9A"></a>人得大苦住。</p>
  <p id="a9B">“如来于色、<a id="a-9C"></a>色集、<a id="a-9D"></a>色灭、<a id="a-9E"></a>色味、<a id="a-9F"></a>色患、<a id="a-9G"></a>色离如实知，<a id="a-9H"></a>如实知已，<a id="a-9I"></a>于色不复染著爱乐住，<a id="a-9J"></a>彼色变易、<a id="a-9K"></a>无常、<a id="a-9L"></a>灭尽，<a id="a-9M"></a>则生乐住；<a id="a-9N"></a>于声、<a id="a-9O"></a>香、<a id="a-9P"></a>味、<a id="a-9Q"></a>触、<a id="a-9R"></a>法，<a id="a-9S"></a>集、<a id="a-9T"></a>灭、<a id="a-9U"></a>味、<a id="a-9V"></a>患、<a id="a-9W"></a>离如实知，<a id="a-9X"></a>如实知已，<a id="a-9Y"></a>不复染著爱乐住，<a id="a-9Z"></a>彼色变易、<a id="a-9a"></a>无常、<a id="a-9b"></a>灭尽，<a id="a-9c"></a>则生乐住。<a id="a-9d"></a>所以者何？<a id="a-9e"></a>眼、<a id="a-9f"></a>色缘生眼识，<a id="a-9g"></a>三事和合触，<a id="a-9h"></a>触缘受，<a id="a-9i"></a>若苦、<a id="a-9j"></a>若乐、<a id="a-9k"></a>不苦不乐，<a id="a-9l"></a>此三受集，<a id="a-9m"></a>此受灭、<a id="a-9n"></a>此受味、<a id="a-9o"></a>此受患、<a id="a-9p"></a>此受离如实知，<a id="a-9q"></a>于彼色因缘生阨碍，<a id="a-9r"></a>阨碍尽已，<a id="a-9s"></a>名无上安隐涅槃；<a id="a-9t"></a>耳、<a id="a-9u"></a>鼻、<a id="a-9v"></a>舌、<a id="a-9w"></a>身、<a id="a-9x"></a>意法缘生意识，<a id="a-9y"></a>三事和合触，<a id="a-9z"></a>触缘受，<a id="a-A0"></a>若苦、<a id="a-A1"></a>若乐、<a id="a-A2"></a>不苦不乐，<a id="a-A3"></a>彼受集、<a id="a-A4"></a>受灭、<a id="a-A5"></a>受味、<a id="a-A6"></a>受患、<a id="a-A7"></a>受离如实知，<a id="a-A8"></a>如实知已，<a id="a-A9"></a>彼法因缘生阨碍，<a id="a-AA"></a>阨碍尽已，<a id="a-AB"></a>名无上安隐涅槃。<a id="a-AC"></a>”</p>
  <p id="aAD">尔时，<a id="a-AE"></a>世尊而说偈言：</p>
  <p id="aAF">“于色声香味，<a id="a-AG"></a>触法六境界，</p>
  <p id="aAH">一向生喜悦，<a id="a-AI"></a>爱染深乐著。</p>
  <p id="aAJ">诸天及世人，<a id="a-AK"></a>唯以此为乐，</p>
  <p id="aAL">变易灭尽时，<a id="a-AM"></a>彼则生大苦。</p>
  <p id="aAN">唯有诸贤圣，<a id="a-AO"></a>见其灭为乐，</p>
  <p id="aAP">世间之所乐，<a id="a-AQ"></a>观察悉为怨。</p>
  <p id="aAR">贤圣见苦者，<a id="a-AS"></a>世间以为乐，</p>
  <p id="aAT">世间之所苦，<a id="a-AU"></a>于圣则为乐。</p>
  <p id="aAV">甚深难解法，<a id="a-AW"></a>世间痴惑生，</p>
  <p id="aAX">大暗所昏没，<a id="a-AY"></a>盲冥无所见。</p>
  <p id="aAZ">唯有智慧者，<a id="a-Aa"></a>发朦开大明，</p>
  <p id="aAb">如是甚深句，<a id="a-Ac"></a>非圣孰能知？</p>
  <p id="aAd">不还受身者，<a id="a-Ae"></a>深达谛明了。<a id="a-Af"></a>”</p>
  <p id="aAg">佛说此经已，<a id="a-Ah"></a>诸比丘闻佛所说，<a id="a-Ai"></a>欢喜奉行。</p>
  <p id="aAj">如是我闻：<a id="a-Ak"></a>一时，<a id="a-Al"></a>佛住瞻婆国揭伽池侧。</p>
  <p id="aAm">尔时，<a id="a-An"></a>尊者鹿纽来诣佛所，<a id="a-Ao"></a>稽首礼足，<a id="a-Ap"></a>退坐一面，<a id="a-Aq"></a>白佛言：<a id="a-Ar"></a>“世尊，<a id="a-As"></a>如世尊说，<a id="a-At"></a>有第二住，<a id="a-Au"></a>有一一住。<a id="a-Av"></a>彼云何第二住？<a id="a-Aw"></a>云何一一住？<a id="a-Ax"></a>”</p>
  <p id="aAy">佛告鹿纽：<a id="a-Az"></a>“善哉！<a id="a-B0"></a>善哉！<a id="a-B1"></a>鹿纽，<a id="a-B2"></a>能问如来如是之义。<a id="a-B3"></a>”</p>
  <p id="aB4">佛告鹿纽：<a id="a-B5"></a>“若眼识色可爱、<a id="a-B6"></a>乐、<a id="a-B7"></a>念、<a id="a-B8"></a>可意——长养于欲；<a id="a-B9"></a>彼比丘见已，<a id="a-BA"></a>喜乐、<a id="a-BB"></a>赞叹、<a id="a-BC"></a>系著住，<a id="a-BD"></a>爱乐、<a id="a-BE"></a>赞叹、<a id="a-BF"></a>系著住已，<a id="a-BG"></a>心转欢喜，<a id="a-BH"></a>欢喜已深乐，<a id="a-BI"></a>深乐已贪爱，<a id="a-BJ"></a>贪爱已阨碍。<a id="a-BK"></a>欢喜、<a id="a-BL"></a>深乐、<a id="a-BM"></a>贪爱、<a id="a-BN"></a>阨碍者，<a id="a-BO"></a>是名第二住。<a id="a-BP"></a>耳、<a id="a-BQ"></a>鼻、<a id="a-BR"></a>舌、<a id="a-BS"></a>身、<a id="a-BT"></a>意亦如是说。<a id="a-BU"></a>鹿纽，<a id="a-BV"></a>有如是像类比丘，<a id="a-BW"></a>正使空闲独处，<a id="a-BX"></a>犹名第二住。<a id="a-BY"></a>所以者何？<a id="a-BZ"></a>爱喜不断不灭故。<a id="a-Ba"></a>爱欲不断、<a id="a-Bb"></a>不知者，<a id="a-Bc"></a>诸佛如来说第二住。</p>
  <p id="aBd">“若有比丘，<a id="a-Be"></a>于可爱、<a id="a-Bf"></a>乐、<a id="a-Bg"></a>念、<a id="a-Bh"></a>可意——长养于欲色；<a id="a-Bi"></a>彼比丘见已不喜乐、<a id="a-Bj"></a>不赞叹、<a id="a-Bk"></a>不系著住，<a id="a-Bl"></a>不喜乐、<a id="a-Bm"></a>不赞叹、<a id="a-Bn"></a>不系著住已，<a id="a-Bo"></a>不欢喜，<a id="a-Bp"></a>不欢喜故不深乐，<a id="a-Bq"></a>不深乐故不贪爱，<a id="a-Br"></a>不贪爱故不阨碍。<a id="a-Bs"></a>不欢喜、<a id="a-Bt"></a>深乐、<a id="a-Bu"></a>贪爱、<a id="a-Bv"></a>阨碍者，<a id="a-Bw"></a>是名为一一住。<a id="a-Bx"></a>耳、<a id="a-By"></a>鼻、<a id="a-Bz"></a>舌、<a id="a-C0"></a>身、<a id="a-C1"></a>意亦如是说，<a id="a-C2"></a>鹿纽，<a id="a-C3"></a>如是像类比丘，<a id="a-C4"></a>正使处于高楼重阁，<a id="a-C5"></a>犹是一一住者。<a id="a-C6"></a>所以者何？<a id="a-C7"></a>贪爱已尽、<a id="a-C8"></a>已知故。<a id="a-C9"></a>贪爱已尽，<a id="a-CA"></a>已知者，<a id="a-CB"></a>诸佛如来说名一一住。<a id="a-CC"></a>”</p>
  <p id="aCD">尔时，<a id="a-CE"></a>尊者鹿纽闻佛所说，<a id="a-CF"></a>欢喜随喜，<a id="a-CG"></a>作礼而去。</p>
  <p id="aCH">如是我闻：<a id="a-CI"></a>一时，<a id="a-CJ"></a>佛住瞻婆国揭伽池侧。</p>
  <p id="aCK">尔时，<a id="a-CL"></a>尊者鹿纽来诣佛所，<a id="a-CM"></a>稽首礼足，<a id="a-CN"></a>退坐一面，<a id="a-CO"></a>白佛言：<a id="a-CP"></a>“善哉！<a id="a-CQ"></a>世尊，<a id="a-CR"></a>为我说法。<a id="a-CS"></a>我闻法已，<a id="a-CT"></a>当独一静处，<a id="a-CU"></a>专精思惟，<a id="a-CV"></a>不放逸住，<a id="a-CW"></a>乃至自知不受后有。<a id="a-CX"></a>”</p>
  <p id="aCY">佛告鹿纽：<a id="a-CZ"></a>“善哉！<a id="a-Ca"></a>善哉！<a id="a-Cb"></a>鹿纽，<a id="a-Cc"></a>能问如来如是之义。<a id="a-Cd"></a>谛听！<a id="a-Ce"></a>善思！<a id="a-Cf"></a>当为汝说。<a id="a-Cg"></a>”</p>
  <p id="aCh">佛告鹿纽：<a id="a-Ci"></a>“若眼见可爱、<a id="a-Cj"></a>乐、<a id="a-Ck"></a>可意、<a id="a-Cl"></a>可念——长养于欲之色；<a id="a-Cm"></a>见已，<a id="a-Cn"></a>彼说赞叹、<a id="a-Co"></a>系著、<a id="a-Cp"></a>欣悦，<a id="a-Cq"></a>赞叹、<a id="a-Cr"></a>系著已，<a id="a-Cs"></a>则欢喜集，<a id="a-Ct"></a>欢喜集已则苦集。<a id="a-Cu"></a>耳、<a id="a-Cv"></a>鼻、<a id="a-Cw"></a>舌、<a id="a-Cx"></a>身、<a id="a-Cy"></a>意亦如是说。<a id="a-Cz"></a>鹿纽，<a id="a-D0"></a>若有比丘，<a id="a-D1"></a>眼见可爱、<a id="a-D2"></a>乐、<a id="a-D3"></a>可念、<a id="a-D4"></a>可意——长养于欲之色；<a id="a-D5"></a>见已不欣悦、<a id="a-D6"></a>不赞叹、<a id="a-D7"></a>不系著，<a id="a-D8"></a>不欣悦、<a id="a-D9"></a>不赞叹、<a id="a-DA"></a>不系著故，<a id="a-DB"></a>不欢喜集，<a id="a-DC"></a>不欢喜集故则苦灭。<a id="a-DD"></a>耳、<a id="a-DE"></a>鼻、<a id="a-DF"></a>舌、<a id="a-DG"></a>身、<a id="a-DH"></a>意法亦如是说。<a id="a-DI"></a>”</p>
  <p id="aDJ">尔时，<a id="a-DK"></a>尊者鹿纽闻佛所说，<a id="a-DL"></a>欢喜随喜，<a id="a-DM"></a>作礼而去。</p>
  <p id="aDN">尔时，<a id="a-DO"></a>尊者鹿纽闻佛说法教诫已，<a id="a-DP"></a>独一静处，<a id="a-DQ"></a>专精思惟，<a id="a-DR"></a>不放逸住，<a id="a-DS"></a>乃至得阿罗汉，<a id="a-DT"></a>心善解脱。</p>
  <p id="aDU">如是我闻：<a id="a-DV"></a>一时，<a id="a-DW"></a>佛住舍卫国祇树给孤独园。</p>
  <p id="aDX">尔时，<a id="a-DY"></a>尊者富楼那来诣佛所，<a id="a-DZ"></a>稽首礼足，<a id="a-Da"></a>退住一面，<a id="a-Db"></a>白佛言：<a id="a-Dc"></a>“善哉！<a id="a-Dd"></a>世尊，<a id="a-De"></a>为我说法。<a id="a-Df"></a>我坐独一静处，<a id="a-Dg"></a>专精思惟，<a id="a-Dh"></a>不放逸住，<a id="a-Di"></a>乃至自知不受后有。<a id="a-Dj"></a>”</p>
  <p id="aDk">佛告富楼那：<a id="a-Dl"></a>“善哉！<a id="a-Dm"></a>善哉！<a id="a-Dn"></a>能问如来如是之义。<a id="a-Do"></a>谛听！<a id="a-Dp"></a>善思！<a id="a-Dq"></a>当为汝说。<a id="a-Dr"></a>若有比丘，<a id="a-Ds"></a>眼见可爱、<a id="a-Dt"></a>可乐、<a id="a-Du"></a>可念、<a id="a-Dv"></a>可意——长养欲之色；<a id="a-Dw"></a>见已欣悦、<a id="a-Dx"></a>赞叹、<a id="a-Dy"></a>系著，<a id="a-Dz"></a>欣悦、<a id="a-E0"></a>赞叹、<a id="a-E1"></a>系著已欢喜，<a id="a-E2"></a>欢喜已乐著，<a id="a-E3"></a>乐著已贪爱，<a id="a-E4"></a>贪爱已阨碍。<a id="a-E5"></a>欢喜、<a id="a-E6"></a>乐著、<a id="a-E7"></a>贪爱、<a id="a-E8"></a>阨碍故，<a id="a-E9"></a>去涅槃远。<a id="a-EA"></a>耳、<a id="a-EB"></a>鼻、<a id="a-EC"></a>舌、<a id="a-ED"></a>身、<a id="a-EE"></a>意亦如是说。</p>
  <p id="aEF">“富楼那，<a id="a-EG"></a>若比丘眼见可爱、<a id="a-EH"></a>乐、<a id="a-EI"></a>可念、<a id="a-EJ"></a>可意长养欲之色；<a id="a-EK"></a>见已不欣悦、<a id="a-EL"></a>不赞叹、<a id="a-EM"></a>不系著，<a id="a-EN"></a>不欣悦、<a id="a-EO"></a>不赞叹、<a id="a-EP"></a>不系著故不欢喜，<a id="a-EQ"></a>不欢喜故不深乐，<a id="a-ER"></a>不深乐故不贪爱，<a id="a-ES"></a>不贪爱故不阨碍。<a id="a-ET"></a>不欢喜、<a id="a-EU"></a>不深乐、<a id="a-EV"></a>不贪爱、<a id="a-EW"></a>不阨碍故，<a id="a-EX"></a>渐近涅槃。<a id="a-EY"></a>耳、<a id="a-EZ"></a>鼻、<a id="a-Ea"></a>舌、<a id="a-Eb"></a>身、<a id="a-Ec"></a>意亦如是说。<a id="a-Ed"></a>”</p>
  <p id="aEe">佛告富楼那：<a id="a-Ef"></a>“我已略说法教，<a id="a-Eg"></a>汝欲何所住？<a id="a-Eh"></a>”</p>
  <p id="aEi">富楼那白佛言：<a id="a-Ej"></a>“世尊，<a id="a-Ek"></a>我已蒙世尊略说教诫，<a id="a-El"></a>我欲于西方输卢那人间游行。<a id="a-Em"></a>”</p>
  <p id="aEn">佛告富楼那：<a id="a-Eo"></a>“西方输卢那人凶恶、<a id="a-Ep"></a>轻躁、<a id="a-Eq"></a>弊暴、<a id="a-Er"></a>好骂。<a id="a-Es"></a>富楼那，<a id="a-Et"></a>汝若闻彼凶恶、<a id="a-Eu"></a>轻躁、<a id="a-Ev"></a>弊暴、<a id="a-Ew"></a>好骂、<a id="a-Ex"></a>毁辱者，<a id="a-Ey"></a>当如之何？<a id="a-Ez"></a>”</p>
  <p id="aF0">富楼那白佛言：<a id="a-F1"></a>“世尊，<a id="a-F2"></a>若彼西方输卢那国人，<a id="a-F3"></a>面前凶恶、<a id="a-F4"></a>诃骂、<a id="a-F5"></a>毁辱者，<a id="a-F6"></a>我作是念：<a id="a-F7"></a>‘彼西方输卢那人贤善智慧，<a id="a-F8"></a>虽于我前凶恶、<a id="a-F9"></a>弊暴、<a id="a-FA"></a>好骂、<a id="a-FB"></a>毁辱我，<a id="a-FC"></a>犹尚不以手、<a id="a-FD"></a>石而见打掷。<a id="a-FE"></a>’”</p>
  <p id="aFF">佛告富楼那：<a id="a-FG"></a>“彼西方输卢那人但凶恶、<a id="a-FH"></a>轻躁、<a id="a-FI"></a>弊暴、<a id="a-FJ"></a>骂辱，<a id="a-FK"></a>于汝则可脱，<a id="a-FL"></a>复当以手、<a id="a-FM"></a>石打掷者，<a id="a-FN"></a>当如之何？<a id="a-FO"></a>”</p>
  <p id="aFP">富楼那白佛言：<a id="a-FQ"></a>“世尊，<a id="a-FR"></a>西方输卢那人脱以手、<a id="a-FS"></a>石加于我者，<a id="a-FT"></a>我当念言：<a id="a-FU"></a>‘输卢那人贤善智慧，<a id="a-FV"></a>虽以手、<a id="a-FW"></a>石加我，<a id="a-FX"></a>而不用刀杖。<a id="a-FY"></a>’”</p>
  <p id="aFZ">佛告富楼那：<a id="a-Fa"></a>“若当彼人脱以刀杖而加汝者，<a id="a-Fb"></a>复当云何？<a id="a-Fc"></a>”</p>
  <p id="aFd">富楼那白佛言：<a id="a-Fe"></a>“世尊，<a id="a-Ff"></a>若当彼人脱以刀杖而加我者，<a id="a-Fg"></a>当作是念：<a id="a-Fh"></a>‘彼输卢那人贤善智慧，<a id="a-Fi"></a>虽以刀杖而加于我，<a id="a-Fj"></a>而不见杀。<a id="a-Fk"></a>’”</p>
  <p id="aFl">佛告富楼那：<a id="a-Fm"></a>“假使彼人脱杀汝者，<a id="a-Fn"></a>当如之何？<a id="a-Fo"></a>”</p>
  <p id="aFp">富楼那白佛言：<a id="a-Fq"></a>“世尊，<a id="a-Fr"></a>若西方输卢那人脱杀我者，<a id="a-Fs"></a>当作是念：<a id="a-Ft"></a>‘有诸世尊弟子，<a id="a-Fu"></a>当厌患身，<a id="a-Fv"></a>或以刀自杀，<a id="a-Fw"></a>或服毒药，<a id="a-Fx"></a>或以绳自系，<a id="a-Fy"></a>或投深坑；<a id="a-Fz"></a>彼西方输卢那人贤善智慧，<a id="a-G0"></a>于我朽败之身，<a id="a-G1"></a>以少作方便，<a id="a-G2"></a>便得解脱。<a id="a-G3"></a>’”</p>
  <p id="aG4">佛言：<a id="a-G5"></a>“善哉！<a id="a-G6"></a>富楼那，<a id="a-G7"></a>汝善学忍辱，<a id="a-G8"></a>汝今堪能于输卢那人间住止。<a id="a-G9"></a>汝今宜去度于未度，<a id="a-GA"></a>安于未安，<a id="a-GB"></a>未涅槃者令得涅槃。<a id="a-GC"></a>”</p>
  <p id="aGD">尔时，<a id="a-GE"></a>富楼那闻佛所说，<a id="a-GF"></a>欢喜随喜，<a id="a-GG"></a>作礼而去。</p>
  <p id="aGH">尔时，<a id="a-GI"></a>尊者富楼那夜过晨朝，<a id="a-GJ"></a>著衣持钵，<a id="a-GK"></a>入舍卫城乞食，<a id="a-GL"></a>食已还出，<a id="a-GM"></a>付嘱卧具，<a id="a-GN"></a>持衣钵去，<a id="a-GO"></a>至西方输卢那人间游行。<a id="a-GP"></a>到已，<a id="a-GQ"></a>夏安居，<a id="a-GR"></a>为五百优婆塞说法，<a id="a-GS"></a>建立五百僧伽蓝，<a id="a-GT"></a>绳床、<a id="a-GU"></a>卧褥、<a id="a-GV"></a>供养众具悉皆备足。<a id="a-GW"></a>三月过已，<a id="a-GX"></a>具足三明，<a id="a-GY"></a>即于彼处入无余涅槃。</p>
  <p id="aGZ">如是我闻：<a id="a-Ga"></a>一时，<a id="a-Gb"></a>佛住舍卫国祇树给孤独园。</p>
  <p id="aGc">尔时，<a id="a-Gd"></a>摩罗迦舅来诣佛所，<a id="a-Ge"></a>稽首礼足，<a id="a-Gf"></a>退坐一面，<a id="a-Gg"></a>白佛言：<a id="a-Gh"></a>“善哉！<a id="a-Gi"></a>世尊，<a id="a-Gj"></a>为我说法。<a id="a-Gk"></a>我闻法已，<a id="a-Gl"></a>独一静处，<a id="a-Gm"></a>专精思惟，<a id="a-Gn"></a>不放逸住，<a id="a-Go"></a>乃至不受后有。<a id="a-Gp"></a>”</p>
  <p id="aGq">尔时，<a id="a-Gr"></a>世尊告摩罗迦舅言：<a id="a-Gs"></a>“诸年少聪明利根，<a id="a-Gt"></a>于我法、<a id="a-Gu"></a>律出家未久，<a id="a-Gv"></a>于我法、<a id="a-Gw"></a>律尚无懈怠，<a id="a-Gx"></a>而况汝今日年耆根熟，<a id="a-Gy"></a>而欲闻我略说教诫！<a id="a-Gz"></a>”</p>
  <p id="aH0">摩罗迦舅白佛言：<a id="a-H1"></a>“世尊，<a id="a-H2"></a>我虽年耆根熟，<a id="a-H3"></a>而尚欲得闻世尊略说教诫，<a id="a-H4"></a>惟愿世尊为我略说教诫！<a id="a-H5"></a>我闻法已，<a id="a-H6"></a>当独一静处，<a id="a-H7"></a>专精思惟，<a id="a-H8"></a>乃至自知不受后有。<a id="a-H9"></a>”第二、<a id="a-HA"></a>第三亦如是请。</p>
  <p id="aHB">佛告摩罗迦舅：<a id="a-HC"></a>“汝今且止！<a id="a-HD"></a>”如是再三，<a id="a-HE"></a>亦不为说。</p>
  <p id="aHF">尔时，<a id="a-HG"></a>世尊告摩罗迦舅：<a id="a-HH"></a>“我今问汝，<a id="a-HI"></a>随意答我。<a id="a-HJ"></a>”</p>
  <p id="aHK">佛告摩罗迦舅：<a id="a-HL"></a>“若眼未曾见色，<a id="a-HM"></a>汝当欲见，<a id="a-HN"></a>于彼色起欲、<a id="a-HO"></a>起爱、<a id="a-HP"></a>起念、<a id="a-HQ"></a>起染著不？<a id="a-HR"></a>”</p>
  <p id="aHS">答言：<a id="a-HT"></a>“不也，<a id="a-HU"></a>世尊。<a id="a-HV"></a>”</p>
  <p id="aHW">“耳声、<a id="a-HX"></a>鼻香、<a id="a-HY"></a>舌味、<a id="a-HZ"></a>身触、<a id="a-Ha"></a>意法亦如是说。<a id="a-Hb"></a>”</p>
  <p id="aHc">佛告摩罗迦舅：<a id="a-Hd"></a>“善哉！<a id="a-He"></a>善哉！<a id="a-Hf"></a>摩罗迦舅，<a id="a-Hg"></a>见以见为量，<a id="a-Hh"></a>闻以闻为量，<a id="a-Hi"></a>觉以觉为量，<a id="a-Hj"></a>识以识为量。<a id="a-Hk"></a>”而说偈言：</p>
  <p id="aHl">“若汝非于彼，<a id="a-Hm"></a>彼亦复非此，</p>
  <p id="aHn">亦非两中间，<a id="a-Ho"></a>是则为苦边。<a id="a-Hp"></a>”</p>
  <p id="aHq">摩罗迦舅白佛言：<a id="a-Hr"></a>“已知，<a id="a-Hs"></a>世尊。<a id="a-Ht"></a>已知，<a id="a-Hu"></a>善逝。<a id="a-Hv"></a>”</p>
  <p id="aHw">佛告摩罗迦舅：<a id="a-Hx"></a>“汝云何于我略说法中广解其义？<a id="a-Hy"></a>”</p>
  <p id="aHz">尔时，<a id="a-I0"></a>摩罗迦舅说偈白佛言：</p>
  <p id="aI1">“若眼已见色，<a id="a-I2"></a>而失于正念，</p>
  <p id="aI3">则于所见色，<a id="a-I4"></a>而取爱念相。</p>
  <p id="aI5">取爱乐相者，<a id="a-I6"></a>心则常系著，</p>
  <p id="aI7">起于种种爱，<a id="a-I8"></a>无量色集生。</p>
  <p id="aI9">贪欲恚害觉，<a id="a-IA"></a>令其心退减，</p>
  <p id="aIB">长养于众苦，<a id="a-IC"></a>永离于涅槃。</p>
  <p id="aID">见色不取相，<a id="a-IE"></a>其心随正念，</p>
  <p id="aIF">不染恶心爱，<a id="a-IG"></a>亦不生系著。</p>
  <p id="aIH">不起于诸爱，<a id="a-II"></a>无量色集生，</p>
  <p id="aIJ">贪欲恚害觉，<a id="a-IK"></a>不能坏其心。</p>
  <p id="aIL">小长养众苦，<a id="a-IM"></a>渐次近涅槃，</p>
  <p id="aIN">日种尊所说，<a id="a-IO"></a>离爱般涅槃。</p>
  <p id="aIP">若耳闻诸声，<a id="a-IQ"></a>心失于正念，</p>
  <p id="aIR">而取诸声相，<a id="a-IS"></a>执持而不舍。</p>
  <p id="aIT">鼻香舌尝味，<a id="a-IU"></a>身触意念法，</p>
  <p id="aIV">忘失于正念，<a id="a-IW"></a>取相亦复然。</p>
  <p id="aIX">其心生爱乐，<a id="a-IY"></a>系著坚固住，</p>
  <p id="aIZ">起种种诸爱，<a id="a-Ia"></a>无量法集生。</p>
  <p id="aIb">贪欲恚害觉，<a id="a-Ic"></a>退减坏其心，</p>
  <p id="aId">长养众苦聚，<a id="a-Ie"></a>永离于涅槃。</p>
  <p id="aIf">不染于诸法，<a id="a-Ig"></a>正智正念住，</p>
  <p id="aIh">其心不染污，<a id="a-Ii"></a>亦复不乐著。</p>
  <p id="aIj">不起于诸爱，<a id="a-Ik"></a>无量法集生，</p>
  <p id="aIl">贪瞋恚害觉，<a id="a-Im"></a>不退减其心。</p>
  <p id="aIn">众苦随损减，<a id="a-Io"></a>渐近般涅槃，</p>
  <p id="aIp">爱尽般涅槃，<a id="a-Iq"></a>世尊之所说。</p>
  <p id="aIr">“是名世尊略说法中广解其义。<a id="a-Is"></a>”</p>
  <p id="aIt">佛告摩罗迦舅：<a id="a-Iu"></a>“汝真于我略说法中广解其义。<a id="a-Iv"></a>所以者何？<a id="a-Iw"></a>如汝所说偈：<a id="a-Ix"></a>‘若眼见众色，<a id="a-Iy"></a>忘失于正念，<a id="a-Iz"></a>则于所见色，<a id="a-J0"></a>而取爱念相。<a id="a-J1"></a>’如前广说。<a id="a-J2"></a>”</p>
  <p id="aJ3">尔时，<a id="a-J4"></a>尊者摩罗迦舅闻佛所说，<a id="a-J5"></a>欢喜随喜，<a id="a-J6"></a>作礼而去。</p>
  <p id="aJ7">尔时，<a id="a-J8"></a>尊者摩罗迦舅于世尊略说法中广解其义已，<a id="a-J9"></a>于独一静处，<a id="a-JA"></a>专精思惟，<a id="a-JB"></a>不放逸住，<a id="a-JC"></a>乃至成阿罗汉，<a id="a-JD"></a>心得解脱。</p>
  <p id="aJE">如是我闻：<a id="a-JF"></a>一时，<a id="a-JG"></a>佛住舍卫国祇树给孤独园。</p>
  <p id="aJH">尔时，<a id="a-JI"></a>世尊告诸比丘：<a id="a-JJ"></a>“有经法，<a id="a-JK"></a>诸比丘，<a id="a-JL"></a>崇向而于经法异信、<a id="a-JM"></a>异欲、<a id="a-JN"></a>异闻、<a id="a-JO"></a>异行思惟、<a id="a-JP"></a>异见审谛忍，<a id="a-JQ"></a>正知而说：<a id="a-JR"></a>我生已尽，<a id="a-JS"></a>梵行已立，<a id="a-JT"></a>所作已作，<a id="a-JU"></a>自知不受后有。<a id="a-JV"></a>”</p>
  <p id="aJW">诸比丘白佛言：<a id="a-JX"></a>“世尊是法根、<a id="a-JY"></a>法眼、<a id="a-JZ"></a>法依。<a id="a-Ja"></a>善哉！<a id="a-Jb"></a>世尊，<a id="a-Jc"></a>惟愿广说，<a id="a-Jd"></a>诸比丘闻已，<a id="a-Je"></a>当受奉行！<a id="a-Jf"></a>”</p>
  <p id="aJg">佛告诸比丘：<a id="a-Jh"></a>“谛听！<a id="a-Ji"></a>善思！<a id="a-Jj"></a>当为汝说。<a id="a-Jk"></a>比丘，<a id="a-Jl"></a>眼见色已，<a id="a-Jm"></a>觉知色而不觉色贪，<a id="a-Jn"></a>我先眼识于色有贪，<a id="a-Jo"></a>而今眼识于色无贪如实知。<a id="a-Jp"></a>若比丘眼见于色已，<a id="a-Jq"></a>觉知色而不起色贪，<a id="a-Jr"></a>觉我先眼识有贪，<a id="a-Js"></a>而言今眼识于色无贪如实知者。<a id="a-Jt"></a>诸比丘，<a id="a-Ju"></a>于意云何？<a id="a-Jv"></a>彼于此为有信、<a id="a-Jw"></a>有欲、<a id="a-Jx"></a>有闻、<a id="a-Jy"></a>有行思惟、<a id="a-Jz"></a>有审谛忍不？<a id="a-K0"></a>”</p>
  <p id="aK1">答言：<a id="a-K2"></a>“如是，<a id="a-K3"></a>世尊。<a id="a-K4"></a>”</p>
  <p id="aK5">“归于此法，<a id="a-K6"></a>如实正知所知所见不？<a id="a-K7"></a>”</p>
  <p id="aK8">答言：<a id="a-K9"></a>“如是，<a id="a-KA"></a>世尊。<a id="a-KB"></a>”</p>
  <p id="aKC">“耳、<a id="a-KD"></a>鼻、<a id="a-KE"></a>舌、<a id="a-KF"></a>身、<a id="a-KG"></a>意法亦如是说。<a id="a-KH"></a>诸比丘，<a id="a-KI"></a>是名有经法，<a id="a-KJ"></a>比丘于此经法崇向，<a id="a-KK"></a>异信、<a id="a-KL"></a>异欲、<a id="a-KM"></a>异闻、<a id="a-KN"></a>异行思惟、<a id="a-KO"></a>异见审谛忍，<a id="a-KP"></a>正知而说：<a id="a-KQ"></a>我生已尽，<a id="a-KR"></a>梵行已立，<a id="a-KS"></a>所作已作，<a id="a-KT"></a>自知不受后有。<a id="a-KU"></a>”</p>
  <p id="aKV">佛说此经已，<a id="a-KW"></a>诸比丘闻佛所说，<a id="a-KX"></a>欢喜奉行。</p>
  <p id="aKY">如是我闻：<a id="a-KZ"></a>一时，<a id="a-Ka"></a>佛住舍卫国祇树给孤独园。</p>
  <p id="aKb">尔时，<a id="a-Kc"></a>世尊告诸比丘：<a id="a-Kd"></a>“当断欲。<a id="a-Ke"></a>断眼欲已，<a id="a-Kf"></a>眼则已断、<a id="a-Kg"></a>已知，<a id="a-Kh"></a>断其根本，<a id="a-Ki"></a>如截多罗树头，<a id="a-Kj"></a>于未来世永不复生；<a id="a-Kk"></a>耳、<a id="a-Kl"></a>鼻、<a id="a-Km"></a>舌、<a id="a-Kn"></a>身、<a id="a-Ko"></a>意亦如是说。<a id="a-Kp"></a>”</p>
  <p id="aKq">佛说此经已，<a id="a-Kr"></a>诸比丘闻佛所说，<a id="a-Ks"></a>欢喜奉行。</p>
  <p id="aKt">如是我闻：<a id="a-Ku"></a>一时，<a id="a-Kv"></a>佛住舍卫国祇树给孤独园。</p>
  <p id="aKw">尔时，<a id="a-Kx"></a>世尊告诸比丘：<a id="a-Ky"></a>“若眼生、<a id="a-Kz"></a>住、<a id="a-L0"></a>转出，<a id="a-L1"></a>则苦生、<a id="a-L2"></a>病住、<a id="a-L3"></a>老死出；<a id="a-L4"></a>耳、<a id="a-L5"></a>鼻、<a id="a-L6"></a>舌、<a id="a-L7"></a>身、<a id="a-L8"></a>意亦如是说。<a id="a-L9"></a>若眼灭、<a id="a-LA"></a>息、<a id="a-LB"></a>没，<a id="a-LC"></a>苦生则灭，<a id="a-LD"></a>病则息，<a id="a-LE"></a>死则没；<a id="a-LF"></a>耳、<a id="a-LG"></a>鼻、<a id="a-LH"></a>舌、<a id="a-LI"></a>身、<a id="a-LJ"></a>意亦如是说。<a id="a-LK"></a>”</p>
  <p id="aLL">佛说此经已，<a id="a-LM"></a>诸比丘闻佛所说，<a id="a-LN"></a>欢喜奉行。</p>
  <p id="aLO">如是我闻：<a id="a-LP"></a>一时，<a id="a-LQ"></a>佛住舍卫国祇树给孤独园。</p>
  <p id="aLR">尔时，<a id="a-LS"></a>世尊告诸比丘：<a id="a-LT"></a>“眼无常。<a id="a-LU"></a>若眼是常者，<a id="a-LV"></a>则不应受逼迫苦，<a id="a-LW"></a>亦应说于眼欲令如是、<a id="a-LX"></a>不令如是；<a id="a-LY"></a>以眼无常故，<a id="a-LZ"></a>是故眼受逼迫苦生，<a id="a-La"></a>是故不得于眼欲令如是、<a id="a-Lb"></a>不令如是。<a id="a-Lc"></a>耳、<a id="a-Ld"></a>鼻、<a id="a-Le"></a>舌、<a id="a-Lf"></a>身、<a id="a-Lg"></a>意亦如是说。<a id="a-Lh"></a>”</p>
  <p id="aLi">佛说此经已，<a id="a-Lj"></a>诸比丘闻佛所说，<a id="a-Lk"></a>欢喜奉行。</p>
  <p id="aLl">如是我闻：<a id="a-Lm"></a>一时，<a id="a-Ln"></a>佛住舍卫国祇树给孤独园。</p>
  <p id="aLo">尔时，<a id="a-Lp"></a>世尊告诸比丘：<a id="a-Lq"></a>“眼苦。<a id="a-Lr"></a>若眼是乐者，<a id="a-Ls"></a>不应受逼迫苦，<a id="a-Lt"></a>应得于眼欲令如是、<a id="a-Lu"></a>不令如是；<a id="a-Lv"></a>以眼是苦故，<a id="a-Lw"></a>受逼迫苦，<a id="a-Lx"></a>不得于眼欲令如是、<a id="a-Ly"></a>不令如是。<a id="a-Lz"></a>耳、<a id="a-M0"></a>鼻、<a id="a-M1"></a>舌、<a id="a-M2"></a>身、<a id="a-M3"></a>意亦如是说。<a id="a-M4"></a>”</p>
  <p id="aM5">佛说此经已，<a id="a-M6"></a>诸比丘闻佛所说，<a id="a-M7"></a>欢喜奉行。</p>
  <p id="aM8">如是我闻：<a id="a-M9"></a>一时，<a id="a-MA"></a>佛住舍卫国祇树给孤独园。</p>
  <p id="aMB">尔时，<a id="a-MC"></a>世尊告诸比丘：<a id="a-MD"></a>“眼非我。<a id="a-ME"></a>若眼是我者，<a id="a-MF"></a>不应受逼迫苦，<a id="a-MG"></a>应得于眼欲令如是、<a id="a-MH"></a>不令如是；<a id="a-MI"></a>以眼非我故，<a id="a-MJ"></a>受逼迫苦，<a id="a-MK"></a>不得于眼欲令如是、<a id="a-ML"></a>不令如是。<a id="a-MM"></a>耳、<a id="a-MN"></a>鼻、<a id="a-MO"></a>舌、<a id="a-MP"></a>身、<a id="a-MQ"></a>意亦如是说。<a id="a-MR"></a>”</p>
  <p id="aMS">佛说此经已，<a id="a-MT"></a>诸比丘闻佛所说，<a id="a-MU"></a>欢喜奉行。</p>
  <p id="aMV">如内六入处三经，<a id="a-MW"></a>外六入处三经，<a id="a-MX"></a>亦如是说。</p>
  <p id="aMY">如是我闻：<a id="a-MZ"></a>一时，<a id="a-Ma"></a>佛住舍卫国祇树给孤独园。</p>
  <p id="aMb">时，<a id="a-Mc"></a>有生闻婆罗门往诣佛所，<a id="a-Md"></a>共相问讯，<a id="a-Me"></a>问讯已，<a id="a-Mf"></a>退坐一面，<a id="a-Mg"></a>白佛言：<a id="a-Mh"></a>“瞿昙，<a id="a-Mi"></a>所谓一切者，<a id="a-Mj"></a>云何名一切？<a id="a-Mk"></a>”</p>
  <p id="aMl">佛告婆罗门：<a id="a-Mm"></a>“一切者，<a id="a-Mn"></a>谓十二入处——眼色、<a id="a-Mo"></a>耳声、<a id="a-Mp"></a>鼻香、<a id="a-Mq"></a>舌味、<a id="a-Mr"></a>身触、<a id="a-Ms"></a>意法，<a id="a-Mt"></a>是名一切。<a id="a-Mu"></a>若复说言此非一切，<a id="a-Mv"></a>沙门瞿昙所说一切，<a id="a-Mw"></a>我今舍，<a id="a-Mx"></a>别立余一切者，<a id="a-My"></a>彼但有言说，<a id="a-Mz"></a>问已不知，<a id="a-N0"></a>增其疑惑。<a id="a-N1"></a>所以者何？<a id="a-N2"></a>非其境界故。<a id="a-N3"></a>”</p>
  <p id="aN4">时，<a id="a-N5"></a>生闻婆罗门闻佛所说，<a id="a-N6"></a>欢喜随喜奉行！</p>
  <p id="aN7">如是我闻：<a id="a-N8"></a>一时，<a id="a-N9"></a>佛住舍卫国祇树给孤独园。</p>
  <p id="aNA">时，<a id="a-NB"></a>有生闻婆罗门往诣佛所，<a id="a-NC"></a>面相问讯已，<a id="a-ND"></a>退坐一面，<a id="a-NE"></a>白佛言：<a id="a-NF"></a>“瞿昙，<a id="a-NG"></a>所谓一切有，<a id="a-NH"></a>云何一切有？<a id="a-NI"></a>”</p>
  <p id="aNJ">佛告生闻婆罗门：<a id="a-NK"></a>“我今问汝，<a id="a-NL"></a>随意答我。<a id="a-NM"></a>婆罗门，<a id="a-NN"></a>于意云何？<a id="a-NO"></a>眼是有不？<a id="a-NP"></a>”</p>
  <p id="aNQ">答言：<a id="a-NR"></a>“是有，<a id="a-NS"></a>沙门瞿昙。<a id="a-NT"></a>”</p>
  <p id="aNU">“色是有不？<a id="a-NV"></a>”</p>
  <p id="aNW">答言：<a id="a-NX"></a>“是有，<a id="a-NY"></a>沙门瞿昙。<a id="a-NZ"></a>”</p>
  <p id="aNa">“婆罗门，<a id="a-Nb"></a>有色、<a id="a-Nc"></a>有眼识、<a id="a-Nd"></a>有眼触、<a id="a-Ne"></a>有眼触因缘生受，<a id="a-Nf"></a>若苦、<a id="a-Ng"></a>若乐、<a id="a-Nh"></a>不苦不乐不？<a id="a-Ni"></a>”</p>
  <p id="aNj">答言：<a id="a-Nk"></a>“有，<a id="a-Nl"></a>沙门瞿昙。<a id="a-Nm"></a>”</p>
  <p id="aNn">“耳、<a id="a-No"></a>鼻、<a id="a-Np"></a>舌、<a id="a-Nq"></a>身、<a id="a-Nr"></a>意亦如是说。<a id="a-Ns"></a>如是广说，<a id="a-Nt"></a>乃至非其境界故。<a id="a-Nu"></a>”</p>
  <p id="aNv">佛说此经已，<a id="a-Nw"></a>生闻婆罗门闻佛所说，<a id="a-Nx"></a>欢喜随喜，<a id="a-Ny"></a>从座起去。</p>
  <p id="aNz">如是我闻：<a id="a-O0"></a>一时，<a id="a-O1"></a>佛住舍卫国祇树给孤独园。</p>
  <p id="aO2">时，<a id="a-O3"></a>有生闻婆罗门往诣佛所，<a id="a-O4"></a>共相问讯已，<a id="a-O5"></a>退坐一面，<a id="a-O6"></a>白佛言：<a id="a-O7"></a>“沙门瞿昙，<a id="a-O8"></a>所谓一切法，<a id="a-O9"></a>云何为一切法？<a id="a-OA"></a>”</p>
  <p id="aOB">佛告婆罗门：<a id="a-OC"></a>“眼及色、<a id="a-OD"></a>眼识、<a id="a-OE"></a>眼触、<a id="a-OF"></a>眼触因缘生受，<a id="a-OG"></a>若苦、<a id="a-OH"></a>若乐、<a id="a-OI"></a>不苦不乐；<a id="a-OJ"></a>耳、<a id="a-OK"></a>鼻、<a id="a-OL"></a>舌、<a id="a-OM"></a>身、<a id="a-ON"></a>意法、<a id="a-OO"></a>意识、<a id="a-OP"></a>意触、<a id="a-OQ"></a>意触因缘生受，<a id="a-OR"></a>若苦、<a id="a-OS"></a>若乐、<a id="a-OT"></a>不苦不乐，<a id="a-OU"></a>是名为一切法。<a id="a-OV"></a>若复有言此非一切法，<a id="a-OW"></a>沙门瞿昙所说一切法，<a id="a-OX"></a>我今舍，<a id="a-OY"></a>更立一切法者，<a id="a-OZ"></a>此但有言，<a id="a-Oa"></a>数问已不知，<a id="a-Ob"></a>增其痴惑。<a id="a-Oc"></a>所以者何？<a id="a-Od"></a>非其境界故。<a id="a-Oe"></a>”</p>
  <p id="aOf">佛说此经巳，<a id="a-Og"></a>生闻婆罗门闻佛说已，<a id="a-Oh"></a>欢喜随喜，<a id="a-Oi"></a>从坐起去。</p>
  <p id="aOj">如生闻婆罗门所问三经，<a id="a-Ok"></a>有异比丘所问三经、<a id="a-Ol"></a>尊者阿难所问三经、<a id="a-Om"></a>世尊法眼法根法依三经，<a id="a-On"></a>亦如上说。</p>
  <p id="aOo">如是我闻：<a id="a-Op"></a>一时，<a id="a-Oq"></a>佛住舍卫国祇树给孤独园。</p>
  <p id="aOr">时，<a id="a-Os"></a>有异比丘往诣佛所，<a id="a-Ot"></a>稽首佛足，<a id="a-Ou"></a>退坐一面，<a id="a-Ov"></a>白佛言：<a id="a-Ow"></a>“世尊，<a id="a-Ox"></a>如世尊说，<a id="a-Oy"></a>眼是内入处，<a id="a-Oz"></a>世尊略说，<a id="a-P0"></a>不广分别。<a id="a-P1"></a>云何眼是内入处？<a id="a-P2"></a>”</p>
  <p id="aP3">佛告彼比丘：<a id="a-P4"></a>“眼是内入处，<a id="a-P5"></a>四大所造净色，<a id="a-P6"></a>不可见有对；<a id="a-P7"></a>耳、<a id="a-P8"></a>鼻、<a id="a-P9"></a>舌、<a id="a-PA"></a>身内入处亦如是说。<a id="a-PB"></a>”</p>
  <p id="aPC">复白佛言：<a id="a-PD"></a>“世尊，<a id="a-PE"></a>如世尊说，<a id="a-PF"></a>意是内入处，<a id="a-PG"></a>不广分别。<a id="a-PH"></a>云何意是内入处？<a id="a-PI"></a>”</p>
  <p id="aPJ">佛告比丘：<a id="a-PK"></a>“意内入处者，<a id="a-PL"></a>若心、<a id="a-PM"></a>意、<a id="a-PN"></a>识非色，<a id="a-PO"></a>不可见无对，<a id="a-PP"></a>是名意内入处。<a id="a-PQ"></a>”</p>
  <p id="aPR">复问：<a id="a-PS"></a>“如世尊说，<a id="a-PT"></a>色外入处，<a id="a-PU"></a>世尊略说，<a id="a-PV"></a>不广分别。<a id="a-PW"></a>云何，<a id="a-PX"></a>世尊，<a id="a-PY"></a>色外入处？<a id="a-PZ"></a>”</p>
  <p id="aPa">佛告比丘：<a id="a-Pb"></a>“色外入处，<a id="a-Pc"></a>若色四大造，<a id="a-Pd"></a>可见有对，<a id="a-Pe"></a>是名色是外入处。<a id="a-Pf"></a>”</p>
  <p id="aPg">复白佛言：<a id="a-Ph"></a>“世尊说声是外入处，<a id="a-Pi"></a>不广分别。<a id="a-Pj"></a>云何声是外入处？<a id="a-Pk"></a>”</p>
  <p id="aPl">佛告比丘：<a id="a-Pm"></a>“若声四大造，<a id="a-Pn"></a>不可见有对，<a id="a-Po"></a>如声，<a id="a-Pp"></a>香、<a id="a-Pq"></a>味亦如是。<a id="a-Pr"></a>”</p>
  <p id="aPs">复问：<a id="a-Pt"></a>“世尊说触外入处，<a id="a-Pu"></a>不广分别。<a id="a-Pv"></a>云何触外入处？<a id="a-Pw"></a>”</p>
  <p id="aPx">佛告比丘：<a id="a-Py"></a>“触外入处者，<a id="a-Pz"></a>谓四大及四大造色，<a id="a-Q0"></a>不可见有对，<a id="a-Q1"></a>是名触外入处。<a id="a-Q2"></a>”</p>
  <p id="aQ3">复问：<a id="a-Q4"></a>“世尊说法外入处，<a id="a-Q5"></a>不广分别。<a id="a-Q6"></a>云何法外入处？<a id="a-Q7"></a>”</p>
  <p id="aQ8">佛告比丘：<a id="a-Q9"></a>“法外入处者，<a id="a-QA"></a>十一入所不摄，<a id="a-QB"></a>不可见无对，<a id="a-QC"></a>是名法外入处。<a id="a-QD"></a>”</p>
  <p id="aQE">佛说此经已，<a id="a-QF"></a>诸比丘闻佛所说，<a id="a-QG"></a>欢喜奉行。</p>
  <p id="aQH">如是我闻：<a id="a-QI"></a>一时，<a id="a-QJ"></a>佛住舍卫国祇树给孤独园。</p>
  <p id="aQK">尔时，<a id="a-QL"></a>世尊告诸比丘：<a id="a-QM"></a>“有六内入外，<a id="a-QN"></a>谓眼内入处，<a id="a-QO"></a>耳、<a id="a-QP"></a>鼻、<a id="a-QQ"></a>舌、<a id="a-QR"></a>身、<a id="a-QS"></a>意内入处。<a id="a-QT"></a>”</p>
  <p id="aQU">佛说此经已，<a id="a-QV"></a>诸比丘闻佛所说，<a id="a-QW"></a>欢喜奉行。</p>
  <p id="aQX">如是我闻：<a id="a-QY"></a>一时，<a id="a-QZ"></a>佛住舍卫国祇树给孤独园。</p>
  <p id="aQa">尔时，<a id="a-Qb"></a>世尊告诸比丘：<a id="a-Qc"></a>“有六外入处。<a id="a-Qd"></a>云何为六？<a id="a-Qe"></a>谓色是外入处，<a id="a-Qf"></a>声、<a id="a-Qg"></a>香、<a id="a-Qh"></a>味、<a id="a-Qi"></a>触、<a id="a-Qj"></a>法是外入处，<a id="a-Qk"></a>是名六外入处。<a id="a-Ql"></a>”</p>
  <p id="aQm">佛说此经已，<a id="a-Qn"></a>诸比丘闻佛所说，<a id="a-Qo"></a>欢喜奉行。</p>
  <p id="aQp">如是我闻：<a id="a-Qq"></a>一时，<a id="a-Qr"></a>佛住舍卫国祇树给孤独园。</p>
  <p id="aQs">尔时，<a id="a-Qt"></a>世尊告诸比丘：<a id="a-Qu"></a>“有六识身。<a id="a-Qv"></a>云何为六？<a id="a-Qw"></a>谓眼识身、<a id="a-Qx"></a>耳识身、<a id="a-Qy"></a>鼻识身、<a id="a-Qz"></a>舌识身、<a id="a-R0"></a>身识身、<a id="a-R1"></a>意识身，<a id="a-R2"></a>是名六识身。<a id="a-R3"></a>”</p>
  <p id="aR4">佛说此经已，<a id="a-R5"></a>诸比丘闻佛所说，<a id="a-R6"></a>欢喜奉行。</p>
  <p id="aR7">如是我闻：<a id="a-R8"></a>一时，<a id="a-R9"></a>佛住舍卫国祇树给孤独园。</p>
  <p id="aRA">尔时，<a id="a-RB"></a>世尊告诸比丘：<a id="a-RC"></a>“有六触身。<a id="a-RD"></a>云何为六触身？<a id="a-RE"></a>谓眼触身、<a id="a-RF"></a>耳触身、<a id="a-RG"></a>鼻触身、<a id="a-RH"></a>舌触身、<a id="a-RI"></a>身触身、<a id="a-RJ"></a>意触身，<a id="a-RK"></a>是名六触身。<a id="a-RL"></a>”</p>
  <p id="aRM">佛说此经已，<a id="a-RN"></a>诸比丘闻佛所说，<a id="a-RO"></a>欢喜奉行。</p>
  <p id="aRP">如是我闻：<a id="a-RQ"></a>一时，<a id="a-RR"></a>佛住舍卫国祇树给孤独园。</p>
  <p id="aRS">尔时，<a id="a-RT"></a>世尊告诸比丘：<a id="a-RU"></a>“有六受身。<a id="a-RV"></a>云何为六？<a id="a-RW"></a>眼触生受，<a id="a-RX"></a>耳、<a id="a-RY"></a>鼻、<a id="a-RZ"></a>舌、<a id="a-Ra"></a>身、<a id="a-Rb"></a>意触生受，<a id="a-Rc"></a>是名六受身。<a id="a-Rd"></a>”</p>
  <p id="aRe">佛说此经已，<a id="a-Rf"></a>诸比丘闻佛所说，<a id="a-Rg"></a>欢喜奉行。</p>
  <p id="aRh">如是我闻：<a id="a-Ri"></a>一时，<a id="a-Rj"></a>佛住舍卫国祇树给孤独园。</p>
  <p id="aRk">尔时，<a id="a-Rl"></a>世尊告诸比丘：<a id="a-Rm"></a>“有六想身。<a id="a-Rn"></a>云何为六？<a id="a-Ro"></a>谓眼触生想，<a id="a-Rp"></a>耳、<a id="a-Rq"></a>鼻、<a id="a-Rr"></a>舌、<a id="a-Rs"></a>身、<a id="a-Rt"></a>意触生想，<a id="a-Ru"></a>是名六想身。<a id="a-Rv"></a>”</p>
  <p id="aRw">佛说此经已，<a id="a-Rx"></a>诸比丘闻佛所说，<a id="a-Ry"></a>欢喜奉行。</p>
  <p id="aRz">如是我闻：<a id="a-S0"></a>一时，<a id="a-S1"></a>佛住舍卫国祇树给孤独园。</p>
  <p id="aS2">尔时，<a id="a-S3"></a>世尊告诸比丘：<a id="a-S4"></a>“有六思身。<a id="a-S5"></a>云何为六？<a id="a-S6"></a>谓眼触生思，<a id="a-S7"></a>耳、<a id="a-S8"></a>鼻、<a id="a-S9"></a>舌、<a id="a-SA"></a>身、<a id="a-SB"></a>意触生思，<a id="a-SC"></a>是名六思身。<a id="a-SD"></a>”</p>
  <p id="aSE">佛说此经已，<a id="a-SF"></a>诸比丘闻佛所说，<a id="a-SG"></a>欢喜奉行。</p>
  <p id="aSH">如是我闻：<a id="a-SI"></a>一时，<a id="a-SJ"></a>佛住舍卫国祇树给孤独园。</p>
  <p id="aSK">尔时，<a id="a-SL"></a>世尊告诸比丘：<a id="a-SM"></a>“有六爱身。<a id="a-SN"></a>云何为六爱身？<a id="a-SO"></a>谓眼触生爱，<a id="a-SP"></a>耳、<a id="a-SQ"></a>鼻、<a id="a-SR"></a>舌、<a id="a-SS"></a>身、<a id="a-ST"></a>意触生爱，<a id="a-SU"></a>是名六爱身。<a id="a-SV"></a>”</p>
  <p id="aSW">佛说此经已，<a id="a-SX"></a>诸比丘闻佛所说，<a id="a-SY"></a>欢喜奉行。</p>
  <p id="aSZ">如是我闻：<a id="a-Sa"></a>一时，<a id="a-Sb"></a>佛住舍卫国祇树给孤独园。</p>
  <p id="aSc">尔时，<a id="a-Sd"></a>世尊告诸比丘：<a id="a-Se"></a>“有六顾念。<a id="a-Sf"></a>云何为六？<a id="a-Sg"></a>谓色顾念、<a id="a-Sh"></a>声顾念、<a id="a-Si"></a>香顾念、<a id="a-Sj"></a>味顾念、<a id="a-Sk"></a>触顾念、<a id="a-Sl"></a>法顾念，<a id="a-Sm"></a>是名六顾念。<a id="a-Sn"></a>”</p>
  <p id="aSo">佛说此经已，<a id="a-Sp"></a>诸比丘闻佛所说，<a id="a-Sq"></a>欢喜奉行。</p>
  <p id="aSr">如是我闻：<a id="a-Ss"></a>一时，<a id="a-St"></a>佛住舍卫国祇树给孤独园。</p>
  <p id="aSu">尔时，<a id="a-Sv"></a>世尊告诸比丘：<a id="a-Sw"></a>“有六覆念。<a id="a-Sx"></a>云何为六？<a id="a-Sy"></a>谓色有漏，<a id="a-Sz"></a>是取心覆藏；<a id="a-T0"></a>声、<a id="a-T1"></a>香、<a id="a-T2"></a>味、<a id="a-T3"></a>触、<a id="a-T4"></a>法有漏，<a id="a-T5"></a>是取心覆藏，<a id="a-T6"></a>是名六覆。<a id="a-T7"></a>”</p>
  <p id="aT8">佛说此经已，<a id="a-T9"></a>诸比丘闻佛所说，<a id="a-TA"></a>欢喜奉行。</p>
  <p id="aTB">如是我闻：<a id="a-TC"></a>一时，<a id="a-TD"></a>佛住舍卫国祇树给孤独园。</p>
  <p id="aTE">尔时，<a id="a-TF"></a>世尊告诸比丘：<a id="a-TG"></a>“过去、<a id="a-TH"></a>未来眼无常，<a id="a-TI"></a>况现在眼！<a id="a-TJ"></a>多闻圣弟子如是观者，<a id="a-TK"></a>不顾过去眼，<a id="a-TL"></a>不欣未来眼，<a id="a-TM"></a>于现在眼生厌、<a id="a-TN"></a>离欲、<a id="a-TO"></a>灭尽向；<a id="a-TP"></a>耳、<a id="a-TQ"></a>鼻、<a id="a-TR"></a>舌、<a id="a-TS"></a>身、<a id="a-TT"></a>意亦如是说。<a id="a-TU"></a>”</p>
  <p id="aTV">如无常，<a id="a-TW"></a>如是苦、<a id="a-TX"></a>空、<a id="a-TY"></a>非我，<a id="a-TZ"></a>亦如是说。<a id="a-Ta"></a>如内入处四经、<a id="a-Tb"></a>外入处四经，<a id="a-Tc"></a>亦如是说。</p>
  <p id="aTd">如是我闻：<a id="a-Te"></a>一时，<a id="a-Tf"></a>佛住拘留搜调牛聚落。</p>
  <p id="aTg">尔时，<a id="a-Th"></a>世尊告诸比丘：<a id="a-Ti"></a>“今当为汝说法，<a id="a-Tj"></a>初、<a id="a-Tk"></a>中、<a id="a-Tl"></a>后善，<a id="a-Tm"></a>善义善味，<a id="a-Tn"></a>纯一满净，<a id="a-To"></a>梵行清白。<a id="a-Tp"></a>谛听！<a id="a-Tq"></a>善思！<a id="a-Tr"></a>谓有因、<a id="a-Ts"></a>有缘、<a id="a-Tt"></a>有缚法经。</p>
  <p id="aTu">“云何有因、<a id="a-Tv"></a>有缘、<a id="a-Tw"></a>有缚法经？<a id="a-Tx"></a>谓眼有因、<a id="a-Ty"></a>有缘、<a id="a-Tz"></a>有缚。<a id="a-U0"></a>何等为眼因、<a id="a-U1"></a>眼缘、<a id="a-U2"></a>眼缚？<a id="a-U3"></a>谓眼业因、<a id="a-U4"></a>业缘、<a id="a-U5"></a>业缚；<a id="a-U6"></a>业有因、<a id="a-U7"></a>有缘、<a id="a-U8"></a>有缚。<a id="a-U9"></a>何等为业因、<a id="a-UA"></a>业缘、<a id="a-UB"></a>业缚？<a id="a-UC"></a>谓业爱因、<a id="a-UD"></a>爱缘、<a id="a-UE"></a>爱缚；<a id="a-UF"></a>爱有因、<a id="a-UG"></a>有缘、<a id="a-UH"></a>有缚。<a id="a-UI"></a>何等为爱因、<a id="a-UJ"></a>爱缘、<a id="a-UK"></a>爱缚？<a id="a-UL"></a>谓爱无明因、<a id="a-UM"></a>无明缘、<a id="a-UN"></a>无明缚；<a id="a-UO"></a>无明有因、<a id="a-UP"></a>有缘、<a id="a-UQ"></a>有缚。<a id="a-UR"></a>何等无明因、<a id="a-US"></a>无明缘、<a id="a-UT"></a>无明缚？<a id="a-UU"></a>谓无明不正思惟因、<a id="a-UV"></a>不正思惟缘、<a id="a-UW"></a>不正思惟缚；<a id="a-UX"></a>不正思惟有因、<a id="a-UY"></a>有缘、<a id="a-UZ"></a>有缚。<a id="a-Ua"></a>何等不正思惟因、<a id="a-Ub"></a>不正思惟缘、<a id="a-Uc"></a>不正思惟缚？<a id="a-Ud"></a>谓缘眼、<a id="a-Ue"></a>色，<a id="a-Uf"></a>生不正思惟，<a id="a-Ug"></a>生于痴。<a id="a-Uh"></a>缘眼、<a id="a-Ui"></a>色，<a id="a-Uj"></a>生不正思惟，<a id="a-Uk"></a>生于痴，<a id="a-Ul"></a>彼痴者是无明，<a id="a-Um"></a>痴求欲名为爱，<a id="a-Un"></a>爱所作名为业。<a id="a-Uo"></a>如是，<a id="a-Up"></a>比丘，<a id="a-Uq"></a>不正思惟因无明为爱，<a id="a-Ur"></a>无明因爱，<a id="a-Us"></a>爱因为业，<a id="a-Ut"></a>业因为眼。<a id="a-Uu"></a>耳、<a id="a-Uv"></a>鼻、<a id="a-Uw"></a>舌、<a id="a-Ux"></a>身、<a id="a-Uy"></a>意亦如是说，<a id="a-Uz"></a>是名有因、<a id="a-V0"></a>有缘、<a id="a-V1"></a>有缚法经。<a id="a-V2"></a>”</p>
  <p id="aV3">佛说此经已，<a id="a-V4"></a>诸比丘闻佛所说，<a id="a-V5"></a>欢喜奉行。</p>
  <p id="aV6">如是我闻：<a id="a-V7"></a>一时，<a id="a-V8"></a>佛住拘留搜调牛聚落。</p>
  <p id="aV9">尔时，<a id="a-VA"></a>世尊告诸比丘：<a id="a-VB"></a>“我今当为汝等说法，<a id="a-VC"></a>初、<a id="a-VD"></a>中、<a id="a-VE"></a>后善，<a id="a-VF"></a>善义养味，<a id="a-VG"></a>纯一满净，<a id="a-VH"></a>梵行清白，<a id="a-VI"></a>所谓第一义空经。<a id="a-VJ"></a>谛听！<a id="a-VK"></a>善思！<a id="a-VL"></a>当为汝说。</p>
  <p id="aVM">“云何为第一义空经？<a id="a-VN"></a>诸比丘，<a id="a-VO"></a>眼生时无有来处，<a id="a-VP"></a>灭时无有去处，<a id="a-VQ"></a>如是眼不实而生，<a id="a-VR"></a>生已尽灭，<a id="a-VS"></a>有业报而无作者，<a id="a-VT"></a>此阴灭已，<a id="a-VU"></a>异阴相续，<a id="a-VV"></a>除俗数法；<a id="a-VW"></a>耳、<a id="a-VX"></a>鼻、<a id="a-VY"></a>舌、<a id="a-VZ"></a>身、<a id="a-Va"></a>意亦如是说，<a id="a-Vb"></a>除俗数法。<a id="a-Vc"></a>俗数法者，<a id="a-Vd"></a>谓此有故彼有，<a id="a-Ve"></a>此起故彼起，<a id="a-Vf"></a>如无明缘行，<a id="a-Vg"></a>行缘识，<a id="a-Vh"></a>广说乃至纯大苦聚集起。<a id="a-Vi"></a>又复，<a id="a-Vj"></a>此无故彼无，<a id="a-Vk"></a>此灭故彼灭，<a id="a-Vl"></a>无明灭故行灭，<a id="a-Vm"></a>行灭故识灭，<a id="a-Vn"></a>如是广说，<a id="a-Vo"></a>乃至纯大苦聚灭。<a id="a-Vp"></a>比丘，<a id="a-Vq"></a>是名第一义空法经。<a id="a-Vr"></a>”</p>
  <p id="aVs">佛说此经已，<a id="a-Vt"></a>诸比丘闻佛所说，<a id="a-Vu"></a>欢喜奉行。</p>
  <p id="aVv">如是我闻：<a id="a-Vw"></a>一时，<a id="a-Vx"></a>佛住舍卫国祇树给孤独园。</p>
  <p id="aVy">尔时，<a id="a-Vz"></a>世尊告诸比丘：<a id="a-W0"></a>“有六喜行。<a id="a-W1"></a>云何为六？<a id="a-W2"></a>如是，<a id="a-W3"></a>比丘，<a id="a-W4"></a>若眼见色喜，<a id="a-W5"></a>于彼色处行；<a id="a-W6"></a>耳声、<a id="a-W7"></a>鼻香、<a id="a-W8"></a>舌味、<a id="a-W9"></a>身触、<a id="a-WA"></a>意识法喜，<a id="a-WB"></a>于彼法处行。<a id="a-WC"></a>诸比丘，<a id="a-WD"></a>是名六喜行。<a id="a-WE"></a>”</p>
  <p id="aWF">佛说此经已，<a id="a-WG"></a>诸比丘闻佛所说，<a id="a-WH"></a>欢喜奉行。</p>
  <p id="aWI">如是我闻：<a id="a-WJ"></a>一时，<a id="a-WK"></a>佛住舍卫国祇树给孤独园。</p>
  <p id="aWL">尔时，<a id="a-WM"></a>世尊告诸比丘：<a id="a-WN"></a>“有六忧行。<a id="a-WO"></a>云何为六？<a id="a-WP"></a>诸比丘，<a id="a-WQ"></a>若眼见色忧，<a id="a-WR"></a>于彼色处行；<a id="a-WS"></a>耳声、<a id="a-WT"></a>鼻香、<a id="a-WU"></a>舌味、<a id="a-WV"></a>身触、<a id="a-WW"></a>意识法忧，<a id="a-WX"></a>于彼法处行。<a id="a-WY"></a>诸比丘，<a id="a-WZ"></a>是名六忧行。<a id="a-Wa"></a>”</p>
  <p id="aWb">佛说此经已，<a id="a-Wc"></a>诸比丘闻佛所说，<a id="a-Wd"></a>欢喜奉行。</p>
  <p id="aWe">如是我闻：<a id="a-Wf"></a>一时，<a id="a-Wg"></a>佛住舍卫国祇树给孤独园。</p>
  <p id="aWh">尔时，<a id="a-Wi"></a>世尊告诸比丘：<a id="a-Wj"></a>“有六舍行。<a id="a-Wk"></a>云何为六？<a id="a-Wl"></a>诸比丘，<a id="a-Wm"></a>谓眼见色舍，<a id="a-Wn"></a>于彼色处行；<a id="a-Wo"></a>耳声、<a id="a-Wp"></a>鼻香、<a id="a-Wq"></a>舌味、<a id="a-Wr"></a>身触、<a id="a-Ws"></a>意识法舍，<a id="a-Wt"></a>于彼法处行。<a id="a-Wu"></a>是名，<a id="a-Wv"></a>比丘，<a id="a-Ww"></a>六舍行。<a id="a-Wx"></a>”</p>
  <p id="aWy">佛说此经已，<a id="a-Wz"></a>诸比丘闻佛所说，<a id="a-X0"></a>欢喜奉行。</p>
  <p id="aX1">如是我闻：<a id="a-X2"></a>一时，<a id="a-X3"></a>佛住舍卫国祇树给孤独园。</p>
  <p id="aX4">尔时，<a id="a-X5"></a>世尊告诸比丘：<a id="a-X6"></a>“有六常行。<a id="a-X7"></a>云何为六？<a id="a-X8"></a>若比丘眼见色，<a id="a-X9"></a>不苦、<a id="a-XA"></a>不乐，<a id="a-XB"></a>舍心住正念正智；<a id="a-XC"></a>耳声、<a id="a-XD"></a>鼻香、<a id="a-XE"></a>舌味、<a id="a-XF"></a>身触、<a id="a-XG"></a>意识法，<a id="a-XH"></a>不苦、<a id="a-XI"></a>不乐，<a id="a-XJ"></a>舍心住正念正智。<a id="a-XK"></a>是名，<a id="a-XL"></a>比丘，<a id="a-XM"></a>六常行。<a id="a-XN"></a>”</p>
  <p id="aXO">佛说是经已，<a id="a-XP"></a>诸比丘闻佛所说，<a id="a-XQ"></a>欢喜奉行。</p>
  <p id="aXR">如是我闻：<a id="a-XS"></a>一时，<a id="a-XT"></a>佛住舍卫国祇树给孤独园。</p>
  <p id="aXU">尔时，<a id="a-XV"></a>世尊告诸比丘：<a id="a-XW"></a>“有六常行。<a id="a-XX"></a>云何为六？<a id="a-XY"></a>若比丘眼见色，<a id="a-XZ"></a>不苦、<a id="a-Xa"></a>不乐，<a id="a-Xb"></a>舍心住正念正智；<a id="a-Xc"></a>耳声、<a id="a-Xd"></a>鼻香、<a id="a-Xe"></a>舌味、<a id="a-Xf"></a>身触、<a id="a-Xg"></a>意识法，<a id="a-Xh"></a>不苦、<a id="a-Xi"></a>不乐，<a id="a-Xj"></a>舍心住正念正智。<a id="a-Xk"></a>若比丘成就此六常行者，<a id="a-Xl"></a>世间难得。<a id="a-Xm"></a>”</p>
  <p id="aXn">佛说此经已，<a id="a-Xo"></a>诸比丘闻佛所说，<a id="a-Xp"></a>欢喜奉行。</p>
  <p id="aXq">如是我闻：<a id="a-Xr"></a>一时，<a id="a-Xs"></a>佛住舍卫国祇树给孤独园。</p>
  <p id="aXt">尔时，<a id="a-Xu"></a>世尊告诸比丘：<a id="a-Xv"></a>“有六常行。<a id="a-Xw"></a>云何为六？<a id="a-Xx"></a>若比丘眼见色，<a id="a-Xy"></a>不苦、<a id="a-Xz"></a>不乐，<a id="a-Y0"></a>舍心住正念正智；<a id="a-Y1"></a>耳声、<a id="a-Y2"></a>鼻香、<a id="a-Y3"></a>舌味、<a id="a-Y4"></a>身触、<a id="a-Y5"></a>意识法，<a id="a-Y6"></a>不苦、<a id="a-Y7"></a>不乐，<a id="a-Y8"></a>舍心住正念正智。<a id="a-Y9"></a>若比丘成就此六常行者，<a id="a-YA"></a>世间难得，<a id="a-YB"></a>所应承事、<a id="a-YC"></a>恭敬、<a id="a-YD"></a>供养，<a id="a-YE"></a>则为世间无上福田。<a id="a-YF"></a>”</p>
  <p id="aYG">佛说此经已，<a id="a-YH"></a>诸比丘闻佛所说，<a id="a-YI"></a>欢喜奉行。</p>
  <p id="aYJ">如是我闻：<a id="a-YK"></a>一时，<a id="a-YL"></a>佛住舍卫国祇树给孤独园。</p>
  <p id="aYM">尔时，<a id="a-YN"></a>世尊告诸比丘：<a id="a-YO"></a>“有六常行。<a id="a-YP"></a>云何为六？<a id="a-YQ"></a>若比丘眼见色，<a id="a-YR"></a>不苦、<a id="a-YS"></a>不乐，<a id="a-YT"></a>舍心住正念正智；<a id="a-YU"></a>耳声、<a id="a-YV"></a>鼻香、<a id="a-YW"></a>舌味、<a id="a-YX"></a>身触、<a id="a-YY"></a>意识法，<a id="a-YZ"></a>不苦、<a id="a-Ya"></a>不乐，<a id="a-Yb"></a>舍心住正念正智。<a id="a-Yc"></a>若比丘成就此六常行者，<a id="a-Yd"></a>当知是舍利弗等。<a id="a-Ye"></a>舍利弗比丘眼见色已，<a id="a-Yf"></a>不苦、<a id="a-Yg"></a>不乐，<a id="a-Yh"></a>舍心住正念正智；<a id="a-Yi"></a>耳声、<a id="a-Yj"></a>鼻香、<a id="a-Yk"></a>舌味、<a id="a-Yl"></a>身触、<a id="a-Ym"></a>意识法，<a id="a-Yn"></a>不苦、<a id="a-Yo"></a>不乐，<a id="a-Yp"></a>舍心住正念正智。<a id="a-Yq"></a>舍利弗比丘成就此六常行故，<a id="a-Yr"></a>世间难得，<a id="a-Ys"></a>所应承事、<a id="a-Yt"></a>恭敬、<a id="a-Yu"></a>供养，<a id="a-Yv"></a>则为世间无上福田。<a id="a-Yw"></a>”</p>
  <p id="aYx">佛说此经已，<a id="a-Yy"></a>诸比丘闻佛所说，<a id="a-Yz"></a>欢喜奉行。</p>
 </body>
</html>