<!doctype html>
<html id="z3IBUCSYc" data-ver="2102">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第十六</h1>
  <h2 id="a2">杂因诵第三品之四</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城迦兰陀竹园。<a id="a-6"></a>时，<a id="a-7"></a>有众多比丘集于食堂，<a id="a-8"></a>思惟世间而思惟。</p>
  <p id="a9">尔时，<a id="a-A"></a>世尊知诸比丘心之所念，<a id="a-B"></a>往诣食堂，<a id="a-C"></a>敷座而坐，<a id="a-D"></a>告诸比丘：<a id="a-E"></a>“汝等比丘慎莫思惟世间思惟。<a id="a-F"></a>所以者何？<a id="a-G"></a>世间思惟非义饶益，<a id="a-H"></a>非法饶益，<a id="a-I"></a>非梵行饶益，<a id="a-J"></a>非智、<a id="a-K"></a>非觉，<a id="a-L"></a>不顺涅槃。<a id="a-M"></a>汝等当正思惟此苦圣谛、<a id="a-N"></a>此苦集圣谛、<a id="a-O"></a>此苦灭圣谛、<a id="a-P"></a>此苦灭道迹圣谛。<a id="a-Q"></a>所以者何？<a id="a-R"></a>如此思惟则义饶益、<a id="a-S"></a>法饶益、<a id="a-T"></a>梵行饶益，<a id="a-U"></a>正智、<a id="a-V"></a>正觉，<a id="a-W"></a>正向涅槃。</p>
  <p id="aX">“过去世时，<a id="a-Y"></a>有一士夫出王舍城，<a id="a-Z"></a>于拘絺罗池侧正坐，<a id="a-a"></a>思惟世间思惟。<a id="a-b"></a>当思惟时，<a id="a-c"></a>见四种军——象军、<a id="a-d"></a>马军、<a id="a-e"></a>车军、<a id="a-f"></a>步军，<a id="a-g"></a>无量无数，<a id="a-h"></a>皆悉入于一藕孔中。<a id="a-i"></a>见已作是念：<a id="a-j"></a>‘我狂失性，<a id="a-k"></a>世间所无，<a id="a-l"></a>而今见之。<a id="a-m"></a>’尔时，<a id="a-n"></a>去池不远，<a id="a-o"></a>更有大众一处聚集。<a id="a-p"></a>时，<a id="a-q"></a>彼士夫诣大众所语言：<a id="a-r"></a>‘诸人，<a id="a-s"></a>我今发狂！<a id="a-t"></a>我今失性！<a id="a-u"></a>世间所无，<a id="a-v"></a>而我今见。<a id="a-w"></a>’如上广说。<a id="a-x"></a>时，<a id="a-y"></a>彼大众皆谓士夫狂发失性，<a id="a-z"></a>世间所无，<a id="a-10"></a>而彼见之。<a id="a-11"></a>”</p>
  <p id="a12">佛告比丘：<a id="a-13"></a>“然彼士夫非狂失性，<a id="a-14"></a>所见真实。<a id="a-15"></a>所以者何？<a id="a-16"></a>尔时，<a id="a-17"></a>去拘絺罗池不远，<a id="a-18"></a>有诸天、<a id="a-19"></a>阿修罗兴四种军，<a id="a-1A"></a>战于空中。<a id="a-1B"></a>时，<a id="a-1C"></a>诸天得胜，<a id="a-1D"></a>阿修罗军败，<a id="a-1E"></a>退入彼池一藕孔中。<a id="a-1F"></a>是故，<a id="a-1G"></a>比丘，<a id="a-1H"></a>汝等慎莫思惟世间。<a id="a-1I"></a>所以者何？<a id="a-1J"></a>世间思惟非义饶益，<a id="a-1K"></a>非法饶益，<a id="a-1L"></a>非梵行饶益，<a id="a-1M"></a>非智、<a id="a-1N"></a>非觉，<a id="a-1O"></a>非正向涅槃。<a id="a-1P"></a>当思惟四圣谛。<a id="a-1Q"></a>何等为四？<a id="a-1R"></a>苦圣谛、<a id="a-1S"></a>苦集圣谛、<a id="a-1T"></a>苦灭圣谛、<a id="a-1U"></a>苦灭道迹圣谛。<a id="a-1V"></a>”</p>
  <p id="a1W">佛说此经已，<a id="a-1X"></a>诸比丘闻佛所说，<a id="a-1Y"></a>欢喜奉行。</p>
  <p id="a1Z">如是我闻：<a id="a-1a"></a>一时，<a id="a-1b"></a>佛住王舍城迦兰陀竹园。</p>
  <p id="a1c">时，<a id="a-1d"></a>有众多比丘集于食堂，<a id="a-1e"></a>作如是论：<a id="a-1f"></a>或谓世间有常，<a id="a-1g"></a>或谓世间无常、<a id="a-1h"></a>世间有常无常、<a id="a-1i"></a>世间非有常非无常，<a id="a-1j"></a>世间有边、<a id="a-1k"></a>世间无边、<a id="a-1l"></a>世间有边无边、<a id="a-1m"></a>世间非有边非无边，<a id="a-1n"></a>是命是身、<a id="a-1o"></a>命异身异，<a id="a-1p"></a>如来死后有、<a id="a-1q"></a>如来死后无、<a id="a-1r"></a>如来死后有无、<a id="a-1s"></a>如来死后非有非无。</p>
  <p id="a1t">尔时，<a id="a-1u"></a>世尊一处坐禅，<a id="a-1v"></a>以天耳闻诸比丘集于食堂论议之声；<a id="a-1w"></a>闻已，<a id="a-1x"></a>往诣食堂，<a id="a-1y"></a>于大众前敷座而坐，<a id="a-1z"></a>告诸比丘：<a id="a-20"></a>“汝等比丘众多聚集，<a id="a-21"></a>何所言说？<a id="a-22"></a>”</p>
  <p id="a23">时，<a id="a-24"></a>诸比丘白佛言：<a id="a-25"></a>“世尊，<a id="a-26"></a>我等众多比丘集此食堂，<a id="a-27"></a>作如是论：<a id="a-28"></a>或说有常，<a id="a-29"></a>或说无常。<a id="a-2A"></a>”如上广说。</p>
  <p id="a2B">佛告比丘：<a id="a-2C"></a>“汝等莫作如是论议。<a id="a-2D"></a>所以者何？<a id="a-2E"></a>如此论者，<a id="a-2F"></a>非义饶益，<a id="a-2G"></a>非法饶益，<a id="a-2H"></a>非梵行饶益，<a id="a-2I"></a>非智、<a id="a-2J"></a>非正觉，<a id="a-2K"></a>非正向涅槃。<a id="a-2L"></a>汝等比丘应如是论议：<a id="a-2M"></a>此苦圣谛、<a id="a-2N"></a>此苦集圣谛、<a id="a-2O"></a>此苦灭圣谛、<a id="a-2P"></a>此苦灭道迹圣谛。<a id="a-2Q"></a>所以者何？<a id="a-2R"></a>如是论议，<a id="a-2S"></a>是义饶益、<a id="a-2T"></a>法饶益、<a id="a-2U"></a>梵行饶益、<a id="a-2V"></a>正智、<a id="a-2W"></a>正觉、<a id="a-2X"></a>正向涅槃。<a id="a-2Y"></a>是故，<a id="a-2Z"></a>比丘，<a id="a-2a"></a>于四圣谛未无间等，<a id="a-2b"></a>当勤方便，<a id="a-2c"></a>起增上欲，<a id="a-2d"></a>学无间等。<a id="a-2e"></a>”</p>
  <p id="a2f">佛说此经已，<a id="a-2g"></a>诸比丘闻佛所说，<a id="a-2h"></a>欢喜奉行。</p>
  <p id="a2i">如是我闻：<a id="a-2j"></a>一时，<a id="a-2k"></a>佛住王舍城迦兰陀竹园。</p>
  <p id="a2l">尔时，<a id="a-2m"></a>有众多比丘集于食堂，<a id="a-2n"></a>或有贪觉觉者，<a id="a-2o"></a>或瞋觉觉者，<a id="a-2p"></a>或害觉觉者。</p>
  <p id="a2q">尔时，<a id="a-2r"></a>世尊知诸比丘心之所念，<a id="a-2s"></a>往诣食堂，<a id="a-2t"></a>敷坐具于众前坐，<a id="a-2u"></a>告诸比丘：<a id="a-2v"></a>“汝等莫起贪觉觉，<a id="a-2w"></a>莫起恚觉觉，<a id="a-2x"></a>莫起害觉觉。<a id="a-2y"></a>所以者何？<a id="a-2z"></a>此诸觉非义饶益，<a id="a-30"></a>非法饶益，<a id="a-31"></a>非梵行饶益，<a id="a-32"></a>非智、<a id="a-33"></a>非正觉，<a id="a-34"></a>不向涅槃。<a id="a-35"></a>汝等当起苦圣谛觉、<a id="a-36"></a>苦集圣谛觉、<a id="a-37"></a>苦灭圣谛觉、<a id="a-38"></a>苦灭道迹圣谛觉。<a id="a-39"></a>所以者何？<a id="a-3A"></a>此四圣谛觉，<a id="a-3B"></a>义饶益、<a id="a-3C"></a>法饶益、<a id="a-3D"></a>梵行饶益、<a id="a-3E"></a>正智、<a id="a-3F"></a>正觉、<a id="a-3G"></a>向于涅槃。<a id="a-3H"></a>是故，<a id="a-3I"></a>诸比丘，<a id="a-3J"></a>于四圣谛当勤方便，<a id="a-3K"></a>起增上欲，<a id="a-3L"></a>正智正念，<a id="a-3M"></a>精进修学。<a id="a-3N"></a>”</p>
  <p id="a3O">佛说此经已，<a id="a-3P"></a>诸比丘闻佛所说，<a id="a-3Q"></a>欢喜奉行。</p>
  <p id="a3R">如是我闻：<a id="a-3S"></a>一时，<a id="a-3T"></a>……如上广说，<a id="a-3U"></a>差别者：<a id="a-3V"></a>“起亲里觉、<a id="a-3W"></a>国土人民觉、<a id="a-3X"></a>不死觉。<a id="a-3Y"></a>”乃至闻佛所说，<a id="a-3Z"></a>欢喜奉行。</p>
  <p id="a3a">如是我闻：<a id="a-3b"></a>一时，<a id="a-3c"></a>佛住王舍城迦兰陀竹园。</p>
  <p id="a3d">时，<a id="a-3e"></a>有众多比丘集于食堂，<a id="a-3f"></a>作如是论：<a id="a-3g"></a>或论王事、<a id="a-3h"></a>贼事、<a id="a-3i"></a>斗战事、<a id="a-3j"></a>钱财事、<a id="a-3k"></a>衣被事、<a id="a-3l"></a>饮食事、<a id="a-3m"></a>男女事、<a id="a-3n"></a>世间言语事、<a id="a-3o"></a>事业事、<a id="a-3p"></a>诸海中事。</p>
  <p id="a3q">尔时，<a id="a-3r"></a>世尊于禅定中，<a id="a-3s"></a>以天耳闻诸比丘论说之声，<a id="a-3t"></a>即从座起，<a id="a-3u"></a>往诣食堂，<a id="a-3v"></a>敷坐具于众前坐，<a id="a-3w"></a>告诸比丘：<a id="a-3x"></a>“汝等比丘众多聚集，<a id="a-3y"></a>为何所说？<a id="a-3z"></a>”</p>
  <p id="a40">诸比丘白佛言：<a id="a-41"></a>“世尊，<a id="a-42"></a>我等于此聚集，<a id="a-43"></a>或论说王事……。<a id="a-44"></a>”如上广说。</p>
  <p id="a45">佛告比丘：<a id="a-46"></a>“汝等莫作是论，<a id="a-47"></a>论说王事，<a id="a-48"></a>乃至不向涅槃。<a id="a-49"></a>若论说者，<a id="a-4A"></a>应当论说：<a id="a-4B"></a>此苦圣谛、<a id="a-4C"></a>苦集圣谛、<a id="a-4D"></a>苦灭圣谛、<a id="a-4E"></a>苦灭道迹圣谛。<a id="a-4F"></a>所以者何？<a id="a-4G"></a>此四圣谛以义饶益、<a id="a-4H"></a>法饶益、<a id="a-4I"></a>梵行饶益、<a id="a-4J"></a>正智、<a id="a-4K"></a>正觉、<a id="a-4L"></a>正向涅槃。<a id="a-4M"></a>”</p>
  <p id="a4N">佛说此经已，<a id="a-4O"></a>诸比丘闻佛所说，<a id="a-4P"></a>欢喜奉行。</p>
  <p id="a4Q">如是我闻：<a id="a-4R"></a>一时，<a id="a-4S"></a>佛住王舍城迦兰陀竹园。</p>
  <p id="a4T">时，<a id="a-4U"></a>有众多比丘集于食堂，<a id="a-4V"></a>作如是说：<a id="a-4W"></a>“我知法、<a id="a-4X"></a>律，<a id="a-4Y"></a>汝等不知我所说成就，<a id="a-4Z"></a>我等所说与理合；<a id="a-4a"></a>汝等所说不成就，<a id="a-4b"></a>不与理合，<a id="a-4c"></a>应前说者则在后说，<a id="a-4d"></a>应后说者则在前说，<a id="a-4e"></a>而共诤论言。<a id="a-4f"></a>我论是汝等不如，<a id="a-4g"></a>能答者当答。<a id="a-4h"></a>”</p>
  <p id="a4i">尔时，<a id="a-4j"></a>世尊于禅定中，<a id="a-4k"></a>以天耳闻诸比丘诤论之声，<a id="a-4l"></a>如是广说，<a id="a-4m"></a>乃至于四圣谛无间等者，<a id="a-4n"></a>当勤起方便，<a id="a-4o"></a>起增上欲，<a id="a-4p"></a>学无间等。</p>
  <p id="a4q">佛说是经已，<a id="a-4r"></a>诸比丘闻佛所说，<a id="a-4s"></a>欢喜奉行。</p>
  <p id="a4t">如是我闻：<a id="a-4u"></a>一时，<a id="a-4v"></a>佛住王舍城迦兰陀竹园。</p>
  <p id="a4w">时，<a id="a-4x"></a>有众多比丘集于食堂，<a id="a-4y"></a>作如是论：<a id="a-4z"></a>“波斯匿王、<a id="a-50"></a>频婆娑罗王，<a id="a-51"></a>何者大力？<a id="a-52"></a>何者大富？<a id="a-53"></a>”</p>
  <p id="a54">尔时，<a id="a-55"></a>世尊于禅定中，<a id="a-56"></a>以天耳闻诸比丘论说之声，<a id="a-57"></a>即从座起，<a id="a-58"></a>往诣食堂，<a id="a-59"></a>敷坐具于众前坐，<a id="a-5A"></a>问诸比丘：<a id="a-5B"></a>“汝等何所论说？<a id="a-5C"></a>”</p>
  <p id="a5D">时，<a id="a-5E"></a>诸比丘即以上事具白世尊。</p>
  <p id="a5F">佛告比丘：<a id="a-5G"></a>“汝等用说诸王大力、<a id="a-5H"></a>大富为？<a id="a-5I"></a>汝等比丘，<a id="a-5J"></a>莫作是论。<a id="a-5K"></a>所以者何？<a id="a-5L"></a>此非义饶益，<a id="a-5M"></a>非法饶益，<a id="a-5N"></a>非梵行饶益，<a id="a-5O"></a>非智、<a id="a-5P"></a>非正觉，<a id="a-5Q"></a>不向涅槃。<a id="a-5R"></a>汝等当说：<a id="a-5S"></a>此苦圣谛、<a id="a-5T"></a>苦集圣谛、<a id="a-5U"></a>苦灭圣谛、<a id="a-5V"></a>苦灭道迹圣谛。<a id="a-5W"></a>所以者何？<a id="a-5X"></a>此四圣谛是义饶益、<a id="a-5Y"></a>法饶益、<a id="a-5Z"></a>梵行饶益、<a id="a-5a"></a>正智、<a id="a-5b"></a>正觉、<a id="a-5c"></a>正向涅槃。<a id="a-5d"></a>是故，<a id="a-5e"></a>比丘，<a id="a-5f"></a>于四圣谛未无间等者，<a id="a-5g"></a>当勤方便，<a id="a-5h"></a>起增上欲，<a id="a-5i"></a>学无间等。<a id="a-5j"></a>”</p>
  <p id="a5k">佛说此经已，<a id="a-5l"></a>诸比丘闻佛所说，<a id="a-5m"></a>欢喜奉行。</p>
  <p id="a5n">如是我闻：<a id="a-5o"></a>一时，<a id="a-5p"></a>佛住王舍城迦兰陀竹园。</p>
  <p id="a5q">时，<a id="a-5r"></a>有众多比丘集于食堂，<a id="a-5s"></a>作如是论：<a id="a-5t"></a>“汝等宿命作何等业？<a id="a-5u"></a>为何工巧？<a id="a-5v"></a>以何自活？<a id="a-5w"></a>”</p>
  <p id="a5x">尔时，<a id="a-5y"></a>世尊于禅定中，<a id="a-5z"></a>以天耳闻诸比丘论说之声，<a id="a-60"></a>即从座起，<a id="a-61"></a>往诣食堂，<a id="a-62"></a>敷坐具于众前坐，<a id="a-63"></a>问诸比丘：<a id="a-64"></a>“汝说何等？<a id="a-65"></a>”</p>
  <p id="a66">时，<a id="a-67"></a>诸比丘以上所说具白世尊。</p>
  <p id="a68">佛告比丘：<a id="a-69"></a>“汝等比丘，<a id="a-6A"></a>莫作是说‘宿命所作’。<a id="a-6B"></a>所以者何？<a id="a-6C"></a>此非义饶益，<a id="a-6D"></a>非法饶益，<a id="a-6E"></a>非梵行饶益，<a id="a-6F"></a>非智、<a id="a-6G"></a>非正觉，<a id="a-6H"></a>不向涅槃。<a id="a-6I"></a>汝等比丘，<a id="a-6J"></a>当共论说：<a id="a-6K"></a>此苦圣谛、<a id="a-6L"></a>苦集圣谛、<a id="a-6M"></a>苦灭圣谛、<a id="a-6N"></a>苦灭道迹圣谛。<a id="a-6O"></a>所以者何？<a id="a-6P"></a>此义饶益、<a id="a-6Q"></a>法饶益、<a id="a-6R"></a>梵行饶益、<a id="a-6S"></a>正智、<a id="a-6T"></a>正觉、<a id="a-6U"></a>正向涅槃。<a id="a-6V"></a>是故，<a id="a-6W"></a>比丘，<a id="a-6X"></a>依于四圣谛未无间等者，<a id="a-6Y"></a>当勤方便，<a id="a-6Z"></a>起增上欲，<a id="a-6a"></a>学无间等。<a id="a-6b"></a>”</p>
  <p id="a6c">佛说此经已，<a id="a-6d"></a>诸比丘闻佛所说，<a id="a-6e"></a>欢喜奉行。</p>
  <p id="a6f">如是我闻：<a id="a-6g"></a>一时，<a id="a-6h"></a>佛住王舍城迦兰陀竹园。</p>
  <p id="a6i">时，<a id="a-6j"></a>有众多比丘集于食堂，<a id="a-6k"></a>作如是说论：<a id="a-6l"></a>“某甲檀越作粗疏食，<a id="a-6m"></a>我等食已，<a id="a-6n"></a>无味无力。<a id="a-6o"></a>我等不如舍彼粗食，<a id="a-6p"></a>而行乞食。<a id="a-6q"></a>所以者何？<a id="a-6r"></a>比丘乞食时得好食，<a id="a-6s"></a>又见好色，<a id="a-6t"></a>时闻好声，<a id="a-6u"></a>多人所识，<a id="a-6v"></a>亦得衣被、<a id="a-6w"></a>卧具、<a id="a-6x"></a>医药。<a id="a-6y"></a>”</p>
  <p id="a6z">尔时，<a id="a-70"></a>世尊于禅定中，<a id="a-71"></a>以天耳闻诸比丘论说之声，<a id="a-72"></a>即诣食堂，<a id="a-73"></a>如是广说，<a id="a-74"></a>乃至正向涅槃。</p>
  <p id="a75">佛说此经已，<a id="a-76"></a>诸比丘闻佛所说，<a id="a-77"></a>欢喜奉行。</p>
  <p id="a78">如是我闻：<a id="a-79"></a>一时，<a id="a-7A"></a>佛住王舍城迦兰陀竹园。</p>
  <p id="a7B">尔时，<a id="a-7C"></a>世尊告诸比丘：<a id="a-7D"></a>“汝等持我所说四圣谛不？<a id="a-7E"></a>”</p>
  <p id="a7F">时，<a id="a-7G"></a>有异比丘从座起，<a id="a-7H"></a>正衣服，<a id="a-7I"></a>为佛作礼，<a id="a-7J"></a>合掌白佛：<a id="a-7K"></a>“唯然，<a id="a-7L"></a>世尊所说四圣谛，<a id="a-7M"></a>我悉受持。<a id="a-7N"></a>”</p>
  <p id="a7O">佛告比丘：<a id="a-7P"></a>“汝云何受持四圣谛？<a id="a-7Q"></a>”</p>
  <p id="a7R">比丘白佛言：<a id="a-7S"></a>“世尊说言，<a id="a-7T"></a>此是苦圣谛，<a id="a-7U"></a>我即受持；<a id="a-7V"></a>此苦集圣谛、<a id="a-7W"></a>此苦灭圣谛、<a id="a-7X"></a>此苦灭道迹圣谛，<a id="a-7Y"></a>如是，<a id="a-7Z"></a>世尊说四圣谛，<a id="a-7a"></a>我即受持。<a id="a-7b"></a>”</p>
  <p id="a7c">佛告比丘：<a id="a-7d"></a>“善哉！<a id="a-7e"></a>善哉！<a id="a-7f"></a>我说苦圣谛，<a id="a-7g"></a>汝真实受持；<a id="a-7h"></a>我说苦集圣谛、<a id="a-7i"></a>苦灭圣谛、<a id="a-7j"></a>苦灭道迹圣谛，<a id="a-7k"></a>汝真实受持。<a id="a-7l"></a>”</p>
  <p id="a7m">佛说此经已，<a id="a-7n"></a>诸比丘闻佛所说，<a id="a-7o"></a>欢喜奉行。</p>
  <p id="a7p">如是我闻：<a id="a-7q"></a>一时，<a id="a-7r"></a>佛住王舍城迦兰陀竹园。</p>
  <p id="a7s">尔时，<a id="a-7t"></a>世尊告诸比丘：<a id="a-7u"></a>“汝等持我所说四圣谛不？<a id="a-7v"></a>”</p>
  <p id="a7w">时，<a id="a-7x"></a>有比丘从座起，<a id="a-7y"></a>整衣服，<a id="a-7z"></a>偏袒右肩，<a id="a-80"></a>为佛作礼，<a id="a-81"></a>合掌白佛：<a id="a-82"></a>“唯然，<a id="a-83"></a>世尊所说四圣谛，<a id="a-84"></a>我悉受持。<a id="a-85"></a>”</p>
  <p id="a86">佛告比丘：<a id="a-87"></a>“汝云何持我所说四圣谛？<a id="a-88"></a>”</p>
  <p id="a89">比丘白佛言：<a id="a-8A"></a>“世尊说苦圣谛，<a id="a-8B"></a>我悉受持。<a id="a-8C"></a>如如、<a id="a-8D"></a>不离如、<a id="a-8E"></a>不异如，<a id="a-8F"></a>真、<a id="a-8G"></a>实、<a id="a-8H"></a>审谛、<a id="a-8I"></a>不颠倒，<a id="a-8J"></a>是圣所谛，<a id="a-8K"></a>是名苦圣谛。<a id="a-8L"></a>世尊说苦集圣谛、<a id="a-8M"></a>苦灭圣谛、<a id="a-8N"></a>苦灭道迹圣谛、<a id="a-8O"></a>如如、<a id="a-8P"></a>不离如、<a id="a-8Q"></a>不异如，<a id="a-8R"></a>真、<a id="a-8S"></a>实、<a id="a-8T"></a>审谛、<a id="a-8U"></a>不颠倒，<a id="a-8V"></a>是圣所谛，<a id="a-8W"></a>是为世尊说四圣谛，<a id="a-8X"></a>我悉受持。<a id="a-8Y"></a>”</p>
  <p id="a8Z">佛告比丘：<a id="a-8a"></a>“善哉！<a id="a-8b"></a>善哉！<a id="a-8c"></a>汝真实持我所说四圣谛，<a id="a-8d"></a>如如、<a id="a-8e"></a>不离如、<a id="a-8f"></a>不异如，<a id="a-8g"></a>真、<a id="a-8h"></a>实、<a id="a-8i"></a>审谛、<a id="a-8j"></a>不颠倒，<a id="a-8k"></a>是名比丘真实持我四圣谛。<a id="a-8l"></a>”</p>
  <p id="a8m">佛说此经已，<a id="a-8n"></a>诸比丘闻佛所说，<a id="a-8o"></a>欢喜奉行。</p>
  <p id="a8p">如是我闻：<a id="a-8q"></a>一时，<a id="a-8r"></a>佛住王舍城迦兰陀竹园。</p>
  <p id="a8s">尔时，<a id="a-8t"></a>世尊告诸比丘：<a id="a-8u"></a>“汝持我所说四圣谛不？<a id="a-8v"></a>”</p>
  <p id="a8w">时，<a id="a-8x"></a>有异比丘从座起，<a id="a-8y"></a>整衣服，<a id="a-8z"></a>为佛作礼，<a id="a-90"></a>合掌白佛言：<a id="a-91"></a>“唯然，<a id="a-92"></a>世尊所说四圣谛，<a id="a-93"></a>我悉持之。<a id="a-94"></a>云何四谛？<a id="a-95"></a>世尊说苦圣谛，<a id="a-96"></a>我悉持之；<a id="a-97"></a>苦集圣谛、<a id="a-98"></a>苦灭圣谛、<a id="a-99"></a>苦灭道迹圣谛，<a id="a-9A"></a>我悉持之。<a id="a-9B"></a>”</p>
  <p id="a9C">佛告彼比丘：<a id="a-9D"></a>“善哉！<a id="a-9E"></a>善哉！<a id="a-9F"></a>如我所说四圣谛，<a id="a-9G"></a>汝悉持之。<a id="a-9H"></a>诸比丘，<a id="a-9I"></a>若沙门、<a id="a-9J"></a>婆罗门作如是说‘如沙门瞿昙所说苦圣谛，<a id="a-9K"></a>我当舍，<a id="a-9L"></a>更立苦圣谛’者，<a id="a-9M"></a>但有言数，<a id="a-9N"></a>问已不知，<a id="a-9O"></a>增其疑惑，<a id="a-9P"></a>以非其境界故。<a id="a-9Q"></a>‘苦集圣谛、<a id="a-9R"></a>苦灭圣谛、<a id="a-9S"></a>苦灭道迹圣谛，<a id="a-9T"></a>我今当舍，<a id="a-9U"></a>更立余四圣谛’者，<a id="a-9V"></a>彼但有言数，<a id="a-9W"></a>问已不知，<a id="a-9X"></a>增其疑惑，<a id="a-9Y"></a>以非其境界故。<a id="a-9Z"></a>是故，<a id="a-9a"></a>比丘，<a id="a-9b"></a>于四圣谛未无间等者，<a id="a-9c"></a>当勤方便，<a id="a-9d"></a>起增上欲，<a id="a-9e"></a>学无间等。<a id="a-9f"></a>”</p>
  <p id="a9g">佛说此经已，<a id="a-9h"></a>诸比丘闻佛所说，<a id="a-9i"></a>欢喜奉行。</p>
  <p id="a9j">如是我闻：<a id="a-9k"></a>一时，<a id="a-9l"></a>佛住王舍城迦兰陀竹园。</p>
  <p id="a9m">尔时，<a id="a-9n"></a>世尊告诸比丘：<a id="a-9o"></a>“若比丘于佛有疑者，<a id="a-9p"></a>则于苦圣谛有疑，<a id="a-9q"></a>苦集圣谛、<a id="a-9r"></a>苦灭圣谛、<a id="a-9s"></a>苦灭道迹圣谛则有疑惑；<a id="a-9t"></a>若于法、<a id="a-9u"></a>僧有疑者，<a id="a-9v"></a>则于苦圣谛疑惑，<a id="a-9w"></a>苦集圣谛、<a id="a-9x"></a>苦灭圣谛、<a id="a-9y"></a>苦灭道迹圣谛疑惑。<a id="a-9z"></a>若于佛不疑惑者，<a id="a-A0"></a>则于苦圣谛不疑惑，<a id="a-A1"></a>苦集圣谛、<a id="a-A2"></a>苦灭圣谛、<a id="a-A3"></a>苦灭道迹圣谛不疑惑；<a id="a-A4"></a>若于法、<a id="a-A5"></a>僧不疑惑者，<a id="a-A6"></a>则于苦圣谛不疑惑，<a id="a-A7"></a>苦集圣谛、<a id="a-A8"></a>苦灭圣谛、<a id="a-A9"></a>苦灭道迹圣谛不疑惑。<a id="a-AA"></a>”</p>
  <p id="aAB">佛说此经已，<a id="a-AC"></a>诸比丘闻佛所说，<a id="a-AD"></a>欢喜奉行。</p>
  <p id="aAE">如是我闻：<a id="a-AF"></a>一时，<a id="a-AG"></a>佛住王舍城迦兰陀竹园。</p>
  <p id="aAH">尔时，<a id="a-AI"></a>世尊告诸比丘：<a id="a-AJ"></a>“若沙门、<a id="a-AK"></a>婆罗门于苦圣谛有疑者，<a id="a-AL"></a>则于佛有疑，<a id="a-AM"></a>于法、<a id="a-AN"></a>僧有疑；<a id="a-AO"></a>若于集、<a id="a-AP"></a>灭、<a id="a-AQ"></a>道疑者，<a id="a-AR"></a>则于佛有疑，<a id="a-AS"></a>于法、<a id="a-AT"></a>僧有疑。<a id="a-AU"></a>若于苦圣谛无疑者，<a id="a-AV"></a>则于佛无疑，<a id="a-AW"></a>于法、<a id="a-AX"></a>僧无疑；<a id="a-AY"></a>于集灭道圣谛无疑者，<a id="a-AZ"></a>则于佛无疑，<a id="a-Aa"></a>于法、<a id="a-Ab"></a>僧无疑。<a id="a-Ac"></a>”</p>
  <p id="aAd">佛说此经已，<a id="a-Ae"></a>诸比丘闻佛所说，<a id="a-Af"></a>欢喜奉行。</p>
  <p id="aAg">如是我闻：<a id="a-Ah"></a>一时，<a id="a-Ai"></a>佛住王舍城迦兰陀竹园。</p>
  <p id="aAj">尔时，<a id="a-Ak"></a>世尊告诸比丘：<a id="a-Al"></a>“汝等共行至深险岩。<a id="a-Am"></a>”</p>
  <p id="aAn">诸比丘白佛：<a id="a-Ao"></a>“唯然，<a id="a-Ap"></a>世尊。<a id="a-Aq"></a>”</p>
  <p id="aAr">尔时，<a id="a-As"></a>世尊与诸大众至深险岩，<a id="a-At"></a>敷座而坐，<a id="a-Au"></a>周匝观察深险岩已，<a id="a-Av"></a>告诸比丘：<a id="a-Aw"></a>“此岩极大深险。<a id="a-Ax"></a>”</p>
  <p id="aAy">时，<a id="a-Az"></a>有异比丘从座起，<a id="a-B0"></a>整衣服，<a id="a-B1"></a>为佛作礼，<a id="a-B2"></a>合掌白佛言：<a id="a-B3"></a>“世尊，<a id="a-B4"></a>此极深险，<a id="a-B5"></a>然复有一极深险极险于此，<a id="a-B6"></a>甚可怖畏者不？<a id="a-B7"></a>”</p>
  <p id="aB8">佛知其意，<a id="a-B9"></a>即告言：<a id="a-BA"></a>“如是，<a id="a-BB"></a>比丘，<a id="a-BC"></a>此极深险，<a id="a-BD"></a>然复有大深险险于此者，<a id="a-BE"></a>甚可怖畏，<a id="a-BF"></a>谓诸沙门、<a id="a-BG"></a>婆罗门于苦圣谛不如实知，<a id="a-BH"></a>苦集圣谛、<a id="a-BI"></a>苦灭圣谛、<a id="a-BJ"></a>苦灭道迹圣谛不如实知。<a id="a-BK"></a>彼于生本诸行乐著，<a id="a-BL"></a>于老、<a id="a-BM"></a>病、<a id="a-BN"></a>死、<a id="a-BO"></a>忧、<a id="a-BP"></a>悲、<a id="a-BQ"></a>恼苦生本诸行乐著，<a id="a-BR"></a>而作是行，<a id="a-BS"></a>老、<a id="a-BT"></a>病、<a id="a-BU"></a>死、<a id="a-BV"></a>忧、<a id="a-BW"></a>悲、<a id="a-BX"></a>恼苦行，<a id="a-BY"></a>转增长故，<a id="a-BZ"></a>堕于生深险之处；<a id="a-Ba"></a>堕于老、<a id="a-Bb"></a>病、<a id="a-Bc"></a>死、<a id="a-Bd"></a>忧、<a id="a-Be"></a>悲、<a id="a-Bf"></a>恼苦深险之处。<a id="a-Bg"></a>如是，<a id="a-Bh"></a>比丘，<a id="a-Bi"></a>此则大深险险于此者。<a id="a-Bj"></a>是故，<a id="a-Bk"></a>比丘，<a id="a-Bl"></a>于四圣谛未无间等者，<a id="a-Bm"></a>当勤方便，<a id="a-Bn"></a>起增上欲，<a id="a-Bo"></a>学无间等。<a id="a-Bp"></a>”</p>
  <p id="aBq">佛说此经已，<a id="a-Br"></a>诸比丘闻佛所说，<a id="a-Bs"></a>欢喜奉行。</p>
  <p id="aBt">如是我闻：<a id="a-Bu"></a>一时，<a id="a-Bv"></a>佛住王舍城迦兰陀竹园。</p>
  <p id="aBw">尔时，<a id="a-Bx"></a>世尊告诸比丘：<a id="a-By"></a>“有大热地狱，<a id="a-Bz"></a>若众生生于彼中，<a id="a-C0"></a>一向与烔燃。<a id="a-C1"></a>”</p>
  <p id="aC2">时，<a id="a-C3"></a>有异比丘从座起，<a id="a-C4"></a>整衣服，<a id="a-C5"></a>为佛作礼，<a id="a-C6"></a>合掌白佛言：<a id="a-C7"></a>“如世尊说，<a id="a-C8"></a>此则大热。<a id="a-C9"></a>世尊，<a id="a-CA"></a>唯此大热，<a id="a-CB"></a>复有大热过于此者，<a id="a-CC"></a>甚可怖畏，<a id="a-CD"></a>无有过上。<a id="a-CE"></a>”</p>
  <p id="aCF">“如是，<a id="a-CG"></a>比丘，<a id="a-CH"></a>此则大热，<a id="a-CI"></a>亦更有大热过于此者，<a id="a-CJ"></a>甚可怖畏，<a id="a-CK"></a>无有过上。<a id="a-CL"></a>何等为更有大热，<a id="a-CM"></a>甚可怖畏，<a id="a-CN"></a>过于此者？<a id="a-CO"></a>谓沙门、<a id="a-CP"></a>婆罗门此苦圣谛不如实知，<a id="a-CQ"></a>苦集圣谛、<a id="a-CR"></a>苦灭圣谛、<a id="a-CS"></a>苦灭道迹圣谛不如实知，<a id="a-CT"></a>如是乃至生、<a id="a-CU"></a>老、<a id="a-CV"></a>病、<a id="a-CW"></a>死、<a id="a-CX"></a>忧、<a id="a-CY"></a>悲、<a id="a-CZ"></a>恼苦，<a id="a-Ca"></a>大热炽然，<a id="a-Cb"></a>是名比丘大热烧燃，<a id="a-Cc"></a>甚可怖畏，<a id="a-Cd"></a>无有过者。<a id="a-Ce"></a>是故，<a id="a-Cf"></a>比丘，<a id="a-Cg"></a>于四圣谛未无间等者，<a id="a-Ch"></a>当勤方便，<a id="a-Ci"></a>起增上欲，<a id="a-Cj"></a>学无间等。<a id="a-Ck"></a>”</p>
  <p id="aCl">佛说此经已，<a id="a-Cm"></a>诸比丘闻佛所说，<a id="a-Cn"></a>欢喜奉行。</p>
  <p id="aCo">如是我闻：<a id="a-Cp"></a>一时，<a id="a-Cq"></a>佛住王舍城迦兰陀竹园。</p>
  <p id="aCr">尔时，<a id="a-Cs"></a>世尊告诸比丘：<a id="a-Ct"></a>“有大暗地狱，<a id="a-Cu"></a>彼诸众生生彼中者，<a id="a-Cv"></a>不见自身分。<a id="a-Cw"></a>”</p>
  <p id="aCx">时，<a id="a-Cy"></a>有异比丘从座起，<a id="a-Cz"></a>整衣服，<a id="a-D0"></a>为佛作礼，<a id="a-D1"></a>合掌白佛言：<a id="a-D2"></a>“世尊，<a id="a-D3"></a>此则大暗。<a id="a-D4"></a>唯此大暗，<a id="a-D5"></a>复更有余大暗，<a id="a-D6"></a>甚可怖畏，<a id="a-D7"></a>过于此不？<a id="a-D8"></a>”</p>
  <p id="aD9">佛告比丘：<a id="a-DA"></a>“如是，<a id="a-DB"></a>更有大暗，<a id="a-DC"></a>甚可怖畏，<a id="a-DD"></a>过于此者，<a id="a-DE"></a>谓沙门、<a id="a-DF"></a>婆罗门于四圣谛不如实知，<a id="a-DG"></a>乃至堕于生、<a id="a-DH"></a>老、<a id="a-DI"></a>病、<a id="a-DJ"></a>死、<a id="a-DK"></a>忧、<a id="a-DL"></a>悲、<a id="a-DM"></a>恼苦大暗之中。<a id="a-DN"></a>是故，<a id="a-DO"></a>比丘，<a id="a-DP"></a>于四圣谛未无间等者，<a id="a-DQ"></a>当勤方便，<a id="a-DR"></a>起增上欲，<a id="a-DS"></a>学无间等。<a id="a-DT"></a>”</p>
  <p id="aDU">佛说此经已，<a id="a-DV"></a>诸比丘闻佛所说，<a id="a-DW"></a>欢喜奉行。</p>
  <p id="aDX">如是我闻：<a id="a-DY"></a>一时，<a id="a-DZ"></a>佛住王舍城迦兰陀竹园。</p>
  <p id="aDa">尔时，<a id="a-Db"></a>世尊告诸比丘：<a id="a-Dc"></a>“如日游行，<a id="a-Dd"></a>照诸世界，<a id="a-De"></a>乃至千日、<a id="a-Df"></a>千月，<a id="a-Dg"></a>照千世界、<a id="a-Dh"></a>千须弥山、<a id="a-Di"></a>千弗婆提、<a id="a-Dj"></a>千阎浮提、<a id="a-Dk"></a>千拘耶尼、<a id="a-Dl"></a>千郁单越、<a id="a-Dm"></a>千四天王、<a id="a-Dn"></a>千三十三天、<a id="a-Do"></a>千炎魔天、<a id="a-Dp"></a>千兜率天、<a id="a-Dq"></a>千化乐天、<a id="a-Dr"></a>千他化自在天、<a id="a-Ds"></a>千梵天，<a id="a-Dt"></a>是名小千世界。<a id="a-Du"></a>此千世界，<a id="a-Dv"></a>中间暗冥，<a id="a-Dw"></a>日月光照，<a id="a-Dx"></a>有大德力，<a id="a-Dy"></a>而彼不见。<a id="a-Dz"></a>其有众生，<a id="a-E0"></a>生彼中者，<a id="a-E1"></a>不见自身分。<a id="a-E2"></a>”</p>
  <p id="aE3">时，<a id="a-E4"></a>有异比丘从座起，<a id="a-E5"></a>整衣服，<a id="a-E6"></a>为佛作礼，<a id="a-E7"></a>合掌白佛言：<a id="a-E8"></a>“世尊，<a id="a-E9"></a>如世尊说，<a id="a-EA"></a>是大暗冥，<a id="a-EB"></a>复更有余大暗冥处过于此耶？<a id="a-EC"></a>”</p>
  <p id="aED">佛告比丘：<a id="a-EE"></a>“有大暗冥过于此者，<a id="a-EF"></a>谓沙门、<a id="a-EG"></a>婆罗门于苦圣谛不如实知，<a id="a-EH"></a>乃至堕于生、<a id="a-EI"></a>老、<a id="a-EJ"></a>病、<a id="a-EK"></a>死、<a id="a-EL"></a>忧、<a id="a-EM"></a>悲、<a id="a-EN"></a>恼苦大暗冥中，<a id="a-EO"></a>是名比丘有大暗冥过于世界中间暗冥。<a id="a-EP"></a>是故，<a id="a-EQ"></a>比丘，<a id="a-ER"></a>于四圣谛未无间等者，<a id="a-ES"></a>当勤方便，<a id="a-ET"></a>起增上欲，<a id="a-EU"></a>学无间等。<a id="a-EV"></a>”</p>
  <p id="aEW">佛说此经已，<a id="a-EX"></a>时诸比丘闻佛所说，<a id="a-EY"></a>欢喜奉行。</p>
  <p id="aEZ">如是我闻：<a id="a-Ea"></a>一时，<a id="a-Eb"></a>佛住王舍城迦兰陀竹园。</p>
  <p id="aEc">尔时，<a id="a-Ed"></a>世尊告诸比丘：<a id="a-Ee"></a>“从小千世界数满至千，<a id="a-Ef"></a>是名中千世界。<a id="a-Eg"></a>于是中千世界，<a id="a-Eh"></a>中间暗冥，<a id="a-Ei"></a>如前所说，<a id="a-Ej"></a>乃至于四圣谛未无间等者，<a id="a-Ek"></a>当勤力便，<a id="a-El"></a>起增上欲，<a id="a-Em"></a>学无间等。<a id="a-En"></a>”</p>
  <p id="aEo">佛说此经已，<a id="a-Ep"></a>诸比丘闻佛所说，<a id="a-Eq"></a>欢喜奉行。</p>
  <p id="aEr">如是我闻：<a id="a-Es"></a>一时，<a id="a-Et"></a>佛住王舍城迦兰陀竹园。</p>
  <p id="aEu">尔时，<a id="a-Ev"></a>世尊告诸比丘：<a id="a-Ew"></a>“从中千世界数满至千，<a id="a-Ex"></a>是名三千大千世界。<a id="a-Ey"></a>世界中间暗冥之处，<a id="a-Ez"></a>日月游行，<a id="a-F0"></a>普照世界，<a id="a-F1"></a>而彼不见，<a id="a-F2"></a>乃至堕于生、<a id="a-F3"></a>老、<a id="a-F4"></a>病、<a id="a-F5"></a>死、<a id="a-F6"></a>忧、<a id="a-F7"></a>悲、<a id="a-F8"></a>恼苦大暗冥中。<a id="a-F9"></a>是故，<a id="a-FA"></a>诸比丘，<a id="a-FB"></a>于四圣谛未无间等者，<a id="a-FC"></a>当勤方便，<a id="a-FD"></a>起增上欲，<a id="a-FE"></a>学无间等。<a id="a-FF"></a>”</p>
  <p id="aFG">佛说此经已，<a id="a-FH"></a>诸比丘闻佛所说，<a id="a-FI"></a>欢喜奉行。</p>
  <p id="aFJ">如是我闻：<a id="a-FK"></a>一时，<a id="a-FL"></a>佛住王舍城迦兰陀竹园。</p>
  <p id="aFM">尔时，<a id="a-FN"></a>世尊告诸比丘：<a id="a-FO"></a>“我今当说四圣谛。<a id="a-FP"></a>谛听！<a id="a-FQ"></a>谛听！<a id="a-FR"></a>善思念之！<a id="a-FS"></a>何等为四？<a id="a-FT"></a>谓苦圣谛、<a id="a-FU"></a>苦集圣谛、<a id="a-FV"></a>苦灭圣谛、<a id="a-FW"></a>苦灭道迹圣谛，<a id="a-FX"></a>是名四圣谛。<a id="a-FY"></a>”</p>
  <p id="aFZ">佛说此经已，<a id="a-Fa"></a>诸比丘闻佛所说，<a id="a-Fb"></a>欢喜奉行。</p>
  <p id="aFc">如当说，<a id="a-Fd"></a>如是有、<a id="a-Fe"></a>如是当知，<a id="a-Ff"></a>亦如上说。</p>
  <p id="aFg">如是我闻：<a id="a-Fh"></a>一时，<a id="a-Fi"></a>佛住王舍城迦兰陀竹园。</p>
  <p id="aFj">尔时，<a id="a-Fk"></a>世尊告诸比丘：<a id="a-Fl"></a>“当勤禅思，<a id="a-Fm"></a>正方便起，<a id="a-Fn"></a>内寂其心。<a id="a-Fo"></a>所以者何？<a id="a-Fp"></a>比丘禅思，<a id="a-Fq"></a>内寂其心成就已，<a id="a-Fr"></a>如实显现。<a id="a-Fs"></a>云何如实显现？<a id="a-Ft"></a>谓此苦圣谛如实显现，<a id="a-Fu"></a>此苦集圣谛、<a id="a-Fv"></a>苦灭圣谛、<a id="a-Fw"></a>苦灭道迹圣谛如实显现。<a id="a-Fx"></a>”</p>
  <p id="aFy">佛说此经已，<a id="a-Fz"></a>诸比丘闻佛所说，<a id="a-G0"></a>欢喜奉行。</p>
  <p id="aG1">如是我闻：<a id="a-G2"></a>一时，<a id="a-G3"></a>佛住王舍城迦兰陀竹园。</p>
  <p id="aG4">尔时，<a id="a-G5"></a>世尊告诸比丘：<a id="a-G6"></a>“当修无量三摩提，<a id="a-G7"></a>专心正念。<a id="a-G8"></a>所以者何？<a id="a-G9"></a>修无量三摩提，<a id="a-GA"></a>专心正念已，<a id="a-GB"></a>如是如实显现。<a id="a-GC"></a>云何如实显现？<a id="a-GD"></a>谓此苦圣谛如实显现，<a id="a-GE"></a>苦集圣谛、<a id="a-GF"></a>苦灭圣谛、<a id="a-GG"></a>苦灭道迹圣谛如实显现。<a id="a-GH"></a>”</p>
  <p id="aGI">佛说此经已，<a id="a-GJ"></a>诸比丘闻佛所说，<a id="a-GK"></a>欢喜奉行。</p>
  <p id="aGL">如是我闻：<a id="a-GM"></a>一时，<a id="a-GN"></a>佛住王舍城迦兰陀竹园。</p>
  <p id="aGO">尔时，<a id="a-GP"></a>佛告诸比丘：<a id="a-GQ"></a>“如人掷杖于虚空中，<a id="a-GR"></a>寻即还堕，<a id="a-GS"></a>或根著地，<a id="a-GT"></a>或腹著地，<a id="a-GU"></a>或头著地。<a id="a-GV"></a>如是，<a id="a-GW"></a>沙门、<a id="a-GX"></a>婆罗门于此苦圣谛不如实知，<a id="a-GY"></a>苦集圣谛、<a id="a-GZ"></a>苦灭圣谛、<a id="a-Ga"></a>苦灭道迹圣谛不如实知，<a id="a-Gb"></a>当知是沙门、<a id="a-Gc"></a>婆罗门或堕地狱，<a id="a-Gd"></a>或堕畜生，<a id="a-Ge"></a>或堕饿鬼。<a id="a-Gf"></a>是故，<a id="a-Gg"></a>比丘，<a id="a-Gh"></a>于四圣谛未无间等者，<a id="a-Gi"></a>当勤方便，<a id="a-Gj"></a>学无间等。<a id="a-Gk"></a>”</p>
  <p id="aGl">佛说此经已，<a id="a-Gm"></a>诸比丘闻佛所说，<a id="a-Gn"></a>欢喜奉行。</p>
  <p id="aGo">如是我闻：<a id="a-Gp"></a>一时，<a id="a-Gq"></a>佛住王舍城迦兰陀竹园。</p>
  <p id="aGr">尔时，<a id="a-Gs"></a>世尊告诸比丘：<a id="a-Gt"></a>“如人掷杖置虚空中，<a id="a-Gu"></a>其必还堕，<a id="a-Gv"></a>或堕净地，<a id="a-Gw"></a>或堕不净地。<a id="a-Gx"></a>如是，<a id="a-Gy"></a>沙门、<a id="a-Gz"></a>婆罗门于苦圣谛不如实知，<a id="a-H0"></a>于苦集圣谛、<a id="a-H1"></a>苦灭圣谛、<a id="a-H2"></a>苦灭道迹圣谛不如实知；<a id="a-H3"></a>以不如实知故，<a id="a-H4"></a>或生善趣，<a id="a-H5"></a>或生恶趣。<a id="a-H6"></a>是故，<a id="a-H7"></a>诸比丘，<a id="a-H8"></a>于四圣谛未无间等者，<a id="a-H9"></a>当勤方便，<a id="a-HA"></a>起增上欲，<a id="a-HB"></a>学无间等。<a id="a-HC"></a>”</p>
  <p id="aHD">佛说此经已，<a id="a-HE"></a>诸比丘闻佛所说，<a id="a-HF"></a>欢喜奉行。</p>
  <p id="aHG">如是我闻：<a id="a-HH"></a>一时，<a id="a-HI"></a>佛住王舍城迦兰陀竹园。</p>
  <p id="aHJ">尔时，<a id="a-HK"></a>佛告诸比丘：<a id="a-HL"></a>“譬如五节相续轮，<a id="a-HM"></a>大力士夫令速旋转。<a id="a-HN"></a>如是，<a id="a-HO"></a>沙门、<a id="a-HP"></a>婆罗门于此苦圣谛不如实知，<a id="a-HQ"></a>此苦集圣谛、<a id="a-HR"></a>苦灭圣谛、<a id="a-HS"></a>苦灭道迹圣谛不如实知，<a id="a-HT"></a>轮回五趣，<a id="a-HU"></a>而速旋转，<a id="a-HV"></a>或堕地狱，<a id="a-HW"></a>或堕畜生，<a id="a-HX"></a>或堕饿鬼，<a id="a-HY"></a>或人，<a id="a-HZ"></a>或天，<a id="a-Ha"></a>还堕恶道，<a id="a-Hb"></a>长夜轮转。<a id="a-Hc"></a>是故，<a id="a-Hd"></a>比丘，<a id="a-He"></a>于四圣谛未无间等者，<a id="a-Hf"></a>当勤方便，<a id="a-Hg"></a>起增上欲，<a id="a-Hh"></a>学无间等。<a id="a-Hi"></a>”</p>
  <p id="aHj">佛说此经已，<a id="a-Hk"></a>诸比丘闻佛所说，<a id="a-Hl"></a>欢喜奉行。</p>
  <p id="aHm">如是我闻：<a id="a-Hn"></a>一时，<a id="a-Ho"></a>佛住王舍城迦兰陀竹园。</p>
  <p id="aHp">尔时，<a id="a-Hq"></a>世尊告诸比丘：<a id="a-Hr"></a>“如来、<a id="a-Hs"></a>应、<a id="a-Ht"></a>等正觉增上说法，<a id="a-Hu"></a>谓四圣谛，<a id="a-Hv"></a>开示、<a id="a-Hw"></a>施设、<a id="a-Hx"></a>建立、<a id="a-Hy"></a>分别、<a id="a-Hz"></a>散说、<a id="a-I0"></a>显现、<a id="a-I1"></a>表露。<a id="a-I2"></a>何等为四？<a id="a-I3"></a>谓苦圣谛、<a id="a-I4"></a>苦集圣谛、<a id="a-I5"></a>苦灭圣谛、<a id="a-I6"></a>苦灭道迹圣谛。<a id="a-I7"></a>是故，<a id="a-I8"></a>比丘，<a id="a-I9"></a>于四圣谛未无间等者，<a id="a-IA"></a>当勤方便，<a id="a-IB"></a>起增上欲，<a id="a-IC"></a>学无间等。<a id="a-ID"></a>”</p>
  <p id="aIE">佛说此经已，<a id="a-IF"></a>诸比丘闻佛所说，<a id="a-IG"></a>欢喜奉行。</p>
  <p id="aIH">如是我闻：<a id="a-II"></a>一时，<a id="a-IJ"></a>佛住王舍城迦兰陀竹园。</p>
  <p id="aIK">尔时，<a id="a-IL"></a>世尊告诸比丘：<a id="a-IM"></a>“何等为黠慧？<a id="a-IN"></a>为此苦圣谛如实知，<a id="a-IO"></a>此苦集圣谛、<a id="a-IP"></a>苦灭圣谛、<a id="a-IQ"></a>苦灭道迹圣谛如实知、<a id="a-IR"></a>为不知耶？<a id="a-IS"></a>”</p>
  <p id="aIT">诸比丘白佛：<a id="a-IU"></a>“如我解世尊所说，<a id="a-IV"></a>于四圣谛如实知者，<a id="a-IW"></a>此为黠慧。<a id="a-IX"></a>”</p>
  <p id="aIY">佛告比丘：<a id="a-IZ"></a>“善哉！<a id="a-Ia"></a>善哉！<a id="a-Ib"></a>于苦圣谛、<a id="a-Ic"></a>苦集圣谛、<a id="a-Id"></a>苦灭圣谛、<a id="a-Ie"></a>苦灭道迹圣谛如实知者，<a id="a-If"></a>是则黠慧。<a id="a-Ig"></a>是故，<a id="a-Ih"></a>诸比丘，<a id="a-Ii"></a>于四圣谛未无间等者，<a id="a-Ij"></a>当勤方便，<a id="a-Ik"></a>起增上欲，<a id="a-Il"></a>学无间等。<a id="a-Im"></a>”</p>
  <p id="aIn">佛说是经已，<a id="a-Io"></a>诸比丘闻佛所说，<a id="a-Ip"></a>欢喜奉行。</p>
  <p id="aIq">如是我闻：<a id="a-Ir"></a>一时，<a id="a-Is"></a>佛住舍卫国祇树给孤独园。</p>
  <p id="aIt">时，<a id="a-Iu"></a>须达长者往诣佛所，<a id="a-Iv"></a>稽首佛足，<a id="a-Iw"></a>于一面坐，<a id="a-Ix"></a>白佛言：<a id="a-Iy"></a>“世尊，<a id="a-Iz"></a>此四圣谛为渐次无间等？<a id="a-J0"></a>为一顿无间等？<a id="a-J1"></a>”</p>
  <p id="aJ2">佛告长者：<a id="a-J3"></a>“此四圣谛渐次无间，<a id="a-J4"></a>非顿无间等。<a id="a-J5"></a>”</p>
  <p id="aJ6">佛告长者：<a id="a-J7"></a>“若有说言于苦圣谛未无间等，<a id="a-J8"></a>而于彼苦集圣谛、<a id="a-J9"></a>苦灭圣谛、<a id="a-JA"></a>苦灭道迹圣谛无间等者，<a id="a-JB"></a>此说不应。<a id="a-JC"></a>所以者何？<a id="a-JD"></a>若于苦圣谛未无间等，<a id="a-JE"></a>而欲于苦集圣谛、<a id="a-JF"></a>苦灭圣谛、<a id="a-JG"></a>苦灭道迹圣谛无间等者，<a id="a-JH"></a>无有是处。<a id="a-JI"></a>犹如有人，<a id="a-JJ"></a>两细树叶连合为器，<a id="a-JK"></a>盛水持行，<a id="a-JL"></a>无有是处。<a id="a-JM"></a>如是于苦圣谛未无间等，<a id="a-JN"></a>而欲于苦集圣谛、<a id="a-JO"></a>苦灭圣谛、<a id="a-JP"></a>苦灭道迹圣谛无间等者，<a id="a-JQ"></a>无有是处。</p>
  <p id="aJR">“譬如有人，<a id="a-JS"></a>取莲华叶连合为器，<a id="a-JT"></a>盛水游行，<a id="a-JU"></a>斯有是处。<a id="a-JV"></a>如是，<a id="a-JW"></a>长者，<a id="a-JX"></a>于苦圣谛无间等已，<a id="a-JY"></a>而欲于苦集圣谛、<a id="a-JZ"></a>苦灭圣谛、<a id="a-Ja"></a>苦灭道迹圣谛无间等者，<a id="a-Jb"></a>斯有是处。<a id="a-Jc"></a>是故，<a id="a-Jd"></a>长者，<a id="a-Je"></a>于四圣谛未无间等者，<a id="a-Jf"></a>当勤方便，<a id="a-Jg"></a>起增上欲，<a id="a-Jh"></a>学无间等。<a id="a-Ji"></a>”</p>
  <p id="aJj">佛说此经已，<a id="a-Jk"></a>诸比丘闻佛所说，<a id="a-Jl"></a>欢喜奉行。</p>
  <p id="aJm">如须达长者所问，<a id="a-Jn"></a>有异比丘问，<a id="a-Jo"></a>亦如是说，<a id="a-Jp"></a>唯譬有差别：<a id="a-Jq"></a>“如有四登阶道，<a id="a-Jr"></a>升于殿堂。<a id="a-Js"></a>若有说言不登初阶，<a id="a-Jt"></a>而登第二、<a id="a-Ju"></a>第三、<a id="a-Jv"></a>第四阶升堂殿者，<a id="a-Jw"></a>无有是处。<a id="a-Jx"></a>所以者何？<a id="a-Jy"></a>要由初阶，<a id="a-Jz"></a>然后次登第二、<a id="a-K0"></a>第三、<a id="a-K1"></a>第四阶得升殿堂。<a id="a-K2"></a>如是，<a id="a-K3"></a>比丘，<a id="a-K4"></a>于苦圣谛未无间等，<a id="a-K5"></a>而欲于苦集圣谛、<a id="a-K6"></a>苦灭圣谛、<a id="a-K7"></a>苦灭道迹圣谛无间等者，<a id="a-K8"></a>无有是处。</p>
  <p id="aK9">“譬如，<a id="a-KA"></a>比丘，<a id="a-KB"></a>若有人言：<a id="a-KC"></a>‘以四阶道升于殿堂，<a id="a-KD"></a>要由初阶，<a id="a-KE"></a>然后次登第二、<a id="a-KF"></a>第三、<a id="a-KG"></a>第四阶得升殿堂。<a id="a-KH"></a>’应作是说。<a id="a-KI"></a>所以者何？<a id="a-KJ"></a>要由初阶，<a id="a-KK"></a>然后次登第二、<a id="a-KL"></a>第三、<a id="a-KM"></a>第四阶得升于殿堂，<a id="a-KN"></a>有是处故。<a id="a-KO"></a>如是，<a id="a-KP"></a>比丘，<a id="a-KQ"></a>若言于苦圣谛无间等已，<a id="a-KR"></a>然后次第于苦集圣谛、<a id="a-KS"></a>苦灭圣谛、<a id="a-KT"></a>苦灭道迹圣谛无间等者，<a id="a-KU"></a>应作是说。<a id="a-KV"></a>所以者何？<a id="a-KW"></a>若于苦圣谛无间等已，<a id="a-KX"></a>然后次第于苦集圣谛、<a id="a-KY"></a>苦灭圣谛、<a id="a-KZ"></a>苦灭道迹圣谛无间等者，<a id="a-Ka"></a>有是处故。<a id="a-Kb"></a>”</p>
  <p id="aKc">佛说此经已，<a id="a-Kd"></a>诸比丘闻佛所说，<a id="a-Ke"></a>欢喜奉行。</p>
  <p id="aKf">如异比丘问，<a id="a-Kg"></a>阿难所问，<a id="a-Kh"></a>亦如是说，<a id="a-Ki"></a>唯譬差别。</p>
  <p id="aKj">佛告阿难：<a id="a-Kk"></a>“譬如四磴梯升于殿堂。<a id="a-Kl"></a>若有说言不由初磴，<a id="a-Km"></a>而登第二、<a id="a-Kn"></a>第三、<a id="a-Ko"></a>第四磴升殿堂者，<a id="a-Kp"></a>无有是处。<a id="a-Kq"></a>如是，<a id="a-Kr"></a>阿难，<a id="a-Ks"></a>若于苦圣谛未无间等，<a id="a-Kt"></a>而欲苦集圣谛、<a id="a-Ku"></a>苦灭圣谛、<a id="a-Kv"></a>苦灭道迹圣谛无间等者，<a id="a-Kw"></a>此不应说。<a id="a-Kx"></a>所以者何？<a id="a-Ky"></a>若于苦圣谛未无间等，<a id="a-Kz"></a>而于苦集圣谛、<a id="a-L0"></a>苦灭圣谛、<a id="a-L1"></a>苦灭道迹圣谛无间等者，<a id="a-L2"></a>无有是处。</p>
  <p id="aL3">“譬如，<a id="a-L4"></a>阿难，<a id="a-L5"></a>由四磴梯升于殿堂。<a id="a-L6"></a>若有人言要由初磴，<a id="a-L7"></a>然后次登第二、<a id="a-L8"></a>第三、<a id="a-L9"></a>第四磴升殿堂者，<a id="a-LA"></a>此所应说。<a id="a-LB"></a>所以者何？<a id="a-LC"></a>要由初磴，<a id="a-LD"></a>然后次磴第二、<a id="a-LE"></a>第三、<a id="a-LF"></a>第四磴升殿堂者，<a id="a-LG"></a>有是处故。<a id="a-LH"></a>如是，<a id="a-LI"></a>阿难，<a id="a-LJ"></a>于苦圣谛无间等已，<a id="a-LK"></a>然后次第苦集圣谛、<a id="a-LL"></a>苦灭圣谛、<a id="a-LM"></a>苦灭道迹圣谛无间等者，<a id="a-LN"></a>斯有是处。<a id="a-LO"></a>”</p>
  <p id="aLP">佛说是经已，<a id="a-LQ"></a>诸比丘闻佛所说，<a id="a-LR"></a>欢喜奉行。</p>
  <p id="aLS">如是我闻：<a id="a-LT"></a>一时，<a id="a-LU"></a>佛住舍卫国祇树给孤独园。</p>
  <p id="aLV">尔时，<a id="a-LW"></a>世尊告诸比丘：<a id="a-LX"></a>“譬如大地草木，<a id="a-LY"></a>悉取为锵，<a id="a-LZ"></a>贯大海中，<a id="a-La"></a>一切水虫悉能贯不？<a id="a-Lb"></a>”</p>
  <p id="aLc">比丘白佛：<a id="a-Ld"></a>“不能，<a id="a-Le"></a>世尊。<a id="a-Lf"></a>所以者何？<a id="a-Lg"></a>大海诸虫，<a id="a-Lh"></a>种种形类，<a id="a-Li"></a>或极细不可贯，<a id="a-Lj"></a>或极大不可贯。<a id="a-Lk"></a>”</p>
  <p id="aLl">佛告比丘：<a id="a-Lm"></a>“如是！<a id="a-Ln"></a>如是！<a id="a-Lo"></a>众生界无数无量。<a id="a-Lp"></a>是故，<a id="a-Lq"></a>比丘，<a id="a-Lr"></a>于四圣谛未无间等者，<a id="a-Ls"></a>当勤方便，<a id="a-Lt"></a>起增上欲，<a id="a-Lu"></a>学无间等。<a id="a-Lv"></a>”</p>
  <p id="aLw">佛说是经已，<a id="a-Lx"></a>诸比丘闻佛所说，<a id="a-Ly"></a>欢喜奉行。</p>
  <p id="aLz">如是我闻：<a id="a-M0"></a>一时，<a id="a-M1"></a>佛住王舍城迦兰陀竹园。</p>
  <p id="aM2">尔时，<a id="a-M3"></a>世尊手执土石，<a id="a-M4"></a>问诸比丘：<a id="a-M5"></a>“于意云何？<a id="a-M6"></a>此手中土石为多？<a id="a-M7"></a>彼大雪山士石为多？<a id="a-M8"></a>”</p>
  <p id="aM9">比丘白佛言：<a id="a-MA"></a>“世尊手中土石，<a id="a-MB"></a>甚少少耳；<a id="a-MC"></a>雪山土石甚多无量，<a id="a-MD"></a>百千巨亿，<a id="a-ME"></a>算数譬类不可为比。<a id="a-MF"></a>”</p>
  <p id="aMG">佛告比丘：<a id="a-MH"></a>“其诸众生于苦圣谛如实知者，<a id="a-MI"></a>苦集圣谛、<a id="a-MJ"></a>苦灭圣谛、<a id="a-MK"></a>苦灭道迹圣谛如实知者，<a id="a-ML"></a>如我手中所执土石；<a id="a-MM"></a>其诸众生于苦圣谛不如实知，<a id="a-MN"></a>于苦集圣谛、<a id="a-MO"></a>苦灭圣谛、<a id="a-MP"></a>苦灭道迹圣谛不如实知者，<a id="a-MQ"></a>如彼雪山土石，<a id="a-MR"></a>其数无量。<a id="a-MS"></a>是故，<a id="a-MT"></a>比丘，<a id="a-MU"></a>于四圣谛未无间等者，<a id="a-MV"></a>当勤方便，<a id="a-MW"></a>起增上欲，<a id="a-MX"></a>学无间等。<a id="a-MY"></a>”</p>
  <p id="aMZ">佛说是经已，<a id="a-Ma"></a>诸比丘闻佛所说，<a id="a-Mb"></a>欢喜奉行。</p>
  <p id="aMc">如是我闻：<a id="a-Md"></a>一时，<a id="a-Me"></a>佛住王舍城迦兰陀竹园。</p>
  <p id="aMf">尔时，<a id="a-Mg"></a>世尊告诸比丘：<a id="a-Mh"></a>“譬如湖池，<a id="a-Mi"></a>深广五十由旬，<a id="a-Mj"></a>其水盈满。<a id="a-Mk"></a>若有士夫以发以毛，<a id="a-Ml"></a>或以指端渧彼湖水，<a id="a-Mm"></a>乃至再三。<a id="a-Mn"></a>云何，<a id="a-Mo"></a>比丘，<a id="a-Mp"></a>如彼士夫所渧水多？<a id="a-Mq"></a>湖池水多？<a id="a-Mr"></a>”</p>
  <p id="aMs">比丘白佛：<a id="a-Mt"></a>“如彼士夫毛发指端再三渧水，<a id="a-Mu"></a>甚少少耳；<a id="a-Mv"></a>彼湖大水，<a id="a-Mw"></a>其量无数，<a id="a-Mx"></a>乃至算数譬类不可为比。<a id="a-My"></a>”</p>
  <p id="aMz">佛告比丘：<a id="a-N0"></a>“如大湖水，<a id="a-N1"></a>甚多无量，<a id="a-N2"></a>如是多闻圣弟子具足见谛，<a id="a-N3"></a>得圣道果，<a id="a-N4"></a>断诸苦本，<a id="a-N5"></a>如截多罗树头，<a id="a-N6"></a>于未来世成不生法；<a id="a-N7"></a>余不尽者，<a id="a-N8"></a>如彼士夫发毛指端所渧之水。<a id="a-N9"></a>是故，<a id="a-NA"></a>比丘，<a id="a-NB"></a>于四圣谛未无闻等者，<a id="a-NC"></a>当勤方便，<a id="a-ND"></a>起增上欲，<a id="a-NE"></a>学无间等。<a id="a-NF"></a>”</p>
  <p id="aNG">佛说是经已，<a id="a-NH"></a>诸比丘闻佛所说，<a id="a-NI"></a>欢喜奉行。</p>
  <p id="aNJ">如大湖水譬，<a id="a-NK"></a>如是萨罗多吒迦、<a id="a-NL"></a>恒伽、<a id="a-NM"></a>耶符那、<a id="a-NN"></a>萨罗游、<a id="a-NO"></a>伊罗跋提、<a id="a-NP"></a>摩醯，<a id="a-NQ"></a>及四大海，<a id="a-NR"></a>其譬亦如上说。</p>
  <p id="aNS">如是我闻：<a id="a-NT"></a>一时，<a id="a-NU"></a>佛住舍卫国祇树给孤独园。</p>
  <p id="aNV">尔时，<a id="a-NW"></a>世尊手捉团土，<a id="a-NX"></a>大如梨果，<a id="a-NY"></a>告诸比丘：<a id="a-NZ"></a>“云何，<a id="a-Na"></a>比丘，<a id="a-Nb"></a>我手中此团土为多？<a id="a-Nc"></a>大雪山中土石为多？<a id="a-Nd"></a>”</p>
  <p id="aNe">诸比丘白佛言：<a id="a-Nf"></a>“世尊手中团土，<a id="a-Ng"></a>少少耳；<a id="a-Nh"></a>彼雪山王，<a id="a-Ni"></a>其土石甚多，<a id="a-Nj"></a>百千亿那由他，<a id="a-Nk"></a>乃至算数譬类不得为比。<a id="a-Nl"></a>”</p>
  <p id="aNm">佛告诸比丘：<a id="a-Nn"></a>“如我所捉团土，<a id="a-No"></a>如是，<a id="a-Np"></a>众生于苦圣谛如实知，<a id="a-Nq"></a>于苦集圣谛、<a id="a-Nr"></a>苦灭圣识、<a id="a-Ns"></a>苦灭道迹圣谛如实知者，<a id="a-Nt"></a>亦复如是。<a id="a-Nu"></a>如大雪山王土石者，<a id="a-Nv"></a>如是，<a id="a-Nw"></a>众生于苦圣谛不如实知，<a id="a-Nx"></a>于苦集圣谛、<a id="a-Ny"></a>苦灭圣谛、<a id="a-Nz"></a>苦灭道迹圣谛不如实知者，<a id="a-O0"></a>亦复如是。<a id="a-O1"></a>是故，<a id="a-O2"></a>比丘，<a id="a-O3"></a>于四圣谛未无间等者，<a id="a-O4"></a>当勤方便，<a id="a-O5"></a>起增上欲，<a id="a-O6"></a>学无间等。<a id="a-O7"></a>”</p>
  <p id="aO8">佛说是经已，<a id="a-O9"></a>诸比丘闻佛所说，<a id="a-OA"></a>欢喜奉行。</p>
  <p id="aOB">如雪山王，<a id="a-OC"></a>如是尼民陀罗山、<a id="a-OD"></a>毗那多迦山、<a id="a-OE"></a>马耳山、<a id="a-OF"></a>善见山、<a id="a-OG"></a>佉提罗迦山、<a id="a-OH"></a>伊沙陀罗山、<a id="a-OI"></a>由揵陀罗山、<a id="a-OJ"></a>须弥山王，<a id="a-OK"></a>及大地土石，<a id="a-OL"></a>亦复如是。<a id="a-OM"></a>如梨果，<a id="a-ON"></a>如是阿摩勒迦果、<a id="a-OO"></a>跋陀罗果、<a id="a-OP"></a>迦罗迦果、<a id="a-OQ"></a>豆果乃至蒜子譬，<a id="a-OR"></a>亦复如是。</p>
  <p id="aOS">如是我闻：<a id="a-OT"></a>一时，<a id="a-OU"></a>佛住舍卫国祇树给孤独园。</p>
  <p id="aOV">尔时，<a id="a-OW"></a>世尊以爪甲擎土已，<a id="a-OX"></a>告诸比丘：<a id="a-OY"></a>“于意云何？<a id="a-OZ"></a>我爪甲上土为多？<a id="a-Oa"></a>此大地土多？<a id="a-Ob"></a>”</p>
  <p id="aOc">诸比丘白佛言：<a id="a-Od"></a>“世尊甲上土，<a id="a-Oe"></a>甚少少耳；<a id="a-Of"></a>此大地土甚多无量，<a id="a-Og"></a>乃至算数譬类不可为比。<a id="a-Oh"></a>”</p>
  <p id="aOi">佛告比丘：<a id="a-Oj"></a>“如甲上土者，<a id="a-Ok"></a>若诸众生，<a id="a-Ol"></a>形可见者，<a id="a-Om"></a>亦复如是。<a id="a-On"></a>其形微细，<a id="a-Oo"></a>不可见者，<a id="a-Op"></a>如大地土。<a id="a-Oq"></a>是故，<a id="a-Or"></a>比丘，<a id="a-Os"></a>于四圣谛未无间等者，<a id="a-Ot"></a>当勤方便，<a id="a-Ou"></a>学无间等。<a id="a-Ov"></a>”</p>
  <p id="aOw">佛说是经已，<a id="a-Ox"></a>诸比丘闻佛所说，<a id="a-Oy"></a>欢喜奉行。</p>
  <p id="aOz">如陆地，<a id="a-P0"></a>如是水性亦尔。</p>
  <p id="aP1">如甲上土，<a id="a-P2"></a>如是众生、<a id="a-P3"></a>人道者，<a id="a-P4"></a>亦复如是；<a id="a-P5"></a>如大地土，<a id="a-P6"></a>如是非人亦尔。</p>
  <p id="aP7">如甲上土，<a id="a-P8"></a>如是生中国者亦尔；<a id="a-P9"></a>如大地土，<a id="a-PA"></a>如是生边地者亦尔。</p>
  <p id="aPB">如甲上土；<a id="a-PC"></a>如是成就圣慧眼者，<a id="a-PD"></a>亦复如是；<a id="a-PE"></a>如大地士，<a id="a-PF"></a>如是不成就圣慧眼者亦尔。</p>
  <p id="aPG">如甲上土，<a id="a-PH"></a>如是众生知此法、<a id="a-PI"></a>律者，<a id="a-PJ"></a>亦复如是；<a id="a-PK"></a>如大地土，<a id="a-PL"></a>如是众生不知法、<a id="a-PM"></a>律者亦尔。<a id="a-PN"></a>如知，<a id="a-PO"></a>如是等知，<a id="a-PP"></a>普知，<a id="a-PQ"></a>正想、<a id="a-PR"></a>正觉、<a id="a-PS"></a>正解，<a id="a-PT"></a>法无间等亦如是。</p>
  <p id="aPU">如甲上土，<a id="a-PV"></a>如是众生知有父母亦尔；<a id="a-PW"></a>如大地土，<a id="a-PX"></a>如是众生不知有父母亦尔。</p>
  <p id="aPY">如甲上土，<a id="a-PZ"></a>如是知有沙门、<a id="a-Pa"></a>婆罗门家之尊长，<a id="a-Pb"></a>作所应作作福，<a id="a-Pc"></a>此世他世畏罪行施，<a id="a-Pd"></a>受斋持戒亦尔；<a id="a-Pe"></a>如大地土，<a id="a-Pf"></a>不知有沙门、<a id="a-Pg"></a>婆罗门家之尊长，<a id="a-Ph"></a>作所应作作福，<a id="a-Pi"></a>此世他世畏罪行施，<a id="a-Pj"></a>受斋持戒，<a id="a-Pk"></a>亦如是说。</p>
  <p id="aPl">如甲上土，<a id="a-Pm"></a>如是众生不杀、<a id="a-Pn"></a>不盗、<a id="a-Po"></a>不邪淫、<a id="a-Pp"></a>不妄语、<a id="a-Pq"></a>不两舌、<a id="a-Pr"></a>不恶口、<a id="a-Ps"></a>不绮语亦尔；<a id="a-Pt"></a>如大地土，<a id="a-Pu"></a>如是众生不持诸戒者亦尔。<a id="a-Pv"></a>如是离贪、<a id="a-Pw"></a>恚、<a id="a-Px"></a>邪见，<a id="a-Py"></a>及不离贪、<a id="a-Pz"></a>恚、<a id="a-Q0"></a>邪见，<a id="a-Q1"></a>亦如是说。</p>
  <p id="aQ2">如甲上土，<a id="a-Q3"></a>如是不杀、<a id="a-Q4"></a>不盗、<a id="a-Q5"></a>不邪淫、<a id="a-Q6"></a>不妄语、<a id="a-Q7"></a>不饮酒；<a id="a-Q8"></a>如大地土，<a id="a-Q9"></a>如是不持五戒者亦尔。</p>
  <p id="aQA">如甲上土，<a id="a-QB"></a>如是众生持八戒者亦如是；<a id="a-QC"></a>如大地土，<a id="a-QD"></a>如是众生不持八戒者亦尔。</p>
  <p id="aQE">如甲上土，<a id="a-QF"></a>如是众生持十善者亦如是；<a id="a-QG"></a>如大地土，<a id="a-QH"></a>如是众生不持十善者亦如是。</p>
  <p id="aQI">如甲上土，<a id="a-QJ"></a>如是众生从地狱命终，<a id="a-QK"></a>生人中者亦如是；<a id="a-QL"></a>如大地土，<a id="a-QM"></a>如是众生从地狱命终，<a id="a-QN"></a>还生地狱者亦如是。<a id="a-QO"></a>如地狱，<a id="a-QP"></a>如是畜生、<a id="a-QQ"></a>饿鬼亦尔。</p>
  <p id="aQR">如甲上土，<a id="a-QS"></a>如是众生从地狱命终，<a id="a-QT"></a>生天上者亦如是；<a id="a-QU"></a>如大地土，<a id="a-QV"></a>如是众生从地狱命终，<a id="a-QW"></a>还生地狱者亦如是。<a id="a-QX"></a>如地狱，<a id="a-QY"></a>如是畜生、<a id="a-QZ"></a>饿鬼亦尔。</p>
  <p id="aQa">如甲上土，<a id="a-Qb"></a>如是众生人道中没，<a id="a-Qc"></a>还生人道中者亦如是；<a id="a-Qd"></a>如大地土，<a id="a-Qe"></a>其诸众生从人道中没，<a id="a-Qf"></a>生地狱中者亦如是。<a id="a-Qg"></a>如地狱，<a id="a-Qh"></a>如是畜生、<a id="a-Qi"></a>饿鬼亦尔。</p>
  <p id="aQj">如甲上土，<a id="a-Qk"></a>其诸众生从天命终，<a id="a-Ql"></a>还生天上者亦如是；<a id="a-Qm"></a>如大地土，<a id="a-Qn"></a>其诸众生天上没，<a id="a-Qo"></a>生地狱中者亦如是。<a id="a-Qp"></a>如地狱，<a id="a-Qq"></a>畜生、<a id="a-Qr"></a>饿鬼亦如是。</p>
  <p id="aQs">如是我闻：<a id="a-Qt"></a>一时，<a id="a-Qu"></a>佛住舍卫国祇树给孤独园。</p>
  <p id="aQv">尔时，<a id="a-Qw"></a>世尊告诸比丘：<a id="a-Qx"></a>“我本未闻法时，<a id="a-Qy"></a>得正思惟此苦圣谛，<a id="a-Qz"></a>正见已生；<a id="a-R0"></a>此苦集圣谛、<a id="a-R1"></a>此苦灭圣谛、<a id="a-R2"></a>苦灭道迹圣谛，<a id="a-R3"></a>正见已生。<a id="a-R4"></a>”</p>
  <p id="aR5">佛说此经已，<a id="a-R6"></a>诸比丘闻佛所说，<a id="a-R7"></a>欢喜奉行。</p>
  <p id="aR8">如已生，<a id="a-R9"></a>如是今生、<a id="a-RA"></a>当生亦如是。</p>
  <p id="aRB">如生，<a id="a-RC"></a>如是起、<a id="a-RD"></a>习、<a id="a-RE"></a>近修、<a id="a-RF"></a>多修、<a id="a-RG"></a>触、<a id="a-RH"></a>作证亦如是。</p>
  <p id="aRI">如是我闻：<a id="a-RJ"></a>一时，<a id="a-RK"></a>佛住舍卫国祇树给孤独园。</p>
  <p id="aRL">尔时，<a id="a-RM"></a>世尊告诸比丘：<a id="a-RN"></a>“譬如眼药丸，<a id="a-RO"></a>深广一由旬。<a id="a-RP"></a>若有士夫取此药丸，<a id="a-RQ"></a>界界安置，<a id="a-RR"></a>能速令尽于彼界，<a id="a-RS"></a>界不得其边，<a id="a-RT"></a>当知诸界，<a id="a-RU"></a>其数无量。<a id="a-RV"></a>是故，<a id="a-RW"></a>比丘，<a id="a-RX"></a>当善界学，<a id="a-RY"></a>善种种界，<a id="a-RZ"></a>当如是学。<a id="a-Ra"></a>”</p>
  <p id="aRb">佛说此经已，<a id="a-Rc"></a>诸比丘闻佛所说，<a id="a-Rd"></a>欢喜奉行。</p>
  <p id="aRe">如是我闻：<a id="a-Rf"></a>一时，<a id="a-Rg"></a>佛住舍卫国祇树给狐独园。</p>
  <p id="aRh">尔时，<a id="a-Ri"></a>世尊告诸比丘：<a id="a-Rj"></a>“众生常与界俱，<a id="a-Rk"></a>与界和合。<a id="a-Rl"></a>云何众生常与界俱？<a id="a-Rm"></a>谓众生行不善心时与不善界俱，<a id="a-Rn"></a>善心时俱善界俱，<a id="a-Ro"></a>胜心时与胜界俱，<a id="a-Rp"></a>鄙心时与鄙界俱。<a id="a-Rq"></a>是故，<a id="a-Rr"></a>诸比丘，<a id="a-Rs"></a>当作是学，<a id="a-Rt"></a>善种种界！<a id="a-Ru"></a>”</p>
  <p id="aRv">佛说是经已，<a id="a-Rw"></a>诸比丘闻佛所说，<a id="a-Rx"></a>欢喜奉行。</p>
  <p id="aRy">如是我闻：<a id="a-Rz"></a>一时，<a id="a-S0"></a>佛住舍卫国祇树给孤独园。</p>
  <p id="aS1">尔时，<a id="a-S2"></a>世尊告诸比丘，<a id="a-S3"></a>广说如上。<a id="a-S4"></a>差别者，<a id="a-S5"></a>即说偈言：</p>
  <p id="aS6">“常会故常生，<a id="a-S7"></a>相离生则断。</p>
  <p id="aS8">如人执小木，<a id="a-S9"></a>而入于巨海，</p>
  <p id="aSA">人木则俱没，<a id="a-SB"></a>懈怠俱亦然，</p>
  <p id="aSC">当离于懈怠，<a id="a-SD"></a>卑劣之精进。</p>
  <p id="aSE">贤圣不懈怠，<a id="a-SF"></a>安住于远离，</p>
  <p id="aSG">殷勤精进禅，<a id="a-SH"></a>超度生死流。</p>
  <p id="aSI">胶漆得其素，<a id="a-SJ"></a>火得风炽然，</p>
  <p id="aSK">珂乳则同色，<a id="a-SL"></a>众生与界俱，</p>
  <p id="aSM">相似共和合，<a id="a-SN"></a>增长亦复然。<a id="a-SO"></a>”</p>
  <p id="aSP">如是我闻：<a id="a-SQ"></a>一时，<a id="a-SR"></a>佛住王舍城迦兰陀竹园。</p>
  <p id="aSS">尔时，<a id="a-ST"></a>世尊告诸比丘：<a id="a-SU"></a>“众生常与界俱，<a id="a-SV"></a>与界和合。<a id="a-SW"></a>云何与界俱？<a id="a-SX"></a>谓众生不善心时与不善界俱，<a id="a-SY"></a>善心时与善界俱，<a id="a-SZ"></a>鄙心时与鄙界俱，<a id="a-Sa"></a>胜心时与胜界俱。<a id="a-Sb"></a>时，<a id="a-Sc"></a>尊者憍陈如与众多比丘于近处经行，<a id="a-Sd"></a>一切皆是上座多闻大德，<a id="a-Se"></a>出家已久，<a id="a-Sf"></a>具修梵行。<a id="a-Sg"></a>复有尊者大迦葉与众多比丘于近处经行，<a id="a-Sh"></a>一切皆是少欲知足，<a id="a-Si"></a>头陀苦行，<a id="a-Sj"></a>不畜遗余。<a id="a-Sk"></a>尊者舍利弗与众多比丘于近处经行，<a id="a-Sl"></a>一切皆是大智辩才。<a id="a-Sm"></a>时，<a id="a-Sn"></a>尊者大目揵连与众多比丘于近处经行，<a id="a-So"></a>一切皆是神通大力。<a id="a-Sp"></a>时，<a id="a-Sq"></a>阿那律陀与众多比丘于近处经行，<a id="a-Sr"></a>一切皆是天眼明彻。<a id="a-Ss"></a>时，<a id="a-St"></a>尊者二十亿耳与众多比丘于近处经行，<a id="a-Su"></a>一切皆是勇猛精进，<a id="a-Sv"></a>专勤修行者。<a id="a-Sw"></a>时，<a id="a-Sx"></a>尊者陀骠与众多比丘于近处经行，<a id="a-Sy"></a>一切皆是能为大众修供具者。<a id="a-Sz"></a>时，<a id="a-T0"></a>尊者优波离与众多比丘于近处经行，<a id="a-T1"></a>一切皆是通达律行。<a id="a-T2"></a>时，<a id="a-T3"></a>尊者富楼那与众多比丘于近处经行，<a id="a-T4"></a>皆是辩才善说法者。<a id="a-T5"></a>时，<a id="a-T6"></a>尊者迦旃延与众多比丘于近处经行，<a id="a-T7"></a>一切皆能分别诸经，<a id="a-T8"></a>善说法相。<a id="a-T9"></a>时，<a id="a-TA"></a>尊者阿难与众多比丘于近处经行，<a id="a-TB"></a>一切皆是多闻总持。<a id="a-TC"></a>时，<a id="a-TD"></a>尊者罗睺罗与众多比丘于近处经行，<a id="a-TE"></a>一切皆是善持律行。<a id="a-TF"></a>时，<a id="a-TG"></a>提婆达多与众多比丘于近处经行，<a id="a-TH"></a>一切皆是习众恶行。<a id="a-TI"></a>是名比丘常与界俱，<a id="a-TJ"></a>与界和合。<a id="a-TK"></a>是故，<a id="a-TL"></a>诸比丘，<a id="a-TM"></a>当善分别种种诸界。<a id="a-TN"></a>”</p>
  <p id="aTO">佛说是经时，<a id="a-TP"></a>诸比丘闻佛所说，<a id="a-TQ"></a>欢喜奉行。</p>
  <p id="aTR">如是我闻：<a id="a-TS"></a>一时，<a id="a-TT"></a>佛住王舍城迦兰陀竹园。</p>
  <p id="aTU">如上广说巳，<a id="a-TV"></a>即说偈言：</p>
  <p id="aTW">“常会故常生，<a id="a-TX"></a>相离生则断。</p>
  <p id="aTY">如人执小木，<a id="a-TZ"></a>而入于巨海，</p>
  <p id="aTa">人木则俱没，<a id="a-Tb"></a>懈怠俱亦然，</p>
  <p id="aTc">当离于懈怠，<a id="a-Td"></a>卑劣之精进。</p>
  <p id="aTe">贤圣不懈怠，<a id="a-Tf"></a>安住于远离，</p>
  <p id="aTg">殷勤精进禅，<a id="a-Th"></a>超度生死流。</p>
  <p id="aTi">胶漆得其素，<a id="a-Tj"></a>火得风炽然，</p>
  <p id="aTk">珂乳则同色，<a id="a-Tl"></a>众生与界俱，</p>
  <p id="aTm">相似共和合，<a id="a-Tn"></a>增长亦复然。<a id="a-To"></a>”</p>
  <p id="aTp">如是我闻：<a id="a-Tq"></a>一时，<a id="a-Tr"></a>佛住舍卫国祇树给孤独园。</p>
  <p id="aTs">尔时，<a id="a-Tt"></a>世尊告诸比丘：<a id="a-Tu"></a>“众生常与界俱，<a id="a-Tv"></a>与界和合。<a id="a-Tw"></a>”如是广说，<a id="a-Tx"></a>乃至：<a id="a-Ty"></a>“胜心生时与胜界俱，<a id="a-Tz"></a>鄙心生时与鄙界俱，<a id="a-U0"></a>杀生时与杀界俱，<a id="a-U1"></a>盗淫、<a id="a-U2"></a>妄语、<a id="a-U3"></a>饮酒心时，<a id="a-U4"></a>与……饮酒界俱；<a id="a-U5"></a>不杀生时与不杀界俱，<a id="a-U6"></a>不盗、<a id="a-U7"></a>不淫、<a id="a-U8"></a>不妄语、<a id="a-U9"></a>不饮酒，<a id="a-UA"></a>与……不饮酒界俱。<a id="a-UB"></a>是故，<a id="a-UC"></a>诸比丘，<a id="a-UD"></a>当善分别种种界。<a id="a-UE"></a>”</p>
  <p id="aUF">佛说是经已，<a id="a-UG"></a>诸比丘闻佛所说，<a id="a-UH"></a>欢喜奉行。</p>
  <p id="aUI">如是我闻：<a id="a-UJ"></a>一时，<a id="a-UK"></a>佛住舍卫国祇树给孤独园。</p>
  <p id="aUL">尔时，<a id="a-UM"></a>世尊告诸比丘：<a id="a-UN"></a>“众生常与界俱，<a id="a-UO"></a>与界和合，<a id="a-UP"></a>不信时与不信界俱；<a id="a-UQ"></a>犯戒时与犯彼界俱，<a id="a-UR"></a>无惭无愧时与无惭无愧界俱；<a id="a-US"></a>信心时与信界俱，<a id="a-UT"></a>持戒时与持戒界俱，<a id="a-UU"></a>惭愧心时与惭愧界俱。<a id="a-UV"></a>是故，<a id="a-UW"></a>诸比丘，<a id="a-UX"></a>当善分别种种诸界。<a id="a-UY"></a>”</p>
  <p id="aUZ">佛说是经已，<a id="a-Ua"></a>诸比丘闻佛所说，<a id="a-Ub"></a>欢喜奉行。</p>
  <p id="aUc">如信、<a id="a-Ud"></a>不信，<a id="a-Ue"></a>如是精进、<a id="a-Uf"></a>不精进，<a id="a-Ug"></a>失念、<a id="a-Uh"></a>不失念，<a id="a-Ui"></a>正受、<a id="a-Uj"></a>不正受，<a id="a-Uk"></a>多闻、<a id="a-Ul"></a>少闻，<a id="a-Um"></a>悭者、<a id="a-Un"></a>施者，<a id="a-Uo"></a>恶慧、<a id="a-Up"></a>善慧，<a id="a-Uq"></a>难养、<a id="a-Ur"></a>易养，<a id="a-Us"></a>难满、<a id="a-Ut"></a>易满，<a id="a-Uu"></a>多欲、<a id="a-Uv"></a>少欲，<a id="a-Uw"></a>知足、<a id="a-Ux"></a>不知足，<a id="a-Uy"></a>摄受、<a id="a-Uz"></a>不摄受界俱，<a id="a-V0"></a>如上经，<a id="a-V1"></a>如是广说。</p>
  <p id="aV2">如是我闻：<a id="a-V3"></a>一时，<a id="a-V4"></a>佛住舍卫国祇树给孤独园。</p>
  <p id="aV5">尔时，<a id="a-V6"></a>世尊告诸比丘：<a id="a-V7"></a>“我今当说种种诸界。<a id="a-V8"></a>谛听！<a id="a-V9"></a>善思！<a id="a-VA"></a>当为汝说。<a id="a-VB"></a>云何为种种界？<a id="a-VC"></a>谓眼界、<a id="a-VD"></a>色界、<a id="a-VE"></a>眼识界，<a id="a-VF"></a>耳界、<a id="a-VG"></a>声界、<a id="a-VH"></a>耳识界，<a id="a-VI"></a>鼻界、<a id="a-VJ"></a>香界、<a id="a-VK"></a>鼻识界，<a id="a-VL"></a>舌界、<a id="a-VM"></a>味界、<a id="a-VN"></a>舌识界，<a id="a-VO"></a>身界、<a id="a-VP"></a>触界、<a id="a-VQ"></a>身识界，<a id="a-VR"></a>意界、<a id="a-VS"></a>法界、<a id="a-VT"></a>意识界，<a id="a-VU"></a>是名种种界。<a id="a-VV"></a>”</p>
  <p id="aVW">佛说是经已，<a id="a-VX"></a>诸比丘闻佛所说，<a id="a-VY"></a>欢喜奉行。</p>
  <p id="aVZ">如是我闻：<a id="a-Va"></a>一时，<a id="a-Vb"></a>佛住舍卫国祇树给孤独园。</p>
  <p id="aVc">尔时，<a id="a-Vd"></a>世尊告诸比丘：<a id="a-Ve"></a>“缘种种界生种种触，<a id="a-Vf"></a>缘种种触生种种受，<a id="a-Vg"></a>缘种种受生种种爱。<a id="a-Vh"></a>云何种种界？<a id="a-Vi"></a>谓十八界：<a id="a-Vj"></a>眼界、<a id="a-Vk"></a>色界、<a id="a-Vl"></a>眼识界乃至意界、<a id="a-Vm"></a>法界、<a id="a-Vn"></a>意识界，<a id="a-Vo"></a>是名种种界。</p>
  <p id="aVp">“云何缘种种界生种种触，<a id="a-Vq"></a>乃至云何缘种种受生种种爱？<a id="a-Vr"></a>谓缘眼界生眼触，<a id="a-Vs"></a>缘眼触生眼触生受，<a id="a-Vt"></a>缘眼触生受生眼触生爱；<a id="a-Vu"></a>耳、<a id="a-Vv"></a>鼻、<a id="a-Vw"></a>舌、<a id="a-Vx"></a>身、<a id="a-Vy"></a>意界缘生意触，<a id="a-Vz"></a>缘意触生意触生受，<a id="a-W0"></a>缘意触生受生意触生爱。</p>
  <p id="aW1">“诸比丘，<a id="a-W2"></a>非缘种种爱生种种受，<a id="a-W3"></a>非缘种种受生种种触，<a id="a-W4"></a>非缘种种触生种种界；<a id="a-W5"></a>要缘种种界生种种触，<a id="a-W6"></a>缘种种触生种种受，<a id="a-W7"></a>缘种种受生种种爱，<a id="a-W8"></a>是名比丘缘种种界生种种触，<a id="a-W9"></a>缘种种触生种种受，<a id="a-WA"></a>缘种种受生种种爱。<a id="a-WB"></a>”</p>
  <p id="aWC">佛说此经已，<a id="a-WD"></a>诸比丘闻佛所说，<a id="a-WE"></a>欢喜奉行。</p>
  <p id="aWF">如是我闻：<a id="a-WG"></a>一时，<a id="a-WH"></a>佛住舍卫国祇树给孤独园。</p>
  <p id="aWI">尔时，<a id="a-WJ"></a>世尊告诸比丘：<a id="a-WK"></a>“缘种种界生种种触，<a id="a-WL"></a>缘种种触生种种受，<a id="a-WM"></a>缘种种受生种种爱。<a id="a-WN"></a>云何种种界？<a id="a-WO"></a>谓十八界：<a id="a-WP"></a>眼界、<a id="a-WQ"></a>色界、<a id="a-WR"></a>眼识界乃至意界、<a id="a-WS"></a>法界、<a id="a-WT"></a>意识界，<a id="a-WU"></a>是名种种界。</p>
  <p id="aWV">“云何缘种种界生种种触，<a id="a-WW"></a>缘种种触生种种受，<a id="a-WX"></a>缘种种受生种种爱？<a id="a-WY"></a>谓缘眼界生眼触，<a id="a-WZ"></a>非缘眼触生眼界，<a id="a-Wa"></a>但缘眼界生眼触；<a id="a-Wb"></a>缘眼触生眼受，<a id="a-Wc"></a>非缘眼受生眼触，<a id="a-Wd"></a>但缘眼触生眼受；<a id="a-We"></a>缘眼受生眼爱，<a id="a-Wf"></a>非缘眼爱生眼受，<a id="a-Wg"></a>缘眼受生眼爱。<a id="a-Wh"></a>如是耳、<a id="a-Wi"></a>鼻、<a id="a-Wj"></a>舌、<a id="a-Wk"></a>身、<a id="a-Wl"></a>意界缘生意触，<a id="a-Wm"></a>非缘意触生意界，<a id="a-Wn"></a>但缘意界生意触；<a id="a-Wo"></a>缘意触生意受，<a id="a-Wp"></a>非缘意受生意触，<a id="a-Wq"></a>但缘意触生意受；<a id="a-Wr"></a>缘意受生为爱，<a id="a-Ws"></a>非缘意爱生意受，<a id="a-Wt"></a>但缘意受生意爱。</p>
  <p id="aWu">“是故，<a id="a-Wv"></a>比丘，<a id="a-Ww"></a>非缘种种爱生种种受，<a id="a-Wx"></a>非缘种种受生种种触，<a id="a-Wy"></a>非缘种种触生种种界；<a id="a-Wz"></a>但缘种种界生种种触，<a id="a-X0"></a>缘种种触生种种受，<a id="a-X1"></a>缘种种受生种种爱，<a id="a-X2"></a>是名比丘当善分别种种界。<a id="a-X3"></a>”</p>
  <p id="aX4">佛说是经已，<a id="a-X5"></a>诸比丘闻佛所说，<a id="a-X6"></a>欢喜奉行。</p>
  <p id="aX7">如是我闻：<a id="a-X8"></a>一时，<a id="a-X9"></a>佛住舍卫国祇树给孤独园。</p>
  <p id="aXA">尔时，<a id="a-XB"></a>世尊告诸比丘：<a id="a-XC"></a>“缘种种界生种种触，<a id="a-XD"></a>缘种种触生种种受，<a id="a-XE"></a>缘种种受生种种想，<a id="a-XF"></a>缘种种想生种种欲，<a id="a-XG"></a>缘种种欲生种种觉，<a id="a-XH"></a>缘种种觉生种种热，<a id="a-XI"></a>缘种种热生种种求。</p>
  <p id="aXJ">“云何种种界？<a id="a-XK"></a>谓十八界：<a id="a-XL"></a>眼界乃至法界。</p>
  <p id="aXM">“云何缘种种界生种种触，<a id="a-XN"></a>乃至缘种种热生种种求？<a id="a-XO"></a>谓缘眼界生眼触，<a id="a-XP"></a>缘眼触生眼受，<a id="a-XQ"></a>缘眼受生眼想，<a id="a-XR"></a>缘眼想生眼欲，<a id="a-XS"></a>缘眼欲生眼觉，<a id="a-XT"></a>缘眼觉生眼热，<a id="a-XU"></a>缘眼热生眼求。<a id="a-XV"></a>如是耳、<a id="a-XW"></a>鼻、<a id="a-XX"></a>舌、<a id="a-XY"></a>身、<a id="a-XZ"></a>意界缘生意触，<a id="a-Xa"></a>缘意触生意受，<a id="a-Xb"></a>缘意受生意想，<a id="a-Xc"></a>缘意想生意觉，<a id="a-Xd"></a>缘意觉生意热，<a id="a-Xe"></a>缘意热生意求，<a id="a-Xf"></a>是名比丘缘种种界故生种种触，<a id="a-Xg"></a>乃至缘种种热生种种求。</p>
  <p id="aXh">“比丘，<a id="a-Xi"></a>非缘种种求生种种热，<a id="a-Xj"></a>非缘种种热生种种觉，<a id="a-Xk"></a>非缘种种觉生种种想，<a id="a-Xl"></a>非缘种种想生种种受，<a id="a-Xm"></a>非缘种种受生种种触，<a id="a-Xn"></a>非缘种种触生种种界；<a id="a-Xo"></a>但缘种种界生种种触，<a id="a-Xp"></a>乃至缘种种热生种种求。<a id="a-Xq"></a>”</p>
  <p id="aXr">佛说是经已，<a id="a-Xs"></a>诸比丘闻佛所说，<a id="a-Xt"></a>欢喜奉行。</p>
 </body>
</html>