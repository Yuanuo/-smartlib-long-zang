<!doctype html>
<html id="z3IBUCYYf" data-ver="1676">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第十九</h1>
  <p id="a2">如是我闻：<a id="a-3"></a>一时，<a id="a-4"></a>佛住王舍城迦兰陀竹园。</p>
  <p id="a5">尔时，<a id="a-6"></a>尊者大目揵连在耆阇崛山。<a id="a-7"></a>时，<a id="a-8"></a>释提桓因居上妙堂观，<a id="a-9"></a>于夜来诣尊者大目揵连所，<a id="a-A"></a>稽首礼足，<a id="a-B"></a>退坐一面。<a id="a-C"></a>时，<a id="a-D"></a>释提桓因光明普照耆阇崛山，<a id="a-E"></a>周匝大明。</p>
  <p id="aF">尔时，<a id="a-G"></a>释提桓因坐已，<a id="a-H"></a>即说偈言：</p>
  <p id="aI">“能伏于悭垢，<a id="a-J"></a>大德随时施，</p>
  <p id="aK">是名施中贤，<a id="a-L"></a>来世见殊胜。<a id="a-M"></a>”</p>
  <p id="aN">时，<a id="a-O"></a>大目揵连问帝释言：<a id="a-P"></a>“憍尸迦，<a id="a-Q"></a>云何为调伏悭垢，<a id="a-R"></a>见于殊胜，<a id="a-S"></a>而汝说言：</p>
  <p id="aT">“能调伏悭垢，<a id="a-U"></a>大德随时施，</p>
  <p id="aV">是则施中贤，<a id="a-W"></a>来世见殊胜？<a id="a-X"></a>”</p>
  <p id="aY">时，<a id="a-Z"></a>天帝释答言：<a id="a-a"></a>“尊者大目揵连，<a id="a-b"></a>胜婆罗门大姓、<a id="a-c"></a>胜刹利大姓、<a id="a-d"></a>胜长者大姓、<a id="a-e"></a>胜四王天、<a id="a-f"></a>胜三十三天！<a id="a-g"></a>稽首敬礼故。<a id="a-h"></a>尊者大目揵连，<a id="a-i"></a>我为胜婆罗门大姓、<a id="a-j"></a>胜刹利大姓、<a id="a-k"></a>胜长者大姓、<a id="a-l"></a>胜四王天、<a id="a-m"></a>胜三十三天恭敬作礼，<a id="a-n"></a>见斯果报，<a id="a-o"></a>故说此偈。<a id="a-p"></a>复次，<a id="a-q"></a>尊者大目揵连，<a id="a-r"></a>乃至日所周行，<a id="a-s"></a>照于诸方，<a id="a-t"></a>至千世界、<a id="a-u"></a>千月千日、<a id="a-v"></a>千须弥山王、<a id="a-w"></a>千弗婆提舍、<a id="a-x"></a>千郁多罗提舍、<a id="a-y"></a>千瞿陀尼迦、<a id="a-z"></a>千阎浮提、<a id="a-10"></a>千四天王、<a id="a-11"></a>千三十三天、<a id="a-12"></a>千炎摩天、<a id="a-13"></a>千兜率陀天、<a id="a-14"></a>千化乐天、<a id="a-15"></a>千他化自在天、<a id="a-16"></a>千梵天，<a id="a-17"></a>名为小千世界。<a id="a-18"></a>此小千世界中，<a id="a-19"></a>无有堂观与毗阇延堂观等者；<a id="a-1A"></a>毗阇延有百一楼观，<a id="a-1B"></a>观有七重，<a id="a-1C"></a>重有七房，<a id="a-1D"></a>房有七天后，<a id="a-1E"></a>后各七侍女。<a id="a-1F"></a>尊者大目揵连，<a id="a-1G"></a>于小千世界无有如是堂观端严如毗阇延者，<a id="a-1H"></a>我见是调伏悭故，<a id="a-1I"></a>有此妙果，<a id="a-1J"></a>故说斯偈。<a id="a-1K"></a>”</p>
  <p id="a1L">大目揵连语帝释言：<a id="a-1M"></a>“善哉！<a id="a-1N"></a>善哉！<a id="a-1O"></a>憍尸迦，<a id="a-1P"></a>汝能见此胜妙果报，<a id="a-1Q"></a>而说斯偈。<a id="a-1R"></a>”</p>
  <p id="a1S">时，<a id="a-1T"></a>天帝释闻尊者大目揵连所说，<a id="a-1U"></a>欢喜随喜，<a id="a-1V"></a>忽然不现。</p>
  <p id="a1W">如是我闻：<a id="a-1X"></a>一时，<a id="a-1Y"></a>佛住王舍城。<a id="a-1Z"></a>时，<a id="a-1a"></a>尊者大目揵连在耆阇崛山中。</p>
  <p id="a1b">尔时，<a id="a-1c"></a>尊者大目揵连独一静处禅思，<a id="a-1d"></a>作是念：<a id="a-1e"></a>“昔有时，<a id="a-1f"></a>释提桓因于界隔山石窟中，<a id="a-1g"></a>问世尊爱尽解脱之义；<a id="a-1h"></a>世尊为说，<a id="a-1i"></a>闻已随喜，<a id="a-1j"></a>似欲更有所问义。<a id="a-1k"></a>我今当往问其喜意。<a id="a-1l"></a>”作是念已，<a id="a-1m"></a>如力士屈伸臂顷，<a id="a-1n"></a>于耆阇崛山没，<a id="a-1o"></a>至三十三天，<a id="a-1p"></a>去一分陀利池不远而住。</p>
  <p id="a1q">时，<a id="a-1r"></a>天帝释与五百婇女游戏浴池，<a id="a-1s"></a>有诸天女，<a id="a-1t"></a>音声美妙。<a id="a-1u"></a>尔时，<a id="a-1v"></a>帝释遥见尊者大目揵连，<a id="a-1w"></a>语诸天女言：<a id="a-1x"></a>“莫歌！<a id="a-1y"></a>莫歌！<a id="a-1z"></a>”时，<a id="a-20"></a>诸天女即便默然，<a id="a-21"></a>天帝释即诣尊者大目揵连所，<a id="a-22"></a>稽首礼足，<a id="a-23"></a>退住一面。</p>
  <p id="a24">尊者大目揵连问帝释言：<a id="a-25"></a>“汝先于界隔山中问世尊爱尽解脱义，<a id="a-26"></a>闻已随喜。<a id="a-27"></a>汝意云何？<a id="a-28"></a>为闻说随喜？<a id="a-29"></a>为更欲有所问，<a id="a-2A"></a>故随喜耶？<a id="a-2B"></a>”</p>
  <p id="a2C">天帝释语尊者大目揵连：<a id="a-2D"></a>“我三十三天多著放逸乐，<a id="a-2E"></a>或忆先事，<a id="a-2F"></a>或时不忆。<a id="a-2G"></a>世尊今在王舍城迦兰陀竹园，<a id="a-2H"></a>尊者欲知我先界隔山中所问事者，<a id="a-2I"></a>今可往问世尊，<a id="a-2J"></a>如世尊说，<a id="a-2K"></a>如当受持。<a id="a-2L"></a>然我此处有好堂观，<a id="a-2M"></a>新成未久，<a id="a-2N"></a>可入观看。<a id="a-2O"></a>”</p>
  <p id="a2P">时，<a id="a-2Q"></a>尊者大目揵连默然受请，<a id="a-2R"></a>即与天帝释共入堂观。<a id="a-2S"></a>彼诸天女遥见帝释来，<a id="a-2T"></a>皆作天乐，<a id="a-2U"></a>或歌或舞。<a id="a-2V"></a>诸天女辈著身璎珞庄严之具，<a id="a-2W"></a>出妙音声，<a id="a-2X"></a>合于五乐，<a id="a-2Y"></a>如善作乐，<a id="a-2Z"></a>音声不异。<a id="a-2a"></a>诸天女辈既见尊者大目揵连，<a id="a-2b"></a>悉皆惭愧，<a id="a-2c"></a>入室藏隐。</p>
  <p id="a2d">时，<a id="a-2e"></a>天帝释语尊者大目揵连：<a id="a-2f"></a>“观此堂观地好平正，<a id="a-2g"></a>其壁、<a id="a-2h"></a>柱、<a id="a-2i"></a>粱、<a id="a-2j"></a>重阁、<a id="a-2k"></a>窗牖、<a id="a-2l"></a>罗网、<a id="a-2m"></a>帘障，<a id="a-2n"></a>悉皆严好。<a id="a-2o"></a>”</p>
  <p id="a2p">尊者大目揵连语帝释言：<a id="a-2q"></a>“憍尸迦，<a id="a-2r"></a>先修善法福德因缘，<a id="a-2s"></a>成此妙果。<a id="a-2t"></a>”</p>
  <p id="a2u">如是，<a id="a-2v"></a>帝释三自称叹，<a id="a-2w"></a>问尊者大目揵连，<a id="a-2x"></a>尊者大目揵连亦再三答。</p>
  <p id="a2y">时，<a id="a-2z"></a>尊者大目揵连作是念：<a id="a-30"></a>“今此帝释极自放逸，<a id="a-31"></a>著界神住，<a id="a-32"></a>叹此堂观。<a id="a-33"></a>我当令彼心生厌离。<a id="a-34"></a>”即入三昧，<a id="a-35"></a>以神通力，<a id="a-36"></a>以一足指撇其堂观，<a id="a-37"></a>悉令震动。<a id="a-38"></a>时，<a id="a-39"></a>尊者大目揵连即没不现。</p>
  <p id="a3A">诸天女众见此堂观震掉动摇，<a id="a-3B"></a>颠沛恐怖，<a id="a-3C"></a>东西驰走，<a id="a-3D"></a>白帝释言：<a id="a-3E"></a>“此是憍尸迦大师！<a id="a-3F"></a>有此大功德力耶？<a id="a-3G"></a>”</p>
  <p id="a3H">时，<a id="a-3I"></a>天帝释语诸天女：<a id="a-3J"></a>“此非我师，<a id="a-3K"></a>是大师弟子大目揵连，<a id="a-3L"></a>梵行清净，<a id="a-3M"></a>大德大力者。<a id="a-3N"></a>”</p>
  <p id="a3O">诸天女言：<a id="a-3P"></a>“善哉！<a id="a-3Q"></a>憍尸迦，<a id="a-3R"></a>乃有如此梵行大德大力同学，<a id="a-3S"></a>大师德力当复如何！<a id="a-3T"></a>”</p>
  <p id="a3U">如是我闻：<a id="a-3V"></a>一时，<a id="a-3W"></a>佛住三十三天骢色虚软石上，<a id="a-3X"></a>去波梨耶多罗、<a id="a-3Y"></a>拘毗陀罗香树不远夏安居，<a id="a-3Z"></a>为母及三十三天说法。<a id="a-3a"></a>尔时，<a id="a-3b"></a>尊者大目揵连在舍卫国祇树给孤独园安居。</p>
  <p id="a3c">时，<a id="a-3d"></a>诸四众诣尊者大目揵连所，<a id="a-3e"></a>稽首礼足，<a id="a-3f"></a>退坐一面，<a id="a-3g"></a>白尊者大目揵连：<a id="a-3h"></a>“知世尊夏安居处不？<a id="a-3i"></a>”</p>
  <p id="a3j">尊者大目揵连答言：<a id="a-3k"></a>“我闻世尊在三十三天骢色虚软石上，<a id="a-3l"></a>去波梨耶多罗、<a id="a-3m"></a>拘毗陀罗香树不远夏安居，<a id="a-3n"></a>为母及三十三天说法。<a id="a-3o"></a>”</p>
  <p id="a3p">时，<a id="a-3q"></a>诸四众闻尊者大目揵连所说，<a id="a-3r"></a>欢喜随喜，<a id="a-3s"></a>各从座起，<a id="a-3t"></a>作礼而去。</p>
  <p id="a3u">时，<a id="a-3v"></a>诸四众过三月安居已，<a id="a-3w"></a>复诣尊者大目揵连所，<a id="a-3x"></a>稽首礼足，<a id="a-3y"></a>退坐一面。<a id="a-3z"></a>时，<a id="a-40"></a>尊者大目揵连为诸四众种种说法，<a id="a-41"></a>示教照喜，<a id="a-42"></a>示教照喜已，<a id="a-43"></a>默然而住。</p>
  <p id="a44">时，<a id="a-45"></a>诸四众从座而起，<a id="a-46"></a>稽首作礼，<a id="a-47"></a>白尊者大目揵连：<a id="a-48"></a>“尊者大目揵连，<a id="a-49"></a>当知我等不见世尊已久，<a id="a-4A"></a>众甚虚渴欲见世尊。<a id="a-4B"></a>尊者大目揵连，<a id="a-4C"></a>若不惮劳者，<a id="a-4D"></a>愿为我等往诣三十三天，<a id="a-4E"></a>普为我等问讯世尊：<a id="a-4F"></a>‘少病少恼，<a id="a-4G"></a>起居轻利，<a id="a-4H"></a>安乐往不？<a id="a-4I"></a>’又白世尊：<a id="a-4J"></a>‘阎浮提四众愿见世尊，<a id="a-4K"></a>而无神力升三十三天礼敬世尊，<a id="a-4L"></a>三十三天自有神力来下人中。<a id="a-4M"></a>惟愿世尊还阎浮提，<a id="a-4N"></a>以哀愍故。<a id="a-4O"></a>’”</p>
  <p id="a4P">时，<a id="a-4Q"></a>尊者大目揵连默然而许。</p>
  <p id="a4R">时，<a id="a-4S"></a>诸四众知尊者大目揵连默然许已，<a id="a-4T"></a>各从座起，<a id="a-4U"></a>作礼而去。</p>
  <p id="a4V">尔时，<a id="a-4W"></a>尊者大目揵连知四众去已，<a id="a-4X"></a>即入三昧，<a id="a-4Y"></a>如其正受，<a id="a-4Z"></a>如大力士屈伸臂顷，<a id="a-4a"></a>从舍卫国没，<a id="a-4b"></a>于三十三天骢色虚软石上，<a id="a-4c"></a>去波梨耶多罗、<a id="a-4d"></a>拘毗陀罗香树不远而现。</p>
  <p id="a4e">尔时，<a id="a-4f"></a>世尊与三十三天众无量眷属围绕说法。</p>
  <p id="a4g">时，<a id="a-4h"></a>尊者大目揵连遥见世尊，<a id="a-4i"></a>踊跃欢喜，<a id="a-4j"></a>作是念：<a id="a-4k"></a>“今日世尊，<a id="a-4l"></a>诸天大众围绕说法，<a id="a-4m"></a>与阎浮提众会不异。<a id="a-4n"></a>”</p>
  <p id="a4o">尔时，<a id="a-4p"></a>世尊知尊者大目揵连心之所念，<a id="a-4q"></a>语尊者大目揵连言：<a id="a-4r"></a>“大目揵连，<a id="a-4s"></a>非为自力，<a id="a-4t"></a>我欲为诸天说法，<a id="a-4u"></a>彼即来集；<a id="a-4v"></a>欲令其去，<a id="a-4w"></a>彼即还去。<a id="a-4x"></a>彼随心来，<a id="a-4y"></a>随心去也。<a id="a-4z"></a>”</p>
  <p id="a50">尔时，<a id="a-51"></a>尊者大目揵连稽首佛足，<a id="a-52"></a>退坐一面，<a id="a-53"></a>白世尊言：<a id="a-54"></a>“种种诸天大众云集，<a id="a-55"></a>彼天众中，<a id="a-56"></a>有曾从佛世尊闻所说法，<a id="a-57"></a>得不坏净，<a id="a-58"></a>身坏命终，<a id="a-59"></a>来生于此？<a id="a-5A"></a>”</p>
  <p id="a5B">佛告尊者大目揵连：<a id="a-5C"></a>“如是！<a id="a-5D"></a>如是！<a id="a-5E"></a>此中种种诸天来云集者，<a id="a-5F"></a>有从宿命闻法，<a id="a-5G"></a>得佛不坏净，<a id="a-5H"></a>法、<a id="a-5I"></a>僧不坏净，<a id="a-5J"></a>圣戒成就，<a id="a-5K"></a>身坏命终，<a id="a-5L"></a>来生于此。<a id="a-5M"></a>”</p>
  <p id="a5N">时，<a id="a-5O"></a>天帝释见世尊与尊者大目揵连叹说，<a id="a-5P"></a>诸天众共语已，<a id="a-5Q"></a>语尊者大目揵连：<a id="a-5R"></a>“如是！<a id="a-5S"></a>如是！<a id="a-5T"></a>尊者大目揵连，<a id="a-5U"></a>此中种种众会皆是宿命，<a id="a-5V"></a>曾闻正法，<a id="a-5W"></a>得于佛不坏净，<a id="a-5X"></a>法、<a id="a-5Y"></a>僧不坏净，<a id="a-5Z"></a>圣戒成就，<a id="a-5a"></a>身坏命终，<a id="a-5b"></a>来生于此。<a id="a-5c"></a>”</p>
  <p id="a5d">时，<a id="a-5e"></a>有异比丘见世尊与尊者大目揵连及天帝释语言善相述可已，<a id="a-5f"></a>语尊者大目揵连：<a id="a-5g"></a>“如是！<a id="a-5h"></a>如是！<a id="a-5i"></a>尊者大目揵连，<a id="a-5j"></a>是中种种诸天来会此者，<a id="a-5k"></a>皆是宿命曾闻正法，<a id="a-5l"></a>得于佛不坏净，<a id="a-5m"></a>法、<a id="a-5n"></a>僧不坏净，<a id="a-5o"></a>圣戒成就，<a id="a-5p"></a>身坏命终，<a id="a-5q"></a>而来生此。<a id="a-5r"></a>”</p>
  <p id="a5s">时，<a id="a-5t"></a>有一天子从座起，<a id="a-5u"></a>整衣服，<a id="a-5v"></a>偏袒右肩，<a id="a-5w"></a>合掌白佛：<a id="a-5x"></a>“世尊，<a id="a-5y"></a>我亦成就于佛不坏净，<a id="a-5z"></a>故来生此。<a id="a-60"></a>”</p>
  <p id="a61">复有天子言：<a id="a-62"></a>“我得法不坏净。<a id="a-63"></a>”</p>
  <p id="a64">有言得僧不坏净，<a id="a-65"></a>有言圣戒成就，<a id="a-66"></a>故来生此。<a id="a-67"></a>如是诸天无量千数，<a id="a-68"></a>于世尊前各自记说得须陀洹法，<a id="a-69"></a>悉于佛前即没不现。</p>
  <p id="a6A">时，<a id="a-6B"></a>尊者大目揵连知诸天众去，<a id="a-6C"></a>不久从座起，<a id="a-6D"></a>整衣服，<a id="a-6E"></a>偏袒右肩，<a id="a-6F"></a>白佛言：<a id="a-6G"></a>“世尊，<a id="a-6H"></a>阎浮提四众稽首敬礼世尊足，<a id="a-6I"></a>问讯世尊：<a id="a-6J"></a>‘少病少恼，<a id="a-6K"></a>起居轻利，<a id="a-6L"></a>安乐住不？<a id="a-6M"></a>’四众思慕，<a id="a-6N"></a>愿见世尊，<a id="a-6O"></a>又白世尊：<a id="a-6P"></a>‘我等人间无有神力升三十三天礼觐世尊，<a id="a-6Q"></a>然彼诸天有大德力悉能来下至阎浮提。<a id="a-6R"></a>惟愿世尊还阎浮提，<a id="a-6S"></a>愍四众故。<a id="a-6T"></a>’”</p>
  <p id="a6U">佛告目揵连：<a id="a-6V"></a>“汝可还彼，<a id="a-6W"></a>语阎浮提人：<a id="a-6X"></a>‘却后七日，<a id="a-6Y"></a>世尊当从三十三天还阎浮提僧迦舍城，<a id="a-6Z"></a>于外门外优昙钵树下。<a id="a-6a"></a>’”</p>
  <p id="a6b">尊者大目揵连受世尊教，<a id="a-6c"></a>即入三昧，<a id="a-6d"></a>譬如力士屈伸臂顷，<a id="a-6e"></a>从三十三天没，<a id="a-6f"></a>至阎浮提，<a id="a-6g"></a>告诸四众：<a id="a-6h"></a>“诸人当知：<a id="a-6i"></a>世尊却后七日，<a id="a-6j"></a>从三十三天还阎浮提僧迦舍城，<a id="a-6k"></a>于外门外优昙钵树下。<a id="a-6l"></a>”</p>
  <p id="a6m">如期七日，<a id="a-6n"></a>世尊从三十三天下阎浮提僧迦舍城优昙钵树下，<a id="a-6o"></a>天龙鬼神，<a id="a-6p"></a>乃至梵天，<a id="a-6q"></a>悉从来下，<a id="a-6r"></a>即于此时，<a id="a-6s"></a>名此会名天下处。</p>
  <p id="a6t">如是我闻：<a id="a-6u"></a>一时，<a id="a-6v"></a>佛住王舍城迦兰陀竹园。<a id="a-6w"></a>时，<a id="a-6x"></a>有四十天子来诣尊者大目揵连所，<a id="a-6y"></a>稽首作礼，<a id="a-6z"></a>退坐一面。</p>
  <p id="a70">时，<a id="a-71"></a>尊者大目揵连语诸天子言：<a id="a-72"></a>“善哉！<a id="a-73"></a>诸天子，<a id="a-74"></a>于佛不坏净成就，<a id="a-75"></a>法、<a id="a-76"></a>僧不坏净成就。<a id="a-77"></a>”</p>
  <p id="a78">时，<a id="a-79"></a>四十天子从座起，<a id="a-7A"></a>整衣服，<a id="a-7B"></a>偏袒右肩，<a id="a-7C"></a>合掌白尊者大目揵连：<a id="a-7D"></a>“我等于佛不坏净，<a id="a-7E"></a>于法、<a id="a-7F"></a>僧不坏净，<a id="a-7G"></a>圣戒成就，<a id="a-7H"></a>故生天上。<a id="a-7I"></a>”</p>
  <p id="a7J">有一天言：<a id="a-7K"></a>“得于佛不坏净。<a id="a-7L"></a>”</p>
  <p id="a7M">有言得法不坏净，<a id="a-7N"></a>有言得僧不坏净，<a id="a-7O"></a>有言圣戒成就，<a id="a-7P"></a>身坏命终，<a id="a-7Q"></a>得生天上。</p>
  <p id="a7R">时，<a id="a-7S"></a>四十天子于尊者大目揵连前，<a id="a-7T"></a>各自记说得须陀洹果，<a id="a-7U"></a>即没不现。</p>
  <p id="a7V">如四十天子，<a id="a-7W"></a>如是四百、<a id="a-7X"></a>八百、<a id="a-7Y"></a>十千天子亦如是说。</p>
  <p id="a7Z">如是我闻：<a id="a-7a"></a>一时，<a id="a-7b"></a>佛住王舍城迦兰陀竹园。<a id="a-7c"></a>时，<a id="a-7d"></a>尊者大目揵连与尊者勒叉那比丘共在耆阇崛山中。</p>
  <p id="a7e">尊者勒叉那晨朝诣尊者大目揵连所，<a id="a-7f"></a>语尊者大目揵连：<a id="a-7g"></a>“共出耆阇崛山，<a id="a-7h"></a>入王舍城乞食。<a id="a-7i"></a>”</p>
  <p id="a7j">时，<a id="a-7k"></a>尊者大目揵连默然而许，<a id="a-7l"></a>即共出耆阇崛山，<a id="a-7m"></a>入王舍城乞食。<a id="a-7n"></a>行至一处，<a id="a-7o"></a>尊者大目揵连心有所念，<a id="a-7p"></a>欣然微笑。</p>
  <p id="a7q">尊者勒叉那见微笑已，<a id="a-7r"></a>即问尊者大目揵连言：<a id="a-7s"></a>“若佛及佛弟子欣然微笑，<a id="a-7t"></a>非无因缘，<a id="a-7u"></a>尊者今日何因何缘而发微笑？<a id="a-7v"></a>”</p>
  <p id="a7w">尊者大目揵连言：<a id="a-7x"></a>“所问非时，<a id="a-7y"></a>且入王舍城乞食，<a id="a-7z"></a>还于世尊前，<a id="a-80"></a>当问是事，<a id="a-81"></a>是应时问，<a id="a-82"></a>当为汝说。<a id="a-83"></a>”</p>
  <p id="a84">时，<a id="a-85"></a>尊者大目揵连与尊者勒叉那入王舍城乞食而还，<a id="a-86"></a>洗足，<a id="a-87"></a>举衣钵，<a id="a-88"></a>俱诣佛所，<a id="a-89"></a>稽首佛足，<a id="a-8A"></a>退坐一面。<a id="a-8B"></a>尊者勒叉那问尊者大目揵连：<a id="a-8C"></a>“我今晨朝与汝共出耆阇崛山乞食，<a id="a-8D"></a>汝于一处欣然微笑，<a id="a-8E"></a>我即问汝微笑因缘，<a id="a-8F"></a>汝答我言所问非时，<a id="a-8G"></a>今复问汝何因何缘欣然微笑？<a id="a-8H"></a>”</p>
  <p id="a8I">尊者大目揵连语尊者勒叉那：<a id="a-8J"></a>“我路中见一众生，<a id="a-8K"></a>身如楼阁，<a id="a-8L"></a>啼哭号呼，<a id="a-8M"></a>忧悲苦痛，<a id="a-8N"></a>乘虚而行。<a id="a-8O"></a>我见是已，<a id="a-8P"></a>作是思惟：<a id="a-8Q"></a>‘如是众生受如此身，<a id="a-8R"></a>而有如是忧悲大苦，<a id="a-8S"></a>故发微笑。<a id="a-8T"></a>’”</p>
  <p id="a8U">尔时，<a id="a-8V"></a>世尊告诸比丘：<a id="a-8W"></a>“善哉！<a id="a-8X"></a>善哉！<a id="a-8Y"></a>我声闻中，<a id="a-8Z"></a>住实眼、<a id="a-8a"></a>实智、<a id="a-8b"></a>实义、<a id="a-8c"></a>实法，<a id="a-8d"></a>决定通达，<a id="a-8e"></a>见是众生。<a id="a-8f"></a>我亦见此众生，<a id="a-8g"></a>而不说者，<a id="a-8h"></a>恐人不信。<a id="a-8i"></a>所以者何？<a id="a-8j"></a>如来所说，<a id="a-8k"></a>有不信者，<a id="a-8l"></a>是愚痴人长夜受苦。<a id="a-8m"></a>”</p>
  <p id="a8n">佛告诸比丘：<a id="a-8o"></a>“过去世时，<a id="a-8p"></a>彼大身众生在此王舍城，<a id="a-8q"></a>为屠牛儿，<a id="a-8r"></a>以屠牛因缘故，<a id="a-8s"></a>于百千岁堕地狱中；<a id="a-8t"></a>从地狱出，<a id="a-8u"></a>有屠牛余罪，<a id="a-8v"></a>得如是身，<a id="a-8w"></a>常受如是忧悲恼苦。<a id="a-8x"></a>如是，<a id="a-8y"></a>诸比丘，<a id="a-8z"></a>如尊者大目揵连所见不异，<a id="a-90"></a>汝等受持！<a id="a-91"></a>”</p>
  <p id="a92">佛说此经已，<a id="a-93"></a>诸比丘闻佛所说，<a id="a-94"></a>欢喜奉行。</p>
  <p id="a95">如是我闻：<a id="a-96"></a>一时，<a id="a-97"></a>佛住王舍城迦兰陀竹园。<a id="a-98"></a>尔时，<a id="a-99"></a>尊者大目揵连与尊者勒叉那在耆阇崛山。</p>
  <p id="a9A">尊者勒叉那于晨朝时诣尊者大目揵连所，<a id="a-9B"></a>语尊者大目揵连：<a id="a-9C"></a>“共出耆阇崛山，<a id="a-9D"></a>入王舍城乞食。<a id="a-9E"></a>”</p>
  <p id="a9F">尊者大目揵连默然而许，<a id="a-9G"></a>即共出耆阇崛山，<a id="a-9H"></a>入王舍城乞食。<a id="a-9I"></a>行至一处，<a id="a-9J"></a>尊者大目揵连心有所念，<a id="a-9K"></a>欣然微笑。</p>
  <p id="a9L">尊者勒叉那见尊者大目揵连微笑，<a id="a-9M"></a>即问言：<a id="a-9N"></a>“尊者，<a id="a-9O"></a>若佛及佛声闻弟子欣然微笑，<a id="a-9P"></a>非无因缘，<a id="a-9Q"></a>尊者今日何因何缘而发微笑？<a id="a-9R"></a>”</p>
  <p id="a9S">尊者大目揵连言：<a id="a-9T"></a>“所问非时，<a id="a-9U"></a>且乞食，<a id="a-9V"></a>还于世尊前，<a id="a-9W"></a>当问是事，<a id="a-9X"></a>是应时问。<a id="a-9Y"></a>”</p>
  <p id="a9Z">尊者大目揵连与尊者勒叉那共入城乞食，<a id="a-9a"></a>食已还，<a id="a-9b"></a>洗足，<a id="a-9c"></a>举衣钵，<a id="a-9d"></a>俱诣佛所，<a id="a-9e"></a>稽首佛足，<a id="a-9f"></a>退坐一面。<a id="a-9g"></a>尊者勒叉那问尊者大目揵连：<a id="a-9h"></a>“我今晨朝与汝共入王舍城乞食，<a id="a-9i"></a>汝于一处欣然微笑，<a id="a-9j"></a>我即问汝何因缘笑？<a id="a-9k"></a>汝答我言所问非时，<a id="a-9l"></a>我今问汝何因何缘欣然微笑？<a id="a-9m"></a>”</p>
  <p id="a9n">尊者大目揵连语尊者勒叉那：<a id="a-9o"></a>“我于路中见一众生，<a id="a-9p"></a>筋骨相连，<a id="a-9q"></a>举身不净，<a id="a-9r"></a>臭秽可厌，<a id="a-9s"></a>乌、<a id="a-9t"></a>鸱、<a id="a-9u"></a>雕、<a id="a-9v"></a>鹫、<a id="a-9w"></a>野干、<a id="a-9x"></a>饿狗随而护食，<a id="a-9y"></a>或从胁肋探其内藏而取食之，<a id="a-9z"></a>极大苦痛，<a id="a-A0"></a>啼哭号呼。<a id="a-A1"></a>我见是已，<a id="a-A2"></a>心即念言：<a id="a-A3"></a>‘如是众生得如是身，<a id="a-A4"></a>而受如是不饶益苦。<a id="a-A5"></a>’”</p>
  <p id="aA6">尔时，<a id="a-A7"></a>世尊告诸比丘：<a id="a-A8"></a>“善哉！<a id="a-A9"></a>比丘，<a id="a-AA"></a>我声闻中住实眼、<a id="a-AB"></a>实智、<a id="a-AC"></a>实义、<a id="a-AD"></a>实法，<a id="a-AE"></a>决定通达，<a id="a-AF"></a>见如是众生。<a id="a-AG"></a>我亦见是众生，<a id="a-AH"></a>而不说者，<a id="a-AI"></a>恐不信故。<a id="a-AJ"></a>所以者何？<a id="a-AK"></a>如来所说，<a id="a-AL"></a>有不信者，<a id="a-AM"></a>是愚痴人长夜当受不饶益苦。<a id="a-AN"></a>诸比丘，<a id="a-AO"></a>是众生者，<a id="a-AP"></a>过去世时，<a id="a-AQ"></a>于此王舍城为屠牛弟子，<a id="a-AR"></a>缘屠牛罪故，<a id="a-AS"></a>已百千岁堕地狱中受无量苦。<a id="a-AT"></a>彼屠牛恶行余罪缘故，<a id="a-AU"></a>今得此身，<a id="a-AV"></a>续受如是不饶益苦。<a id="a-AW"></a>诸比丘，<a id="a-AX"></a>如大目揵连所见，<a id="a-AY"></a>真实不异，<a id="a-AZ"></a>汝等受持！<a id="a-Aa"></a>”</p>
  <p id="aAb">佛说此经已，<a id="a-Ac"></a>诸比丘闻佛所说，<a id="a-Ad"></a>欢喜奉行。</p>
  <p id="aAe">如是我闻：<a id="a-Af"></a>一时，<a id="a-Ag"></a>佛住王舍城迦兰陀竹园，<a id="a-Ah"></a>尊者大目揵连与尊者勒叉那在耆阇崛山中。</p>
  <p id="aAi">尊者勒叉那于晨朝时诣尊者大目揵连所，<a id="a-Aj"></a>语尊者大目揵连：<a id="a-Ak"></a>“共出耆阇崛山，<a id="a-Al"></a>入王舍城乞食。<a id="a-Am"></a>”</p>
  <p id="aAn">尊者大目揵连默然而许，<a id="a-Ao"></a>即共出耆阇崛山，<a id="a-Ap"></a>入王舍城乞食。<a id="a-Aq"></a>行至一处，<a id="a-Ar"></a>尊者大目揵连心有所念，<a id="a-As"></a>欣然微笑。</p>
  <p id="aAt">尊者勒叉那见尊者大目揵连微笑，<a id="a-Au"></a>即问言：<a id="a-Av"></a>“尊者，<a id="a-Aw"></a>若佛及佛声闻弟子欣然微笑，<a id="a-Ax"></a>非无因缘，<a id="a-Ay"></a>尊者今日何因何缘而发微笑？<a id="a-Az"></a>”</p>
  <p id="aB0">尊者大目揵连言：<a id="a-B1"></a>“所问非时，<a id="a-B2"></a>且乞食，<a id="a-B3"></a>还于世尊前，<a id="a-B4"></a>当问是事，<a id="a-B5"></a>是应时问。<a id="a-B6"></a>”</p>
  <p id="aB7">尊者大目揵连与尊者勒叉那共入城乞食已，<a id="a-B8"></a>还洗足，<a id="a-B9"></a>举衣钵，<a id="a-BA"></a>俱诣佛所，<a id="a-BB"></a>稽首佛足，<a id="a-BC"></a>退坐一面。<a id="a-BD"></a>尊者勒叉那问尊者大目揵连：<a id="a-BE"></a>“我今晨朝共入王舍城乞食，<a id="a-BF"></a>汝于一处欣然微笑，<a id="a-BG"></a>我即问汝微笑因缘，<a id="a-BH"></a>汝答我言所问非时，<a id="a-BI"></a>我今问汝何因何缘欣然微笑？<a id="a-BJ"></a>”</p>
  <p id="aBK">尊者大目揵连语勒叉那：<a id="a-BL"></a>“我于路中见一大众生，<a id="a-BM"></a>举身无皮，<a id="a-BN"></a>纯一肉段，<a id="a-BO"></a>乘空而行，<a id="a-BP"></a>乌、<a id="a-BQ"></a>鸱、<a id="a-BR"></a>雕、<a id="a-BS"></a>鹫、<a id="a-BT"></a>野干、<a id="a-BU"></a>饿狗随而护食，<a id="a-BV"></a>或从胁肋探其内藏而取食之，<a id="a-BW"></a>苦痛切迫，<a id="a-BX"></a>啼哭号呼。<a id="a-BY"></a>我即思惟：<a id="a-BZ"></a>‘如是众生得如是身，<a id="a-Ba"></a>乃受如是不饶益苦。<a id="a-Bb"></a>’”</p>
  <p id="aBc">佛告诸比丘：<a id="a-Bd"></a>“善哉！<a id="a-Be"></a>比丘，<a id="a-Bf"></a>我声闻中，<a id="a-Bg"></a>住实眼、<a id="a-Bh"></a>实智、<a id="a-Bi"></a>实义、<a id="a-Bj"></a>实法，<a id="a-Bk"></a>决定通达，<a id="a-Bl"></a>见是众生。<a id="a-Bm"></a>我亦见是众生，<a id="a-Bn"></a>而不说者，<a id="a-Bo"></a>恐不信故。<a id="a-Bp"></a>所以者何？<a id="a-Bq"></a>如来所说，<a id="a-Br"></a>有不信者，<a id="a-Bs"></a>是愚痴人长夜当受不饶益苦。<a id="a-Bt"></a>诸比丘，<a id="a-Bu"></a>是众生者，<a id="a-Bv"></a>过去世时，<a id="a-Bw"></a>于此王舍城为屠羊者，<a id="a-Bx"></a>缘斯罪故，<a id="a-By"></a>已百千岁堕地狱中受无量苦；<a id="a-Bz"></a>今得此身，<a id="a-C0"></a>余罪缘故，<a id="a-C1"></a>续受斯苦。<a id="a-C2"></a>诸比丘，<a id="a-C3"></a>如大目揵连所见，<a id="a-C4"></a>真实无异，<a id="a-C5"></a>汝等受持！<a id="a-C6"></a>”</p>
  <p id="aC7">佛说此经已，<a id="a-C8"></a>诸比丘闻佛所说，<a id="a-C9"></a>欢喜奉行。</p>
  <p id="aCA">如是我闻：<a id="a-CB"></a>一时，<a id="a-CC"></a>佛住王舍城，<a id="a-CD"></a>乃至尊者大目揵连于路中见一大身众生，<a id="a-CE"></a>举体无皮，<a id="a-CF"></a>形如脯腊，<a id="a-CG"></a>乘虚而行，<a id="a-CH"></a>乃至佛告诸比丘：<a id="a-CI"></a>“此众生者，<a id="a-CJ"></a>过去世时，<a id="a-CK"></a>于此王舍城为屠羊弟子，<a id="a-CL"></a>屠羊罪故，<a id="a-CM"></a>已百千岁堕地狱中受无量苦；<a id="a-CN"></a>今得此身，<a id="a-CO"></a>续受斯罪。<a id="a-CP"></a>诸比丘，<a id="a-CQ"></a>如大目揵连所见，<a id="a-CR"></a>真实无异，<a id="a-CS"></a>当受持之！<a id="a-CT"></a>”</p>
  <p id="aCU">佛说此经已，<a id="a-CV"></a>诸比丘闻佛所说，<a id="a-CW"></a>欢喜奉行。</p>
  <p id="aCX">如是我闻：<a id="a-CY"></a>一时，<a id="a-CZ"></a>佛住王舍城，<a id="a-Ca"></a>乃至路中见一大身众生，<a id="a-Cb"></a>举体无皮，<a id="a-Cc"></a>形如肉段，<a id="a-Cd"></a>乘虚而行，<a id="a-Ce"></a>乃至佛告诸比丘：<a id="a-Cf"></a>“此众生者，<a id="a-Cg"></a>过去世时，<a id="a-Ch"></a>于此王舍城自堕其胎，<a id="a-Ci"></a>缘斯罪故，<a id="a-Cj"></a>堕地狱中已百千岁受无量苦；<a id="a-Ck"></a>以余罪故，<a id="a-Cl"></a>今得此身，<a id="a-Cm"></a>续受斯苦。<a id="a-Cn"></a>诸比丘，<a id="a-Co"></a>如大目揵连所见，<a id="a-Cp"></a>真实无异，<a id="a-Cq"></a>当受持之！<a id="a-Cr"></a>”</p>
  <p id="aCs">佛说此经已，<a id="a-Ct"></a>诸比丘闻佛所说，<a id="a-Cu"></a>欢喜奉行。</p>
  <p id="aCv">如是我闻：<a id="a-Cw"></a>一时，<a id="a-Cx"></a>佛住王舍城，<a id="a-Cy"></a>乃至尊者大目揵连于路中见一大身众生，<a id="a-Cz"></a>举体生毛，<a id="a-D0"></a>毛如大针，<a id="a-D1"></a>针皆火燃，<a id="a-D2"></a>还烧其体，<a id="a-D3"></a>痛彻骨髓，<a id="a-D4"></a>乃至佛告诸比丘：<a id="a-D5"></a>“此众生者，<a id="a-D6"></a>过去世时，<a id="a-D7"></a>于此王舍城为调象士，<a id="a-D8"></a>缘斯罪故，<a id="a-D9"></a>已百千岁堕地狱中受无量苦；<a id="a-DA"></a>地狱余罪，<a id="a-DB"></a>今得此身，<a id="a-DC"></a>续受斯苦。<a id="a-DD"></a>诸比丘，<a id="a-DE"></a>如大目揵连所见，<a id="a-DF"></a>真实不异，<a id="a-DG"></a>当受持之！<a id="a-DH"></a>”</p>
  <p id="aDI">佛说此经已，<a id="a-DJ"></a>诸比丘闻佛所说，<a id="a-DK"></a>欢喜奉行。</p>
  <p id="aDL">如调象士，<a id="a-DM"></a>如是调马士、<a id="a-DN"></a>调牛士、<a id="a-DO"></a>好谗才人者，<a id="a-DP"></a>及诸种种苦切人者亦复如是。</p>
  <p id="aDQ">如是我闻：<a id="a-DR"></a>一时，<a id="a-DS"></a>佛住王舍城，<a id="a-DT"></a>乃至尊者大目揵连于路中见一大身众生，<a id="a-DU"></a>举身生毛，<a id="a-DV"></a>毛利如刀，<a id="a-DW"></a>其毛火燃，<a id="a-DX"></a>还割其体，<a id="a-DY"></a>痛彻骨髓，<a id="a-DZ"></a>乃至佛告诸比丘：<a id="a-Da"></a>“此众生者，<a id="a-Db"></a>过去世时，<a id="a-Dc"></a>于此王舍城好乐战诤，<a id="a-Dd"></a>刀剑伤人，<a id="a-De"></a>已百千岁堕地狱中受无量苦；<a id="a-Df"></a>地狱余罪，<a id="a-Dg"></a>今得此身，<a id="a-Dh"></a>续受斯苦。<a id="a-Di"></a>诸比丘，<a id="a-Dj"></a>如大目揵连所见，<a id="a-Dk"></a>真实不异，<a id="a-Dl"></a>当受持之！<a id="a-Dm"></a>”</p>
  <p id="aDn">佛说此经已，<a id="a-Do"></a>诸比丘闻佛所说，<a id="a-Dp"></a>欢喜奉行。</p>
  <p id="aDq">如是我闻：<a id="a-Dr"></a>一时，<a id="a-Ds"></a>佛住王舍城，<a id="a-Dt"></a>乃至尊者大目揵连于路中见一大身众生，<a id="a-Du"></a>遍身生毛，<a id="a-Dv"></a>其毛似箭，<a id="a-Dw"></a>皆悉火燃，<a id="a-Dx"></a>还烧其身，<a id="a-Dy"></a>痛彻骨髓，<a id="a-Dz"></a>乃至佛告诸比丘：<a id="a-E0"></a>“此众生者，<a id="a-E1"></a>过去世时，<a id="a-E2"></a>于此王舍城曾为猎师，<a id="a-E3"></a>射诸禽兽，<a id="a-E4"></a>缘斯罪故，<a id="a-E5"></a>已百千岁堕地狱中受无量苦；<a id="a-E6"></a>地狱余罪，<a id="a-E7"></a>今得此身，<a id="a-E8"></a>续受斯苦。<a id="a-E9"></a>诸比丘，<a id="a-EA"></a>如大目揵连所见，<a id="a-EB"></a>真实不异，<a id="a-EC"></a>当受持之。<a id="a-ED"></a>”</p>
  <p id="aEE">佛说此经已，<a id="a-EF"></a>诸比丘闻佛所说，<a id="a-EG"></a>欢喜奉行。</p>
  <p id="aEH">如是我闻：<a id="a-EI"></a>一时，<a id="a-EJ"></a>佛住王舍城，<a id="a-EK"></a>乃至“我于路中见一大身众生，<a id="a-EL"></a>举体生毛，<a id="a-EM"></a>毛如[矛+贊]矛，<a id="a-EN"></a>毛悉火燃，<a id="a-EO"></a>还烧其身，<a id="a-EP"></a>痛彻骨髓。<a id="a-EQ"></a>”乃至佛告诸比丘：<a id="a-ER"></a>“此众生者，<a id="a-ES"></a>过去世时，<a id="a-ET"></a>于此王舍城为屠猪人，<a id="a-EU"></a>[矛+贊]杀群猪，<a id="a-EV"></a>缘斯罪故，<a id="a-EW"></a>已百千岁堕地狱中受无量苦；<a id="a-EX"></a>地狱余罪，<a id="a-EY"></a>今得此身，<a id="a-EZ"></a>续受斯苦。<a id="a-Ea"></a>诸比丘，<a id="a-Eb"></a>如大目揵连所见，<a id="a-Ec"></a>真实不异，<a id="a-Ed"></a>当受持之！<a id="a-Ee"></a>”</p>
  <p id="aEf">佛说此经已，<a id="a-Eg"></a>诸比丘闻佛所说，<a id="a-Eh"></a>欢喜奉行。</p>
  <p id="aEi">如是我闻：<a id="a-Ej"></a>一时，<a id="a-Ek"></a>佛住王舍城，<a id="a-El"></a>乃至“我于路中见一大身无头众生，<a id="a-Em"></a>两边生目，<a id="a-En"></a>胸前生口，<a id="a-Eo"></a>身常流血，<a id="a-Ep"></a>诸虫唼食，<a id="a-Eq"></a>痛彻骨髓。<a id="a-Er"></a>”乃至佛告诸比丘：<a id="a-Es"></a>“此众生者，<a id="a-Et"></a>过去世时，<a id="a-Eu"></a>于此王舍城好断人头，<a id="a-Ev"></a>缘斯罪故，<a id="a-Ew"></a>已百千岁堕地狱中受无量苦；<a id="a-Ex"></a>今得此身，<a id="a-Ey"></a>续受斯苦。<a id="a-Ez"></a>诸比丘，<a id="a-F0"></a>如大目揵连所见，<a id="a-F1"></a>真实不异，<a id="a-F2"></a>当受持之！<a id="a-F3"></a>”</p>
  <p id="aF4">佛说此经已，<a id="a-F5"></a>诸比丘闻佛所说，<a id="a-F6"></a>欢喜奉行。</p>
  <p id="aF7">如断人头，<a id="a-F8"></a>捉头亦如是。</p>
  <p id="aF9">如是我闻：<a id="a-FA"></a>一时，<a id="a-FB"></a>佛住王舍城，<a id="a-FC"></a>乃至“我于路中见一众生，<a id="a-FD"></a>阴卵如瓮，<a id="a-FE"></a>坐则踞上，<a id="a-FF"></a>行则肩担。<a id="a-FG"></a>”乃至佛告诸比丘：<a id="a-FH"></a>“此众生者，<a id="a-FI"></a>过去世时，<a id="a-FJ"></a>于王舍城作锻铜师，<a id="a-FK"></a>伪器欺人，<a id="a-FL"></a>缘斯罪故，<a id="a-FM"></a>已地狱中受无量苦；<a id="a-FN"></a>地狱余罪，<a id="a-FO"></a>今得此身，<a id="a-FP"></a>续受斯苦。<a id="a-FQ"></a>诸比丘，<a id="a-FR"></a>如大目揵连所见，<a id="a-FS"></a>真实不异，<a id="a-FT"></a>当受持之！<a id="a-FU"></a>”</p>
  <p id="aFV">佛说此经已，<a id="a-FW"></a>诸比丘闻佛所说，<a id="a-FX"></a>欢喜奉行。</p>
  <p id="aFY">如锻铜师，<a id="a-FZ"></a>如是斗秤欺人、<a id="a-Fa"></a>村主、<a id="a-Fb"></a>市监亦复如是。</p>
  <p id="aFc">如是我闻：<a id="a-Fd"></a>一时，<a id="a-Fe"></a>佛住王舍城，<a id="a-Ff"></a>乃至路中见一众生，<a id="a-Fg"></a>以铜铁罗网自缠其身，<a id="a-Fh"></a>火常炽然，<a id="a-Fi"></a>还烧其体，<a id="a-Fj"></a>痛彻骨髓，<a id="a-Fk"></a>乘虚而行，<a id="a-Fl"></a>佛告诸比丘：<a id="a-Fm"></a>“此众生者，<a id="a-Fn"></a>过去世时，<a id="a-Fo"></a>于此王舍城为捕鱼师，<a id="a-Fp"></a>缘斯罪故，<a id="a-Fq"></a>已地狱中受无量苦；<a id="a-Fr"></a>地狱余罪，<a id="a-Fs"></a>今受此身，<a id="a-Ft"></a>续受斯苦。<a id="a-Fu"></a>诸比丘，<a id="a-Fv"></a>如大目揵连所见，<a id="a-Fw"></a>真实不异，<a id="a-Fx"></a>当受持之！<a id="a-Fy"></a>”</p>
  <p id="aFz">佛说此经已，<a id="a-G0"></a>诸比丘闻佛所说，<a id="a-G1"></a>欢喜奉行。</p>
  <p id="aG2">如捕鱼师，<a id="a-G3"></a>捕鸟、<a id="a-G4"></a>网兔亦复如是。</p>
  <p id="aG5">如是我闻：<a id="a-G6"></a>一时，<a id="a-G7"></a>佛住王舍城乃至路中见一众生，<a id="a-G8"></a>顶有铁磨，<a id="a-G9"></a>盛火炽然，<a id="a-GA"></a>转磨其顶，<a id="a-GB"></a>乘虚而行，<a id="a-GC"></a>受无量苦，<a id="a-GD"></a>乃至佛告诸比丘：<a id="a-GE"></a>“此众生者，<a id="a-GF"></a>过去世时，<a id="a-GG"></a>于此王舍城为卜占女人，<a id="a-GH"></a>转式卜占，<a id="a-GI"></a>欺妄惑人，<a id="a-GJ"></a>以求财物，<a id="a-GK"></a>缘斯罪故，<a id="a-GL"></a>已地狱中受无量苦；<a id="a-GM"></a>地狱余罪，<a id="a-GN"></a>今得此身，<a id="a-GO"></a>续受斯苦。<a id="a-GP"></a>诸比丘，<a id="a-GQ"></a>如大目揵连所见，<a id="a-GR"></a>真实不异，<a id="a-GS"></a>当受持之！<a id="a-GT"></a>”</p>
  <p id="aGU">佛说此经已，<a id="a-GV"></a>诸比丘闻佛所说，<a id="a-GW"></a>欢喜奉行。</p>
  <p id="aGX">如是我闻：<a id="a-GY"></a>一时，<a id="a-GZ"></a>佛住王舍城，<a id="a-Ga"></a>乃至路中见一众生，<a id="a-Gb"></a>其身独转，<a id="a-Gc"></a>犹若旋风，<a id="a-Gd"></a>乘虚而行，<a id="a-Ge"></a>乃至佛告诸比丘：<a id="a-Gf"></a>“此众生者，<a id="a-Gg"></a>过去世时，<a id="a-Gh"></a>于此王舍城为卜占师，<a id="a-Gi"></a>误惑多人，<a id="a-Gj"></a>以求财物，<a id="a-Gk"></a>缘斯罪故，<a id="a-Gl"></a>已地狱中受无量苦；<a id="a-Gm"></a>地狱余罪，<a id="a-Gn"></a>今得此身，<a id="a-Go"></a>续受斯苦。<a id="a-Gp"></a>诸比丘，<a id="a-Gq"></a>如大目揵连所见，<a id="a-Gr"></a>真实不异，<a id="a-Gs"></a>当受持之！<a id="a-Gt"></a>”</p>
  <p id="aGu">佛说此经已，<a id="a-Gv"></a>诸比丘闻佛所说，<a id="a-Gw"></a>欢喜奉行。</p>
  <p id="aGx">如是我闻：<a id="a-Gy"></a>一时，<a id="a-Gz"></a>佛住王舍城，<a id="a-H0"></a>乃至路中见一众生，<a id="a-H1"></a>伛身藏行，<a id="a-H2"></a>状如恐怖，<a id="a-H3"></a>举体被服，<a id="a-H4"></a>悉皆火燃，<a id="a-H5"></a>还烧其身，<a id="a-H6"></a>乘虚而行，<a id="a-H7"></a>佛告诸比丘：<a id="a-H8"></a>“此众生者，<a id="a-H9"></a>过去世时，<a id="a-HA"></a>于此王舍城好行他淫，<a id="a-HB"></a>缘斯罪故，<a id="a-HC"></a>已地狱中受无量苦；<a id="a-HD"></a>地狱余罪，<a id="a-HE"></a>今得此身，<a id="a-HF"></a>续受斯苦。<a id="a-HG"></a>诸比丘，<a id="a-HH"></a>如大目揵连所见，<a id="a-HI"></a>真实不异，<a id="a-HJ"></a>当受持之！<a id="a-HK"></a>”</p>
  <p id="aHL">佛说此经已，<a id="a-HM"></a>诸比丘闻佛所说，<a id="a-HN"></a>欢喜奉行。</p>
  <p id="aHO">如是我闻：<a id="a-HP"></a>一时，<a id="a-HQ"></a>佛住波罗奈国仙人住处鹿野苑中。</p>
  <p id="aHR">时，<a id="a-HS"></a>尊者大目揵连、<a id="a-HT"></a>尊者勒叉那比丘晨朝共入波罗奈城乞食。<a id="a-HU"></a>于路中，<a id="a-HV"></a>尊者大目揵连思惟顾念，<a id="a-HW"></a>欣然微笑。</p>
  <p id="aHX">时，<a id="a-HY"></a>尊者勒叉那白尊者大目揵连言：<a id="a-HZ"></a>“世尊及世尊弟子欣然微笑，<a id="a-Ha"></a>必有因缘，<a id="a-Hb"></a>何缘尊者今日欣然微笑？<a id="a-Hc"></a>”</p>
  <p id="aHd">尊者大目揵连语尊者勒叉那：<a id="a-He"></a>“此非时问，<a id="a-Hf"></a>具乞食，<a id="a-Hg"></a>还诣世尊前，<a id="a-Hh"></a>当问此事。<a id="a-Hi"></a>”</p>
  <p id="aHj">时，<a id="a-Hk"></a>俱入城乞食，<a id="a-Hl"></a>还洗足，<a id="a-Hm"></a>举衣钵，<a id="a-Hn"></a>俱诣世尊，<a id="a-Ho"></a>稽首礼足，<a id="a-Hp"></a>退坐一面。<a id="a-Hq"></a>时，<a id="a-Hr"></a>尊者勒叉那问尊者大目揵连：<a id="a-Hs"></a>“晨朝路中何因何缘欣然微笑？<a id="a-Ht"></a>”</p>
  <p id="aHu">尊者大目揵连语尊者勒叉那：<a id="a-Hv"></a>“我于路中见一大身众生，<a id="a-Hw"></a>举体脓坏，<a id="a-Hx"></a>臭秽不净，<a id="a-Hy"></a>乘虚而行，<a id="a-Hz"></a>乌、<a id="a-I0"></a>鸱、<a id="a-I1"></a>雕、<a id="a-I2"></a>鹫、<a id="a-I3"></a>野干、<a id="a-I4"></a>饿狗随逐护食，<a id="a-I5"></a>啼哭号呼。<a id="a-I6"></a>我念众生得如是身，<a id="a-I7"></a>受如是苦，<a id="a-I8"></a>一何痛哉！<a id="a-I9"></a>”</p>
  <p id="aIA">佛告诸比丘：<a id="a-IB"></a>“我亦见此众生，<a id="a-IC"></a>而不说者，<a id="a-ID"></a>恐不信故。<a id="a-IE"></a>所以者何？<a id="a-IF"></a>如来所说，<a id="a-IG"></a>有不信者，<a id="a-IH"></a>是愚痴人长夜受苦。<a id="a-II"></a>此众生者，<a id="a-IJ"></a>过去世时，<a id="a-IK"></a>于此波罗奈城为女人卖色自活。<a id="a-IL"></a>时，<a id="a-IM"></a>有比丘于迦葉佛所出家，<a id="a-IN"></a>彼女人以不清净心请彼比丘，<a id="a-IO"></a>比丘直心受请，<a id="a-IP"></a>不解其意，<a id="a-IQ"></a>女人瞋恚，<a id="a-IR"></a>以不净水洒比丘身，<a id="a-IS"></a>缘斯罪故，<a id="a-IT"></a>已地狱中受无量苦；<a id="a-IU"></a>地狱余罪，<a id="a-IV"></a>今得此身，<a id="a-IW"></a>续受斯苦。<a id="a-IX"></a>诸比丘，<a id="a-IY"></a>如大目揵连所见，<a id="a-IZ"></a>真实不异，<a id="a-Ia"></a>当受持之！<a id="a-Ib"></a>”</p>
  <p id="aIc">佛说是经已，<a id="a-Id"></a>诸比丘闻佛所说，<a id="a-Ie"></a>欢喜奉行。</p>
  <p id="aIf">如是我闻：<a id="a-Ig"></a>一时，<a id="a-Ih"></a>佛住波罗奈国仙人住处鹿野苑中，<a id="a-Ii"></a>乃至“我于路中见一大身众生，<a id="a-Ij"></a>举体火燃，<a id="a-Ik"></a>乘虚而行，<a id="a-Il"></a>啼哭号呼，<a id="a-Im"></a>受诸苦痛”，<a id="a-In"></a>乃至佛告诸比丘：<a id="a-Io"></a>“此众生者，<a id="a-Ip"></a>过去世时，<a id="a-Iq"></a>于此波罗奈城为自在王第一夫人，<a id="a-Ir"></a>与王共宿，<a id="a-Is"></a>起瞋恚心，<a id="a-It"></a>以燃灯油洒王身上，<a id="a-Iu"></a>缘斯罪故，<a id="a-Iv"></a>已地狱中受无量苦；<a id="a-Iw"></a>地狱余罪，<a id="a-Ix"></a>今得此身，<a id="a-Iy"></a>续受斯苦。<a id="a-Iz"></a>诸比丘，<a id="a-J0"></a>如大目揵连所见，<a id="a-J1"></a>真实不异，<a id="a-J2"></a>当受持之！<a id="a-J3"></a>”</p>
  <p id="aJ4">佛说是经已，<a id="a-J5"></a>诸比丘闻佛所说，<a id="a-J6"></a>欢喜奉行。</p>
  <p id="aJ7">如是我闻：<a id="a-J8"></a>一时，<a id="a-J9"></a>佛住波罗奈国仙人住处鹿野苑中，<a id="a-JA"></a>乃至尊者大目揵连言：<a id="a-JB"></a>“我于路中见一众生，<a id="a-JC"></a>举体粪秽，<a id="a-JD"></a>以涂其身，<a id="a-JE"></a>亦食粪秽，<a id="a-JF"></a>乘虚而行，<a id="a-JG"></a>臭秽苦恼，<a id="a-JH"></a>啼哭号呼”，<a id="a-JI"></a>乃至佛告诸比丘：<a id="a-JJ"></a>“此众生者，<a id="a-JK"></a>过去世时，<a id="a-JL"></a>于此波罗奈城为自在王师婆罗门，<a id="a-JM"></a>以憎嫉心，<a id="a-JN"></a>请迦葉佛声闻僧，<a id="a-JO"></a>以粪著饭下，<a id="a-JP"></a>试恼众僧，<a id="a-JQ"></a>缘斯罪故，<a id="a-JR"></a>已地狱中受无量苦；<a id="a-JS"></a>地狱余罪，<a id="a-JT"></a>今得此身，<a id="a-JU"></a>续受斯苦。<a id="a-JV"></a>诸比丘，<a id="a-JW"></a>如大目揵连所见，<a id="a-JX"></a>真实不异，<a id="a-JY"></a>当受持之！<a id="a-JZ"></a>”</p>
  <p id="aJa">佛说此经已，<a id="a-Jb"></a>诸比丘闻佛所说，<a id="a-Jc"></a>欢喜奉行。</p>
  <p id="aJd">如是我闻：<a id="a-Je"></a>一时，<a id="a-Jf"></a>佛住舍卫国祇树给孤独园，<a id="a-Jg"></a>乃至尊者大目揵连言：<a id="a-Jh"></a>“我于路中见一大身众生，<a id="a-Ji"></a>头上有大铜镬，<a id="a-Jj"></a>炽然满中，<a id="a-Jk"></a>群铜流灌身体，<a id="a-Jl"></a>乘虚而行，<a id="a-Jm"></a>啼哭号呼”，<a id="a-Jn"></a>乃至佛告诸比丘：<a id="a-Jo"></a>“此众生者，<a id="a-Jp"></a>过去世时，<a id="a-Jq"></a>于此舍卫国迦葉佛所出家，<a id="a-Jr"></a>为知事比丘，<a id="a-Js"></a>有檀越送油应付诸比丘。<a id="a-Jt"></a>时，<a id="a-Ju"></a>有众多客比丘，<a id="a-Jv"></a>知事比丘不时分油待客，<a id="a-Jw"></a>比丘去然后乃分，<a id="a-Jx"></a>缘斯罪故，<a id="a-Jy"></a>已地狱中受无量苦；<a id="a-Jz"></a>地狱余罪，<a id="a-K0"></a>今得此身，<a id="a-K1"></a>续受斯苦。<a id="a-K2"></a>诸比丘，<a id="a-K3"></a>如大目揵连所见，<a id="a-K4"></a>真实不异。<a id="a-K5"></a>”</p>
  <p id="aK6">佛说此经已，<a id="a-K7"></a>诸比见闻佛所说，<a id="a-K8"></a>欢喜奉行。</p>
  <p id="aK9">如是我闻：<a id="a-KA"></a>一时，<a id="a-KB"></a>佛住舍卫国祇树给孤独园，<a id="a-KC"></a>乃至尊者大目揵连言：<a id="a-KD"></a>“我于路中见一大身众生，<a id="a-KE"></a>有炽热铁丸从身出入，<a id="a-KF"></a>乘虚而行，<a id="a-KG"></a>苦痛切迫，<a id="a-KH"></a>啼哭号呼。<a id="a-KI"></a>”乃至佛告诸比丘：<a id="a-KJ"></a>“此众生者，<a id="a-KK"></a>过去世时，<a id="a-KL"></a>于此舍卫国迦葉佛法中出家作沙弥，<a id="a-KM"></a>次守众僧果园，<a id="a-KN"></a>盗取七果，<a id="a-KO"></a>持奉和尚，<a id="a-KP"></a>缘斯罪故，<a id="a-KQ"></a>已地狱中受无量苦；<a id="a-KR"></a>地狱余罪，<a id="a-KS"></a>今得此身，<a id="a-KT"></a>续受斯苦。<a id="a-KU"></a>诸比丘，<a id="a-KV"></a>如大目揵连所见，<a id="a-KW"></a>真实不异，<a id="a-KX"></a>当受持之！<a id="a-KY"></a>”</p>
  <p id="aKZ">佛说此经已，<a id="a-Ka"></a>诸比丘闻佛所说，<a id="a-Kb"></a>欢喜奉行。</p>
  <p id="aKc">如是我闻：<a id="a-Kd"></a>一时，<a id="a-Ke"></a>佛住舍卫国，<a id="a-Kf"></a>乃至尊者大目揵连言：<a id="a-Kg"></a>“我于路中见一大身众生，<a id="a-Kh"></a>其舌广长，<a id="a-Ki"></a>见有利斫，<a id="a-Kj"></a>炎火炽然，<a id="a-Kk"></a>以斫其舌，<a id="a-Kl"></a>乘虚而行，<a id="a-Km"></a>啼哭号呼。<a id="a-Kn"></a>”乃至佛告诸比丘：<a id="a-Ko"></a>“此众生者，<a id="a-Kp"></a>过去世时，<a id="a-Kq"></a>于此舍卫国迦葉佛法中出家作沙弥，<a id="a-Kr"></a>以斧斫石蜜，<a id="a-Ks"></a>供养众僧，<a id="a-Kt"></a>著斧刃者，<a id="a-Ku"></a>盗取食之，<a id="a-Kv"></a>缘斯罪故，<a id="a-Kw"></a>入地狱中受无量苦；<a id="a-Kx"></a>地狱余罪，<a id="a-Ky"></a>今得此身，<a id="a-Kz"></a>续受斯苦。<a id="a-L0"></a>诸比丘，<a id="a-L1"></a>如大目揵连所见，<a id="a-L2"></a>真实不异，<a id="a-L3"></a>当受持之！<a id="a-L4"></a>”</p>
  <p id="aL5">佛说此经已，<a id="a-L6"></a>诸比丘闻佛所说，<a id="a-L7"></a>欢喜奉行。</p>
  <p id="aL8">如是我闻：<a id="a-L9"></a>一时，<a id="a-LA"></a>佛住舍卫国，<a id="a-LB"></a>乃至尊者大目揵连言：<a id="a-LC"></a>“我于路中见是大身众生，<a id="a-LD"></a>有双铁轮在两胁下，<a id="a-LE"></a>炽然旋转，<a id="a-LF"></a>还烧其身，<a id="a-LG"></a>乘虚而行，<a id="a-LH"></a>啼哭号呼。<a id="a-LI"></a>”乃至佛告诸比丘：<a id="a-LJ"></a>“此众生者，<a id="a-LK"></a>过去世时，<a id="a-LL"></a>于此舍卫国迦葉佛法中出家作沙弥，<a id="a-LM"></a>持石蜜饼供养众僧，<a id="a-LN"></a>盗取二饼著于腋下，<a id="a-LO"></a>缘斯罪故，<a id="a-LP"></a>已地狱中受无量苦；<a id="a-LQ"></a>地狱余罪，<a id="a-LR"></a>今得此身，<a id="a-LS"></a>续受斯苦。<a id="a-LT"></a>诸比丘，<a id="a-LU"></a>如大目揵连所见，<a id="a-LV"></a>真实不异，<a id="a-LW"></a>当受持之！<a id="a-LX"></a>”</p>
  <p id="aLY">佛说此经已，<a id="a-LZ"></a>诸比丘闻佛所说，<a id="a-La"></a>欢喜奉行。</p>
  <p id="aLb">如是我闻：<a id="a-Lc"></a>一时，<a id="a-Ld"></a>佛住舍卫国，<a id="a-Le"></a>乃至尊者大目揵连言：<a id="a-Lf"></a>“我于路中见一大身众生，<a id="a-Lg"></a>以炽然铁叶以缠其身，<a id="a-Lh"></a>衣被床卧悉皆热铁，<a id="a-Li"></a>炎火炽然，<a id="a-Lj"></a>食热铁丸，<a id="a-Lk"></a>乘虚而行，<a id="a-Ll"></a>啼哭号呼。<a id="a-Lm"></a>”乃至佛告诸比丘：<a id="a-Ln"></a>“此众生者，<a id="a-Lo"></a>过去世时，<a id="a-Lp"></a>于此舍卫国迦葉佛法中出家作比丘，<a id="a-Lq"></a>为众僧乞衣食，<a id="a-Lr"></a>供僧之余，<a id="a-Ls"></a>辄自受用，<a id="a-Lt"></a>缘斯罪故，<a id="a-Lu"></a>已地狱中受无量苦；<a id="a-Lv"></a>地狱余罪，<a id="a-Lw"></a>今得此身，<a id="a-Lx"></a>续受斯苦。<a id="a-Ly"></a>诸比丘，<a id="a-Lz"></a>如大目揵连所见，<a id="a-M0"></a>真实不异，<a id="a-M1"></a>当受持之！<a id="a-M2"></a>”</p>
  <p id="aM3">佛说此经已，<a id="a-M4"></a>诸比丘闻佛所说，<a id="a-M5"></a>欢喜奉行。</p>
  <p id="aM6">如比丘，<a id="a-M7"></a>如是比丘尼、<a id="a-M8"></a>式叉摩那、<a id="a-M9"></a>沙弥、<a id="a-MA"></a>沙弥尼、<a id="a-MB"></a>优婆塞、<a id="a-MC"></a>优婆夷亦复如是。</p>
  <p id="aMD">如是我闻：<a id="a-ME"></a>一时，<a id="a-MF"></a>佛住舍卫国，<a id="a-MG"></a>乃至尊者大目揵连言：<a id="a-MH"></a>“我于路中见一大身众生，<a id="a-MI"></a>炽然铁车而驾其颈，<a id="a-MJ"></a>拔其颈筋，<a id="a-MK"></a>及连四脚筋以勒其颈，<a id="a-ML"></a>行热铁地，<a id="a-MM"></a>乘虚而去，<a id="a-MN"></a>啼哭号呼。<a id="a-MO"></a>”乃至佛告诸比丘：<a id="a-MP"></a>“此众生者，<a id="a-MQ"></a>过去世时，<a id="a-MR"></a>于此舍卫国驾乘牛车以自生活，<a id="a-MS"></a>缘斯罪故，<a id="a-MT"></a>于地狱中受无量苦；<a id="a-MU"></a>地狱余罪，<a id="a-MV"></a>今得此身，<a id="a-MW"></a>续受斯苦。<a id="a-MX"></a>诸比丘，<a id="a-MY"></a>如大目揵连所见，<a id="a-MZ"></a>真实不异，<a id="a-Ma"></a>当受持之！<a id="a-Mb"></a>”</p>
  <p id="aMc">佛说此经已，<a id="a-Md"></a>诸比丘闻佛所说，<a id="a-Me"></a>欢喜奉行。</p>
  <p id="aMf">如是我闻：<a id="a-Mg"></a>一时，<a id="a-Mh"></a>佛住舍卫国，<a id="a-Mi"></a>乃至尊者大目揵连言：<a id="a-Mj"></a>“我于路中见一大身众生，<a id="a-Mk"></a>其舌长广，<a id="a-Ml"></a>炽然铁钉以钉其舌，<a id="a-Mm"></a>乘虚而行，<a id="a-Mn"></a>啼哭号呼。<a id="a-Mo"></a>”乃至佛告诸比丘：<a id="a-Mp"></a>“此众生者，<a id="a-Mq"></a>过去世时，<a id="a-Mr"></a>于此舍卫国迦葉佛法中出家作比丘，<a id="a-Ms"></a>为摩摩帝，<a id="a-Mt"></a>呵责诸比丘言：<a id="a-Mu"></a>‘诸长老，<a id="a-Mv"></a>汝等可去此处，<a id="a-Mw"></a>俭薄不能相供。<a id="a-Mx"></a>各随意去，<a id="a-My"></a>求丰乐处，<a id="a-Mz"></a>饶衣食所，<a id="a-N0"></a>衣、<a id="a-N1"></a>食、<a id="a-N2"></a>床卧、<a id="a-N3"></a>应病汤药，<a id="a-N4"></a>可得不乏。<a id="a-N5"></a>’先住比丘悉皆舍去，<a id="a-N6"></a>客僧闻之亦复不来，<a id="a-N7"></a>缘斯罪故，<a id="a-N8"></a>已地狱中受无量苦；<a id="a-N9"></a>地狱余罪，<a id="a-NA"></a>今得此身，<a id="a-NB"></a>续受斯苦。<a id="a-NC"></a>诸比丘，<a id="a-ND"></a>如大目揵连所见，<a id="a-NE"></a>真实不异，<a id="a-NF"></a>当受持之！<a id="a-NG"></a>”</p>
  <p id="aNH">佛说此经已，<a id="a-NI"></a>诸比丘闻佛所说，<a id="a-NJ"></a>欢喜奉行。</p>
  <p id="aNK">如是我闻：<a id="a-NL"></a>一时，<a id="a-NM"></a>佛住舍卫国，<a id="a-NN"></a>乃至尊者大目揵连言：<a id="a-NO"></a>“我于路中见一大身众生比丘之像，<a id="a-NP"></a>皆著铁叶以为衣服，<a id="a-NQ"></a>举体火燃，<a id="a-NR"></a>亦以铁钵盛热铁丸而食之。<a id="a-NS"></a>”乃至佛告诸比丘：<a id="a-NT"></a>“此众生者，<a id="a-NU"></a>过去世时，<a id="a-NV"></a>于此舍卫国迦葉佛法中出家作比丘，<a id="a-NW"></a>作摩摩帝，<a id="a-NX"></a>恶口形名诸比丘，<a id="a-NY"></a>或言此是恶秃，<a id="a-NZ"></a>此恶风法，<a id="a-Na"></a>此恶衣服，<a id="a-Nb"></a>以彼恶口故，<a id="a-Nc"></a>先住者去，<a id="a-Nd"></a>未来不来，<a id="a-Ne"></a>缘斯罪故，<a id="a-Nf"></a>已地狱中受无量苦；<a id="a-Ng"></a>地狱余罪，<a id="a-Nh"></a>今得此身，<a id="a-Ni"></a>续受斯苦。<a id="a-Nj"></a>诸比丘，<a id="a-Nk"></a>如大目揵连所见，<a id="a-Nl"></a>真实不异，<a id="a-Nm"></a>当受持之！<a id="a-Nn"></a>”</p>
  <p id="aNo">佛说此经已，<a id="a-Np"></a>诸比丘闻佛所说，<a id="a-Nq"></a>欢喜奉行。</p>
  <p id="aNr">如是我闻：<a id="a-Ns"></a>一时，<a id="a-Nt"></a>佛住舍卫国乃至佛告诸比丘：<a id="a-Nu"></a>“此众生者，<a id="a-Nv"></a>过去世时，<a id="a-Nw"></a>于此舍卫国迦葉佛法中出家作比丘，<a id="a-Nx"></a>好起诤讼，<a id="a-Ny"></a>斗乱众僧，<a id="a-Nz"></a>作诸口舌，<a id="a-O0"></a>令不和合，<a id="a-O1"></a>先住比丘厌恶舍去，<a id="a-O2"></a>未来者不来，<a id="a-O3"></a>缘斯罪故，<a id="a-O4"></a>已地狱中受无量苦；<a id="a-O5"></a>地狱余罪，<a id="a-O6"></a>今得此身，<a id="a-O7"></a>续受斯苦。<a id="a-O8"></a>诸比丘，<a id="a-O9"></a>如大目揵连所见，<a id="a-OA"></a>真实不异，<a id="a-OB"></a>当受持之！<a id="a-OC"></a>”</p>
  <p id="aOD">佛说此经已，<a id="a-OE"></a>诸比丘闻佛所说，<a id="a-OF"></a>欢喜奉行。<a id="a-OG"></a>”</p>
  <p id="aOH">如是我闻：<a id="a-OI"></a>一时，<a id="a-OJ"></a>佛住舍卫国祇树给孤独园。</p>
  <p id="aOK">尔时，<a id="a-OL"></a>尊者阿那律住松林精舍。<a id="a-OM"></a>时，<a id="a-ON"></a>尊者大目揵连住跋祇聚落失收摩罗山恐怖稠林禽兽之处。</p>
  <p id="aOO">时，<a id="a-OP"></a>尊者阿那律独一静处，<a id="a-OQ"></a>禅思思惟，<a id="a-OR"></a>作是念：<a id="a-OS"></a>“有一乘道，<a id="a-OT"></a>净众生，<a id="a-OU"></a>离忧、<a id="a-OV"></a>悲、<a id="a-OW"></a>恼苦，<a id="a-OX"></a>得真如法，<a id="a-OY"></a>所谓四念处。<a id="a-OZ"></a>何等为四？<a id="a-Oa"></a>身身观念处，<a id="a-Ob"></a>受、<a id="a-Oc"></a>心、<a id="a-Od"></a>法法观念处。<a id="a-Oe"></a>若于四念处远离者，<a id="a-Of"></a>于贤圣法远离；<a id="a-Og"></a>于贤圣法远离者，<a id="a-Oh"></a>于圣道远离；<a id="a-Oi"></a>圣道远离者，<a id="a-Oj"></a>于甘露法远离；<a id="a-Ok"></a>甘露法远离者，<a id="a-Ol"></a>则不能脱生、<a id="a-Om"></a>老、<a id="a-On"></a>病、<a id="a-Oo"></a>死、<a id="a-Op"></a>忧、<a id="a-Oq"></a>悲、<a id="a-Or"></a>恼苦。<a id="a-Os"></a>若于四念处信乐者，<a id="a-Ot"></a>于圣法信乐；<a id="a-Ou"></a>圣法信乐者，<a id="a-Ov"></a>于圣道信乐；<a id="a-Ow"></a>圣道信乐者，<a id="a-Ox"></a>于甘露法信乐；<a id="a-Oy"></a>甘露法信乐者，<a id="a-Oz"></a>得脱生、<a id="a-P0"></a>老、<a id="a-P1"></a>病、<a id="a-P2"></a>死、<a id="a-P3"></a>忧、<a id="a-P4"></a>悲、<a id="a-P5"></a>恼苦。<a id="a-P6"></a>”</p>
  <p id="aP7">尔时，<a id="a-P8"></a>尊者大目揵连知尊者阿那律心之所念，<a id="a-P9"></a>如力士屈伸臂顷，<a id="a-PA"></a>以神通力于跋祇聚落失收摩罗山恐怖稠林禽兽之处没，<a id="a-PB"></a>至舍卫城松林精舍尊者阿那律前现，<a id="a-PC"></a>语阿那律言：<a id="a-PD"></a>“汝独一静处，<a id="a-PE"></a>禅思思惟，<a id="a-PF"></a>作是念：<a id="a-PG"></a>‘有一乘道，<a id="a-PH"></a>令众生清净，<a id="a-PI"></a>离生、<a id="a-PJ"></a>老、<a id="a-PK"></a>病、<a id="a-PL"></a>死、<a id="a-PM"></a>忧、<a id="a-PN"></a>悲、<a id="a-PO"></a>恼苦，<a id="a-PP"></a>得真如法，<a id="a-PQ"></a>所谓四念处。<a id="a-PR"></a>何等为四？<a id="a-PS"></a>身身观念处，<a id="a-PT"></a>受、<a id="a-PU"></a>心、<a id="a-PV"></a>法法观念处。<a id="a-PW"></a>若于四念处不乐者，<a id="a-PX"></a>于贤圣法不乐；<a id="a-PY"></a>圣法不乐者，<a id="a-PZ"></a>于圣道不乐；<a id="a-Pa"></a>不乐圣道者，<a id="a-Pb"></a>于甘露法亦不乐；<a id="a-Pc"></a>不乐甘露法者，<a id="a-Pd"></a>则不能脱生、<a id="a-Pe"></a>老、<a id="a-Pf"></a>病、<a id="a-Pg"></a>死、<a id="a-Ph"></a>忧、<a id="a-Pi"></a>悲、<a id="a-Pj"></a>恼苦。<a id="a-Pk"></a>若于四念处信乐者，<a id="a-Pl"></a>乐贤圣法；<a id="a-Pm"></a>乐贤圣法者，<a id="a-Pn"></a>乐于圣道；<a id="a-Po"></a>乐圣道者，<a id="a-Pp"></a>得甘露法；<a id="a-Pq"></a>得甘露法者，<a id="a-Pr"></a>得脱生、<a id="a-Ps"></a>老、<a id="a-Pt"></a>病、<a id="a-Pu"></a>死、<a id="a-Pv"></a>忧、<a id="a-Pw"></a>悲、<a id="a-Px"></a>恼苦’耶？<a id="a-Py"></a>”</p>
  <p id="aPz">尊者阿那律语尊者大目揵连言：<a id="a-Q0"></a>“如是！<a id="a-Q1"></a>如是！<a id="a-Q2"></a>尊者。<a id="a-Q3"></a>”</p>
  <p id="aQ4">大目揵连语尊者阿那律言：<a id="a-Q5"></a>“云何名为乐四念处？<a id="a-Q6"></a>”</p>
  <p id="aQ7">“尊者大目揵连，<a id="a-Q8"></a>若比丘身身观念处，<a id="a-Q9"></a>心缘身正念住调伏、<a id="a-QA"></a>止息、<a id="a-QB"></a>寂静，<a id="a-QC"></a>一心增进；<a id="a-QD"></a>如是，<a id="a-QE"></a>受、<a id="a-QF"></a>心、<a id="a-QG"></a>法念处，<a id="a-QH"></a>正念住调伏、<a id="a-QI"></a>止息、<a id="a-QJ"></a>寂静，<a id="a-QK"></a>一心增进。<a id="a-QL"></a>尊者大目揵连，<a id="a-QM"></a>是名比丘乐四念处。<a id="a-QN"></a>”</p>
  <p id="aQO">时，<a id="a-QP"></a>尊者大目揵连即如其像三昧正受，<a id="a-QQ"></a>从舍卫国松林精舍沒，<a id="a-QR"></a>还至跋祇聚落失收摩罗山恐怖稠林禽兽之处。</p>
  <p id="aQS">如是我闻：<a id="a-QT"></a>一时，<a id="a-QU"></a>佛住舍卫国祇树给孤独园，<a id="a-QV"></a>乃至尊者大目揵连问尊者阿那律：<a id="a-QW"></a>“云何名为四念处修习多修习？<a id="a-QX"></a>”</p>
  <p id="aQY">尊者阿那律语尊者大目揵连言：<a id="a-QZ"></a>“若比丘于内身起厌离想，<a id="a-Qa"></a>于内身起不厌离想、<a id="a-Qb"></a>厌离不厌离俱舍想，<a id="a-Qc"></a>正念正知。<a id="a-Qd"></a>如内身，<a id="a-Qe"></a>如是外身、<a id="a-Qf"></a>内外身，<a id="a-Qg"></a>内受、<a id="a-Qh"></a>外受、<a id="a-Qi"></a>内外受，<a id="a-Qj"></a>内心、<a id="a-Qk"></a>外心、<a id="a-Ql"></a>内外心，<a id="a-Qm"></a>内法、<a id="a-Qn"></a>外法、<a id="a-Qo"></a>内外法，<a id="a-Qp"></a>作厌离想、<a id="a-Qq"></a>不厌离想、<a id="a-Qr"></a>厌离不厌离俱舍想，<a id="a-Qs"></a>住正念正知。<a id="a-Qt"></a>如是，<a id="a-Qu"></a>尊者大目揵连，<a id="a-Qv"></a>是名四念处修习多修习。<a id="a-Qw"></a>”</p>
  <p id="aQx">时，<a id="a-Qy"></a>尊者大目揵连即入三昧，<a id="a-Qz"></a>从舍卫国松林精舍入三昧神通力，<a id="a-R0"></a>如力士屈伸臂顷，<a id="a-R1"></a>还到跋祇聚落失收摩罗山恐怖稠林禽兽住处。</p>
 </body>
</html>