<!doctype html>
<html id="z3IBUEHZ6" data-ver="1671">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十六</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">尔时，<a id="a-6"></a>世尊告诸比丘：<a id="a-7"></a>“过去世时，<a id="a-8"></a>天、<a id="a-9"></a>阿修罗对阵斗战，<a id="a-A"></a>阿修罗胜，<a id="a-B"></a>诸天不如。<a id="a-C"></a>时，<a id="a-D"></a>天帝释军坏退散，<a id="a-E"></a>极生恐怖，<a id="a-F"></a>乘车北驰，<a id="a-G"></a>还归天宫。</p>
  <p id="aH">“须弥山下道径丛林，<a id="a-I"></a>林下有金翅鸟巢，<a id="a-J"></a>多有金翅鸟子。<a id="a-K"></a>尔时，<a id="a-L"></a>帝释恐车马过，<a id="a-M"></a>践杀鸟子，<a id="a-N"></a>告御者言：<a id="a-O"></a>‘可回车还，<a id="a-P"></a>勿杀鸟子。<a id="a-Q"></a>’御者白王：<a id="a-R"></a>‘阿修罗军后来逐人，<a id="a-S"></a>若回还者，<a id="a-T"></a>为彼所困。<a id="a-U"></a>’帝释告言：<a id="a-V"></a>‘宁当回还为阿修罗杀，<a id="a-W"></a>不以军众蹈杀众生。<a id="a-X"></a>’于道，<a id="a-Y"></a>御者转乘南向。<a id="a-Z"></a>阿修罗军遥见帝释转乘而还，<a id="a-a"></a>谓为战策，<a id="a-b"></a>即还退走，<a id="a-c"></a>众大恐怖，<a id="a-d"></a>坏阵流散，<a id="a-e"></a>归阿修罗宫。<a id="a-f"></a>”</p>
  <p id="ag">佛告诸比丘：<a id="a-h"></a>“彼天帝释于三十三天为自在王，<a id="a-i"></a>以慈心故，<a id="a-j"></a>威力摧伏阿修罗军，<a id="a-k"></a>亦常赞叹慈心功德。<a id="a-l"></a>汝等比丘正信、<a id="a-m"></a>非家、<a id="a-n"></a>出家学道，<a id="a-o"></a>当修慈心，<a id="a-p"></a>亦应赞叹慈心功德。<a id="a-q"></a>”</p>
  <p id="ar">佛说此经已，<a id="a-s"></a>诸比丘闻佛所说，<a id="a-t"></a>欢喜奉行。</p>
  <p id="au">如是我闻：<a id="a-v"></a>一时，<a id="a-w"></a>佛住王舍城迦兰陀竹园。</p>
  <p id="ax">时，<a id="a-y"></a>王舍城中有一士夫，<a id="a-z"></a>贫穷辛苦，<a id="a-10"></a>而住佛、<a id="a-11"></a>法、<a id="a-12"></a>僧，<a id="a-13"></a>受持禁戒，<a id="a-14"></a>多闻广学，<a id="a-15"></a>力行惠施，<a id="a-16"></a>正见成就。<a id="a-17"></a>彼身坏命终，<a id="a-18"></a>得生天上，<a id="a-19"></a>生三十三天，<a id="a-1A"></a>有三事胜于余三十三天。<a id="a-1B"></a>何等为三？<a id="a-1C"></a>一者、<a id="a-1D"></a>天寿，<a id="a-1E"></a>二者、<a id="a-1F"></a>天色，<a id="a-1G"></a>三者、<a id="a-1H"></a>天名称。<a id="a-1I"></a>诸三十三天见是天子三事特胜：<a id="a-1J"></a>天寿、<a id="a-1K"></a>天色、<a id="a-1L"></a>天名称胜。<a id="a-1M"></a>余诸天见已，<a id="a-1N"></a>往诣天帝释所，<a id="a-1O"></a>作如是言：<a id="a-1P"></a>“憍尸迦当知：<a id="a-1Q"></a>有一天子始生此天，<a id="a-1R"></a>于先诸天三事特胜：<a id="a-1S"></a>天寿、<a id="a-1T"></a>天色及天名称。<a id="a-1U"></a>”</p>
  <p id="a1V">时，<a id="a-1W"></a>天帝释告彼天子：<a id="a-1X"></a>“诸仁者，<a id="a-1Y"></a>我见此人于王舍城作一士夫，<a id="a-1Z"></a>贫穷辛苦，<a id="a-1a"></a>于如来法、<a id="a-1b"></a>律得信向心，<a id="a-1c"></a>乃至正见成就。<a id="a-1d"></a>身坏命终，<a id="a-1e"></a>来生此天，<a id="a-1f"></a>于诸三十三天三事特胜：<a id="a-1g"></a>天寿、<a id="a-1h"></a>天色及天名称。<a id="a-1i"></a>”</p>
  <p id="a1j">时，<a id="a-1k"></a>天帝释即说偈言：</p>
  <p id="a1l">“正信于如来，<a id="a-1m"></a>决定不倾动，</p>
  <p id="a1n">受持真实戒，<a id="a-1o"></a>圣戒无厌者，</p>
  <p id="a1p">于佛心清净，<a id="a-1q"></a>成就于正见，</p>
  <p id="a1r">当知非贫苦，<a id="a-1s"></a>不空而自活，</p>
  <p id="a1t">故于佛法僧，<a id="a-1u"></a>当生清净信，</p>
  <p id="a1v">智慧力增明，<a id="a-1w"></a>思念佛正教。<a id="a-1x"></a>”</p>
  <p id="a1y">佛说此经已，<a id="a-1z"></a>诸比丘闻佛所说，<a id="a-20"></a>欢喜奉行。</p>
  <p id="a21">如是我闻：<a id="a-22"></a>一时，<a id="a-23"></a>佛住王舍城耆阇崛山中。</p>
  <p id="a24">尔时，<a id="a-25"></a>王舍城人普设大会，<a id="a-26"></a>悉为请种种异道。<a id="a-27"></a>有事遮罗迦外道者作是念：<a id="a-28"></a>“我今请遮罗迦外道天，<a id="a-29"></a>先作福田。<a id="a-2A"></a>”或有事外道出家者，<a id="a-2B"></a>有事尼乾子道者，<a id="a-2C"></a>有事老弟子者，<a id="a-2D"></a>有事火弟子者，<a id="a-2E"></a>有事佛弟子僧者，<a id="a-2F"></a>咸作是念：<a id="a-2G"></a>“今当令佛面前僧，<a id="a-2H"></a>先作福田。<a id="a-2I"></a>”</p>
  <p id="a2J">时，<a id="a-2K"></a>天帝释作是念：<a id="a-2L"></a>“莫令王舍城诸人舍佛面前僧，<a id="a-2M"></a>而奉事余道，<a id="a-2N"></a>求索福田。<a id="a-2O"></a>我当疾往，<a id="a-2P"></a>为王舍城人建立福田。<a id="a-2Q"></a>”即化作大婆罗门，<a id="a-2R"></a>仪容严整，<a id="a-2S"></a>乘白马车，<a id="a-2T"></a>诸年少婆罗门众前后导从，<a id="a-2U"></a>持金斗伞盖，<a id="a-2V"></a>至王舍城，<a id="a-2W"></a>诣诸处处大众会中。<a id="a-2X"></a>诸王舍城一切士女咸作是念：<a id="a-2Y"></a>“但当观望此大婆罗门所奉事处，<a id="a-2Z"></a>我当从彼而先供养，<a id="a-2a"></a>为良福田。<a id="a-2b"></a>”</p>
  <p id="a2c">时，<a id="a-2d"></a>天帝释知王舍城一切士女心之所念，<a id="a-2e"></a>驾乘导从，<a id="a-2f"></a>径诣耆阇崛山，<a id="a-2g"></a>至于门外，<a id="a-2h"></a>除去五饰，<a id="a-2i"></a>往诣佛所，<a id="a-2j"></a>稽首佛足，<a id="a-2k"></a>退坐一面，<a id="a-2l"></a>而说偈言：</p>
  <p id="a2m">“善分别显示，<a id="a-2n"></a>一切法彼岸，</p>
  <p id="a2o">悉度诸恐怖，<a id="a-2p"></a>故稽首瞿昙。</p>
  <p id="a2q">诸人普设会，<a id="a-2r"></a>欲求大功德，</p>
  <p id="a2s">各各设大施，<a id="a-2t"></a>常愿有余果，</p>
  <p id="a2u">愿为说福田，<a id="a-2v"></a>令斯施果成！<a id="a-2w"></a>”</p>
  <p id="a2x">帝释大自在，<a id="a-2y"></a>天王之所问，<a id="a-2z"></a>于耆阇崛山，<a id="a-30"></a>大师为记说：</p>
  <p id="a31">“诸人普设会，<a id="a-32"></a>欲求大功德，</p>
  <p id="a33">各各设大施，<a id="a-34"></a>常愿有余果，</p>
  <p id="a35">今当说福田，<a id="a-36"></a>施得大果处。</p>
  <p id="a37">正向者有四，<a id="a-38"></a>四圣住于果，</p>
  <p id="a39">是名僧福田，<a id="a-3A"></a>明行定具足。</p>
  <p id="a3B">僧福田增广，<a id="a-3C"></a>无量逾大海，</p>
  <p id="a3D">调人师弟子，<a id="a-3E"></a>照明显正法。</p>
  <p id="a3F">斯等善供养，<a id="a-3G"></a>施僧良福田，</p>
  <p id="a3H">于僧良福田，<a id="a-3I"></a>佛说得大果。</p>
  <p id="a3J">以僧离五盖，<a id="a-3K"></a>清净应赞叹，</p>
  <p id="a3L">施彼最上田，<a id="a-3M"></a>少施收大利。</p>
  <p id="a3N">是故诸人者，<a id="a-3O"></a>当施僧福田，</p>
  <p id="a3P">增得胜妙法，<a id="a-3Q"></a>明行定相应。</p>
  <p id="a3R">供此珍宝僧，<a id="a-3S"></a>施主心欢喜，</p>
  <p id="a3T">起于三种心，<a id="a-3U"></a>施衣服饮食，</p>
  <p id="a3V">离尘垢剑刺，<a id="a-3W"></a>超度诸恶趣。</p>
  <p id="a3X">躬自行启请，<a id="a-3Y"></a>自手平等与，</p>
  <p id="a3Z">自利亦利他，<a id="a-3a"></a>是施获大利。</p>
  <p id="a3b">慧者如是施，<a id="a-3c"></a>净信心解脱，</p>
  <p id="a3d">无罪安乐施，<a id="a-3e"></a>乘智往生彼。<a id="a-3f"></a>”</p>
  <p id="a3g">时，<a id="a-3h"></a>天帝释闻佛所说，<a id="a-3i"></a>欢喜随喜，<a id="a-3j"></a>为佛作礼，<a id="a-3k"></a>即没不现。<a id="a-3l"></a>尔时，<a id="a-3m"></a>王舍城诸人民即从座起，<a id="a-3n"></a>整衣服，<a id="a-3o"></a>为佛作礼，<a id="a-3p"></a>合掌白佛言：<a id="a-3q"></a>“世尊，<a id="a-3r"></a>惟愿世尊与诸大众受我供养。<a id="a-3s"></a>”</p>
  <p id="a3t">尔时，<a id="a-3u"></a>世尊默然受请。<a id="a-3v"></a>是王舍城人民知世尊默然受其请已，<a id="a-3w"></a>作礼而归，<a id="a-3x"></a>到诸大会处，<a id="a-3y"></a>具饮食，<a id="a-3z"></a>布置床座，<a id="a-40"></a>晨朝遣使，<a id="a-41"></a>白佛：<a id="a-42"></a>“时到，<a id="a-43"></a>惟愿知时！<a id="a-44"></a>”</p>
  <p id="a45">尔时，<a id="a-46"></a>世尊与诸大众著衣持钵，<a id="a-47"></a>至大会所，<a id="a-48"></a>于大众前敷座而坐。<a id="a-49"></a>王舍城人知佛坐定，<a id="a-4A"></a>自行种种丰美饮食；<a id="a-4B"></a>食讫，<a id="a-4C"></a>洗钵澡漱毕，<a id="a-4D"></a>还复本座，<a id="a-4E"></a>听佛说法。</p>
  <p id="a4F">尔时，<a id="a-4G"></a>世尊为王舍城人种种说法，<a id="a-4H"></a>示教照喜已，<a id="a-4I"></a>从座起而去。</p>
  <p id="a4J">如是我闻：<a id="a-4K"></a>一时，<a id="a-4L"></a>佛住王舍城耆阇崛山中，<a id="a-4M"></a>广说如上说。<a id="a-4N"></a>差别者：<a id="a-4O"></a>时，<a id="a-4P"></a>天帝释说异偈，<a id="a-4Q"></a>而问佛言：</p>
  <p id="a4R">“今请问瞿昙，<a id="a-4S"></a>微密深妙慧，</p>
  <p id="a4T">世尊之所体，<a id="a-4U"></a>无障碍知见。<a id="a-4V"></a>”</p>
  <p id="a4W">众人普设会，<a id="a-4X"></a>偈如上广说，<a id="a-4Y"></a>乃至为王舍城诸设会者说种种法，<a id="a-4Z"></a>示教照喜已，<a id="a-4a"></a>从座起去。</p>
  <p id="a4b">如是我闻：<a id="a-4c"></a>一时，<a id="a-4d"></a>佛在拘萨罗人间游行，<a id="a-4e"></a>至舍卫国祇树给孤独园。</p>
  <p id="a4f">时，<a id="a-4g"></a>波斯匿王闻世尊拘萨罗人间游行，<a id="a-4h"></a>至舍卫国祇树给孤独园；<a id="a-4i"></a>闻已，<a id="a-4j"></a>往诣佛所，<a id="a-4k"></a>稽首佛足，<a id="a-4l"></a>退坐一面，<a id="a-4m"></a>白佛言：<a id="a-4n"></a>“世尊，<a id="a-4o"></a>我闻世尊自记说成阿耨多罗三藐三菩提，<a id="a-4p"></a>诸人传者，<a id="a-4q"></a>得非虚妄过长说耶？<a id="a-4r"></a>为如说说、<a id="a-4s"></a>如法说、<a id="a-4t"></a>随顺法说耶？<a id="a-4u"></a>非是他人损同法者，<a id="a-4v"></a>于其问答生厌薄处耶？<a id="a-4w"></a>”</p>
  <p id="a4x">佛告大王：<a id="a-4y"></a>“彼如是说，<a id="a-4z"></a>是真谛说，<a id="a-50"></a>非为虚妄。<a id="a-51"></a>如说说、<a id="a-52"></a>如法说、<a id="a-53"></a>随顺法说，<a id="a-54"></a>非是他人损同法者，<a id="a-55"></a>于其问答生厌薄处。<a id="a-56"></a>所以者何？<a id="a-57"></a>大王，<a id="a-58"></a>我今实得阿耨多罗三藐三菩提故。<a id="a-59"></a>”</p>
  <p id="a5A">波斯匿王白佛言：<a id="a-5B"></a>“虽复世尊作如是说，<a id="a-5C"></a>我犹故不信。<a id="a-5D"></a>所以者何？<a id="a-5E"></a>此间有诸宿重沙门、<a id="a-5F"></a>婆罗门，<a id="a-5G"></a>所谓富兰那迦葉、<a id="a-5H"></a>末迦利瞿舍梨子、<a id="a-5I"></a>删阇耶毗罗胝子、<a id="a-5J"></a>阿耆多枳舍钦婆罗、<a id="a-5K"></a>迦罗拘陀迦栴延、<a id="a-5L"></a>尼乾陀若提子，<a id="a-5M"></a>彼等不自说言得阿耨多罗三藐三菩提，<a id="a-5N"></a>何得世尊幼小年少，<a id="a-5O"></a>出家未久，<a id="a-5P"></a>而便自证得阿耨多罗三藐三菩提？<a id="a-5Q"></a>”</p>
  <p id="a5R">佛告大王：<a id="a-5S"></a>“有四种虽小而不可轻。<a id="a-5T"></a>何等为四？<a id="a-5U"></a>刹利王子年少幼小而不可轻，<a id="a-5V"></a>龙子年少幼小而不可轻，<a id="a-5W"></a>小火虽微而不可轻，<a id="a-5X"></a>比丘幼小而不可轻。<a id="a-5Y"></a>”</p>
  <p id="a5Z">尔时，<a id="a-5a"></a>世尊即说偈言：</p>
  <p id="a5b">“刹利形相具，<a id="a-5c"></a>贵族发名称，</p>
  <p id="a5d">虽复年幼稚，<a id="a-5e"></a>智者所不轻；</p>
  <p id="a5f">此必居王位，<a id="a-5g"></a>顾念生怨害，</p>
  <p id="a5h">是故难可轻，<a id="a-5i"></a>应生大恭敬。</p>
  <p id="a5j">善求自护者，<a id="a-5k"></a>自护如护命，</p>
  <p id="a5l">以平等自护，<a id="a-5m"></a>而等护于命。</p>
  <p id="a5n">聚落及空处，<a id="a-5o"></a>见彼幼龙者，</p>
  <p id="a5p">莫以小蛇故，<a id="a-5q"></a>而生轻慢想；</p>
  <p id="a5r">杂色小龙形，<a id="a-5s"></a>亦应令安乐，</p>
  <p id="a5t">轻蛇无士女，<a id="a-5u"></a>悉为毒所害。</p>
  <p id="a5v">是故自护者，<a id="a-5w"></a>当如护己命，</p>
  <p id="a5x">以斯善护己，<a id="a-5y"></a>而等护于彼。</p>
  <p id="a5z">猛火之所食，<a id="a-60"></a>虽小食无限，</p>
  <p id="a61">小烛亦能烧，<a id="a-62"></a>足薪则弥广，</p>
  <p id="a63">从微渐进烧，<a id="a-64"></a>尽聚落城邑。</p>
  <p id="a65">是故自护者，<a id="a-66"></a>当如护己命，</p>
  <p id="a67">以斯善护己，<a id="a-68"></a>而等护于彼。</p>
  <p id="a69">盛火之所焚，<a id="a-6A"></a>百卉荡烧尽，</p>
  <p id="a6B">灭已不盈缩，<a id="a-6C"></a>戒火还复生；</p>
  <p id="a6D">若轻毁比丘，<a id="a-6E"></a>受持净戒火，</p>
  <p id="a6F">烧身及子孙，<a id="a-6G"></a>众灾流百世，</p>
  <p id="a6H">如烧多罗树，<a id="a-6I"></a>无有生长期。</p>
  <p id="a6J">是故当自护，<a id="a-6K"></a>如自护己命，</p>
  <p id="a6L">以斯善自护，<a id="a-6M"></a>而等护于彼。</p>
  <p id="a6N">刹利形相具，<a id="a-6O"></a>幼龙及小火，</p>
  <p id="a6P">比丘具净戒，<a id="a-6Q"></a>不应起轻想。</p>
  <p id="a6R">是故当自护，<a id="a-6S"></a>如自护己命，</p>
  <p id="a6T">以斯善自护，<a id="a-6U"></a>而等护于彼。<a id="a-6V"></a>”</p>
  <p id="a6W">佛说此经已，<a id="a-6X"></a>波斯匿王闻佛所说，<a id="a-6Y"></a>欢喜随喜，<a id="a-6Z"></a>作礼而去。</p>
  <p id="a6a">如是我闻：<a id="a-6b"></a>一时，<a id="a-6c"></a>佛住舍卫国祇树给孤独园。</p>
  <p id="a6d">时，<a id="a-6e"></a>波斯匿王有祖母，<a id="a-6f"></a>极所敬重，<a id="a-6g"></a>忽尔命终。<a id="a-6h"></a>出城阇维，<a id="a-6i"></a>供养舍利毕，<a id="a-6j"></a>弊衣乱发，<a id="a-6k"></a>来诣佛所，<a id="a-6l"></a>稽首佛足，<a id="a-6m"></a>退坐一面。</p>
  <p id="a6n">尔时，<a id="a-6o"></a>世尊告波斯匿王：<a id="a-6p"></a>“大王，<a id="a-6q"></a>从何所来，<a id="a-6r"></a>弊衣乱发？<a id="a-6s"></a>”</p>
  <p id="a6t">波斯匿王白佛：<a id="a-6u"></a>“世尊，<a id="a-6v"></a>我亡祖母，<a id="a-6w"></a>极所敬重，<a id="a-6x"></a>舍我命终，<a id="a-6y"></a>出于城外阇维，<a id="a-6z"></a>供养毕，<a id="a-70"></a>来诣世尊。<a id="a-71"></a>”</p>
  <p id="a72">佛告大王：<a id="a-73"></a>“极爱重敬念祖亲耶？<a id="a-74"></a>”</p>
  <p id="a75">波斯匿王白佛：<a id="a-76"></a>“世尊，<a id="a-77"></a>极敬重爱恋。<a id="a-78"></a>世尊，<a id="a-79"></a>若国土所有象马七宝，<a id="a-7A"></a>乃至国位，<a id="a-7B"></a>悉持与人，<a id="a-7C"></a>能救祖母命者，<a id="a-7D"></a>悉当与之。<a id="a-7E"></a>既不能救，<a id="a-7F"></a>生死长辞，<a id="a-7G"></a>悲恋忧苦，<a id="a-7H"></a>不自堪胜！<a id="a-7I"></a>曾闻世尊所说：<a id="a-7J"></a>一切众生、<a id="a-7K"></a>一切虫、<a id="a-7L"></a>一切神，<a id="a-7M"></a>生者皆死，<a id="a-7N"></a>无不穷尽，<a id="a-7O"></a>无有出生而不死者，<a id="a-7P"></a>今日乃知世尊善说。<a id="a-7Q"></a>”</p>
  <p id="a7R">佛言：<a id="a-7S"></a>“大王，<a id="a-7T"></a>如是！<a id="a-7U"></a>如是！<a id="a-7V"></a>一切众生、<a id="a-7W"></a>一切虫、<a id="a-7X"></a>一切神，<a id="a-7Y"></a>生者辄死，<a id="a-7Z"></a>终归穷尽，<a id="a-7a"></a>无有一生而不死者。<a id="a-7b"></a>”</p>
  <p id="a7c">佛告大王：<a id="a-7d"></a>“正使婆罗门大姓、<a id="a-7e"></a>刹利大姓、<a id="a-7f"></a>长者大姓，<a id="a-7g"></a>生者皆死，<a id="a-7h"></a>无不死者。<a id="a-7i"></a>正使刹利大王灌顶居位，<a id="a-7j"></a>王四天下，<a id="a-7k"></a>得力自在，<a id="a-7l"></a>于诸敌国无不降伏，<a id="a-7m"></a>终归有极，<a id="a-7n"></a>无不死者。<a id="a-7o"></a>若复，<a id="a-7p"></a>大王，<a id="a-7q"></a>生长寿天，<a id="a-7r"></a>王于天宫，<a id="a-7s"></a>自在快乐，<a id="a-7t"></a>终亦归尽，<a id="a-7u"></a>无不死者。<a id="a-7v"></a>若复，<a id="a-7w"></a>大王，<a id="a-7x"></a>阿罗汉比丘诸漏已尽，<a id="a-7y"></a>离诸重担，<a id="a-7z"></a>所作已作，<a id="a-80"></a>逮得己利，<a id="a-81"></a>尽诸有结，<a id="a-82"></a>正智心善解脱，<a id="a-83"></a>彼亦归尽，<a id="a-84"></a>舍身涅槃。<a id="a-85"></a>若复缘觉善调善寂，<a id="a-86"></a>尽此身命，<a id="a-87"></a>终归涅槃。<a id="a-88"></a>诸佛世尊十力具足，<a id="a-89"></a>四无所畏，<a id="a-8A"></a>胜师子吼，<a id="a-8B"></a>终亦舍身，<a id="a-8C"></a>取般涅槃。<a id="a-8D"></a>以如是比，<a id="a-8E"></a>大王当知；<a id="a-8F"></a>一切众生、<a id="a-8G"></a>一切虫、<a id="a-8H"></a>一切神，<a id="a-8I"></a>有生辄死，<a id="a-8J"></a>终归磨灭，<a id="a-8K"></a>无不死者！<a id="a-8L"></a>”</p>
  <p id="a8M">尔时，<a id="a-8N"></a>世尊复说偈言：</p>
  <p id="a8O">“一切众生类，<a id="a-8P"></a>有命终归死，</p>
  <p id="a8Q">各随业所趣，<a id="a-8R"></a>善恶果自受。</p>
  <p id="a8S">恶业堕地狱，<a id="a-8T"></a>为善上升天，</p>
  <p id="a8U">修习胜妙道，<a id="a-8V"></a>漏尽般涅槃。</p>
  <p id="a8W">如来及缘觉，<a id="a-8X"></a>佛声闻弟子，</p>
  <p id="a8Y">会当舍身命，<a id="a-8Z"></a>何况俗凡夫！<a id="a-8a"></a>”</p>
  <p id="a8b">佛说此经已，<a id="a-8c"></a>波斯匿王闻佛所说，<a id="a-8d"></a>欢喜随喜，<a id="a-8e"></a>作礼而去。</p>
  <p id="a8f">如是我闻：<a id="a-8g"></a>一时，<a id="a-8h"></a>佛住舍卫国祇树给孤独园。</p>
  <p id="a8i">时，<a id="a-8j"></a>波斯匿王独一静处，<a id="a-8k"></a>禅思思惟，<a id="a-8l"></a>作是念：<a id="a-8m"></a>“云何为自念？<a id="a-8n"></a>云何为不自念？<a id="a-8o"></a>”复作是念：<a id="a-8p"></a>“若有行身恶行、<a id="a-8q"></a>行口恶行、<a id="a-8r"></a>行意恶行者，<a id="a-8s"></a>当知斯等为不自念。<a id="a-8t"></a>若复行身善行、<a id="a-8u"></a>行口善行、<a id="a-8v"></a>行意善行者，<a id="a-8w"></a>当知斯等则为自念。<a id="a-8x"></a>”从禅觉已，<a id="a-8y"></a>往诣佛所，<a id="a-8z"></a>稽首佛足，<a id="a-90"></a>退住一面，<a id="a-91"></a>白佛言：<a id="a-92"></a>“世尊，<a id="a-93"></a>我于静处独一思惟，<a id="a-94"></a>作是念：<a id="a-95"></a>‘云何为自念？<a id="a-96"></a>云何为不自念？<a id="a-97"></a>’复作是念：<a id="a-98"></a>‘若有行身恶行、<a id="a-99"></a>行口恶行、<a id="a-9A"></a>行意恶行者，<a id="a-9B"></a>当知斯等为不自念。<a id="a-9C"></a>若复行身善行、<a id="a-9D"></a>行口善行、<a id="a-9E"></a>行意善行者，<a id="a-9F"></a>当知斯等则为自念。<a id="a-9G"></a>’”</p>
  <p id="a9H">佛告大王：<a id="a-9I"></a>“如是，<a id="a-9J"></a>大王。<a id="a-9K"></a>如是，<a id="a-9L"></a>大王，<a id="a-9M"></a>若有行身恶行、<a id="a-9N"></a>行口恶行、<a id="a-9O"></a>行意恶行者，<a id="a-9P"></a>当知斯等为不自念。<a id="a-9Q"></a>彼虽自谓为自爱念，<a id="a-9R"></a>而实非自念。<a id="a-9S"></a>所以者何？<a id="a-9T"></a>无有恶知识所作恶不念者，<a id="a-9U"></a>所不念不爱者，<a id="a-9V"></a>所不爱所作如其自为自己所作者，<a id="a-9W"></a>是故斯等为不自念。<a id="a-9X"></a>若复，<a id="a-9Y"></a>大王，<a id="a-9Z"></a>行身善行、<a id="a-9a"></a>行口善行、<a id="a-9b"></a>行意善行者，<a id="a-9c"></a>当知斯等则为自念，<a id="a-9d"></a>斯等自谓：<a id="a-9e"></a>不自爱惜己身。<a id="a-9f"></a>然其斯等实为自念。<a id="a-9g"></a>所以者何？<a id="a-9h"></a>无有善友，<a id="a-9i"></a>于善友所作念者，<a id="a-9j"></a>念作爱者，<a id="a-9k"></a>爱作如自为己所作者，<a id="a-9l"></a>是故斯等则为自念。<a id="a-9m"></a>”</p>
  <p id="a9n">尔时，<a id="a-9o"></a>世尊复说偈言：</p>
  <p id="a9p">“谓为自念者，<a id="a-9q"></a>不应造恶行，</p>
  <p id="a9r">终不因恶行，<a id="a-9s"></a>令己得安乐。</p>
  <p id="a9t">谓为自念者，<a id="a-9u"></a>终不造恶行，</p>
  <p id="a9v">造诸善业者，<a id="a-9w"></a>令己得安乐。</p>
  <p id="a9x">若自爱念者，<a id="a-9y"></a>善护而自护，</p>
  <p id="a9z">如善护国王，<a id="a-A0"></a>外防边境城。</p>
  <p id="aA1">若自爱念者，<a id="a-A2"></a>极善自宝藏，</p>
  <p id="aA3">如善守之王，<a id="a-A4"></a>内防边境城。</p>
  <p id="aA5">如是自宝藏，<a id="a-A6"></a>刹那无间缺，</p>
  <p id="aA7">刹那缺致忧，<a id="a-A8"></a>恶道长受苦！<a id="a-A9"></a>”</p>
  <p id="aAA">佛说此经已，<a id="a-AB"></a>波斯匿王闻佛所说，<a id="a-AC"></a>欢喜随喜，<a id="a-AD"></a>作礼而去。</p>
  <p id="aAE">如是我闻：<a id="a-AF"></a>一时，<a id="a-AG"></a>佛住舍卫国祇树给孤独园。</p>
  <p id="aAH">尔时，<a id="a-AI"></a>波斯匿王独静思惟，<a id="a-AJ"></a>作如是念：<a id="a-AK"></a>“云何自护？<a id="a-AL"></a>云何不自护？<a id="a-AM"></a>”复作是念：<a id="a-AN"></a>“若有行身恶行、<a id="a-AO"></a>行口恶行、<a id="a-AP"></a>行意恶行者，<a id="a-AQ"></a>当知斯等为不自护。<a id="a-AR"></a>若复行身善行、<a id="a-AS"></a>行口善行、<a id="a-AT"></a>行意善行者，<a id="a-AU"></a>当知斯等则为自护。<a id="a-AV"></a>”从禅觉已，<a id="a-AW"></a>往诣佛所，<a id="a-AX"></a>稽首佛足，<a id="a-AY"></a>退坐一面，<a id="a-AZ"></a>白佛言：<a id="a-Aa"></a>“世尊，<a id="a-Ab"></a>我独静思惟，<a id="a-Ac"></a>而作是念：<a id="a-Ad"></a>‘云何为自护？<a id="a-Ae"></a>云何为不自护？<a id="a-Af"></a>’复作是念：<a id="a-Ag"></a>‘若有行身恶行、<a id="a-Ah"></a>行口恶行、<a id="a-Ai"></a>行意恶行者，<a id="a-Aj"></a>当知斯等为不自护。<a id="a-Ak"></a>若复行身善行、<a id="a-Al"></a>行口善行、<a id="a-Am"></a>行意善行者，<a id="a-An"></a>当知斯等则为自护。<a id="a-Ao"></a>’”</p>
  <p id="aAp">佛告大王：<a id="a-Aq"></a>“如是，<a id="a-Ar"></a>大王。<a id="a-As"></a>如是，<a id="a-At"></a>大王，<a id="a-Au"></a>若有行身恶行、<a id="a-Av"></a>行口恶行、<a id="a-Aw"></a>行意恶行者，<a id="a-Ax"></a>当知斯等为不自护，<a id="a-Ay"></a>而彼自谓能自防护。<a id="a-Az"></a>象军、<a id="a-B0"></a>马军、<a id="a-B1"></a>车军、<a id="a-B2"></a>步军以自防护，<a id="a-B3"></a>虽谓自护，<a id="a-B4"></a>实非自护。<a id="a-B5"></a>所以者何？<a id="a-B6"></a>虽护于外，<a id="a-B7"></a>不护于内。<a id="a-B8"></a>是故，<a id="a-B9"></a>大王，<a id="a-BA"></a>名不自护。<a id="a-BB"></a>大王，<a id="a-BC"></a>若复有行身善行、<a id="a-BD"></a>行口善行、<a id="a-BE"></a>行意善行者，<a id="a-BF"></a>当知斯等则为自护。<a id="a-BG"></a>彼虽不以象、<a id="a-BH"></a>马、<a id="a-BI"></a>车、<a id="a-BJ"></a>步四军自防，<a id="a-BK"></a>而实自护。<a id="a-BL"></a>所以者何？<a id="a-BM"></a>护其内者，<a id="a-BN"></a>名善自护，<a id="a-BO"></a>非谓防外。<a id="a-BP"></a>”</p>
  <p id="aBQ">尔时，<a id="a-BR"></a>世尊复说偈言：</p>
  <p id="aBS">“善护于身口，<a id="a-BT"></a>及意一切业，</p>
  <p id="aBU">惭愧而自防，<a id="a-BV"></a>是名善守护。<a id="a-BW"></a>”</p>
  <p id="aBX">时，<a id="a-BY"></a>波斯匿王闻佛所说，<a id="a-BZ"></a>欢喜随喜，<a id="a-Ba"></a>作礼而去。</p>
  <p id="aBb">如是我闻：<a id="a-Bc"></a>一时，<a id="a-Bd"></a>佛住舍卫国祇树给孤独园。</p>
  <p id="aBe">时，<a id="a-Bf"></a>波斯匿王独静思惟，<a id="a-Bg"></a>作是念：<a id="a-Bh"></a>“世少有人得胜妙财利能不放逸，<a id="a-Bi"></a>能不贪著，<a id="a-Bj"></a>能于众生不起恶行。<a id="a-Bk"></a>世多有人得胜妙财利起于放逸，<a id="a-Bl"></a>增其贪著，<a id="a-Bm"></a>起诸邪行。<a id="a-Bn"></a>”作是念已，<a id="a-Bo"></a>往诣佛所，<a id="a-Bp"></a>稽首佛足，<a id="a-Bq"></a>退坐一面，<a id="a-Br"></a>白佛言：<a id="a-Bs"></a>“世尊，<a id="a-Bt"></a>我独静思惟，<a id="a-Bu"></a>作是念：<a id="a-Bv"></a>‘世间少有人得胜妙财，<a id="a-Bw"></a>能于财利不起放逸，<a id="a-Bx"></a>不起贪著，<a id="a-By"></a>不作邪行。<a id="a-Bz"></a>世多有人得胜妙财而起放逸，<a id="a-C0"></a>生于贪著，<a id="a-C1"></a>多起邪行。<a id="a-C2"></a>’”</p>
  <p id="aC3">佛告波斯匿王：<a id="a-C4"></a>“如是，<a id="a-C5"></a>大王。<a id="a-C6"></a>如是，<a id="a-C7"></a>大王，<a id="a-C8"></a>世少有人得胜妙财利能不贪著，<a id="a-C9"></a>不起放逸，<a id="a-CA"></a>不起邪行。<a id="a-CB"></a>世多有人得胜妙财利，<a id="a-CC"></a>于财放逸，<a id="a-CD"></a>而起贪著，<a id="a-CE"></a>起诸邪行。<a id="a-CF"></a>大王当知，<a id="a-CG"></a>彼诸世人得胜财利，<a id="a-CH"></a>于财放逸，<a id="a-CI"></a>而起贪著，<a id="a-CJ"></a>作邪行者，<a id="a-CK"></a>是愚痴人，<a id="a-CL"></a>长夜当得不饶益苦。<a id="a-CM"></a>大王，<a id="a-CN"></a>譬如猎师、<a id="a-CO"></a>猎师弟子，<a id="a-CP"></a>空野林中张网施羂，<a id="a-CQ"></a>多杀禽兽，<a id="a-CR"></a>困苦众生，<a id="a-CS"></a>恶业增广。<a id="a-CT"></a>如是，<a id="a-CU"></a>世人得胜妙财利，<a id="a-CV"></a>于财放逸，<a id="a-CW"></a>而起贪著，<a id="a-CX"></a>造诸邪行，<a id="a-CY"></a>亦复如是。<a id="a-CZ"></a>是愚痴人，<a id="a-Ca"></a>长夜当得不饶益苦。<a id="a-Cb"></a>”</p>
  <p id="aCc">尔时，<a id="a-Cd"></a>世尊复说偈言：</p>
  <p id="aCe">“贪欲于胜财，<a id="a-Cf"></a>为贪所迷醉，</p>
  <p id="aCg">狂乱不自觉，<a id="a-Ch"></a>犹如捕猎者，</p>
  <p id="aCi">缘斯放逸故，<a id="a-Cj"></a>当受大苦报！<a id="a-Ck"></a>”</p>
  <p id="aCl">佛说此经已，<a id="a-Cm"></a>波斯匿王闻佛所说，<a id="a-Cn"></a>欢喜随喜，<a id="a-Co"></a>作礼而去。</p>
  <p id="aCp">如是我闻：<a id="a-Cq"></a>一时，<a id="a-Cr"></a>佛住舍卫国祇树给孤独园。</p>
  <p id="aCs">时，<a id="a-Ct"></a>波斯匿王于正殿上自观察王事，<a id="a-Cu"></a>见胜刹利大姓、<a id="a-Cv"></a>见胜婆罗门大姓、<a id="a-Cw"></a>见胜长者大姓因贪欲故，<a id="a-Cx"></a>欺诈妄语，<a id="a-Cy"></a>即作是念：<a id="a-Cz"></a>“止此断事！<a id="a-D0"></a>息此断事！<a id="a-D1"></a>我更不复亲临断事；<a id="a-D2"></a>我有贤子，<a id="a-D3"></a>当令断事。<a id="a-D4"></a>云何自见此胜刹利大姓、<a id="a-D5"></a>婆罗门大姓、<a id="a-D6"></a>长者大姓为贪欲故，<a id="a-D7"></a>欺诈妄语？<a id="a-D8"></a>”</p>
  <p id="aD9">时，<a id="a-DA"></a>波斯匿王作是念已，<a id="a-DB"></a>往诣佛所，<a id="a-DC"></a>稽首佛足，<a id="a-DD"></a>退坐一面，<a id="a-DE"></a>白佛言：<a id="a-DF"></a>“世尊，<a id="a-DG"></a>我于殿上自断王事，<a id="a-DH"></a>见诸胜刹利大姓、<a id="a-DI"></a>婆罗门大姓、<a id="a-DJ"></a>长者大姓为贪利故，<a id="a-DK"></a>欺诈妄语。<a id="a-DL"></a>世尊，<a id="a-DM"></a>我见是事已，<a id="a-DN"></a>作是念：<a id="a-DO"></a>‘我从今日，<a id="a-DP"></a>止此断事，<a id="a-DQ"></a>息此断事；<a id="a-DR"></a>我有贤子，<a id="a-DS"></a>当令其断。<a id="a-DT"></a>’不亲自见此胜刹利大姓、<a id="a-DU"></a>婆罗门大姓、<a id="a-DV"></a>长者大姓缘贪利故，<a id="a-DW"></a>欺诈妄语。<a id="a-DX"></a>”</p>
  <p id="aDY">佛告波斯匿王：<a id="a-DZ"></a>“如是，<a id="a-Da"></a>大王。<a id="a-Db"></a>如是，<a id="a-Dc"></a>大王，<a id="a-Dd"></a>彼胜刹利大姓、<a id="a-De"></a>婆罗门大姓、<a id="a-Df"></a>长者大姓因贪利故，<a id="a-Dg"></a>欺诈妄语，<a id="a-Dh"></a>彼愚痴人长夜当得不饶益苦！<a id="a-Di"></a>大王当知，<a id="a-Dj"></a>譬如渔师、<a id="a-Dk"></a>渔师弟子，<a id="a-Dl"></a>于河溪谷截流张网，<a id="a-Dm"></a>残杀众生，<a id="a-Dn"></a>令遭大苦。<a id="a-Do"></a>如是，<a id="a-Dp"></a>大王，<a id="a-Dq"></a>彼胜刹利大姓、<a id="a-Dr"></a>婆罗门大姓、<a id="a-Ds"></a>长者大姓因贪利故，<a id="a-Dt"></a>欺诈妄语，<a id="a-Du"></a>长夜当得不饶益苦！<a id="a-Dv"></a>”</p>
  <p id="aDw">尔时，<a id="a-Dx"></a>世尊复说偈言：</p>
  <p id="aDy">“于财起贪欲，<a id="a-Dz"></a>贪欲所迷醉，</p>
  <p id="aE0">狂乱不自觉，<a id="a-E1"></a>犹如渔捕者，</p>
  <p id="aE2">缘斯恶业故，<a id="a-E3"></a>当受剧苦报！<a id="a-E4"></a>”</p>
  <p id="aE5">佛说此经已，<a id="a-E6"></a>波斯匿王闻佛所说，<a id="a-E7"></a>欢喜随喜，<a id="a-E8"></a>作礼而去。</p>
  <p id="aE9">如是我闻：<a id="a-EA"></a>一时，<a id="a-EB"></a>佛住舍卫国祇树给孤独园。</p>
  <p id="aEC">时，<a id="a-ED"></a>波斯匿王来诣佛所，<a id="a-EE"></a>稽首佛足，<a id="a-EF"></a>退坐一面，<a id="a-EG"></a>白佛言：<a id="a-EH"></a>“世尊，<a id="a-EI"></a>此舍卫国有长者，<a id="a-EJ"></a>名摩诃男，<a id="a-EK"></a>多财巨富，<a id="a-EL"></a>藏积真金至百千亿，<a id="a-EM"></a>况复余财！<a id="a-EN"></a>世尊，<a id="a-EO"></a>摩诃男长者如是巨富，<a id="a-EP"></a>作如是食用：<a id="a-EQ"></a>食粗碎米，<a id="a-ER"></a>食豆羹，<a id="a-ES"></a>食腐败姜，<a id="a-ET"></a>著粗布衣、<a id="a-EU"></a>单皮革屣，<a id="a-EV"></a>乘羸败车，<a id="a-EW"></a>戴树叶盖，<a id="a-EX"></a>未曾闻其供养施与沙门、<a id="a-EY"></a>婆罗门，<a id="a-EZ"></a>给恤贫苦、<a id="a-Ea"></a>行路顿乏、<a id="a-Eb"></a>诸乞丐者；<a id="a-Ec"></a>闭门而食，<a id="a-Ed"></a>莫令沙门、<a id="a-Ee"></a>婆罗门、<a id="a-Ef"></a>贫穷、<a id="a-Eg"></a>行路、<a id="a-Eh"></a>诸乞丐者见之。<a id="a-Ei"></a>”</p>
  <p id="aEj">佛告波斯匿王：<a id="a-Ek"></a>“此非正士，<a id="a-El"></a>得胜财利，<a id="a-Em"></a>不自受用；<a id="a-En"></a>不知供养父母，<a id="a-Eo"></a>供给妻子、<a id="a-Ep"></a>宗亲、<a id="a-Eq"></a>眷属，<a id="a-Er"></a>恤诸仆使，<a id="a-Es"></a>施与知识；<a id="a-Et"></a>不知随时供给沙门、<a id="a-Eu"></a>婆罗门，<a id="a-Ev"></a>种胜福田，<a id="a-Ew"></a>崇向胜处，<a id="a-Ex"></a>长受安乐，<a id="a-Ey"></a>未来生天。<a id="a-Ez"></a>得胜财物，<a id="a-F0"></a>不知广用，<a id="a-F1"></a>收其大利。<a id="a-F2"></a>大王，<a id="a-F3"></a>譬如旷野湖池聚水，<a id="a-F4"></a>无有受用、<a id="a-F5"></a>洗浴、<a id="a-F6"></a>饮者，<a id="a-F7"></a>即于泽中煎熬消尽。<a id="a-F8"></a>如是，<a id="a-F9"></a>不善士夫得胜财物，<a id="a-FA"></a>乃至不广受用，<a id="a-FB"></a>收其大利，<a id="a-FC"></a>如彼池水。</p>
  <p id="aFD">“大王，<a id="a-FE"></a>有善男子得胜财利，<a id="a-FF"></a>快乐受用，<a id="a-FG"></a>供养父母，<a id="a-FH"></a>供给妻子、<a id="a-FI"></a>宗亲、<a id="a-FJ"></a>眷属，<a id="a-FK"></a>给恤仆使，<a id="a-FL"></a>施诸知识，<a id="a-FM"></a>时时供养沙门、<a id="a-FN"></a>婆罗门，<a id="a-FO"></a>种胜福田，<a id="a-FP"></a>崇向胜处，<a id="a-FQ"></a>未来生天。<a id="a-FR"></a>得胜钱财，<a id="a-FS"></a>能广受用，<a id="a-FT"></a>倍收大利。<a id="a-FU"></a>譬如，<a id="a-FV"></a>大王，<a id="a-FW"></a>聚落、<a id="a-FX"></a>城郭边有池水，<a id="a-FY"></a>澄净清凉，<a id="a-FZ"></a>树林荫覆，<a id="a-Fa"></a>令人受乐，<a id="a-Fb"></a>多众受用，<a id="a-Fc"></a>乃至禽兽。<a id="a-Fd"></a>如是，<a id="a-Fe"></a>善男子得胜妙财，<a id="a-Ff"></a>自供快乐，<a id="a-Fg"></a>供养父母，<a id="a-Fh"></a>乃至种胜福田，<a id="a-Fi"></a>广收大利。<a id="a-Fj"></a>”</p>
  <p id="aFk">尔时，<a id="a-Fl"></a>世尊复说偈言：</p>
  <p id="aFm">“旷野湖池水，<a id="a-Fn"></a>清凉极鲜净，</p>
  <p id="aFo">无有受用者，<a id="a-Fp"></a>即于彼消尽。</p>
  <p id="aFq">如是胜妙财，<a id="a-Fr"></a>恶士夫所得，</p>
  <p id="aFs">不能自受用，<a id="a-Ft"></a>亦不供恤彼，</p>
  <p id="aFu">徒自苦积聚，<a id="a-Fv"></a>聚已而自丧！</p>
  <p id="aFw">慧者得胜财，<a id="a-Fx"></a>能自乐受用，</p>
  <p id="aFy">广施作功德，<a id="a-Fz"></a>及与亲眷属。</p>
  <p id="aG0">随所应给与，<a id="a-G1"></a>如牛王领众，</p>
  <p id="aG2">施与及受用，<a id="a-G3"></a>不失所应者，</p>
  <p id="aG4">乘理而寿终，<a id="a-G5"></a>生天受福乐！<a id="a-G6"></a>”</p>
  <p id="aG7">佛说此经已，<a id="a-G8"></a>波斯匿王闻佛所说，<a id="a-G9"></a>欢喜随喜，<a id="a-GA"></a>作礼而去。</p>
  <p id="aGB">如是我闻：<a id="a-GC"></a>一时，<a id="a-GD"></a>佛住舍卫国祇树给孤独园。</p>
  <p id="aGE">尔时，<a id="a-GF"></a>舍卫国有长者，<a id="a-GG"></a>名摩诃男，<a id="a-GH"></a>命终无有儿息。<a id="a-GI"></a>波斯匿王以无子、<a id="a-GJ"></a>无亲属之财，<a id="a-GK"></a>悉入王家。<a id="a-GL"></a>波斯匿王日日校阅财物，<a id="a-GM"></a>身蒙尘土，<a id="a-GN"></a>来诣佛所，<a id="a-GO"></a>稽首佛足，<a id="a-GP"></a>退坐一面。</p>
  <p id="aGQ">尔时，<a id="a-GR"></a>世尊告波斯匿王：<a id="a-GS"></a>“大王，<a id="a-GT"></a>从何所来？<a id="a-GU"></a>身蒙尘土，<a id="a-GV"></a>似有疲倦。<a id="a-GW"></a>”</p>
  <p id="aGX">波斯匿王白佛：<a id="a-GY"></a>“世尊，<a id="a-GZ"></a>此国长者摩诃男，<a id="a-Ga"></a>命终有无子之财，<a id="a-Gb"></a>悉入王家。<a id="a-Gc"></a>瞻视料理，<a id="a-Gd"></a>致令疲劳，<a id="a-Ge"></a>尘土坌身，<a id="a-Gf"></a>从其舍来。<a id="a-Gg"></a>”</p>
  <p id="aGh">佛问波斯匿王：<a id="a-Gi"></a>“彼摩诃男长者大富多财耶？<a id="a-Gj"></a>”</p>
  <p id="aGk">波斯匿王白佛：<a id="a-Gl"></a>“大富，<a id="a-Gm"></a>世尊，<a id="a-Gn"></a>钱财甚多，<a id="a-Go"></a>百千巨亿金钱宝物，<a id="a-Gp"></a>况复余财！<a id="a-Gq"></a>世尊，<a id="a-Gr"></a>彼摩诃男在世之时，<a id="a-Gs"></a>粗衣恶食，<a id="a-Gt"></a>如上广说。<a id="a-Gu"></a>”</p>
  <p id="aGv">佛告波斯匿王：<a id="a-Gw"></a>“彼摩诃男过去世时，<a id="a-Gx"></a>遇多迦罗尸弃辟支佛，<a id="a-Gy"></a>施一饭食，<a id="a-Gz"></a>非净信心，<a id="a-H0"></a>不恭敬与，<a id="a-H1"></a>不自手与，<a id="a-H2"></a>施后变悔，<a id="a-H3"></a>言：<a id="a-H4"></a>‘此饭食自可供给我诸仆使，<a id="a-H5"></a>无辜持用，<a id="a-H6"></a>施于沙门。<a id="a-H7"></a>’由是施福，<a id="a-H8"></a>七返往生三十三天，<a id="a-H9"></a>七返生此舍卫国中最胜族姓，<a id="a-HA"></a>最富钱财。<a id="a-HB"></a>以彼施辟支佛时，<a id="a-HC"></a>不净信心，<a id="a-HD"></a>不手自与，<a id="a-HE"></a>不恭敬与，<a id="a-HF"></a>施后随悔故，<a id="a-HG"></a>在所生处，<a id="a-HH"></a>虽得财富，<a id="a-HI"></a>犹故受用粗衣、<a id="a-HJ"></a>粗食，<a id="a-HK"></a>粗弊卧具、<a id="a-HL"></a>屋舍、<a id="a-HM"></a>车乘，<a id="a-HN"></a>初不尝得上妙色、<a id="a-HO"></a>声、<a id="a-HP"></a>香、<a id="a-HQ"></a>味、<a id="a-HR"></a>触，<a id="a-HS"></a>以自安身。</p>
  <p id="aHT">“复次，<a id="a-HU"></a>大王，<a id="a-HV"></a>时，<a id="a-HW"></a>彼摩诃男长者杀其异母兄，<a id="a-HX"></a>取其财物，<a id="a-HY"></a>缘斯罪故，<a id="a-HZ"></a>经百千岁堕地狱中；<a id="a-Ha"></a>彼余罪报生舍卫国，<a id="a-Hb"></a>七返受身，<a id="a-Hc"></a>常以无子，<a id="a-Hd"></a>财没入王家。<a id="a-He"></a>大王，<a id="a-Hf"></a>摩诃男长者今此寿终，<a id="a-Hg"></a>过去施报尽，<a id="a-Hh"></a>于此身，<a id="a-Hi"></a>以彼悭贪，<a id="a-Hj"></a>于财放逸，<a id="a-Hk"></a>因造过恶，<a id="a-Hl"></a>于此命终已，<a id="a-Hm"></a>堕地狱受极苦恼！<a id="a-Hn"></a>”</p>
  <p id="aHo">波斯匿王白佛言：<a id="a-Hp"></a>“世尊，<a id="a-Hq"></a>摩诃男长者命终已，<a id="a-Hr"></a>入地狱受苦痛耶？<a id="a-Hs"></a>”</p>
  <p id="aHt">佛言：<a id="a-Hu"></a>“如是，<a id="a-Hv"></a>大王，<a id="a-Hw"></a>已入地狱！<a id="a-Hx"></a>”</p>
  <p id="aHy">时，<a id="a-Hz"></a>波斯匿王念彼悲泣，<a id="a-I0"></a>以衣拭泪，<a id="a-I1"></a>而说偈言：</p>
  <p id="aI2">“财物真金宝，<a id="a-I3"></a>象马庄严具，</p>
  <p id="aI4">奴仆诸僮使，<a id="a-I5"></a>及诸田宅等，</p>
  <p id="aI6">一切皆遗弃，<a id="a-I7"></a>裸神独游往，</p>
  <p id="aI8">福运数已穷，<a id="a-I9"></a>永舍于人身。</p>
  <p id="aIA">彼今何所有？<a id="a-IB"></a>何所持而去？</p>
  <p id="aIC">于何事不舍，<a id="a-ID"></a>如影之随形？<a id="a-IE"></a>”</p>
  <p id="aIF">尔时，<a id="a-IG"></a>世尊说偈答言：</p>
  <p id="aIH">“唯有罪福业，<a id="a-II"></a>若人已作者，</p>
  <p id="aIJ">是则己之有，<a id="a-IK"></a>彼则常持去，</p>
  <p id="aIL">生死未曾舍，<a id="a-IM"></a>如影之随形。</p>
  <p id="aIN">如人少资粮，<a id="a-IO"></a>涉远遭苦难，</p>
  <p id="aIP">不修功德者，<a id="a-IQ"></a>必经恶道苦。</p>
  <p id="aIR">如人丰资粮，<a id="a-IS"></a>安乐以远游，</p>
  <p id="aIT">修德淳厚者，<a id="a-IU"></a>善趣长受乐。</p>
  <p id="aIV">如人远游行，<a id="a-IW"></a>岁久安隐归，</p>
  <p id="aIX">宗亲善知识，<a id="a-IY"></a>欢乐欣集会。</p>
  <p id="aIZ">善修功德者，<a id="a-Ia"></a>此没生他世，</p>
  <p id="aIb">彼诸亲眷属，<a id="a-Ic"></a>见则心欢喜。</p>
  <p id="aId">是故当修福，<a id="a-Ie"></a>积集期永久，</p>
  <p id="aIf">福德能为人，<a id="a-Ig"></a>建立他世乐。</p>
  <p id="aIh">福德天所叹，<a id="a-Ii"></a>等修正行故，</p>
  <p id="aIj">现世人不毁，<a id="a-Ik"></a>终则生天上。<a id="a-Il"></a>”</p>
  <p id="aIm">佛说此经已，<a id="a-In"></a>波斯匿王闻佛所说，<a id="a-Io"></a>欢喜随喜，<a id="a-Ip"></a>作礼而去。</p>
  <p id="aIq">如是我闻：<a id="a-Ir"></a>一时，<a id="a-Is"></a>佛住舍卫国祇树给孤独园。</p>
  <p id="aIt">尔时，<a id="a-Iu"></a>波斯匿王普设大会，<a id="a-Iv"></a>为大会故，<a id="a-Iw"></a>以千特牛行列系柱，<a id="a-Ix"></a>集众供具，<a id="a-Iy"></a>远集一切诸异外道，<a id="a-Iz"></a>悉来聚集波斯匿王大会之处。</p>
  <p id="aJ0">时，<a id="a-J1"></a>有众多比丘亦晨朝著衣持钵，<a id="a-J2"></a>入舍卫城乞食。<a id="a-J3"></a>闻波斯匿王普设大会，<a id="a-J4"></a>如上广说，<a id="a-J5"></a>乃至种种外道皆悉来集；<a id="a-J6"></a>闻已，<a id="a-J7"></a>乞食毕，<a id="a-J8"></a>还精舍，<a id="a-J9"></a>举衣钵，<a id="a-JA"></a>洗足已，<a id="a-JB"></a>往诣佛所，<a id="a-JC"></a>稽首佛足，<a id="a-JD"></a>退坐一面，<a id="a-JE"></a>白佛言：<a id="a-JF"></a>“世尊，<a id="a-JG"></a>我等今日众多比丘晨朝著衣持钵，<a id="a-JH"></a>入舍卫城乞食，<a id="a-JI"></a>闻波斯匿王普设大会。<a id="a-JJ"></a>”如上广说，<a id="a-JK"></a>乃至种种异道集于会所。</p>
  <p id="aJL">尔时，<a id="a-JM"></a>世尊即说偈言：</p>
  <p id="aJN">“月月设大会，<a id="a-JO"></a>乃至百千数，</p>
  <p id="aJP">不如正信佛，<a id="a-JQ"></a>十六分之一。</p>
  <p id="aJR">如是信法僧，<a id="a-JS"></a>慈念于众生，</p>
  <p id="aJT">彼大会之福，<a id="a-JU"></a>十六不及一。</p>
  <p id="aJV">若人于世间，<a id="a-JW"></a>竟年设福业，</p>
  <p id="aJX">于直心敬礼，<a id="a-JY"></a>四分不及一！<a id="a-JZ"></a>”</p>
  <p id="aJa">佛说此经已，<a id="a-Jb"></a>诸比丘闻佛所说，<a id="a-Jc"></a>欢喜奉行。</p>
  <p id="aJd">如是我闻：<a id="a-Je"></a>一时，<a id="a-Jf"></a>佛住舍卫国祇树给孤独园。</p>
  <p id="aJg">时，<a id="a-Jh"></a>波斯匿王忿诸国人，<a id="a-Ji"></a>多所囚执，<a id="a-Jj"></a>若刹利、<a id="a-Jk"></a>若婆罗门、<a id="a-Jl"></a>若鞞舍、<a id="a-Jm"></a>若首陀罗、<a id="a-Jn"></a>若旃陀罗，<a id="a-Jo"></a>持戒、<a id="a-Jp"></a>犯戒，<a id="a-Jq"></a>在家、<a id="a-Jr"></a>出家，<a id="a-Js"></a>悉皆被录，<a id="a-Jt"></a>或锁、<a id="a-Ju"></a>或杻械、<a id="a-Jv"></a>或以绳缚。</p>
  <p id="aJw">时，<a id="a-Jx"></a>有众多比丘晨朝著衣持钵，<a id="a-Jy"></a>入舍卫城乞食。<a id="a-Jz"></a>闻波斯匿王多所摄录，<a id="a-K0"></a>乃至或锁、<a id="a-K1"></a>或缚。<a id="a-K2"></a>乞食毕，<a id="a-K3"></a>还精舍，<a id="a-K4"></a>举衣钵，<a id="a-K5"></a>洗足已，<a id="a-K6"></a>往诣佛所，<a id="a-K7"></a>稽首佛足，<a id="a-K8"></a>退坐一面，<a id="a-K9"></a>白佛言：<a id="a-KA"></a>“世尊，<a id="a-KB"></a>我等今日众多比丘入城乞食，<a id="a-KC"></a>闻波斯匿王多所收录，<a id="a-KD"></a>乃至锁缚。<a id="a-KE"></a>”</p>
  <p id="aKF">尔时，<a id="a-KG"></a>世尊即说偈言：</p>
  <p id="aKH">“非绳锁杻械，<a id="a-KI"></a>名曰坚固缚。</p>
  <p id="aKJ">染污心顾念，<a id="a-KK"></a>钱财宝妻子，</p>
  <p id="aKL">是缚长且固，<a id="a-KM"></a>虽缓难可脱。</p>
  <p id="aKN">慧者不顾念，<a id="a-KO"></a>世间五欲乐，</p>
  <p id="aKP">是则断诸缚，<a id="a-KQ"></a>安隐永超世。<a id="a-KR"></a>”</p>
  <p id="aKS">佛说此经已，<a id="a-KT"></a>诸比丘闻佛所说，<a id="a-KU"></a>欢喜奉行。</p>
  <p id="aKV">如是我闻：<a id="a-KW"></a>一时，<a id="a-KX"></a>佛住舍卫国祇树给孤独园。</p>
  <p id="aKY">时，<a id="a-KZ"></a>波斯匿王、<a id="a-Ka"></a>摩竭提国阿阇世王韦提希子共相违背。<a id="a-Kb"></a>摩竭提王阿阇世韦提希子起四种军：<a id="a-Kc"></a>象军、<a id="a-Kd"></a>马军、<a id="a-Ke"></a>车军、<a id="a-Kf"></a>步军，<a id="a-Kg"></a>来至拘萨罗国。<a id="a-Kh"></a>波斯匿王闻阿阇世王韦提希子四种军至，<a id="a-Ki"></a>亦集四种军：<a id="a-Kj"></a>象军、<a id="a-Kk"></a>马军、<a id="a-Kl"></a>车军、<a id="a-Km"></a>步军，<a id="a-Kn"></a>出共斗战。<a id="a-Ko"></a>阿阇世王四军得胜，<a id="a-Kp"></a>波斯匿王四军不如，<a id="a-Kq"></a>退败星散，<a id="a-Kr"></a>单车驰走，<a id="a-Ks"></a>还舍卫城。</p>
  <p id="aKt">时，<a id="a-Ku"></a>有众多比丘晨朝著衣持钵，<a id="a-Kv"></a>入舍卫城乞食，<a id="a-Kw"></a>闻摩竭提王阿阇世韦提希子起四种军，<a id="a-Kx"></a>来至拘萨罗国；<a id="a-Ky"></a>波斯匿王起四种军出共斗战，<a id="a-Kz"></a>波斯匿王四军不如，<a id="a-L0"></a>退败星散，<a id="a-L1"></a>波斯匿王恐怖狼狈，<a id="a-L2"></a>单车驰走，<a id="a-L3"></a>还舍卫城。<a id="a-L4"></a>闻已，<a id="a-L5"></a>乞食毕，<a id="a-L6"></a>还精舍，<a id="a-L7"></a>举衣钵，<a id="a-L8"></a>洗足已，<a id="a-L9"></a>往诣佛所，<a id="a-LA"></a>稽首佛足，<a id="a-LB"></a>退坐一面，<a id="a-LC"></a>白佛言：<a id="a-LD"></a>“世尊，<a id="a-LE"></a>我等今日众多比丘入城乞食，<a id="a-LF"></a>闻摩竭提主阿阇世王韦提希子起四种军。<a id="a-LG"></a>”如是广说，<a id="a-LH"></a>乃至单车驰走，<a id="a-LI"></a>还舍卫城。</p>
  <p id="aLJ">尔时，<a id="a-LK"></a>世尊即说偈言：</p>
  <p id="aLL">“战胜增怨敌，<a id="a-LM"></a>败苦卧不安，</p>
  <p id="aLN">胜败二俱舍，<a id="a-LO"></a>卧觉寂静乐。<a id="a-LP"></a>”</p>
  <p id="aLQ">佛说此经已，<a id="a-LR"></a>诸比丘闻佛所说，<a id="a-LS"></a>欢喜奉行。</p>
  <p id="aLT">如是我闻：<a id="a-LU"></a>一时，<a id="a-LV"></a>佛住舍卫国祇树给孤独园。</p>
  <p id="aLW">时，<a id="a-LX"></a>波斯匿王与摩竭提王阿阇世韦提希子共相违背。<a id="a-LY"></a>摩竭提王阿阇世韦提希子起四种军，<a id="a-LZ"></a>来至拘萨罗国；<a id="a-La"></a>波斯匿王倍兴四军，<a id="a-Lb"></a>出共斗战。</p>
  <p id="aLc">波斯匿王四种军胜，<a id="a-Ld"></a>阿阇世王四种军退，<a id="a-Le"></a>摧伏星散。<a id="a-Lf"></a>波斯匿王悉皆虏掠阿阇世王象马、<a id="a-Lg"></a>车乘、<a id="a-Lh"></a>钱财宝物，<a id="a-Li"></a>生擒阿阇世王身，<a id="a-Lj"></a>载以同车，<a id="a-Lk"></a>俱诣佛所，<a id="a-Ll"></a>稽首佛足，<a id="a-Lm"></a>退坐一面。<a id="a-Ln"></a>波斯匿王白佛言：<a id="a-Lo"></a>“世尊，<a id="a-Lp"></a>此是阿阇世王韦提希子，<a id="a-Lq"></a>长夜于我无怨恨人而生怨结，<a id="a-Lr"></a>于好人所而作不好；<a id="a-Ls"></a>然其是我善友之子，<a id="a-Lt"></a>当放令还国。<a id="a-Lu"></a>”</p>
  <p id="aLv">佛告波斯匿王：<a id="a-Lw"></a>“善哉！<a id="a-Lx"></a>大王，<a id="a-Ly"></a>放其令去，<a id="a-Lz"></a>令汝长夜安乐饶益。<a id="a-M0"></a>”</p>
  <p id="aM1">尔时，<a id="a-M2"></a>世尊即说偈言：</p>
  <p id="aM3">“乃至力自在，<a id="a-M4"></a>能广虏掠彼，</p>
  <p id="aM5">助怨在力增，<a id="a-M6"></a>倍收己他利。<a id="a-M7"></a>”</p>
  <p id="aM8">佛说此经已，<a id="a-M9"></a>波斯匿王及阿阇世王韦提希子闻佛所说，<a id="a-MA"></a>欢喜随喜，<a id="a-MB"></a>作礼而去。</p>
  <p id="aMC">如是我闻：<a id="a-MD"></a>一时，<a id="a-ME"></a>佛住舍卫国祇树给孤独园。</p>
  <p id="aMF">时，<a id="a-MG"></a>波斯匿王独静思惟，<a id="a-MH"></a>作是念：<a id="a-MI"></a>“世尊正法，<a id="a-MJ"></a>现法离诸炽然，<a id="a-MK"></a>不待时节，<a id="a-ML"></a>通达现见，<a id="a-MM"></a>自觉证知此法，<a id="a-MN"></a>是善知识、<a id="a-MO"></a>善伴党，<a id="a-MP"></a>非是恶知识、<a id="a-MQ"></a>恶伴党。<a id="a-MR"></a>”作是念已，<a id="a-MS"></a>往诣佛所，<a id="a-MT"></a>稽首佛足，<a id="a-MU"></a>退坐一面，<a id="a-MV"></a>白佛言：<a id="a-MW"></a>“世尊，<a id="a-MX"></a>我独静思惟，<a id="a-MY"></a>作是念：<a id="a-MZ"></a>‘世尊正法，<a id="a-Ma"></a>现法离诸炽然，<a id="a-Mb"></a>不待时节，<a id="a-Mc"></a>通达现见，<a id="a-Md"></a>自觉证知，<a id="a-Me"></a>是则善知识、<a id="a-Mf"></a>善伴党，<a id="a-Mg"></a>非恶知识、<a id="a-Mh"></a>恶伴党。<a id="a-Mi"></a>’”</p>
  <p id="aMj">佛告波斯匿王：<a id="a-Mk"></a>“如是，<a id="a-Ml"></a>大王。<a id="a-Mm"></a>如是，<a id="a-Mn"></a>大王，<a id="a-Mo"></a>世尊正法、<a id="a-Mp"></a>律，<a id="a-Mq"></a>现法离诸炽然，<a id="a-Mr"></a>不待时节，<a id="a-Ms"></a>通达现见，<a id="a-Mt"></a>缘自觉知，<a id="a-Mu"></a>是则善知识、<a id="a-Mv"></a>善伴党，<a id="a-Mw"></a>非恶知识、<a id="a-Mx"></a>恶伴党。<a id="a-My"></a>所以者何？<a id="a-Mz"></a>我为善知识。<a id="a-N0"></a>众生有生法者，<a id="a-N1"></a>解脱于生；<a id="a-N2"></a>众生有老、<a id="a-N3"></a>病、<a id="a-N4"></a>死、<a id="a-N5"></a>忧、<a id="a-N6"></a>悲、<a id="a-N7"></a>恼苦者，<a id="a-N8"></a>悉令解脱。</p>
  <p id="aN9">“大王，<a id="a-NA"></a>我于一时住王舍城山谷精舍。<a id="a-NB"></a>时，<a id="a-NC"></a>阿难陀比丘独静思惟，<a id="a-ND"></a>作是念：<a id="a-NE"></a>‘半梵行者是善知识、<a id="a-NF"></a>善伴党，<a id="a-NG"></a>非恶知识、<a id="a-NH"></a>恶伴党。<a id="a-NI"></a>’作是念已，<a id="a-NJ"></a>来诣我所，<a id="a-NK"></a>稽首我足，<a id="a-NL"></a>退坐一面，<a id="a-NM"></a>白我言：<a id="a-NN"></a>‘世尊，<a id="a-NO"></a>我独静思惟，<a id="a-NP"></a>作是念，<a id="a-NQ"></a>半梵行者是善知识、<a id="a-NR"></a>善伴党，<a id="a-NS"></a>非恶知识、<a id="a-NT"></a>恶伴党。<a id="a-NU"></a>’我时告言：<a id="a-NV"></a>‘阿难，<a id="a-NW"></a>莫作是语，<a id="a-NX"></a>半梵行者是善知识、<a id="a-NY"></a>善伴党，<a id="a-NZ"></a>非恶知识、<a id="a-Na"></a>恶伴党。<a id="a-Nb"></a>所以者何？<a id="a-Nc"></a>纯一满净，<a id="a-Nd"></a>梵行清白，<a id="a-Ne"></a>谓善知识、<a id="a-Nf"></a>善伴党，<a id="a-Ng"></a>非恶知识、<a id="a-Nh"></a>恶伴党。<a id="a-Ni"></a>所以者何？<a id="a-Nj"></a>我常为诸众生作善知识。<a id="a-Nk"></a>其诸众生有生故，<a id="a-Nl"></a>当知世尊正法，<a id="a-Nm"></a>现法令脱于生；<a id="a-Nn"></a>有老、<a id="a-No"></a>病、<a id="a-Np"></a>死、<a id="a-Nq"></a>忧、<a id="a-Nr"></a>悲、<a id="a-Ns"></a>恼苦者，<a id="a-Nt"></a>离诸炽然，<a id="a-Nu"></a>不待时节，<a id="a-Nv"></a>现令脱恼苦，<a id="a-Nw"></a>见通达，<a id="a-Nx"></a>自觉证知，<a id="a-Ny"></a>是则善知识、<a id="a-Nz"></a>善伴党，<a id="a-O0"></a>非恶知识、<a id="a-O1"></a>恶伴党。<a id="a-O2"></a>’”</p>
  <p id="aO3">尔时，<a id="a-O4"></a>世尊即说偈言：</p>
  <p id="aO5">“赞叹不放逸，<a id="a-O6"></a>是则佛正教，</p>
  <p id="aO7">修禅不放逸，<a id="a-O8"></a>逮得证诸漏。<a id="a-O9"></a>”</p>
  <p id="aOA">佛说此经已，<a id="a-OB"></a>波斯匿王闻佛所说，<a id="a-OC"></a>欢喜随喜，<a id="a-OD"></a>作礼而去。</p>
  <p id="aOE">如是我闻：<a id="a-OF"></a>一时，<a id="a-OG"></a>佛住舍卫国祇树给孤独园。</p>
  <p id="aOH">时，<a id="a-OI"></a>波斯匿王独静思惟，<a id="a-OJ"></a>作是念：<a id="a-OK"></a>“颇有一法修习多修习，<a id="a-OL"></a>得现法愿满足、<a id="a-OM"></a>后世愿满足、<a id="a-ON"></a>现法后世愿满足不？<a id="a-OO"></a>”作是念已，<a id="a-OP"></a>往诣佛所，<a id="a-OQ"></a>稽首佛足，<a id="a-OR"></a>退坐一面，<a id="a-OS"></a>白佛言：<a id="a-OT"></a>“世尊，<a id="a-OU"></a>我独静思惟，<a id="a-OV"></a>作是念：<a id="a-OW"></a>‘颇有一法修习多修习，<a id="a-OX"></a>得现法愿满足、<a id="a-OY"></a>得后世愿满足、<a id="a-OZ"></a>现法后世愿满足不？<a id="a-Oa"></a>’”</p>
  <p id="aOb">佛告波斯匿王：<a id="a-Oc"></a>“如是，<a id="a-Od"></a>大王。<a id="a-Oe"></a>如是，<a id="a-Of"></a>大王，<a id="a-Og"></a>有一法修习多修习，<a id="a-Oh"></a>得现法愿满足、<a id="a-Oi"></a>得后世愿满足、<a id="a-Oj"></a>得现法后世愿满足，<a id="a-Ok"></a>谓不放逸善法。<a id="a-Ol"></a>不放逸善法修习多修习，<a id="a-Om"></a>得现法愿满足、<a id="a-On"></a>得后世愿满足、<a id="a-Oo"></a>得现法后世愿满足。<a id="a-Op"></a>大王，<a id="a-Oq"></a>譬如世间所作粗业，<a id="a-Or"></a>彼一切皆依于地而得建立。<a id="a-Os"></a>不放逸善法亦复如是，<a id="a-Ot"></a>修习多修习，<a id="a-Ou"></a>得现法愿满足、<a id="a-Ov"></a>得后世愿满足、<a id="a-Ow"></a>得现法后世愿满足。<a id="a-Ox"></a>如力，<a id="a-Oy"></a>如是种子、<a id="a-Oz"></a>根、<a id="a-P0"></a>坚，<a id="a-P1"></a>陆水足行，<a id="a-P2"></a>师子、<a id="a-P3"></a>舍宅，<a id="a-P4"></a>亦如是说。</p>
  <p id="aP5">“是故，<a id="a-P6"></a>大王，<a id="a-P7"></a>当住不放逸，<a id="a-P8"></a>当依不放逸。<a id="a-P9"></a>住不放逸、<a id="a-PA"></a>依不放逸已，<a id="a-PB"></a>夫人当作是念：<a id="a-PC"></a>‘大王住不放逸、<a id="a-PD"></a>依不放逸，<a id="a-PE"></a>我今亦当如是住不放逸、<a id="a-PF"></a>依不放逸。<a id="a-PG"></a>’如是夫人，<a id="a-PH"></a>如是大臣、<a id="a-PI"></a>太子、<a id="a-PJ"></a>猛将亦如是。<a id="a-PK"></a>国土人民应当念：<a id="a-PL"></a>‘大王住不放逸、<a id="a-PM"></a>依不放逸，<a id="a-PN"></a>夫人、<a id="a-PO"></a>太子、<a id="a-PP"></a>大臣、<a id="a-PQ"></a>猛将住不放逸、<a id="a-PR"></a>依不放逸，<a id="a-PS"></a>我等亦应如是住不放逸、<a id="a-PT"></a>依不放逸。<a id="a-PU"></a>’大王，<a id="a-PV"></a>若住不放逸、<a id="a-PW"></a>依不放逸者，<a id="a-PX"></a>则能自护。<a id="a-PY"></a>夫人、<a id="a-PZ"></a>婇女亦能自保，<a id="a-Pa"></a>仓藏财宝增长丰实。<a id="a-Pb"></a>”</p>
  <p id="aPc">尔时，<a id="a-Pd"></a>世尊即说偈言：</p>
  <p id="aPe">“称誉不放逸，<a id="a-Pf"></a>毁訾放逸者，</p>
  <p id="aPg">帝释不放逸，<a id="a-Ph"></a>能主忉利天。</p>
  <p id="aPi">称誉不放逸，<a id="a-Pj"></a>毁訾放逸者，</p>
  <p id="aPk">不放逸具足，<a id="a-Pl"></a>摄持于二义：</p>
  <p id="aPm">一者现法利，<a id="a-Pn"></a>二后世亦然，</p>
  <p id="aPo">是名无间等，<a id="a-Pp"></a>甚深智慧者。<a id="a-Pq"></a>”</p>
  <p id="aPr">佛说此经已，<a id="a-Ps"></a>波斯匿王闻佛所说，<a id="a-Pt"></a>欢喜随喜，<a id="a-Pu"></a>作礼而去。</p>
  <p id="aPv">如是我闻：<a id="a-Pw"></a>一时，<a id="a-Px"></a>佛住舍卫国祇树给孤独园。</p>
  <p id="aPy">时，<a id="a-Pz"></a>波斯匿王独静思惟，<a id="a-Q0"></a>作是念：<a id="a-Q1"></a>“此有三法，<a id="a-Q2"></a>一切世间所不爱念。<a id="a-Q3"></a>何等为三？<a id="a-Q4"></a>谓老、<a id="a-Q5"></a>病、<a id="a-Q6"></a>死。<a id="a-Q7"></a>如是三法，<a id="a-Q8"></a>一切世间所不爱念。<a id="a-Q9"></a>若无此三法世间所不爱者，<a id="a-QA"></a>诸佛世尊不出于世，<a id="a-QB"></a>世间亦不知有诸佛如来所觉知法为人广说。<a id="a-QC"></a>以有此三法世间所不爱念，<a id="a-QD"></a>谓老、<a id="a-QE"></a>病、<a id="a-QF"></a>死故，<a id="a-QG"></a>诸佛如来出兴于世，<a id="a-QH"></a>世间知有诸佛如来所觉知法广宣说者。<a id="a-QI"></a>”波斯匿王作是念已，<a id="a-QJ"></a>来诣佛所，<a id="a-QK"></a>稽首佛足，<a id="a-QL"></a>退坐一面，<a id="a-QM"></a>以其所念，<a id="a-QN"></a>广白世尊。</p>
  <p id="aQO">佛告波斯匿王：<a id="a-QP"></a>“如是，<a id="a-QQ"></a>大王。<a id="a-QR"></a>如是，<a id="a-QS"></a>大王，<a id="a-QT"></a>此有三法，<a id="a-QU"></a>世间所不爱念，<a id="a-QV"></a>谓老、<a id="a-QW"></a>病、<a id="a-QX"></a>死，<a id="a-QY"></a>乃至世间知有如来所觉知法为人广说。<a id="a-QZ"></a>”</p>
  <p id="aQa">尔时，<a id="a-Qb"></a>世尊复说偈言：</p>
  <p id="aQc">“王所乘宝车，<a id="a-Qd"></a>终归有朽坏，</p>
  <p id="aQe">此身亦复然，<a id="a-Qf"></a>迁移会归老。</p>
  <p id="aQg">唯如来正法，<a id="a-Qh"></a>无有衰老相，</p>
  <p id="aQi">禀斯正法者，<a id="a-Qj"></a>永到安隐处。</p>
  <p id="aQk">但凡鄙衰老，<a id="a-Ql"></a>丑弊恶形类，</p>
  <p id="aQm">衰老来践蹈，<a id="a-Qn"></a>迷魅愚夫心。</p>
  <p id="aQo">若人寿百岁，<a id="a-Qp"></a>常虑死随至，</p>
  <p id="aQq">老病竞追逐，<a id="a-Qr"></a>伺便辄加害！<a id="a-Qs"></a>”</p>
  <p id="aQt">佛说此经已，<a id="a-Qu"></a>波斯匿王闻佛所说，<a id="a-Qv"></a>欢喜随喜，<a id="a-Qw"></a>作礼而去。</p>
 </body>
</html>