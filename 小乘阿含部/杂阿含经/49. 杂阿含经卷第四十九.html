<!doctype html>
<html id="z3IBUEoZ9" data-ver="1720">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十九</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>有天子容色绝妙，<a id="a-7"></a>于后夜时来诣佛所，<a id="a-8"></a>稽首佛足，<a id="a-9"></a>退坐一面，<a id="a-A"></a>其身光明遍照祇树给孤独园。</p>
  <p id="aB">时，<a id="a-C"></a>彼天子说偈问佛：</p>
  <p id="aD">“大力自在乐，<a id="a-E"></a>所求无不得，</p>
  <p id="aF">何复胜于彼，<a id="a-G"></a>一切所欲备？<a id="a-H"></a>”</p>
  <p id="aI">尔时，<a id="a-J"></a>世尊说偈答言：</p>
  <p id="aK">“大力自在乐，<a id="a-L"></a>彼则无所求，</p>
  <p id="aM">若有求欲者，<a id="a-N"></a>是苦非为乐。</p>
  <p id="aO">于求已过去，<a id="a-P"></a>是则乐于彼。<a id="a-Q"></a>”</p>
  <p id="aR">时，<a id="a-S"></a>彼天子复说偈言：</p>
  <p id="aT">“久见婆罗门，<a id="a-U"></a>逮得般涅槃，</p>
  <p id="aV">一切怖已过，<a id="a-W"></a>永超世恩爱。<a id="a-X"></a>”</p>
  <p id="aY">于是，<a id="a-Z"></a>天子闻佛所说，<a id="a-a"></a>欢喜随喜，<a id="a-b"></a>稽首佛足，<a id="a-c"></a>即没不现。</p>
  <p id="ad">如是我闻：<a id="a-e"></a>一时，<a id="a-f"></a>佛住舍卫国祇树给孤独园。</p>
  <p id="ag">时，<a id="a-h"></a>有天子容色绝妙，<a id="a-i"></a>于后夜时来诣佛所，<a id="a-j"></a>稽首佛足，<a id="a-k"></a>退坐一面，<a id="a-l"></a>其身光明遍照祇树给孤独园。</p>
  <p id="am">时，<a id="a-n"></a>彼天子说偈问佛：</p>
  <p id="ao">“车从何处起？<a id="a-p"></a>谁能转于车？</p>
  <p id="aq">车转至何所？<a id="a-r"></a>何故坏磨灭？<a id="a-s"></a>”</p>
  <p id="at">尔时，<a id="a-u"></a>世尊说偈答言：</p>
  <p id="av">“车从诸业起，<a id="a-w"></a>心识转于车，</p>
  <p id="ax">随因而转至，<a id="a-y"></a>因坏车则亡。<a id="a-z"></a>”</p>
  <p id="a10">时，<a id="a-11"></a>彼天子复说偈言：</p>
  <p id="a12">“久见婆罗门，<a id="a-13"></a>逮得般涅槃，</p>
  <p id="a14">一切怖已过，<a id="a-15"></a>永超世恩爱。<a id="a-16"></a>”</p>
  <p id="a17">于是，<a id="a-18"></a>天子闻佛所说，<a id="a-19"></a>欢喜随喜，<a id="a-1A"></a>稽首佛足，<a id="a-1B"></a>即没不现。</p>
  <p id="a1C">如是我闻：<a id="a-1D"></a>一时，<a id="a-1E"></a>佛住舍卫国祇树给孤独园。</p>
  <p id="a1F">时，<a id="a-1G"></a>有天子容色绝妙，<a id="a-1H"></a>于后夜时来诣佛所，<a id="a-1I"></a>稽首佛足，<a id="a-1J"></a>退坐一面，<a id="a-1K"></a>其身光明遍照祇树给孤独园。</p>
  <p id="a1L">时，<a id="a-1M"></a>彼天子白佛言：<a id="a-1N"></a>“世尊，<a id="a-1O"></a>拘屡陀王女修波罗提沙今日生子。<a id="a-1P"></a>”</p>
  <p id="a1Q">佛告天子：<a id="a-1R"></a>“此则不善，<a id="a-1S"></a>非是善。<a id="a-1T"></a>”</p>
  <p id="a1U">时，<a id="a-1V"></a>彼天子即说偈言：</p>
  <p id="a1W">“人生子为乐，<a id="a-1X"></a>世间有子欢，</p>
  <p id="a1Y">父母年老衰，<a id="a-1Z"></a>子则能奉养。</p>
  <p id="a1a">瞿昙何故说，<a id="a-1b"></a>生子为不善？<a id="a-1c"></a>”</p>
  <p id="a1d">尔时，<a id="a-1e"></a>世尊说偈答言：</p>
  <p id="a1f">“当知恒无常，<a id="a-1g"></a>纯空阴非子，</p>
  <p id="a1h">生子常得苦，<a id="a-1i"></a>愚者说言乐，</p>
  <p id="a1j">是故我说言，<a id="a-1k"></a>生子非为善。</p>
  <p id="a1l">非善为善像，<a id="a-1m"></a>念像不可念，</p>
  <p id="a1n">实苦貌似乐，<a id="a-1o"></a>放逸所践蹈。<a id="a-1p"></a>”</p>
  <p id="a1q">时，<a id="a-1r"></a>彼天子复说偈言：</p>
  <p id="a1s">“久见婆罗门，<a id="a-1t"></a>逮得般涅槃，</p>
  <p id="a1u">一切怖已过，<a id="a-1v"></a>永超世恩爱。<a id="a-1w"></a>”</p>
  <p id="a1x">于是，<a id="a-1y"></a>天子闻佛所说，<a id="a-1z"></a>欢喜随喜，<a id="a-20"></a>稽首佛足，<a id="a-21"></a>即没不现。</p>
  <p id="a22">如是我闻：<a id="a-23"></a>一时，<a id="a-24"></a>佛住舍卫国祇树给孤独园。</p>
  <p id="a25">时，<a id="a-26"></a>有天子容色绝妙，<a id="a-27"></a>于后夜时来诣佛所，<a id="a-28"></a>稽首佛足，<a id="a-29"></a>退坐一面，<a id="a-2A"></a>其身光明遍照祇树给孤独园。</p>
  <p id="a2B">时，<a id="a-2C"></a>彼天子说偈问佛：</p>
  <p id="a2D">“云何数所数？<a id="a-2E"></a>云何数不隐？</p>
  <p id="a2F">云何数中数？<a id="a-2G"></a>云何说言说？<a id="a-2H"></a>”</p>
  <p id="a2I">尔时，<a id="a-2J"></a>世尊说偈答言：</p>
  <p id="a2K">“佛法难测量，<a id="a-2L"></a>二流不显现，</p>
  <p id="a2M">若彼名及色，<a id="a-2N"></a>灭尽悉无余。</p>
  <p id="a2O">是名数所数，<a id="a-2P"></a>彼数不隐藏，</p>
  <p id="a2Q">是彼数中数，<a id="a-2R"></a>是则说名数。<a id="a-2S"></a>”</p>
  <p id="a2T">时，<a id="a-2U"></a>彼天子复说偈言：</p>
  <p id="a2V">“久见婆罗门，<a id="a-2W"></a>逮得般涅槃，</p>
  <p id="a2X">一切怖已过，<a id="a-2Y"></a>永超世恩爱。<a id="a-2Z"></a>”</p>
  <p id="a2a">于时，<a id="a-2b"></a>天子闻佛所说，<a id="a-2c"></a>欢喜随喜，<a id="a-2d"></a>稽首佛足，<a id="a-2e"></a>即没不现。</p>
  <p id="a2f">如是我闻：<a id="a-2g"></a>一时，<a id="a-2h"></a>佛住舍卫国祇树给孤独园。</p>
  <p id="a2i">时，<a id="a-2j"></a>有天子容色绝妙，<a id="a-2k"></a>于后夜时来诣佛所，<a id="a-2l"></a>稽首佛足，<a id="a-2m"></a>退坐一面，<a id="a-2n"></a>其身光明遍照祇树给孤独园。</p>
  <p id="a2o">时，<a id="a-2p"></a>彼天子说偈问佛：</p>
  <p id="a2q">“何物重于地？<a id="a-2r"></a>何物高于空？</p>
  <p id="a2s">何物疾于风？<a id="a-2t"></a>何物多于草？<a id="a-2u"></a>”</p>
  <p id="a2v">尔时，<a id="a-2w"></a>世尊说偈答言：</p>
  <p id="a2x">“戒德重于地，<a id="a-2y"></a>慢高于虚空，</p>
  <p id="a2z">忆念疾于风，<a id="a-30"></a>思想多于草。<a id="a-31"></a>”</p>
  <p id="a32">时，<a id="a-33"></a>彼天子复说偈言：</p>
  <p id="a34">“久见婆罗门，<a id="a-35"></a>逮得般涅槃，</p>
  <p id="a36">一切怖已过，<a id="a-37"></a>永超世恩爱。<a id="a-38"></a>”</p>
  <p id="a39">于是，<a id="a-3A"></a>天子闻佛所说，<a id="a-3B"></a>欢喜随喜，<a id="a-3C"></a>稽首佛足，<a id="a-3D"></a>即没不现。</p>
  <p id="a3E">如是我闻：<a id="a-3F"></a>一时，<a id="a-3G"></a>佛住舍卫国祇树给孤独园。</p>
  <p id="a3H">时，<a id="a-3I"></a>彼天子容色绝妙，<a id="a-3J"></a>于后夜时来诣佛所，<a id="a-3K"></a>稽首佛足，<a id="a-3L"></a>退坐一面，<a id="a-3M"></a>其身光明遍照祇树给孤独园。</p>
  <p id="a3N">时，<a id="a-3O"></a>彼天子说偈问佛：</p>
  <p id="a3P">“何戒何威仪？<a id="a-3Q"></a>何得何为业？</p>
  <p id="a3R">慧者云何住？<a id="a-3S"></a>云何往生天？<a id="a-3T"></a>”</p>
  <p id="a3U">尔时，<a id="a-3V"></a>世尊说偈答言：</p>
  <p id="a3W">“远离于杀生，<a id="a-3X"></a>持戒自防乐，</p>
  <p id="a3Y">害心不加生，<a id="a-3Z"></a>是则生天路。</p>
  <p id="a3a">远离不与取，<a id="a-3b"></a>与取心欣乐，</p>
  <p id="a3c">断除贼盗心，<a id="a-3d"></a>是则生天路。</p>
  <p id="a3e">不行他所受，<a id="a-3f"></a>远离于邪淫，</p>
  <p id="a3g">自受知止足，<a id="a-3h"></a>是则生天路。</p>
  <p id="a3i">自为己及他，<a id="a-3j"></a>为财及戏笑，</p>
  <p id="a3k">妄语而不为，<a id="a-3l"></a>是则生天路。</p>
  <p id="a3m">断除于两舌，<a id="a-3n"></a>不离他亲友，</p>
  <p id="a3o">常念和彼此，<a id="a-3p"></a>是则生天路。</p>
  <p id="a3q">远离不爱言，<a id="a-3r"></a>软语不伤人，</p>
  <p id="a3s">常说淳美言，<a id="a-3t"></a>是则生天路。</p>
  <p id="a3u">不为不诚说，<a id="a-3v"></a>无义不饶益，</p>
  <p id="a3w">常顺于法言，<a id="a-3x"></a>是则生天路。</p>
  <p id="a3y">聚落若空地，<a id="a-3z"></a>见利言我有，</p>
  <p id="a40">不行此贪想，<a id="a-41"></a>是则生天路。</p>
  <p id="a42">慈心无害想，<a id="a-43"></a>不害于众生，</p>
  <p id="a44">心常无怨结，<a id="a-45"></a>是则生天路。</p>
  <p id="a46">苦业及果报，<a id="a-47"></a>二俱生净信，</p>
  <p id="a48">受持于正见，<a id="a-49"></a>是则生天路。</p>
  <p id="a4A">如是诸善法，<a id="a-4B"></a>十种净业迹，</p>
  <p id="a4C">等受坚固持，<a id="a-4D"></a>是则生天路。<a id="a-4E"></a>”</p>
  <p id="a4F">时，<a id="a-4G"></a>彼天子复说偈言：</p>
  <p id="a4H">“久见婆罗门，<a id="a-4I"></a>逮得般涅槃，</p>
  <p id="a4J">一切怖已过，<a id="a-4K"></a>永超世恩爱。<a id="a-4L"></a>”</p>
  <p id="a4M">于时，<a id="a-4N"></a>天子闻佛所说，<a id="a-4O"></a>欢喜随喜，<a id="a-4P"></a>稽首佛足，<a id="a-4Q"></a>即没不现。</p>
  <p id="a4R">如是我闻：<a id="a-4S"></a>一时，<a id="a-4T"></a>佛住舍卫国祇树给孤独园。</p>
  <p id="a4U">尔时，<a id="a-4V"></a>释提桓因于后夜时来诣佛所，<a id="a-4W"></a>稽首佛足，<a id="a-4X"></a>退坐一面，<a id="a-4Y"></a>其身光明遍照祇树给孤独园。</p>
  <p id="a4Z">时，<a id="a-4a"></a>释提桓因说偈问佛：</p>
  <p id="a4b">“何法命不知？<a id="a-4c"></a>何法命不觉？</p>
  <p id="a4d">何法锁于命？<a id="a-4e"></a>何法为命缚？<a id="a-4f"></a>”</p>
  <p id="a4g">尔时，<a id="a-4h"></a>世尊说偈答言：</p>
  <p id="a4i">“色者命不知，<a id="a-4j"></a>诸行命不觉，</p>
  <p id="a4k">身锁于其命，<a id="a-4l"></a>受缚于命者。<a id="a-4m"></a>”</p>
  <p id="a4n">释提桓因复说偈言：</p>
  <p id="a4o">“色者非为命，<a id="a-4p"></a>诸佛之所说，</p>
  <p id="a4q">云何而得熟，<a id="a-4r"></a>于彼甚深藏？</p>
  <p id="a4s">云何段肉住？<a id="a-4t"></a>云何知命身？<a id="a-4u"></a>”</p>
  <p id="a4v">尔时，<a id="a-4w"></a>世尊说偈答言：</p>
  <p id="a4x">“迦罗逻为初，<a id="a-4y"></a>迦罗逻生胞；</p>
  <p id="a4z">胞生于肉段，<a id="a-50"></a>肉段生坚厚；</p>
  <p id="a51">坚厚生肢节，<a id="a-52"></a>及诸毛发等；</p>
  <p id="a53">色等诸情根，<a id="a-54"></a>渐次成形体；</p>
  <p id="a55">因母饮食等，<a id="a-56"></a>长养彼胎身。<a id="a-57"></a>”</p>
  <p id="a58">尔时，<a id="a-59"></a>释提桓因闻佛所说，<a id="a-5A"></a>欢喜随喜，<a id="a-5B"></a>稽首佛足，<a id="a-5C"></a>即没不现。</p>
  <p id="a5D">如是我闻：<a id="a-5E"></a>一时，<a id="a-5F"></a>佛住舍卫国祇树给孤独园。</p>
  <p id="a5G">时，<a id="a-5H"></a>有长胜天子，<a id="a-5I"></a>容色绝妙，<a id="a-5J"></a>于后夜时来诣佛所，<a id="a-5K"></a>稽首佛足，<a id="a-5L"></a>退坐一面，<a id="a-5M"></a>身诸光明遍照祇树给孤独园。</p>
  <p id="a5N">时，<a id="a-5O"></a>彼长胜天子而说偈言：</p>
  <p id="a5P">“善学微妙说，<a id="a-5Q"></a>习近诸沙门，</p>
  <p id="a5R">独一无等侣，<a id="a-5S"></a>正思惟静默。<a id="a-5T"></a>”</p>
  <p id="a5U">尔时，<a id="a-5V"></a>世尊说偈答言：</p>
  <p id="a5W">“善学微妙说，<a id="a-5X"></a>习近诸沙门，</p>
  <p id="a5Y">独一无等侣，<a id="a-5Z"></a>寂默静诸根。<a id="a-5a"></a>”</p>
  <p id="a5b">时，<a id="a-5c"></a>长胜天子闻佛所说，<a id="a-5d"></a>欢喜随喜，<a id="a-5e"></a>稽首佛足，<a id="a-5f"></a>即没不现。</p>
  <p id="a5g">如是我闻：<a id="a-5h"></a>一时，<a id="a-5i"></a>佛住舍卫国祇树给孤独园。</p>
  <p id="a5j">时，<a id="a-5k"></a>有尸毘天子容色绝妙，<a id="a-5l"></a>于后夜时来诣佛所，<a id="a-5m"></a>稽首佛足，<a id="a-5n"></a>退坐一面，<a id="a-5o"></a>其身光明遍照祇树给孤独园。</p>
  <p id="a5p">时，<a id="a-5q"></a>彼尸毗天子说偈问佛：</p>
  <p id="a5r">“何人应同止？<a id="a-5s"></a>何等人共事？</p>
  <p id="a5t">应知何等法，<a id="a-5u"></a>是转胜非恶？<a id="a-5v"></a>”</p>
  <p id="a5w">尔时，<a id="a-5x"></a>世尊说偈答言：</p>
  <p id="a5y">“与正士同止，<a id="a-5z"></a>正士共其事，</p>
  <p id="a60">应知正士法，<a id="a-61"></a>是转胜非恶。<a id="a-62"></a>”</p>
  <p id="a63">时，<a id="a-64"></a>彼尸毗天子闻佛所说，<a id="a-65"></a>欢喜随喜，<a id="a-66"></a>稽首佛足，<a id="a-67"></a>即没不现。</p>
  <p id="a68">如是我闻：<a id="a-69"></a>一时，<a id="a-6A"></a>佛住舍卫国祇树给孤独园。</p>
  <p id="a6B">时，<a id="a-6C"></a>有月自在天子容色绝妙，<a id="a-6D"></a>于后夜时来诣佛所，<a id="a-6E"></a>稽首佛足，<a id="a-6F"></a>退坐一面，<a id="a-6G"></a>身诸光明遍照祇树给孤独园。</p>
  <p id="a6H">时，<a id="a-6I"></a>彼月自在天子而说偈言：</p>
  <p id="a6J">“彼当至究竟，<a id="a-6K"></a>如蚊依从草，</p>
  <p id="a6L">若得正系念，<a id="a-6M"></a>一心善正受。<a id="a-6N"></a>”</p>
  <p id="a6O">尔时，<a id="a-6P"></a>世尊说偈答言：</p>
  <p id="a6Q">“彼当到彼岸，<a id="a-6R"></a>如鱼决其网，</p>
  <p id="a6S">禅定具足住，<a id="a-6T"></a>心常致喜乐。<a id="a-6U"></a>”</p>
  <p id="a6V">时，<a id="a-6W"></a>彼月自在天子闻佛所说，<a id="a-6X"></a>欢喜随喜，<a id="a-6Y"></a>稽首佛足，<a id="a-6Z"></a>即没不现。</p>
  <p id="a6a">如是我闻：<a id="a-6b"></a>一时，<a id="a-6c"></a>佛住舍卫国祇树给孤独园。</p>
  <p id="a6d">时，<a id="a-6e"></a>有毗瘦纽天子容色绝妙，<a id="a-6f"></a>于后夜时来诣佛所，<a id="a-6g"></a>稽首佛足，<a id="a-6h"></a>退坐一面，<a id="a-6i"></a>身诸光明遍照祇树给孤独园。</p>
  <p id="a6j">时，<a id="a-6k"></a>彼毗瘦纽天子而说偈言：</p>
  <p id="a6l">“供养于如来，<a id="a-6m"></a>欢喜常增长，</p>
  <p id="a6n">欣乐正法律，<a id="a-6o"></a>不放逸随学。<a id="a-6p"></a>”</p>
  <p id="a6q">尔时，<a id="a-6r"></a>世尊说偈答言：</p>
  <p id="a6s">“若如是说法，<a id="a-6t"></a>防护不放逸，</p>
  <p id="a6u">以不放逸故，<a id="a-6v"></a>不随魔自在。<a id="a-6w"></a>”</p>
  <p id="a6x">于是，<a id="a-6y"></a>毗瘦纽天子闻佛所说，<a id="a-6z"></a>欢喜随喜，<a id="a-70"></a>稽首佛足，<a id="a-71"></a>即没不现。</p>
  <p id="a72">如是我闻：<a id="a-73"></a>一时，<a id="a-74"></a>佛住舍卫国祇树给孤独园。</p>
  <p id="a75">时，<a id="a-76"></a>有般阇罗健天子容色绝妙，<a id="a-77"></a>于后夜时来诣佛所，<a id="a-78"></a>稽首佛足，<a id="a-79"></a>退坐一面，<a id="a-7A"></a>身诸光明遍照祇树给孤独园。</p>
  <p id="a7B">时，<a id="a-7C"></a>般阇罗健天子而说偈言：</p>
  <p id="a7D">“愦乱之处所，<a id="a-7E"></a>黠慧者能觉，</p>
  <p id="a7F">禅思觉所觉，<a id="a-7G"></a>牟尼思惟力。<a id="a-7H"></a>”</p>
  <p id="a7I">尔时，<a id="a-7J"></a>世尊说偈答言：</p>
  <p id="a7K">“了知愦乱法，<a id="a-7L"></a>正觉得涅槃，</p>
  <p id="a7M">若得正系念，<a id="a-7N"></a>一心善正受。<a id="a-7O"></a>”</p>
  <p id="a7P">时，<a id="a-7Q"></a>般阇罗健天子闻佛所说，<a id="a-7R"></a>欢喜随喜，<a id="a-7S"></a>稽首佛足，<a id="a-7T"></a>即没不现。</p>
  <p id="a7U">如是我闻：<a id="a-7V"></a>一时，<a id="a-7W"></a>佛住舍卫国祇树给孤独园。</p>
  <p id="a7X">时，<a id="a-7Y"></a>有须深天子与五百眷属容色绝妙，<a id="a-7Z"></a>于后夜时来诣佛所，<a id="a-7a"></a>稽首佛足，<a id="a-7b"></a>退坐一面，<a id="a-7c"></a>其身光明遍照祇树给孤独园。</p>
  <p id="a7d">尔时，<a id="a-7e"></a>世尊告尊者阿难：<a id="a-7f"></a>“汝阿难于尊者舍利弗善说法，<a id="a-7g"></a>心喜乐不？<a id="a-7h"></a>”</p>
  <p id="a7i">阿难白佛：<a id="a-7j"></a>“如是，<a id="a-7k"></a>世尊，<a id="a-7l"></a>何等人不愚、<a id="a-7m"></a>不痴、<a id="a-7n"></a>有智慧，<a id="a-7o"></a>于尊者舍利弗善说法中，<a id="a-7p"></a>心不欣乐？<a id="a-7q"></a>所以者何？<a id="a-7r"></a>彼尊者舍利弗持戒多闻，<a id="a-7s"></a>少欲知足，<a id="a-7t"></a>精勤远离，<a id="a-7u"></a>正念坚住，<a id="a-7v"></a>智慧正受，<a id="a-7w"></a>捷疾智慧、<a id="a-7x"></a>利智慧、<a id="a-7y"></a>出离智慧、<a id="a-7z"></a>决定智慧、<a id="a-80"></a>大智慧、<a id="a-81"></a>广智慧、<a id="a-82"></a>深智慧、<a id="a-83"></a>无等智慧，<a id="a-84"></a>智宝成就，<a id="a-85"></a>善能教化，<a id="a-86"></a>示教照喜，<a id="a-87"></a>亦常赞叹示教照喜，<a id="a-88"></a>常为四众说法不倦。<a id="a-89"></a>”</p>
  <p id="a8A">佛告阿难：<a id="a-8B"></a>“如是！<a id="a-8C"></a>如是！<a id="a-8D"></a>如汝所说。<a id="a-8E"></a>阿难，<a id="a-8F"></a>为何等人不愚、<a id="a-8G"></a>不痴、<a id="a-8H"></a>有智慧，<a id="a-8I"></a>闻尊者舍利弗善说诸法而不欢喜？<a id="a-8J"></a>所以者何？<a id="a-8K"></a>舍利弗比丘持戒多闻，<a id="a-8L"></a>少欲知足，<a id="a-8M"></a>精勤正念，<a id="a-8N"></a>智慧正受，<a id="a-8O"></a>超智、<a id="a-8P"></a>捷智、<a id="a-8Q"></a>利智、<a id="a-8R"></a>出智、<a id="a-8S"></a>决定智、<a id="a-8T"></a>大智、<a id="a-8U"></a>广智、<a id="a-8V"></a>深智、<a id="a-8W"></a>无等智，<a id="a-8X"></a>智宝成就，<a id="a-8Y"></a>善能教化，<a id="a-8Z"></a>示教照喜，<a id="a-8a"></a>亦常赞叹示教照喜，<a id="a-8b"></a>常为四众说法不倦。<a id="a-8c"></a>”</p>
  <p id="a8d">世尊如是、<a id="a-8e"></a>如是向尊者阿难，<a id="a-8f"></a>如是、<a id="a-8g"></a>如是称叹舍利弗所说，<a id="a-8h"></a>如是、<a id="a-8i"></a>如是须深天子眷属内心欢喜，<a id="a-8j"></a>身光增明，<a id="a-8k"></a>清净照耀。</p>
  <p id="a8l">尔时，<a id="a-8m"></a>须深天子内怀欢喜，<a id="a-8n"></a>发身净光照耀已，<a id="a-8o"></a>而说偈言：</p>
  <p id="a8p">“舍利弗多闻，<a id="a-8q"></a>明智平等慧，</p>
  <p id="a8r">持戒善调伏，<a id="a-8s"></a>得不起涅槃，</p>
  <p id="a8t">持此后边身，<a id="a-8u"></a>降伏于魔军。<a id="a-8v"></a>”</p>
  <p id="a8w">时，<a id="a-8x"></a>彼须深天子及五百眷属闻佛所说，<a id="a-8y"></a>欢喜随喜，<a id="a-8z"></a>稽首佛足，<a id="a-90"></a>即没不现。</p>
  <p id="a91">如是我闻：<a id="a-92"></a>一时，<a id="a-93"></a>佛住舍卫国祇树给孤独园。</p>
  <p id="a94">时，<a id="a-95"></a>有赤马天子，<a id="a-96"></a>容色绝妙，<a id="a-97"></a>于后夜时来诣佛所，<a id="a-98"></a>稽首佛足，<a id="a-99"></a>退坐一面，<a id="a-9A"></a>其身光明遍照祇树给孤独园。</p>
  <p id="a9B">时，<a id="a-9C"></a>彼赤马天子白佛言：<a id="a-9D"></a>“世尊，<a id="a-9E"></a>颇有能行过世界边，<a id="a-9F"></a>至不生、<a id="a-9G"></a>不老、<a id="a-9H"></a>不死处不？<a id="a-9I"></a>”</p>
  <p id="a9J">佛告赤马：<a id="a-9K"></a>“无有能过世界边，<a id="a-9L"></a>至不生、<a id="a-9M"></a>不老、<a id="a-9N"></a>不死处者。<a id="a-9O"></a>”</p>
  <p id="a9P">赤马天子白佛言：<a id="a-9Q"></a>“奇哉！<a id="a-9R"></a>世尊，<a id="a-9S"></a>善说斯义。<a id="a-9T"></a>如世尊说言：<a id="a-9U"></a>‘无过世界边，<a id="a-9V"></a>至不生、<a id="a-9W"></a>不老、<a id="a-9X"></a>不死处者。<a id="a-9Y"></a>’所以者何？<a id="a-9Z"></a>世尊，<a id="a-9a"></a>我自忆宿命，<a id="a-9b"></a>名曰赤马，<a id="a-9c"></a>作外道仙人，<a id="a-9d"></a>得神通，<a id="a-9e"></a>离诸爱欲。<a id="a-9f"></a>我时，<a id="a-9g"></a>作是念：<a id="a-9h"></a>‘我有如是捷疾神足如健士夫，<a id="a-9i"></a>以利箭横射过多罗树影之顷，<a id="a-9j"></a>能登一须弥，<a id="a-9k"></a>至一须弥；<a id="a-9l"></a>足蹑东海，<a id="a-9m"></a>超至西海。<a id="a-9n"></a>’我时作是念：<a id="a-9o"></a>‘我今成就如是捷疾神力，<a id="a-9p"></a>今日宁可求世界边。<a id="a-9q"></a>’作是念已，<a id="a-9r"></a>即便发行，<a id="a-9s"></a>唯除食息便利，<a id="a-9t"></a>减节睡眠，<a id="a-9u"></a>常行百岁，<a id="a-9v"></a>于彼命终，<a id="a-9w"></a>竟不能得过世界边，<a id="a-9x"></a>至不生、<a id="a-9y"></a>不老、<a id="a-9z"></a>不死之处。<a id="a-A0"></a>”</p>
  <p id="aA1">佛告赤马：<a id="a-A2"></a>“我今但以一寻之身，<a id="a-A3"></a>说于世界、<a id="a-A4"></a>世界集、<a id="a-A5"></a>世界灭、<a id="a-A6"></a>世界灭道迹。<a id="a-A7"></a>赤马天子，<a id="a-A8"></a>何等为世间？<a id="a-A9"></a>谓五受阴。<a id="a-AA"></a>何等为五？<a id="a-AB"></a>色受阴、<a id="a-AC"></a>受受阴、<a id="a-AD"></a>想受阴、<a id="a-AE"></a>行受阴、<a id="a-AF"></a>识受阴，<a id="a-AG"></a>是名世间。<a id="a-AH"></a>何等为色集？<a id="a-AI"></a>谓当来有爱、<a id="a-AJ"></a>贪、<a id="a-AK"></a>喜俱，<a id="a-AL"></a>彼彼染著，<a id="a-AM"></a>是名世间集。<a id="a-AN"></a>云何为世间灭？<a id="a-AO"></a>若彼当来有爱、<a id="a-AP"></a>贪、<a id="a-AQ"></a>喜俱，<a id="a-AR"></a>彼彼染著，<a id="a-AS"></a>无余断、<a id="a-AT"></a>舍、<a id="a-AU"></a>离、<a id="a-AV"></a>尽、<a id="a-AW"></a>无欲、<a id="a-AX"></a>灭、<a id="a-AY"></a>息没，<a id="a-AZ"></a>是名世间灭。<a id="a-Aa"></a>何等为世间灭道迹？<a id="a-Ab"></a>谓八圣道：<a id="a-Ac"></a>正见、<a id="a-Ad"></a>正志、<a id="a-Ae"></a>正语、<a id="a-Af"></a>正业、<a id="a-Ag"></a>正命、<a id="a-Ah"></a>正方便、<a id="a-Ai"></a>正念、<a id="a-Aj"></a>正定，<a id="a-Ak"></a>是名世间灭道迹。</p>
  <p id="aAl">“赤马，<a id="a-Am"></a>了知世间苦，<a id="a-An"></a>断世间苦；<a id="a-Ao"></a>了知世间集，<a id="a-Ap"></a>断世间集；<a id="a-Aq"></a>了知世间灭，<a id="a-Ar"></a>证世间灭；<a id="a-As"></a>了知世间灭道迹，<a id="a-At"></a>修彼灭道迹。<a id="a-Au"></a>赤马，<a id="a-Av"></a>若比丘于世间苦若知、<a id="a-Aw"></a>若断，<a id="a-Ax"></a>世间集若知、<a id="a-Ay"></a>若断，<a id="a-Az"></a>世间灭若知、<a id="a-B0"></a>若证，<a id="a-B1"></a>世间灭道迹若知、<a id="a-B2"></a>若修。<a id="a-B3"></a>赤马，<a id="a-B4"></a>是名得世界边，<a id="a-B5"></a>度世间爱。<a id="a-B6"></a>”</p>
  <p id="aB7">尔时，<a id="a-B8"></a>世尊重说偈言：</p>
  <p id="aB9">“未曾远游行，<a id="a-BA"></a>而得世界边，</p>
  <p id="aBB">无得世界边，<a id="a-BC"></a>终不尽苦边。</p>
  <p id="aBD">以是故牟尼，<a id="a-BE"></a>能知世界边，</p>
  <p id="aBF">善解世界边，<a id="a-BG"></a>诸梵行已立。</p>
  <p id="aBH">于彼世界边，<a id="a-BI"></a>平等觉知者，</p>
  <p id="aBJ">是名贤圣行，<a id="a-BK"></a>度世间彼岸。<a id="a-BL"></a>”</p>
  <p id="aBM">是时，<a id="a-BN"></a>赤马天子闻佛所说，<a id="a-BO"></a>欢喜随喜，<a id="a-BP"></a>稽首佛足，<a id="a-BQ"></a>即没不现。</p>
  <p id="aBR">如是我闻：<a id="a-BS"></a>一时，<a id="a-BT"></a>佛住王舍城毗富罗山侧。<a id="a-BU"></a>有六天子，<a id="a-BV"></a>本为外道出家，<a id="a-BW"></a>一名阿毗浮、<a id="a-BX"></a>二名增上阿毗浮、<a id="a-BY"></a>三名能求、<a id="a-BZ"></a>四名毗蓝婆、<a id="a-Ba"></a>五名阿俱吒、<a id="a-Bb"></a>六名迦蓝，<a id="a-Bc"></a>来诣佛所。</p>
  <p id="aBd">阿毗浮天子即说偈言：</p>
  <p id="aBe">“比丘专至心，<a id="a-Bf"></a>常修行厌离，</p>
  <p id="aBg">于初夜后夜，<a id="a-Bh"></a>思惟善自摄，</p>
  <p id="aBi">见闻其所说，<a id="a-Bj"></a>不堕于地狱。<a id="a-Bk"></a>”</p>
  <p id="aBl">增上阿毗浮天子复说偈言：</p>
  <p id="aBm">“厌离于黑暗，<a id="a-Bn"></a>心常自摄护；</p>
  <p id="aBo">永离于世间，<a id="a-Bp"></a>言语诤论法；</p>
  <p id="aBq">从如来大师，<a id="a-Br"></a>禀受沙门法；</p>
  <p id="aBs">善摄护世间，<a id="a-Bt"></a>不令造众恶。<a id="a-Bu"></a>”</p>
  <p id="aBv">能求天子复说偈言：</p>
  <p id="aBw">“断截椎打杀，<a id="a-Bx"></a>供养施迦葉，</p>
  <p id="aBy">不见其为恶，<a id="a-Bz"></a>亦不见为福。<a id="a-C0"></a>”</p>
  <p id="aC1">毗蓝婆天子复说偈言：</p>
  <p id="aC2">“我说彼尼乾，<a id="a-C3"></a>外道若提子，</p>
  <p id="aC4">出家行学道，<a id="a-C5"></a>长夜修难行，</p>
  <p id="aC6">于大师徒众，<a id="a-C7"></a>远离于妄语，</p>
  <p id="aC8">我说如是人，<a id="a-C9"></a>不远于罗汉。<a id="a-CA"></a>”</p>
  <p id="aCB">尔时，<a id="a-CC"></a>世尊说偈答言：</p>
  <p id="aCD">“死瘦之野狐，<a id="a-CE"></a>常共师子游，</p>
  <p id="aCF">终日小羸劣，<a id="a-CG"></a>不能为师子。</p>
  <p id="aCH">尼乾大师众，<a id="a-CI"></a>虚妄自称叹，</p>
  <p id="aCJ">是恶心妄语，<a id="a-CK"></a>去罗汉甚远！<a id="a-CL"></a>”</p>
  <p id="aCM">尔时，<a id="a-CN"></a>天魔波旬著阿俱吒天子而说偈言：</p>
  <p id="aCO">“精勤弃暗冥，<a id="a-CP"></a>常守护远离，</p>
  <p id="aCQ">深著微妙色，<a id="a-CR"></a>贪乐于梵世，</p>
  <p id="aCS">当教化斯等，<a id="a-CT"></a>令得生梵天。<a id="a-CU"></a>”</p>
  <p id="aCV">尔时，<a id="a-CW"></a>世尊作是念：<a id="a-CX"></a>“若此阿俱吒天子所说偈，<a id="a-CY"></a>此是天魔波旬加其力故，<a id="a-CZ"></a>非彼阿俱吒天子自心所说，<a id="a-Ca"></a>作是说言：</p>
  <p id="aCb">“‘精勤弃暗冥，<a id="a-Cc"></a>守护于远离，</p>
  <p id="aCd">深著微妙色，<a id="a-Ce"></a>贪乐于梵世，</p>
  <p id="aCf">当教化斯等，<a id="a-Cg"></a>令得生梵天。<a id="a-Ch"></a>’”</p>
  <p id="aCi">尔时，<a id="a-Cj"></a>世尊复说偈言：</p>
  <p id="aCk">“若诸所有色，<a id="a-Cl"></a>于此及与彼，</p>
  <p id="aCm">或复虚空中，<a id="a-Cn"></a>各别光照耀。</p>
  <p id="aCo">当知彼一切，<a id="a-Cp"></a>不离魔魔缚，</p>
  <p id="aCq">犹如垂钩饵，<a id="a-Cr"></a>钩钓于游鱼。<a id="a-Cs"></a>”</p>
  <p id="aCt">彼时，<a id="a-Cu"></a>天子咸各念言：<a id="a-Cv"></a>“今日阿俱吒天子所说偈，<a id="a-Cw"></a>沙门瞿昙言是魔所说。<a id="a-Cx"></a>何故沙门瞿昙言是魔说？<a id="a-Cy"></a>”</p>
  <p id="aCz">尔时，<a id="a-D0"></a>世尊知诸天子心中所念，<a id="a-D1"></a>而告之言：<a id="a-D2"></a>“今阿俱吒天子所说偈，<a id="a-D3"></a>非彼天子自心所说，<a id="a-D4"></a>是魔波旬加其力故，<a id="a-D5"></a>作是说言：</p>
  <p id="aD6">“‘精勤弃暗冥，<a id="a-D7"></a>守护于远离，</p>
  <p id="aD8">深著微妙色，<a id="a-D9"></a>贪乐于梵世，</p>
  <p id="aDA">当教化斯等，<a id="a-DB"></a>令得生梵天。<a id="a-DC"></a>’</p>
  <p id="aDD">“是故我说偈：</p>
  <p id="aDE">“‘若诸所有色，<a id="a-DF"></a>于此及与彼，</p>
  <p id="aDG">或复虚空中，<a id="a-DH"></a>各别光照耀。</p>
  <p id="aDI">当知彼一切，<a id="a-DJ"></a>不离魔魔缚，</p>
  <p id="aDK">犹如垂钓饵，<a id="a-DL"></a>钩钓于游鱼。<a id="a-DM"></a>’”</p>
  <p id="aDN">时，<a id="a-DO"></a>诸天子复作是念：<a id="a-DP"></a>“奇哉！<a id="a-DQ"></a>沙门瞿昙，<a id="a-DR"></a>神力大德，<a id="a-DS"></a>能见天魔波旬，<a id="a-DT"></a>而我等不见。<a id="a-DU"></a>我等当复各各说偈赞叹沙门瞿昙。<a id="a-DV"></a>”即说偈言：</p>
  <p id="aDW">“断除于一切，<a id="a-DX"></a>有身爱贪想，</p>
  <p id="aDY">令此善护者，<a id="a-DZ"></a>除一切妄语，</p>
  <p id="aDa">若欲断欲爱，<a id="a-Db"></a>应供养大师。</p>
  <p id="aDc">断除三有爱，<a id="a-Dd"></a>破坏于妄语，</p>
  <p id="aDe">已断于见贪，<a id="a-Df"></a>应供养大师。</p>
  <p id="aDg">王舍城第一，<a id="a-Dh"></a>名毗富罗山，</p>
  <p id="aDi">雪山诸山最，<a id="a-Dj"></a>金翅鸟中名。</p>
  <p id="aDk">八方及上下，<a id="a-Dl"></a>一切众生界，</p>
  <p id="aDm">于诸天人中，<a id="a-Dn"></a>等正觉最上！<a id="a-Do"></a>”</p>
  <p id="aDp">时，<a id="a-Dq"></a>诸天子说偈赞佛已，<a id="a-Dr"></a>闻佛所说，<a id="a-Ds"></a>欢喜随喜，<a id="a-Dt"></a>稽首佛足，<a id="a-Du"></a>即没不现。</p>
  <p id="aDv">如是我闻：<a id="a-Dw"></a>一时，<a id="a-Dx"></a>佛住舍卫国祇树给孤独园。</p>
  <p id="aDy">时，<a id="a-Dz"></a>有摩伽天子，<a id="a-E0"></a>容色绝妙，<a id="a-E1"></a>于后夜时来诣佛所，<a id="a-E2"></a>稽首佛足，<a id="a-E3"></a>退坐一面，<a id="a-E4"></a>其身光明遍照祇树给孤独园。</p>
  <p id="aE5">时，<a id="a-E6"></a>有摩伽天子说偈问佛：</p>
  <p id="aE7">“杀何得安眠？<a id="a-E8"></a>杀何得善乐？</p>
  <p id="aE9">为杀何等人，<a id="a-EA"></a>瞿昙所赞叹？<a id="a-EB"></a>”</p>
  <p id="aEC">尔时，<a id="a-ED"></a>世尊说偈答言：</p>
  <p id="aEE">“若杀于瞋恚，<a id="a-EF"></a>而得安隐眠，</p>
  <p id="aEG">杀于瞋恚者，<a id="a-EH"></a>令人得欢喜！</p>
  <p id="aEI">瞋恚为毒本，<a id="a-EJ"></a>杀者我所叹，</p>
  <p id="aEK">杀彼瞋恚已，<a id="a-EL"></a>长夜无忧患！<a id="a-EM"></a>”</p>
  <p id="aEN">尔时，<a id="a-EO"></a>摩伽天子闻佛所说，<a id="a-EP"></a>欢喜随喜，<a id="a-EQ"></a>稽首佛足，<a id="a-ER"></a>即没不现。</p>
  <p id="aES">如是我闻：<a id="a-ET"></a>一时，<a id="a-EU"></a>佛在舍卫国祇树给孤独园。</p>
  <p id="aEV">尔时，<a id="a-EW"></a>有弥耆迦天子，<a id="a-EX"></a>容色绝妙，<a id="a-EY"></a>于后夜时来诣佛所，<a id="a-EZ"></a>稽首佛足，<a id="a-Ea"></a>退坐一面，<a id="a-Eb"></a>其身光明遍照祇树给孤独园。</p>
  <p id="aEc">时，<a id="a-Ed"></a>弥耆迦天子说偈问佛：</p>
  <p id="aEe">“明照有几种，<a id="a-Ef"></a>能照明世间？</p>
  <p id="aEg">惟愿世尊说，<a id="a-Eh"></a>何等明最上？<a id="a-Ei"></a>”</p>
  <p id="aEj">尔时，<a id="a-Ek"></a>世尊说偈答言：</p>
  <p id="aEl">“有三种光明，<a id="a-Em"></a>能照耀世间，</p>
  <p id="aEn">昼以日为照，<a id="a-Eo"></a>月以照其夜，</p>
  <p id="aEp">灯火昼夜照，<a id="a-Eq"></a>照彼彼色像。</p>
  <p id="aEr">上下及诸方，<a id="a-Es"></a>众生悉蒙照，</p>
  <p id="aEt">人天光明中，<a id="a-Eu"></a>佛光明为上！<a id="a-Ev"></a>”</p>
  <p id="aEw">佛说此经已，<a id="a-Ex"></a>弥耆迦天子闻佛所说，<a id="a-Ey"></a>欢喜随喜，<a id="a-Ez"></a>稽首佛足，<a id="a-F0"></a>即没不现。</p>
  <p id="aF1">如是我闻：<a id="a-F2"></a>一时，<a id="a-F3"></a>佛住舍卫国祇树给孤独园。</p>
  <p id="aF4">时，<a id="a-F5"></a>有陀摩尼天子，<a id="a-F6"></a>容色绝妙，<a id="a-F7"></a>于后夜时来诣佛所，<a id="a-F8"></a>稽首佛足，<a id="a-F9"></a>退坐一面，<a id="a-FA"></a>身诸光明遍照祇树给孤独园。</p>
  <p id="aFB">时，<a id="a-FC"></a>彼陀摩尼天子而说偈言：</p>
  <p id="aFD">“为婆罗门事，<a id="a-FE"></a>学断莫疲倦，</p>
  <p id="aFF">断除诸爱欲，<a id="a-FG"></a>不求受后身。<a id="a-FH"></a>”</p>
  <p id="aFI">尔时，<a id="a-FJ"></a>世尊说偈答言：</p>
  <p id="aFK">“婆罗门无事，<a id="a-FL"></a>所作事已作，</p>
  <p id="aFM">乃至不得岸，<a id="a-FN"></a>昼夜常勤跪，</p>
  <p id="aFO">已到彼岸住，<a id="a-FP"></a>于岸复何跪？</p>
  <p id="aFQ">此是婆罗门，<a id="a-FR"></a>专精漏尽禅，</p>
  <p id="aFS">一切诸忧恼，<a id="a-FT"></a>炽然永已断，</p>
  <p id="aFU">是则到彼岸，<a id="a-FV"></a>涅槃无所求。<a id="a-FW"></a>”</p>
  <p id="aFX">时，<a id="a-FY"></a>陀摩尼天子闻佛所说，<a id="a-FZ"></a>欢喜随喜，<a id="a-Fa"></a>稽首佛足，<a id="a-Fb"></a>即没不现。</p>
  <p id="aFc">如是我闻：<a id="a-Fd"></a>一时，<a id="a-Fe"></a>佛住舍卫国祇树给孤独园。</p>
  <p id="aFf">时，<a id="a-Fg"></a>有多罗揵陀天子，<a id="a-Fh"></a>容色绝妙，<a id="a-Fi"></a>于后夜时来诣佛所，<a id="a-Fj"></a>稽首佛足，<a id="a-Fk"></a>身诸光明遍照祇树给孤独园。</p>
  <p id="aFl">时，<a id="a-Fm"></a>彼天子说偈问佛：</p>
  <p id="aFn">“断几舍几法？<a id="a-Fo"></a>几法上增修？</p>
  <p id="aFp">超越几积聚，<a id="a-Fq"></a>名比丘度流？<a id="a-Fr"></a>”</p>
  <p id="aFs">尔时，<a id="a-Ft"></a>世尊说偈答言：</p>
  <p id="aFu">“断五舍于五，<a id="a-Fv"></a>五法上增修，</p>
  <p id="aFw">超五种积聚，<a id="a-Fx"></a>名比丘度流。<a id="a-Fy"></a>”</p>
  <p id="aFz">时，<a id="a-G0"></a>彼陀摩尼天子闻佛所说，<a id="a-G1"></a>欢喜随喜，<a id="a-G2"></a>稽首佛足，<a id="a-G3"></a>即没不现。</p>
  <p id="aG4">如是我闻：<a id="a-G5"></a>一时，<a id="a-G6"></a>佛住舍卫国祇树给孤独园。</p>
  <p id="aG7">时，<a id="a-G8"></a>有迦摩天子，<a id="a-G9"></a>容色绝妙，<a id="a-GA"></a>于后夜时来诣佛所，<a id="a-GB"></a>稽首佛足，<a id="a-GC"></a>身诸光明遍照祇树给孤独园。</p>
  <p id="aGD">时，<a id="a-GE"></a>迦摩天子白佛言：<a id="a-GF"></a>“甚难！<a id="a-GG"></a>世尊。<a id="a-GH"></a>甚难！<a id="a-GI"></a>善逝。<a id="a-GJ"></a>”</p>
  <p id="aGK">尔时，<a id="a-GL"></a>世尊说偈答言：</p>
  <p id="aGM">“所学为甚难，<a id="a-GN"></a>具足戒三昧，</p>
  <p id="aGO">远离于非家，<a id="a-GP"></a>闲居寂静乐。<a id="a-GQ"></a>”</p>
  <p id="aGR">迦摩天子白佛言：<a id="a-GS"></a>“世尊，<a id="a-GT"></a>静默甚难得！<a id="a-GU"></a>”</p>
  <p id="aGV">尔时，<a id="a-GW"></a>世尊说偈答言：</p>
  <p id="aGX">“得所难得学，<a id="a-GY"></a>具足戒三昧，</p>
  <p id="aGZ">昼夜常专精，<a id="a-Ga"></a>修习意所乐。<a id="a-Gb"></a>”</p>
  <p id="aGc">迦摩天子白佛言：<a id="a-Gd"></a>“世尊，<a id="a-Ge"></a>正受心难得！<a id="a-Gf"></a>”</p>
  <p id="aGg">尔时，<a id="a-Gh"></a>世尊说偈答言：</p>
  <p id="aGi">“难住正受住，<a id="a-Gj"></a>诸根心决定，</p>
  <p id="aGk">能断死魔縻，<a id="a-Gl"></a>圣者随欲进。<a id="a-Gm"></a>”</p>
  <p id="aGn">迦摩天子复白佛言：<a id="a-Go"></a>“世尊，<a id="a-Gp"></a>险道甚难行！<a id="a-Gq"></a>”</p>
  <p id="aGr">尔时，<a id="a-Gs"></a>世尊说偈答言：</p>
  <p id="aGt">“难涉之险道，<a id="a-Gu"></a>当行安乐进；</p>
  <p id="aGv">非圣堕于彼，<a id="a-Gw"></a>足上头向下；</p>
  <p id="aGx">贤圣乘正直，<a id="a-Gy"></a>险路自然平。<a id="a-Gz"></a>”</p>
  <p id="aH0">佛说此经已，<a id="a-H1"></a>迦摩天子闻佛所说，<a id="a-H2"></a>欢喜随喜，<a id="a-H3"></a>稽首佛足，<a id="a-H4"></a>即没不现。</p>
  <p id="aH5">如是我闻：<a id="a-H6"></a>一时，<a id="a-H7"></a>佛住舍卫国祇树给孤独园。</p>
  <p id="aH8">时，<a id="a-H9"></a>有迦摩天子，<a id="a-HA"></a>容色绝妙，<a id="a-HB"></a>于后夜时来诣佛所，<a id="a-HC"></a>稽首佛足，<a id="a-HD"></a>退坐一面，<a id="a-HE"></a>其身光明遍照祇树给孤独园。</p>
  <p id="aHF">时，<a id="a-HG"></a>彼迦摩天子说偈问佛：</p>
  <p id="aHH">“贪恚何所因，<a id="a-HI"></a>不乐身毛竖？</p>
  <p id="aHJ">恐怖从何起？<a id="a-HK"></a>觉想由何生？</p>
  <p id="aHL">犹如鸠摩罗，<a id="a-HM"></a>依倚于乳母。<a id="a-HN"></a>”</p>
  <p id="aHO">尔时，<a id="a-HP"></a>世尊说偈答言：</p>
  <p id="aHQ">“爱生自身长，<a id="a-HR"></a>如尼拘律树；</p>
  <p id="aHS">处处随所著，<a id="a-HT"></a>如榛绵丛林。</p>
  <p id="aHU">若知彼因者，<a id="a-HV"></a>发悟令开觉，</p>
  <p id="aHW">度生死海流，<a id="a-HX"></a>不复更受有！<a id="a-HY"></a>”</p>
  <p id="aHZ">时，<a id="a-Ha"></a>迦摩天子闻佛所说，<a id="a-Hb"></a>欢喜随喜，<a id="a-Hc"></a>稽首佛足，<a id="a-Hd"></a>即没不现。</p>
  <p id="aHe">如是我闻：<a id="a-Hf"></a>一时，<a id="a-Hg"></a>佛住舍卫国祇树给孤独园。</p>
  <p id="aHh">时，<a id="a-Hi"></a>有栴檀天子，<a id="a-Hj"></a>容色绝妙，<a id="a-Hk"></a>于后夜时来诣佛所，<a id="a-Hl"></a>稽首佛足，<a id="a-Hm"></a>退坐一面，<a id="a-Hn"></a>其身光明遍照祇树给孤独园。</p>
  <p id="aHo">时，<a id="a-Hp"></a>彼栴檀天子说偈问佛：</p>
  <p id="aHq">“闻瞿昙大智，<a id="a-Hr"></a>无障碍知见，</p>
  <p id="aHs">何所住何学，<a id="a-Ht"></a>不遭他世恶？<a id="a-Hu"></a>”</p>
  <p id="aHv">尔时，<a id="a-Hw"></a>世尊说偈答曰：</p>
  <p id="aHx">“摄持身口意，<a id="a-Hy"></a>不造三恶法，</p>
  <p id="aHz">处在于居家，<a id="a-I0"></a>广集于群宾，</p>
  <p id="aI1">信惠财法施，<a id="a-I2"></a>以法立一切，</p>
  <p id="aI3">住彼学彼法，<a id="a-I4"></a>则无他世畏！<a id="a-I5"></a>”</p>
  <p id="aI6">佛说是经已，<a id="a-I7"></a>栴擅天子闻佛所说，<a id="a-I8"></a>欢喜随喜，<a id="a-I9"></a>稽首佛足，<a id="a-IA"></a>即没不现。</p>
  <p id="aIB">如是我闻：<a id="a-IC"></a>一时，<a id="a-ID"></a>佛住舍卫国祇树给孤独园。</p>
  <p id="aIE">时，<a id="a-IF"></a>有栴檀天子，<a id="a-IG"></a>容色绝妙，<a id="a-IH"></a>于后夜时来诣佛所，<a id="a-II"></a>稽首佛足，<a id="a-IJ"></a>退坐一面，<a id="a-IK"></a>其身光明遍照祇树给孤独园。</p>
  <p id="aIL">时，<a id="a-IM"></a>彼天子说偈问佛：</p>
  <p id="aIN">“谁度于诸流，<a id="a-IO"></a>昼夜勤不懈？</p>
  <p id="aIP">不攀无住处，<a id="a-IQ"></a>云何不没溺？<a id="a-IR"></a>”</p>
  <p id="aIS">尔时，<a id="a-IT"></a>世尊说偈答言：</p>
  <p id="aIU">“一切戒具足，<a id="a-IV"></a>智慧善正受，</p>
  <p id="aIW">内思惟正念，<a id="a-IX"></a>能度难度流。</p>
  <p id="aIY">不染此欲想，<a id="a-IZ"></a>超度彼色爱，</p>
  <p id="aIa">贪喜悉已尽，<a id="a-Ib"></a>不入于难测。<a id="a-Ic"></a>”</p>
  <p id="aId">时，<a id="a-Ie"></a>彼栴檀天子闻佛所说，<a id="a-If"></a>欢喜随喜，<a id="a-Ig"></a>稽首佛足，<a id="a-Ih"></a>即没不现。</p>
  <p id="aIi">如是我闻：<a id="a-Ij"></a>一时，<a id="a-Ik"></a>佛住舍卫国祇树给孤独园。</p>
  <p id="aIl">时，<a id="a-Im"></a>有迦葉天子，<a id="a-In"></a>容色绝妙，<a id="a-Io"></a>于后夜时来诣佛所，<a id="a-Ip"></a>稽首佛足，<a id="a-Iq"></a>退坐一面，<a id="a-Ir"></a>其身光明遍照祗树给孤独园。</p>
  <p id="aIs">时，<a id="a-It"></a>彼迦葉天子白佛言：<a id="a-Iu"></a>“世尊，<a id="a-Iv"></a>我今当说比丘及比丘功德。<a id="a-Iw"></a>”</p>
  <p id="aIx">佛告天子：<a id="a-Iy"></a>“随汝所说。<a id="a-Iz"></a>”</p>
  <p id="aJ0">时，<a id="a-J1"></a>迦葉天子而说偈言：</p>
  <p id="aJ2">“比丘修正念，<a id="a-J3"></a>其心善解脱，</p>
  <p id="aJ4">昼夜常勤求，<a id="a-J5"></a>坏有诸功德。</p>
  <p id="aJ6">了知于世间，<a id="a-J7"></a>灭除一切有，</p>
  <p id="aJ8">比丘得无忧，<a id="a-J9"></a>心无所染著。</p>
  <p id="aJA">“世尊，<a id="a-JB"></a>是名比丘，<a id="a-JC"></a>是名比丘功德。<a id="a-JD"></a>”</p>
  <p id="aJE">佛告迦葉：<a id="a-JF"></a>“善哉！<a id="a-JG"></a>善哉！<a id="a-JH"></a>如汝所说。<a id="a-JI"></a>”</p>
  <p id="aJJ">迦葉天子闻佛所说，<a id="a-JK"></a>欢喜随喜，<a id="a-JL"></a>稽首佛足，<a id="a-JM"></a>即没不现。</p>
  <p id="aJN">如是我闻：<a id="a-JO"></a>一时，<a id="a-JP"></a>佛住舍卫国祇树给孤独园。</p>
  <p id="aJQ">时，<a id="a-JR"></a>有迦葉天子，<a id="a-JS"></a>容色绝妙，<a id="a-JT"></a>于后夜时来诣佛所，<a id="a-JU"></a>稽首佛足，<a id="a-JV"></a>退坐一面，<a id="a-JW"></a>其身光明遍照祇树给孤独园。</p>
  <p id="aJX">时，<a id="a-JY"></a>彼迦葉天子白佛言：<a id="a-JZ"></a>“世尊，<a id="a-Ja"></a>我今当说比丘及比丘所说。<a id="a-Jb"></a>”</p>
  <p id="aJc">佛告迦葉天子：<a id="a-Jd"></a>“随所乐说！<a id="a-Je"></a>”</p>
  <p id="aJf">时，<a id="a-Jg"></a>彼迦葉天子而说偈言：</p>
  <p id="aJh">“比丘守正念，<a id="a-Ji"></a>其心善解脱，</p>
  <p id="aJj">昼夜常勤求，<a id="a-Jk"></a>逮得离尘垢。</p>
  <p id="aJl">晓了知世间，<a id="a-Jm"></a>于尘离尘垢，</p>
  <p id="aJn">比丘无忧患，<a id="a-Jo"></a>心无所染著。</p>
  <p id="aJp">“世尊，<a id="a-Jq"></a>是名比丘，<a id="a-Jr"></a>是名比丘所说。<a id="a-Js"></a>”</p>
  <p id="aJt">佛告迦葉：<a id="a-Ju"></a>“如是！<a id="a-Jv"></a>如是！<a id="a-Jw"></a>如汝所说。<a id="a-Jx"></a>”</p>
  <p id="aJy">迦葉天子闻佛所说，<a id="a-Jz"></a>欢喜随喜，<a id="a-K0"></a>稽首佛足，<a id="a-K1"></a>即没不现。</p>
  <p id="aK2">如是我闻：<a id="a-K3"></a>一时，<a id="a-K4"></a>佛在摩竭提国人间游行，<a id="a-K5"></a>日暮与五百比丘于屈摩夜叉鬼住处宿。<a id="a-K6"></a>时，<a id="a-K7"></a>屈摩夜叉鬼来诣佛所，<a id="a-K8"></a>稽首佛足，<a id="a-K9"></a>退住一面。</p>
  <p id="aKA">时，<a id="a-KB"></a>屈摩夜叉鬼白佛言：<a id="a-KC"></a>“世尊，<a id="a-KD"></a>今请世尊与诸大众于此夜宿。<a id="a-KE"></a>”</p>
  <p id="aKF">尔时，<a id="a-KG"></a>世尊默然受请。</p>
  <p id="aKH">是时，<a id="a-KI"></a>屈摩夜叉鬼知世尊默然受请已，<a id="a-KJ"></a>化作五百重阁房舍。<a id="a-KK"></a>卧床、<a id="a-KL"></a>坐床、<a id="a-KM"></a>踞床，<a id="a-KN"></a>俱摄褥枕，<a id="a-KO"></a>各五百具，<a id="a-KP"></a>悉皆化成。<a id="a-KQ"></a>化作五百灯明，<a id="a-KR"></a>无诸烟炎。<a id="a-KS"></a>悉化现已，<a id="a-KT"></a>往诣佛所，<a id="a-KU"></a>稽首佛足，<a id="a-KV"></a>劝请世尊，<a id="a-KW"></a>令入其舍，<a id="a-KX"></a>令诸比丘次受房舍及诸卧具。<a id="a-KY"></a>周遍受已，<a id="a-KZ"></a>还至佛所，<a id="a-Ka"></a>稽首佛足，<a id="a-Kb"></a>退坐一面，<a id="a-Kc"></a>而说偈言：</p>
  <p id="aKd">“贤德有正念，<a id="a-Ke"></a>贤德常正念，</p>
  <p id="aKf">正念安隐眠，<a id="a-Kg"></a>此世及他世。</p>
  <p id="aKh">贤德有正念，<a id="a-Ki"></a>贤德常正念，</p>
  <p id="aKj">正念安隐眠，<a id="a-Kk"></a>其心常寂止。</p>
  <p id="aKl">贤德有正念，<a id="a-Km"></a>贤德常正念，</p>
  <p id="aKn">正念安隐眠，<a id="a-Ko"></a>舍降伏他军。</p>
  <p id="aKp">贤德有正念，<a id="a-Kq"></a>贤德常正念，</p>
  <p id="aKr">不杀不教杀，<a id="a-Ks"></a>不伏不教伏，</p>
  <p id="aKt">慈心于一切，<a id="a-Ku"></a>心不怀怨结。<a id="a-Kv"></a>”</p>
  <p id="aKw">尔时，<a id="a-Kx"></a>世尊告屈摩夜叉鬼：<a id="a-Ky"></a>“如是！<a id="a-Kz"></a>如是！<a id="a-L0"></a>如汝所说。<a id="a-L1"></a>”</p>
  <p id="aL2">时，<a id="a-L3"></a>屈摩夜叉鬼闻佛所说，<a id="a-L4"></a>欢喜随喜，<a id="a-L5"></a>稽首佛足，<a id="a-L6"></a>还自所住处。</p>
  <p id="aL7">如是我闻：<a id="a-L8"></a>一时，<a id="a-L9"></a>佛住摩鸠罗山，<a id="a-LA"></a>尊者那伽波罗为亲侍者。</p>
  <p id="aLB">尔时，<a id="a-LC"></a>世尊于夜暗时，<a id="a-LD"></a>天小微雨，<a id="a-LE"></a>电光睒现，<a id="a-LF"></a>出于房外，<a id="a-LG"></a>露地经行。<a id="a-LH"></a>是时，<a id="a-LI"></a>天帝释作是念：<a id="a-LJ"></a>“今日世尊住摩鸠罗山，<a id="a-LK"></a>尊者那伽波罗亲侍供养。<a id="a-LL"></a>其夜暗冥，<a id="a-LM"></a>天时微雨，<a id="a-LN"></a>电光睒现，<a id="a-LO"></a>世尊出房，<a id="a-LP"></a>露地经行。<a id="a-LQ"></a>我当化作毗琉璃重阁，<a id="a-LR"></a>执持重阁，<a id="a-LS"></a>随佛经行。<a id="a-LT"></a>”作是念已，<a id="a-LU"></a>即便化作鞞琉璃重阁，<a id="a-LV"></a>持诣佛所，<a id="a-LW"></a>稽首佛足，<a id="a-LX"></a>随佛经行。</p>
  <p id="aLY">尔时，<a id="a-LZ"></a>摩竭提国人若男若女，<a id="a-La"></a>夜啼之时，<a id="a-Lb"></a>以摩鸠罗鬼恐之即止。<a id="a-Lc"></a>亲侍供养弟子之法，<a id="a-Ld"></a>待师禅觉，<a id="a-Le"></a>然后乃眠。<a id="a-Lf"></a>尔时，<a id="a-Lg"></a>世尊为天帝释夜经行久。</p>
  <p id="aLh">尔时，<a id="a-Li"></a>尊者那伽波罗作是念：<a id="a-Lj"></a>“世尊今夜经行至久，<a id="a-Lk"></a>我今当作摩鸠罗鬼形而恐怖之！<a id="a-Ll"></a>”时，<a id="a-Lm"></a>那伽波罗比丘即反被俱执，<a id="a-Ln"></a>长毛在外，<a id="a-Lo"></a>往住世尊经行道头，<a id="a-Lp"></a>白佛言：<a id="a-Lq"></a>“摩鸠罗鬼来！<a id="a-Lr"></a>摩鸠罗鬼来！<a id="a-Ls"></a>”</p>
  <p id="aLt">尔时，<a id="a-Lu"></a>世尊告那伽波罗比丘：<a id="a-Lv"></a>“汝那伽波罗愚痴人，<a id="a-Lw"></a>以摩鸠罗鬼神像恐怖佛耶？<a id="a-Lx"></a>不能动如来、<a id="a-Ly"></a>应、<a id="a-Lz"></a>等正觉一毛发也，<a id="a-M0"></a>如来、<a id="a-M1"></a>应、<a id="a-M2"></a>等正觉久离恐怖！<a id="a-M3"></a>”</p>
  <p id="aM4">尔时，<a id="a-M5"></a>天帝释白佛言：<a id="a-M6"></a>“世尊，<a id="a-M7"></a>世尊正法、<a id="a-M8"></a>律中亦复有此人耶？<a id="a-M9"></a>”</p>
  <p id="aMA">佛言：<a id="a-MB"></a>“憍尸迦，<a id="a-MC"></a>瞿昙家中极大广阔，<a id="a-MD"></a>斯等于未来世亦当使得清净之法。<a id="a-ME"></a>”</p>
  <p id="aMF">尔时，<a id="a-MG"></a>世尊即说偈言：</p>
  <p id="aMH">“若复婆罗门，<a id="a-MI"></a>于自所得法，</p>
  <p id="aMJ">得到于彼岸，<a id="a-MK"></a>若一毗舍遮，</p>
  <p id="aML">及与摩鸠罗，<a id="a-MM"></a>皆悉超过去。</p>
  <p id="aMN">若复婆罗门，<a id="a-MO"></a>于自所行法，</p>
  <p id="aMP">一切诸受觉，<a id="a-MQ"></a>观察皆已灭。</p>
  <p id="aMR">若复婆罗门，<a id="a-MS"></a>自法度彼岸，</p>
  <p id="aMT">一切诸因缘，<a id="a-MU"></a>皆悉已灭尽。</p>
  <p id="aMV">若复婆罗门，<a id="a-MW"></a>自法度彼岸，</p>
  <p id="aMX">一切诸人我，<a id="a-MY"></a>皆悉已灭尽。</p>
  <p id="aMZ">若复婆罗门，<a id="a-Ma"></a>自法度彼岸，</p>
  <p id="aMb">于生老病死，<a id="a-Mc"></a>皆悉已超过。<a id="a-Md"></a>”</p>
  <p id="aMe">佛说此经已，<a id="a-Mf"></a>释提桓因闻佛所说，<a id="a-Mg"></a>欢喜随喜，<a id="a-Mh"></a>稽首佛足，<a id="a-Mi"></a>即没不现。</p>
  <p id="aMj">如是我闻：<a id="a-Mk"></a>一时，<a id="a-Ml"></a>佛住王舍城迦兰陀竹园。</p>
  <p id="aMm">时，<a id="a-Mn"></a>尊者阿那律陀于摩竭提国人间游行，<a id="a-Mo"></a>到毕陵伽鬼子母住处宿。<a id="a-Mp"></a>时，<a id="a-Mq"></a>尊者阿那律陀夜后分时，<a id="a-Mr"></a>端身正坐，<a id="a-Ms"></a>诵忧陀那、<a id="a-Mt"></a>波罗延那、<a id="a-Mu"></a>见真谛、<a id="a-Mv"></a>诸上座所说偈、<a id="a-Mw"></a>比丘尼所说偈、<a id="a-Mx"></a>尸路偈、<a id="a-My"></a>义品、<a id="a-Mz"></a>牟尼偈、<a id="a-N0"></a>修多罗，<a id="a-N1"></a>悉皆广诵。</p>
  <p id="aN2">尔时，<a id="a-N3"></a>毕陵伽鬼子夜啼，<a id="a-N4"></a>毕陵伽鬼子母为其子说偈呵止言：</p>
  <p id="aN5">“毕陵伽鬼子，<a id="a-N6"></a>汝今莫得啼，</p>
  <p id="aN7">当听彼比丘，<a id="a-N8"></a>诵习法句偈。</p>
  <p id="aN9">若知法句者，<a id="a-NA"></a>能自护持戒，</p>
  <p id="aNB">远离于杀生，<a id="a-NC"></a>实言不妄语，</p>
  <p id="aND">能自舍非义，<a id="a-NE"></a>解脱鬼神道。<a id="a-NF"></a>”</p>
  <p id="aNG">毕陵伽鬼子母说是偈时，<a id="a-NH"></a>毕陵伽鬼子啼声即止。</p>
  <p id="aNI">如是我闻：<a id="a-NJ"></a>一时，<a id="a-NK"></a>佛在摩竭提国人间游行，<a id="a-NL"></a>与大众俱，<a id="a-NM"></a>到富那婆薮鬼子母住处宿。</p>
  <p id="aNN">尔时，<a id="a-NO"></a>世尊为诸比丘说四圣谛相应法，<a id="a-NP"></a>所谓苦圣谛、<a id="a-NQ"></a>苦集圣谛、<a id="a-NR"></a>苦灭圣谛、<a id="a-NS"></a>苦灭道迹圣谛。<a id="a-NT"></a>尔时，<a id="a-NU"></a>富那婆薮鬼母，<a id="a-NV"></a>儿富那婆薮及鬼女郁多罗，<a id="a-NW"></a>二鬼小儿夜啼。<a id="a-NX"></a>时，<a id="a-NY"></a>富那婆薮鬼母教其男女故，<a id="a-NZ"></a>而说偈言：</p>
  <p id="aNa">“汝富那婆薮，<a id="a-Nb"></a>郁多罗莫啼，</p>
  <p id="aNc">令我得听闻，<a id="a-Nd"></a>如来所说法。</p>
  <p id="aNe">非父母能令，<a id="a-Nf"></a>其子解脱苦，</p>
  <p id="aNg">闻如来说法，<a id="a-Nh"></a>其苦得解脱。</p>
  <p id="aNi">世人随爱欲，<a id="a-Nj"></a>为众苦所迫，</p>
  <p id="aNk">如来为说法，<a id="a-Nl"></a>令破坏生死。</p>
  <p id="aNm">我今欲闻法，<a id="a-Nn"></a>汝等当默然！<a id="a-No"></a>”</p>
  <p id="aNp">时，<a id="a-Nq"></a>富那婆薮，<a id="a-Nr"></a>鬼女郁多罗，<a id="a-Ns"></a>悉受其母语，<a id="a-Nt"></a>默然而静听，<a id="a-Nu"></a>语母言：<a id="a-Nv"></a>“善哉！<a id="a-Nw"></a>我亦乐闻法。</p>
  <p id="aNx">“此正觉世尊，<a id="a-Ny"></a>于摩竭胜山，</p>
  <p id="aNz">为诸众生类，<a id="a-O0"></a>演说脱苦法，</p>
  <p id="aO1">说苦及苦因，<a id="a-O2"></a>苦灭灭苦道，</p>
  <p id="aO3">从此四圣谛，<a id="a-O4"></a>安隐趣涅槃。</p>
  <p id="aO5">母今但善听，<a id="a-O6"></a>世尊所说法！<a id="a-O7"></a>”</p>
  <p id="aO8">时，<a id="a-O9"></a>富那婆薮鬼母即说偈言：</p>
  <p id="aOA">“奇哉智慧子，<a id="a-OB"></a>善能随我心，</p>
  <p id="aOC">汝富那婆薮，<a id="a-OD"></a>善叹佛导师。</p>
  <p id="aOE">汝富那婆薮，<a id="a-OF"></a>及汝郁多罗，</p>
  <p id="aOG">当生随喜心，<a id="a-OH"></a>我已见圣谛！<a id="a-OI"></a>”</p>
  <p id="aOJ">时，<a id="a-OK"></a>富那婆薮鬼母说是偈时，<a id="a-OL"></a>鬼子男女随喜默然。</p>
  <p id="aOM">如是我闻：<a id="a-ON"></a>一时，<a id="a-OO"></a>佛在摩竭提国人间游行，<a id="a-OP"></a>与诸大众至摩尼遮罗鬼住处夜宿。</p>
  <p id="aOQ">尔时，<a id="a-OR"></a>摩尼遮罗鬼会诸鬼神，<a id="a-OS"></a>集在一处。<a id="a-OT"></a>时，<a id="a-OU"></a>有一女人，<a id="a-OV"></a>持香华鬘饰、<a id="a-OW"></a>饮食，<a id="a-OX"></a>至彼摩尼遮罗鬼神住处。<a id="a-OY"></a>彼女人遥见世尊在摩尼遮罗鬼神住处坐，<a id="a-OZ"></a>见已，<a id="a-Oa"></a>作是念：<a id="a-Ob"></a>“我今现见摩尼遮罗鬼神。<a id="a-Oc"></a>”即说偈言：</p>
  <p id="aOd">“善哉摩尼遮，<a id="a-Oe"></a>住摩伽陀国，</p>
  <p id="aOf">摩迦陀国人，<a id="a-Og"></a>所求悉如愿。</p>
  <p id="aOh">云何于此世，<a id="a-Oi"></a>常得安乐住？</p>
  <p id="aOj">后世复云何，<a id="a-Ok"></a>而得生天乐？<a id="a-Ol"></a>”</p>
  <p id="aOm">尔时，<a id="a-On"></a>世尊说偈答言：</p>
  <p id="aOo">“莫放逸慢恣，<a id="a-Op"></a>用摩尼鬼为？</p>
  <p id="aOq">苦自修所作，<a id="a-Or"></a>能得生天乐。<a id="a-Os"></a>”</p>
  <p id="aOt">时，<a id="a-Ou"></a>彼女人作是念：<a id="a-Ov"></a>“此非摩尼遮罗鬼，<a id="a-Ow"></a>是沙门瞿昙。<a id="a-Ox"></a>”如是知已，<a id="a-Oy"></a>即以香华鬘饰供养世尊，<a id="a-Oz"></a>稽首礼足，<a id="a-P0"></a>退坐一面，<a id="a-P1"></a>而说偈言：</p>
  <p id="aP2">“何道趣安乐？<a id="a-P3"></a>当修何等行，</p>
  <p id="aP4">此世常安隐，<a id="a-P5"></a>后世生天乐？<a id="a-P6"></a>”</p>
  <p id="aP7">尔时，<a id="a-P8"></a>世尊说偈答言：</p>
  <p id="aP9">“布施善调心，<a id="a-PA"></a>乐执护诸根，</p>
  <p id="aPB">正见修贤行，<a id="a-PC"></a>亲近于沙门，</p>
  <p id="aPD">以正命自活，<a id="a-PE"></a>他世生天乐。</p>
  <p id="aPF">何用三十三，<a id="a-PG"></a>诸天之苦网？</p>
  <p id="aPH">但当一其心，<a id="a-PI"></a>断除于爱欲，</p>
  <p id="aPJ">我当说离垢，<a id="a-PK"></a>甘露法善听！<a id="a-PL"></a>”</p>
  <p id="aPM">时，<a id="a-PN"></a>彼女人闻世尊说法，<a id="a-PO"></a>示教照喜。<a id="a-PP"></a>如佛常法，<a id="a-PQ"></a>谓布施、<a id="a-PR"></a>持戒，<a id="a-PS"></a>生天之福，<a id="a-PT"></a>欲味、<a id="a-PU"></a>欲患，<a id="a-PV"></a>烦恼清净，<a id="a-PW"></a>出要、<a id="a-PX"></a>远离，<a id="a-PY"></a>功德福利，<a id="a-PZ"></a>次第演说清净佛法。<a id="a-Pa"></a>譬如鲜净白氎，<a id="a-Pb"></a>易染其色。<a id="a-Pc"></a>时，<a id="a-Pd"></a>彼女人亦复如是，<a id="a-Pe"></a>即于座上，<a id="a-Pf"></a>于四圣谛得平等观苦、<a id="a-Pg"></a>集、<a id="a-Ph"></a>灭、<a id="a-Pi"></a>道。</p>
  <p id="aPj">时，<a id="a-Pk"></a>彼女人见法、<a id="a-Pl"></a>得法、<a id="a-Pm"></a>知法、<a id="a-Pn"></a>入法，<a id="a-Po"></a>度诸疑惑，<a id="a-Pp"></a>不由于他，<a id="a-Pq"></a>于正法、<a id="a-Pr"></a>律得无所畏；<a id="a-Ps"></a>即从座起，<a id="a-Pt"></a>整衣服，<a id="a-Pu"></a>合掌白佛：<a id="a-Pv"></a>“已度，<a id="a-Pw"></a>世尊。<a id="a-Px"></a>已度，<a id="a-Py"></a>善逝，<a id="a-Pz"></a>我从今日，<a id="a-Q0"></a>尽寿命，<a id="a-Q1"></a>归佛、<a id="a-Q2"></a>归法、<a id="a-Q3"></a>归比丘僧。<a id="a-Q4"></a>”</p>
  <p id="aQ5">时，<a id="a-Q6"></a>彼女人闻佛所说，<a id="a-Q7"></a>欢喜随喜，<a id="a-Q8"></a>礼佛而去。</p>
  <p id="aQ9">如是我闻：<a id="a-QA"></a>一时，<a id="a-QB"></a>佛在摩竭提国人间游行，<a id="a-QC"></a>到针毛鬼住处夜宿。<a id="a-QD"></a>尔时，<a id="a-QE"></a>针毛鬼会诸鬼神，<a id="a-QF"></a>集在一处。</p>
  <p id="aQG">时，<a id="a-QH"></a>有炎鬼见世尊在针毛鬼住处夜宿；<a id="a-QI"></a>见已，<a id="a-QJ"></a>往诣针毛鬼所，<a id="a-QK"></a>语针毛鬼言：<a id="a-QL"></a>“聚落主，<a id="a-QM"></a>汝今大得善利，<a id="a-QN"></a>今如来、<a id="a-QO"></a>应、<a id="a-QP"></a>等正觉于汝室宿。<a id="a-QQ"></a>”</p>
  <p id="aQR">针毛鬼言：<a id="a-QS"></a>“今当试看，<a id="a-QT"></a>为是如来、<a id="a-QU"></a>为非？<a id="a-QV"></a>”</p>
  <p id="aQW">时，<a id="a-QX"></a>针毛鬼与诸鬼神集会已，<a id="a-QY"></a>还归自舍，<a id="a-QZ"></a>束身冲佛。<a id="a-Qa"></a>尔时，<a id="a-Qb"></a>世尊却身避之。<a id="a-Qc"></a>如是再三，<a id="a-Qd"></a>束身冲佛，<a id="a-Qe"></a>佛亦再三却身避之。</p>
  <p id="aQf">尔时，<a id="a-Qg"></a>针毛鬼言：<a id="a-Qh"></a>“沙门怖耶？<a id="a-Qi"></a>”</p>
  <p id="aQj">佛言：<a id="a-Qk"></a>“聚落主，<a id="a-Ql"></a>我不怖也，<a id="a-Qm"></a>但汝触恶。<a id="a-Qn"></a>”</p>
  <p id="aQo">针毛鬼言：<a id="a-Qp"></a>“今有所问，<a id="a-Qq"></a>当为我说，<a id="a-Qr"></a>能令我喜者善，<a id="a-Qs"></a>不能令我喜者，<a id="a-Qt"></a>当坏汝心，<a id="a-Qu"></a>裂汝胸，<a id="a-Qv"></a>令汝热血从其面出，<a id="a-Qw"></a>捉汝两手掷著恒水彼岸。<a id="a-Qx"></a>”</p>
  <p id="aQy">佛告针毛鬼：<a id="a-Qz"></a>“聚落主，<a id="a-R0"></a>我不见诸天、<a id="a-R1"></a>魔、<a id="a-R2"></a>梵、<a id="a-R3"></a>沙门、<a id="a-R4"></a>婆罗门、<a id="a-R5"></a>天神、<a id="a-R6"></a>世人能坏如来、<a id="a-R7"></a>应、<a id="a-R8"></a>等正觉心者，<a id="a-R9"></a>能裂其胸者，<a id="a-RA"></a>能令热血从面出者，<a id="a-RB"></a>执其两臂掷著恒水彼岸者。<a id="a-RC"></a>汝今但问，<a id="a-RD"></a>当为汝说，<a id="a-RE"></a>令汝欢喜。<a id="a-RF"></a>”</p>
  <p id="aRG">时，<a id="a-RH"></a>针毛鬼说偈问佛：</p>
  <p id="aRI">“一切贪恚心，<a id="a-RJ"></a>以何为其因？</p>
  <p id="aRK">不乐身毛竖，<a id="a-RL"></a>恐怖从何起？</p>
  <p id="aRM">意念诸觉想，<a id="a-RN"></a>为从何所起？</p>
  <p id="aRO">犹如新生儿，<a id="a-RP"></a>依倚于乳母。<a id="a-RQ"></a>”</p>
  <p id="aRR">尔时，<a id="a-RS"></a>世尊说偈答言：</p>
  <p id="aRT">“爱生自身长，<a id="a-RU"></a>如尼拘律树，</p>
  <p id="aRV">展转相拘引，<a id="a-RW"></a>如藤绵丛林。</p>
  <p id="aRX">若知彼所因，<a id="a-RY"></a>当令鬼觉悟，</p>
  <p id="aRZ">度生死海流，<a id="a-Ra"></a>不复重增有。<a id="a-Rb"></a>”</p>
  <p id="aRc">尔时，<a id="a-Rd"></a>针毛鬼闻世尊说偈，<a id="a-Re"></a>心得欢喜，<a id="a-Rf"></a>向佛悔过，<a id="a-Rg"></a>受持三归。</p>
  <p id="aRh">佛说此经已，<a id="a-Ri"></a>针毛鬼闻佛所说，<a id="a-Rj"></a>欢喜奉行。</p>
 </body>
</html>