<!doctype html>
<html id="z3IBUCWYe" data-ver="2221">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第十八</h1>
  <h2 id="a2">弟子所说诵第四品</h2>
  <p id="a3">如是我闻：<a id="a-4"></a>一时，<a id="a-5"></a>佛住摩竭提国那罗聚落。</p>
  <p id="a6">尔时，<a id="a-7"></a>尊者舍利弗亦在摩竭提国那罗聚落。</p>
  <p id="a8">时，<a id="a-9"></a>有外道出家名阎浮车，<a id="a-A"></a>是舍利弗旧善知识，<a id="a-B"></a>来诣舍利弗，<a id="a-C"></a>问讯、<a id="a-D"></a>共相慰劳已，<a id="a-E"></a>退坐一面，<a id="a-F"></a>问舍利弗言：<a id="a-G"></a>“贤圣法、<a id="a-H"></a>律中，<a id="a-I"></a>有何难事？<a id="a-J"></a>”</p>
  <p id="aK">舍利弗告阎浮车：<a id="a-L"></a>“唯出家难。<a id="a-M"></a>”</p>
  <p id="aN">“云何出家难？<a id="a-O"></a>”</p>
  <p id="aP">答言：<a id="a-Q"></a>“爱乐者难。<a id="a-R"></a>”</p>
  <p id="aS">“云何爱乐难？<a id="a-T"></a>”</p>
  <p id="aU">答言：<a id="a-V"></a>“乐常修善法难。<a id="a-W"></a>”</p>
  <p id="aX">复问：<a id="a-Y"></a>“舍利弗，<a id="a-Z"></a>有道有向，<a id="a-a"></a>修习多修习，<a id="a-b"></a>常修善法增长耶？<a id="a-c"></a>”</p>
  <p id="ad">答言：<a id="a-e"></a>“有，<a id="a-f"></a>谓八正道，<a id="a-g"></a>谓正见、<a id="a-h"></a>正志、<a id="a-i"></a>正语、<a id="a-j"></a>正业、<a id="a-k"></a>正命、<a id="a-l"></a>正方便、<a id="a-m"></a>正念、<a id="a-n"></a>正定。<a id="a-o"></a>”</p>
  <p id="ap">阎浮车言：<a id="a-q"></a>“舍利弗，<a id="a-r"></a>此则善道，<a id="a-s"></a>此则善向，<a id="a-t"></a>修习多修习，<a id="a-u"></a>于诸善法常修习增长。<a id="a-v"></a>舍利弗，<a id="a-w"></a>出家常修习此道，<a id="a-x"></a>不久疾得尽诸有漏。<a id="a-y"></a>”</p>
  <p id="az">时，<a id="a-10"></a>二正士共论议已，<a id="a-11"></a>各从座起而去。</p>
  <p id="a12">如是比阎浮车所问序四十经。</p>
  <p id="a13">阎浮车问舍利弗：<a id="a-14"></a>“云何名善说法者？<a id="a-15"></a>为世间正向？<a id="a-16"></a>云何名为世间善逝？<a id="a-17"></a>”</p>
  <p id="a18">舍利弗言：<a id="a-19"></a>“若说法调伏欲贪，<a id="a-1A"></a>调伏瞋恚，<a id="a-1B"></a>调伏愚痴，<a id="a-1C"></a>是名世间说法者。<a id="a-1D"></a>若向调伏欲贪，<a id="a-1E"></a>向调伏瞋恚，<a id="a-1F"></a>向调伏愚痴，<a id="a-1G"></a>是名正向。<a id="a-1H"></a>若贪欲已尽，<a id="a-1I"></a>无余断知，<a id="a-1J"></a>瞋恚、<a id="a-1K"></a>愚痴已尽，<a id="a-1L"></a>无余断知，<a id="a-1M"></a>是名善断。<a id="a-1N"></a>”</p>
  <p id="a1O">复问：<a id="a-1P"></a>“舍利弗，<a id="a-1Q"></a>有道有向，<a id="a-1R"></a>修习多修习，<a id="a-1S"></a>能起善断？<a id="a-1T"></a>”</p>
  <p id="a1U">舍利弗言：<a id="a-1V"></a>“有，<a id="a-1W"></a>谓八正道，<a id="a-1X"></a>正见乃至正定。<a id="a-1Y"></a>”</p>
  <p id="a1Z">时，<a id="a-1a"></a>二正士共论议已，<a id="a-1b"></a>各从座起而去。</p>
  <p id="a1c">阎浮车问舍利弗：<a id="a-1d"></a>“谓涅槃者，<a id="a-1e"></a>云何为涅槃？<a id="a-1f"></a>”</p>
  <p id="a1g">舍利弗言：<a id="a-1h"></a>“涅槃者，<a id="a-1i"></a>贪欲永尽，<a id="a-1j"></a>瞋恚永尽，<a id="a-1k"></a>愚痴永尽，<a id="a-1l"></a>一切诸烦恼永尽，<a id="a-1m"></a>是名涅槃。<a id="a-1n"></a>”</p>
  <p id="a1o">复问：<a id="a-1p"></a>“舍利弗，<a id="a-1q"></a>有道有向，<a id="a-1r"></a>修习多修习，<a id="a-1s"></a>得涅槃耶？<a id="a-1t"></a>”</p>
  <p id="a1u">舍利弗言：<a id="a-1v"></a>“有，<a id="a-1w"></a>谓八正道，<a id="a-1x"></a>正见乃至正定。<a id="a-1y"></a>”</p>
  <p id="a1z">时，<a id="a-20"></a>二正士共论议已，<a id="a-21"></a>各从座起而去。</p>
  <p id="a22">阎浮车问舍利弗：<a id="a-23"></a>“何故于沙门瞿昙所出家修梵行？<a id="a-24"></a>”</p>
  <p id="a25">舍利弗言：<a id="a-26"></a>“为断贪欲故，<a id="a-27"></a>断瞋恚故，<a id="a-28"></a>断愚痴故，<a id="a-29"></a>于沙门瞿昙所出家修梵行。<a id="a-2A"></a>”</p>
  <p id="a2B">复问：<a id="a-2C"></a>“舍利弗，<a id="a-2D"></a>有道有向，<a id="a-2E"></a>修习多修习，<a id="a-2F"></a>得断贪欲、<a id="a-2G"></a>瞋恚、<a id="a-2H"></a>愚痴耶？<a id="a-2I"></a>”</p>
  <p id="a2J">舍利弗言：<a id="a-2K"></a>“有，<a id="a-2L"></a>谓八正道，<a id="a-2M"></a>正见乃至正定。<a id="a-2N"></a>”</p>
  <p id="a2O">时，<a id="a-2P"></a>二正士共论议己，<a id="a-2Q"></a>各从座起而去。</p>
  <p id="a2R">阎浮车问舍利弗：<a id="a-2S"></a>“谓有漏尽，<a id="a-2T"></a>云何名为有漏尽？<a id="a-2U"></a>”</p>
  <p id="a2V">舍利弗言：<a id="a-2W"></a>“有漏者，<a id="a-2X"></a>三有漏，<a id="a-2Y"></a>谓欲有漏、<a id="a-2Z"></a>有有漏、<a id="a-2a"></a>无明有漏。<a id="a-2b"></a>此三有漏，<a id="a-2c"></a>欲尽无余，<a id="a-2d"></a>名有漏尽。<a id="a-2e"></a>”</p>
  <p id="a2f">复问：<a id="a-2g"></a>“舍利弗，<a id="a-2h"></a>有道有向，<a id="a-2i"></a>修习多习修，<a id="a-2j"></a>得漏尽耶？<a id="a-2k"></a>”</p>
  <p id="a2l">舍利弗答言：<a id="a-2m"></a>“有，<a id="a-2n"></a>谓八正道，<a id="a-2o"></a>正见乃至正定。<a id="a-2p"></a>”</p>
  <p id="a2q">时，<a id="a-2r"></a>二正士共论议已，<a id="a-2s"></a>各从座起而去。</p>
  <p id="a2t">阎浮车问舍利弗：<a id="a-2u"></a>“所谓阿罗汉者，<a id="a-2v"></a>云何名阿罗汉？<a id="a-2w"></a>”</p>
  <p id="a2x">舍利弗言：<a id="a-2y"></a>“贪欲已断无余，<a id="a-2z"></a>瞋恚、<a id="a-30"></a>愚痴已断无余，<a id="a-31"></a>是名阿罗汉。<a id="a-32"></a>”</p>
  <p id="a33">复问：<a id="a-34"></a>“舍利弗，<a id="a-35"></a>有道有向，<a id="a-36"></a>修习多修习，<a id="a-37"></a>得阿罗汉耶？<a id="a-38"></a>”</p>
  <p id="a39">舍利弗言：<a id="a-3A"></a>“有，<a id="a-3B"></a>谓八正道，<a id="a-3C"></a>正见乃至正定。<a id="a-3D"></a>”</p>
  <p id="a3E">时，<a id="a-3F"></a>二正士共论议已，<a id="a-3G"></a>各从座起而去。</p>
  <p id="a3H">阎浮车问舍利弗：<a id="a-3I"></a>“所谓阿罗汉者，<a id="a-3J"></a>云何名阿罗汉者？<a id="a-3K"></a>”</p>
  <p id="a3L">舍利弗言：<a id="a-3M"></a>“贪欲永尽无余，<a id="a-3N"></a>瞋恚、<a id="a-3O"></a>愚痴永尽无余，<a id="a-3P"></a>是名阿罗汉者。<a id="a-3Q"></a>”</p>
  <p id="a3R">复问：<a id="a-3S"></a>“有道有向，<a id="a-3T"></a>修习多修习，<a id="a-3U"></a>得阿罗汉者耶？<a id="a-3V"></a>”</p>
  <p id="a3W">舍利弗言：<a id="a-3X"></a>“有，<a id="a-3Y"></a>谓八正道，<a id="a-3Z"></a>正见乃至正定。<a id="a-3a"></a>”</p>
  <p id="a3b">时，<a id="a-3c"></a>二正士共论议已，<a id="a-3d"></a>各从座起而去。</p>
  <p id="a3e">阎浮车问舍利弗：<a id="a-3f"></a>“所谓无明者，<a id="a-3g"></a>云何为无明？<a id="a-3h"></a>”</p>
  <p id="a3i">舍利弗言：<a id="a-3j"></a>“所谓无明者，<a id="a-3k"></a>于前际无知，<a id="a-3l"></a>后际无知，<a id="a-3m"></a>前、<a id="a-3n"></a>后、<a id="a-3o"></a>中际无知，<a id="a-3p"></a>佛、<a id="a-3q"></a>法、<a id="a-3r"></a>僧宝无知，<a id="a-3s"></a>苦、<a id="a-3t"></a>集、<a id="a-3u"></a>灭、<a id="a-3v"></a>道无知，<a id="a-3w"></a>善、<a id="a-3x"></a>不善、<a id="a-3y"></a>无记无知，<a id="a-3z"></a>内无知、<a id="a-40"></a>外无知；<a id="a-41"></a>若于彼彼事无知暗障，<a id="a-42"></a>是名无明。<a id="a-43"></a>”</p>
  <p id="a44">阎浮车语舍利弗：<a id="a-45"></a>“此是大暗积聚。<a id="a-46"></a>”</p>
  <p id="a47">复问：<a id="a-48"></a>“舍利弗，<a id="a-49"></a>有道有向，<a id="a-4A"></a>修习多修习，<a id="a-4B"></a>断无明耶？<a id="a-4C"></a>”</p>
  <p id="a4D">舍利弗言：<a id="a-4E"></a>“有，<a id="a-4F"></a>谓八正道，<a id="a-4G"></a>正见乃至正定时。<a id="a-4H"></a>”</p>
  <p id="a4I">时，<a id="a-4J"></a>二正士共论议已，<a id="a-4K"></a>各从座起而去。</p>
  <p id="a4L">阎浮车复问尊者舍利弗：<a id="a-4M"></a>“所谓有漏，<a id="a-4N"></a>云何有漏？<a id="a-4O"></a>”如前说。</p>
  <p id="a4P">阎浮车问舍利弗：<a id="a-4Q"></a>“所谓有，<a id="a-4R"></a>云何为有？<a id="a-4S"></a>”</p>
  <p id="a4T">舍利弗言：<a id="a-4U"></a>“有谓三有：<a id="a-4V"></a>欲有、<a id="a-4W"></a>色有、<a id="a-4X"></a>无色有。<a id="a-4Y"></a>”</p>
  <p id="a4Z">复问：<a id="a-4a"></a>“舍利弗，<a id="a-4b"></a>有道有向，<a id="a-4c"></a>修习多修习，<a id="a-4d"></a>断此有耶？<a id="a-4e"></a>”</p>
  <p id="a4f">舍利弗言：<a id="a-4g"></a>“有，<a id="a-4h"></a>谓八正道，<a id="a-4i"></a>正见乃至正定。<a id="a-4j"></a>”</p>
  <p id="a4k">时，<a id="a-4l"></a>二正士共论议已，<a id="a-4m"></a>各从座起而去。</p>
  <p id="a4n">阎浮车问舍利弗：<a id="a-4o"></a>“所谓有身，<a id="a-4p"></a>云何有身？<a id="a-4q"></a>”</p>
  <p id="a4r">舍利弗言：<a id="a-4s"></a>“有身者，<a id="a-4t"></a>五受阴。<a id="a-4u"></a>云何五受阴？<a id="a-4v"></a>谓色受阴，<a id="a-4w"></a>受、<a id="a-4x"></a>想、<a id="a-4y"></a>行、<a id="a-4z"></a>识受阴。<a id="a-50"></a>”</p>
  <p id="a51">复问：<a id="a-52"></a>“舍利弗，<a id="a-53"></a>有道有向，<a id="a-54"></a>断此有身耶？<a id="a-55"></a>”</p>
  <p id="a56">舍利弗言：<a id="a-57"></a>“有，<a id="a-58"></a>谓八正道，<a id="a-59"></a>正见乃至正定。<a id="a-5A"></a>”</p>
  <p id="a5B">时，<a id="a-5C"></a>二正士共论议已，<a id="a-5D"></a>各从座起而去。</p>
  <p id="a5E">阎浮车问舍利弗：<a id="a-5F"></a>“所谓苦者，<a id="a-5G"></a>云何为苦？<a id="a-5H"></a>”</p>
  <p id="a5I">舍利弗言：<a id="a-5J"></a>“苦者，<a id="a-5K"></a>谓生苦、<a id="a-5L"></a>老苦、<a id="a-5M"></a>病苦、<a id="a-5N"></a>死苦、<a id="a-5O"></a>恩爱别离苦、<a id="a-5P"></a>怨憎会苦、<a id="a-5Q"></a>所求不得苦，<a id="a-5R"></a>略说五受阴苦，<a id="a-5S"></a>是名为苦。<a id="a-5T"></a>”</p>
  <p id="a5U">复问：<a id="a-5V"></a>“舍利弗，<a id="a-5W"></a>有道有向，<a id="a-5X"></a>断此苦耶？<a id="a-5Y"></a>”</p>
  <p id="a5Z">舍利弗言：<a id="a-5a"></a>“有，<a id="a-5b"></a>谓八正道，<a id="a-5c"></a>正见乃至正定。<a id="a-5d"></a>”</p>
  <p id="a5e">时，<a id="a-5f"></a>二正土共论议已，<a id="a-5g"></a>各从座起而去。</p>
  <p id="a5h">阎浮车问舍利弗：<a id="a-5i"></a>“所谓流者，<a id="a-5j"></a>云何为流？<a id="a-5k"></a>”</p>
  <p id="a5l">舍利弗言：<a id="a-5m"></a>“流者，<a id="a-5n"></a>谓欲流、<a id="a-5o"></a>有流、<a id="a-5p"></a>见流、<a id="a-5q"></a>无明流。<a id="a-5r"></a>”</p>
  <p id="a5s">复问：<a id="a-5t"></a>“舍利弗，<a id="a-5u"></a>有道有向，<a id="a-5v"></a>修习多修习，<a id="a-5w"></a>断此流耶？<a id="a-5x"></a>”</p>
  <p id="a5y">舍利弗言：<a id="a-5z"></a>“有，<a id="a-60"></a>谓八正道，<a id="a-61"></a>正见乃至正定。<a id="a-62"></a>”</p>
  <p id="a63">时，<a id="a-64"></a>二正士共论议已，<a id="a-65"></a>各从座起而去。</p>
  <p id="a66">阎浮车问舍利弗：<a id="a-67"></a>“所谓扼者，<a id="a-68"></a>云何为扼？<a id="a-69"></a>”</p>
  <p id="a6A">“扼如流说。<a id="a-6B"></a>”</p>
  <p id="a6C">阎浮车问舍利弗：<a id="a-6D"></a>“所谓取者，<a id="a-6E"></a>云何为取？<a id="a-6F"></a>”</p>
  <p id="a6G">舍利弗言：<a id="a-6H"></a>“取者，<a id="a-6I"></a>四取，<a id="a-6J"></a>谓欲取、<a id="a-6K"></a>我取、<a id="a-6L"></a>见取、<a id="a-6M"></a>戒取。<a id="a-6N"></a>”</p>
  <p id="a6O">复问：<a id="a-6P"></a>“舍利弗，<a id="a-6Q"></a>有道有向，<a id="a-6R"></a>修习多修习，<a id="a-6S"></a>断此取耶？<a id="a-6T"></a>”</p>
  <p id="a6U">舍利弗言：<a id="a-6V"></a>“有，<a id="a-6W"></a>谓八正道，<a id="a-6X"></a>正见乃至正定。<a id="a-6Y"></a>”</p>
  <p id="a6Z">时，<a id="a-6a"></a>二正士共论议已，<a id="a-6b"></a>各从座起而去。</p>
  <p id="a6c">阎浮车问舍利弗：<a id="a-6d"></a>“所谓缚者，<a id="a-6e"></a>云何为缚？<a id="a-6f"></a>”</p>
  <p id="a6g">舍利弗言：<a id="a-6h"></a>“缚者，<a id="a-6i"></a>四缚，<a id="a-6j"></a>谓贪欲缚、<a id="a-6k"></a>瞋恚缚、<a id="a-6l"></a>戒取缚、<a id="a-6m"></a>我见缚。<a id="a-6n"></a>”</p>
  <p id="a6o">复问：<a id="a-6p"></a>“舍利弗，<a id="a-6q"></a>有道有向，<a id="a-6r"></a>修习多修习，<a id="a-6s"></a>断此缚耶？<a id="a-6t"></a>”</p>
  <p id="a6u">舍利弗言：<a id="a-6v"></a>“有，<a id="a-6w"></a>谓八正道，<a id="a-6x"></a>正见乃至正定。<a id="a-6y"></a>”</p>
  <p id="a6z">时，<a id="a-70"></a>二正士共论议已，<a id="a-71"></a>各从座起而去。</p>
  <p id="a72">阎浮车问舍利弗：<a id="a-73"></a>“所谓结者，<a id="a-74"></a>云何为结？<a id="a-75"></a>”</p>
  <p id="a76">舍利弗言：<a id="a-77"></a>“结者，<a id="a-78"></a>九结，<a id="a-79"></a>谓爱结、<a id="a-7A"></a>恚结、<a id="a-7B"></a>慢结、<a id="a-7C"></a>无明结、<a id="a-7D"></a>见结、<a id="a-7E"></a>他取结、<a id="a-7F"></a>疑结、<a id="a-7G"></a>嫉结、<a id="a-7H"></a>悭结。<a id="a-7I"></a>”</p>
  <p id="a7J">复问：<a id="a-7K"></a>“舍利弗，<a id="a-7L"></a>有道有向，<a id="a-7M"></a>修习多修习，<a id="a-7N"></a>断此结耶？<a id="a-7O"></a>”</p>
  <p id="a7P">舍利弗言：<a id="a-7Q"></a>“有，<a id="a-7R"></a>谓八正道，<a id="a-7S"></a>正见乃至正定。<a id="a-7T"></a>”</p>
  <p id="a7U">时，<a id="a-7V"></a>二正士共论议已，<a id="a-7W"></a>各从座起而去。</p>
  <p id="a7X">阎浮车问舍利弗：<a id="a-7Y"></a>“所谓使者，<a id="a-7Z"></a>云何为使？<a id="a-7a"></a>”</p>
  <p id="a7b">舍利弗言：<a id="a-7c"></a>“使者，<a id="a-7d"></a>七使，<a id="a-7e"></a>谓贪欲使、<a id="a-7f"></a>瞋恚使、<a id="a-7g"></a>有爱使、<a id="a-7h"></a>慢使、<a id="a-7i"></a>无明使、<a id="a-7j"></a>见使、<a id="a-7k"></a>疑使。<a id="a-7l"></a>”</p>
  <p id="a7m">复问：<a id="a-7n"></a>“舍利弗，<a id="a-7o"></a>有道有向，<a id="a-7p"></a>修习多修习，<a id="a-7q"></a>断此使耶？<a id="a-7r"></a>”</p>
  <p id="a7s">舍利弗言：<a id="a-7t"></a>“有，<a id="a-7u"></a>谓八正道，<a id="a-7v"></a>正见乃至正定。<a id="a-7w"></a>”</p>
  <p id="a7x">时，<a id="a-7y"></a>二正士共论议已，<a id="a-7z"></a>各从座起而去。</p>
  <p id="a80">阎浮车问舍利弗：<a id="a-81"></a>“所谓欲者，<a id="a-82"></a>云何为欲？<a id="a-83"></a>”</p>
  <p id="a84">舍利弗言：<a id="a-85"></a>“欲者，<a id="a-86"></a>谓眼所识色可爱、<a id="a-87"></a>乐、<a id="a-88"></a>念，<a id="a-89"></a>染著色；<a id="a-8A"></a>耳声、<a id="a-8B"></a>鼻香、<a id="a-8C"></a>舌味、<a id="a-8D"></a>身所识触可爱、<a id="a-8E"></a>乐、<a id="a-8F"></a>念，<a id="a-8G"></a>染著触。<a id="a-8H"></a>阎浮车，<a id="a-8I"></a>此功德非欲，<a id="a-8J"></a>但觉想思惟者。<a id="a-8K"></a>”</p>
  <p id="a8L">是时，<a id="a-8M"></a>舍利弗即说偈言：</p>
  <p id="a8N">“非彼爱欲使，<a id="a-8O"></a>世间种种色，</p>
  <p id="a8P">唯有觉想者，<a id="a-8Q"></a>是则士夫欲。</p>
  <p id="a8R">彼诸种种色，<a id="a-8S"></a>常在于世间，</p>
  <p id="a8T">调伏爱欲心，<a id="a-8U"></a>是则黠慧者。<a id="a-8V"></a>”</p>
  <p id="a8W">复问：<a id="a-8X"></a>“舍利弗，<a id="a-8Y"></a>有道有向，<a id="a-8Z"></a>修习多修习，<a id="a-8a"></a>断此欲耶？<a id="a-8b"></a>”</p>
  <p id="a8c">舍利弗答言：<a id="a-8d"></a>“有，<a id="a-8e"></a>谓八正道，<a id="a-8f"></a>正见乃至正定。<a id="a-8g"></a>”</p>
  <p id="a8h">时，<a id="a-8i"></a>二正士共论议已，<a id="a-8j"></a>各从座起而去。</p>
  <p id="a8k">阎浮车问舍利弗言：<a id="a-8l"></a>“所谓盖者，<a id="a-8m"></a>云何为盖？<a id="a-8n"></a>”</p>
  <p id="a8o">舍利弗言：<a id="a-8p"></a>“盖者有五盖，<a id="a-8q"></a>谓贪欲盖、<a id="a-8r"></a>瞋恚盖、<a id="a-8s"></a>睡眠盖、<a id="a-8t"></a>掉悔盖、<a id="a-8u"></a>疑盖。<a id="a-8v"></a>”</p>
  <p id="a8w">复问：<a id="a-8x"></a>“舍利弗，<a id="a-8y"></a>有道有向，<a id="a-8z"></a>修习多修习，<a id="a-90"></a>断此五盖耶？<a id="a-91"></a>”</p>
  <p id="a92">舍利弗答言：<a id="a-93"></a>“有，<a id="a-94"></a>谓八正道，<a id="a-95"></a>正见乃至正定。<a id="a-96"></a>”</p>
  <p id="a97">时，<a id="a-98"></a>二正士共论议已，<a id="a-99"></a>各从座起而去。</p>
  <p id="a9A">阎浮车问舍利弗：<a id="a-9B"></a>“谓蘇息者，<a id="a-9C"></a>云何为蘇息？<a id="a-9D"></a>”</p>
  <p id="a9E">舍利弗言：<a id="a-9F"></a>“蘇息者，<a id="a-9G"></a>谓断三结。<a id="a-9H"></a>”</p>
  <p id="a9I">复问：<a id="a-9J"></a>“舍利弗，<a id="a-9K"></a>有道有向，<a id="a-9L"></a>修习多修习，<a id="a-9M"></a>断三结耶？<a id="a-9N"></a>”</p>
  <p id="a9O">舍利弗答言：<a id="a-9P"></a>“有，<a id="a-9Q"></a>谓八正道，<a id="a-9R"></a>正见乃至正定。<a id="a-9S"></a>”</p>
  <p id="a9T">时，<a id="a-9U"></a>二正士共论议已，<a id="a-9V"></a>各从座起而去。</p>
  <p id="a9W">阎浮车问舍利弗：<a id="a-9X"></a>“谓得蘇息者，<a id="a-9Y"></a>云何为得蘇息者？<a id="a-9Z"></a>”</p>
  <p id="a9a">舍利弗言：<a id="a-9b"></a>“得蘇息者，<a id="a-9c"></a>谓三结已尽、<a id="a-9d"></a>已知。<a id="a-9e"></a>”</p>
  <p id="a9f">复问：<a id="a-9g"></a>“有道有向，<a id="a-9h"></a>断此结耶？<a id="a-9i"></a>”</p>
  <p id="a9j">舍利弗答言：<a id="a-9k"></a>“有，<a id="a-9l"></a>谓八正道，<a id="a-9m"></a>正见乃至正定。<a id="a-9n"></a>”</p>
  <p id="a9o">时，<a id="a-9p"></a>二正士共论议已，<a id="a-9q"></a>各从座起而去。</p>
  <p id="a9r">阎浮车问舍利弗：<a id="a-9s"></a>“谓得上蘇息，<a id="a-9t"></a>云何为得上蘇息？<a id="a-9u"></a>”</p>
  <p id="a9v">舍利弗言：<a id="a-9w"></a>“得上蘇息者，<a id="a-9x"></a>谓贪欲永尽，<a id="a-9y"></a>瞋恚、<a id="a-9z"></a>愚痴永尽，<a id="a-A0"></a>是名得上蘇息。<a id="a-A1"></a>”</p>
  <p id="aA2">复问：<a id="a-A3"></a>“舍利弗，<a id="a-A4"></a>有道有向，<a id="a-A5"></a>修习多修习，<a id="a-A6"></a>得上蘇息耶？<a id="a-A7"></a>”</p>
  <p id="aA8">舍利弗答言：<a id="a-A9"></a>“有，<a id="a-AA"></a>谓八正道，<a id="a-AB"></a>正见乃至正定。<a id="a-AC"></a>”</p>
  <p id="aAD">时，<a id="a-AE"></a>二正士共论议已，<a id="a-AF"></a>各从座起而去。</p>
  <p id="aAG">阎浮车问舍利弗：<a id="a-AH"></a>“谓得上蘇息处，<a id="a-AI"></a>云何为得上蘇息处？<a id="a-AJ"></a>”</p>
  <p id="aAK">舍利弗言：<a id="a-AL"></a>“得上蘇息处者，<a id="a-AM"></a>谓贪欲已断、<a id="a-AN"></a>已知，<a id="a-AO"></a>永尽无余；<a id="a-AP"></a>瞋恚、<a id="a-AQ"></a>愚痴已断已知，<a id="a-AR"></a>永尽无余，<a id="a-AS"></a>是为得上蘇息处。<a id="a-AT"></a>”</p>
  <p id="aAU">复问：<a id="a-AV"></a>“舍利弗，<a id="a-AW"></a>有道有向，<a id="a-AX"></a>修习多修习，<a id="a-AY"></a>得上蘇息处耶？<a id="a-AZ"></a>”</p>
  <p id="aAa">舍利弗答言：<a id="a-Ab"></a>“有，<a id="a-Ac"></a>谓八正道，<a id="a-Ad"></a>正见乃至正定。<a id="a-Ae"></a>”</p>
  <p id="aAf">时，<a id="a-Ag"></a>二正士共论议已，<a id="a-Ah"></a>各从座起而去。</p>
  <p id="aAi">阎浮车问舍利弗：<a id="a-Aj"></a>“所谓清凉，<a id="a-Ak"></a>云何为清凉？<a id="a-Al"></a>”</p>
  <p id="aAm">舍利弗言：<a id="a-An"></a>“清凉者，<a id="a-Ao"></a>五下分结尽，<a id="a-Ap"></a>谓身见、<a id="a-Aq"></a>戒取、<a id="a-Ar"></a>疑、<a id="a-As"></a>贪欲、<a id="a-At"></a>瞋恚。<a id="a-Au"></a>”</p>
  <p id="aAv">复问：<a id="a-Aw"></a>“有道有向，<a id="a-Ax"></a>修习多修习，<a id="a-Ay"></a>断此五下分结，<a id="a-Az"></a>得清凉耶？<a id="a-B0"></a>”</p>
  <p id="aB1">舍利弗言：<a id="a-B2"></a>“有，<a id="a-B3"></a>谓八正道，<a id="a-B4"></a>正见乃至正定。<a id="a-B5"></a>”</p>
  <p id="aB6">时，<a id="a-B7"></a>二正士共论议已，<a id="a-B8"></a>各从座起而去。</p>
  <p id="aB9">阎浮车问舍利弗：<a id="a-BA"></a>“谓得清凉，<a id="a-BB"></a>云何为得清凉？<a id="a-BC"></a>”</p>
  <p id="aBD">舍利弗言：<a id="a-BE"></a>“五下分已尽、<a id="a-BF"></a>已知，<a id="a-BG"></a>是名得清凉。<a id="a-BH"></a>”</p>
  <p id="aBI">复问：<a id="a-BJ"></a>“舍利弗，<a id="a-BK"></a>有道有向，<a id="a-BL"></a>修习多修习，<a id="a-BM"></a>得清凉耶？<a id="a-BN"></a>”</p>
  <p id="aBO">舍利弗言：<a id="a-BP"></a>“有，<a id="a-BQ"></a>谓八正道，<a id="a-BR"></a>正见乃至正定。<a id="a-BS"></a>”</p>
  <p id="aBT">时，<a id="a-BU"></a>二正士共论议已，<a id="a-BV"></a>各从座起而去。</p>
  <p id="aBW">阎浮车问舍利弗：<a id="a-BX"></a>“所谓上清凉者，<a id="a-BY"></a>云何为上清凉？<a id="a-BZ"></a>”</p>
  <p id="aBa">舍利弗言：<a id="a-Bb"></a>“上清凉者，<a id="a-Bc"></a>谓贪欲永尽无余，<a id="a-Bd"></a>瞋恚、<a id="a-Be"></a>愚痴永尽无余，<a id="a-Bf"></a>一切烦恼永尽无余，<a id="a-Bg"></a>是名上清凉。<a id="a-Bh"></a>”</p>
  <p id="aBi">复问：<a id="a-Bj"></a>“有道有向，<a id="a-Bk"></a>得此上清凉耶？<a id="a-Bl"></a>”</p>
  <p id="aBm">舍利弗言：<a id="a-Bn"></a>“有，<a id="a-Bo"></a>谓八正道，<a id="a-Bp"></a>正见乃至正定。<a id="a-Bq"></a>”</p>
  <p id="aBr">时，<a id="a-Bs"></a>二正士共论议已，<a id="a-Bt"></a>各从座起而去。</p>
  <p id="aBu">阎浮车问舍利弗：<a id="a-Bv"></a>“所谓得上清凉，<a id="a-Bw"></a>云何名得上清凉？<a id="a-Bx"></a>”</p>
  <p id="aBy">舍利弗言：<a id="a-Bz"></a>“得上清凉者，<a id="a-C0"></a>谓贪欲永尽无余，<a id="a-C1"></a>已断、<a id="a-C2"></a>已知；<a id="a-C3"></a>瞋恚、<a id="a-C4"></a>愚痴永尽无余，<a id="a-C5"></a>已断、<a id="a-C6"></a>已知，<a id="a-C7"></a>是名得上清凉。<a id="a-C8"></a>”</p>
  <p id="aC9">复问：<a id="a-CA"></a>“舍利弗，<a id="a-CB"></a>有道有向，<a id="a-CC"></a>得此上清凉耶？<a id="a-CD"></a>”</p>
  <p id="aCE">舍利弗言：<a id="a-CF"></a>“有，<a id="a-CG"></a>谓八正道，<a id="a-CH"></a>正见乃至正定。<a id="a-CI"></a>”</p>
  <p id="aCJ">时，<a id="a-CK"></a>二正士共论议已，<a id="a-CL"></a>各从座起而去。</p>
  <p id="aCM">阎浮车问舍利弗：<a id="a-CN"></a>“所谓爱，<a id="a-CO"></a>云何为爱？<a id="a-CP"></a>”</p>
  <p id="aCQ">舍利弗言：<a id="a-CR"></a>“有三爱，<a id="a-CS"></a>谓欲爱、<a id="a-CT"></a>色爱、<a id="a-CU"></a>无色爱。<a id="a-CV"></a>”</p>
  <p id="aCW">复问：<a id="a-CX"></a>“有道有向，<a id="a-CY"></a>断此三爱耶？<a id="a-CZ"></a>”</p>
  <p id="aCa">舍利弗言：<a id="a-Cb"></a>“有，<a id="a-Cc"></a>谓八正道，<a id="a-Cd"></a>正见乃至正定。<a id="a-Ce"></a>”</p>
  <p id="aCf">时，<a id="a-Cg"></a>二正士共论议已，<a id="a-Ch"></a>各从座起而去。</p>
  <p id="aCi">阎浮车问舍利弗：<a id="a-Cj"></a>“谓业迹，<a id="a-Ck"></a>云何为业迹？<a id="a-Cl"></a>”</p>
  <p id="aCm">舍利弗言：<a id="a-Cn"></a>“业迹者，<a id="a-Co"></a>十不善业迹，<a id="a-Cp"></a>谓杀生、<a id="a-Cq"></a>偷盗、<a id="a-Cr"></a>邪淫、<a id="a-Cs"></a>妄语、<a id="a-Ct"></a>两舌、<a id="a-Cu"></a>恶口、<a id="a-Cv"></a>绮语、<a id="a-Cw"></a>贪欲、<a id="a-Cx"></a>瞋恚、<a id="a-Cy"></a>邪见。<a id="a-Cz"></a>”</p>
  <p id="aD0">复问：<a id="a-D1"></a>“舍利弗，<a id="a-D2"></a>有道有向，<a id="a-D3"></a>断此十业迹耶？<a id="a-D4"></a>”</p>
  <p id="aD5">舍利弗言：<a id="a-D6"></a>“有，<a id="a-D7"></a>谓八正道，<a id="a-D8"></a>正见乃至正定。<a id="a-D9"></a>”</p>
  <p id="aDA">时，<a id="a-DB"></a>二正士共论议已，<a id="a-DC"></a>各从座起而去。</p>
  <p id="aDD">阎浮车问舍利弗：<a id="a-DE"></a>“所谓秽者，<a id="a-DF"></a>云何为秽？<a id="a-DG"></a>”</p>
  <p id="aDH">舍利弗言：<a id="a-DI"></a>“秽者，<a id="a-DJ"></a>谓三秽：<a id="a-DK"></a>贪欲秽、<a id="a-DL"></a>瞋恚秽、<a id="a-DM"></a>愚痴秽。<a id="a-DN"></a>”</p>
  <p id="aDO">复问：<a id="a-DP"></a>“舍利弗，<a id="a-DQ"></a>有道有向，<a id="a-DR"></a>断此三秽耶？<a id="a-DS"></a>”</p>
  <p id="aDT">舍利弗言：<a id="a-DU"></a>“有，<a id="a-DV"></a>谓八正道，<a id="a-DW"></a>正见乃至正定。<a id="a-DX"></a>”</p>
  <p id="aDY">时，<a id="a-DZ"></a>二正士共论议已，<a id="a-Da"></a>各从座起而去。</p>
  <p id="aDb">如秽，<a id="a-Dc"></a>如是垢、<a id="a-Dd"></a>腻、<a id="a-De"></a>刺、<a id="a-Df"></a>恋、<a id="a-Dg"></a>缚亦尔。</p>
  <p id="aDh">如阎浮车所问经，<a id="a-Di"></a>沙门出家所问亦如是。</p>
  <p id="aDj">如是我闻：<a id="a-Dk"></a>一时，<a id="a-Dl"></a>佛住王舍城迦兰陀竹园。</p>
  <p id="aDm">尔时，<a id="a-Dn"></a>尊者舍利弗亦在彼住。<a id="a-Do"></a>时，<a id="a-Dp"></a>尊者舍利弗语诸比丘：<a id="a-Dq"></a>“若有比丘得无量三昧，<a id="a-Dr"></a>身作证具足住，<a id="a-Ds"></a>于有身灭、<a id="a-Dt"></a>涅槃心不乐著，<a id="a-Du"></a>顾念有身。<a id="a-Dv"></a>譬如士夫胶著于手，<a id="a-Dw"></a>以执树技，<a id="a-Dx"></a>手即著树，<a id="a-Dy"></a>不能得离。<a id="a-Dz"></a>所以者何？<a id="a-E0"></a>胶著手故。<a id="a-E1"></a>比丘，<a id="a-E2"></a>无量三摩提身作证，<a id="a-E3"></a>心不乐著有身灭、<a id="a-E4"></a>涅槃，<a id="a-E5"></a>顾念有身，<a id="a-E6"></a>终不得离，<a id="a-E7"></a>不得现法随顺法教，<a id="a-E8"></a>乃至命终，<a id="a-E9"></a>亦无所得，<a id="a-EA"></a>还复来生此界，<a id="a-EB"></a>终不能得破于痴冥。<a id="a-EC"></a>譬如聚落傍有泥池，<a id="a-ED"></a>泥极深溺，<a id="a-EE"></a>久旱不雨，<a id="a-EF"></a>池水干消，<a id="a-EG"></a>其地破裂。<a id="a-EH"></a>如是，<a id="a-EI"></a>比丘，<a id="a-EJ"></a>不得见法随顺法教，<a id="a-EK"></a>乃至命终，<a id="a-EL"></a>亦无所得，<a id="a-EM"></a>来生当复还堕此界。</p>
  <p id="aEN">“若有比丘得无量三昧，<a id="a-EO"></a>身作证具足住，<a id="a-EP"></a>于有身灭、<a id="a-EQ"></a>涅槃心生信乐，<a id="a-ER"></a>不念有身。<a id="a-ES"></a>譬如士夫以干净手执持树枝，<a id="a-ET"></a>手不著树。<a id="a-EU"></a>所以者何？<a id="a-EV"></a>以手净故。<a id="a-EW"></a>如是，<a id="a-EX"></a>比丘，<a id="a-EY"></a>得无量三昧，<a id="a-EZ"></a>身作证具足住，<a id="a-Ea"></a>于有身灭、<a id="a-Eb"></a>涅槃心生信乐，<a id="a-Ec"></a>不念有身，<a id="a-Ed"></a>现法随顺法教，<a id="a-Ee"></a>乃至命终，<a id="a-Ef"></a>不复来还生于此界。<a id="a-Eg"></a>是故，<a id="a-Eh"></a>比丘，<a id="a-Ei"></a>当勤方便，<a id="a-Ej"></a>破坏无明。<a id="a-Ek"></a>譬如聚落傍有泥池，<a id="a-El"></a>四方流水及数天雨，<a id="a-Em"></a>水常入池，<a id="a-En"></a>其水盈溢，<a id="a-Eo"></a>秽恶流出，<a id="a-Ep"></a>其池清净；<a id="a-Eq"></a>如是皆得现法随顺法教，<a id="a-Er"></a>乃至命终，<a id="a-Es"></a>不复还生此界。<a id="a-Et"></a>是故，<a id="a-Eu"></a>比丘，<a id="a-Ev"></a>当勤方便，<a id="a-Ew"></a>破坏无明。<a id="a-Ex"></a>”</p>
  <p id="aEy">尊者舍利弗说此经已，<a id="a-Ez"></a>诸比丘闻其所说，<a id="a-F0"></a>欢喜奉行。</p>
  <p id="aF1">如是我闻：<a id="a-F2"></a>一时，<a id="a-F3"></a>佛住王舍城迦兰陀竹园。</p>
  <p id="aF4">时，<a id="a-F5"></a>尊者舍利弗告诸比丘：<a id="a-F6"></a>“若阿练若比丘或于空地、<a id="a-F7"></a>林中、<a id="a-F8"></a>树下，<a id="a-F9"></a>当作是学，<a id="a-FA"></a>内自观察思惟：<a id="a-FB"></a>‘心中自觉有欲想不？<a id="a-FC"></a>’若不觉者，<a id="a-FD"></a>当于境界，<a id="a-FE"></a>或于净相，<a id="a-FF"></a>若爱欲起，<a id="a-FG"></a>违于远离。<a id="a-FH"></a>譬如士夫用力乘船，<a id="a-FI"></a>逆流而上，<a id="a-FJ"></a>身小疲怠，<a id="a-FK"></a>船则倒还，<a id="a-FL"></a>顺流而下。<a id="a-FM"></a>如是，<a id="a-FN"></a>比丘，<a id="a-FO"></a>思惟净想，<a id="a-FP"></a>还生爱欲，<a id="a-FQ"></a>违于远离；<a id="a-FR"></a>是比丘学时，<a id="a-FS"></a>修下方便，<a id="a-FT"></a>行不淳净，<a id="a-FU"></a>是故还为爱欲所漂，<a id="a-FV"></a>不得法力，<a id="a-FW"></a>心不寂静，<a id="a-FX"></a>不一其心，<a id="a-FY"></a>于彼净相随生爱欲，<a id="a-FZ"></a>流注浚输，<a id="a-Fa"></a>违于远离。<a id="a-Fb"></a>当知是比丘不敢自记，<a id="a-Fc"></a>于五欲功德离欲解脱。</p>
  <p id="aFd">“若比丘或于空地、<a id="a-Fe"></a>林中、<a id="a-Ff"></a>树下，<a id="a-Fg"></a>作是思惟：<a id="a-Fh"></a>‘我内心中为离欲不？<a id="a-Fi"></a>’是比丘当于境界，<a id="a-Fj"></a>或取净相，<a id="a-Fk"></a>若觉其心于彼远离，<a id="a-Fl"></a>顺趣浚注。<a id="a-Fm"></a>譬如鸟翮，<a id="a-Fn"></a>入火则卷，<a id="a-Fo"></a>不可舒展。<a id="a-Fp"></a>如是，<a id="a-Fq"></a>比丘或取净相，<a id="a-Fr"></a>即顺远离，<a id="a-Fs"></a>流注浚输。<a id="a-Ft"></a>比丘，<a id="a-Fu"></a>当如是知，<a id="a-Fv"></a>于方便行，<a id="a-Fw"></a>心不懈怠，<a id="a-Fx"></a>得法寂静，<a id="a-Fy"></a>寂止、<a id="a-Fz"></a>息、<a id="a-G0"></a>乐，<a id="a-G1"></a>淳净一心，<a id="a-G2"></a>谓我思惟已，<a id="a-G3"></a>于净相顺于远离，<a id="a-G4"></a>随顺修道，<a id="a-G5"></a>则能堪任自记，<a id="a-G6"></a>于五欲功德离欲解脱。<a id="a-G7"></a>”</p>
  <p id="aG8">尊者舍利弗说是经已，<a id="a-G9"></a>诸比丘闻其所说，<a id="a-GA"></a>欢喜奉行。</p>
  <p id="aGB">如是我闻：<a id="a-GC"></a>一时，<a id="a-GD"></a>佛住王舍城迦兰陀竹园，<a id="a-GE"></a>尊者舍利弗在耆阇崛山中。</p>
  <p id="aGF">尔时，<a id="a-GG"></a>尊者舍利弗晨朝著衣持钵，<a id="a-GH"></a>出耆阇崛山，<a id="a-GI"></a>入王舍城乞食，<a id="a-GJ"></a>于路边见一大枯树，<a id="a-GK"></a>即于树下敷坐具，<a id="a-GL"></a>敛身正坐，<a id="a-GM"></a>语诸比丘：<a id="a-GN"></a>“若有比丘修习禅思，<a id="a-GO"></a>得神通力，<a id="a-GP"></a>心得自在，<a id="a-GQ"></a>欲令此枯树成地，<a id="a-GR"></a>即时为地。<a id="a-GS"></a>所以者何？<a id="a-GT"></a>谓此枯树中有地界，<a id="a-GU"></a>是故，<a id="a-GV"></a>比丘得神通力，<a id="a-GW"></a>心作地解，<a id="a-GX"></a>即成地不异。<a id="a-GY"></a>若有比丘得神通力，<a id="a-GZ"></a>自在如意，<a id="a-Ga"></a>欲令此树为水、<a id="a-Gb"></a>火、<a id="a-Gc"></a>风、<a id="a-Gd"></a>金、<a id="a-Ge"></a>银等物，<a id="a-Gf"></a>悉皆成就不异。<a id="a-Gg"></a>所以者何？<a id="a-Gh"></a>谓此枯树有水界故。<a id="a-Gi"></a>是故，<a id="a-Gj"></a>比丘，<a id="a-Gk"></a>禅思得神通力，<a id="a-Gl"></a>自在如意，<a id="a-Gm"></a>欲令枯树成金，<a id="a-Gn"></a>即时成金不异；<a id="a-Go"></a>及余种种诸物，<a id="a-Gp"></a>悉成不异。<a id="a-Gq"></a>所以者何？<a id="a-Gr"></a>以彼枯树有种种界故。<a id="a-Gs"></a>是故，<a id="a-Gt"></a>比丘，<a id="a-Gu"></a>禅思得神通力，<a id="a-Gv"></a>自在如意，<a id="a-Gw"></a>为种种物悉成不异。<a id="a-Gx"></a>比丘当知：<a id="a-Gy"></a>比丘禅思神通境界不可思议。<a id="a-Gz"></a>是故，<a id="a-H0"></a>比丘，<a id="a-H1"></a>当勤禅思，<a id="a-H2"></a>学诸神通。<a id="a-H3"></a>”</p>
  <p id="aH4">舍利弗说是经已，<a id="a-H5"></a>诸比丘闻其所说，<a id="a-H6"></a>欢喜奉行。</p>
  <p id="aH7">如是我闻：<a id="a-H8"></a>一时，<a id="a-H9"></a>佛住王舍城迦兰陀竹园。<a id="a-HA"></a>时，<a id="a-HB"></a>尊者舍利弗在耆阇崛山中。</p>
  <p id="aHC">尔时，<a id="a-HD"></a>尊者舍利弗告诸比丘：<a id="a-HE"></a>“其犯戒者，<a id="a-HF"></a>以破戒故，<a id="a-HG"></a>所依退减，<a id="a-HH"></a>必不乐住；<a id="a-HI"></a>不乐住已，<a id="a-HJ"></a>失喜、<a id="a-HK"></a>息、<a id="a-HL"></a>乐、<a id="a-HM"></a>寂静三味、<a id="a-HN"></a>如实知见、<a id="a-HO"></a>厌离、<a id="a-HP"></a>离欲、<a id="a-HQ"></a>解脱已，<a id="a-HR"></a>永不能得无余涅槃。<a id="a-HS"></a>如树根坏，<a id="a-HT"></a>枝叶华果悉不成就。<a id="a-HU"></a>犯戒比丘亦复如是，<a id="a-HV"></a>功德退减，<a id="a-HW"></a>心不乐住；<a id="a-HX"></a>不信乐已，<a id="a-HY"></a>失喜、<a id="a-HZ"></a>息、<a id="a-Ha"></a>乐、<a id="a-Hb"></a>寂静三昧、<a id="a-Hc"></a>如实知见、<a id="a-Hd"></a>厌离、<a id="a-He"></a>离欲、<a id="a-Hf"></a>解脱；<a id="a-Hg"></a>失解脱已，<a id="a-Hh"></a>永不能得无余涅槃。</p>
  <p id="aHi">“持戒比丘根本具足，<a id="a-Hj"></a>所依具足，<a id="a-Hk"></a>心得信乐；<a id="a-Hl"></a>得信乐已，<a id="a-Hm"></a>心得欢喜、<a id="a-Hn"></a>息、<a id="a-Ho"></a>乐、<a id="a-Hp"></a>寂静三昧、<a id="a-Hq"></a>如实知见、<a id="a-Hr"></a>厌离、<a id="a-Hs"></a>离欲、<a id="a-Ht"></a>解脱；<a id="a-Hu"></a>得解脱已，<a id="a-Hv"></a>悉能疾得无余涅槃。<a id="a-Hw"></a>譬如树根不坏，<a id="a-Hx"></a>枝叶华果悉得成就。<a id="a-Hy"></a>持戒比丘亦复如是，<a id="a-Hz"></a>根本具足，<a id="a-I0"></a>所依成就，<a id="a-I1"></a>心得信乐；<a id="a-I2"></a>得信乐已，<a id="a-I3"></a>欢喜、<a id="a-I4"></a>息、<a id="a-I5"></a>乐、<a id="a-I6"></a>寂静三昧、<a id="a-I7"></a>如实知见、<a id="a-I8"></a>厌离、<a id="a-I9"></a>离欲、<a id="a-IA"></a>解脱，<a id="a-IB"></a>疾得无余涅槃。<a id="a-IC"></a>”</p>
  <p id="aID">尊者舍利弗说是经已，<a id="a-IE"></a>诸比丘闻其所说，<a id="a-IF"></a>欢喜奉行。</p>
  <p id="aIG">如是我闻：<a id="a-IH"></a>一时，<a id="a-II"></a>佛住舍卫国祇树给孤独园。</p>
  <p id="aIJ">尔时，<a id="a-IK"></a>舍利弗告诸比丘：<a id="a-IL"></a>“若诸比丘诤起相言，<a id="a-IM"></a>有犯罪比丘、<a id="a-IN"></a>举罪比丘，<a id="a-IO"></a>彼若不依正思惟自省察者，<a id="a-IP"></a>当知彼比丘长夜强梁，<a id="a-IQ"></a>诤讼转增，<a id="a-IR"></a>共相违反，<a id="a-IS"></a>结恨弥深，<a id="a-IT"></a>于所起之罪，<a id="a-IU"></a>不能以正法、<a id="a-IV"></a>律止令休息。<a id="a-IW"></a>若比丘有此已起诤讼，<a id="a-IX"></a>若犯罪比丘、<a id="a-IY"></a>若举罪比丘，<a id="a-IZ"></a>俱依正思惟自省察克责，<a id="a-Ia"></a>常知彼比丘不长夜强梁，<a id="a-Ib"></a>共相违反，<a id="a-Ic"></a>结恨转增，<a id="a-Id"></a>于所起之罪，<a id="a-Ie"></a>能以法、<a id="a-If"></a>律止令休息。</p>
  <p id="aIg">“云何比丘正思惟自省察？<a id="a-Ih"></a>比丘应如是思惟：<a id="a-Ii"></a>‘我不是、<a id="a-Ij"></a>不类、<a id="a-Ik"></a>不应作罪，<a id="a-Il"></a>令彼见我。<a id="a-Im"></a>若我不为此罪，<a id="a-In"></a>彼则不见；<a id="a-Io"></a>以彼见我罪，<a id="a-Ip"></a>不喜嫌责，<a id="a-Iq"></a>故举之耳！<a id="a-Ir"></a>余比丘闻者，<a id="a-Is"></a>亦当嫌责。<a id="a-It"></a>是故长夜诤讼，<a id="a-Iu"></a>强粱转增，<a id="a-Iv"></a>诤讼相言，<a id="a-Iw"></a>于所起之罪，<a id="a-Ix"></a>不能以正法、<a id="a-Iy"></a>律止令休息。<a id="a-Iz"></a>我今自知，<a id="a-J0"></a>如己输税。<a id="a-J1"></a>’是名比丘于所起罪能自观察。</p>
  <p id="aJ2">“云何举罪比丘能自省察？<a id="a-J3"></a>举罪比丘应如是念：<a id="a-J4"></a>‘彼长老比丘作不类罪，<a id="a-J5"></a>令我见之。<a id="a-J6"></a>若彼不作此不类罪者，<a id="a-J7"></a>我则不见。<a id="a-J8"></a>我见其罪，<a id="a-J9"></a>不喜故举；<a id="a-JA"></a>余比丘见，<a id="a-JB"></a>亦当不喜故举之。<a id="a-JC"></a>长夜诤讼，<a id="a-JD"></a>转增不息，<a id="a-JE"></a>不能以正法、<a id="a-JF"></a>律止所起罪，<a id="a-JG"></a>令其休息。<a id="a-JH"></a>我从今日，<a id="a-JI"></a>当自去之，<a id="a-JJ"></a>如己输税。<a id="a-JK"></a>’如是举罪比丘善能依正思惟，<a id="a-JL"></a>内自观察。</p>
  <p id="aJM">“是故，<a id="a-JN"></a>诸比丘有罪及举罪者，<a id="a-JO"></a>当依正思惟，<a id="a-JP"></a>而自观察，<a id="a-JQ"></a>不令长夜强梁增长。<a id="a-JR"></a>诸比丘，<a id="a-JS"></a>得不诤讼；<a id="a-JT"></a>所起之诤，<a id="a-JU"></a>能以法、<a id="a-JV"></a>律止令休息。<a id="a-JW"></a>”</p>
  <p id="aJX">尊者舍利弗说是经已，<a id="a-JY"></a>诸比丘闻已，<a id="a-JZ"></a>欢喜奉行。</p>
  <p id="aJa">如是我闻：<a id="a-Jb"></a>一时，<a id="a-Jc"></a>佛住舍卫国祇树给孤独园。</p>
  <p id="aJd">尔时，<a id="a-Je"></a>尊者舍利弗诣佛所，<a id="a-Jf"></a>稽首佛足，<a id="a-Jg"></a>退坐一面，<a id="a-Jh"></a>白佛言：<a id="a-Ji"></a>“世尊，<a id="a-Jj"></a>若举罪比丘欲举他罪者，<a id="a-Jk"></a>令心安住，<a id="a-Jl"></a>几法得举他罪？<a id="a-Jm"></a>”</p>
  <p id="aJn">佛告舍利弗：<a id="a-Jo"></a>“若比丘令心安住，<a id="a-Jp"></a>五法得举他罪。<a id="a-Jq"></a>云何为五？<a id="a-Jr"></a>实非不实、<a id="a-Js"></a>时不非时、<a id="a-Jt"></a>义饶益非非义饶益、<a id="a-Ju"></a>柔软不粗涩、<a id="a-Jv"></a>慈心不瞋恚。<a id="a-Jw"></a>舍利弗，<a id="a-Jx"></a>举罪比丘具此五法，<a id="a-Jy"></a>得举他罪。<a id="a-Jz"></a>”</p>
  <p id="aK0">舍利弗白佛言：<a id="a-K1"></a>“世尊，<a id="a-K2"></a>被举比丘复以几法自安其心？<a id="a-K3"></a>”</p>
  <p id="aK4">佛告舍利弗：<a id="a-K5"></a>“被举比丘当以五法令安其心，<a id="a-K6"></a>念言：<a id="a-K7"></a>‘彼何处得？<a id="a-K8"></a>为实莫令不实，<a id="a-K9"></a>令时莫令非时，<a id="a-KA"></a>令是义饶益莫令非义饶益，<a id="a-KB"></a>柔软莫令粗涩，<a id="a-KC"></a>慈心莫令瞋恚。<a id="a-KD"></a>’舍利弗，<a id="a-KE"></a>被举比丘当具此五法，<a id="a-KF"></a>自安其心。<a id="a-KG"></a>”</p>
  <p id="aKH">舍利弗白佛言：<a id="a-KI"></a>“世尊，<a id="a-KJ"></a>我见举他罪者，<a id="a-KK"></a>不实非实、<a id="a-KL"></a>非时非是时、<a id="a-KM"></a>非义饶益非为义饶益、<a id="a-KN"></a>粗涩不柔软、<a id="a-KO"></a>瞋恚非慈心。<a id="a-KP"></a>世尊，<a id="a-KQ"></a>于不实举他罪比丘，<a id="a-KR"></a>当以几法饶益令其改悔？<a id="a-KS"></a>”</p>
  <p id="aKT">佛告舍利弗：<a id="a-KU"></a>“不实举罪比丘当以五法饶益令其改悔，<a id="a-KV"></a>当语之言：<a id="a-KW"></a>‘长老，<a id="a-KX"></a>汝今举罪，<a id="a-KY"></a>不实非是实，<a id="a-KZ"></a>当改悔；<a id="a-Ka"></a>不时非是时、<a id="a-Kb"></a>非义饶益非是义饶益、<a id="a-Kc"></a>粗涩非柔软、<a id="a-Kd"></a>瞋恚非慈心，<a id="a-Ke"></a>汝当改悔。<a id="a-Kf"></a>’舍利弗，<a id="a-Kg"></a>不实举他罪比丘当以此五法饶益令其改悔，<a id="a-Kh"></a>亦令当来世比丘不为不实举他罪。<a id="a-Ki"></a>”</p>
  <p id="aKj">舍利弗白佛言：<a id="a-Kk"></a>“世尊，<a id="a-Kl"></a>被不实举罪比丘复以几法令不变悔？<a id="a-Km"></a>”</p>
  <p id="aKn">佛告舍利弗：<a id="a-Ko"></a>“彼不实举罪比丘当以五法不自变悔。<a id="a-Kp"></a>彼应作是念：<a id="a-Kq"></a>‘彼比丘不实举罪非是实、<a id="a-Kr"></a>非时非是时、<a id="a-Ks"></a>非义饶益非是义饶益、<a id="a-Kt"></a>粗涩非柔软、<a id="a-Ku"></a>瞋恚非慈心，<a id="a-Kv"></a>我真不变悔。<a id="a-Kw"></a>’被不实举罪比丘当以此五法自安其心，<a id="a-Kx"></a>不自变悔。<a id="a-Ky"></a>”</p>
  <p id="aKz">舍利弗白佛言：<a id="a-L0"></a>“世尊，<a id="a-L1"></a>有比丘举罪实非不实、<a id="a-L2"></a>时不非时、<a id="a-L3"></a>义饶益不非义饶益、<a id="a-L4"></a>柔软非粗涩、<a id="a-L5"></a>慈心非瞋恚，<a id="a-L6"></a>实举罪比丘当以几法饶益令不改变？<a id="a-L7"></a>”</p>
  <p id="aL8">佛告舍利弗：<a id="a-L9"></a>“实举罪比丘当以五法饶益令不变悔，<a id="a-LA"></a>当作是言：<a id="a-LB"></a>‘长老，<a id="a-LC"></a>汝实举罪非不实、<a id="a-LD"></a>时不非时、<a id="a-LE"></a>义饶益不非义饶益、<a id="a-LF"></a>柔软非粗涩、<a id="a-LG"></a>慈心非瞋恚。<a id="a-LH"></a>’舍利弗，<a id="a-LI"></a>实举罪比丘当以此五法义饶益令不变悔，<a id="a-LJ"></a>亦令来世实举罪比丘而不变悔。<a id="a-LK"></a>”</p>
  <p id="aLL">舍利弗白佛言：<a id="a-LM"></a>“世尊，<a id="a-LN"></a>被实举罪比丘当以几法饶益令不变悔？<a id="a-LO"></a>”</p>
  <p id="aLP">佛告舍利弗：<a id="a-LQ"></a>“彼举罪比丘当以五法饶益令不变悔，<a id="a-LR"></a>当作是言：<a id="a-LS"></a>‘彼比丘实举罪非不实，<a id="a-LT"></a>汝莫变悔；<a id="a-LU"></a>时不非时、<a id="a-LV"></a>义饶益不非义饶益、<a id="a-LW"></a>柔软非粗涩、<a id="a-LX"></a>慈心非瞋恚，<a id="a-LY"></a>汝莫变悔。<a id="a-LZ"></a>’”</p>
  <p id="aLa">舍利弗白佛言：<a id="a-Lb"></a>“世尊，<a id="a-Lc"></a>我见彼实举罪比丘有瞋恚者。<a id="a-Ld"></a>世尊，<a id="a-Le"></a>彼实举罪瞋恚比丘当以几法令于瞋恨而自开觉？<a id="a-Lf"></a>”</p>
  <p id="aLg">佛告舍利弗：<a id="a-Lh"></a>“彼实举罪瞋恚比丘当以五法令自开觉，<a id="a-Li"></a>当语彼言：<a id="a-Lj"></a>‘长老，<a id="a-Lk"></a>彼比丘实举汝罪，<a id="a-Ll"></a>非不实。<a id="a-Lm"></a>汝莫瞋恨乃至慈心非瞋恚，<a id="a-Ln"></a>汝莫瞋恨。<a id="a-Lo"></a>’舍利弗，<a id="a-Lp"></a>彼实举罪瞋恚比丘当以此五法，<a id="a-Lq"></a>令于恚恨而得开觉。<a id="a-Lr"></a>”</p>
  <p id="aLs">舍利弗白佛言：<a id="a-Lt"></a>“世尊，<a id="a-Lu"></a>有实、<a id="a-Lv"></a>不实举我罪者，<a id="a-Lw"></a>于彼二人，<a id="a-Lx"></a>我当自安其心。<a id="a-Ly"></a>若彼实者，<a id="a-Lz"></a>我当自知；<a id="a-M0"></a>若不实者，<a id="a-M1"></a>当自开解言：<a id="a-M2"></a>‘此则不实，<a id="a-M3"></a>我今自知无此法也。<a id="a-M4"></a>’世尊，<a id="a-M5"></a>我当如是，<a id="a-M6"></a>如世尊所说解材譬经说，<a id="a-M7"></a>教诸沙门：<a id="a-M8"></a>‘若有贼来，<a id="a-M9"></a>执汝以锯解身，<a id="a-MA"></a>汝等于贼起恶念恶言者，<a id="a-MB"></a>自生障碍。<a id="a-MC"></a>’是故，<a id="a-MD"></a>比丘，<a id="a-ME"></a>若以锯解汝身，<a id="a-MF"></a>汝当于彼勿起恶心变易及起恶言，<a id="a-MG"></a>自作障碍。<a id="a-MH"></a>于彼人所，<a id="a-MI"></a>当生慈心，<a id="a-MJ"></a>无怨无恨，<a id="a-MK"></a>于四方境界慈心正受具足住，<a id="a-ML"></a>应当学！<a id="a-MM"></a>是故，<a id="a-MN"></a>世尊，<a id="a-MO"></a>我当如是，<a id="a-MP"></a>如世尊所说，<a id="a-MQ"></a>解身之苦，<a id="a-MR"></a>当自安忍，<a id="a-MS"></a>况复小苦、<a id="a-MT"></a>小谤而不安忍？<a id="a-MU"></a>沙门利、<a id="a-MV"></a>沙门欲，<a id="a-MW"></a>欲断不善法，<a id="a-MX"></a>欲修善法；<a id="a-MY"></a>于此不善法当断，<a id="a-MZ"></a>善法当修，<a id="a-Ma"></a>精勤方便，<a id="a-Mb"></a>善自防护，<a id="a-Mc"></a>系念思惟，<a id="a-Md"></a>不放逸行，<a id="a-Me"></a>应当学！<a id="a-Mf"></a>”</p>
  <p id="aMg">舍利弗白佛言：<a id="a-Mh"></a>“世尊，<a id="a-Mi"></a>我若举他比丘罪，<a id="a-Mj"></a>实非不实、<a id="a-Mk"></a>时非不时、<a id="a-Ml"></a>义饶益非非义饶益、<a id="a-Mm"></a>柔软非粗涩、<a id="a-Mn"></a>慈心不瞋恚，<a id="a-Mo"></a>然彼被举比丘有怀瞋恚者。<a id="a-Mp"></a>”</p>
  <p id="aMq">佛问舍利弗：<a id="a-Mr"></a>“何等像类比丘闻举其罪而生瞋恚？<a id="a-Ms"></a>”</p>
  <p id="aMt">舍利弗白佛言：<a id="a-Mu"></a>“世尊，<a id="a-Mv"></a>若彼比丘谄曲幻伪、<a id="a-Mw"></a>欺诳不信、<a id="a-Mx"></a>无惭无愧、<a id="a-My"></a>懈怠失念、<a id="a-Mz"></a>不定恶慧、<a id="a-N0"></a>慢缓、<a id="a-N1"></a>违于远离、<a id="a-N2"></a>不敬戒律、<a id="a-N3"></a>不顾沙门、<a id="a-N4"></a>不勤修学、<a id="a-N5"></a>不自省察、<a id="a-N6"></a>为命出家、<a id="a-N7"></a>不求涅槃，<a id="a-N8"></a>如是等人，<a id="a-N9"></a>闻我举罪，<a id="a-NA"></a>则生瞋恚。<a id="a-NB"></a>”</p>
  <p id="aNC">佛问舍利弗：<a id="a-ND"></a>“何等像类比丘闻汝举罪而不瞋恨？<a id="a-NE"></a>”</p>
  <p id="aNF">舍利弗白佛言：<a id="a-NG"></a>“世尊，<a id="a-NH"></a>若有比丘不谄曲、<a id="a-NI"></a>不幻伪、<a id="a-NJ"></a>不欺诳、<a id="a-NK"></a>有信、<a id="a-NL"></a>惭愧、<a id="a-NM"></a>精勤正念、<a id="a-NN"></a>正定智慧、<a id="a-NO"></a>不慢缓、<a id="a-NP"></a>不舍远离、<a id="a-NQ"></a>深敬戒律、<a id="a-NR"></a>顾沙门行、<a id="a-NS"></a>尊祟涅槃、<a id="a-NT"></a>为法出家、<a id="a-NU"></a>不为性命，<a id="a-NV"></a>如是比丘闻我举罪，<a id="a-NW"></a>欢喜顶受，<a id="a-NX"></a>如饮甘露。<a id="a-NY"></a>譬如刹利、<a id="a-NZ"></a>婆罗门女，<a id="a-Na"></a>沐浴清净，<a id="a-Nb"></a>得好妙华，<a id="a-Nc"></a>爱乐顶戴，<a id="a-Nd"></a>以冠其首。<a id="a-Ne"></a>如是，<a id="a-Nf"></a>比丘不谄曲、<a id="a-Ng"></a>不幻伪、<a id="a-Nh"></a>不欺诳、<a id="a-Ni"></a>正信、<a id="a-Nj"></a>惭愧、<a id="a-Nk"></a>精勤正念、<a id="a-Nl"></a>正定智慧、<a id="a-Nm"></a>不慢缓、<a id="a-Nn"></a>心存远离、<a id="a-No"></a>深敬戒律、<a id="a-Np"></a>顾沙门行、<a id="a-Nq"></a>勤修自省、<a id="a-Nr"></a>为法出家、<a id="a-Ns"></a>志求涅槃，<a id="a-Nt"></a>如是比丘闻我举罪，<a id="a-Nu"></a>欢喜顶受，<a id="a-Nv"></a>如饮甘露。<a id="a-Nw"></a>”</p>
  <p id="aNx">佛告舍利弗：<a id="a-Ny"></a>“若彼比丘谄曲幻伪、<a id="a-Nz"></a>欺诳、<a id="a-O0"></a>不信、<a id="a-O1"></a>无惭无愧、<a id="a-O2"></a>懈怠失念、<a id="a-O3"></a>不定恶慧、<a id="a-O4"></a>慢缓、<a id="a-O5"></a>违于远离、<a id="a-O6"></a>不敬戒律、<a id="a-O7"></a>不顾沙门行、<a id="a-O8"></a>不求涅槃、<a id="a-O9"></a>为命出家，<a id="a-OA"></a>如是比丘不应教授、<a id="a-OB"></a>与共言语。<a id="a-OC"></a>所以者何？<a id="a-OD"></a>此等比丘破梵行故。<a id="a-OE"></a>若彼比丘不谄曲、<a id="a-OF"></a>不幻伪、<a id="a-OG"></a>不欺诳、<a id="a-OH"></a>信心、<a id="a-OI"></a>惭愧、<a id="a-OJ"></a>精勤正念、<a id="a-OK"></a>正定智慧、<a id="a-OL"></a>不慢缓、<a id="a-OM"></a>心存远离、<a id="a-ON"></a>深敬戒律、<a id="a-OO"></a>顾沙门行、<a id="a-OP"></a>志祟涅槃、<a id="a-OQ"></a>为法出家，<a id="a-OR"></a>如是比丘应当教授。<a id="a-OS"></a>所以者何？<a id="a-OT"></a>如是比丘能修梵行，<a id="a-OU"></a>能自建立故。<a id="a-OV"></a>”</p>
  <p id="aOW">佛说此经已，<a id="a-OX"></a>尊者舍利弗闻佛所说，<a id="a-OY"></a>欢喜奉行。</p>
  <p id="aOZ">如是我闻：<a id="a-Oa"></a>一时，<a id="a-Ob"></a>佛住那罗揵陀卖衣者庵罗园。</p>
  <p id="aOc">尔时，<a id="a-Od"></a>舍利弗诣世尊所，<a id="a-Oe"></a>稽首礼足，<a id="a-Of"></a>退坐一面，<a id="a-Og"></a>白佛言：<a id="a-Oh"></a>“世尊，<a id="a-Oi"></a>我深信世尊，<a id="a-Oj"></a>过去、<a id="a-Ok"></a>当来、<a id="a-Ol"></a>今现在，<a id="a-Om"></a>诸沙门、<a id="a-On"></a>婆罗门所有智慧，<a id="a-Oo"></a>无有与世尊菩提等者，<a id="a-Op"></a>况复过上？<a id="a-Oq"></a>”</p>
  <p id="aOr">佛告舍利弗：<a id="a-Os"></a>“善哉！<a id="a-Ot"></a>善哉！<a id="a-Ou"></a>舍利弗，<a id="a-Ov"></a>善哉所说，<a id="a-Ow"></a>第一之说，<a id="a-Ox"></a>能于众中作师子吼，<a id="a-Oy"></a>自言深信世尊，<a id="a-Oz"></a>言过去、<a id="a-P0"></a>当来、<a id="a-P1"></a>今现在，<a id="a-P2"></a>沙门、<a id="a-P3"></a>婆罗门所有智慧，<a id="a-P4"></a>无有与佛菩提等者，<a id="a-P5"></a>况复过上？<a id="a-P6"></a>”</p>
  <p id="aP7">佛问舍利弗：<a id="a-P8"></a>“汝能审知过去三藐三佛陀所有增上戒不？<a id="a-P9"></a>”</p>
  <p id="aPA">舍利弗白佛言：<a id="a-PB"></a>“不知。<a id="a-PC"></a>”</p>
  <p id="aPD">世尊复问：<a id="a-PE"></a>“舍利弗，<a id="a-PF"></a>知如是法、<a id="a-PG"></a>如是慧、<a id="a-PH"></a>如是明、<a id="a-PI"></a>如是解脱、<a id="a-PJ"></a>如是住不？<a id="a-PK"></a>”</p>
  <p id="aPL">舍利弗白佛言：<a id="a-PM"></a>“不知，<a id="a-PN"></a>世尊。<a id="a-PO"></a>”</p>
  <p id="aPP">佛告舍利弗：<a id="a-PQ"></a>“汝复知未来三藐三佛陀所有增上戒，<a id="a-PR"></a>如是法、<a id="a-PS"></a>如是慧、<a id="a-PT"></a>如是明、<a id="a-PU"></a>如是解脱、<a id="a-PV"></a>如是住不？<a id="a-PW"></a>”</p>
  <p id="aPX">舍利弗白佛言：<a id="a-PY"></a>“不知，<a id="a-PZ"></a>世尊。<a id="a-Pa"></a>”</p>
  <p id="aPb">佛告舍利弗：<a id="a-Pc"></a>“汝复能知今现在佛所有增上戒，<a id="a-Pd"></a>如是法、<a id="a-Pe"></a>如是慧、<a id="a-Pf"></a>如是明、<a id="a-Pg"></a>如是解脱、<a id="a-Ph"></a>如是住不？<a id="a-Pi"></a>”</p>
  <p id="aPj">舍利弗白佛言：<a id="a-Pk"></a>“不知，<a id="a-Pl"></a>世尊。<a id="a-Pm"></a>”</p>
  <p id="aPn">佛告舍利弗：<a id="a-Po"></a>“汝若不知过去、<a id="a-Pp"></a>未来、<a id="a-Pq"></a>今现在诸佛世尊心中所有诸法，<a id="a-Pr"></a>云何如是赞叹？<a id="a-Ps"></a>于大众中作师子吼，<a id="a-Pt"></a>说言：<a id="a-Pu"></a>‘我深信世尊，<a id="a-Pv"></a>过去、<a id="a-Pw"></a>当来诸沙门、<a id="a-Px"></a>婆罗门所有智慧，<a id="a-Py"></a>无有与世尊菩提等者，<a id="a-Pz"></a>况复过上？<a id="a-Q0"></a>’”</p>
  <p id="aQ1">舍利弗白佛言：<a id="a-Q2"></a>“世尊，<a id="a-Q3"></a>我不能知过去、<a id="a-Q4"></a>当来、<a id="a-Q5"></a>今现在诸佛世尊心之分齐，<a id="a-Q6"></a>然我能知诸佛世尊法之分齐。<a id="a-Q7"></a>我闻世尊说法，<a id="a-Q8"></a>转转深、<a id="a-Q9"></a>转转胜、<a id="a-QA"></a>转转上、<a id="a-QB"></a>转转妙。<a id="a-QC"></a>我闻世尊说法，<a id="a-QD"></a>知一法即断一法，<a id="a-QE"></a>知一法即证一法，<a id="a-QF"></a>知一法即修习一法，<a id="a-QG"></a>究竟于法，<a id="a-QH"></a>于大师所得净信，<a id="a-QI"></a>心得净，<a id="a-QJ"></a>世尊是等正觉。</p>
  <p id="aQK">“世尊，<a id="a-QL"></a>譬如国王有边城，<a id="a-QM"></a>城周匝方直，<a id="a-QN"></a>牢固坚密，<a id="a-QO"></a>唯有一门，<a id="a-QP"></a>无第二门，<a id="a-QQ"></a>立守门者，<a id="a-QR"></a>人民入出皆从此门，<a id="a-QS"></a>若入若出，<a id="a-QT"></a>其守门者，<a id="a-QU"></a>虽复不知人数多少，<a id="a-QV"></a>要知人民唯从此门，<a id="a-QW"></a>更无他处。<a id="a-QX"></a>如是，<a id="a-QY"></a>我知过去诸佛、<a id="a-QZ"></a>如来、<a id="a-Qa"></a>应、<a id="a-Qb"></a>等正觉悉断五盖恼心，<a id="a-Qc"></a>令慧力羸、<a id="a-Qd"></a>堕障碍品、<a id="a-Qe"></a>不向涅槃者，<a id="a-Qf"></a>住四念处，<a id="a-Qg"></a>修七觉分，<a id="a-Qh"></a>得阿耨多罗三藐三菩提；<a id="a-Qi"></a>彼当来世诸佛世尊亦断五盖恼心，<a id="a-Qj"></a>令慧力羸、<a id="a-Qk"></a>堕障碍品、<a id="a-Ql"></a>不向涅槃者，<a id="a-Qm"></a>住四念处，<a id="a-Qn"></a>修七觉分，<a id="a-Qo"></a>得阿耨多罗三藐三菩提；<a id="a-Qp"></a>令现在诸佛、<a id="a-Qq"></a>世尊、<a id="a-Qr"></a>如来、<a id="a-Qs"></a>应、<a id="a-Qt"></a>等正觉亦断五盖恼心，<a id="a-Qu"></a>令慧力羸、<a id="a-Qv"></a>堕障碍品、<a id="a-Qw"></a>不向涅槃者，<a id="a-Qx"></a>住四念处，<a id="a-Qy"></a>修七觉分，<a id="a-Qz"></a>得阿耨多罗三藐三菩提。<a id="a-R0"></a>”</p>
  <p id="aR1">佛告舍利弗：<a id="a-R2"></a>“如是！<a id="a-R3"></a>如是！<a id="a-R4"></a>舍利弗，<a id="a-R5"></a>过去、<a id="a-R6"></a>未来、<a id="a-R7"></a>今现在佛悉断五盖恼心，<a id="a-R8"></a>慧力羸、<a id="a-R9"></a>堕障碍品、<a id="a-RA"></a>不向涅槃者，<a id="a-RB"></a>住四念处，<a id="a-RC"></a>修七觉分，<a id="a-RD"></a>得阿耨多罗三藐三菩提。<a id="a-RE"></a>”</p>
  <p id="aRF">佛说是经已，<a id="a-RG"></a>尊者舍利弗闻佛所说，<a id="a-RH"></a>欢喜奉行。</p>
  <p id="aRI">如是我闻：<a id="a-RJ"></a>一时，<a id="a-RK"></a>佛住王舍城迦兰陀竹园。<a id="a-RL"></a>尔时，<a id="a-RM"></a>尊者舍利弗在耆阇崛山中。</p>
  <p id="aRN">时，<a id="a-RO"></a>有月子比丘，<a id="a-RP"></a>是提婆达多弟子，<a id="a-RQ"></a>诣尊者舍利弗，<a id="a-RR"></a>共相问讯慰劳已，<a id="a-RS"></a>退住一面。<a id="a-RT"></a>退住一面已，<a id="a-RU"></a>尊者舍利弗问月子比丘言：<a id="a-RV"></a>“提婆达多比丘为诸比丘说法不？<a id="a-RW"></a>”</p>
  <p id="aRX">月子比丘答言：<a id="a-RY"></a>“说法。<a id="a-RZ"></a>”</p>
  <p id="aRa">尊者舍利弗问月子比丘言：<a id="a-Rb"></a>“提婆达多云何说法？<a id="a-Rc"></a>”</p>
  <p id="aRd">月子比丘语尊者舍利弗言：<a id="a-Re"></a>“彼提婆达多如是说法言：<a id="a-Rf"></a>‘比丘心法修心，<a id="a-Rg"></a>是比丘能自记说：<a id="a-Rh"></a>我已离欲，<a id="a-Ri"></a>解脱五欲功德。<a id="a-Rj"></a>’”</p>
  <p id="aRk">舍利弗语月子比丘言：<a id="a-Rl"></a>“汝提婆达多何以不说法言：<a id="a-Rm"></a>‘比丘心法善修心，<a id="a-Rn"></a>离欲心，<a id="a-Ro"></a>离瞋恚心，<a id="a-Rp"></a>离愚痴心，<a id="a-Rq"></a>得无贪法、<a id="a-Rr"></a>无恚法、<a id="a-Rs"></a>无痴法，<a id="a-Rt"></a>不转还欲有、<a id="a-Ru"></a>色有、<a id="a-Rv"></a>无色有法，<a id="a-Rw"></a>彼比丘能自记说言：<a id="a-Rx"></a>我生已尽，<a id="a-Ry"></a>梵行已立，<a id="a-Rz"></a>所作已作，<a id="a-S0"></a>自知不受后有’耶？<a id="a-S1"></a>”</p>
  <p id="aS2">月子比丘言：<a id="a-S3"></a>“彼不能也，<a id="a-S4"></a>尊者舍利弗。<a id="a-S5"></a>”</p>
  <p id="aS6">尔时，<a id="a-S7"></a>尊者舍利弗语月子比丘言：<a id="a-S8"></a>“若有比丘心法善修心者，<a id="a-S9"></a>能离贪欲心、<a id="a-SA"></a>瞋恚、<a id="a-SB"></a>愚痴心，<a id="a-SC"></a>得无贪法、<a id="a-SD"></a>无恚、<a id="a-SE"></a>无痴法，<a id="a-SF"></a>是比丘能自记说：<a id="a-SG"></a>我生已尽，<a id="a-SH"></a>梵行已立，<a id="a-SI"></a>所作已作，<a id="a-SJ"></a>自知不受后有。</p>
  <p id="aSK">“譬如村邑，<a id="a-SL"></a>近有大石山，<a id="a-SM"></a>不断、<a id="a-SN"></a>不坏、<a id="a-SO"></a>不穿、<a id="a-SP"></a>厚密，<a id="a-SQ"></a>正使东方风来，<a id="a-SR"></a>不能令动，<a id="a-SS"></a>亦复不能过至西方；<a id="a-ST"></a>如是南、<a id="a-SU"></a>西、<a id="a-SV"></a>北方四维风来，<a id="a-SW"></a>不能倾动，<a id="a-SX"></a>亦不能过。<a id="a-SY"></a>如是，<a id="a-SZ"></a>比丘心法善修心者，<a id="a-Sa"></a>离贪欲心，<a id="a-Sb"></a>离瞋恚心，<a id="a-Sc"></a>离愚痴心，<a id="a-Sd"></a>得无贪法、<a id="a-Se"></a>无恚法、<a id="a-Sf"></a>无痴法，<a id="a-Sg"></a>是比丘能自记说：<a id="a-Sh"></a>我生已尽，<a id="a-Si"></a>梵行已立，<a id="a-Sj"></a>所作已作，<a id="a-Sk"></a>自知不受后有。</p>
  <p id="aSl">“譬如因陀铜铁及铜柱深入地中，<a id="a-Sm"></a>筑令坚密，<a id="a-Sn"></a>四方风吹不能倾动。<a id="a-So"></a>如是，<a id="a-Sp"></a>比丘心法善修心已，<a id="a-Sq"></a>离贪欲心，<a id="a-Sr"></a>离瞋恚心，<a id="a-Ss"></a>离愚痴心，<a id="a-St"></a>得无贪法、<a id="a-Su"></a>无恚法、<a id="a-Sv"></a>无痴法，<a id="a-Sw"></a>是比丘能自记说：<a id="a-Sx"></a>我生已尽，<a id="a-Sy"></a>梵行已立，<a id="a-Sz"></a>所作已作，<a id="a-T0"></a>自知不受后有。</p>
  <p id="aT1">“譬如石柱长十六肘，<a id="a-T2"></a>八肘入地，<a id="a-T3"></a>四方风吹不能倾动。<a id="a-T4"></a>如是，<a id="a-T5"></a>比丘心法善修心已，<a id="a-T6"></a>悉离贪欲心，<a id="a-T7"></a>离瞋恚心，<a id="a-T8"></a>离愚痴心，<a id="a-T9"></a>得无贪法、<a id="a-TA"></a>无恚法、<a id="a-TB"></a>无痴法，<a id="a-TC"></a>能自记说：<a id="a-TD"></a>我生已尽，<a id="a-TE"></a>梵行已立，<a id="a-TF"></a>所作已作，<a id="a-TG"></a>自知不受后有。</p>
  <p id="aTH">“譬如火烧未烧者，<a id="a-TI"></a>烧已不复更烧。<a id="a-TJ"></a>如是，<a id="a-TK"></a>比丘心法修心已，<a id="a-TL"></a>离贪欲心，<a id="a-TM"></a>离瞋恚心，<a id="a-TN"></a>离愚痴心，<a id="a-TO"></a>得无贪法、<a id="a-TP"></a>无恚法、<a id="a-TQ"></a>无痴法，<a id="a-TR"></a>能自记说：<a id="a-TS"></a>我生已尽，<a id="a-TT"></a>梵行已立，<a id="a-TU"></a>所作已作，<a id="a-TV"></a>自知不受后有。<a id="a-TW"></a>”</p>
  <p id="aTX">舍利弗说此经已，<a id="a-TY"></a>诸比丘闻其所说，<a id="a-TZ"></a>欢喜奉行。</p>
  <p id="aTa">如是我闻：<a id="a-Tb"></a>一时，<a id="a-Tc"></a>佛住王舍城迦兰陀竹园。<a id="a-Td"></a>时，<a id="a-Te"></a>尊者舍利弗亦住王舍城迦兰陀竹园。</p>
  <p id="aTf">尔时，<a id="a-Tg"></a>尊者舍利弗晨朝著衣持钵，<a id="a-Th"></a>入王舍城乞食。<a id="a-Ti"></a>乞食已，<a id="a-Tj"></a>于一树下食。</p>
  <p id="aTk">时，<a id="a-Tl"></a>有净口外道出家尼从王舍城出，<a id="a-Tm"></a>少有所营，<a id="a-Tn"></a>见尊者舍利弗坐一树下食，<a id="a-To"></a>见已，<a id="a-Tp"></a>问言：<a id="a-Tq"></a>“沙门食耶？<a id="a-Tr"></a>”</p>
  <p id="aTs">尊者舍利弗答言：<a id="a-Tt"></a>“食。<a id="a-Tu"></a>”</p>
  <p id="aTv">复问：<a id="a-Tw"></a>“云何，<a id="a-Tx"></a>沙门下口食耶？<a id="a-Ty"></a>”</p>
  <p id="aTz">答言：<a id="a-U0"></a>“不也，<a id="a-U1"></a>姊妹。<a id="a-U2"></a>”</p>
  <p id="aU3">复问：<a id="a-U4"></a>“仰口食耶？<a id="a-U5"></a>”</p>
  <p id="aU6">答言：<a id="a-U7"></a>“不也，<a id="a-U8"></a>姊妹。<a id="a-U9"></a>”</p>
  <p id="aUA">复问：<a id="a-UB"></a>“云何，<a id="a-UC"></a>方口食耶？<a id="a-UD"></a>”</p>
  <p id="aUE">答言：<a id="a-UF"></a>“不也，<a id="a-UG"></a>姊妹。<a id="a-UH"></a>”</p>
  <p id="aUI">复问：<a id="a-UJ"></a>“四维口食耶？<a id="a-UK"></a>”</p>
  <p id="aUL">答言：<a id="a-UM"></a>“不也，<a id="a-UN"></a>姊妹。<a id="a-UO"></a>”</p>
  <p id="aUP">复问：<a id="a-UQ"></a>“我问：<a id="a-UR"></a>‘沙门食耶？<a id="a-US"></a>’答我言：<a id="a-UT"></a>‘食。<a id="a-UU"></a>’我问：<a id="a-UV"></a>‘仰口耶？<a id="a-UW"></a>’答我言：<a id="a-UX"></a>‘不。<a id="a-UY"></a>’‘下口食耶？<a id="a-UZ"></a>’答我言：<a id="a-Ua"></a>‘不。<a id="a-Ub"></a>’‘方口食耶？<a id="a-Uc"></a>’答我言：<a id="a-Ud"></a>‘不。<a id="a-Ue"></a>’‘四维口食耶？<a id="a-Uf"></a>’答我言：<a id="a-Ug"></a>‘不。<a id="a-Uh"></a>’如此所说，<a id="a-Ui"></a>有何等义？<a id="a-Uj"></a>”</p>
  <p id="aUk">尊者舍利弗言：<a id="a-Ul"></a>“姊妹，<a id="a-Um"></a>诸所有沙门、<a id="a-Un"></a>婆罗门明于事者、<a id="a-Uo"></a>明于横法、<a id="a-Up"></a>邪命求食者，<a id="a-Uq"></a>如是沙门、<a id="a-Ur"></a>婆罗门下口食也。<a id="a-Us"></a>若诸沙门、<a id="a-Ut"></a>婆罗门仰观星历，<a id="a-Uu"></a>邪命求食者，<a id="a-Uv"></a>如是沙门、<a id="a-Uw"></a>婆罗门则为仰口食也。<a id="a-Ux"></a>若诸沙门、<a id="a-Uy"></a>婆罗门为他使命，<a id="a-Uz"></a>邪命求食者，<a id="a-V0"></a>如是沙门、<a id="a-V1"></a>婆罗门则为方口食也。<a id="a-V2"></a>若有沙门、<a id="a-V3"></a>婆罗门为诸医方种种治病，<a id="a-V4"></a>邪命求食者，<a id="a-V5"></a>如是沙门、<a id="a-V6"></a>婆罗门则为四维口食也。<a id="a-V7"></a>姊妹，<a id="a-V8"></a>我不堕此四种邪命而求食也。<a id="a-V9"></a>然我，<a id="a-VA"></a>姊妹，<a id="a-VB"></a>但以法求食而自活也，<a id="a-VC"></a>是故我说不为四种食也。<a id="a-VD"></a>”</p>
  <p id="aVE">时，<a id="a-VF"></a>净口外道出家尼闻尊者舍利弗所说，<a id="a-VG"></a>欢喜随喜而去。</p>
  <p id="aVH">时，<a id="a-VI"></a>净口外道出家尼于王舍城里巷四衢处赞叹言：<a id="a-VJ"></a>“沙门释子净命自活，<a id="a-VK"></a>极净命自活；<a id="a-VL"></a>诸有欲为施者，<a id="a-VM"></a>应施沙门释种子；<a id="a-VN"></a>若欲为福者，<a id="a-VO"></a>应于沙门释子所作福。<a id="a-VP"></a>”</p>
  <p id="aVQ">时，<a id="a-VR"></a>有诸外道出家闻净口外道出家尼赞叹沙门释子声，<a id="a-VS"></a>以嫉妒心，<a id="a-VT"></a>害彼净口外道出家尼，<a id="a-VU"></a>命终之后生兜率天，<a id="a-VV"></a>以于尊者舍利弗所生信心故也。</p>
  <p id="aVW">如是我闻：<a id="a-VX"></a>一时，<a id="a-VY"></a>佛住王舍城迦兰陀竹园。<a id="a-VZ"></a>尔时，<a id="a-Va"></a>尊者大目揵连在王舍城耆阇崛山中。</p>
  <p id="aVb">尔时，<a id="a-Vc"></a>尊者大目揵连告诸比丘：<a id="a-Vd"></a>“一时，<a id="a-Ve"></a>世尊住王舍城迦兰陀竹园，<a id="a-Vf"></a>我于此耆阇崛山中住，<a id="a-Vg"></a>我独一静处，<a id="a-Vh"></a>作如是念：<a id="a-Vi"></a>‘云何为圣默然？<a id="a-Vj"></a>’复作是念：<a id="a-Vk"></a>‘若有比丘息有觉有观，<a id="a-Vl"></a>内净一心，<a id="a-Vm"></a>无觉无观三昧生喜乐，<a id="a-Vn"></a>第二禅具足住，<a id="a-Vo"></a>是名圣默然。<a id="a-Vp"></a>’复作是念：<a id="a-Vq"></a>‘我今亦当圣默然，<a id="a-Vr"></a>息有觉有观，<a id="a-Vs"></a>内净一心，<a id="a-Vt"></a>无觉无观三昧生喜乐，<a id="a-Vu"></a>具足住多住；<a id="a-Vv"></a>多住已，<a id="a-Vw"></a>复有觉有观心起。<a id="a-Vx"></a>’尔时，<a id="a-Vy"></a>世尊知我心念，<a id="a-Vz"></a>于竹园精舍没，<a id="a-W0"></a>于耆阇崛山中现于我前，<a id="a-W1"></a>语我言：<a id="a-W2"></a>‘目揵连，<a id="a-W3"></a>汝当圣默然，<a id="a-W4"></a>莫生放逸！<a id="a-W5"></a>’我闻世尊说已，<a id="a-W6"></a>即复离有觉有观，<a id="a-W7"></a>内净一心，<a id="a-W8"></a>无觉无观三昧生喜乐，<a id="a-W9"></a>第二禅具足住。<a id="a-WA"></a>如是再三，<a id="a-WB"></a>佛亦再三教我：<a id="a-WC"></a>‘汝当圣默然，<a id="a-WD"></a>莫放逸！<a id="a-WE"></a>’我即复息有觉有观，<a id="a-WF"></a>内净一心，<a id="a-WG"></a>无觉无观三昧生喜乐，<a id="a-WH"></a>第二禅具足住。</p>
  <p id="aWI">“若正说佛子从佛口生，<a id="a-WJ"></a>从法化生，<a id="a-WK"></a>得佛法分者，<a id="a-WL"></a>则我身是也。<a id="a-WM"></a>所以者何？<a id="a-WN"></a>我是佛子，<a id="a-WO"></a>从佛口生，<a id="a-WP"></a>从法化生，<a id="a-WQ"></a>得佛法分，<a id="a-WR"></a>以少方便，<a id="a-WS"></a>得禅、<a id="a-WT"></a>解脱、<a id="a-WU"></a>三昧、<a id="a-WV"></a>正受。<a id="a-WW"></a>譬如转轮圣王长太子，<a id="a-WX"></a>虽未灌顶，<a id="a-WY"></a>已得王法，<a id="a-WZ"></a>不勤方便，<a id="a-Wa"></a>能得五欲功德。<a id="a-Wb"></a>我亦如是，<a id="a-Wc"></a>为佛之子，<a id="a-Wd"></a>不勤方便，<a id="a-We"></a>得禅、<a id="a-Wf"></a>解脱、<a id="a-Wg"></a>三昧、<a id="a-Wh"></a>正受，<a id="a-Wi"></a>于一日中，<a id="a-Wj"></a>世尊以神通力三至我所，<a id="a-Wk"></a>三教授我，<a id="a-Wl"></a>以大人处所建立于我。<a id="a-Wm"></a>”</p>
  <p id="aWn">尊者大目揵连说此经已，<a id="a-Wo"></a>诸比丘闻其所说，<a id="a-Wp"></a>欢喜奉行。</p>
  <p id="aWq">如是我闻：<a id="a-Wr"></a>一时，<a id="a-Ws"></a>佛住王舍城迦兰陀竹园。<a id="a-Wt"></a>尔时，<a id="a-Wu"></a>尊者大目揵连在王舍城耆阇崛山中。</p>
  <p id="aWv">尔时，<a id="a-Ww"></a>尊者大目揵连告诸比丘：<a id="a-Wx"></a>“一时，<a id="a-Wy"></a>世尊住王舍城，<a id="a-Wz"></a>我住耆阇崛山中。<a id="a-X0"></a>我独一静处，<a id="a-X1"></a>作如是念：<a id="a-X2"></a>‘云何名为圣住？<a id="a-X3"></a>’复作是念：<a id="a-X4"></a>‘若有比丘不念一切相，<a id="a-X5"></a>无相心正受，<a id="a-X6"></a>身作证具足住，<a id="a-X7"></a>是名圣住。<a id="a-X8"></a>’我作是念：<a id="a-X9"></a>‘我当于此圣住，<a id="a-XA"></a>不念一切相、<a id="a-XB"></a>无相心正受，<a id="a-XC"></a>身作证具足住多住；<a id="a-XD"></a>多住已，<a id="a-XE"></a>取相心生。<a id="a-XF"></a>’尔时，<a id="a-XG"></a>世尊知我心念，<a id="a-XH"></a>如力士屈伸臂顷，<a id="a-XI"></a>以神通力，<a id="a-XJ"></a>于竹园精舍没，<a id="a-XK"></a>于耆阇崛山中现于我前，<a id="a-XL"></a>语我言：<a id="a-XM"></a>‘目揵连，<a id="a-XN"></a>汝当住于圣住，<a id="a-XO"></a>莫生放逸！<a id="a-XP"></a>’我闻世尊教已，<a id="a-XQ"></a>即离一切相，<a id="a-XR"></a>无相心正受，<a id="a-XS"></a>身作证具足住。<a id="a-XT"></a>如是至三，<a id="a-XU"></a>世尊亦三来教我：<a id="a-XV"></a>‘汝当住于圣住，<a id="a-XW"></a>莫生放逸！<a id="a-XX"></a>’我闻教已，<a id="a-XY"></a>离一切相，<a id="a-XZ"></a>无相心正受，<a id="a-Xa"></a>身作证具足住。</p>
  <p id="aXb">“诸大德，<a id="a-Xc"></a>若正说佛子者，<a id="a-Xd"></a>则我身是从佛口生，<a id="a-Xe"></a>从法化生，<a id="a-Xf"></a>得佛法分。<a id="a-Xg"></a>所以者何？<a id="a-Xh"></a>我是佛子，<a id="a-Xi"></a>从佛口生，<a id="a-Xj"></a>从法化生，<a id="a-Xk"></a>得佛法分，<a id="a-Xl"></a>以少方便，<a id="a-Xm"></a>得禅、<a id="a-Xn"></a>解脱、<a id="a-Xo"></a>三昧、<a id="a-Xp"></a>正受。<a id="a-Xq"></a>譬如转轮圣王太子，<a id="a-Xr"></a>虽未灌顶，<a id="a-Xs"></a>已得王法，<a id="a-Xt"></a>不勤方便，<a id="a-Xu"></a>能得五欲功德。<a id="a-Xv"></a>我亦如是，<a id="a-Xw"></a>为佛之子，<a id="a-Xx"></a>不勤方便，<a id="a-Xy"></a>得禅、<a id="a-Xz"></a>解脱、<a id="a-Y0"></a>三昧、<a id="a-Y1"></a>正受，<a id="a-Y2"></a>于一日中，<a id="a-Y3"></a>世尊以神通力三至我所，<a id="a-Y4"></a>三教授我，<a id="a-Y5"></a>以大人处建立于我。<a id="a-Y6"></a>”</p>
  <p id="aY7">尊者大目揵连说此经已，<a id="a-Y8"></a>诸比丘闻其所说，<a id="a-Y9"></a>欢喜奉行。</p>
  <p id="aYA">如是我闻：<a id="a-YB"></a>一时，<a id="a-YC"></a>佛住舍卫国祇树给孤独园。</p>
  <p id="aYD">尔时，<a id="a-YE"></a>尊者舍利弗、<a id="a-YF"></a>尊者大目揵连、<a id="a-YG"></a>尊者阿难在王舍城迦兰陀竹园，<a id="a-YH"></a>于一房共住。</p>
  <p id="aYI">时，<a id="a-YJ"></a>尊者舍利弗于后夜时告尊者目揵连：<a id="a-YK"></a>“奇哉！<a id="a-YL"></a>尊者目揵连，<a id="a-YM"></a>汝于今夜住寂灭正受。<a id="a-YN"></a>”</p>
  <p id="aYO">尊者目揵连闻尊者舍利弗语，<a id="a-YP"></a>尊者目揵连言：<a id="a-YQ"></a>“我都不闻汝喘息之声。<a id="a-YR"></a>”</p>
  <p id="aYS">尊者目揵连言：<a id="a-YT"></a>“此非寂灭正受，<a id="a-YU"></a>粗正受住耳！<a id="a-YV"></a>尊者舍利弗，<a id="a-YW"></a>我于今夜与世尊共语。<a id="a-YX"></a>”</p>
  <p id="aYY">尊者舍利弗言：<a id="a-YZ"></a>“目揵连，<a id="a-Ya"></a>世尊住舍卫国祇树给孤独园，<a id="a-Yb"></a>去此极远，<a id="a-Yc"></a>云何共语？<a id="a-Yd"></a>汝今在竹园，<a id="a-Ye"></a>云何共语？<a id="a-Yf"></a>汝以神通力至世尊所？<a id="a-Yg"></a>为是世尊神通力来至汝所？<a id="a-Yh"></a>”</p>
  <p id="aYi">尊者目揵连语尊者舍利弗：<a id="a-Yj"></a>“我不以神通力诣世尊所，<a id="a-Yk"></a>世尊不以神通力来至我所，<a id="a-Yl"></a>然我于舍卫国王舍城中闻，<a id="a-Ym"></a>世尊及我俱得天眼、<a id="a-Yn"></a>天耳故。<a id="a-Yo"></a>我能问世尊：<a id="a-Yp"></a>‘所谓殷勤精进，<a id="a-Yq"></a>云何名为殷勤精进？<a id="a-Yr"></a>’世尊答我言：<a id="a-Ys"></a>‘目揵连，<a id="a-Yt"></a>若此比丘昼则经行、<a id="a-Yu"></a>若坐，<a id="a-Yv"></a>以不障碍法自净其心；<a id="a-Yw"></a>初夜若坐、<a id="a-Yx"></a>经行，<a id="a-Yy"></a>以不障碍法自净其心；<a id="a-Yz"></a>于中夜时，<a id="a-Z0"></a>出房外洗足，<a id="a-Z1"></a>还入房，<a id="a-Z2"></a>右胁而卧，<a id="a-Z3"></a>足足相累，<a id="a-Z4"></a>系念明相，<a id="a-Z5"></a>正念正知，<a id="a-Z6"></a>作起思惟；<a id="a-Z7"></a>于后夜时，<a id="a-Z8"></a>徐觉徐起，<a id="a-Z9"></a>若坐亦经行，<a id="a-ZA"></a>以不障碍法自净其心。<a id="a-ZB"></a>目揵连，<a id="a-ZC"></a>是名比丘殷勤精进。<a id="a-ZD"></a>’”</p>
  <p id="aZE">尊者舍利弗语尊者目揵连言：<a id="a-ZF"></a>“汝大目揵连真为大神通力、<a id="a-ZG"></a>大功德力，<a id="a-ZH"></a>安坐而坐，<a id="a-ZI"></a>我亦大力，<a id="a-ZJ"></a>得与汝俱。<a id="a-ZK"></a>目揵连，<a id="a-ZL"></a>譬如大山，<a id="a-ZM"></a>有人持一小石，<a id="a-ZN"></a>投之，<a id="a-ZO"></a>大山色味悉同；<a id="a-ZP"></a>我亦如是，<a id="a-ZQ"></a>得与尊者大力大德，<a id="a-ZR"></a>同座而坐。<a id="a-ZS"></a>譬如世间鲜净好物，<a id="a-ZT"></a>人皆顶戴；<a id="a-ZU"></a>如是，<a id="a-ZV"></a>尊者目揵连大德大力，<a id="a-ZW"></a>诸梵行者皆应顶戴。<a id="a-ZX"></a>诸有得遇尊者目揵连交游往来，<a id="a-ZY"></a>恭敬供养者，<a id="a-ZZ"></a>大得善利；<a id="a-Za"></a>我今亦得与尊者大目揵连交游往来，<a id="a-Zb"></a>亦得善利。<a id="a-Zc"></a>”</p>
  <p id="aZd">时，<a id="a-Ze"></a>尊者大目揵连语尊者舍利弗：<a id="a-Zf"></a>“我今得与大智大德尊者舍利弗同座而坐。<a id="a-Zg"></a>如以小石投之大山，<a id="a-Zh"></a>得同其色；<a id="a-Zi"></a>我亦如是，<a id="a-Zj"></a>得与尊者大智舍利弗同座而坐，<a id="a-Zk"></a>为第二伴。<a id="a-Zl"></a>”</p>
  <p id="aZm">时，<a id="a-Zn"></a>二正士共论议已，<a id="a-Zo"></a>各从座起而去。</p>
 </body>
</html>