<!doctype html>
<html id="z3IBUCrYn" data-ver="2023">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十七</h1>
  <p id="a2">如是我闻：<a id="a-3"></a>一时，<a id="a-4"></a>佛住王舍城耆阇崛山。<a id="a-5"></a>如上说，<a id="a-6"></a>差别者：<a id="a-7"></a>“有沙门、<a id="a-8"></a>婆罗门作如是见、<a id="a-9"></a>如是说：<a id="a-A"></a>‘无因无缘众生无智、<a id="a-B"></a>无见，<a id="a-C"></a>无因无缘众生智、<a id="a-D"></a>见。<a id="a-E"></a>’”</p>
  <p id="aF">如是广说，<a id="a-G"></a>乃至无畏王子闻佛所说，<a id="a-H"></a>欢喜随喜，<a id="a-I"></a>礼佛足而去。</p>
  <p id="aJ">如是我闻：<a id="a-K"></a>一时，<a id="a-L"></a>佛住舍卫国祇树给孤独园。</p>
  <p id="aM">时，<a id="a-N"></a>有众多比丘晨朝著衣持钵，<a id="a-O"></a>入舍卫城乞食。<a id="a-P"></a>时，<a id="a-Q"></a>众多比丘作是念：<a id="a-R"></a>“今日太早，<a id="a-S"></a>乞食时未至，<a id="a-T"></a>我等且过诸外道精舍。<a id="a-U"></a>”</p>
  <p id="aV">众多比丘即入外道精舍，<a id="a-W"></a>与诸外道共相问讯慰劳，<a id="a-X"></a>问讯慰劳已，<a id="a-Y"></a>于一面坐已，<a id="a-Z"></a>诸外道问比丘言：<a id="a-a"></a>“沙门瞿昙为诸弟子说法，<a id="a-b"></a>断五盖覆心，<a id="a-c"></a>慧力羸，<a id="a-d"></a>为障碍分，<a id="a-e"></a>不转趣涅槃，<a id="a-f"></a>住四念处，<a id="a-g"></a>修七觉意。<a id="a-h"></a>我等亦为诸弟子说断五盖覆心，<a id="a-i"></a>慧力羸，<a id="a-j"></a>善住四念处，<a id="a-k"></a>修七觉分。<a id="a-l"></a>我等与彼沙门瞿昙有何等异？<a id="a-m"></a>俱能说法。<a id="a-n"></a>”</p>
  <p id="ao">时，<a id="a-p"></a>众多比丘闻外道所说，<a id="a-q"></a>心不喜悦，<a id="a-r"></a>反呵骂，<a id="a-s"></a>从座起去。<a id="a-t"></a>入舍卫城，<a id="a-u"></a>乞食已，<a id="a-v"></a>还精舍，<a id="a-w"></a>举衣钵，<a id="a-x"></a>洗足已，<a id="a-y"></a>往诣佛所，<a id="a-z"></a>稽首佛足，<a id="a-10"></a>退坐一面，<a id="a-11"></a>以诸外道所说，<a id="a-12"></a>具白世尊。</p>
  <p id="a13">尔时，<a id="a-14"></a>世尊告众多比丘：<a id="a-15"></a>“彼外道说是语时，<a id="a-16"></a>汝等应反问言：<a id="a-17"></a>‘诸外道，<a id="a-18"></a>五盖者，<a id="a-19"></a>种应有十；<a id="a-1A"></a>七觉者，<a id="a-1B"></a>种应有十四。<a id="a-1C"></a>何等为五盖之十、<a id="a-1D"></a>七觉之十四？<a id="a-1E"></a>’如是问者，<a id="a-1F"></a>彼诸外道则自骇散，<a id="a-1G"></a>说诸外道法，<a id="a-1H"></a>瞋恚、<a id="a-1I"></a>骄慢、<a id="a-1J"></a>毁訾、<a id="a-1K"></a>嫌恨、<a id="a-1L"></a>不忍心生，<a id="a-1M"></a>或默然低头，<a id="a-1N"></a>失辩潜思。<a id="a-1O"></a>所以者何？<a id="a-1P"></a>我不见诸天、<a id="a-1Q"></a>魔、<a id="a-1R"></a>梵、<a id="a-1S"></a>沙门、<a id="a-1T"></a>婆罗门、<a id="a-1U"></a>天、<a id="a-1V"></a>人众中，<a id="a-1W"></a>闻我所说欢喜随顺者，<a id="a-1X"></a>唯除如来及声闻众于此闻者。</p>
  <p id="a1Y">“诸比丘，<a id="a-1Z"></a>何等为五盖之十？<a id="a-1a"></a>谓有内贪欲，<a id="a-1b"></a>有外贪欲。<a id="a-1c"></a>彼内贪欲者即是盖，<a id="a-1d"></a>非智非等觉，<a id="a-1e"></a>不转趣涅槃。<a id="a-1f"></a>彼外贪欲即是盖，<a id="a-1g"></a>非智非等觉，<a id="a-1h"></a>不转趣涅槃。<a id="a-1i"></a>谓瞋恚有瞋恚相，<a id="a-1j"></a>若瞋恚及瞋恚相即是盖，<a id="a-1k"></a>非智非等觉，<a id="a-1l"></a>不转趣涅槃。<a id="a-1m"></a>有睡有眠，<a id="a-1n"></a>彼睡彼眠即是盖，<a id="a-1o"></a>非智非等觉，<a id="a-1p"></a>不转趣涅槃。<a id="a-1q"></a>有掉有悔，<a id="a-1r"></a>彼掉彼悔即是盖，<a id="a-1s"></a>非智非等觉，<a id="a-1t"></a>不转趣涅槃。<a id="a-1u"></a>有疑善法，<a id="a-1v"></a>有疑不善法，<a id="a-1w"></a>彼善法疑，<a id="a-1x"></a>不善法疑即是盖，<a id="a-1y"></a>非智非等觉，<a id="a-1z"></a>不转趣涅槃。<a id="a-20"></a>是名五盖说十。</p>
  <p id="a21">“何等为七觉分说十四？<a id="a-22"></a>有内法心念住，<a id="a-23"></a>有外法心念住。<a id="a-24"></a>彼内法念住即是念觉分，<a id="a-25"></a>是智是等觉，<a id="a-26"></a>能转趣涅槃。<a id="a-27"></a>彼外法念住即是念觉分，<a id="a-28"></a>是智是等觉，<a id="a-29"></a>能转趣涅槃。<a id="a-2A"></a>有择善法、<a id="a-2B"></a>择不善法。<a id="a-2C"></a>彼善法择，<a id="a-2D"></a>即是择法觉分，<a id="a-2E"></a>是智是等觉，<a id="a-2F"></a>能转趣涅槃。<a id="a-2G"></a>彼不善法择，<a id="a-2H"></a>即是择法觉分，<a id="a-2I"></a>是智是等觉，<a id="a-2J"></a>能转趣涅槃。<a id="a-2K"></a>有精进断不善法，<a id="a-2L"></a>有精进长养善法。<a id="a-2M"></a>彼断不善法精进，<a id="a-2N"></a>即是精进觉分，<a id="a-2O"></a>是智是等觉，<a id="a-2P"></a>能转趣涅槃。<a id="a-2Q"></a>彼长养善法精进，<a id="a-2R"></a>即是精进觉分，<a id="a-2S"></a>是智是等觉，<a id="a-2T"></a>能转趣涅槃。<a id="a-2U"></a>有喜，<a id="a-2V"></a>有喜处。<a id="a-2W"></a>彼喜即是喜觉分，<a id="a-2X"></a>是智是等觉，<a id="a-2Y"></a>能转趣涅槃。<a id="a-2Z"></a>彼喜处，<a id="a-2a"></a>亦即是喜觉分，<a id="a-2b"></a>是智是等觉，<a id="a-2c"></a>能转趣涅槃。<a id="a-2d"></a>有身猗息，<a id="a-2e"></a>有心猗息。<a id="a-2f"></a>彼身猗息，<a id="a-2g"></a>即是猗觉分，<a id="a-2h"></a>是智是等觉，<a id="a-2i"></a>能转趣涅槃。<a id="a-2j"></a>彼心猗息，<a id="a-2k"></a>即是猗觉分，<a id="a-2l"></a>是智是等觉，<a id="a-2m"></a>能转趣涅槃。<a id="a-2n"></a>有定，<a id="a-2o"></a>有定相。<a id="a-2p"></a>彼定即是定觉分，<a id="a-2q"></a>是智是等觉，<a id="a-2r"></a>能转趣涅槃。<a id="a-2s"></a>彼定相即是定觉分，<a id="a-2t"></a>是智是等觉，<a id="a-2u"></a>能转趣涅槃。<a id="a-2v"></a>有舍善法，<a id="a-2w"></a>有舍不善法。<a id="a-2x"></a>彼善法舍，<a id="a-2y"></a>即是舍觉分，<a id="a-2z"></a>是智是等觉，<a id="a-30"></a>能转趣涅槃。<a id="a-31"></a>彼不善法舍，<a id="a-32"></a>即是舍觉分，<a id="a-33"></a>是智是等觉，<a id="a-34"></a>能转趣涅槃。<a id="a-35"></a>是名七觉分说为十四。<a id="a-36"></a>”</p>
  <p id="a37">佛说此经已，<a id="a-38"></a>众多比丘闻佛所说，<a id="a-39"></a>欢喜奉行。</p>
  <p id="a3A">如是我闻：<a id="a-3B"></a>一时，<a id="a-3C"></a>佛住舍卫国祇树给孤独园。</p>
  <p id="a3D">时，<a id="a-3E"></a>有众多比丘，<a id="a-3F"></a>如上说，<a id="a-3G"></a>差别者：<a id="a-3H"></a>“有诸外道出家作如是说者，<a id="a-3I"></a>当复问言：<a id="a-3J"></a>‘若心微劣犹豫者，<a id="a-3K"></a>尔时应修何等觉分？<a id="a-3L"></a>何等为非修时？<a id="a-3M"></a>若复掉心者、<a id="a-3N"></a>掉心犹豫者，<a id="a-3O"></a>尔时复修何等觉分？<a id="a-3P"></a>何等为非时？<a id="a-3Q"></a>’如是问者，<a id="a-3R"></a>彼诸外道心则骇散，<a id="a-3S"></a>说诸异法，<a id="a-3T"></a>心生忿恚、<a id="a-3U"></a>骄慢、<a id="a-3V"></a>毁訾、<a id="a-3W"></a>嫌恨、<a id="a-3X"></a>不忍，<a id="a-3Y"></a>或默然低头，<a id="a-3Z"></a>失辩潜思。<a id="a-3a"></a>所以者何？<a id="a-3b"></a>我不见诸天、<a id="a-3c"></a>魔、<a id="a-3d"></a>梵、<a id="a-3e"></a>沙门、<a id="a-3f"></a>婆罗门、<a id="a-3g"></a>天人众中，<a id="a-3h"></a>闻我所说欢喜随喜者，<a id="a-3i"></a>唯除如来及声闻众于此闻者。<a id="a-3j"></a>诸比丘，<a id="a-3k"></a>若尔时其心微劣、<a id="a-3l"></a>其心犹豫者，<a id="a-3m"></a>不应修猗觉分、<a id="a-3n"></a>定觉分、<a id="a-3o"></a>舍觉分。<a id="a-3p"></a>所以者何？<a id="a-3q"></a>微劣心生、<a id="a-3r"></a>微劣犹豫，<a id="a-3s"></a>以此诸法增其微劣故。<a id="a-3t"></a>譬如小火，<a id="a-3u"></a>欲令其燃，<a id="a-3v"></a>增以燋炭。<a id="a-3w"></a>云何，<a id="a-3x"></a>比丘，<a id="a-3y"></a>非为增炭令火灭耶？<a id="a-3z"></a>”</p>
  <p id="a40">比丘白佛：<a id="a-41"></a>“如是，<a id="a-42"></a>世尊。<a id="a-43"></a>”</p>
  <p id="a44">“如是，<a id="a-45"></a>比丘，<a id="a-46"></a>微劣犹豫，<a id="a-47"></a>若修猗觉分、<a id="a-48"></a>定觉分、<a id="a-49"></a>舍觉分者，<a id="a-4A"></a>此则非时，<a id="a-4B"></a>增懈怠故。<a id="a-4C"></a>若掉心起，<a id="a-4D"></a>若掉心犹豫，<a id="a-4E"></a>尔时不应修择法觉分、<a id="a-4F"></a>精进觉分、<a id="a-4G"></a>喜觉分。<a id="a-4H"></a>所以者何？<a id="a-4I"></a>掉心起、<a id="a-4J"></a>掉心犹豫，<a id="a-4K"></a>以此诸法能令其增。<a id="a-4L"></a>譬如炽火，<a id="a-4M"></a>欲令其灭，<a id="a-4N"></a>足其干薪。<a id="a-4O"></a>于意云何？<a id="a-4P"></a>岂不令火增炽燃耶？<a id="a-4Q"></a>”</p>
  <p id="a4R">比丘白佛：<a id="a-4S"></a>“如是，<a id="a-4T"></a>世尊。<a id="a-4U"></a>”</p>
  <p id="a4V">佛告比丘：<a id="a-4W"></a>“如是掉心生、<a id="a-4X"></a>掉心犹豫，<a id="a-4Y"></a>修择法觉分、<a id="a-4Z"></a>精进觉分、<a id="a-4a"></a>喜觉分，<a id="a-4b"></a>增其掉心。<a id="a-4c"></a>诸比丘，<a id="a-4d"></a>若微劣心生、<a id="a-4e"></a>微劣犹豫，<a id="a-4f"></a>是时应修择法觉分、<a id="a-4g"></a>精进觉分、<a id="a-4h"></a>喜觉分。<a id="a-4i"></a>所以者何？<a id="a-4j"></a>微劣心生、<a id="a-4k"></a>微劣犹豫，<a id="a-4l"></a>以此诸法示教照喜。<a id="a-4m"></a>譬如小火，<a id="a-4n"></a>欲令其燃，<a id="a-4o"></a>足其干薪。<a id="a-4p"></a>云何，<a id="a-4q"></a>比丘，<a id="a-4r"></a>此火宁炽燃不？<a id="a-4s"></a>”</p>
  <p id="a4t">比丘白佛：<a id="a-4u"></a>“如是，<a id="a-4v"></a>世尊。<a id="a-4w"></a>”</p>
  <p id="a4x">佛告比丘：<a id="a-4y"></a>“如是微劣心生、<a id="a-4z"></a>微劣犹豫，<a id="a-50"></a>当于尔时修择法觉分、<a id="a-51"></a>精进觉分、<a id="a-52"></a>喜觉分，<a id="a-53"></a>示教照喜。<a id="a-54"></a>若掉心生、<a id="a-55"></a>掉心犹豫，<a id="a-56"></a>修猗觉分、<a id="a-57"></a>定觉分、<a id="a-58"></a>舍觉分。<a id="a-59"></a>所以者何？<a id="a-5A"></a>掉心生、<a id="a-5B"></a>掉心犹豫，<a id="a-5C"></a>此等诸法，<a id="a-5D"></a>能令内住一心摄持。<a id="a-5E"></a>譬如燃火，<a id="a-5F"></a>欲令其灭，<a id="a-5G"></a>足其燋炭，<a id="a-5H"></a>彼火则灭。<a id="a-5I"></a>如是，<a id="a-5J"></a>比丘，<a id="a-5K"></a>掉心犹豫，<a id="a-5L"></a>修择法觉分、<a id="a-5M"></a>精进觉分、<a id="a-5N"></a>喜觉分，<a id="a-5O"></a>则非时；<a id="a-5P"></a>修猗觉分、<a id="a-5Q"></a>定觉分、<a id="a-5R"></a>舍觉分，<a id="a-5S"></a>自此则是时。<a id="a-5T"></a>此等诸法，<a id="a-5U"></a>内住一心，<a id="a-5V"></a>摄持念觉分者，<a id="a-5W"></a>一切兼助。<a id="a-5X"></a>”</p>
  <p id="a5Y">佛说此经已，<a id="a-5Z"></a>诸比丘闻佛所说，<a id="a-5a"></a>欢喜奉行。</p>
  <p id="a5b">如是我闻：<a id="a-5c"></a>一时，<a id="a-5d"></a>佛住舍卫国祇树给孤独园。</p>
  <p id="a5e">尔时，<a id="a-5f"></a>世尊告诸比丘：<a id="a-5g"></a>“有五盖、<a id="a-5h"></a>七觉分，<a id="a-5i"></a>有食、<a id="a-5j"></a>无食，<a id="a-5k"></a>我今当说。<a id="a-5l"></a>谛听！<a id="a-5m"></a>善思！<a id="a-5n"></a>当为汝说。</p>
  <p id="a5o">“譬如身依食而立，<a id="a-5p"></a>非不食；<a id="a-5q"></a>如是五盖依于食而立，<a id="a-5r"></a>非不食。</p>
  <p id="a5s">“贪欲盖以何为食？<a id="a-5t"></a>谓触相，<a id="a-5u"></a>于彼不正思惟，<a id="a-5v"></a>未起贪欲令起，<a id="a-5w"></a>已起贪欲能令增广，<a id="a-5x"></a>是名欲爱盖之食。</p>
  <p id="a5y">“何等为瞋恚盖食？<a id="a-5z"></a>谓障碍相，<a id="a-60"></a>于彼不正思惟，<a id="a-61"></a>未起瞋恚盖令起，<a id="a-62"></a>已起瞋恚盖能令增广，<a id="a-63"></a>是名瞋恚盖食。</p>
  <p id="a64">“何等为睡眠盖食？<a id="a-65"></a>有五法。<a id="a-66"></a>何等为五？<a id="a-67"></a>微弱、<a id="a-68"></a>不乐、<a id="a-69"></a>欠呿、<a id="a-6A"></a>多食、<a id="a-6B"></a>懈怠，<a id="a-6C"></a>于彼不正思惟，<a id="a-6D"></a>未起睡眠盖令起，<a id="a-6E"></a>已起睡眠盖能令增广，<a id="a-6F"></a>是名睡眠盖食。</p>
  <p id="a6G">“何等为掉悔盖食？<a id="a-6H"></a>有四法。<a id="a-6I"></a>何等为四？<a id="a-6J"></a>谓亲属觉、<a id="a-6K"></a>人众觉、<a id="a-6L"></a>天觉、<a id="a-6M"></a>本所经娱乐觉。<a id="a-6N"></a>自忆念、<a id="a-6O"></a>他人令忆念而生觉，<a id="a-6P"></a>于彼起不正思惟，<a id="a-6Q"></a>未起掉悔令起，<a id="a-6R"></a>已起掉悔令其增广，<a id="a-6S"></a>是名掉悔盖食。</p>
  <p id="a6T">“何等为疑盖食？<a id="a-6U"></a>有三世。<a id="a-6V"></a>何等为三？<a id="a-6W"></a>谓过去世、<a id="a-6X"></a>未来世、<a id="a-6Y"></a>现在世。<a id="a-6Z"></a>于过去世犹豫、<a id="a-6a"></a>未来世犹豫、<a id="a-6b"></a>现在世犹豫，<a id="a-6c"></a>于彼起不正思惟，<a id="a-6d"></a>未起疑盖令起，<a id="a-6e"></a>已起疑盖能令增广，<a id="a-6f"></a>是名疑盖食。</p>
  <p id="a6g">“譬如身依于食而得长养，<a id="a-6h"></a>非不食；<a id="a-6i"></a>如是七觉分依食而住，<a id="a-6j"></a>依食长养，<a id="a-6k"></a>非不食。</p>
  <p id="a6l">“何等为念觉分不食？<a id="a-6m"></a>谓四念处不思惟，<a id="a-6n"></a>未起念觉分不起，<a id="a-6o"></a>已起念觉分令退，<a id="a-6p"></a>是名念觉分不食。</p>
  <p id="a6q">“何等为择法觉分不食？<a id="a-6r"></a>谓于善法撰择，<a id="a-6s"></a>于不善法撰择，<a id="a-6t"></a>于彼不思惟，<a id="a-6u"></a>未起择法觉分令不起，<a id="a-6v"></a>已起择法觉分令退，<a id="a-6w"></a>是名择法觉分不食。</p>
  <p id="a6x">“何等为精进觉分不食？<a id="a-6y"></a>谓四正断，<a id="a-6z"></a>于彼不思惟，<a id="a-70"></a>未起精进觉分令不起，<a id="a-71"></a>已起精进觉分令退，<a id="a-72"></a>是名精进觉分不食。</p>
  <p id="a73">“何等为喜觉分不食？<a id="a-74"></a>有喜，<a id="a-75"></a>有喜处法，<a id="a-76"></a>于彼不思惟，<a id="a-77"></a>未起喜觉分不起，<a id="a-78"></a>已起喜觉分令退，<a id="a-79"></a>是名喜觉分不食。</p>
  <p id="a7A">“何等为猗觉分不食？<a id="a-7B"></a>有身猗息及心猗息，<a id="a-7C"></a>于彼不思惟，<a id="a-7D"></a>未生猗觉分不起，<a id="a-7E"></a>已生猗觉分令退，<a id="a-7F"></a>是名猗觉分不食。</p>
  <p id="a7G">“何等为定觉分不食？<a id="a-7H"></a>有四禅，<a id="a-7I"></a>于彼不思惟，<a id="a-7J"></a>未起定觉分不起，<a id="a-7K"></a>已起定觉分令退，<a id="a-7L"></a>是名定觉分不食。</p>
  <p id="a7M">“何等为舍觉分不食？<a id="a-7N"></a>有三界，<a id="a-7O"></a>谓断界、<a id="a-7P"></a>无欲界、<a id="a-7Q"></a>灭界，<a id="a-7R"></a>于彼不思惟，<a id="a-7S"></a>未起舍觉分不起，<a id="a-7T"></a>已起舍觉分令退，<a id="a-7U"></a>是名舍觉分不食。</p>
  <p id="a7V">“何等为贪欲盖不食？<a id="a-7W"></a>谓不净观，<a id="a-7X"></a>于彼思惟，<a id="a-7Y"></a>未起贪欲盖不起，<a id="a-7Z"></a>已起贪欲盖令断，<a id="a-7a"></a>是名贪欲盖不食。</p>
  <p id="a7b">“何等为瞋恚盖不食？<a id="a-7c"></a>彼慈心思惟，<a id="a-7d"></a>未生瞋恚盖不起，<a id="a-7e"></a>已生瞋恚盖令灭，<a id="a-7f"></a>是名瞋恚盖不食。</p>
  <p id="a7g">“何等为睡眠盖不食？<a id="a-7h"></a>彼明照思惟，<a id="a-7i"></a>未生睡眠盖不起，<a id="a-7j"></a>已生睡眠盖令灭，<a id="a-7k"></a>是名睡眠盖不食。</p>
  <p id="a7l">“何等为掉悔盖不食？<a id="a-7m"></a>彼寂止思惟，<a id="a-7n"></a>未生掉悔盖不起，<a id="a-7o"></a>已生掉悔盖令灭，<a id="a-7p"></a>是名掉悔盖不食。</p>
  <p id="a7q">“何等为疑盖不食？<a id="a-7r"></a>彼缘起法思惟，<a id="a-7s"></a>未生疑盖不起，<a id="a-7t"></a>已生疑盖令灭，<a id="a-7u"></a>是名疑盖不食。</p>
  <p id="a7v">“譬如身依食而住、<a id="a-7w"></a>依食而立，<a id="a-7x"></a>如是七觉分依食而住、<a id="a-7y"></a>依食而立。</p>
  <p id="a7z">“何等为念觉分食？<a id="a-80"></a>谓四念处思惟已，<a id="a-81"></a>未生念觉分令起，<a id="a-82"></a>已生念觉分转生令增广，<a id="a-83"></a>是名念觉分食。</p>
  <p id="a84">“何等为择法觉分食？<a id="a-85"></a>有择善法，<a id="a-86"></a>有择不善法，<a id="a-87"></a>彼思惟已，<a id="a-88"></a>未生择法觉分令起，<a id="a-89"></a>已生择法觉分重生令增广，<a id="a-8A"></a>是名择法觉分食。</p>
  <p id="a8B">“何等为精进觉分食？<a id="a-8C"></a>彼四正断思惟，<a id="a-8D"></a>未生精进觉分令起，<a id="a-8E"></a>已生精进觉分重生令增广，<a id="a-8F"></a>是名精进觉分食。</p>
  <p id="a8G">“何等为喜觉分食？<a id="a-8H"></a>有喜，<a id="a-8I"></a>有喜处，<a id="a-8J"></a>彼思惟，<a id="a-8K"></a>未生喜觉分令起，<a id="a-8L"></a>已生喜觉分重生令增广，<a id="a-8M"></a>是名喜觉分食。</p>
  <p id="a8N">“何等为猗觉分食？<a id="a-8O"></a>有身猗息、<a id="a-8P"></a>心猗息思惟，<a id="a-8Q"></a>未生猗觉分令起，<a id="a-8R"></a>已生猗觉分重生令增广，<a id="a-8S"></a>是名猗觉分食。</p>
  <p id="a8T">“何等为定觉分食？<a id="a-8U"></a>谓有四禅思惟，<a id="a-8V"></a>未生定觉分令生起，<a id="a-8W"></a>已生定觉分重生令增广，<a id="a-8X"></a>是名定觉分食。</p>
  <p id="a8Y">“何等为舍觉分食？<a id="a-8Z"></a>有三界。<a id="a-8a"></a>何等为三？<a id="a-8b"></a>谓断界、<a id="a-8c"></a>无欲界、<a id="a-8d"></a>灭界，<a id="a-8e"></a>彼思惟，<a id="a-8f"></a>未生舍觉分令起，<a id="a-8g"></a>已生舍觉分重生令增广，<a id="a-8h"></a>是名舍觉分食。<a id="a-8i"></a>”</p>
  <p id="a8j">佛说此经已，<a id="a-8k"></a>诸比丘闻佛所说，<a id="a-8l"></a>欢喜奉行。</p>
  <p id="a8m">如是我闻：<a id="a-8n"></a>一时，<a id="a-8o"></a>佛住舍卫国祇树给孤独园。</p>
  <p id="a8p">尔时，<a id="a-8q"></a>世尊告诸比丘：<a id="a-8r"></a>“于内法中，<a id="a-8s"></a>我不见一法，<a id="a-8t"></a>未生恶不善法令生，<a id="a-8u"></a>已生恶不善法重生令增广，<a id="a-8v"></a>未生善法不生，<a id="a-8w"></a>已生则退，<a id="a-8x"></a>所谓不正思惟。<a id="a-8y"></a>诸比丘，<a id="a-8z"></a>不正思惟者，<a id="a-90"></a>未生贪欲盖令生，<a id="a-91"></a>已生者重生令增广；<a id="a-92"></a>未生瞋恚、<a id="a-93"></a>睡眠、<a id="a-94"></a>掉悔、<a id="a-95"></a>疑盖令生，<a id="a-96"></a>已生者重生令增广。<a id="a-97"></a>未生念觉分令不生，<a id="a-98"></a>已生者令退；<a id="a-99"></a>未生择法、<a id="a-9A"></a>精进、<a id="a-9B"></a>喜、<a id="a-9C"></a>猗、<a id="a-9D"></a>定、<a id="a-9E"></a>舍觉分令不生，<a id="a-9F"></a>已生者令退。</p>
  <p id="a9G">“我不见一法能令未生恶不善法不生，<a id="a-9H"></a>已生者令断，<a id="a-9I"></a>未生善法令生，<a id="a-9J"></a>已生者重生令增广，<a id="a-9K"></a>所谓正思惟。<a id="a-9L"></a>比丘，<a id="a-9M"></a>正思惟者，<a id="a-9N"></a>未生贪欲盖令不生，<a id="a-9O"></a>已生者令断；<a id="a-9P"></a>未生瞋恚、<a id="a-9Q"></a>睡眠、<a id="a-9R"></a>掉悔、<a id="a-9S"></a>疑盖令不生，<a id="a-9T"></a>已生者令断。<a id="a-9U"></a>未生念觉分令生，<a id="a-9V"></a>已生者重生令增广；<a id="a-9W"></a>未生择法、<a id="a-9X"></a>精进、<a id="a-9Y"></a>喜、<a id="a-9Z"></a>猗、<a id="a-9a"></a>定、<a id="a-9b"></a>舍觉分令生，<a id="a-9c"></a>已生者重生令增广。<a id="a-9d"></a>”</p>
  <p id="a9e">佛说此经已，<a id="a-9f"></a>诸比丘闻佛所说，<a id="a-9g"></a>欢喜奉行。</p>
  <p id="a9h">如是我闻：<a id="a-9i"></a>一时，<a id="a-9j"></a>佛住舍卫国祇树给孤独园。</p>
  <p id="a9k">尔时，<a id="a-9l"></a>世尊告诸比丘：<a id="a-9m"></a>“于外法中，<a id="a-9n"></a>我不见一法，<a id="a-9o"></a>未生恶不善法令生，<a id="a-9p"></a>已生者重生令增广，<a id="a-9q"></a>未生善法令不生，<a id="a-9r"></a>已生者令退，<a id="a-9s"></a>如恶知识、<a id="a-9t"></a>恶伴党。<a id="a-9u"></a>恶知识、<a id="a-9v"></a>恶伴党者，<a id="a-9w"></a>未生贪欲盖令生，<a id="a-9x"></a>已生者重生令增广；<a id="a-9y"></a>未生瞋恚、<a id="a-9z"></a>睡眠、<a id="a-A0"></a>掉悔、<a id="a-A1"></a>疑盖令生，<a id="a-A2"></a>已生者重生令增广。<a id="a-A3"></a>未生念觉分令不生，<a id="a-A4"></a>已生者令退；<a id="a-A5"></a>未生择法、<a id="a-A6"></a>精进、<a id="a-A7"></a>喜、<a id="a-A8"></a>猗、<a id="a-A9"></a>定、<a id="a-AA"></a>舍觉分令不生，<a id="a-AB"></a>已生者令退。</p>
  <p id="aAC">“诸比丘，<a id="a-AD"></a>我不见一法，<a id="a-AE"></a>未生恶不善法令不生，<a id="a-AF"></a>已生者令断，<a id="a-AG"></a>未生善法令生，<a id="a-AH"></a>已生者重生令增广，<a id="a-AI"></a>所谓善知识、<a id="a-AJ"></a>善伴党、<a id="a-AK"></a>善随从者。<a id="a-AL"></a>若善知识、<a id="a-AM"></a>善伴党、<a id="a-AN"></a>善随从者，<a id="a-AO"></a>未生贪欲盖令不生，<a id="a-AP"></a>已生者令断；<a id="a-AQ"></a>未生瞋恚、<a id="a-AR"></a>睡眠、<a id="a-AS"></a>掉悔、<a id="a-AT"></a>疑盖令不生，<a id="a-AU"></a>已生者令断。<a id="a-AV"></a>未生念觉分令生，<a id="a-AW"></a>已生者重生令增广；<a id="a-AX"></a>未生择法、<a id="a-AY"></a>精进、<a id="a-AZ"></a>喜、<a id="a-Aa"></a>猗、<a id="a-Ab"></a>定、<a id="a-Ac"></a>舍觉分令生，<a id="a-Ad"></a>已生者重生令增广。<a id="a-Ae"></a>”</p>
  <p id="aAf">佛说此经已，<a id="a-Ag"></a>诸比丘闻佛所说，<a id="a-Ah"></a>欢喜奉行。</p>
  <p id="aAi">如是我闻：<a id="a-Aj"></a>一时，<a id="a-Ak"></a>佛住舍卫国祇树给孤独园。</p>
  <p id="aAl">尔时，<a id="a-Am"></a>尊者舍利弗告诸比丘：<a id="a-An"></a>“有七觉分。<a id="a-Ao"></a>何等为七？<a id="a-Ap"></a>谓念觉分、<a id="a-Aq"></a>择法觉分、<a id="a-Ar"></a>精进觉分、<a id="a-As"></a>喜觉分、<a id="a-At"></a>猗觉分、<a id="a-Au"></a>定觉分、<a id="a-Av"></a>舍觉分。<a id="a-Aw"></a>此七觉分决定而得，<a id="a-Ax"></a>不勤而得，<a id="a-Ay"></a>我随所欲，<a id="a-Az"></a>觉分正受。<a id="a-B0"></a>若晨朝时、<a id="a-B1"></a>日中时、<a id="a-B2"></a>日暮时，<a id="a-B3"></a>若欲正受，<a id="a-B4"></a>随其所欲，<a id="a-B5"></a>多入正受。</p>
  <p id="aB6">“譬如王大臣，<a id="a-B7"></a>有种种衣服，<a id="a-B8"></a>置箱箧中，<a id="a-B9"></a>随其所须：<a id="a-BA"></a>日中所须、<a id="a-BB"></a>日暮所须，<a id="a-BC"></a>随欲自在。<a id="a-BD"></a>如是，<a id="a-BE"></a>比丘，<a id="a-BF"></a>此七觉分，<a id="a-BG"></a>决定而得，<a id="a-BH"></a>不勤而得，<a id="a-BI"></a>随意正受。<a id="a-BJ"></a>我此念觉分，<a id="a-BK"></a>清净纯白，<a id="a-BL"></a>起时知起，<a id="a-BM"></a>灭时知灭，<a id="a-BN"></a>没时知没，<a id="a-BO"></a>已起知已起，<a id="a-BP"></a>已灭知已灭，<a id="a-BQ"></a>如是择法、<a id="a-BR"></a>精进、<a id="a-BS"></a>喜、<a id="a-BT"></a>猗、<a id="a-BU"></a>定、<a id="a-BV"></a>舍觉分亦如是说。<a id="a-BW"></a>”</p>
  <p id="aBX">尊者舍利弗说此经已，<a id="a-BY"></a>诸比丘闻其所说，<a id="a-BZ"></a>欢喜奉行。</p>
  <p id="aBa">如是我闻：<a id="a-Bb"></a>一时，<a id="a-Bc"></a>佛住巴连弗邑。<a id="a-Bd"></a>尔时，<a id="a-Be"></a>尊者优波摩、<a id="a-Bf"></a>尊者阿提目多住巴连弗邑鸡林精舍。</p>
  <p id="aBg">尔时，<a id="a-Bh"></a>尊者阿提目多晡时从禅觉，<a id="a-Bi"></a>诣尊者优波摩所，<a id="a-Bj"></a>共相问讯慰劳已，<a id="a-Bk"></a>退坐一面，<a id="a-Bl"></a>问尊者优波摩：<a id="a-Bm"></a>“尊者，<a id="a-Bn"></a>能知七觉分方便，<a id="a-Bo"></a>如是乐住正受，<a id="a-Bp"></a>如是苦住正受？<a id="a-Bq"></a>”</p>
  <p id="aBr">优波摩答言：<a id="a-Bs"></a>“尊者阿提目多，<a id="a-Bt"></a>比丘善知方便修七觉分，<a id="a-Bu"></a>如是乐住正受，<a id="a-Bv"></a>如是苦住正受。<a id="a-Bw"></a>”</p>
  <p id="aBx">复问：<a id="a-By"></a>“云何比丘善知方便修七觉分？<a id="a-Bz"></a>”</p>
  <p id="aC0">优波摩答言：<a id="a-C1"></a>“比丘方便修念觉分时知思惟：<a id="a-C2"></a>‘彼心不善解脱，<a id="a-C3"></a>不害睡眠，<a id="a-C4"></a>不善调伏掉悔，<a id="a-C5"></a>如我念觉处法思惟，<a id="a-C6"></a>精进方便，<a id="a-C7"></a>不得平等。<a id="a-C8"></a>’如是择法、<a id="a-C9"></a>精进、<a id="a-CA"></a>喜、<a id="a-CB"></a>猗、<a id="a-CC"></a>定、<a id="a-CD"></a>舍觉分，<a id="a-CE"></a>亦如是说。<a id="a-CF"></a>若比丘念觉分方便时先思惟：<a id="a-CG"></a>‘心善解脱，<a id="a-CH"></a>正害睡眠，<a id="a-CI"></a>调伏掉悔，<a id="a-CJ"></a>如我于此念觉处法思惟已，<a id="a-CK"></a>不勤方便，<a id="a-CL"></a>而得平等。<a id="a-CM"></a>’如是，<a id="a-CN"></a>阿提目多，<a id="a-CO"></a>比丘知方便修七觉分，<a id="a-CP"></a>如是乐住正受，<a id="a-CQ"></a>如是不乐住正受。<a id="a-CR"></a>”</p>
  <p id="aCS">时，<a id="a-CT"></a>二正士共论义已，<a id="a-CU"></a>各从座起而去。</p>
  <p id="aCV">如是我闻：<a id="a-CW"></a>一时，<a id="a-CX"></a>佛住舍卫国祇树给孤独园。</p>
  <p id="aCY">尔时，<a id="a-CZ"></a>尊者阿那律亦住舍卫国松林精舍。<a id="a-Ca"></a>时，<a id="a-Cb"></a>有众多比丘诣阿那律所，<a id="a-Cc"></a>共相问讯慰劳，<a id="a-Cd"></a>问讯慰劳已，<a id="a-Ce"></a>退坐一面，<a id="a-Cf"></a>语尊者阿那律：<a id="a-Cg"></a>“尊者知方便修七觉分时生乐住不？<a id="a-Ch"></a>”</p>
  <p id="aCi">尊者阿那律语诸比丘言：<a id="a-Cj"></a>“我知比丘方便修七觉分时生乐住。<a id="a-Ck"></a>”</p>
  <p id="aCl">诸比丘问尊者阿那律：<a id="a-Cm"></a>“云何知比丘方便修七觉分时生乐住？<a id="a-Cn"></a>”</p>
  <p id="aCo">尊者阿那律语诸比丘：<a id="a-Cp"></a>“比丘方便修念觉分，<a id="a-Cq"></a>善知思惟：<a id="a-Cr"></a>‘我心善解脱，<a id="a-Cs"></a>善害睡眠，<a id="a-Ct"></a>善调伏掉悔。<a id="a-Cu"></a>如此念觉分处法思惟已，<a id="a-Cv"></a>精勤方便，<a id="a-Cw"></a>心不懈怠，<a id="a-Cx"></a>身猗息不动乱，<a id="a-Cy"></a>系心令住，<a id="a-Cz"></a>不起乱念，<a id="a-D0"></a>一心正受。<a id="a-D1"></a>’如是择法、<a id="a-D2"></a>精进、<a id="a-D3"></a>喜、<a id="a-D4"></a>猗、<a id="a-D5"></a>定、<a id="a-D6"></a>舍觉分亦如是说，<a id="a-D7"></a>是名知比丘方便修七觉分时生乐住。<a id="a-D8"></a>”</p>
  <p id="aD9">时，<a id="a-DA"></a>众多比丘闻尊者阿那律所说，<a id="a-DB"></a>欢喜随喜，<a id="a-DC"></a>从座起而去。</p>
  <p id="aDD">如是我闻：<a id="a-DE"></a>一时，<a id="a-DF"></a>佛住舍卫国祇树给孤独园。</p>
  <p id="aDG">尔时，<a id="a-DH"></a>世尊告诸比丘：<a id="a-DI"></a>“转轮圣王出世之时，<a id="a-DJ"></a>有七宝现于世间：<a id="a-DK"></a>金轮宝、<a id="a-DL"></a>象宝、<a id="a-DM"></a>马宝、<a id="a-DN"></a>神珠宝、<a id="a-DO"></a>玉女宝、<a id="a-DP"></a>主藏臣宝、<a id="a-DQ"></a>主兵臣宝；<a id="a-DR"></a>如是，<a id="a-DS"></a>如来出世，<a id="a-DT"></a>亦有七觉分宝现。<a id="a-DU"></a>斋戒处楼观上，<a id="a-DV"></a>大臣围绕，<a id="a-DW"></a>有金轮宝从东方出，<a id="a-DX"></a>轮有千辐，<a id="a-DY"></a>齐毂圆辋，<a id="a-DZ"></a>轮相具足，<a id="a-Da"></a>有此吉瑞，<a id="a-Db"></a>必是转轮圣王：<a id="a-Dc"></a>‘我今决定为转轮王。<a id="a-Dd"></a>’即以两手承金轮宝，<a id="a-De"></a>著左手中，<a id="a-Df"></a>右手旋转，<a id="a-Dg"></a>而说是言：<a id="a-Dh"></a>‘若是转轮圣王金轮宝者，<a id="a-Di"></a>当复转轮圣王古道而去。<a id="a-Dj"></a>’于是轮宝即发，<a id="a-Dk"></a>王蕃前随，<a id="a-Dl"></a>而于东方乘虚而逝，<a id="a-Dm"></a>向于东方，<a id="a-Dn"></a>游古圣王正直之道。<a id="a-Do"></a>王随轮宝，<a id="a-Dp"></a>四兵亦从；<a id="a-Dq"></a>若所至方，<a id="a-Dr"></a>轮宝住者，<a id="a-Ds"></a>王于彼住，<a id="a-Dt"></a>四兵亦住。<a id="a-Du"></a>东方诸国处处小王，<a id="a-Dv"></a>见圣王来，<a id="a-Dw"></a>悉皆归伏。<a id="a-Dx"></a>如来出兴于世，<a id="a-Dy"></a>有七觉分现于世间，<a id="a-Dz"></a>所谓念觉分、<a id="a-E0"></a>择法觉分、<a id="a-E1"></a>精进觉分、<a id="a-E2"></a>喜觉分、<a id="a-E3"></a>猗觉分、<a id="a-E4"></a>定觉分、<a id="a-E5"></a>舍觉分。<a id="a-E6"></a>”</p>
  <p id="aE7">佛说此经已，<a id="a-E8"></a>诸比丘闻佛所说，<a id="a-E9"></a>欢喜奉行。</p>
  <p id="aEA">如是我闻：<a id="a-EB"></a>一时，<a id="a-EC"></a>佛住舍卫国祇树给孤独园。</p>
  <p id="aED">尔时，<a id="a-EE"></a>世尊告诸比丘：<a id="a-EF"></a>“转轮圣王出于世时，<a id="a-EG"></a>有七宝现于世间。<a id="a-EH"></a>云何转轮圣王出于世时，<a id="a-EI"></a>金轮宝现有？<a id="a-EJ"></a>时，<a id="a-EK"></a>刹利灌顶圣王，<a id="a-EL"></a>月十五日，<a id="a-EM"></a>沐浴清净，<a id="a-EN"></a>受持斋戒，<a id="a-EO"></a>于楼阁上，<a id="a-EP"></a>大臣围绕。<a id="a-EQ"></a>有金轮宝从东方出，<a id="a-ER"></a>轮有千辐，<a id="a-ES"></a>齐毂圆辋，<a id="a-ET"></a>轮相具足，<a id="a-EU"></a>天真金宝。<a id="a-EV"></a>王作是念：<a id="a-EW"></a>‘古昔传闻，<a id="a-EX"></a>刹利灌顶大王月十五日布萨时，<a id="a-EY"></a>沐浴清净，<a id="a-EZ"></a>受持福善，<a id="a-Ea"></a>有轮宝现。<a id="a-Eb"></a>今既如古，<a id="a-Ec"></a>有斯吉瑞，<a id="a-Ed"></a>当知我是转轮圣王。<a id="a-Ee"></a>’即以两手承金轮宝，<a id="a-Ef"></a>著左手中，<a id="a-Eg"></a>右手旋转，<a id="a-Eh"></a>而作是言：<a id="a-Ei"></a>‘若是转轮圣王金轮宝者，<a id="a-Ej"></a>当复转轮圣王古道而去。<a id="a-Ek"></a>’作是语讫，<a id="a-El"></a>于是轮宝即从王前乘虚而逝，<a id="a-Em"></a>向于东方，<a id="a-En"></a>游古圣王正直之道，<a id="a-Eo"></a>王及四兵随轮去住。<a id="a-Ep"></a>东方诸国处处小王见圣王来，<a id="a-Eq"></a>皆称：<a id="a-Er"></a>‘善哉！<a id="a-Es"></a>善来大王，<a id="a-Et"></a>此是王国，<a id="a-Eu"></a>此国安隐，<a id="a-Ev"></a>人民丰乐，<a id="a-Ew"></a>愿于中止，<a id="a-Ex"></a>教化国人。<a id="a-Ey"></a>我等皆是天尊翼从。<a id="a-Ez"></a>’圣王答言：<a id="a-F0"></a>‘诸聚落主，<a id="a-F1"></a>汝今但当善化国人，<a id="a-F2"></a>有不顺者，<a id="a-F3"></a>当来白我。<a id="a-F4"></a>当如法化，<a id="a-F5"></a>莫作非法，<a id="a-F6"></a>亦令国人善化非法；<a id="a-F7"></a>若如是者，<a id="a-F8"></a>则从我化。<a id="a-F9"></a>’于是圣王从东海度，<a id="a-FA"></a>乘古圣王道，<a id="a-FB"></a>至于南海；<a id="a-FC"></a>乘古圣王之道，<a id="a-FD"></a>度于南海，<a id="a-FE"></a>至于西海；<a id="a-FF"></a>乘于古昔圣王之道，<a id="a-FG"></a>度于西海，<a id="a-FH"></a>至于北海。<a id="a-FI"></a>南、<a id="a-FJ"></a>西、<a id="a-FK"></a>北方诸小国王奉迎启请，<a id="a-FL"></a>亦如东方广说。<a id="a-FM"></a>于是金轮宝，<a id="a-FN"></a>圣王随从，<a id="a-FO"></a>度于北海，<a id="a-FP"></a>还至王宫正治殿上，<a id="a-FQ"></a>住虚空中。<a id="a-FR"></a>是为转轮圣王出兴于世，<a id="a-FS"></a>金轮宝现于世间。</p>
  <p id="aFT">“云何为转轮圣王出兴于世，<a id="a-FU"></a>白象宝现于世间？<a id="a-FV"></a>若刹利灌顶大王纯白之象，<a id="a-FW"></a>其色鲜好，<a id="a-FX"></a>七支拄地。<a id="a-FY"></a>圣王见已，<a id="a-FZ"></a>心则欣悦：<a id="a-Fa"></a>‘今此宝象，<a id="a-Fb"></a>来应于我。<a id="a-Fc"></a>’告善调象师，<a id="a-Fd"></a>令速调此宝象，<a id="a-Fe"></a>调已送来。<a id="a-Ff"></a>象师受命，<a id="a-Fg"></a>不盈一日，<a id="a-Fh"></a>象即调伏，<a id="a-Fi"></a>一切调伏相悉皆具足，<a id="a-Fj"></a>犹如余象经年调者，<a id="a-Fk"></a>今此象宝一日调伏亦复如是。<a id="a-Fl"></a>调已送诣王所，<a id="a-Fm"></a>上白大王：<a id="a-Fn"></a>‘此象已调，<a id="a-Fo"></a>唯王自知时。<a id="a-Fp"></a>’尔时，<a id="a-Fq"></a>圣王观察此象调相已备，<a id="a-Fr"></a>即乘宝象，<a id="a-Fs"></a>于晨旦时周行四海，<a id="a-Ft"></a>至日中时还归王宫。<a id="a-Fu"></a>是名转轮圣王出兴于世，<a id="a-Fv"></a>如此象宝现于世间。</p>
  <p id="aFw">“何等为转轮圣王出兴于世，<a id="a-Fx"></a>马宝现于世间？<a id="a-Fy"></a>转轮圣王所有马宝纯一青色，<a id="a-Fz"></a>乌头泽尾。<a id="a-G0"></a>圣王见马，<a id="a-G1"></a>心生欣悦：<a id="a-G2"></a>‘今此神马来应我故。<a id="a-G3"></a>’付调马师，<a id="a-G4"></a>令速调之，<a id="a-G5"></a>调已送来。<a id="a-G6"></a>马师奉教，<a id="a-G7"></a>不盈一日，<a id="a-G8"></a>其马即调，<a id="a-G9"></a>犹如余马经年调者，<a id="a-GA"></a>马宝调伏亦复如是。<a id="a-GB"></a>知马调已，<a id="a-GC"></a>还送奉王，<a id="a-GD"></a>白言：<a id="a-GE"></a>‘大王，<a id="a-GF"></a>此马已调。<a id="a-GG"></a>’尔时，<a id="a-GH"></a>圣王观察宝马调相已备，<a id="a-GI"></a>于晨旦时乘此宝马周行四海，<a id="a-GJ"></a>至日中时还归王宫。<a id="a-GK"></a>是名转轮圣王出兴于世，<a id="a-GL"></a>马宝现于世间。</p>
  <p id="aGM">“何等为转轮圣王出兴于世，<a id="a-GN"></a>摩尼珠宝现于世间？<a id="a-GO"></a>若转轮圣王所有宝珠，<a id="a-GP"></a>其形八楞，<a id="a-GQ"></a>光泽明照，<a id="a-GR"></a>无诸类隙，<a id="a-GS"></a>于王宫内，<a id="a-GT"></a>常为灯明。<a id="a-GU"></a>转轮圣王察试宝珠，<a id="a-GV"></a>阴雨之夜，<a id="a-GW"></a>将四种兵入于园林，<a id="a-GX"></a>持珠前导，<a id="a-GY"></a>光明照耀，<a id="a-GZ"></a>面一由旬。<a id="a-Ga"></a>是为转轮圣王出兴于世，<a id="a-Gb"></a>摩尼宝珠现于世间。</p>
  <p id="aGc">“何等为转轮圣王出兴于世，<a id="a-Gd"></a>贤玉女宝现于世间？<a id="a-Ge"></a>转轮圣王所有玉女，<a id="a-Gf"></a>不黑不白，<a id="a-Gg"></a>不长不短，<a id="a-Gh"></a>不粗不细，<a id="a-Gi"></a>不肥不瘦，<a id="a-Gj"></a>肢体端正，<a id="a-Gk"></a>寒时体暖、<a id="a-Gl"></a>热时体凉，<a id="a-Gm"></a>身体柔软如迦陵伽衣，<a id="a-Gn"></a>身诸毛孔出栴檀香，<a id="a-Go"></a>口鼻出息作优钵罗香。<a id="a-Gp"></a>后卧先起，<a id="a-Gq"></a>瞻王意色，<a id="a-Gr"></a>随宜奉事，<a id="a-Gs"></a>软言爱语，<a id="a-Gt"></a>端心正念，<a id="a-Gu"></a>发王道意，<a id="a-Gv"></a>心无违越，<a id="a-Gw"></a>况复身、<a id="a-Gx"></a>口？<a id="a-Gy"></a>是为转轮圣王宝女。</p>
  <p id="aGz">“云何为转轮圣王主藏臣宝现于世间？<a id="a-H0"></a>谓转轮圣王主藏大臣本行施故，<a id="a-H1"></a>生得天眼，<a id="a-H2"></a>能见伏藏，<a id="a-H3"></a>有主无主、<a id="a-H4"></a>若水若陆、<a id="a-H5"></a>若远若近，<a id="a-H6"></a>悉能见之。<a id="a-H7"></a>转轮圣王若须珍宝，<a id="a-H8"></a>即便告敕，<a id="a-H9"></a>随王所须，<a id="a-HA"></a>辄以奉上。<a id="a-HB"></a>于是圣王有时试彼大臣，<a id="a-HC"></a>观其所能，<a id="a-HD"></a>乘船游海，<a id="a-HE"></a>告彼大臣：<a id="a-HF"></a>‘我须宝物。<a id="a-HG"></a>’臣白王言：<a id="a-HH"></a>‘小住岸边，<a id="a-HI"></a>当以奉上。<a id="a-HJ"></a>’王告彼臣：<a id="a-HK"></a>‘我今不须岸边之宝，<a id="a-HL"></a>且须画时与我。<a id="a-HM"></a>’于是大臣即于水中出四金瓮，<a id="a-HN"></a>金宝满中，<a id="a-HO"></a>以奉圣王。<a id="a-HP"></a>王所须即取用之，<a id="a-HQ"></a>若取足已，<a id="a-HR"></a>余则还归水中。<a id="a-HS"></a>圣王出世，<a id="a-HT"></a>则有如此主藏之臣现于世间。</p>
  <p id="aHU">“云何圣王出兴于世，<a id="a-HV"></a>有主兵之臣现于世间？<a id="a-HW"></a>谓有主兵臣聪明智辩，<a id="a-HX"></a>譬如世间善思量成就者，<a id="a-HY"></a>圣王所宜，<a id="a-HZ"></a>彼则悉从，<a id="a-Ha"></a>宜去、<a id="a-Hb"></a>宜住、<a id="a-Hc"></a>宜出、<a id="a-Hd"></a>宜入。<a id="a-He"></a>圣王四种兵行，<a id="a-Hf"></a>道里顿止，<a id="a-Hg"></a>不令疲倦，<a id="a-Hh"></a>悉知圣王宜所应作，<a id="a-Hi"></a>现法后世功德之事，<a id="a-Hj"></a>以白圣王。<a id="a-Hk"></a>转轮圣王出兴于世，<a id="a-Hl"></a>有如是主兵之臣。</p>
  <p id="aHm">“如是如来、<a id="a-Hn"></a>应、<a id="a-Ho"></a>等正觉出兴于世，<a id="a-Hp"></a>有七觉分现于世间。<a id="a-Hq"></a>何等为七？<a id="a-Hr"></a>谓念觉分、<a id="a-Hs"></a>择法觉分、<a id="a-Ht"></a>精进觉分、<a id="a-Hu"></a>喜觉分、<a id="a-Hv"></a>猗觉分、<a id="a-Hw"></a>定觉分、<a id="a-Hx"></a>舍觉分。<a id="a-Hy"></a>”</p>
  <p id="aHz">佛说此经已，<a id="a-I0"></a>诸比丘闻佛所说，<a id="a-I1"></a>欢喜奉行。</p>
  <p id="aI2">如是我闻：<a id="a-I3"></a>一时，<a id="a-I4"></a>佛住舍卫国祇树给孤独园。</p>
  <p id="aI5">尔时，<a id="a-I6"></a>世尊告诸比丘：<a id="a-I7"></a>“善哉！<a id="a-I8"></a>比丘，<a id="a-I9"></a>依人闻法，<a id="a-IA"></a>诸年少比丘供养奉事诸尊长老。<a id="a-IB"></a>所以者何？<a id="a-IC"></a>年少比丘供养奉事长老比丘者，<a id="a-ID"></a>时时得闻深妙之法；<a id="a-IE"></a>闻深法已，<a id="a-IF"></a>二正事成就：<a id="a-IG"></a>身正及心正。<a id="a-IH"></a>尔时修念觉分，<a id="a-II"></a>修念觉分已，<a id="a-IJ"></a>念觉分满足；<a id="a-IK"></a>念觉满足已，<a id="a-IL"></a>于法选择，<a id="a-IM"></a>分别于法，<a id="a-IN"></a>思量于法，<a id="a-IO"></a>尔时，<a id="a-IP"></a>方便修择法觉分，<a id="a-IQ"></a>乃至舍觉分修习满足。<a id="a-IR"></a>”</p>
  <p id="aIS">佛说此经已，<a id="a-IT"></a>诸比丘闻佛所说，<a id="a-IU"></a>欢喜奉行。</p>
  <p id="aIV">如是我闻：<a id="a-IW"></a>一时，<a id="a-IX"></a>佛住舍卫国祇树给孤独园。</p>
  <p id="aIY">尔时，<a id="a-IZ"></a>世尊告诸比丘：<a id="a-Ia"></a>“若比丘持戒、<a id="a-Ib"></a>修德、<a id="a-Ic"></a>惭、<a id="a-Id"></a>愧，<a id="a-Ie"></a>成真实法，<a id="a-If"></a>见此人者，<a id="a-Ig"></a>多得果报。<a id="a-Ih"></a>若复闻者，<a id="a-Ii"></a>若随忆念者、<a id="a-Ij"></a>随出家者，<a id="a-Ik"></a>多得功德，<a id="a-Il"></a>况复亲近恭敬奉事！<a id="a-Im"></a>所以者何？<a id="a-In"></a>亲近奉事如是人者，<a id="a-Io"></a>时时得闻深妙之法；<a id="a-Ip"></a>得闻深法已，<a id="a-Iq"></a>成就二正：<a id="a-Ir"></a>身正及心正，<a id="a-Is"></a>方便修习定觉分；<a id="a-It"></a>修习已，<a id="a-Iu"></a>修习满足，<a id="a-Iv"></a>乃至舍觉分修习满足。<a id="a-Iw"></a>”</p>
  <p id="aIx">佛说此经已，<a id="a-Iy"></a>诸比丘闻佛所说，<a id="a-Iz"></a>欢喜奉行。</p>
  <p id="aJ0">如是我闻：<a id="a-J1"></a>一时，<a id="a-J2"></a>佛住舍卫国祇树给孤独园。</p>
  <p id="aJ3">尔时，<a id="a-J4"></a>世尊告诸比丘：<a id="a-J5"></a>“说不善积聚者，<a id="a-J6"></a>所谓五盖，<a id="a-J7"></a>是为正说。<a id="a-J8"></a>所以者何？<a id="a-J9"></a>纯一不善聚者，<a id="a-JA"></a>谓五盖故。<a id="a-JB"></a>何等为五？<a id="a-JC"></a>谓贪欲盖、<a id="a-JD"></a>瞋恚盖、<a id="a-JE"></a>睡眠盖、<a id="a-JF"></a>掉悔盖、<a id="a-JG"></a>疑盖。</p>
  <p id="aJH">“说善积聚者，<a id="a-JI"></a>谓七觉分，<a id="a-JJ"></a>是为正说。<a id="a-JK"></a>所以者何？<a id="a-JL"></a>纯一满净者，<a id="a-JM"></a>是七觉分故。<a id="a-JN"></a>何等为七？<a id="a-JO"></a>谓念觉分、<a id="a-JP"></a>择法觉分、<a id="a-JQ"></a>精进觉分、<a id="a-JR"></a>喜觉分、<a id="a-JS"></a>猗觉分、<a id="a-JT"></a>定觉分、<a id="a-JU"></a>舍觉分。<a id="a-JV"></a>”</p>
  <p id="aJW">佛说此经已，<a id="a-JX"></a>诸比丘闻佛所说，<a id="a-JY"></a>欢喜奉行。</p>
  <p id="aJZ">如是我闻：<a id="a-Ja"></a>一时，<a id="a-Jb"></a>佛住王舍城夹谷精舍。<a id="a-Jc"></a>尔时，<a id="a-Jd"></a>尊者阿难亦在彼住。</p>
  <p id="aJe">时，<a id="a-Jf"></a>尊者阿难独一静处禅思思惟，<a id="a-Jg"></a>作如是念：<a id="a-Jh"></a>“半梵行者，<a id="a-Ji"></a>所谓善知识、<a id="a-Jj"></a>善伴党、<a id="a-Jk"></a>善随从，<a id="a-Jl"></a>非恶知识、<a id="a-Jm"></a>恶伴党、<a id="a-Jn"></a>恶随从。<a id="a-Jo"></a>”</p>
  <p id="aJp">时，<a id="a-Jq"></a>尊者阿难从禅觉，<a id="a-Jr"></a>往诣佛所，<a id="a-Js"></a>稽首礼足，<a id="a-Jt"></a>退坐一面，<a id="a-Ju"></a>白佛言：<a id="a-Jv"></a>“世尊，<a id="a-Jw"></a>我独一静处禅思思惟，<a id="a-Jx"></a>作是念：<a id="a-Jy"></a>‘半梵行者，<a id="a-Jz"></a>所谓善知识、<a id="a-K0"></a>善伴党、<a id="a-K1"></a>善随从，<a id="a-K2"></a>非恶知识、<a id="a-K3"></a>恶伴党、<a id="a-K4"></a>恶随从。<a id="a-K5"></a>’”</p>
  <p id="aK6">佛告阿难：<a id="a-K7"></a>“莫作是言：<a id="a-K8"></a>‘半梵行者，<a id="a-K9"></a>谓善知识、<a id="a-KA"></a>善伴党、<a id="a-KB"></a>善随从，<a id="a-KC"></a>非恶知识、<a id="a-KD"></a>恶伴党、<a id="a-KE"></a>恶随从。<a id="a-KF"></a>’所以者何？<a id="a-KG"></a>纯一满净，<a id="a-KH"></a>梵行清白，<a id="a-KI"></a>所谓善知识、<a id="a-KJ"></a>善伴党、<a id="a-KK"></a>善随从，<a id="a-KL"></a>非恶知识、<a id="a-KM"></a>恶伴党、<a id="a-KN"></a>恶随从。<a id="a-KO"></a>我为善知识故，<a id="a-KP"></a>有众生于我所取念觉分，<a id="a-KQ"></a>依远离、<a id="a-KR"></a>依无欲、<a id="a-KS"></a>依灭、<a id="a-KT"></a>向于舍；<a id="a-KU"></a>如是择法觉分，<a id="a-KV"></a>精进、<a id="a-KW"></a>喜、<a id="a-KX"></a>猗、<a id="a-KY"></a>定、<a id="a-KZ"></a>舍觉分，<a id="a-Ka"></a>依远离、<a id="a-Kb"></a>依无欲、<a id="a-Kc"></a>依灭、<a id="a-Kd"></a>向于舍。<a id="a-Ke"></a>以是故当知，<a id="a-Kf"></a>阿难，<a id="a-Kg"></a>纯一满净，<a id="a-Kh"></a>梵行清白，<a id="a-Ki"></a>谓善知识、<a id="a-Kj"></a>善伴党、<a id="a-Kk"></a>善随从，<a id="a-Kl"></a>非恶知识，<a id="a-Km"></a>非恶伴党，<a id="a-Kn"></a>非恶随从。<a id="a-Ko"></a>”</p>
  <p id="aKp">佛说此经已，<a id="a-Kq"></a>诸比丘闻佛所说，<a id="a-Kr"></a>欢喜奉行。</p>
  <p id="aKs">如是我闻：<a id="a-Kt"></a>一时，<a id="a-Ku"></a>佛在力士聚落人间游行，<a id="a-Kv"></a>于拘夷那竭城希连河中间住，<a id="a-Kw"></a>于聚落侧告尊者阿难：<a id="a-Kx"></a>“令四重襞叠敷世尊郁多罗僧，<a id="a-Ky"></a>我今背疾，<a id="a-Kz"></a>欲小卧息。<a id="a-L0"></a>”</p>
  <p id="aL1">尊者阿难即受教敕，<a id="a-L2"></a>四重襞叠敷郁多罗僧已，<a id="a-L3"></a>白佛言：<a id="a-L4"></a>“世尊，<a id="a-L5"></a>已四重襞叠敷郁多罗僧，<a id="a-L6"></a>唯世尊知时。<a id="a-L7"></a>”</p>
  <p id="aL8">尔时，<a id="a-L9"></a>世尊厚襞僧伽梨枕头，<a id="a-LA"></a>右胁而卧，<a id="a-LB"></a>足足相累，<a id="a-LC"></a>系念明相，<a id="a-LD"></a>正念正智，<a id="a-LE"></a>作起觉想，<a id="a-LF"></a>告尊者阿难：<a id="a-LG"></a>“汝说七觉分。<a id="a-LH"></a>”</p>
  <p id="aLI">时，<a id="a-LJ"></a>尊者阿难即白佛言：<a id="a-LK"></a>“世尊，<a id="a-LL"></a>所谓念觉分，<a id="a-LM"></a>世尊自觉成等正觉，<a id="a-LN"></a>说依远离、<a id="a-LO"></a>依无欲、<a id="a-LP"></a>依灭、<a id="a-LQ"></a>向于舍；<a id="a-LR"></a>择法、<a id="a-LS"></a>精进、<a id="a-LT"></a>喜、<a id="a-LU"></a>猗、<a id="a-LV"></a>定、<a id="a-LW"></a>舍觉分，<a id="a-LX"></a>世尊自觉成等正觉，<a id="a-LY"></a>说依远离、<a id="a-LZ"></a>依无欲、<a id="a-La"></a>依灭、<a id="a-Lb"></a>向于舍。<a id="a-Lc"></a>”</p>
  <p id="aLd">佛告阿难：<a id="a-Le"></a>“汝说精进耶？<a id="a-Lf"></a>”</p>
  <p id="aLg">阿难白佛：<a id="a-Lh"></a>“我说精进，<a id="a-Li"></a>世尊。<a id="a-Lj"></a>我说精进，<a id="a-Lk"></a>善逝。<a id="a-Ll"></a>”</p>
  <p id="aLm">佛告阿难：<a id="a-Ln"></a>“唯精进，<a id="a-Lo"></a>修习多修习，<a id="a-Lp"></a>得阿耨多罗三藐三菩提。<a id="a-Lq"></a>”说是语已，<a id="a-Lr"></a>正坐端身系念。</p>
  <p id="aLs">时，<a id="a-Lt"></a>有异比丘即说偈言：</p>
  <p id="aLu">“乐闻美妙法，<a id="a-Lv"></a>忍疾告人说，</p>
  <p id="aLw">比丘即说法，<a id="a-Lx"></a>转于七觉分。</p>
  <p id="aLy">善哉尊阿难，<a id="a-Lz"></a>明解巧便说，</p>
  <p id="aM0">有胜白净法，<a id="a-M1"></a>离垢微妙说。</p>
  <p id="aM2">念择法精进，<a id="a-M3"></a>喜猗定舍觉，</p>
  <p id="aM4">此则七觉分，<a id="a-M5"></a>微妙之善说。</p>
  <p id="aM6">闻说七觉分，<a id="a-M7"></a>深达正觉味，</p>
  <p id="aM8">身婴大苦患，<a id="a-M9"></a>忍疾端坐听。</p>
  <p id="aMA">观为正法王，<a id="a-MB"></a>常为人演说，</p>
  <p id="aMC">犹乐闻所说，<a id="a-MD"></a>况余未闻者！</p>
  <p id="aME">第一大智慧，<a id="a-MF"></a>十力所礼者，</p>
  <p id="aMG">彼亦应疾疾，<a id="a-MH"></a>来听说正法。</p>
  <p id="aMI">诸多闻通达，<a id="a-MJ"></a>契经阿毗昙，</p>
  <p id="aMK">善通法律者，<a id="a-ML"></a>应听况余者！</p>
  <p id="aMM">闻说如实法，<a id="a-MN"></a>专心黠慧听，</p>
  <p id="aMO">于佛所说法，<a id="a-MP"></a>得离欲欢喜。</p>
  <p id="aMQ">欢喜身猗息，<a id="a-MR"></a>心自乐亦然，</p>
  <p id="aMS">心乐得正受，<a id="a-MT"></a>正观有事行。</p>
  <p id="aMU">厌恶三趣者，<a id="a-MV"></a>离欲心解脱，</p>
  <p id="aMW">厌恶诸有趣，<a id="a-MX"></a>不集于人天，</p>
  <p id="aMY">无余犹灯灭，<a id="a-MZ"></a>究竟般涅槃。</p>
  <p id="aMa">闻法多福利，<a id="a-Mb"></a>最胜之所说，</p>
  <p id="aMc">是故当专思，<a id="a-Md"></a>听大师所说。<a id="a-Me"></a>”</p>
  <p id="aMf">异比丘说此偈已，<a id="a-Mg"></a>从座起而去。</p>
  <p id="aMh">如是我闻：<a id="a-Mi"></a>一时，<a id="a-Mj"></a>佛住舍卫国祇树给孤独园。</p>
  <p id="aMk">尔时，<a id="a-Ml"></a>世尊告诸比丘：<a id="a-Mm"></a>“有七觉分。<a id="a-Mn"></a>何等为七？<a id="a-Mo"></a>谓念觉分，<a id="a-Mp"></a>乃至舍觉分。<a id="a-Mq"></a>”</p>
  <p id="aMr">佛说此经已，<a id="a-Ms"></a>诸比丘闻佛所说，<a id="a-Mt"></a>欢喜奉行。</p>
  <p id="aMu">如是我闻：<a id="a-Mv"></a>一时，<a id="a-Mw"></a>佛住舍卫国祇树给孤独园。</p>
  <p id="aMx">尔时，<a id="a-My"></a>世尊告诸比丘：<a id="a-Mz"></a>“当修七觉分。<a id="a-N0"></a>何等为修七觉分？<a id="a-N1"></a>谓念觉分，<a id="a-N2"></a>乃至舍觉分。<a id="a-N3"></a>若比丘修念觉分，<a id="a-N4"></a>依远离、<a id="a-N5"></a>依无欲、<a id="a-N6"></a>依灭、<a id="a-N7"></a>向于舍；<a id="a-N8"></a>如是修择法、<a id="a-N9"></a>精进、<a id="a-NA"></a>喜、<a id="a-NB"></a>猗、<a id="a-NC"></a>定、<a id="a-ND"></a>舍觉分，<a id="a-NE"></a>依远离、<a id="a-NF"></a>依无欲、<a id="a-NG"></a>依灭、<a id="a-NH"></a>向于舍。<a id="a-NI"></a>”</p>
  <p id="aNJ">佛说此经已，<a id="a-NK"></a>诸比丘闻佛所说，<a id="a-NL"></a>欢喜奉行。</p>
  <p id="aNM">如是我闻：<a id="a-NN"></a>一时，<a id="a-NO"></a>佛住舍卫国祇树给孤独园。</p>
  <p id="aNP">尔时，<a id="a-NQ"></a>世尊告诸比丘，<a id="a-NR"></a>如上说，<a id="a-NS"></a>差别者：<a id="a-NT"></a>“诸比丘，<a id="a-NU"></a>过去已如是修七觉分，<a id="a-NV"></a>未来亦当如是修七觉分。<a id="a-NW"></a>”</p>
  <p id="aNX">佛说此经已，<a id="a-NY"></a>诸比丘闻佛所说，<a id="a-NZ"></a>欢喜奉行。</p>
  <p id="aNa">如是我闻：<a id="a-Nb"></a>一时，<a id="a-Nc"></a>佛住舍卫国祇树给孤独园。</p>
  <p id="aNd">尔时，<a id="a-Ne"></a>世尊告诸比丘：<a id="a-Nf"></a>“若比丘念觉分清净鲜白，<a id="a-Ng"></a>无有支节，<a id="a-Nh"></a>离诸烦恼，<a id="a-Ni"></a>未起不起，<a id="a-Nj"></a>除佛调伏教授，<a id="a-Nk"></a>乃至舍觉分，<a id="a-Nl"></a>亦如是说。<a id="a-Nm"></a>诸比丘，<a id="a-Nn"></a>念觉分清净鲜白，<a id="a-No"></a>无有支节，<a id="a-Np"></a>离诸烦恼，<a id="a-Nq"></a>未起而起，<a id="a-Nr"></a>佛所调伏教授，<a id="a-Ns"></a>非余乃至舍觉分，<a id="a-Nt"></a>亦如是说。<a id="a-Nu"></a>”</p>
  <p id="aNv">佛说此经已，<a id="a-Nw"></a>诸比丘闻佛所说，<a id="a-Nx"></a>欢喜奉行。</p>
  <p id="aNy">如是我闻：<a id="a-Nz"></a>一时，<a id="a-O0"></a>佛住舍卫国祇树给孤独园。</p>
  <p id="aO1">尔时，<a id="a-O2"></a>世尊告诸比丘，<a id="a-O3"></a>如上说，<a id="a-O4"></a>差别者：<a id="a-O5"></a>“未起不起，<a id="a-O6"></a>除善逝调伏教授；<a id="a-O7"></a>未起而起，<a id="a-O8"></a>是则善逝调伏教授，<a id="a-O9"></a>非余。<a id="a-OA"></a>”</p>
  <p id="aOB">佛说此经已，<a id="a-OC"></a>诸比丘闻佛所说，<a id="a-OD"></a>欢喜奉行。</p>
  <p id="aOE">如是我闻：<a id="a-OF"></a>一时，<a id="a-OG"></a>佛住舍卫国祇树给孤独园。</p>
  <p id="aOH">时，<a id="a-OI"></a>有异比丘来诣佛所，<a id="a-OJ"></a>稽首礼足，<a id="a-OK"></a>退坐一面，<a id="a-OL"></a>白佛言：<a id="a-OM"></a>“世尊谓觉分。<a id="a-ON"></a>世尊，<a id="a-OO"></a>云何为觉分？<a id="a-OP"></a>”</p>
  <p id="aOQ">佛告比丘：<a id="a-OR"></a>“所谓觉分者，<a id="a-OS"></a>谓七道品法。<a id="a-OT"></a>然诸比丘七觉分渐次而起，<a id="a-OU"></a>修习满足。<a id="a-OV"></a>”</p>
  <p id="aOW">异比丘白佛：<a id="a-OX"></a>“世尊，<a id="a-OY"></a>云何觉分渐次而起，<a id="a-OZ"></a>修习满足？<a id="a-Oa"></a>”</p>
  <p id="aOb">佛告比丘：<a id="a-Oc"></a>“若比丘内身身观住，<a id="a-Od"></a>彼内身身观住时，<a id="a-Oe"></a>摄心系念不忘，<a id="a-Of"></a>彼当尔时，<a id="a-Og"></a>念觉分方便修习；<a id="a-Oh"></a>方便修习念觉分已，<a id="a-Oi"></a>修习满足。<a id="a-Oj"></a>满足念觉分已，<a id="a-Ok"></a>于法选择，<a id="a-Ol"></a>分别思量，<a id="a-Om"></a>当于尔时修择法觉分方便；<a id="a-On"></a>修方便已，<a id="a-Oo"></a>修习满足。<a id="a-Op"></a>如是乃至舍觉分修习满足。<a id="a-Oq"></a>如内身身观念住，<a id="a-Or"></a>如是外身、<a id="a-Os"></a>内外身，<a id="a-Ot"></a>受、<a id="a-Ou"></a>心、<a id="a-Ov"></a>法法观念住，<a id="a-Ow"></a>当于尔时专心系念不忘，<a id="a-Ox"></a>乃至舍觉分亦如是说。<a id="a-Oy"></a>如是住者，<a id="a-Oz"></a>渐次觉分起；<a id="a-P0"></a>渐次起已，<a id="a-P1"></a>修习满足。<a id="a-P2"></a>”</p>
  <p id="aP3">佛说此经已，<a id="a-P4"></a>诸比丘闻佛所说，<a id="a-P5"></a>欢喜奉行。</p>
  <p id="aP6">如是我闻：<a id="a-P7"></a>一时，<a id="a-P8"></a>佛住舍卫国祇树给孤独园。</p>
  <p id="aP9">尔时，<a id="a-PA"></a>世尊告彼比丘，<a id="a-PB"></a>如上说，<a id="a-PC"></a>差别者：<a id="a-PD"></a>“若比丘如是修习七觉分已，<a id="a-PE"></a>当得二种果：<a id="a-PF"></a>现法得漏尽无余涅槃，<a id="a-PG"></a>或得阿那含果。<a id="a-PH"></a>”</p>
  <p id="aPI">佛说此经已，<a id="a-PJ"></a>诸比丘闻佛所说，<a id="a-PK"></a>欢喜奉行。</p>
  <p id="aPL">如是我闻：<a id="a-PM"></a>一时，<a id="a-PN"></a>佛住舍卫国祇树给孤独园。</p>
  <p id="aPO">如上说，<a id="a-PP"></a>差别者：<a id="a-PQ"></a>“如是比丘修习七觉分已，<a id="a-PR"></a>多修习已，<a id="a-PS"></a>得四种果、<a id="a-PT"></a>四种福利。<a id="a-PU"></a>何等为四？<a id="a-PV"></a>谓须陀洹果、<a id="a-PW"></a>斯陀含果、<a id="a-PX"></a>阿那含果、<a id="a-PY"></a>阿罗汉果。<a id="a-PZ"></a>”</p>
  <p id="aPa">佛说此经已，<a id="a-Pb"></a>异比丘闻佛所说，<a id="a-Pc"></a>欢喜奉行。</p>
  <p id="aPd">如是我闻：<a id="a-Pe"></a>一时，<a id="a-Pf"></a>佛住舍卫国祇树给孤独园。</p>
  <p id="aPg">如上说，<a id="a-Ph"></a>差别者：<a id="a-Pi"></a>“若比丘修习七觉分，<a id="a-Pj"></a>多修习已，<a id="a-Pk"></a>当得七种果、<a id="a-Pl"></a>七种福利。<a id="a-Pm"></a>何等为七？<a id="a-Pn"></a>是比丘得现法智证乐；<a id="a-Po"></a>若命终时；<a id="a-Pp"></a>若不得现法智证乐，<a id="a-Pq"></a>及命终时，<a id="a-Pr"></a>而得五下分结尽，<a id="a-Ps"></a>中般涅槃；<a id="a-Pt"></a>若不得中般涅槃，<a id="a-Pu"></a>而得生般涅槃；<a id="a-Pv"></a>若不得生般涅槃，<a id="a-Pw"></a>而得无行般涅槃；<a id="a-Px"></a>若不得无行般涅槃，<a id="a-Py"></a>而得有行般涅槃；<a id="a-Pz"></a>若不得有行般涅槃，<a id="a-Q0"></a>而得上流般涅槃。<a id="a-Q1"></a>”</p>
  <p id="aQ2">佛说此经已，<a id="a-Q3"></a>异比丘闻佛所说，<a id="a-Q4"></a>欢喜奉行。</p>
  <p id="aQ5">如是我闻：<a id="a-Q6"></a>一时，<a id="a-Q7"></a>佛住舍卫国祇树给孤独园。</p>
  <p id="aQ8">尔时，<a id="a-Q9"></a>世尊告诸比丘：<a id="a-QA"></a>“所谓觉分，<a id="a-QB"></a>何等为觉分？<a id="a-QC"></a>”</p>
  <p id="aQD">诸比丘白佛：<a id="a-QE"></a>“世尊是法根、<a id="a-QF"></a>法眼、<a id="a-QG"></a>法依，<a id="a-QH"></a>惟愿为说！<a id="a-QI"></a>诸比丘闻已，<a id="a-QJ"></a>当受奉行。<a id="a-QK"></a>”</p>
  <p id="aQL">佛告诸比丘、<a id="a-QM"></a>比丘尼：<a id="a-QN"></a>“七觉分者，<a id="a-QO"></a>谓七道品法。<a id="a-QP"></a>诸比丘，<a id="a-QQ"></a>此七觉分渐次起；<a id="a-QR"></a>渐次起已，<a id="a-QS"></a>修习满足。<a id="a-QT"></a>”</p>
  <p id="aQU">诸比丘白佛：<a id="a-QV"></a>“云何七觉分渐次起；<a id="a-QW"></a>渐次起已，<a id="a-QX"></a>修习满足？<a id="a-QY"></a>”</p>
  <p id="aQZ">“若比丘身身观念住，<a id="a-Qa"></a>彼身身观念住已，<a id="a-Qb"></a>专心系念不忘，<a id="a-Qc"></a>当于尔时方便修念觉分；<a id="a-Qd"></a>方便修念觉分已，<a id="a-Qe"></a>修习满足。<a id="a-Qf"></a>谓修念觉分已，<a id="a-Qg"></a>于法选择，<a id="a-Qh"></a>当于尔时修择法觉分方便；<a id="a-Qi"></a>修择法觉分方便已，<a id="a-Qj"></a>修习满足。<a id="a-Qk"></a>如是精进、<a id="a-Ql"></a>喜、<a id="a-Qm"></a>猗、<a id="a-Qn"></a>定、<a id="a-Qo"></a>舍觉分亦如是说。<a id="a-Qp"></a>如内身，<a id="a-Qq"></a>如是外身、<a id="a-Qr"></a>内外身，<a id="a-Qs"></a>受、<a id="a-Qt"></a>心、<a id="a-Qu"></a>法法观念住，<a id="a-Qv"></a>专心系念不忘，<a id="a-Qw"></a>当于尔时方便修念觉分；<a id="a-Qx"></a>方便修念觉分已，<a id="a-Qy"></a>修习满足。<a id="a-Qz"></a>乃至舍觉分亦如是说，<a id="a-R0"></a>是名比丘七觉分渐次起；<a id="a-R1"></a>渐次起已，<a id="a-R2"></a>修习满足。<a id="a-R3"></a>”</p>
  <p id="aR4">佛说此经已，<a id="a-R5"></a>诸比丘闻佛所说，<a id="a-R6"></a>欢喜奉行。</p>
  <p id="aR7">如是我闻：<a id="a-R8"></a>一时，<a id="a-R9"></a>佛住舍卫国祇树给孤独园。</p>
  <p id="aRA">尔时，<a id="a-RB"></a>世尊告诸比丘，<a id="a-RC"></a>如上说，<a id="a-RD"></a>差别者：<a id="a-RE"></a>“此七觉分修习多修习，<a id="a-RF"></a>当得二果：<a id="a-RG"></a>得现法智有余涅槃及阿那含果。<a id="a-RH"></a>”</p>
  <p id="aRI">佛说此经已，<a id="a-RJ"></a>诸比丘闻佛所说，<a id="a-RK"></a>欢喜奉行。</p>
  <p id="aRL">如是我闻：<a id="a-RM"></a>一时，<a id="a-RN"></a>佛住舍卫国祇树给孤独园。</p>
  <p id="aRO">尔时，<a id="a-RP"></a>世尊告诸比丘，<a id="a-RQ"></a>如上说，<a id="a-RR"></a>差别者：<a id="a-RS"></a>“若比丘修习七觉分，<a id="a-RT"></a>多修习已，<a id="a-RU"></a>当得四果。<a id="a-RV"></a>何等为四？<a id="a-RW"></a>谓须陀洹果、<a id="a-RX"></a>斯陀含果、<a id="a-RY"></a>阿那含果、<a id="a-RZ"></a>阿罗汉果。<a id="a-Ra"></a>”</p>
  <p id="aRb">佛说此经已，<a id="a-Rc"></a>诸比丘闻佛所说，<a id="a-Rd"></a>欢喜奉行。</p>
  <p id="aRe">如是我闻：<a id="a-Rf"></a>一时，<a id="a-Rg"></a>佛住舍卫国祇树给孤独园。</p>
  <p id="aRh">如上说，<a id="a-Ri"></a>差别者：<a id="a-Rj"></a>“若比丘修习此七觉分，<a id="a-Rk"></a>多修习已，<a id="a-Rl"></a>当得七果。<a id="a-Rm"></a>何等为七？<a id="a-Rn"></a>谓现法智有余涅槃，<a id="a-Ro"></a>及命终时；<a id="a-Rp"></a>若不尔者，<a id="a-Rq"></a>五下分结尽，<a id="a-Rr"></a>得中般涅槃；<a id="a-Rs"></a>若不尔者，<a id="a-Rt"></a>得生般涅槃；<a id="a-Ru"></a>若不尔者，<a id="a-Rv"></a>得无行般涅槃；<a id="a-Rw"></a>若不尔者，<a id="a-Rx"></a>得有行般涅槃；<a id="a-Ry"></a>若不尔者，<a id="a-Rz"></a>得上流般涅槃。<a id="a-S0"></a>”</p>
  <p id="aS1">佛说此经已，<a id="a-S2"></a>诸比丘闻佛所说，<a id="a-S3"></a>欢喜奉行。</p>
  <p id="aS4">如是我闻：<a id="a-S5"></a>一时，<a id="a-S6"></a>佛住舍卫国祇树给孤独园。</p>
  <p id="aS7">尔时，<a id="a-S8"></a>世尊告诸比丘：<a id="a-S9"></a>“当修不净观，<a id="a-SA"></a>多修习已，<a id="a-SB"></a>当得大果大福利。<a id="a-SC"></a>云何修不净观，<a id="a-SD"></a>多修习已，<a id="a-SE"></a>得大果大福利？<a id="a-SF"></a>是比丘修不净观俱念觉分，<a id="a-SG"></a>依远离、<a id="a-SH"></a>依无欲、<a id="a-SI"></a>依灭、<a id="a-SJ"></a>向于舍；<a id="a-SK"></a>修择法、<a id="a-SL"></a>精进、<a id="a-SM"></a>喜、<a id="a-SN"></a>猗、<a id="a-SO"></a>定、<a id="a-SP"></a>舍觉分，<a id="a-SQ"></a>依远离、<a id="a-SR"></a>依无欲、<a id="a-SS"></a>依灭、<a id="a-ST"></a>向于舍。<a id="a-SU"></a>”</p>
  <p id="aSV">佛说此经已，<a id="a-SW"></a>诸比丘闻佛所说，<a id="a-SX"></a>欢喜奉行。</p>
  <p id="aSY">如是我闻：<a id="a-SZ"></a>一时，<a id="a-Sa"></a>佛住舍卫国祇树给孤独园。</p>
  <p id="aSb">尔时，<a id="a-Sc"></a>世尊告诸比丘：<a id="a-Sd"></a>“若比丘修习随死念，<a id="a-Se"></a>多修习已，<a id="a-Sf"></a>得大果大福利。<a id="a-Sg"></a>云何比丘修习随死念，<a id="a-Sh"></a>多修习已，<a id="a-Si"></a>得大果大福利？<a id="a-Sj"></a>是比丘修随死念俱念觉分，<a id="a-Sk"></a>依远离、<a id="a-Sl"></a>依无欲、<a id="a-Sm"></a>依灭、<a id="a-Sn"></a>向于舍，<a id="a-So"></a>乃至舍觉分亦如是说。<a id="a-Sp"></a>”</p>
  <p id="aSq">佛说此经已，<a id="a-Sr"></a>诸比丘闻佛所说，<a id="a-Ss"></a>欢喜奉行。</p>
  <p id="aSt">如是我闻：<a id="a-Su"></a>一时，<a id="a-Sv"></a>佛住释氏黄枕邑。</p>
  <p id="aSw">时，<a id="a-Sx"></a>众多比丘晨朝著衣持钵，<a id="a-Sy"></a>入黄枕邑乞食。<a id="a-Sz"></a>时，<a id="a-T0"></a>众多比丘作是念：<a id="a-T1"></a>“今日太早，<a id="a-T2"></a>乞食时未至，<a id="a-T3"></a>我等可过外道精舍。<a id="a-T4"></a>”尔时，<a id="a-T5"></a>众多比丘即入外道精舍，<a id="a-T6"></a>与诸外道出家共相问讯慰劳已，<a id="a-T7"></a>于一面坐。</p>
  <p id="aT8">诸外道出家言：<a id="a-T9"></a>“沙门瞿昙为诸弟子说如是法：<a id="a-TA"></a>‘不断五盖恼心，<a id="a-TB"></a>慧力羸，<a id="a-TC"></a>为障碍分，<a id="a-TD"></a>不趣涅槃。<a id="a-TE"></a>善摄其心，<a id="a-TF"></a>住四念处，<a id="a-TG"></a>心与慈俱，<a id="a-TH"></a>无怨无嫉，<a id="a-TI"></a>亦无瞋恚，<a id="a-TJ"></a>广大无量，<a id="a-TK"></a>善修充满，<a id="a-TL"></a>四方、<a id="a-TM"></a>四维、<a id="a-TN"></a>上、<a id="a-TO"></a>下一切世间。<a id="a-TP"></a>心与慈俱，<a id="a-TQ"></a>无怨无嫉，<a id="a-TR"></a>亦无瞋恚，<a id="a-TS"></a>广大无量，<a id="a-TT"></a>善修习充满。<a id="a-TU"></a>如是修习，<a id="a-TV"></a>悲、<a id="a-TW"></a>喜、<a id="a-TX"></a>舍心俱亦如是说。<a id="a-TY"></a>’我等亦复为诸弟子作如是说，<a id="a-TZ"></a>我等与彼沙门瞿昙有何等异？<a id="a-Ta"></a>所谓俱能说法。<a id="a-Tb"></a>”</p>
  <p id="aTc">时，<a id="a-Td"></a>众多比丘闻诸外道出家所说，<a id="a-Te"></a>心不喜悦，<a id="a-Tf"></a>默然不呵，<a id="a-Tg"></a>从座起去。<a id="a-Th"></a>入黄枕邑，<a id="a-Ti"></a>乞食已，<a id="a-Tj"></a>还精舍，<a id="a-Tk"></a>举衣钵，<a id="a-Tl"></a>洗足已，<a id="a-Tm"></a>诣佛所，<a id="a-Tn"></a>稽首礼足，<a id="a-To"></a>退坐一面，<a id="a-Tp"></a>以彼外道出家所说广白世尊。</p>
  <p id="aTq">尔时，<a id="a-Tr"></a>世尊告诸比丘：<a id="a-Ts"></a>“如彼外道出家所说，<a id="a-Tt"></a>汝等应问：<a id="a-Tu"></a>‘修习慈心，<a id="a-Tv"></a>为何所胜？<a id="a-Tw"></a>修习悲、<a id="a-Tx"></a>喜、<a id="a-Ty"></a>舍心，<a id="a-Tz"></a>为何所胜？<a id="a-U0"></a>’如是问时，<a id="a-U1"></a>彼诸外道出家，<a id="a-U2"></a>心则骇散，<a id="a-U3"></a>或说外异事，<a id="a-U4"></a>或瞋慢、<a id="a-U5"></a>毁訾、<a id="a-U6"></a>违背、<a id="a-U7"></a>不忍，<a id="a-U8"></a>或默然萎熟，<a id="a-U9"></a>低头失辩，<a id="a-UA"></a>思惟而住。<a id="a-UB"></a>所以者何？<a id="a-UC"></a>我不见诸天、<a id="a-UD"></a>魔、<a id="a-UE"></a>梵、<a id="a-UF"></a>沙门、<a id="a-UG"></a>婆罗门、<a id="a-UH"></a>天、<a id="a-UI"></a>人众中，<a id="a-UJ"></a>闻我所说随顺乐者，<a id="a-UK"></a>唯除如来及声闻众者。<a id="a-UL"></a>比丘，<a id="a-UM"></a>心与慈俱多修习，<a id="a-UN"></a>于净最胜；<a id="a-UO"></a>悲心修习多修习，<a id="a-UP"></a>空入处最胜；<a id="a-UQ"></a>喜心修习多修习，<a id="a-UR"></a>识入处最胜；<a id="a-US"></a>舍心修习多修习，<a id="a-UT"></a>无所有入处最胜。<a id="a-UU"></a>”</p>
  <p id="aUV">佛说此经已，<a id="a-UW"></a>诸比丘闻佛所说，<a id="a-UX"></a>欢喜奉行。</p>
  <p id="aUY">如是我闻：<a id="a-UZ"></a>一时，<a id="a-Ua"></a>佛住舍卫国祇树给孤独园。</p>
  <p id="aUb">尔时，<a id="a-Uc"></a>世尊告诸比丘：<a id="a-Ud"></a>“若比丘修习慈心，<a id="a-Ue"></a>多修习已，<a id="a-Uf"></a>得大果大福利。<a id="a-Ug"></a>云何比丘修习慈心，<a id="a-Uh"></a>得大果大福利？<a id="a-Ui"></a>是比丘心与慈俱，<a id="a-Uj"></a>修念觉分，<a id="a-Uk"></a>依远离、<a id="a-Ul"></a>依无欲、<a id="a-Um"></a>依灭、<a id="a-Un"></a>向于舍，<a id="a-Uo"></a>乃至修习舍觉分，<a id="a-Up"></a>依远离、<a id="a-Uq"></a>依无欲、<a id="a-Ur"></a>依灭、<a id="a-Us"></a>向于舍。<a id="a-Ut"></a>”</p>
  <p id="aUu">佛说此经已，<a id="a-Uv"></a>诸比丘闻佛所说，<a id="a-Uw"></a>欢喜奉行。</p>
  <p id="aUx">如是我闻：<a id="a-Uy"></a>一时，<a id="a-Uz"></a>佛住舍卫国祇树给孤独园。</p>
  <p id="aV0">尔时，<a id="a-V1"></a>世尊告诸比丘：<a id="a-V2"></a>“若比丘修空入处，<a id="a-V3"></a>多修习已，<a id="a-V4"></a>得大果大福利。<a id="a-V5"></a>云何比丘修空入处，<a id="a-V6"></a>多修习已，<a id="a-V7"></a>得大果大福利？<a id="a-V8"></a>是比丘心与空入处俱，<a id="a-V9"></a>修念觉分，<a id="a-VA"></a>依远离，<a id="a-VB"></a>依无欲，<a id="a-VC"></a>依灭、<a id="a-VD"></a>向于舍，<a id="a-VE"></a>乃至修舍觉分，<a id="a-VF"></a>依远离、<a id="a-VG"></a>依无欲、<a id="a-VH"></a>依灭、<a id="a-VI"></a>向于舍。<a id="a-VJ"></a>”</p>
  <p id="aVK">佛说此经已，<a id="a-VL"></a>诸比丘闻佛所说，<a id="a-VM"></a>欢喜奉行。</p>
  <p id="aVN">如修空入处，<a id="a-VO"></a>如是识入处、<a id="a-VP"></a>无所有入处、<a id="a-VQ"></a>非想非非想入处三经亦如上说。<a id="a-VR"></a>”</p>
  <p id="aVS">如是我闻：<a id="a-VT"></a>一时，<a id="a-VU"></a>佛住舍卫国祇树给孤独园。</p>
  <p id="aVV">尔时，<a id="a-VW"></a>世尊告诸比丘：<a id="a-VX"></a>“若比丘修习安那般那念，<a id="a-VY"></a>多修习已，<a id="a-VZ"></a>得大果大福利。<a id="a-Va"></a>云何修习安那般那念，<a id="a-Vb"></a>多修习已，<a id="a-Vc"></a>得大果大福利？<a id="a-Vd"></a>是比丘心与安那般那念俱，<a id="a-Ve"></a>修念觉分，<a id="a-Vf"></a>依远离、<a id="a-Vg"></a>依无欲、<a id="a-Vh"></a>依灭、<a id="a-Vi"></a>向于舍，<a id="a-Vj"></a>乃至修舍觉分，<a id="a-Vk"></a>依远离、<a id="a-Vl"></a>依无欲、<a id="a-Vm"></a>依灭、<a id="a-Vn"></a>向于舍。<a id="a-Vo"></a>”</p>
  <p id="aVp">佛说此经已，<a id="a-Vq"></a>诸比丘闻佛所说，<a id="a-Vr"></a>欢喜奉行。</p>
  <p id="aVs">如是我闻：<a id="a-Vt"></a>一时，<a id="a-Vu"></a>佛住舍卫国祇树给孤独园。</p>
  <p id="aVv">尔时，<a id="a-Vw"></a>世尊告诸比丘：<a id="a-Vx"></a>“若比丘修无常想，<a id="a-Vy"></a>多修习已，<a id="a-Vz"></a>得大果大福利。<a id="a-W0"></a>云何比丘修无常想，<a id="a-W1"></a>多修习已，<a id="a-W2"></a>得大果大福利？<a id="a-W3"></a>是比丘心口与无常想俱，<a id="a-W4"></a>修念觉分，<a id="a-W5"></a>依远离、<a id="a-W6"></a>依无欲、<a id="a-W7"></a>依灭、<a id="a-W8"></a>向于舍，<a id="a-W9"></a>乃至得舍觉分，<a id="a-WA"></a>依远离、<a id="a-WB"></a>依无欲、<a id="a-WC"></a>依灭、<a id="a-WD"></a>向于舍。<a id="a-WE"></a>”</p>
  <p id="aWF">佛说此经已，<a id="a-WG"></a>诸比丘闻佛所说，<a id="a-WH"></a>欢喜奉行。</p>
  <p id="aWI">如无常想，<a id="a-WJ"></a>如是无常苦想、<a id="a-WK"></a>苦无我想、<a id="a-WL"></a>观食想、<a id="a-WM"></a>一切世间不可乐想、<a id="a-WN"></a>尽想、<a id="a-WO"></a>断想、<a id="a-WP"></a>无欲想、<a id="a-WQ"></a>灭想、<a id="a-WR"></a>患想、<a id="a-WS"></a>不净想、<a id="a-WT"></a>青瘀想、<a id="a-WU"></a>脓溃想、<a id="a-WV"></a>膨胀想、<a id="a-WW"></a>坏想、<a id="a-WX"></a>食不尽想、<a id="a-WY"></a>血想、<a id="a-WZ"></a>分离想、<a id="a-Wa"></a>骨想、<a id="a-Wb"></a>空想，<a id="a-Wc"></a>一一经如上说。</p>
 </body>
</html>