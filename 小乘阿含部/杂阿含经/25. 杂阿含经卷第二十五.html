<!doctype html>
<html id="z3IBUCnYl" data-ver="1096">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十五</h1>
  <p id="a2">尔时，<a id="a-3"></a>世尊告尊者阿难：<a id="a-4"></a>“此摩偷罗国，<a id="a-5"></a>将来世当有商人子，<a id="a-6"></a>名曰掘多；<a id="a-7"></a>掘多有子，<a id="a-8"></a>名优波掘多，<a id="a-9"></a>我灭度后百岁，<a id="a-A"></a>当作佛事，<a id="a-B"></a>于教授师中最为第一。<a id="a-C"></a>阿难，<a id="a-D"></a>汝遥见彼青色丛林不？<a id="a-E"></a>”</p>
  <p id="aF">阿难白佛：<a id="a-G"></a>“唯然，<a id="a-H"></a>已见，<a id="a-I"></a>世尊。<a id="a-J"></a>”</p>
  <p id="aK">“阿难，<a id="a-L"></a>是处名为优留曼荼山，<a id="a-M"></a>如来灭后百岁，<a id="a-N"></a>此山当有那吒跋置迦阿兰若处，<a id="a-O"></a>此处随顺寂默最为第一。<a id="a-P"></a>”</p>
  <p id="aQ">尔时，<a id="a-R"></a>世尊作是念：<a id="a-S"></a>“我若以教法付嘱人者，<a id="a-T"></a>恐我教法不得久住；<a id="a-U"></a>若付嘱天者，<a id="a-V"></a>恐我教法亦不得久住，<a id="a-W"></a>世间人民则无有受法者。<a id="a-X"></a>我今当以正法付嘱人天；<a id="a-Y"></a>诸天、<a id="a-Z"></a>世人共摄受法者，<a id="a-a"></a>我之教法则千岁不动。<a id="a-b"></a>”尔时，<a id="a-c"></a>世尊起世俗心。<a id="a-d"></a>时，<a id="a-e"></a>天帝释及四大天王知佛心念，<a id="a-f"></a>来诣佛所，<a id="a-g"></a>稽首礼足，<a id="a-h"></a>退坐一面。<a id="a-i"></a>尔时，<a id="a-j"></a>世尊告天帝释及四大天王：<a id="a-k"></a>“如来不久当于无余涅槃而般涅槃，<a id="a-l"></a>我般涅槃后，<a id="a-m"></a>汝等当护持正法！<a id="a-n"></a>”</p>
  <p id="ao">尔时，<a id="a-p"></a>世尊复告东方天王：<a id="a-q"></a>“汝当于东方护持正法。<a id="a-r"></a>”次告南方、<a id="a-s"></a>西方、<a id="a-t"></a>北方天王：<a id="a-u"></a>“汝当于北方护持正法。<a id="a-v"></a>过千岁后，<a id="a-w"></a>我教法灭时，<a id="a-x"></a>当有非法出于世间，<a id="a-y"></a>十善悉坏。<a id="a-z"></a>阎浮提中，<a id="a-10"></a>恶风暴起，<a id="a-11"></a>水雨不时，<a id="a-12"></a>世多饥馑，<a id="a-13"></a>雨则灾雹，<a id="a-14"></a>江河消减，<a id="a-15"></a>华果不成，<a id="a-16"></a>人无光泽，<a id="a-17"></a>虫村、<a id="a-18"></a>鬼村悉皆磨灭，<a id="a-19"></a>饮食失味，<a id="a-1A"></a>珍宝沉没，<a id="a-1B"></a>人民服食粗涩草木。<a id="a-1C"></a>时，<a id="a-1D"></a>有释迦王、<a id="a-1E"></a>耶槃那王、<a id="a-1F"></a>钵罗婆王、<a id="a-1G"></a>兜沙罗王，<a id="a-1H"></a>众多眷属。<a id="a-1I"></a>如来顶骨、<a id="a-1J"></a>佛牙、<a id="a-1K"></a>佛钵安置东方。<a id="a-1L"></a>西方有王，<a id="a-1M"></a>名钵罗婆，<a id="a-1N"></a>百千眷属，<a id="a-1O"></a>破坏塔寺，<a id="a-1P"></a>杀害比丘。<a id="a-1Q"></a>北方有王，<a id="a-1R"></a>名耶槃那，<a id="a-1S"></a>百千眷属，<a id="a-1T"></a>破坏塔寺，<a id="a-1U"></a>杀害比丘。<a id="a-1V"></a>南方有王，<a id="a-1W"></a>名释迦，<a id="a-1X"></a>百千眷属，<a id="a-1Y"></a>破坏塔寺，<a id="a-1Z"></a>杀害比丘。<a id="a-1a"></a>东方有王，<a id="a-1b"></a>名兜沙罗，<a id="a-1c"></a>百千眷属，<a id="a-1d"></a>破坏塔寺，<a id="a-1e"></a>杀害比丘。<a id="a-1f"></a>四方尽乱，<a id="a-1g"></a>诸比丘来集中国。</p>
  <p id="a1h">“时，<a id="a-1i"></a>拘睒弥国有王，<a id="a-1j"></a>名摩因陀罗西那，<a id="a-1k"></a>其王生子，<a id="a-1l"></a>手似血涂，<a id="a-1m"></a>身似甲胄，<a id="a-1n"></a>有大勇力。<a id="a-1o"></a>其生之日，<a id="a-1p"></a>五百大臣生五百子，<a id="a-1q"></a>皆类王子，<a id="a-1r"></a>血手胄身。<a id="a-1s"></a>时，<a id="a-1t"></a>拘睒弥国，<a id="a-1u"></a>一日雨血。<a id="a-1v"></a>拘睒弥王见此恶相，<a id="a-1w"></a>即大恐怖，<a id="a-1x"></a>请问相师。<a id="a-1y"></a>相师白王：<a id="a-1z"></a>‘王今生子，<a id="a-20"></a>当王阎浮提，<a id="a-21"></a>多杀害人。<a id="a-22"></a>’生子七日，<a id="a-23"></a>字曰难当，<a id="a-24"></a>年渐长大。<a id="a-25"></a>时，<a id="a-26"></a>四恶王从四方来杀人民。<a id="a-27"></a>摩因陀罗西那王闻则恐怖。<a id="a-28"></a>时，<a id="a-29"></a>有天神告言：<a id="a-2A"></a>‘大王且立难当为王，<a id="a-2B"></a>足能降伏彼四恶王。<a id="a-2C"></a>’时，<a id="a-2D"></a>摩因陀罗西那王受天神教，<a id="a-2E"></a>即舍位与子，<a id="a-2F"></a>以髻中明珠冠其子首；<a id="a-2G"></a>集诸大臣，<a id="a-2H"></a>香水灌顶。<a id="a-2I"></a>召五百大臣同日生子，<a id="a-2J"></a>身被甲胄，<a id="a-2K"></a>从王出征，<a id="a-2L"></a>与四恶王大众战；<a id="a-2M"></a>胜，<a id="a-2N"></a>杀害都尽，<a id="a-2O"></a>王阎浮提，<a id="a-2P"></a>治在拘睒弥国。<a id="a-2Q"></a>”</p>
  <p id="a2R">尔时，<a id="a-2S"></a>世尊告四大天王：<a id="a-2T"></a>“巴连弗国，<a id="a-2U"></a>于彼国当有婆罗门，<a id="a-2V"></a>名曰阿耆尼达多，<a id="a-2W"></a>通达比陀经论，<a id="a-2X"></a>彼婆罗门当纳妻。<a id="a-2Y"></a>彼时，<a id="a-2Z"></a>中阴众生当来与其作子，<a id="a-2a"></a>入母胎中时，<a id="a-2b"></a>彼母欲与人论议。<a id="a-2c"></a>彼婆罗门即问诸相师，<a id="a-2d"></a>相师答云：<a id="a-2e"></a>‘是胎中众生当了达一切论，<a id="a-2f"></a>故令母生如是论议之心，<a id="a-2g"></a>欲将人论议。<a id="a-2h"></a>’如是日月满足，<a id="a-2i"></a>出生母胎，<a id="a-2j"></a>以为童子，<a id="a-2k"></a>了达一切经论，<a id="a-2l"></a>恒以经论教授五百婆罗门子，<a id="a-2m"></a>及余诸论教授余人，<a id="a-2n"></a>以医方教医方者，<a id="a-2o"></a>如是有众多弟子。<a id="a-2p"></a>有众多弟子故，<a id="a-2q"></a>名曰弟子。<a id="a-2r"></a>次当从父母求出家学道，<a id="a-2s"></a>乃至父母听其出家，<a id="a-2t"></a>彼即于我法中出家学道，<a id="a-2u"></a>通达三藏，<a id="a-2v"></a>善能说法，<a id="a-2w"></a>辩才巧妙，<a id="a-2x"></a>言语谈说，<a id="a-2y"></a>摄多眷属。<a id="a-2z"></a>”</p>
  <p id="a30">又复，<a id="a-31"></a>世尊告四大天王：<a id="a-32"></a>“即此巴连弗邑国中，<a id="a-33"></a>当有大商主，<a id="a-34"></a>名曰须陀那，<a id="a-35"></a>中阴众生来入母胎。<a id="a-36"></a>彼众生入母胎时，<a id="a-37"></a>令母质直柔和，<a id="a-38"></a>无诸邪想，<a id="a-39"></a>诸根寂静。<a id="a-3A"></a>时，<a id="a-3B"></a>彼商主即问相师，<a id="a-3C"></a>相师答曰：<a id="a-3D"></a>‘胎中众生极为良善，<a id="a-3E"></a>故令母如是，<a id="a-3F"></a>乃至诸根寂静。<a id="a-3G"></a>’至月满足，<a id="a-3H"></a>便生童子，<a id="a-3I"></a>名曰修罗他。<a id="a-3J"></a>年纪渐长，<a id="a-3K"></a>乃至启白父母，<a id="a-3L"></a>求出家学道。<a id="a-3M"></a>父母即听，<a id="a-3N"></a>于我法中出家学道，<a id="a-3O"></a>勤行精进，<a id="a-3P"></a>修习道业，<a id="a-3Q"></a>便得漏尽，<a id="a-3R"></a>证阿罗汉果。<a id="a-3S"></a>然寡闻、<a id="a-3T"></a>少欲、<a id="a-3U"></a>知足及少知，<a id="a-3V"></a>旧居在山薮林间，<a id="a-3W"></a>山名揵陀摩罗。</p>
  <p id="a3X">“时，<a id="a-3Y"></a>彼圣人恒来为难当王说法。<a id="a-3Z"></a>彼父王当无常。<a id="a-3a"></a>无常之日，<a id="a-3b"></a>难当见父过世，<a id="a-3c"></a>两手抱父尸，<a id="a-3d"></a>悲号啼哭，<a id="a-3e"></a>忧恼伤心！<a id="a-3f"></a>时，<a id="a-3g"></a>彼三藏将多眷属来诣王所，<a id="a-3h"></a>为王说法。<a id="a-3i"></a>王闻法已，<a id="a-3j"></a>忧恼即止，<a id="a-3k"></a>于佛法中生大敬信，<a id="a-3l"></a>而发声唱言：<a id="a-3m"></a>‘自今以后，<a id="a-3n"></a>我施诸比丘无恐畏，<a id="a-3o"></a>适意为乐。<a id="a-3p"></a>’而问比丘：<a id="a-3q"></a>‘前四恶王毁灭佛法有几年岁？<a id="a-3r"></a>’诸比丘答云：<a id="a-3s"></a>‘经十二年。<a id="a-3t"></a>’王心念口言，<a id="a-3u"></a>作师子吼：<a id="a-3v"></a>‘我当十二年中，<a id="a-3w"></a>当供养五众，<a id="a-3x"></a>乃至办诸供具。<a id="a-3y"></a>’即便行施，<a id="a-3z"></a>行施之日，<a id="a-40"></a>天当降香泽之雨，<a id="a-41"></a>遍阎浮提，<a id="a-42"></a>一切实种皆得增长。<a id="a-43"></a>诸方人众皆持供养，<a id="a-44"></a>来诣拘睒弥国，<a id="a-45"></a>供养众僧。</p>
  <p id="a46">“时，<a id="a-47"></a>诸比丘大得供养。<a id="a-48"></a>诸比丘辈食人信施，<a id="a-49"></a>而不读诵经书，<a id="a-4A"></a>不萨阇为人受经，<a id="a-4B"></a>戏论过日，<a id="a-4C"></a>眠卧终夜，<a id="a-4D"></a>贪著利养，<a id="a-4E"></a>好自严饰，<a id="a-4F"></a>身著妙服，<a id="a-4G"></a>离诸出要、<a id="a-4H"></a>寂静、<a id="a-4I"></a>出家、<a id="a-4J"></a>三菩提乐。<a id="a-4K"></a>形类比丘，<a id="a-4L"></a>离沙门功德，<a id="a-4M"></a>是法中之大贼，<a id="a-4N"></a>助作末世坏正法幢，<a id="a-4O"></a>建恶魔幢，<a id="a-4P"></a>灭正法炬，<a id="a-4Q"></a>燃烦恼火，<a id="a-4R"></a>坏正法鼓，<a id="a-4S"></a>毁正法轮，<a id="a-4T"></a>消正法海，<a id="a-4U"></a>坏正法山，<a id="a-4V"></a>破正法城，<a id="a-4W"></a>拔正法树，<a id="a-4X"></a>毁禅定智慧，<a id="a-4Y"></a>断戒璎珞，<a id="a-4Z"></a>污染正道。<a id="a-4a"></a>时，<a id="a-4b"></a>彼天、<a id="a-4c"></a>龙、<a id="a-4d"></a>鬼、<a id="a-4e"></a>神、<a id="a-4f"></a>夜叉、<a id="a-4g"></a>乾闼婆等，<a id="a-4h"></a>于诸比丘所生恶意，<a id="a-4i"></a>毁訾诸比丘，<a id="a-4j"></a>厌恶、<a id="a-4k"></a>远离，<a id="a-4l"></a>不复相亲，<a id="a-4m"></a>异口同音：<a id="a-4n"></a>‘呜呼！<a id="a-4o"></a>如是恶比丘，<a id="a-4p"></a>不应于如来法中。<a id="a-4q"></a>’而说偈言：</p>
  <p id="a4r">“‘非吉行恶行，<a id="a-4s"></a>行诸邪见法，</p>
  <p id="a4t">此诸愚痴人，<a id="a-4u"></a>打坏正法山。</p>
  <p id="a4v">行诸恶戒法，<a id="a-4w"></a>弃诸如法行，</p>
  <p id="a4x">舍诸胜妙法，<a id="a-4y"></a>拔除今佛法。</p>
  <p id="a4z">不信不调伏，<a id="a-50"></a>乐行诸恶行，</p>
  <p id="a51">谄伪诳世间，<a id="a-52"></a>打破牟尼法。</p>
  <p id="a53">毁形习诸恶，<a id="a-54"></a>凶暴及千行，</p>
  <p id="a55">依法诳世人，<a id="a-56"></a>怨恨自贡高，</p>
  <p id="a57">贪著求名利，<a id="a-58"></a>无恶业不备。</p>
  <p id="a59">如佛所说法，<a id="a-5A"></a>法没有是相，</p>
  <p id="a5B">今者悉已见，<a id="a-5C"></a>智者所轻贱。</p>
  <p id="a5D">此法今出已，<a id="a-5E"></a>牟尼正法海，</p>
  <p id="a5F">不久当枯竭，<a id="a-5G"></a>正法今少在，</p>
  <p id="a5H">恶人复来灭，<a id="a-5I"></a>毁坏我正法！<a id="a-5J"></a>’</p>
  <p id="a5K">“时，<a id="a-5L"></a>彼诸天、<a id="a-5M"></a>龙、<a id="a-5N"></a>神等皆生不欢喜心，<a id="a-5O"></a>不复当护诸比丘，<a id="a-5P"></a>而同声唱言：<a id="a-5Q"></a>‘佛法却后七日灭尽。<a id="a-5R"></a>’号咷悲泣，<a id="a-5S"></a>共相谓言：<a id="a-5T"></a>‘至比丘说戒日，<a id="a-5U"></a>共相斗诤，<a id="a-5V"></a>如来正法于中而灭！<a id="a-5W"></a>’如是诸天悲恼啼泣！<a id="a-5X"></a>时，<a id="a-5Y"></a>拘睒弥城中有五百优婆塞，<a id="a-5Z"></a>闻诸天之言，<a id="a-5a"></a>共诣诸比丘众中，<a id="a-5b"></a>谏诸比丘斗诤，<a id="a-5c"></a>而说偈言：</p>
  <p id="a5d">“‘呜呼苦剧岁，<a id="a-5e"></a>愍念群生生，</p>
  <p id="a5f">其法今便灭，<a id="a-5g"></a>释师子王法。</p>
  <p id="a5h">恶轮坏法轮，<a id="a-5i"></a>如是尽金刚，</p>
  <p id="a5j">乃能不即坏？<a id="a-5k"></a>安隐时已灭，</p>
  <p id="a5l">危险法已起，<a id="a-5m"></a>明智人已过，</p>
  <p id="a5n">今见如是相，<a id="a-5o"></a>当知不复久！</p>
  <p id="a5p">牟尼法断灭，<a id="a-5q"></a>世间无复明，</p>
  <p id="a5r">离垢寂灭口，<a id="a-5s"></a>牟尼日今没。</p>
  <p id="a5t">世人失伏藏，<a id="a-5u"></a>善恶无差别，</p>
  <p id="a5v">善恶无差已，<a id="a-5w"></a>谁能得正觉？</p>
  <p id="a5x">法灯今在世，<a id="a-5y"></a>及时行诸善，</p>
  <p id="a5z">无量诸福田，<a id="a-60"></a>此法今当灭。</p>
  <p id="a61">是故我等辈，<a id="a-62"></a>知财不坚牢，</p>
  <p id="a63">及时取坚实。<a id="a-64"></a>’</p>
  <p id="a65">“至十五日说戒时，<a id="a-66"></a>法当没，<a id="a-67"></a>今日五百优婆塞，<a id="a-68"></a>一日之中，<a id="a-69"></a>造五百佛塔。<a id="a-6A"></a>时，<a id="a-6B"></a>诸优婆塞各有余务，<a id="a-6C"></a>不复来往众僧众中。<a id="a-6D"></a>尔时，<a id="a-6E"></a>住揵陀摩罗山修罗他阿罗汉观阎浮提：<a id="a-6F"></a>‘今日何处有众僧说戒？<a id="a-6G"></a>’见有拘睒弥国如来弟子说戒为布萨，<a id="a-6H"></a>即诣拘睒弥。<a id="a-6I"></a>时，<a id="a-6J"></a>彼僧众乃有百千人，<a id="a-6K"></a>中唯有一阿罗汉，<a id="a-6L"></a>名曰修罗他。<a id="a-6M"></a>又复有一三藏，<a id="a-6N"></a>名曰弟子，<a id="a-6O"></a>此是如来最后大众集。<a id="a-6P"></a>尔时，<a id="a-6Q"></a>维那行沙罗筹，<a id="a-6R"></a>白三藏上座言：<a id="a-6S"></a>‘众僧已集，<a id="a-6T"></a>有百千人，<a id="a-6U"></a>今为说波罗提木叉。<a id="a-6V"></a>’时，<a id="a-6W"></a>彼上座答言：<a id="a-6X"></a>‘阎浮提如来弟子皆来集此，<a id="a-6Y"></a>数有百千。<a id="a-6Z"></a>如是众中，<a id="a-6a"></a>我为上首，<a id="a-6b"></a>了达三藏，<a id="a-6c"></a>尚不学戒律，<a id="a-6d"></a>况复余者而有所学？<a id="a-6e"></a>今当为谁而说戒律？<a id="a-6f"></a>’而说偈言：</p>
  <p id="a6g">“‘今是十五日，<a id="a-6h"></a>夜静月清明，</p>
  <p id="a6i">如是诸比丘，<a id="a-6j"></a>今集听说戒。</p>
  <p id="a6k">一切阎浮提，<a id="a-6l"></a>众僧最后集，</p>
  <p id="a6m">我是众中上，<a id="a-6n"></a>不学戒律法，</p>
  <p id="a6o">况复余僧众，<a id="a-6p"></a>而有所学习？</p>
  <p id="a6q">何能牟尼法，<a id="a-6r"></a>释迦师子王，</p>
  <p id="a6s">彼戒谁有持，<a id="a-6t"></a>是人乃能说。<a id="a-6u"></a>’</p>
  <p id="a6v">“尔时，<a id="a-6w"></a>彼阿罗汉修罗他立上座前，<a id="a-6x"></a>合掌白上座言：<a id="a-6y"></a>‘上座，<a id="a-6z"></a>但说波罗提木叉，<a id="a-70"></a>如佛在世时，<a id="a-71"></a>舍利弗、<a id="a-72"></a>目揵连等大比丘众所学法，<a id="a-73"></a>我今已悉学。<a id="a-74"></a>如来虽灭度，<a id="a-75"></a>于今已千岁，<a id="a-76"></a>彼所制律仪，<a id="a-77"></a>我悉已备足。<a id="a-78"></a>’而说偈言：</p>
  <p id="a79">“‘上座听我说，<a id="a-7A"></a>我名修罗他，</p>
  <p id="a7B">漏尽阿罗汉，<a id="a-7C"></a>僧中师子吼，</p>
  <p id="a7D">牟尼真弟子，<a id="a-7E"></a>信佛诸鬼神，</p>
  <p id="a7F">闻彼圣所说，<a id="a-7G"></a>悲哀泣流泪！</p>
  <p id="a7H">低头念法灭，<a id="a-7I"></a>从今去已后，</p>
  <p id="a7J">无有说法者，<a id="a-7K"></a>毗尼别解脱，</p>
  <p id="a7L">不复在于世；<a id="a-7M"></a>法桥今已坏，</p>
  <p id="a7N">法水不复流，<a id="a-7O"></a>法海已枯竭，</p>
  <p id="a7P">法山已崩颓，<a id="a-7Q"></a>法会从今绝，</p>
  <p id="a7R">法幢不复见，<a id="a-7S"></a>法足不复行。</p>
  <p id="a7T">律仪戒永没，<a id="a-7U"></a>法灯不复照，</p>
  <p id="a7V">法轮不复转，<a id="a-7W"></a>闭塞甘露门！</p>
  <p id="a7X">法师不在世，<a id="a-7Y"></a>善人说妙道，</p>
  <p id="a7Z">众生不识善，<a id="a-7a"></a>不异于野兽。<a id="a-7b"></a>’</p>
  <p id="a7c">“尔时，<a id="a-7d"></a>佛母摩诃摩耶夫人天上来下，<a id="a-7e"></a>诣诸众僧所，<a id="a-7f"></a>号咷啼泣：<a id="a-7g"></a>‘呜呼！<a id="a-7h"></a>苦哉！<a id="a-7i"></a>是我之子经历阿僧祇劫，<a id="a-7j"></a>修诸苦行，<a id="a-7k"></a>不顾劳体，<a id="a-7l"></a>积德成佛，<a id="a-7m"></a>今者忽然消灭！<a id="a-7n"></a>’而说偈言：</p>
  <p id="a7o">“‘我是佛亲母，<a id="a-7p"></a>我子积苦行，</p>
  <p id="a7q">经历无数劫，<a id="a-7r"></a>究竟成真道！</p>
  <p id="a7s">悲泣不自胜，<a id="a-7t"></a>今法忽磨灭，</p>
  <p id="a7u">呜呼智慧人，<a id="a-7v"></a>尔今何所在？</p>
  <p id="a7w">持法舍诤讼？<a id="a-7x"></a>从佛口所生，</p>
  <p id="a7y">诸王无上尊，<a id="a-7z"></a>真实佛弟子，</p>
  <p id="a80">头陀修妙行，<a id="a-81"></a>宿止林薮间，</p>
  <p id="a82">如是真佛子，<a id="a-83"></a>今为何所在？</p>
  <p id="a84">今者于世间，<a id="a-85"></a>无有诸威德，</p>
  <p id="a86">旷野山林间，<a id="a-87"></a>诸神寂无言。</p>
  <p id="a88">施戒愍群生，<a id="a-89"></a>信戒自庄严，</p>
  <p id="a8A">忍辱质直行，<a id="a-8B"></a>观察诸善恶，</p>
  <p id="a8C">如是诸胜法，<a id="a-8D"></a>今忽都已尽！<a id="a-8E"></a>’</p>
  <p id="a8F">“尔时，<a id="a-8G"></a>彼上座弟子作是念言：<a id="a-8H"></a>‘彼修罗他比丘自言：<a id="a-8I"></a>如来所制戒律，<a id="a-8J"></a>我悉备持。<a id="a-8K"></a>’尔时，<a id="a-8L"></a>上座有弟子，<a id="a-8M"></a>名曰安伽陀，<a id="a-8N"></a>起不忍之心，<a id="a-8O"></a>极生忿恨，<a id="a-8P"></a>从座起，<a id="a-8Q"></a>骂辱彼圣：<a id="a-8R"></a>‘汝是下座比丘，<a id="a-8S"></a>愚痴无智，<a id="a-8T"></a>而毁辱我和尚。<a id="a-8U"></a>’即持利刀，<a id="a-8V"></a>杀彼圣人，<a id="a-8W"></a>而说偈言：</p>
  <p id="a8X">“‘我名安伽陀，<a id="a-8Y"></a>失沙之弟子，</p>
  <p id="a8Z">利剑杀汝身，<a id="a-8a"></a>自谓我有德。<a id="a-8b"></a>’</p>
  <p id="a8c">“尔时，<a id="a-8d"></a>有一鬼名曰大提木佉，<a id="a-8e"></a>作是念言：<a id="a-8f"></a>‘世间唯有此一阿罗汉，<a id="a-8g"></a>而为恶比丘弟子所害。<a id="a-8h"></a>’执持金刚利杵，<a id="a-8i"></a>杵头火燃，<a id="a-8j"></a>以此打破彼头，<a id="a-8k"></a>即便命终，<a id="a-8l"></a>而说偈言：</p>
  <p id="a8m">“‘我是恶鬼神，<a id="a-8n"></a>名大提木佉，</p>
  <p id="a8o">以此金刚杵，<a id="a-8p"></a>破汝头七分。<a id="a-8q"></a>’</p>
  <p id="a8r">“尔时，<a id="a-8s"></a>阿罗汉弟子见彼弟子杀害其师，<a id="a-8t"></a>忿恨不忍，<a id="a-8u"></a>即杀三藏。<a id="a-8v"></a>尔时，<a id="a-8w"></a>诸天、<a id="a-8x"></a>世人悲哀啼泣：<a id="a-8y"></a>‘呜呼！<a id="a-8z"></a>苦哉！<a id="a-90"></a>如来正法今便都尽！<a id="a-91"></a>’寻即此大地六种震动，<a id="a-92"></a>无量众生号咷啼泣，<a id="a-93"></a>极为愁恼：<a id="a-94"></a>‘呜呼！<a id="a-95"></a>今日正法不复现世。<a id="a-96"></a>’作是语已，<a id="a-97"></a>各各离散。</p>
  <p id="a98">“尔时，<a id="a-99"></a>拘睒弥国五百优婆塞闻已，<a id="a-9A"></a>往诣寺中，<a id="a-9B"></a>举手拍头，<a id="a-9C"></a>高声大哭：<a id="a-9D"></a>‘呜呼！<a id="a-9E"></a>如来愍念世间，<a id="a-9F"></a>济诸群生，<a id="a-9G"></a>无有巨细，<a id="a-9H"></a>谁当为我说法义？<a id="a-9I"></a>今者，<a id="a-9J"></a>人天解脱不复可得，<a id="a-9K"></a>众生今日犹在暗暝，<a id="a-9L"></a>无有引导，<a id="a-9M"></a>长习诸恶，<a id="a-9N"></a>以此为欢，<a id="a-9O"></a>如诸野兽；<a id="a-9P"></a>不闻牟尼妙法，<a id="a-9Q"></a>身坏命终，<a id="a-9R"></a>堕在三途，<a id="a-9S"></a>譬如流星。<a id="a-9T"></a>世人从今已后，<a id="a-9U"></a>无复念慧、<a id="a-9V"></a>寂静、<a id="a-9W"></a>三昧、<a id="a-9X"></a>十力妙法。<a id="a-9Y"></a>’尔时，<a id="a-9Z"></a>拘睒弥王闻诸比丘杀真人阿罗汉及三藏法师，<a id="a-9a"></a>心生悲恼，<a id="a-9b"></a>惋慨而坐。<a id="a-9c"></a>尔时，<a id="a-9d"></a>诸邪见辈诤竞打破塔庙，<a id="a-9e"></a>及害比丘，<a id="a-9f"></a>从是佛法索然顿灭！<a id="a-9g"></a>”</p>
  <p id="a9h">尔时，<a id="a-9i"></a>世尊语释提桓因：<a id="a-9j"></a>“四大天王，<a id="a-9k"></a>诸天、<a id="a-9l"></a>世人于我灭度之后，<a id="a-9m"></a>法尽之相，<a id="a-9n"></a>如上所说。<a id="a-9o"></a>是故汝等，<a id="a-9p"></a>今者不可不以勤力加于精进，<a id="a-9q"></a>护持正法，<a id="a-9r"></a>久令在世！<a id="a-9s"></a>”</p>
  <p id="a9t">尔时，<a id="a-9u"></a>诸天、<a id="a-9v"></a>世人闻佛所说，<a id="a-9w"></a>各各悲颜，<a id="a-9x"></a>以手挥泪，<a id="a-9y"></a>顶礼佛足，<a id="a-9z"></a>各自退去。</p>
  <p id="aA0">阿育王施半阿摩勒果因缘经</p>
  <p id="aA1">阿育王于如来法中得大敬信。<a id="a-A2"></a>时，<a id="a-A3"></a>王问诸比丘言：<a id="a-A4"></a>“谁于如来法中行大布施？<a id="a-A5"></a>”</p>
  <p id="aA6">诸比丘白王言：<a id="a-A7"></a>“给孤独长者最行大施。<a id="a-A8"></a>”</p>
  <p id="aA9">王复问曰：<a id="a-AA"></a>“彼施几许宝物？<a id="a-AB"></a>”</p>
  <p id="aAC">比丘答曰：<a id="a-AD"></a>“以亿千金。<a id="a-AE"></a>”</p>
  <p id="aAF">王闻已，<a id="a-AG"></a>如是思惟：<a id="a-AH"></a>‘彼长者尚能舍亿千金，<a id="a-AI"></a>我今为王，<a id="a-AJ"></a>何缘复以亿千金施？<a id="a-AK"></a>当以亿百千金施。<a id="a-AL"></a>’时，<a id="a-AM"></a>王起八万四千佛塔，<a id="a-AN"></a>于彼诸塔中复施百千金。<a id="a-AO"></a>复作五岁大会，<a id="a-AP"></a>会有三百千比丘，<a id="a-AQ"></a>用三百亿金供养于彼僧众中：<a id="a-AR"></a>第一分是阿罗汉，<a id="a-AS"></a>第二分是学人，<a id="a-AT"></a>第三分是真实凡夫。<a id="a-AU"></a>除私库藏，<a id="a-AV"></a>此阎浮提夫人、<a id="a-AW"></a>婇女、<a id="a-AX"></a>太子、<a id="a-AY"></a>大臣施与圣僧，<a id="a-AZ"></a>四十亿金还复赎取。<a id="a-Aa"></a>如是计校，<a id="a-Ab"></a>用九十六亿千金。<a id="a-Ac"></a>乃至王得重病时，<a id="a-Ad"></a>王自知命欲终尽。</p>
  <p id="aAe">时，<a id="a-Af"></a>有大臣名罗陀崛多。<a id="a-Ag"></a>时，<a id="a-Ah"></a>王宿命是施佛土时同伴小儿。<a id="a-Ai"></a>时，<a id="a-Aj"></a>彼大臣罗陀崛多见王重病，<a id="a-Ak"></a>命垂欲尽，<a id="a-Al"></a>稽首以偈问王：</p>
  <p id="aAm">“颜貌常鲜泽，<a id="a-An"></a>百千婇女绕，</p>
  <p id="aAo">譬如诸莲华，<a id="a-Ap"></a>蜜蜂常聚集；</p>
  <p id="aAq">今睹圣王颜，<a id="a-Ar"></a>无有诸鲜泽。<a id="a-As"></a>”</p>
  <p id="aAt">王即以偈答：</p>
  <p id="aAu">“我今无所忧，<a id="a-Av"></a>失财及王位，</p>
  <p id="aAw">此身及余亲，<a id="a-Ax"></a>及诸种种宝。</p>
  <p id="aAy">我今所愁者，<a id="a-Az"></a>不复睹贤圣，</p>
  <p id="aB0">四事以供养，<a id="a-B1"></a>我今唯念此，</p>
  <p id="aB2">颜色有变异，<a id="a-B3"></a>心意无所宁。</p>
  <p id="aB4">“又复，<a id="a-B5"></a>我常所愿，<a id="a-B6"></a>欲以满亿百干金作功德，<a id="a-B7"></a>今愿不得满足，<a id="a-B8"></a>便就后世时，<a id="a-B9"></a>计校前后所施金银珍宝，<a id="a-BA"></a>唯减四亿未满。<a id="a-BB"></a>”王即办诸珍宝，<a id="a-BC"></a>送与鸡雀寺中。</p>
  <p id="aBD">法益之子，<a id="a-BE"></a>名三波提，<a id="a-BF"></a>为太子诸臣等，<a id="a-BG"></a>启太子言：<a id="a-BH"></a>“大王将终不久，<a id="a-BI"></a>今以此珍宝送与寺舍中，<a id="a-BJ"></a>今库藏财宝已竭。<a id="a-BK"></a>诸王法以物为尊，<a id="a-BL"></a>太子今宜断之，<a id="a-BM"></a>勿使大王用尽也。<a id="a-BN"></a>”时，<a id="a-BO"></a>太子即敕典藏者，<a id="a-BP"></a>勿复出与大王用之。</p>
  <p id="aBQ">时，<a id="a-BR"></a>大王自知索诸物不复能得，<a id="a-BS"></a>所食金器送与寺中。<a id="a-BT"></a>时，<a id="a-BU"></a>太子令断金器，<a id="a-BV"></a>给以银器；<a id="a-BW"></a>王食已，<a id="a-BX"></a>复送与寺中。<a id="a-BY"></a>又断银器，<a id="a-BZ"></a>给以铜器；<a id="a-Ba"></a>王亦以此送与寺中。<a id="a-Bb"></a>又断铜器，<a id="a-Bc"></a>给以瓦器。<a id="a-Bd"></a>时，<a id="a-Be"></a>大王手中有半阿摩勒果，<a id="a-Bf"></a>悲泪告诸大臣：<a id="a-Bg"></a>“今谁为地主？<a id="a-Bh"></a>”</p>
  <p id="aBi">时，<a id="a-Bj"></a>诸臣启白大王：<a id="a-Bk"></a>“王为地主。<a id="a-Bl"></a>”</p>
  <p id="aBm">时，<a id="a-Bn"></a>王即说偈答曰：</p>
  <p id="aBo">“汝等护我心，<a id="a-Bp"></a>何假虚妄语？</p>
  <p id="aBq">我今坐王位，<a id="a-Br"></a>不复得自在。</p>
  <p id="aBs">阿摩勒半果，<a id="a-Bt"></a>今在于我手，</p>
  <p id="aBu">此即是我物，<a id="a-Bv"></a>于是得自由。</p>
  <p id="aBw">呜呼尊富贵！<a id="a-Bx"></a>可厌可弃舍，</p>
  <p id="aBy">先领阎浮提，<a id="a-Bz"></a>今一旦贫至，</p>
  <p id="aC0">如恒河驶流，<a id="a-C1"></a>一逝而不返；</p>
  <p id="aC2">富贵亦复然，<a id="a-C3"></a>逝者不复还。</p>
  <p id="aC4">“又复，<a id="a-C5"></a>如佛偈所说：</p>
  <p id="aC6">“凡盛必有衰，<a id="a-C7"></a>以衰为究竟，</p>
  <p id="aC8">如来神口说，<a id="a-C9"></a>真实无有异！</p>
  <p id="aCA">先时所教令，<a id="a-CB"></a>速疾无有礙，</p>
  <p id="aCC">今有所求索，<a id="a-CD"></a>无复从我教。</p>
  <p id="aCE">如风礙于山，<a id="a-CF"></a>如水礙于岸，</p>
  <p id="aCG">我今所教令，<a id="a-CH"></a>于今已永绝！</p>
  <p id="aCI">将从无量众，<a id="a-CJ"></a>击鼓吹贝螺，</p>
  <p id="aCK">常作诸伎乐，<a id="a-CL"></a>受诸五欲乐，</p>
  <p id="aCM">婇女数百众，<a id="a-CN"></a>日夜自娱乐，</p>
  <p id="aCO">今者都永尽，<a id="a-CP"></a>如树无华实。</p>
  <p id="aCQ">颜貌转枯尽，<a id="a-CR"></a>色力亦复然，</p>
  <p id="aCS">如华转萎悴，<a id="a-CT"></a>我今亦复尔。<a id="a-CU"></a>”</p>
  <p id="aCV">时，<a id="a-CW"></a>阿育王呼侍者言：<a id="a-CX"></a>“汝今忆我恩养，<a id="a-CY"></a>汝持此半阿摩勒果送鸡雀寺中，<a id="a-CZ"></a>作我意，<a id="a-Ca"></a>礼拜诸比丘僧足，<a id="a-Cb"></a>白言：<a id="a-Cc"></a>‘阿育王问讯诸大圣众：<a id="a-Cd"></a>我是阿育王，<a id="a-Ce"></a>领此阎浮提，<a id="a-Cf"></a>阎浮提是我所有，<a id="a-Cg"></a>今者顿尽，<a id="a-Ch"></a>无有财宝布施众僧，<a id="a-Ci"></a>于一切财而不得自在。<a id="a-Cj"></a>今唯此半阿摩勒果，<a id="a-Ck"></a>我得自由，<a id="a-Cl"></a>此是最后布施檀波罗蜜，<a id="a-Cm"></a>哀愍我故，<a id="a-Cn"></a>纳受此施，<a id="a-Co"></a>令我得供养僧福。<a id="a-Cp"></a>’而说偈言：</p>
  <p id="aCq">“半阿摩勒果，<a id="a-Cr"></a>是我之所有，</p>
  <p id="aCs">于我得自在，<a id="a-Ct"></a>今舍于大众。</p>
  <p id="aCu">缘心在于圣，<a id="a-Cv"></a>更无济我者，</p>
  <p id="aCw">怜愍于我故，<a id="a-Cx"></a>纳受阿摩勒！</p>
  <p id="aCy">为我食此施，<a id="a-Cz"></a>因是福无量，</p>
  <p id="aD0">世世受妙乐，<a id="a-D1"></a>用之无有尽！<a id="a-D2"></a>”</p>
  <p id="aD3">时，<a id="a-D4"></a>彼使者受王敕已，<a id="a-D5"></a>即持此半阿摩勒果，<a id="a-D6"></a>至鸡雀寺中，<a id="a-D7"></a>至上座前，<a id="a-D8"></a>五体著地作礼，<a id="a-D9"></a>长跪合掌，<a id="a-DA"></a>向上座而说偈曰：</p>
  <p id="aDB">“领于阎浮提，<a id="a-DC"></a>一伞系一鼓，</p>
  <p id="aDD">游行无所碍，<a id="a-DE"></a>如日照于世。</p>
  <p id="aDF">业行报已至，<a id="a-DG"></a>在世不复久，</p>
  <p id="aDH">无有王威德，<a id="a-DI"></a>如日云所翳。</p>
  <p id="aDJ">号曰阿育王，<a id="a-DK"></a>稽首礼僧足，</p>
  <p id="aDL">送此布施物，<a id="a-DM"></a>谓半阿摩勒。</p>
  <p id="aDN">愿求来世福，<a id="a-DO"></a>哀愍彼王故，</p>
  <p id="aDP">圣众愍彼故，<a id="a-DQ"></a>受是半果施！<a id="a-DR"></a>”</p>
  <p id="aDS">时，<a id="a-DT"></a>彼上座告诸大众：<a id="a-DU"></a>“谁闻是语而不厌世间？<a id="a-DV"></a>我等闻是事，<a id="a-DW"></a>不可不生厌离，<a id="a-DX"></a>如佛经所说：<a id="a-DY"></a>见他衰事，<a id="a-DZ"></a>应生厌离。<a id="a-Da"></a>若有识类众生者，<a id="a-Db"></a>闻是事岂得不舍世间？<a id="a-Dc"></a>”而说偈曰：</p>
  <p id="aDd">“人王世中最，<a id="a-De"></a>阿育孔雀姓，</p>
  <p id="aDf">阎浮提自在，<a id="a-Dg"></a>阿摩勒为主。</p>
  <p id="aDh">太子及诸臣，<a id="a-Di"></a>共夺大王施，</p>
  <p id="aDj">送半阿摩勒，<a id="a-Dk"></a>降伏吝财者，</p>
  <p id="aDl">使彼生厌心；<a id="a-Dm"></a>愚夫不识施，</p>
  <p id="aDn">因果受妙乐，<a id="a-Do"></a>示送半摩勒。<a id="a-Dp"></a>”</p>
  <p id="aDq">时，<a id="a-Dr"></a>彼上座作是念言：<a id="a-Ds"></a>“云何令此半阿摩勒，<a id="a-Dt"></a>一切众僧得其分食？<a id="a-Du"></a>”即教令研磨，<a id="a-Dv"></a>著石榴羹中，<a id="a-Dw"></a>行已，<a id="a-Dx"></a>众僧一切皆得周遍。<a id="a-Dy"></a>时，<a id="a-Dz"></a>王复问傍臣曰：<a id="a-E0"></a>“谁是阎浮提王？<a id="a-E1"></a>”</p>
  <p id="aE2">臣启王言：<a id="a-E3"></a>“大王是也。<a id="a-E4"></a>”</p>
  <p id="aE5">时，<a id="a-E6"></a>王从卧起而坐，<a id="a-E7"></a>顾望四方，<a id="a-E8"></a>合掌作礼，<a id="a-E9"></a>念诸佛德，<a id="a-EA"></a>心念口言：<a id="a-EB"></a>“我今复以此阎浮提施与三宝，<a id="a-EC"></a>随意用之。<a id="a-ED"></a>”而说偈曰：</p>
  <p id="aEE">“今此阎浮提，<a id="a-EF"></a>多有珍宝饰，</p>
  <p id="aEG">施与良福田，<a id="a-EH"></a>果报自然得。</p>
  <p id="aEI">以此施功德，<a id="a-EJ"></a>不求天帝释，</p>
  <p id="aEK">梵王及人主，<a id="a-EL"></a>世界诸妙乐。</p>
  <p id="aEM">如是等果报，<a id="a-EN"></a>我悉不用受，</p>
  <p id="aEO">以是施功德，<a id="a-EP"></a>疾得成佛道！</p>
  <p id="aEQ">为世所尊仰，<a id="a-ER"></a>成得一切智，</p>
  <p id="aES">世间作善友，<a id="a-ET"></a>导师最第一！<a id="a-EU"></a>”</p>
  <p id="aEV">时，<a id="a-EW"></a>王以此语尽书纸上而封缄之，<a id="a-EX"></a>以齿印印之，<a id="a-EY"></a>作如是事毕，<a id="a-EZ"></a>便即就尽。<a id="a-Ea"></a>尔时，<a id="a-Eb"></a>太子及诸臣、<a id="a-Ec"></a>宫人、<a id="a-Ed"></a>婇女、<a id="a-Ee"></a>国界人民，<a id="a-Ef"></a>兴种种供养葬送，<a id="a-Eg"></a>如王之法而阇维之。</p>
  <p id="aEh">尔时，<a id="a-Ei"></a>诸臣欲立太子绍王位。<a id="a-Ej"></a>中有一大臣，<a id="a-Ek"></a>名曰阿[少/兔]罗陀，<a id="a-El"></a>语诸臣曰：<a id="a-Em"></a>“不得立太子为王。<a id="a-En"></a>所以者何？<a id="a-Eo"></a>大王阿育在时，<a id="a-Ep"></a>本誓愿满十万亿金作诸功德，<a id="a-Eq"></a>唯减四亿，<a id="a-Er"></a>不满十万。<a id="a-Es"></a>以是故，<a id="a-Et"></a>今舍阎浮提施与三宝，<a id="a-Eu"></a>欲令满足。<a id="a-Ev"></a>今是大地属于三宝，<a id="a-Ew"></a>云何而立为王？<a id="a-Ex"></a>”</p>
  <p id="aEy">时，<a id="a-Ez"></a>诸臣闻已，<a id="a-F0"></a>即送四亿诸金，<a id="a-F1"></a>送与寺中，<a id="a-F2"></a>即便立法益之子为王，<a id="a-F3"></a>名三波提。<a id="a-F4"></a>次复太子，<a id="a-F5"></a>名毗梨诃波低，<a id="a-F6"></a>为绍王位。<a id="a-F7"></a>毗梨诃波低太子，<a id="a-F8"></a>名曰毗梨诃西那，<a id="a-F9"></a>次绍王位。<a id="a-FA"></a>毗梨诃西那太子，<a id="a-FB"></a>名曰沸沙须摩，<a id="a-FC"></a>次绍王位。<a id="a-FD"></a>沸沙须摩太子，<a id="a-FE"></a>名曰沸沙蜜多罗，<a id="a-FF"></a>次绍王位。<a id="a-FG"></a>时，<a id="a-FH"></a>沸沙蜜多罗问诸臣曰：<a id="a-FI"></a>“我当作何等事，<a id="a-FJ"></a>令我名德久存于世？<a id="a-FK"></a>”</p>
  <p id="aFL">时，<a id="a-FM"></a>贤善诸臣信乐三宝者，<a id="a-FN"></a>启王言：<a id="a-FO"></a>“阿育大王是王之前种姓，<a id="a-FP"></a>彼王在世，<a id="a-FQ"></a>造立八万四千如来塔，<a id="a-FR"></a>复兴种种供养，<a id="a-FS"></a>此之名德，<a id="a-FT"></a>相传至今。<a id="a-FU"></a>王欲求此名者，<a id="a-FV"></a>当造立八万四千塔，<a id="a-FW"></a>及诸供养。<a id="a-FX"></a>”</p>
  <p id="aFY">王言：<a id="a-FZ"></a>“大王阿育有大威德，<a id="a-Fa"></a>能办此事，<a id="a-Fb"></a>我不能作，<a id="a-Fc"></a>更思余事。<a id="a-Fd"></a>”</p>
  <p id="aFe">中有恶臣，<a id="a-Ff"></a>不信向者，<a id="a-Fg"></a>启王言：<a id="a-Fh"></a>“世间二种法传世不灭：<a id="a-Fi"></a>一者、<a id="a-Fj"></a>作善，<a id="a-Fk"></a>二者、<a id="a-Fl"></a>作恶。<a id="a-Fm"></a>大王阿育作诸善行，<a id="a-Fn"></a>王今当行恶行，<a id="a-Fo"></a>打坏八万四千塔。<a id="a-Fp"></a>”</p>
  <p id="aFq">时，<a id="a-Fr"></a>王用佞臣语，<a id="a-Fs"></a>即兴四兵众，<a id="a-Ft"></a>往诣寺舍，<a id="a-Fu"></a>坏诸塔寺。<a id="a-Fv"></a>王先往鸡雀寺中，<a id="a-Fw"></a>寺门前有石师子，<a id="a-Fx"></a>即作师子吼！<a id="a-Fy"></a>王闻之即大惊怖：<a id="a-Fz"></a>‘非生兽之类，<a id="a-G0"></a>而能吼鸣？<a id="a-G1"></a>’还入城中。<a id="a-G2"></a>如是再三，<a id="a-G3"></a>欲坏彼寺。<a id="a-G4"></a>时，<a id="a-G5"></a>王呼诸比丘来，<a id="a-G6"></a>问诸比丘：<a id="a-G7"></a>“使我坏塔为善？<a id="a-G8"></a>坏僧房为善？<a id="a-G9"></a>”</p>
  <p id="aGA">比丘答曰：<a id="a-GB"></a>“二不应行！<a id="a-GC"></a>王其欲坏者，<a id="a-GD"></a>宁坏僧房，<a id="a-GE"></a>勿坏佛塔。<a id="a-GF"></a>”</p>
  <p id="aGG">时，<a id="a-GH"></a>王杀害比丘，<a id="a-GI"></a>及坏塔寺，<a id="a-GJ"></a>如是渐渐至婆伽罗国，<a id="a-GK"></a>又复唱令：<a id="a-GL"></a>“若有人能得沙门释子头来者，<a id="a-GM"></a>赏之千金。<a id="a-GN"></a>”</p>
  <p id="aGO">尔时，<a id="a-GP"></a>彼国中有一阿罗汉，<a id="a-GQ"></a>化作众多比丘头，<a id="a-GR"></a>与诸百姓，<a id="a-GS"></a>令送至于王所，<a id="a-GT"></a>令王库藏财宝竭尽。<a id="a-GU"></a>时，<a id="a-GV"></a>彼王闻阿罗汉作如是事，<a id="a-GW"></a>倍复瞋恚，<a id="a-GX"></a>欲杀彼阿罗汉。<a id="a-GY"></a>时，<a id="a-GZ"></a>彼罗汉入灭尽正受，<a id="a-Ga"></a>王作无量方便，<a id="a-Gb"></a>杀彼圣人，<a id="a-Gc"></a>终不能得；<a id="a-Gd"></a>入灭尽三昧力故，<a id="a-Ge"></a>不伤其体。<a id="a-Gf"></a>如是渐进至佛塔门边。<a id="a-Gg"></a>彼所塔中，<a id="a-Gh"></a>有一鬼神，<a id="a-Gi"></a>止住其中，<a id="a-Gj"></a>守护佛塔，<a id="a-Gk"></a>名曰牙齿。<a id="a-Gl"></a>彼鬼神作是念：<a id="a-Gm"></a>“我是佛弟子，<a id="a-Gn"></a>受持禁戒，<a id="a-Go"></a>不杀害众生。<a id="a-Gp"></a>我今不能杀害于王。<a id="a-Gq"></a>”又复作念：<a id="a-Gr"></a>“有一神名曰为虫，<a id="a-Gs"></a>行诸恶行，<a id="a-Gt"></a>凶暴勇健，<a id="a-Gu"></a>求索我女，<a id="a-Gv"></a>我不与之；<a id="a-Gw"></a>今者为护正法故，<a id="a-Gx"></a>当嫁与彼，<a id="a-Gy"></a>令其守护佛法。<a id="a-Gz"></a>”即呼彼神语言：<a id="a-H0"></a>“我今嫁女与汝，<a id="a-H1"></a>然共立约誓：<a id="a-H2"></a>汝要当降伏此王，<a id="a-H3"></a>勿使兴诸恶行，<a id="a-H4"></a>坏灭正法。<a id="a-H5"></a>”</p>
  <p id="aH6">时，<a id="a-H7"></a>王所有一大鬼神，<a id="a-H8"></a>名曰乌茶，<a id="a-H9"></a>威德具足，<a id="a-HA"></a>故彼神不奈王何。<a id="a-HB"></a>时，<a id="a-HC"></a>牙齿神作方便：<a id="a-HD"></a>“今日王威势自然由此鬼神，<a id="a-HE"></a>我今诱诳共作亲厚。<a id="a-HF"></a>”如是与彼神作知识，<a id="a-HG"></a>极作知识已，<a id="a-HH"></a>即将此神至于南方大海中。<a id="a-HI"></a>时彼虫神排挡大山，<a id="a-HJ"></a>推迮王上，<a id="a-HK"></a>及四兵众，<a id="a-HL"></a>无不死尽。<a id="a-HM"></a>众人唱言：<a id="a-HN"></a>“快哉！<a id="a-HO"></a>快哉！<a id="a-HP"></a>”是世人相传，<a id="a-HQ"></a>名为“快哉”。<a id="a-HR"></a>彼王终亡，<a id="a-HS"></a>孔雀苗裔于此永终，<a id="a-HT"></a>是故世间富乐不足为贪。<a id="a-HU"></a>阿育大王有智之人，<a id="a-HV"></a>觉世无常，<a id="a-HW"></a>身命难保，<a id="a-HX"></a>五家财物亦如幻化；<a id="a-HY"></a>觉了彼法，<a id="a-HZ"></a>勤行精进，<a id="a-Ha"></a>作诸功德，<a id="a-Hb"></a>乃至临终，<a id="a-Hc"></a>系心三宝，<a id="a-Hd"></a>念念不绝，<a id="a-He"></a>无所吝惜，<a id="a-Hf"></a>惟愿尽成阿耨多罗三藐三菩提。</p>
 </body>
</html>