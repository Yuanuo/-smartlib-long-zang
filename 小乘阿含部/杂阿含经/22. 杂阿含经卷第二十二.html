<!doctype html>
<html id="z3IBUCfYi" data-ver="1759">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十二</h1>
  <p id="a2">如是我闻：<a id="a-3"></a>一时，<a id="a-4"></a>佛在舍卫国祇树给孤独园。</p>
  <p id="a5">时，<a id="a-6"></a>有一天子，<a id="a-7"></a>容色绝妙，<a id="a-8"></a>于后夜时来诣佛所，<a id="a-9"></a>稽首佛足，<a id="a-A"></a>退坐一面，<a id="a-B"></a>身诸光明遍照祇树给孤独园。<a id="a-C"></a>时，<a id="a-D"></a>彼天子说偈白佛：</p>
  <p id="aE">“不处难陀林，<a id="a-F"></a>终不得快乐，</p>
  <p id="aG">忉利天宫中，<a id="a-H"></a>得天帝名称。<a id="a-I"></a>”</p>
  <p id="aJ">尔时，<a id="a-K"></a>世尊说偈答言：</p>
  <p id="aL">“童蒙汝何知？<a id="a-M"></a>阿罗汉所说：</p>
  <p id="aN">一切行无常，<a id="a-O"></a>是则生灭法，</p>
  <p id="aP">生者既复灭，<a id="a-Q"></a>俱寂灭为乐。<a id="a-R"></a>”</p>
  <p id="aS">时，<a id="a-T"></a>彼天子复说偈言：</p>
  <p id="aU">“久见婆罗门，<a id="a-V"></a>逮得般涅槃，</p>
  <p id="aW">一切怖已过，<a id="a-X"></a>永超世恩爱。<a id="a-Y"></a>”</p>
  <p id="aZ">时，<a id="a-a"></a>彼天子闻佛所说，<a id="a-b"></a>欢喜随喜，<a id="a-c"></a>稽首佛足，<a id="a-d"></a>即没不现。</p>
  <p id="ae">如是我闻：<a id="a-f"></a>一时，<a id="a-g"></a>佛住舍卫国祇树给孤独园。</p>
  <p id="ah">时，<a id="a-i"></a>有一天子，<a id="a-j"></a>容色绝妙，<a id="a-k"></a>于后夜时来诣佛所，<a id="a-l"></a>稽首佛足，<a id="a-m"></a>退坐一面，<a id="a-n"></a>身诸光明遍照祇树给孤独园。</p>
  <p id="ao">时，<a id="a-p"></a>彼天子即说偈言：</p>
  <p id="aq">“断一切钩锁，<a id="a-r"></a>牟尼无有家，</p>
  <p id="as">沙门著教化，<a id="a-t"></a>我不说善哉！<a id="a-u"></a>”</p>
  <p id="av">尔时，<a id="a-w"></a>世尊说偈答言：</p>
  <p id="ax">“一切众生类，<a id="a-y"></a>悉共相缠缚，</p>
  <p id="az">其有智慧者，<a id="a-10"></a>孰能不愍伤？</p>
  <p id="a11">善逝哀愍故，<a id="a-12"></a>常教授众生，</p>
  <p id="a13">哀愍众生者，<a id="a-14"></a>是法之所应。<a id="a-15"></a>”</p>
  <p id="a16">时，<a id="a-17"></a>彼天子复说偈言：</p>
  <p id="a18">“久见婆罗门，<a id="a-19"></a>逮得般涅槃，</p>
  <p id="a1A">一切怖已过，<a id="a-1B"></a>永超世恩爱。<a id="a-1C"></a>”</p>
  <p id="a1D">时，<a id="a-1E"></a>彼天子闻佛所说，<a id="a-1F"></a>欢喜随喜，<a id="a-1G"></a>即没不现。</p>
  <p id="a1H">如是我闻：<a id="a-1I"></a>一时，<a id="a-1J"></a>佛在舍卫国祇树给孤独园。</p>
  <p id="a1K">时，<a id="a-1L"></a>有天子容色绝妙，<a id="a-1M"></a>于后夜时来诣佛所，<a id="a-1N"></a>稽首佛足，<a id="a-1O"></a>身诸光明遍照祇树给孤独园。</p>
  <p id="a1P">时，<a id="a-1Q"></a>彼天子而说偈言：</p>
  <p id="a1R">“常习惭愧心，<a id="a-1S"></a>此人时时有，</p>
  <p id="a1T">能远离诸恶，<a id="a-1U"></a>如顾鞭良马。<a id="a-1V"></a>”</p>
  <p id="a1W">尔时，<a id="a-1X"></a>世尊说偈答言：</p>
  <p id="a1Y">“常习惭愧心，<a id="a-1Z"></a>此人实希有，</p>
  <p id="a1a">能远离诸恶，<a id="a-1b"></a>如顾鞭良马。<a id="a-1c"></a>”</p>
  <p id="a1d">时，<a id="a-1e"></a>彼天子复说偈言：</p>
  <p id="a1f">“久见婆罗门，<a id="a-1g"></a>逮得般涅槃，</p>
  <p id="a1h">一切怖悉过，<a id="a-1i"></a>永超世恩爱。<a id="a-1j"></a>”</p>
  <p id="a1k">时，<a id="a-1l"></a>彼天子闻佛所说，<a id="a-1m"></a>欢喜随喜，<a id="a-1n"></a>稽首佛足，<a id="a-1o"></a>即没不现。</p>
  <p id="a1p">如是我闻：<a id="a-1q"></a>一时，<a id="a-1r"></a>佛在舍卫国祇树给孤独园。</p>
  <p id="a1s">时，<a id="a-1t"></a>有天子容色绝妙，<a id="a-1u"></a>于后夜时来诣佛所，<a id="a-1v"></a>稽首佛足，<a id="a-1w"></a>身诸光明遍照祇树给孤独园。</p>
  <p id="a1x">时，<a id="a-1y"></a>彼天子说偈问佛：</p>
  <p id="a1z">“不习近正法，<a id="a-20"></a>乐著诸邪见，</p>
  <p id="a21">睡眠不自觉，<a id="a-22"></a>长劫心能悟？<a id="a-23"></a>”</p>
  <p id="a24">尔时，<a id="a-25"></a>世尊说偈答言：</p>
  <p id="a26">“专修于正法，<a id="a-27"></a>远离不善业，</p>
  <p id="a28">是漏尽罗汉，<a id="a-29"></a>险恶世平等。<a id="a-2A"></a>”</p>
  <p id="a2B">时，<a id="a-2C"></a>彼天子复说偈言：</p>
  <p id="a2D">“久见婆罗门，<a id="a-2E"></a>逮得般涅槃，</p>
  <p id="a2F">一切怖悉过，<a id="a-2G"></a>永超世恩爱。<a id="a-2H"></a>”</p>
  <p id="a2I">时，<a id="a-2J"></a>彼天子闻佛所说，<a id="a-2K"></a>欢喜随喜，<a id="a-2L"></a>稽首佛足，<a id="a-2M"></a>即没不现。</p>
  <p id="a2N">如是我闻：<a id="a-2O"></a>一时，<a id="a-2P"></a>佛在舍卫国祇树给孤独园。</p>
  <p id="a2Q">时，<a id="a-2R"></a>有天子容色绝妙，<a id="a-2S"></a>于后夜时来诣佛所，<a id="a-2T"></a>稽首佛足，<a id="a-2U"></a>身诸光明遍照祇树给孤独园。</p>
  <p id="a2V">时，<a id="a-2W"></a>彼天子而说偈言：</p>
  <p id="a2X">“以法善调伏，<a id="a-2Y"></a>不随于诸见，</p>
  <p id="a2Z">虽复著睡眠，<a id="a-2a"></a>则能随时悟。<a id="a-2b"></a>”</p>
  <p id="a2c">尔时，<a id="a-2d"></a>世尊说偈答言：</p>
  <p id="a2e">“若以法调伏，<a id="a-2f"></a>不随余异见，</p>
  <p id="a2g">无知已究竟，<a id="a-2h"></a>能度世恩爱。<a id="a-2i"></a>”</p>
  <p id="a2j">时，<a id="a-2k"></a>彼天子复说偈言：</p>
  <p id="a2l">“久见婆罗门，<a id="a-2m"></a>逮得般涅槃，</p>
  <p id="a2n">一切怖已过，<a id="a-2o"></a>永超世恩爱。<a id="a-2p"></a>”</p>
  <p id="a2q">时，<a id="a-2r"></a>彼天子闻佛所说，<a id="a-2s"></a>欢喜随喜，<a id="a-2t"></a>稽首佛足，<a id="a-2u"></a>即没不现。</p>
  <p id="a2v">如是我闻：<a id="a-2w"></a>一时，<a id="a-2x"></a>佛在舍卫国祇树给孤独园。</p>
  <p id="a2y">时，<a id="a-2z"></a>有天子容色绝妙，<a id="a-30"></a>于后夜时来诣佛所，<a id="a-31"></a>稽首佛足，<a id="a-32"></a>身诸光明遍照祇树给孤独园。<a id="a-33"></a>时，<a id="a-34"></a>彼天子说偈问佛：</p>
  <p id="a35">“若罗汉比丘，<a id="a-36"></a>自所作已作，</p>
  <p id="a37">一切诸漏尽，<a id="a-38"></a>持此后边身，</p>
  <p id="a39">记说言有我，<a id="a-3A"></a>及说我所不？<a id="a-3B"></a>”</p>
  <p id="a3C">尔时，<a id="a-3D"></a>世尊即说偈答：</p>
  <p id="a3E">“若罗汉比丘，<a id="a-3F"></a>自所作已作，</p>
  <p id="a3G">一切诸漏尽，<a id="a-3H"></a>持此后边身，</p>
  <p id="a3I">正复说有我，<a id="a-3J"></a>我所亦无咎。<a id="a-3K"></a>”</p>
  <p id="a3L">时，<a id="a-3M"></a>彼天子复说偈言：</p>
  <p id="a3N">“若罗汉比丘，<a id="a-3O"></a>自所作已作，</p>
  <p id="a3P">一切漏已尽，<a id="a-3Q"></a>持此最后身，</p>
  <p id="a3R">心依于我慢，<a id="a-3S"></a>而说言有我，</p>
  <p id="a3T">及说于我所，<a id="a-3U"></a>有如是说不？<a id="a-3V"></a>”</p>
  <p id="a3W">尔时，<a id="a-3X"></a>世尊说偈答言：</p>
  <p id="a3Y">“已离于我慢，<a id="a-3Z"></a>无复我慢心，</p>
  <p id="a3a">超越我我所，<a id="a-3b"></a>我说为漏尽。</p>
  <p id="a3c">于彼我我所，<a id="a-3d"></a>心已永不著，</p>
  <p id="a3e">善解世名字，<a id="a-3f"></a>平等假名说。<a id="a-3g"></a>”</p>
  <p id="a3h">时，<a id="a-3i"></a>彼天子复说偈言：</p>
  <p id="a3j">“久见婆罗门，<a id="a-3k"></a>逮得般涅槃，</p>
  <p id="a3l">一切怖已过，<a id="a-3m"></a>永超世恩爱。<a id="a-3n"></a>”</p>
  <p id="a3o">时，<a id="a-3p"></a>彼天子闻佛所说，<a id="a-3q"></a>欢喜随喜，<a id="a-3r"></a>稽首佛足，<a id="a-3s"></a>即没不现。</p>
  <p id="a3t">如是我闻：<a id="a-3u"></a>一时，<a id="a-3v"></a>佛在舍卫国祇树给孤独园。</p>
  <p id="a3w">时，<a id="a-3x"></a>有天子容色绝妙，<a id="a-3y"></a>于后夜时来诣佛所，<a id="a-3z"></a>稽首佛足，<a id="a-40"></a>身诸光明遍照祇树给孤独园。<a id="a-41"></a>时，<a id="a-42"></a>彼天子说偈白佛：</p>
  <p id="a43">“若罗汉比丘，<a id="a-44"></a>漏尽持后身，</p>
  <p id="a45">颇说言有我，<a id="a-46"></a>及说我所不？<a id="a-47"></a>”</p>
  <p id="a48">尔时，<a id="a-49"></a>世尊说偈答言：</p>
  <p id="a4A">“若罗汉比丘，<a id="a-4B"></a>漏尽持后身，</p>
  <p id="a4C">亦说言有我，<a id="a-4D"></a>及说有我所。<a id="a-4E"></a>”</p>
  <p id="a4F">时，<a id="a-4G"></a>彼天子复说偈言：</p>
  <p id="a4H">“若罗汉比丘，<a id="a-4I"></a>自所作已作，</p>
  <p id="a4J">已尽诸有漏，<a id="a-4K"></a>唯持最后身，</p>
  <p id="a4L">何言说有我？<a id="a-4M"></a>说何是我所？<a id="a-4N"></a>”</p>
  <p id="a4O">尔时，<a id="a-4P"></a>世尊说偈答言：</p>
  <p id="a4Q">“若罗汉比丘，<a id="a-4R"></a>自所作已作，</p>
  <p id="a4S">一切诸漏尽，<a id="a-4T"></a>唯持最后身，</p>
  <p id="a4U">说我漏已尽，<a id="a-4V"></a>亦不著我所，</p>
  <p id="a4W">善解世名字，<a id="a-4X"></a>平等假名说。<a id="a-4Y"></a>”</p>
  <p id="a4Z">时，<a id="a-4a"></a>彼天子闻佛所说，<a id="a-4b"></a>欢喜随喜，<a id="a-4c"></a>稽首佛足，<a id="a-4d"></a>即没不现。</p>
  <p id="a4e">如是我闻：<a id="a-4f"></a>一时，<a id="a-4g"></a>佛住舍卫国祇树给孤独园。</p>
  <p id="a4h">尔时，<a id="a-4i"></a>罗睺罗阿修罗王障月天子。<a id="a-4j"></a>时，<a id="a-4k"></a>诸月天子悉皆恐怖，<a id="a-4l"></a>来诣佛所，<a id="a-4m"></a>稽首佛足，<a id="a-4n"></a>退住一面，<a id="a-4o"></a>说偈叹佛：</p>
  <p id="a4p">“今礼最胜觉，<a id="a-4q"></a>能脱一切障，</p>
  <p id="a4r">我今遭苦恼，<a id="a-4s"></a>是故来归依！</p>
  <p id="a4t">我等月天子，<a id="a-4u"></a>归依于善逝，</p>
  <p id="a4v">佛哀愍世间，<a id="a-4w"></a>愿解阿修罗！<a id="a-4x"></a>”</p>
  <p id="a4y">尔时，<a id="a-4z"></a>世尊说偈答言：</p>
  <p id="a50">“破坏诸暗冥，<a id="a-51"></a>光明照虚空，</p>
  <p id="a52">今毗卢遮那，<a id="a-53"></a>清净光明显。</p>
  <p id="a54">罗睺避虚空，<a id="a-55"></a>速放飞兔像！<a id="a-56"></a>”</p>
  <p id="a57">罗睺阿修罗，<a id="a-58"></a>即舍月而还。</p>
  <p id="a59">举体悉流汗，<a id="a-5A"></a>战怖不自安，</p>
  <p id="a5B">神昏志迷乱，<a id="a-5C"></a>犹如重病人。</p>
  <p id="a5D">时，<a id="a-5E"></a>有阿修罗名曰婆稚，<a id="a-5F"></a>见罗睺罗阿修罗疾舍月还，<a id="a-5G"></a>便说偈言：</p>
  <p id="a5H">“罗睺阿修罗，<a id="a-5I"></a>舍月一何速？</p>
  <p id="a5J">神体悉流汗，<a id="a-5K"></a>犹如重病人。<a id="a-5L"></a>”</p>
  <p id="a5M">罗睺阿修罗说偈答言：</p>
  <p id="a5N">“瞿昙说咒偈，<a id="a-5O"></a>不速舍月者，</p>
  <p id="a5P">或头破七分，<a id="a-5Q"></a>受诸邻死苦。<a id="a-5R"></a>”</p>
  <p id="a5S">婆稚阿修罗复说偈言：</p>
  <p id="a5T">“佛兴未曾有，<a id="a-5U"></a>安隐于世间，</p>
  <p id="a5V">说咒偈能令，<a id="a-5W"></a>罗睺罗舍月。<a id="a-5X"></a>”</p>
  <p id="a5Y">佛说此经已，<a id="a-5Z"></a>时，<a id="a-5a"></a>月天子闻佛所说，<a id="a-5b"></a>欢喜随喜，<a id="a-5c"></a>作礼而去。</p>
  <p id="a5d">如是我闻：<a id="a-5e"></a>一时，<a id="a-5f"></a>佛住舍卫国祇树给孤独园。</p>
  <p id="a5g">时，<a id="a-5h"></a>有一天子容色绝妙，<a id="a-5i"></a>于后夜时来诣佛所，<a id="a-5j"></a>稽首佛足，<a id="a-5k"></a>退坐一面，<a id="a-5l"></a>身诸光明遍照祇树给孤独园。<a id="a-5m"></a>时，<a id="a-5n"></a>彼天子说偈问佛：</p>
  <p id="a5o">“为有族本不？<a id="a-5p"></a>有转生族耶？</p>
  <p id="a5q">有俱相属无，<a id="a-5r"></a>云何解于缚？<a id="a-5s"></a>”</p>
  <p id="a5t">尔时，<a id="a-5u"></a>世尊说偈答言：</p>
  <p id="a5v">“我无有族本，<a id="a-5w"></a>亦无转生族，</p>
  <p id="a5x">俱相属永断，<a id="a-5y"></a>解脱一切缚。<a id="a-5z"></a>”</p>
  <p id="a60">时，<a id="a-61"></a>彼天子复说偈言：</p>
  <p id="a62">“何名为族本？<a id="a-63"></a>云何转生族？</p>
  <p id="a64">云何俱相续？<a id="a-65"></a>何名为坚缚？<a id="a-66"></a>”</p>
  <p id="a67">尔时，<a id="a-68"></a>世尊说偈答言：</p>
  <p id="a69">“母为世族本，<a id="a-6A"></a>妻名转生族，</p>
  <p id="a6B">子俱是相属，<a id="a-6C"></a>爱欲为坚缚。</p>
  <p id="a6D">我无此族本，<a id="a-6E"></a>亦无转生族，</p>
  <p id="a6F">俱相属亦无，<a id="a-6G"></a>是名脱坚缚。<a id="a-6H"></a>”</p>
  <p id="a6I">时，<a id="a-6J"></a>彼天子复说偈言：</p>
  <p id="a6K">“善哉无族本，<a id="a-6L"></a>无生族亦善！</p>
  <p id="a6M">善哉无相属！<a id="a-6N"></a>善哉缚解脱！</p>
  <p id="a6O">久见婆罗门，<a id="a-6P"></a>逮得般涅槃，</p>
  <p id="a6Q">一切怨悉过，<a id="a-6R"></a>永超世恩爱。<a id="a-6S"></a>”</p>
  <p id="a6T">时，<a id="a-6U"></a>彼天子闻佛所说，<a id="a-6V"></a>欢喜随喜，<a id="a-6W"></a>稽首佛足，<a id="a-6X"></a>即没不现。</p>
  <p id="a6Y">如是我闻：<a id="a-6Z"></a>一时，<a id="a-6a"></a>佛住释氏优罗提那塔所。</p>
  <p id="a6b">尔时，<a id="a-6c"></a>世尊新剃须发，<a id="a-6d"></a>于后夜时结加趺坐，<a id="a-6e"></a>直身正意，<a id="a-6f"></a>系念在前，<a id="a-6g"></a>以衣覆头。<a id="a-6h"></a>时，<a id="a-6i"></a>优罗提那塔边有天神住，<a id="a-6j"></a>放身光明，<a id="a-6k"></a>遍照精舍，<a id="a-6l"></a>白佛言：<a id="a-6m"></a>“沙门忧耶？<a id="a-6n"></a>”</p>
  <p id="a6o">佛告天神：<a id="a-6p"></a>“何所忘失？<a id="a-6q"></a>”</p>
  <p id="a6r">天神复问：<a id="a-6s"></a>“沙门为欢喜耶？<a id="a-6t"></a>”</p>
  <p id="a6u">佛告天神：<a id="a-6v"></a>“为何所得？<a id="a-6w"></a>”</p>
  <p id="a6x">天神复问：<a id="a-6y"></a>“沙门不忧不喜耶？<a id="a-6z"></a>”</p>
  <p id="a70">佛告天神：<a id="a-71"></a>“如是！<a id="a-72"></a>如是！<a id="a-73"></a>”</p>
  <p id="a74">尔时，<a id="a-75"></a>天神即说偈言：</p>
  <p id="a76">“为离诸烦恼？<a id="a-77"></a>为无有欢喜？</p>
  <p id="a78">云何独一住，<a id="a-79"></a>非不乐所坏？<a id="a-7A"></a>”</p>
  <p id="a7B">尔时，<a id="a-7C"></a>世尊说偈答言：</p>
  <p id="a7D">“我无恼解脱，<a id="a-7E"></a>亦无有欢喜，</p>
  <p id="a7F">不乐不能坏，<a id="a-7G"></a>故独一而住。<a id="a-7H"></a>”</p>
  <p id="a7I">时，<a id="a-7J"></a>彼天神复说偈言：</p>
  <p id="a7K">“云何得无恼？<a id="a-7L"></a>云何无欢喜？</p>
  <p id="a7M">云何独一住，<a id="a-7N"></a>非不乐所坏？<a id="a-7O"></a>”</p>
  <p id="a7P">尔时，<a id="a-7Q"></a>世尊说偈答言：</p>
  <p id="a7R">“烦恼生欢喜，<a id="a-7S"></a>喜亦生烦恼，</p>
  <p id="a7T">无恼亦无喜，<a id="a-7U"></a>天神当护持。<a id="a-7V"></a>”</p>
  <p id="a7W">时，<a id="a-7X"></a>彼天神复说偈言：</p>
  <p id="a7Y">“善哉无烦恼！<a id="a-7Z"></a>善哉无欢喜！</p>
  <p id="a7a">善哉独一住！<a id="a-7b"></a>不为不喜坏。</p>
  <p id="a7c">久见婆罗门，<a id="a-7d"></a>逮得般涅槃，</p>
  <p id="a7e">一切怖已过，<a id="a-7f"></a>永超世恩爱。<a id="a-7g"></a>”</p>
  <p id="a7h">时，<a id="a-7i"></a>彼天神闻佛所说，<a id="a-7j"></a>欢喜随喜，<a id="a-7k"></a>稽首佛足，<a id="a-7l"></a>即没不现。</p>
  <p id="a7m">如是我闻：<a id="a-7n"></a>一时，<a id="a-7o"></a>佛住舍卫国祇树给孤独园。</p>
  <p id="a7p">时，<a id="a-7q"></a>有一天子容为妙绝，<a id="a-7r"></a>于后夜时来诣佛所，<a id="a-7s"></a>稽首佛足，<a id="a-7t"></a>身诸光明遍照祇树给孤独园。<a id="a-7u"></a>时，<a id="a-7v"></a>彼天子而说偈言：</p>
  <p id="a7w">“犹如利剑害，<a id="a-7x"></a>亦如头火燃，</p>
  <p id="a7y">断除贪欲火，<a id="a-7z"></a>正念求远离。<a id="a-80"></a>”</p>
  <p id="a81">尔时，<a id="a-82"></a>世尊说偈答言：</p>
  <p id="a83">“譬如利剑害，<a id="a-84"></a>亦如头火燃，</p>
  <p id="a85">断除于后身，<a id="a-86"></a>正念求远离。<a id="a-87"></a>”</p>
  <p id="a88">时，<a id="a-89"></a>彼天子复说偈言：</p>
  <p id="a8A">“久见婆罗门，<a id="a-8B"></a>逮得般涅槃，</p>
  <p id="a8C">一切怖已过，<a id="a-8D"></a>永超世恩爱。<a id="a-8E"></a>”</p>
  <p id="a8F">时，<a id="a-8G"></a>彼天子闻佛所说，<a id="a-8H"></a>欢喜随喜，<a id="a-8I"></a>稽首佛足，<a id="a-8J"></a>即没不现。</p>
  <p id="a8K">如是我闻：<a id="a-8L"></a>一时，<a id="a-8M"></a>佛住舍卫国祇树给孤独园。</p>
  <p id="a8N">时，<a id="a-8O"></a>有一天子容色绝妙，<a id="a-8P"></a>于后夜时来诣佛所，<a id="a-8Q"></a>稽首佛足，<a id="a-8R"></a>身诸光明遍照祇树给孤独园。<a id="a-8S"></a>时，<a id="a-8T"></a>彼天子而说偈言：</p>
  <p id="a8U">“天女众围绕，<a id="a-8V"></a>如毗舍脂众，</p>
  <p id="a8W">痴惑丛林中，<a id="a-8X"></a>何由而得出？<a id="a-8Y"></a>”</p>
  <p id="a8Z">尔时，<a id="a-8a"></a>世尊说偈答言：</p>
  <p id="a8b">“正直平等道，<a id="a-8c"></a>离恐怖之方，</p>
  <p id="a8d">乘寂默之车，<a id="a-8e"></a>法想为密覆，</p>
  <p id="a8f">惭愧为长縻，<a id="a-8g"></a>正念为羁络，</p>
  <p id="a8h">智慧善御士，<a id="a-8i"></a>正见为前导。</p>
  <p id="a8j">如是之妙乘，<a id="a-8k"></a>男女之所乘，</p>
  <p id="a8l">出生死丛林，<a id="a-8m"></a>逮得安乐处！<a id="a-8n"></a>”</p>
  <p id="a8o">时，<a id="a-8p"></a>彼天子复说偈言：</p>
  <p id="a8q">“久见婆罗门，<a id="a-8r"></a>逮得般涅槃，</p>
  <p id="a8s">一切怖已过，<a id="a-8t"></a>永超世恩爱。<a id="a-8u"></a>”</p>
  <p id="a8v">时，<a id="a-8w"></a>彼天子闻佛所说，<a id="a-8x"></a>欢喜随喜，<a id="a-8y"></a>稽首佛足，<a id="a-8z"></a>即没不现。</p>
  <p id="a90">如是我闻：<a id="a-91"></a>一时，<a id="a-92"></a>佛住舍卫国祇树给孤独园。</p>
  <p id="a93">时，<a id="a-94"></a>有一天子容色绝妙，<a id="a-95"></a>于后夜时来诣佛所，<a id="a-96"></a>稽首佛足，<a id="a-97"></a>身诸光明遍照祇树给孤独园。<a id="a-98"></a>时，<a id="a-99"></a>彼天子说偈问佛：</p>
  <p id="a9A">“有四转九门，<a id="a-9B"></a>充满贪欲住，</p>
  <p id="a9C">深溺淤泥中，<a id="a-9D"></a>大象云何出？<a id="a-9E"></a>”</p>
  <p id="a9F">尔时，<a id="a-9G"></a>世尊说偈答言：</p>
  <p id="a9H">“断爱喜长縻，<a id="a-9I"></a>贪欲等诸恶，</p>
  <p id="a9J">拔爱欲根本，<a id="a-9K"></a>正向于彼处。<a id="a-9L"></a>”</p>
  <p id="a9M">时，<a id="a-9N"></a>彼天子复说偈言：</p>
  <p id="a9O">“久见婆罗门，<a id="a-9P"></a>逮得般涅槃，</p>
  <p id="a9Q">一切怖已过，<a id="a-9R"></a>永超世恩爱。<a id="a-9S"></a>”</p>
  <p id="a9T">时，<a id="a-9U"></a>彼天子闻佛所说，<a id="a-9V"></a>欢喜随喜，<a id="a-9W"></a>稽首佛足，<a id="a-9X"></a>即没不现。</p>
  <p id="a9Y">如是我闻：<a id="a-9Z"></a>一时，<a id="a-9a"></a>佛住舍卫国祇树给孤独园。</p>
  <p id="a9b">时，<a id="a-9c"></a>有一天子容色绝妙，<a id="a-9d"></a>于后夜时来诣佛所，<a id="a-9e"></a>稽首佛足，<a id="a-9f"></a>退坐一面，<a id="a-9g"></a>身诸光明遍照祇树给孤独园。<a id="a-9h"></a>时彼天子说偈问佛：</p>
  <p id="a9i">“赖吒槃提国，<a id="a-9j"></a>有诸商贾客，</p>
  <p id="a9k">大富足财宝，<a id="a-9l"></a>各各竞求富，</p>
  <p id="a9m">方便欲财利，<a id="a-9n"></a>犹如燃炽火，</p>
  <p id="a9o">如是竞胜心，<a id="a-9p"></a>欲贪常驰骋。</p>
  <p id="a9q">云何当断贪，<a id="a-9r"></a>息世间勤求？<a id="a-9s"></a>”</p>
  <p id="a9t">尔时，<a id="a-9u"></a>世尊说偈答言：</p>
  <p id="a9v">“舍俗出非家，<a id="a-9w"></a>妻子及财宝，</p>
  <p id="a9x">贪恚痴离欲，<a id="a-9y"></a>罗汉尽诸漏，</p>
  <p id="a9z">正智心解脱，<a id="a-A0"></a>爱尽息方便。<a id="a-A1"></a>”</p>
  <p id="aA2">时，<a id="a-A3"></a>彼天子复说偈言：</p>
  <p id="aA4">“久见婆罗门，<a id="a-A5"></a>逮得般涅槃，</p>
  <p id="aA6">一切怖已过，<a id="a-A7"></a>永超世恩爱。<a id="a-A8"></a>”</p>
  <p id="aA9">时，<a id="a-AA"></a>彼天子闻佛所说，<a id="a-AB"></a>欢喜随喜，<a id="a-AC"></a>稽首佛足，<a id="a-AD"></a>即没不现。</p>
  <p id="aAE">如是我闻：<a id="a-AF"></a>一时，<a id="a-AG"></a>佛住舍卫国祇树给孤独园。</p>
  <p id="aAH">尔时，<a id="a-AI"></a>世尊告诸比丘：<a id="a-AJ"></a>“过去世时，<a id="a-AK"></a>拘萨罗国有诸商人，<a id="a-AL"></a>五百乘车，<a id="a-AM"></a>共行治生，<a id="a-AN"></a>至旷野中。<a id="a-AO"></a>旷野有五百群贼在后随逐，<a id="a-AP"></a>伺便欲作劫盗。<a id="a-AQ"></a>时，<a id="a-AR"></a>旷野中有一天神，<a id="a-AS"></a>止住路侧。<a id="a-AT"></a>时，<a id="a-AU"></a>彼天神作是念：<a id="a-AV"></a>‘当往诣彼拘萨罗国诸商人所，<a id="a-AW"></a>问其义理。<a id="a-AX"></a>若彼商人喜我所问，<a id="a-AY"></a>时解说者，<a id="a-AZ"></a>我当方便令其安隐，<a id="a-Aa"></a>得脱贼难；<a id="a-Ab"></a>苦不喜我所问者，<a id="a-Ac"></a>当放舍之，<a id="a-Ad"></a>如余天神。<a id="a-Ae"></a>’时，<a id="a-Af"></a>彼天神作是念已，<a id="a-Ag"></a>即放身光，<a id="a-Ah"></a>遍照商人车营，<a id="a-Ai"></a>而说偈言：</p>
  <p id="aAj">“‘谁于觉睡眠？<a id="a-Ak"></a>谁复睡眠觉？</p>
  <p id="aAl">谁有解此义？<a id="a-Am"></a>谁能为我说？<a id="a-An"></a>’</p>
  <p id="aAo">“尔时，<a id="a-Ap"></a>商人中有优婆塞信佛、<a id="a-Aq"></a>信法、<a id="a-Ar"></a>信比丘僧，<a id="a-As"></a>一心向佛、<a id="a-At"></a>法、<a id="a-Au"></a>僧，<a id="a-Av"></a>归依佛、<a id="a-Aw"></a>法、<a id="a-Ax"></a>僧，<a id="a-Ay"></a>于佛离疑，<a id="a-Az"></a>于法、<a id="a-B0"></a>僧离疑，<a id="a-B1"></a>于苦、<a id="a-B2"></a>集、<a id="a-B3"></a>灭、<a id="a-B4"></a>道离疑，<a id="a-B5"></a>见四圣谛得第一无间等果，<a id="a-B6"></a>在商人中与诸商人共为行侣。<a id="a-B7"></a>彼优婆塞于后夜时端坐思惟，<a id="a-B8"></a>系念在前，<a id="a-B9"></a>于十二因缘逆顺观察。<a id="a-BA"></a>所谓是事有故是事有，<a id="a-BB"></a>是事起故是事起，<a id="a-BC"></a>谓缘无明行，<a id="a-BD"></a>缘行识，<a id="a-BE"></a>缘识名色，<a id="a-BF"></a>缘名色六入处，<a id="a-BG"></a>缘六入处触，<a id="a-BH"></a>缘触受，<a id="a-BI"></a>缘受爱，<a id="a-BJ"></a>缘爱取，<a id="a-BK"></a>缘取有，<a id="a-BL"></a>缘有生，<a id="a-BM"></a>缘生老、<a id="a-BN"></a>死、<a id="a-BO"></a>忧、<a id="a-BP"></a>悲、<a id="a-BQ"></a>恼苦，<a id="a-BR"></a>如是纯大苦聚集；<a id="a-BS"></a>如是无明灭则行灭，<a id="a-BT"></a>行灭则识灭，<a id="a-BU"></a>识灭则名色灭，<a id="a-BV"></a>名色灭则六入处灭，<a id="a-BW"></a>六入处灭则触灭，<a id="a-BX"></a>触灭则受灭，<a id="a-BY"></a>受灭则爱灭，<a id="a-BZ"></a>爱灭则取灭，<a id="a-Ba"></a>取灭则有灭，<a id="a-Bb"></a>有灭则生灭，<a id="a-Bc"></a>生灭则老、<a id="a-Bd"></a>死、<a id="a-Be"></a>忧、<a id="a-Bf"></a>悲、<a id="a-Bg"></a>恼苦灭，<a id="a-Bh"></a>如是如是纯大苦聚灭。</p>
  <p id="aBi">“时，<a id="a-Bj"></a>彼优婆塞如是思惟已，<a id="a-Bk"></a>而说偈言：</p>
  <p id="aBl">“‘我于觉睡眠，<a id="a-Bm"></a>我于睡眠觉，</p>
  <p id="aBn">我解知此义，<a id="a-Bo"></a>能为人记说。<a id="a-Bp"></a>’</p>
  <p id="aBq">“时，<a id="a-Br"></a>彼天神问优婆塞：</p>
  <p id="aBs">“‘云何觉睡眠？<a id="a-Bt"></a>云何睡眠觉？</p>
  <p id="aBu">云何能解知？<a id="a-Bv"></a>云何能记说？<a id="a-Bw"></a>’</p>
  <p id="aBx">“时，<a id="a-By"></a>优婆塞说偈答言：</p>
  <p id="aBz">“‘贪欲及瞋恚，<a id="a-C0"></a>愚痴得离欲，</p>
  <p id="aC1">漏尽阿罗汉，<a id="a-C2"></a>正智心解脱，</p>
  <p id="aC3">彼则为觉悟，<a id="a-C4"></a>我于彼睡眠。</p>
  <p id="aC5">不知因生苦，<a id="a-C6"></a>及苦因缘集，</p>
  <p id="aC7">于此一切苦，<a id="a-C8"></a>得无余灭尽。</p>
  <p id="aC9">又不知正道，<a id="a-CA"></a>等趣息苦处，</p>
  <p id="aCB">斯等为常眠，<a id="a-CC"></a>我于彼则觉。</p>
  <p id="aCD">如是觉睡眠，<a id="a-CE"></a>如是睡眠觉，</p>
  <p id="aCF">如是善知义，<a id="a-CG"></a>如是能记说。<a id="a-CH"></a>’</p>
  <p id="aCI">“时，<a id="a-CJ"></a>彼天神复说偈言：</p>
  <p id="aCK">“‘善哉觉睡眠！<a id="a-CL"></a>善哉眠中觉！</p>
  <p id="aCM">善哉解知义！<a id="a-CN"></a>善哉能记说！</p>
  <p id="aCO">久远乃今见，<a id="a-CP"></a>诸兄弟而来，</p>
  <p id="aCQ">缘汝恩力故，<a id="a-CR"></a>令诸商人众，</p>
  <p id="aCS">得免于劫贼，<a id="a-CT"></a>随道安乐去。<a id="a-CU"></a>’</p>
  <p id="aCV">“如是，<a id="a-CW"></a>诸比丘，<a id="a-CX"></a>彼拘萨罗泽中诸商人众皆得安隐从旷野出。<a id="a-CY"></a>”</p>
  <p id="aCZ">佛说此经已，<a id="a-Ca"></a>诸比丘闻佛所说，<a id="a-Cb"></a>欢喜奉行。</p>
  <p id="aCc">如是我闻：<a id="a-Cd"></a>一时，<a id="a-Ce"></a>佛住舍卫国祇树给孤独园。</p>
  <p id="aCf">尔时，<a id="a-Cg"></a>世尊告诸比丘：<a id="a-Ch"></a>“过去世时，<a id="a-Ci"></a>海洲上优婆塞至他优婆塞舍会坐，<a id="a-Cj"></a>极毁訾欲，<a id="a-Ck"></a>言：<a id="a-Cl"></a>‘此欲者，<a id="a-Cm"></a>虚妄不实，<a id="a-Cn"></a>欺诳之法，<a id="a-Co"></a>犹如幻化，<a id="a-Cp"></a>诳于婴儿。<a id="a-Cq"></a>’还自己舍，<a id="a-Cr"></a>恣于五欲。<a id="a-Cs"></a>是优婆塞舍有天神止住。<a id="a-Ct"></a>时，<a id="a-Cu"></a>彼天神作是念：<a id="a-Cv"></a>‘是优婆塞不胜不类，<a id="a-Cw"></a>于余优婆塞舍会坐众中极毁訾欲，<a id="a-Cx"></a>言：<a id="a-Cy"></a>“如是欲者，<a id="a-Cz"></a>虚伪不实，<a id="a-D0"></a>欺诳之法，<a id="a-D1"></a>如诳婴儿。<a id="a-D2"></a>”还己舍已，<a id="a-D3"></a>自恣五欲。<a id="a-D4"></a>我今宁可发令觉悟。<a id="a-D5"></a>’而说偈言：</p>
  <p id="aD6">“‘于大聚会中，<a id="a-D7"></a>毁訾欲无常，</p>
  <p id="aD8">自没于爱欲，<a id="a-D9"></a>如牛溺深泥。</p>
  <p id="aDA">我观彼会中，<a id="a-DB"></a>诸优婆塞等，</p>
  <p id="aDC">多闻明解法，<a id="a-DD"></a>奉持于净戒。</p>
  <p id="aDE">汝见彼乐法，<a id="a-DF"></a>而说欲无常，</p>
  <p id="aDG">如何自恣欲，<a id="a-DH"></a>不断于贪爱？</p>
  <p id="aDI">何故乐世间，<a id="a-DJ"></a>畜妻子眷属？<a id="a-DK"></a>’</p>
  <p id="aDL">“时，<a id="a-DM"></a>彼天神如是如是开觉彼优婆塞已；<a id="a-DN"></a>如是如是彼优婆塞觉悟已，<a id="a-DO"></a>剃除须发，<a id="a-DP"></a>著袈裟衣，<a id="a-DQ"></a>正信、<a id="a-DR"></a>非家、<a id="a-DS"></a>出家学道，<a id="a-DT"></a>精勤修习，<a id="a-DU"></a>尽诸有漏，<a id="a-DV"></a>得阿罗汉。<a id="a-DW"></a>”</p>
  <p id="aDX">佛说此经已，<a id="a-DY"></a>诸比丘闻佛所说，<a id="a-DZ"></a>欢喜奉行。</p>
  <p id="aDa">如是我闻：<a id="a-Db"></a>一时，<a id="a-Dc"></a>佛住王舍城寒林中丘冢间。</p>
  <p id="aDd">时，<a id="a-De"></a>给孤独长者有小因缘至王舍城，<a id="a-Df"></a>止宿长者舍。<a id="a-Dg"></a>夜见长者告其妻子、<a id="a-Dh"></a>仆使、<a id="a-Di"></a>作人言：<a id="a-Dj"></a>“汝等皆起，<a id="a-Dk"></a>破樵燃火，<a id="a-Dl"></a>炊饭作饼，<a id="a-Dm"></a>调和众味，<a id="a-Dn"></a>庄严堂舍。<a id="a-Do"></a>”</p>
  <p id="aDp">给孤独长者见已，<a id="a-Dq"></a>作是念：<a id="a-Dr"></a>“今此长者何所为作？<a id="a-Ds"></a>为嫁女娶妇耶？<a id="a-Dt"></a>为请宾客、<a id="a-Du"></a>国王、<a id="a-Dv"></a>大臣耶？<a id="a-Dw"></a>”念已，<a id="a-Dx"></a>即问长者：<a id="a-Dy"></a>“汝何所作？<a id="a-Dz"></a>为嫁女娶妇？<a id="a-E0"></a>为请宾客、<a id="a-E1"></a>国王、<a id="a-E2"></a>大臣耶？<a id="a-E3"></a>”</p>
  <p id="aE4">时，<a id="a-E5"></a>彼长者答给孤独长者言：<a id="a-E6"></a>“我不嫁女娶妇，<a id="a-E7"></a>亦不请呼国王、<a id="a-E8"></a>大臣，<a id="a-E9"></a>唯欲请佛及比丘僧，<a id="a-EA"></a>设供养耳！<a id="a-EB"></a>”</p>
  <p id="aEC">时，<a id="a-ED"></a>给孤独长者闻未曾闻佛名字已，<a id="a-EE"></a>心大欢喜，<a id="a-EF"></a>身诸毛孔皆悉怡悦，<a id="a-EG"></a>问彼长者言：<a id="a-EH"></a>“何名为佛？<a id="a-EI"></a>”</p>
  <p id="aEJ">长者答言：<a id="a-EK"></a>“有沙门瞿昙，<a id="a-EL"></a>是释种子，<a id="a-EM"></a>于释种中剃除须发，<a id="a-EN"></a>著袈裟衣，<a id="a-EO"></a>正信、<a id="a-EP"></a>非家、<a id="a-EQ"></a>出家学道，<a id="a-ER"></a>得阿褥多罗三藐三菩提，<a id="a-ES"></a>是名为佛。<a id="a-ET"></a>”</p>
  <p id="aEU">给孤独长者言：<a id="a-EV"></a>“云何名僧？<a id="a-EW"></a>”</p>
  <p id="aEX">彼长者言：<a id="a-EY"></a>“若婆罗门种剃除须发，<a id="a-EZ"></a>著袈裟衣，<a id="a-Ea"></a>信家、<a id="a-Eb"></a>非家，<a id="a-Ec"></a>而随佛出家；<a id="a-Ed"></a>或刹利种、<a id="a-Ee"></a>毗舍种、<a id="a-Ef"></a>首陀罗种善男子等剃除须发，<a id="a-Eg"></a>著袈裟衣，<a id="a-Eh"></a>正信、<a id="a-Ei"></a>非家，<a id="a-Ej"></a>彼佛出家而随出家，<a id="a-Ek"></a>是名为僧。<a id="a-El"></a>今日请佛及现前僧，<a id="a-Em"></a>设诸供养。<a id="a-En"></a>”</p>
  <p id="aEo">给孤独长者问彼长者言：<a id="a-Ep"></a>“我今可得往见世尊不？<a id="a-Eq"></a>”</p>
  <p id="aEr">彼长者答言：<a id="a-Es"></a>“汝且住此，<a id="a-Et"></a>我请世尊来至我舍，<a id="a-Eu"></a>于此得见。<a id="a-Ev"></a>”</p>
  <p id="aEw">时，<a id="a-Ex"></a>给孤独长者即于其夜至心念佛，<a id="a-Ey"></a>因得睡眠。<a id="a-Ez"></a>天犹未明，<a id="a-F0"></a>忽见明相，<a id="a-F1"></a>谓天已晓，<a id="a-F2"></a>欲出其舍，<a id="a-F3"></a>行向城门，<a id="a-F4"></a>至城门下，<a id="a-F5"></a>夜始二更，<a id="a-F6"></a>城门未开。<a id="a-F7"></a>王家常法，<a id="a-F8"></a>待远使命来往，<a id="a-F9"></a>至初夜尽，<a id="a-FA"></a>城门乃闭，<a id="a-FB"></a>中夜已尽，<a id="a-FC"></a>辄复开门，<a id="a-FD"></a>欲令行人早得往来。</p>
  <p id="aFE">尔时，<a id="a-FF"></a>给孤独长者见城门开，<a id="a-FG"></a>而作是念：<a id="a-FH"></a>“定是夜过，<a id="a-FI"></a>天晓门开。<a id="a-FJ"></a>”乘明相出于城门，<a id="a-FK"></a>出城门已，<a id="a-FL"></a>明相即灭，<a id="a-FM"></a>辄还暗冥。<a id="a-FN"></a>给孤独长者心即恐怖，<a id="a-FO"></a>身毛为竖：<a id="a-FP"></a>“得无为人及非人，<a id="a-FQ"></a>或奸狡人恐怖我耶？<a id="a-FR"></a>”即便欲还。</p>
  <p id="aFS">尔时，<a id="a-FT"></a>城门侧有天神住。<a id="a-FU"></a>时，<a id="a-FV"></a>彼天神即放身光，<a id="a-FW"></a>从其城门至寒林丘冢间光明普照，<a id="a-FX"></a>告给孤独长者言：<a id="a-FY"></a>“汝且前进，<a id="a-FZ"></a>可得胜利，<a id="a-Fa"></a>慎勿退还！<a id="a-Fb"></a>”</p>
  <p id="aFc">时，<a id="a-Fd"></a>彼天神即说偈言：</p>
  <p id="aFe">“善良马百匹，<a id="a-Ff"></a>黄金满百斤，</p>
  <p id="aFg">骡车及马车，<a id="a-Fh"></a>各各有百乘，</p>
  <p id="aFi">种种诸珍奇，<a id="a-Fj"></a>重宝载其上，</p>
  <p id="aFk">宿命种善根，<a id="a-Fl"></a>得如此福报。</p>
  <p id="aFm">若人宗重心，<a id="a-Fn"></a>向佛行一步，</p>
  <p id="aFo">十六分之一，<a id="a-Fp"></a>过前福之上。<a id="a-Fq"></a>”</p>
  <p id="aFr">“是故，<a id="a-Fs"></a>长者，<a id="a-Ft"></a>汝当前进，<a id="a-Fu"></a>慎勿退还！<a id="a-Fv"></a>”即复说偈：</p>
  <p id="aFw">“雪山大龙象，<a id="a-Fx"></a>钝金为庄饰，</p>
  <p id="aFy">巨身长大牙，<a id="a-Fz"></a>以此象施人，</p>
  <p id="aG0">不及向佛福，<a id="a-G1"></a>十六分之一。</p>
  <p id="aG2">“是故，<a id="a-G3"></a>长者，<a id="a-G4"></a>当速前进，<a id="a-G5"></a>得其大利，<a id="a-G6"></a>非退还也。<a id="a-G7"></a>”复说偈言：</p>
  <p id="aG8">“金菩阇国女，<a id="a-G9"></a>其数有百人，</p>
  <p id="aGA">种种众妙宝，<a id="a-GB"></a>璎珞具庄严，</p>
  <p id="aGC">以是持施与，<a id="a-GD"></a>不及行向佛，</p>
  <p id="aGE">一步之功德，<a id="a-GF"></a>十六分之一。</p>
  <p id="aGG">“是故，<a id="a-GH"></a>长者，<a id="a-GI"></a>当速前进，<a id="a-GJ"></a>得其胜利，<a id="a-GK"></a>非退还也。<a id="a-GL"></a>”</p>
  <p id="aGM">时，<a id="a-GN"></a>给孤独长者问天神言：<a id="a-GO"></a>“贤者，<a id="a-GP"></a>汝是何人？<a id="a-GQ"></a>”</p>
  <p id="aGR">天神答言：<a id="a-GS"></a>“我是摩头息揵大摩那婆先，<a id="a-GT"></a>是长者善知识，<a id="a-GU"></a>于尊者舍利弗、<a id="a-GV"></a>大目揵连所起信敬心，<a id="a-GW"></a>缘斯功德，<a id="a-GX"></a>今得生天，<a id="a-GY"></a>典此城门，<a id="a-GZ"></a>是故告长者：<a id="a-Ga"></a>‘但当进前，<a id="a-Gb"></a>慎莫退还！<a id="a-Gc"></a>前进得利，<a id="a-Gd"></a>非退还也！<a id="a-Ge"></a>”</p>
  <p id="aGf">时，<a id="a-Gg"></a>给孤独长者作是念：<a id="a-Gh"></a>“佛兴于世，<a id="a-Gi"></a>非为小事！<a id="a-Gj"></a>得闻正法，<a id="a-Gk"></a>亦非小事！<a id="a-Gl"></a>是故天神劝我令进，<a id="a-Gm"></a>往见世尊。<a id="a-Gn"></a>”时，<a id="a-Go"></a>给孤独长者寻其光明，<a id="a-Gp"></a>径至寒林丘冢间。</p>
  <p id="aGq">尔时，<a id="a-Gr"></a>世尊出房露地经行。<a id="a-Gs"></a>给孤独长者遥见佛已，<a id="a-Gt"></a>即至其前，<a id="a-Gu"></a>以俗人礼法恭敬问讯：<a id="a-Gv"></a>“云何，<a id="a-Gw"></a>世尊，<a id="a-Gx"></a>安隐卧不？<a id="a-Gy"></a>”</p>
  <p id="aGz">尔时，<a id="a-H0"></a>世尊说偈答言：</p>
  <p id="aH1">“婆罗门涅槃，<a id="a-H2"></a>是则常安乐，</p>
  <p id="aH3">爱欲所不染，<a id="a-H4"></a>解脫永无余。</p>
  <p id="aH5">断一切希望，<a id="a-H6"></a>调伏心炽燃，</p>
  <p id="aH7">心得寂止息，<a id="a-H8"></a>止息安隐眠！<a id="a-H9"></a>”</p>
  <p id="aHA">尔时，<a id="a-HB"></a>世尊将给孤独长者往入房中，<a id="a-HC"></a>就座而坐，<a id="a-HD"></a>端身系念。<a id="a-HE"></a>尔时，<a id="a-HF"></a>世尊为其说法，<a id="a-HG"></a>示教照喜已，<a id="a-HH"></a>世尊说：<a id="a-HI"></a>“诸法无常，<a id="a-HJ"></a>宜布施福事、<a id="a-HK"></a>持戒福事、<a id="a-HL"></a>生天福事，<a id="a-HM"></a>欲味、<a id="a-HN"></a>欲患、<a id="a-HO"></a>欲出，<a id="a-HP"></a>远离之福。<a id="a-HQ"></a>”</p>
  <p id="aHR">给孤独长者闻法、<a id="a-HS"></a>见法、<a id="a-HT"></a>得法、<a id="a-HU"></a>入法、<a id="a-HV"></a>解法，<a id="a-HW"></a>度诸疑惑，<a id="a-HX"></a>不由他信，<a id="a-HY"></a>不由他度，<a id="a-HZ"></a>入正法、<a id="a-Ha"></a>律，<a id="a-Hb"></a>心得无畏，<a id="a-Hc"></a>即从座起，<a id="a-Hd"></a>正衣服，<a id="a-He"></a>为佛作礼，<a id="a-Hf"></a>右膝著地，<a id="a-Hg"></a>合掌白佛言：<a id="a-Hh"></a>“已度，<a id="a-Hi"></a>世尊。<a id="a-Hj"></a>已度，<a id="a-Hk"></a>善逝。<a id="a-Hl"></a>我从今日尽其寿命，<a id="a-Hm"></a>归佛、<a id="a-Hn"></a>归法、<a id="a-Ho"></a>归比丘僧，<a id="a-Hp"></a>为优婆塞，<a id="a-Hq"></a>证知我！<a id="a-Hr"></a>”</p>
  <p id="aHs">尔时，<a id="a-Ht"></a>世尊问给孤独长者：<a id="a-Hu"></a>“汝名何等？<a id="a-Hv"></a>”</p>
  <p id="aHw">长者白佛：<a id="a-Hx"></a>“名须达多，<a id="a-Hy"></a>以常给孤贫辛苦故，<a id="a-Hz"></a>时人名我为给孤独。<a id="a-I0"></a>”</p>
  <p id="aI1">世尊复问：<a id="a-I2"></a>“汝居何处？<a id="a-I3"></a>”</p>
  <p id="aI4">长者白佛言：<a id="a-I5"></a>“世尊，<a id="a-I6"></a>在拘萨罗人间，<a id="a-I7"></a>城名舍卫。<a id="a-I8"></a>惟愿世尊来舍卫国，<a id="a-I9"></a>我当尽寿供养衣被、<a id="a-IA"></a>饮食、<a id="a-IB"></a>房舍、<a id="a-IC"></a>床卧、<a id="a-ID"></a>随病汤药。<a id="a-IE"></a>”</p>
  <p id="aIF">佛问长者：<a id="a-IG"></a>“舍卫国有精舍不？<a id="a-IH"></a>”</p>
  <p id="aII">长者白佛：<a id="a-IJ"></a>“无也，<a id="a-IK"></a>世尊。<a id="a-IL"></a>”</p>
  <p id="aIM">佛告长者：<a id="a-IN"></a>“汝可于彼建立精舍，<a id="a-IO"></a>令诸比丘往来宿止。<a id="a-IP"></a>”</p>
  <p id="aIQ">长者白佛：<a id="a-IR"></a>“但使世尊来舍卫国，<a id="a-IS"></a>我当造作精舍僧房，<a id="a-IT"></a>令诸比丘往来止住。<a id="a-IU"></a>”</p>
  <p id="aIV">尔时，<a id="a-IW"></a>世尊默然受请。<a id="a-IX"></a>时，<a id="a-IY"></a>长者知佛世尊默然受请已，<a id="a-IZ"></a>从座起，<a id="a-Ia"></a>稽首佛足而去。</p>
  <p id="aIb">如是我闻：<a id="a-Ic"></a>一时，<a id="a-Id"></a>佛住舍卫国祇树给孤独园。</p>
  <p id="aIe">时，<a id="a-If"></a>给孤独长者疾病命终，<a id="a-Ig"></a>生兜率天，<a id="a-Ih"></a>为兜率天子，<a id="a-Ii"></a>作是念：<a id="a-Ij"></a>“我不应久住于此，<a id="a-Ik"></a>当往见世尊。<a id="a-Il"></a>”作是念已，<a id="a-Im"></a>如力士屈伸臂顷，<a id="a-In"></a>于兜率天没，<a id="a-Io"></a>现于佛前，<a id="a-Ip"></a>稽首佛足，<a id="a-Iq"></a>退坐一面。</p>
  <p id="aIr">时，<a id="a-Is"></a>给孤独天子身放光明，<a id="a-It"></a>遍照祇树给孤独园。<a id="a-Iu"></a>时，<a id="a-Iv"></a>给孤独天子而说偈言：</p>
  <p id="aIw">“于此祇桓林，<a id="a-Ix"></a>仙人僧住止，</p>
  <p id="aIy">诸王亦住此，<a id="a-Iz"></a>增我欢喜心！</p>
  <p id="aJ0">深信净戒业，<a id="a-J1"></a>智慧为胜寿，</p>
  <p id="aJ2">以此净众生，<a id="a-J3"></a>非族姓财物。</p>
  <p id="aJ4">大智舍利弗，<a id="a-J5"></a>正念常寂默，</p>
  <p id="aJ6">闲居修远离，<a id="a-J7"></a>初建业良友。<a id="a-J8"></a>”</p>
  <p id="aJ9">说此偈已，<a id="a-JA"></a>即没不现。<a id="a-JB"></a>尔时，<a id="a-JC"></a>世尊其夜过已，<a id="a-JD"></a>入于僧中，<a id="a-JE"></a>敷尼师坛，<a id="a-JF"></a>于众前坐，<a id="a-JG"></a>告诸比丘：<a id="a-JH"></a>“今此夜中，<a id="a-JI"></a>有一天子容色绝妙，<a id="a-JJ"></a>来诣我所，<a id="a-JK"></a>稽首我足，<a id="a-JL"></a>退坐一面，<a id="a-JM"></a>而说偈言：</p>
  <p id="aJN">“‘于此祇桓林，<a id="a-JO"></a>仙人僧住止，</p>
  <p id="aJP">诸王亦住此，<a id="a-JQ"></a>增我欢喜心！</p>
  <p id="aJR">深信净戒业，<a id="a-JS"></a>智慧为胜寿，</p>
  <p id="aJT">以此净众生，<a id="a-JU"></a>非族姓财物。</p>
  <p id="aJV">大智舍利弗，<a id="a-JW"></a>正念常寂默，</p>
  <p id="aJX">闲居修远离，<a id="a-JY"></a>初建业良友。<a id="a-JZ"></a>’”</p>
  <p id="aJa">尔时，<a id="a-Jb"></a>尊者阿难白佛言：<a id="a-Jc"></a>“世尊，<a id="a-Jd"></a>如我解世尊所说，<a id="a-Je"></a>给孤独长者生彼天上，<a id="a-Jf"></a>来见世尊，<a id="a-Jg"></a>然彼给孤独长者于尊者舍利弗极相敬重。<a id="a-Jh"></a>”</p>
  <p id="aJi">佛告阿难：<a id="a-Jj"></a>“如是！<a id="a-Jk"></a>如是！<a id="a-Jl"></a>阿难，<a id="a-Jm"></a>给孤独长者生彼天上，<a id="a-Jn"></a>来见于我。<a id="a-Jo"></a>”</p>
  <p id="aJp">尔时，<a id="a-Jq"></a>世尊以尊者舍利弗故，<a id="a-Jr"></a>而说偈言：</p>
  <p id="aJs">“一切世间智，<a id="a-Jt"></a>唯除于如来，</p>
  <p id="aJu">比舍利弗智，<a id="a-Jv"></a>十六不及一。</p>
  <p id="aJw">如舍利弗智，<a id="a-Jx"></a>天人悉同等，</p>
  <p id="aJy">比于如来智，<a id="a-Jz"></a>十六不及一。<a id="a-K0"></a>”</p>
  <p id="aK1">佛说此经已，<a id="a-K2"></a>诸比丘闻佛所说，<a id="a-K3"></a>欢喜奉行。</p>
  <p id="aK4">如是我闻：<a id="a-K5"></a>一时，<a id="a-K6"></a>佛住旷野精舍。</p>
  <p id="aK7">时，<a id="a-K8"></a>有旷野长者疾病命终，<a id="a-K9"></a>生无热天；<a id="a-KA"></a>生彼天已，<a id="a-KB"></a>即作是念：<a id="a-KC"></a>“我今不应久于此住，<a id="a-KD"></a>不见世尊。<a id="a-KE"></a>”作是念已，<a id="a-KF"></a>如力士屈伸臂顷，<a id="a-KG"></a>从无热天没，<a id="a-KH"></a>现于佛前。</p>
  <p id="aKI">时，<a id="a-KJ"></a>彼天子天身委地，<a id="a-KK"></a>不能自立；<a id="a-KL"></a>犹如酥油委地，<a id="a-KM"></a>不能自立。<a id="a-KN"></a>如是，<a id="a-KO"></a>彼天子天身细软，<a id="a-KP"></a>不自持立。</p>
  <p id="aKQ">尔时，<a id="a-KR"></a>世尊告彼天子：<a id="a-KS"></a>“汝当变化作此粗身，<a id="a-KT"></a>而立于地。<a id="a-KU"></a>”</p>
  <p id="aKV">时，<a id="a-KW"></a>彼天子即自化形，<a id="a-KX"></a>作此粗身，<a id="a-KY"></a>而立于地。<a id="a-KZ"></a>于是天子前礼佛足，<a id="a-Ka"></a>退坐一面。</p>
  <p id="aKb">尔时，<a id="a-Kc"></a>世尊告手天子：<a id="a-Kd"></a>“汝手天子，<a id="a-Ke"></a>本于此间为人身时，<a id="a-Kf"></a>所受经法，<a id="a-Kg"></a>今故忆念不悉忘耶？<a id="a-Kh"></a>”</p>
  <p id="aKi">手天子白佛言：<a id="a-Kj"></a>“世尊，<a id="a-Kk"></a>本所受持，<a id="a-Kl"></a>今悉不忘。<a id="a-Km"></a>本人间时，<a id="a-Kn"></a>有所闻法，<a id="a-Ko"></a>不尽得者，<a id="a-Kp"></a>今亦忆念，<a id="a-Kq"></a>如世尊善说。<a id="a-Kr"></a>世尊说言：<a id="a-Ks"></a>‘若人安乐处，<a id="a-Kt"></a>能忆持法，<a id="a-Ku"></a>非为苦处。<a id="a-Kv"></a>’此说真实。<a id="a-Kw"></a>如世尊在阎浮提，<a id="a-Kx"></a>种种杂类，<a id="a-Ky"></a>四众围绕，<a id="a-Kz"></a>而为说法，<a id="a-L0"></a>彼诸四众闻佛所说，<a id="a-L1"></a>皆悉奉行；<a id="a-L2"></a>我亦如是，<a id="a-L3"></a>于无热天上。<a id="a-L4"></a>为诸天人大会说法，<a id="a-L5"></a>彼诸天众悉受修学。<a id="a-L6"></a>”</p>
  <p id="aL7">佛告手天子：<a id="a-L8"></a>“汝于此人间时，<a id="a-L9"></a>于几法无厌足故，<a id="a-LA"></a>而得生彼无热天中？<a id="a-LB"></a>”</p>
  <p id="aLC">手天子白佛：<a id="a-LD"></a>“世尊，<a id="a-LE"></a>我于三法无厌足故，<a id="a-LF"></a>身坏命终，<a id="a-LG"></a>生无热天。<a id="a-LH"></a>何等三法？<a id="a-LI"></a>我于见佛无厌故，<a id="a-LJ"></a>身坏命终生无热天；<a id="a-LK"></a>我于佛法无厌足故，<a id="a-LL"></a>生无热天；<a id="a-LM"></a>供养众僧无厌足故，<a id="a-LN"></a>身坏命终，<a id="a-LO"></a>生无热天。<a id="a-LP"></a>”</p>
  <p id="aLQ">时，<a id="a-LR"></a>手天子即说偈言：</p>
  <p id="aLS">“见佛无厌足，<a id="a-LT"></a>闻法亦无厌，</p>
  <p id="aLU">供养于众僧，<a id="a-LV"></a>亦未曾知足。</p>
  <p id="aLW">受持贤圣法，<a id="a-LX"></a>调伏悭著垢，</p>
  <p id="aLY">三法不知足，<a id="a-LZ"></a>故生无热天。<a id="a-La"></a>”</p>
  <p id="aLb">时，<a id="a-Lc"></a>手天子闻佛所说，<a id="a-Ld"></a>欢喜随喜，<a id="a-Le"></a>即没不现。</p>
  <p id="aLf">如是我闻：<a id="a-Lg"></a>一时，<a id="a-Lh"></a>佛住舍卫国祇树给孤独园。</p>
  <p id="aLi">时，<a id="a-Lj"></a>有无烦天子容色绝妙，<a id="a-Lk"></a>来诣佛所，<a id="a-Ll"></a>稽首佛足，<a id="a-Lm"></a>退坐一面，<a id="a-Ln"></a>其身光明遍照祇树给孤独园。<a id="a-Lo"></a>时，<a id="a-Lp"></a>彼天子而说偈言：</p>
  <p id="aLq">“生彼无烦天，<a id="a-Lr"></a>解脱七比丘，</p>
  <p id="aLs">贪瞋恚已尽，<a id="a-Lt"></a>超世度恩爱。</p>
  <p id="aLu">谁度于诸流，<a id="a-Lv"></a>难度死魔军？</p>
  <p id="aLw">谁断死魔縻，<a id="a-Lx"></a>永超烦恼轭？<a id="a-Ly"></a>”</p>
  <p id="aLz">尔时，<a id="a-M0"></a>世尊说偈答言：</p>
  <p id="aM1">“尊者优波迦，<a id="a-M2"></a>及波罗揵茶，</p>
  <p id="aM3">弗迦罗婆梨，<a id="a-M4"></a>跋提揵陀叠，</p>
  <p id="aM5">亦婆休难提，<a id="a-M6"></a>及波毗瘦[少/兔]，</p>
  <p id="aM7">如是等一切，<a id="a-M8"></a>悉皆度诸流。</p>
  <p id="aM9">断绝死魔縻，<a id="a-MA"></a>度彼难度者，</p>
  <p id="aMB">断诸死魔縻，<a id="a-MC"></a>超越诸天轭，</p>
  <p id="aMD">说甚深妙法，<a id="a-ME"></a>觉悟难知者。</p>
  <p id="aMF">巧便问深义，<a id="a-MG"></a>汝今为是谁？<a id="a-MH"></a>”</p>
  <p id="aMI">时，<a id="a-MJ"></a>彼天子说偈白佛：</p>
  <p id="aMK">“我是阿那含，<a id="a-ML"></a>生彼无烦天，</p>
  <p id="aMM">故能知斯等，<a id="a-MN"></a>解脱七比丘，</p>
  <p id="aMO">尽贪欲瞋恚，<a id="a-MP"></a>永超世恩爱。<a id="a-MQ"></a>”</p>
  <p id="aMR">尔时，<a id="a-MS"></a>世尊复说偈言：</p>
  <p id="aMT">“眼耳鼻舌身，<a id="a-MU"></a>第六意入处，</p>
  <p id="aMV">若彼名及色，<a id="a-MW"></a>得无余灭尽。</p>
  <p id="aMX">能知此诸法，<a id="a-MY"></a>解说七比丘，</p>
  <p id="aMZ">贪有悉已尽，<a id="a-Ma"></a>永超世恩爱。<a id="a-Mb"></a>”</p>
  <p id="aMc">时，<a id="a-Md"></a>彼天子复说偈言：</p>
  <p id="aMe">“鞞跋楞伽村，<a id="a-Mf"></a>我于彼中住。</p>
  <p id="aMg">名难提婆罗，<a id="a-Mh"></a>造作诸瓦器，</p>
  <p id="aMi">迦葉佛弟子，<a id="a-Mj"></a>持优婆塞法，</p>
  <p id="aMk">供养于父母，<a id="a-Ml"></a>离欲修梵行，</p>
  <p id="aMm">世世为我友，<a id="a-Mn"></a>我亦彼知识。</p>
  <p id="aMo">如是等大士，<a id="a-Mp"></a>宿命共和合，</p>
  <p id="aMq">善修于身心，<a id="a-Mr"></a>持此后边身。<a id="a-Ms"></a>”</p>
  <p id="aMt">尔时，<a id="a-Mu"></a>世尊复说偈言：</p>
  <p id="aMv">“如是汝贤士，<a id="a-Mw"></a>如汝之所说，</p>
  <p id="aMx">鞞跋楞伽村，<a id="a-My"></a>名难提婆罗，</p>
  <p id="aMz">迦葉佛弟子，<a id="a-N0"></a>受优婆塞法，</p>
  <p id="aN1">供养于父母，<a id="a-N2"></a>离欲修梵行，</p>
  <p id="aN3">昔是汝知识，<a id="a-N4"></a>汝亦彼良友。</p>
  <p id="aN5">如是诸正士，<a id="a-N6"></a>宿命共和合，</p>
  <p id="aN7">善修其身心，<a id="a-N8"></a>持此后边身。<a id="a-N9"></a>”</p>
  <p id="aNA">佛说此经已，<a id="a-NB"></a>时，<a id="a-NC"></a>彼天子闻佛所说，<a id="a-ND"></a>欢喜随喜，<a id="a-NE"></a>即没不现。</p>
  <p id="aNF">如是我闻：<a id="a-NG"></a>一时，<a id="a-NH"></a>佛住舍卫国祇树给孤独园。</p>
  <p id="aNI">时，<a id="a-NJ"></a>有一天子容色绝妙，<a id="a-NK"></a>于后夜时来诣佛所，<a id="a-NL"></a>稽首佛足，<a id="a-NM"></a>退坐一面，<a id="a-NN"></a>身诸光明遍照祇树给孤独园。<a id="a-NO"></a>时，<a id="a-NP"></a>彼天子说偈问佛：</p>
  <p id="aNQ">“此世多恐怖，<a id="a-NR"></a>众生常恼乱，</p>
  <p id="aNS">已起者亦苦，<a id="a-NT"></a>未起亦当苦。</p>
  <p id="aNU">颇有离恐处，<a id="a-NV"></a>惟愿慧眼说！<a id="a-NW"></a>”</p>
  <p id="aNX">尔时，<a id="a-NY"></a>世尊说偈答言：</p>
  <p id="aNZ">“无有异苦行，<a id="a-Na"></a>无异伏诸根，</p>
  <p id="aNb">无异一切舍，<a id="a-Nc"></a>而得见解脱。<a id="a-Nd"></a>”</p>
  <p id="aNe">时，<a id="a-Nf"></a>彼天子复说偈言：</p>
  <p id="aNg">“久见婆罗门，<a id="a-Nh"></a>逮得般涅槃，</p>
  <p id="aNi">一切怖已过，<a id="a-Nj"></a>永超世恩爱。<a id="a-Nk"></a>”</p>
  <p id="aNl">时，<a id="a-Nm"></a>彼天子闻佛所说，<a id="a-Nn"></a>欢喜随喜，<a id="a-No"></a>稽首佛足，<a id="a-Np"></a>即没不现。</p>
  <p id="aNq">如是我闻：<a id="a-Nr"></a>一时，<a id="a-Ns"></a>佛住舍卫国祇树给孤独园。</p>
  <p id="aNt">时，<a id="a-Nu"></a>有一天子容色绝妙，<a id="a-Nv"></a>于后夜时来诣佛所，<a id="a-Nw"></a>稽首佛足，<a id="a-Nx"></a>退坐一面，<a id="a-Ny"></a>身诸光明遍照祇树给孤独园。<a id="a-Nz"></a>时，<a id="a-O0"></a>彼天子说偈问佛：</p>
  <p id="aO1">“云何诸众生，<a id="a-O2"></a>受身得妙色？</p>
  <p id="aO3">云何修方便，<a id="a-O4"></a>而得乘出道？</p>
  <p id="aO5">众生住何法？<a id="a-O6"></a>为何所修习？</p>
  <p id="aO7">为何等众生，<a id="a-O8"></a>诸天所供养？<a id="a-O9"></a>”</p>
  <p id="aOA">尔时，<a id="a-OB"></a>世尊说偈答言：</p>
  <p id="aOC">“持戒明智慧，<a id="a-OD"></a>自修习正受，</p>
  <p id="aOE">正直心系念，<a id="a-OF"></a>炽然忧悉灭。</p>
  <p id="aOG">得平等智慧，<a id="a-OH"></a>其心善解脱，</p>
  <p id="aOI">斯等因缘故，<a id="a-OJ"></a>受身得妙色。</p>
  <p id="aOK">成就乘出道，<a id="a-OL"></a>心住于中学，</p>
  <p id="aOM">如是德备者，<a id="a-ON"></a>为诸天供养。<a id="a-OO"></a>”</p>
  <p id="aOP">时，<a id="a-OQ"></a>彼天子复说偈言：</p>
  <p id="aOR">“久见婆罗门，<a id="a-OS"></a>逮得般涅槃，</p>
  <p id="aOT">一切怖已过，<a id="a-OU"></a>永超世恩爱。<a id="a-OV"></a>”</p>
  <p id="aOW">时，<a id="a-OX"></a>彼天子闻佛所说，<a id="a-OY"></a>欢喜随喜，<a id="a-OZ"></a>稽首佛足，<a id="a-Oa"></a>即没不现。</p>
  <p id="aOb">如是我闻：<a id="a-Oc"></a>一时，<a id="a-Od"></a>佛住舍卫国祇树给孤独园。</p>
  <p id="aOe">时，<a id="a-Of"></a>有一天子容色绝妙，<a id="a-Og"></a>于后夜时来诣佛所，<a id="a-Oh"></a>稽首佛足，<a id="a-Oi"></a>退坐一面，<a id="a-Oj"></a>身诸光明遍照祇树给孤独园。<a id="a-Ok"></a>时，<a id="a-Ol"></a>彼天子而说偈言：</p>
  <p id="aOm">“沉没于睡眠，<a id="a-On"></a>欠呿不欣乐，</p>
  <p id="aOo">饱食心愦闷，<a id="a-Op"></a>懈怠不精勤，</p>
  <p id="aOq">斯十覆众生，<a id="a-Or"></a>圣道不显现。<a id="a-Os"></a>”</p>
  <p id="aOt">尔时，<a id="a-Ou"></a>世尊说偈答言：</p>
  <p id="aOv">“心没于睡眠，<a id="a-Ow"></a>欠呿不欣乐，</p>
  <p id="aOx">饱食心愦闷，<a id="a-Oy"></a>懈怠不精勤，</p>
  <p id="aOz">精勤修习者，<a id="a-P0"></a>能开发圣道！<a id="a-P1"></a>”</p>
  <p id="aP2">时，<a id="a-P3"></a>彼天子复说偈言：</p>
  <p id="aP4">“久见婆罗门，<a id="a-P5"></a>逮得般涅槃，</p>
  <p id="aP6">一切怖已过，<a id="a-P7"></a>永超世恩爱。<a id="a-P8"></a>”</p>
  <p id="aP9">时，<a id="a-PA"></a>彼天子闻佛所说，<a id="a-PB"></a>欢喜随喜，<a id="a-PC"></a>稽首佛足，<a id="a-PD"></a>即没不现。</p>
  <p id="aPE">如是我闻：<a id="a-PF"></a>一时，<a id="a-PG"></a>佛住舍卫国祇树给孤独园。</p>
  <p id="aPH">时，<a id="a-PI"></a>有一天子容色绝妙，<a id="a-PJ"></a>于后夜时来诣佛所，<a id="a-PK"></a>稽首佛足，<a id="a-PL"></a>退坐一面，<a id="a-PM"></a>身诸光明遍照祇树给孤独园。<a id="a-PN"></a>时，<a id="a-PO"></a>彼天子而说偈言：</p>
  <p id="aPP">“外缠结非缠，<a id="a-PQ"></a>内缠缠众生，</p>
  <p id="aPR">今问于瞿昙，<a id="a-PS"></a>谁于缠离缠？<a id="a-PT"></a>”</p>
  <p id="aPU">尔时，<a id="a-PV"></a>世尊说偈答言：</p>
  <p id="aPW">“智者建立戒，<a id="a-PX"></a>内心修智慧，</p>
  <p id="aPY">比丘勤修习，<a id="a-PZ"></a>于缠能解缠。<a id="a-Pa"></a>”</p>
  <p id="aPb">时，<a id="a-Pc"></a>彼天子复说偈言：</p>
  <p id="aPd">“久见婆罗门，<a id="a-Pe"></a>逮得般涅槃，</p>
  <p id="aPf">一切怖已过，<a id="a-Pg"></a>永超世恩爱。<a id="a-Ph"></a>”</p>
  <p id="aPi">时，<a id="a-Pj"></a>彼天子闻佛所说，<a id="a-Pk"></a>欢喜随喜，<a id="a-Pl"></a>稽首礼足，<a id="a-Pm"></a>即没不现。</p>
  <p id="aPn">如是我闻：<a id="a-Po"></a>一时，<a id="a-Pp"></a>佛住舍卫国祇树给孤独园。</p>
  <p id="aPq">时，<a id="a-Pr"></a>有一天子容色绝妙，<a id="a-Ps"></a>于后夜时来诣佛所，<a id="a-Pt"></a>稽首佛足，<a id="a-Pu"></a>退坐一面，<a id="a-Pv"></a>身诸光明遍照祇树给孤独园。<a id="a-Pw"></a>时，<a id="a-Px"></a>彼天子而说偈言：</p>
  <p id="aPy">“难度难可忍，<a id="a-Pz"></a>沙门无知故，</p>
  <p id="aQ0">多起诸艰难，<a id="a-Q1"></a>重钝溺沉没。</p>
  <p id="aQ2">心随觉自在，<a id="a-Q3"></a>数数溺沉没，</p>
  <p id="aQ4">沙门云何行，<a id="a-Q5"></a>善摄护其心？<a id="a-Q6"></a>”</p>
  <p id="aQ7">尔时，<a id="a-Q8"></a>世尊说偈答言：</p>
  <p id="aQ9">“如龟善方便，<a id="a-QA"></a>以壳自藏六，</p>
  <p id="aQB">比丘习禅思，<a id="a-QC"></a>善摄诸觉想。</p>
  <p id="aQD">其心无所依，<a id="a-QE"></a>他莫能恐怖，</p>
  <p id="aQF">是则自隐密，<a id="a-QG"></a>无能诽谤者！<a id="a-QH"></a>”</p>
  <p id="aQI">时，<a id="a-QJ"></a>彼天子复说偈言：</p>
  <p id="aQK">“久见婆罗门，<a id="a-QL"></a>逮得般涅槃，</p>
  <p id="aQM">一切怖已过，<a id="a-QN"></a>永超世恩爱。<a id="a-QO"></a>”</p>
  <p id="aQP">时，<a id="a-QQ"></a>彼天子闻佛所说，<a id="a-QR"></a>欢喜随喜，<a id="a-QS"></a>稽首佛足，<a id="a-QT"></a>即没不现。</p>
  <p id="aQU">如是我闻：<a id="a-QV"></a>一时，<a id="a-QW"></a>佛住舍卫国祇树给孤独园。</p>
  <p id="aQX">时，<a id="a-QY"></a>有天子容色绝妙，<a id="a-QZ"></a>于后夜时来诣佛所，<a id="a-Qa"></a>稽首佛足，<a id="a-Qb"></a>身诸光明遍照祇树给孤独园。<a id="a-Qc"></a>时，<a id="a-Qd"></a>彼天子说偈问佛：</p>
  <p id="aQe">“萨罗小流注，<a id="a-Qf"></a>当于何反流？</p>
  <p id="aQg">生死之径路，<a id="a-Qh"></a>于何而不转？</p>
  <p id="aQi">世间诸苦乐，<a id="a-Qj"></a>何由灭无余？<a id="a-Qk"></a>”</p>
  <p id="aQl">尔时，<a id="a-Qm"></a>世尊说偈答言：</p>
  <p id="aQn">“眼耳鼻舌身，<a id="a-Qo"></a>及彼意入处，</p>
  <p id="aQp">名色灭无余，<a id="a-Qq"></a>萨罗小还流，</p>
  <p id="aQr">生死道不转，<a id="a-Qs"></a>苦乐灭无余。<a id="a-Qt"></a>”</p>
  <p id="aQu">时，<a id="a-Qv"></a>彼天子复说偈言：</p>
  <p id="aQw">“久见婆罗门，<a id="a-Qx"></a>逮得般涅槃，</p>
  <p id="aQy">一切怖已过，<a id="a-Qz"></a>永超世恩爱。<a id="a-R0"></a>”</p>
  <p id="aR1">时，<a id="a-R2"></a>彼天子闻佛所说，<a id="a-R3"></a>欢喜随喜，<a id="a-R4"></a>稽首佛足，<a id="a-R5"></a>即没不现。</p>
  <p id="aR6">如是我闻：<a id="a-R7"></a>一时，<a id="a-R8"></a>佛住在舍卫国祇树给孤独园。</p>
  <p id="aR9">时，<a id="a-RA"></a>有天子容色绝妙，<a id="a-RB"></a>于后夜时来诣佛所，<a id="a-RC"></a>稽首佛足，<a id="a-RD"></a>身诸光明遍照祇树给孤独园。<a id="a-RE"></a>时，<a id="a-RF"></a>彼天子说偈问佛：</p>
  <p id="aRG">“伊尼耶鹿[跳-兆+尃]，<a id="a-RH"></a>仙人中之尊，</p>
  <p id="aRI">少食不嗜味，<a id="a-RJ"></a>禅思乐山林。</p>
  <p id="aRK">我今敬稽首，<a id="a-RL"></a>而问于瞿昙，</p>
  <p id="aRM">云何出离苦？<a id="a-RN"></a>云何苦解脱？</p>
  <p id="aRO">我今问解脱，<a id="a-RP"></a>于何而灭尽？<a id="a-RQ"></a>”</p>
  <p id="aRR">尔时，<a id="a-RS"></a>世尊说偈答言：</p>
  <p id="aRT">“世间五欲德，<a id="a-RU"></a>心法说第六，</p>
  <p id="aRV">于彼欲无欲，<a id="a-RW"></a>解脱一切苦。</p>
  <p id="aRX">如是于苦出，<a id="a-RY"></a>如是苦解脱，</p>
  <p id="aRZ">汝所问解脱，<a id="a-Ra"></a>于彼而灭尽。<a id="a-Rb"></a>”</p>
  <p id="aRc">时，<a id="a-Rd"></a>彼天子复说偈言：</p>
  <p id="aRe">“久见婆罗门，<a id="a-Rf"></a>逮得般涅槃，</p>
  <p id="aRg">一切怖已过，<a id="a-Rh"></a>永超世恩爱。<a id="a-Ri"></a>”</p>
  <p id="aRj">时，<a id="a-Rk"></a>彼天子闻佛所说，<a id="a-Rl"></a>欢喜随喜，<a id="a-Rm"></a>稽首佛足，<a id="a-Rn"></a>即没不现。</p>
  <p id="aRo">如是我闻：<a id="a-Rp"></a>一时，<a id="a-Rq"></a>佛住舍卫国祇树给孤独园。</p>
  <p id="aRr">时，<a id="a-Rs"></a>有天子容色绝妙，<a id="a-Rt"></a>于后夜时来诣佛所，<a id="a-Ru"></a>稽首佛足，<a id="a-Rv"></a>退坐一面，<a id="a-Rw"></a>身诸光明遍照祇树给孤独园。<a id="a-Rx"></a>时，<a id="a-Ry"></a>彼天子说偈问佛：</p>
  <p id="aRz">“云何度诸流，<a id="a-S0"></a>云何度大海，</p>
  <p id="aS1">云何能舍苦，<a id="a-S2"></a>云何得清净？<a id="a-S3"></a>”</p>
  <p id="aS4">尔时，<a id="a-S5"></a>世尊即说偈言：</p>
  <p id="aS6">“信能度诸流，<a id="a-S7"></a>不放逸度海，</p>
  <p id="aS8">精进能除苦，<a id="a-S9"></a>智慧得清净。<a id="a-SA"></a>”</p>
  <p id="aSB">时，<a id="a-SC"></a>彼天子复说偈言：</p>
  <p id="aSD">“久见婆罗门，<a id="a-SE"></a>逮得般涅槃，</p>
  <p id="aSF">一切怖已过，<a id="a-SG"></a>永超世恩爱。<a id="a-SH"></a>”</p>
  <p id="aSI">时，<a id="a-SJ"></a>彼天子闻佛所说，<a id="a-SK"></a>欢喜随喜，<a id="a-SL"></a>稽首佛足，<a id="a-SM"></a>即没不现。</p>
 </body>
</html>