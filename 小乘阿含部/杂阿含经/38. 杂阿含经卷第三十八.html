<!doctype html>
<html id="z3IBUDIYy" data-ver="1903">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第三十八</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>有尊者善生，<a id="a-7"></a>新剃须发，<a id="a-8"></a>著袈裟衣，<a id="a-9"></a>正信、<a id="a-A"></a>非家、<a id="a-B"></a>出家学道，<a id="a-C"></a>来诣佛所，<a id="a-D"></a>稽首佛足，<a id="a-E"></a>退坐一面。</p>
  <p id="aF">尔时，<a id="a-G"></a>世尊告诸比丘：<a id="a-H"></a>“诸比丘，<a id="a-I"></a>当知此善生善男子有二处端严：<a id="a-J"></a>一者、<a id="a-K"></a>剃除须发，<a id="a-L"></a>著袈裟衣，<a id="a-M"></a>正信、<a id="a-N"></a>非家、<a id="a-O"></a>出家学道；<a id="a-P"></a>二者、<a id="a-Q"></a>尽诸有漏，<a id="a-R"></a>无漏心解脱、<a id="a-S"></a>慧解脱，<a id="a-T"></a>现法自知作证：<a id="a-U"></a>我生已尽，<a id="a-V"></a>梵行已立，<a id="a-W"></a>所作已作，<a id="a-X"></a>自知不受后有。<a id="a-Y"></a>”</p>
  <p id="aZ">尔时，<a id="a-a"></a>世尊即说偈言：</p>
  <p id="ab">“寂静尽诸漏，<a id="a-c"></a>比丘庄严好，</p>
  <p id="ad">离欲断诸结，<a id="a-e"></a>涅槃不复生，</p>
  <p id="af">持此最后身，<a id="a-g"></a>摧伏魔怨敌。<a id="a-h"></a>”</p>
  <p id="ai">佛说此经已，<a id="a-j"></a>诸比丘闻佛所说，<a id="a-k"></a>欢喜奉行。</p>
  <p id="al">如是我闻：<a id="a-m"></a>一时，<a id="a-n"></a>佛住舍卫国祇树给孤独园。</p>
  <p id="ao">时，<a id="a-p"></a>有异比丘形色丑陋，<a id="a-q"></a>难可观视，<a id="a-r"></a>为诸比丘之所轻慢，<a id="a-s"></a>来诣佛所。</p>
  <p id="at">尔时，<a id="a-u"></a>世尊四众围绕，<a id="a-v"></a>见彼比丘来，<a id="a-w"></a>皆起轻想，<a id="a-x"></a>更相谓言：<a id="a-y"></a>“彼何等比丘，<a id="a-z"></a>随路而来，<a id="a-10"></a>形貌丑陋，<a id="a-11"></a>难可观视，<a id="a-12"></a>为人所慢？<a id="a-13"></a>”</p>
  <p id="a14">尔时，<a id="a-15"></a>世尊知诸比丘心之所念，<a id="a-16"></a>告诸比丘：<a id="a-17"></a>“汝等见彼比丘来，<a id="a-18"></a>形状甚丑，<a id="a-19"></a>难可视见，<a id="a-1A"></a>令人起慢不？<a id="a-1B"></a>”</p>
  <p id="a1C">诸比丘白佛：<a id="a-1D"></a>“唯然，<a id="a-1E"></a>已见。<a id="a-1F"></a>”</p>
  <p id="a1G">佛告诸比丘：<a id="a-1H"></a>“汝等勿于彼比丘起于轻想。<a id="a-1I"></a>所以者何？<a id="a-1J"></a>彼比丘已尽诸漏，<a id="a-1K"></a>所作已作，<a id="a-1L"></a>离诸重担，<a id="a-1M"></a>断诸有结，<a id="a-1N"></a>正智，<a id="a-1O"></a>心善解脱。<a id="a-1P"></a>诸比丘，<a id="a-1Q"></a>汝等莫妄量于人，<a id="a-1R"></a>唯有如来能量于人。<a id="a-1S"></a>”</p>
  <p id="a1T">彼比丘诣佛所，<a id="a-1U"></a>稽首佛足，<a id="a-1V"></a>退坐一面。<a id="a-1W"></a>尔时，<a id="a-1X"></a>世尊复告诸比丘：<a id="a-1Y"></a>“汝等见此比丘稽首作礼，<a id="a-1Z"></a>退坐一面不？<a id="a-1a"></a>”</p>
  <p id="a1b">比丘白佛：<a id="a-1c"></a>“唯然，<a id="a-1d"></a>已见。<a id="a-1e"></a>”</p>
  <p id="a1f">佛告诸比丘：<a id="a-1g"></a>“汝等勿于是比丘起于轻想；<a id="a-1h"></a>乃至汝等莫量于人，<a id="a-1i"></a>唯有如来能知人耳！<a id="a-1j"></a>”</p>
  <p id="a1k">尔时，<a id="a-1l"></a>世尊即说偈言：</p>
  <p id="a1m">“飞鸟及走兽，<a id="a-1n"></a>莫不畏师子，</p>
  <p id="a1o">唯师子兽王，<a id="a-1p"></a>无有与等者！</p>
  <p id="a1q">如是智慧人，<a id="a-1r"></a>虽小则为大，</p>
  <p id="a1s">莫取其身相，<a id="a-1t"></a>而生轻慢心。</p>
  <p id="a1u">何用巨大身，<a id="a-1v"></a>多肉而无慧？</p>
  <p id="a1w">此贤胜智慧，<a id="a-1x"></a>则为上士夫，</p>
  <p id="a1y">离欲断诸结，<a id="a-1z"></a>涅槃永不生，</p>
  <p id="a20">持此最后身，<a id="a-21"></a>摧伏众魔军。<a id="a-22"></a>”</p>
  <p id="a23">佛说此经已，<a id="a-24"></a>诸比丘闻佛所说，<a id="a-25"></a>欢喜奉行。</p>
  <p id="a26">如是我闻：<a id="a-27"></a>一时，<a id="a-28"></a>佛住王舍城迦兰陀竹园。</p>
  <p id="a29">尔时，<a id="a-2A"></a>提婆达多有利养起，<a id="a-2B"></a>摩竭陀王阿阇世毗提希子日日侍从五百乘车，<a id="a-2C"></a>来诣提婆达多所，<a id="a-2D"></a>日日持五百釜食，<a id="a-2E"></a>供养提婆达多，<a id="a-2F"></a>提婆达多将五百人别众受其供养。</p>
  <p id="a2G">时，<a id="a-2H"></a>有众多比丘晨朝著衣持钵，<a id="a-2I"></a>入王舍城乞食，<a id="a-2J"></a>闻提婆达多有如是利养起，<a id="a-2K"></a>乃至五百人别众受其供养；<a id="a-2L"></a>乞食已，<a id="a-2M"></a>还精舍，<a id="a-2N"></a>举衣钵，<a id="a-2O"></a>洗足毕，<a id="a-2P"></a>往诣佛所，<a id="a-2Q"></a>稽首佛足，<a id="a-2R"></a>退坐一面，<a id="a-2S"></a>白佛言：<a id="a-2T"></a>“世尊，<a id="a-2U"></a>我等晨朝著衣持钵，<a id="a-2V"></a>入王舍城乞食，<a id="a-2W"></a>闻提婆达多有如是利养起，<a id="a-2X"></a>乃至五百人别众受其供养。<a id="a-2Y"></a>”</p>
  <p id="a2Z">佛告诸比丘：<a id="a-2a"></a>“汝等莫称是提婆达多所得利养。<a id="a-2b"></a>所以者何？<a id="a-2c"></a>彼提婆达多别受利养，<a id="a-2d"></a>今则自坏，<a id="a-2e"></a>他世亦坏。<a id="a-2f"></a>譬如芭蕉、<a id="a-2g"></a>竹、<a id="a-2h"></a>芦，<a id="a-2i"></a>生果即死，<a id="a-2j"></a>来年亦坏；<a id="a-2k"></a>提婆达多亦复如是，<a id="a-2l"></a>受其利养，<a id="a-2m"></a>今世则坏，<a id="a-2n"></a>他世亦坏。<a id="a-2o"></a>譬如駏驉，<a id="a-2p"></a>受胎必死；<a id="a-2q"></a>提婆达多亦复如是，<a id="a-2r"></a>受诸利养，<a id="a-2s"></a>今世亦坏，<a id="a-2t"></a>他世亦坏。<a id="a-2u"></a>彼愚痴提婆达多随几时受其利养，<a id="a-2v"></a>当得长夜不饶益苦。<a id="a-2w"></a>是故，<a id="a-2x"></a>诸比丘，<a id="a-2y"></a>当如是学：<a id="a-2z"></a>我设有利养起，<a id="a-30"></a>莫生染著！<a id="a-31"></a>”</p>
  <p id="a32">尔时，<a id="a-33"></a>世尊即说偈言：</p>
  <p id="a34">“芭蕉生果死，<a id="a-35"></a>竹芦实亦然，</p>
  <p id="a36">駏驉坐妊死，<a id="a-37"></a>士以贪自丧，</p>
  <p id="a38">常行非义行，<a id="a-39"></a>多知不免愚，</p>
  <p id="a3A">善法日损减，<a id="a-3B"></a>茎枯根亦伤。<a id="a-3C"></a>”</p>
  <p id="a3D">佛说此经已，<a id="a-3E"></a>诸比丘闻佛所说，<a id="a-3F"></a>欢喜奉行。</p>
  <p id="a3G">如是我闻：<a id="a-3H"></a>一时，<a id="a-3I"></a>佛住舍卫国祇树给孤独园。</p>
  <p id="a3J">尔时，<a id="a-3K"></a>舍卫国有手比丘是释氏子，<a id="a-3L"></a>在舍卫国命终。<a id="a-3M"></a>时，<a id="a-3N"></a>有众多比丘，<a id="a-3O"></a>晨朝著衣持钵，<a id="a-3P"></a>入舍卫城乞食，<a id="a-3Q"></a>闻手比丘释氏子于舍卫国命终；<a id="a-3R"></a>闻已，<a id="a-3S"></a>入舍卫城，<a id="a-3T"></a>乞食还，<a id="a-3U"></a>举衣钵，<a id="a-3V"></a>洗足毕，<a id="a-3W"></a>诣佛所，<a id="a-3X"></a>稽首佛足，<a id="a-3Y"></a>退坐一面，<a id="a-3Z"></a>白佛言：<a id="a-3a"></a>“世尊，<a id="a-3b"></a>今日晨朝，<a id="a-3c"></a>众多比丘著衣持钵，<a id="a-3d"></a>入舍卫城乞食，<a id="a-3e"></a>闻释氏子手比丘于舍卫国命终。<a id="a-3f"></a>云何，<a id="a-3g"></a>世尊，<a id="a-3h"></a>手比丘命终，<a id="a-3i"></a>当生何处？<a id="a-3j"></a>云何受生？<a id="a-3k"></a>后世云何？<a id="a-3l"></a>”</p>
  <p id="a3m">佛告诸比丘：<a id="a-3n"></a>“是手比丘成就三不善法，<a id="a-3o"></a>彼命终当生恶趣泥犁中。<a id="a-3p"></a>何等三不善法？<a id="a-3q"></a>谓贪欲、<a id="a-3r"></a>瞋恚、<a id="a-3s"></a>愚痴。<a id="a-3t"></a>此三不善法结缚于心，<a id="a-3u"></a>释种子手比丘生恶趣泥犁中。<a id="a-3v"></a>”</p>
  <p id="a3w">尔时，<a id="a-3x"></a>世尊即说偈言：</p>
  <p id="a3y">“食欲瞋恚痴，<a id="a-3z"></a>结缚士夫心，</p>
  <p id="a40">内发还自伤，<a id="a-41"></a>犹如竹芦实。</p>
  <p id="a42">无贪恚痴心，<a id="a-43"></a>是说为黠慧，</p>
  <p id="a44">内发不自伤，<a id="a-45"></a>是名为胜士。</p>
  <p id="a46">是故当离贪，<a id="a-47"></a>瞋恚痴冥心，</p>
  <p id="a48">比丘智慧明，<a id="a-49"></a>苦尽般涅槃。<a id="a-4A"></a>”</p>
  <p id="a4B">佛说此经已，<a id="a-4C"></a>诸比丘闻佛所说，<a id="a-4D"></a>欢喜奉行。</p>
  <p id="a4E">如手比丘，<a id="a-4F"></a>难陀修多罗亦如是说。</p>
  <p id="a4G">如是我闻：<a id="a-4H"></a>一时，<a id="a-4I"></a>佛住舍卫国祇树给孤独园。</p>
  <p id="a4J">尔时，<a id="a-4K"></a>尊者难陀是佛姨母子，<a id="a-4L"></a>好著好衣，<a id="a-4M"></a>染色，<a id="a-4N"></a>捣治光泽，<a id="a-4O"></a>执持好钵，<a id="a-4P"></a>好作嬉戏调笑而行。</p>
  <p id="a4Q">时，<a id="a-4R"></a>有众多比丘来诣佛所，<a id="a-4S"></a>稽首佛足，<a id="a-4T"></a>退坐一面，<a id="a-4U"></a>白佛言：<a id="a-4V"></a>“世尊，<a id="a-4W"></a>尊者难陀是佛姨母子，<a id="a-4X"></a>好著好衣，<a id="a-4Y"></a>捣治光泽，<a id="a-4Z"></a>执持好钵，<a id="a-4a"></a>好作嬉戏调笑而行。<a id="a-4b"></a>”</p>
  <p id="a4c">尔时，<a id="a-4d"></a>世尊告一比丘：<a id="a-4e"></a>“汝往诣难陀比丘所，<a id="a-4f"></a>语言：<a id="a-4g"></a>‘难陀，<a id="a-4h"></a>大师语汝！<a id="a-4i"></a>’”</p>
  <p id="a4j">时，<a id="a-4k"></a>彼比丘受世尊教，<a id="a-4l"></a>往语难陀言：<a id="a-4m"></a>“世尊语汝！<a id="a-4n"></a>”</p>
  <p id="a4o">难陀闻已，<a id="a-4p"></a>即诣佛所，<a id="a-4q"></a>稽首佛足，<a id="a-4r"></a>退住一面。<a id="a-4s"></a>佛告难陀：<a id="a-4t"></a>“汝实好著好衣，<a id="a-4u"></a>捣治光泽，<a id="a-4v"></a>好作嬉戏调笑而行不？<a id="a-4w"></a>”</p>
  <p id="a4x">难陀白佛：<a id="a-4y"></a>“实尔，<a id="a-4z"></a>世尊。<a id="a-50"></a>”</p>
  <p id="a51">佛告难陀：<a id="a-52"></a>“汝佛姨母子，<a id="a-53"></a>贵姓出家，<a id="a-54"></a>不应著好衣服，<a id="a-55"></a>捣令光泽，<a id="a-56"></a>执持好钵，<a id="a-57"></a>好作嬉戏调笑而行。<a id="a-58"></a>汝应作是念：<a id="a-59"></a>‘我是佛姨母子，<a id="a-5A"></a>贵姓出家，<a id="a-5B"></a>应作阿练若，<a id="a-5C"></a>乞食，<a id="a-5D"></a>著粪扫衣，<a id="a-5E"></a>常应赞叹著粪扫衣，<a id="a-5F"></a>常处山泽，<a id="a-5G"></a>不顾五欲。<a id="a-5H"></a>’”</p>
  <p id="a5I">尔时，<a id="a-5J"></a>难陀受佛教已，<a id="a-5K"></a>修阿兰若行，<a id="a-5L"></a>乞食，<a id="a-5M"></a>著粪扫衣，<a id="a-5N"></a>亦常赞叹著粪扫衣者，<a id="a-5O"></a>乐处山泽，<a id="a-5P"></a>不顾爱欲。</p>
  <p id="a5Q">尔时，<a id="a-5R"></a>世尊即说偈言：</p>
  <p id="a5S">“难陀何见汝，<a id="a-5T"></a>修习阿兰若？</p>
  <p id="a5U">家家行乞食，<a id="a-5V"></a>身著粪扫衣，</p>
  <p id="a5W">乐处于山泽，<a id="a-5X"></a>不顾于五欲。<a id="a-5Y"></a>”</p>
  <p id="a5Z">佛说此经已，<a id="a-5a"></a>尊者难陀闻佛所说，<a id="a-5b"></a>欢喜奉行。</p>
  <p id="a5c">如是我闻：<a id="a-5d"></a>一时，<a id="a-5e"></a>佛在舍卫国祇树给孤独园。</p>
  <p id="a5f">尔时，<a id="a-5g"></a>尊者低沙自念：<a id="a-5h"></a>“我是世尊姑子兄弟故，<a id="a-5i"></a>不修恭敬，<a id="a-5j"></a>无所顾录，<a id="a-5k"></a>亦不畏惧，<a id="a-5l"></a>不堪谏止。<a id="a-5m"></a>”</p>
  <p id="a5n">时，<a id="a-5o"></a>有众多比丘往诣佛所，<a id="a-5p"></a>稽首佛足，<a id="a-5q"></a>退坐一面，<a id="a-5r"></a>白佛言：<a id="a-5s"></a>“世尊，<a id="a-5t"></a>尊者低沙自念是世尊姑子兄弟故，<a id="a-5u"></a>不修恭敬，<a id="a-5v"></a>无所顾录，<a id="a-5w"></a>亦不畏惧，<a id="a-5x"></a>不堪谏止。<a id="a-5y"></a>”</p>
  <p id="a5z">尔时，<a id="a-60"></a>世尊告一比丘：<a id="a-61"></a>“汝往诣低沙比丘所，<a id="a-62"></a>语言：<a id="a-63"></a>‘低沙，<a id="a-64"></a>大师语汝！<a id="a-65"></a>’”</p>
  <p id="a66">时，<a id="a-67"></a>彼比丘受世尊教，<a id="a-68"></a>往语低沙比丘言：<a id="a-69"></a>“世尊语汝！<a id="a-6A"></a>”</p>
  <p id="a6B">低沙比丘即诣佛所，<a id="a-6C"></a>稽首佛足，<a id="a-6D"></a>退住一面。</p>
  <p id="a6E">佛告低沙：<a id="a-6F"></a>“汝实作是念：<a id="a-6G"></a>‘我是世尊姑子兄弟，<a id="a-6H"></a>不修恭敬，<a id="a-6I"></a>无所顾录，<a id="a-6J"></a>亦不畏惧，<a id="a-6K"></a>不堪忍谏’不？<a id="a-6L"></a>”</p>
  <p id="a6M">低沙白佛：<a id="a-6N"></a>“实尔，<a id="a-6O"></a>世尊。<a id="a-6P"></a>”</p>
  <p id="a6Q">佛告低沙：<a id="a-6R"></a>“汝不应尔！<a id="a-6S"></a>汝应念言：<a id="a-6T"></a>‘我是世尊姑子兄弟故，<a id="a-6U"></a>应修恭敬畏惧，<a id="a-6V"></a>堪忍谏止。<a id="a-6W"></a>’”</p>
  <p id="a6X">尔时，<a id="a-6Y"></a>世尊即说偈言：</p>
  <p id="a6Z">“善哉汝低沙，<a id="a-6a"></a>离瞋恚为善，</p>
  <p id="a6b">莫生瞋恚心，<a id="a-6c"></a>瞋恚者非善。</p>
  <p id="a6d">若能离瞋慢，<a id="a-6e"></a>修行软下心，</p>
  <p id="a6f">然后于我所，<a id="a-6g"></a>修行于梵行。<a id="a-6h"></a>”</p>
  <p id="a6i">佛说此经已，<a id="a-6j"></a>低沙比丘闻佛所说，<a id="a-6k"></a>欢喜随喜，<a id="a-6l"></a>作礼而去。</p>
  <p id="a6m">如是我闻：<a id="a-6n"></a>一时，<a id="a-6o"></a>佛住舍卫国祇树给孤独园。</p>
  <p id="a6p">时，<a id="a-6q"></a>有尊者毗舍佉般阇梨子，<a id="a-6r"></a>集供养堂，<a id="a-6s"></a>为众多比丘说法，<a id="a-6t"></a>言辞满足，<a id="a-6u"></a>妙音清彻，<a id="a-6v"></a>句味辩正，<a id="a-6w"></a>随智慧说，<a id="a-6x"></a>听者乐闻，<a id="a-6y"></a>无所依说，<a id="a-6z"></a>显现深义，<a id="a-70"></a>令诸比丘一心专听。</p>
  <p id="a71">尔时，<a id="a-72"></a>世尊入昼正受，<a id="a-73"></a>以净天耳过于人耳，<a id="a-74"></a>闻说法声，<a id="a-75"></a>从三昧起，<a id="a-76"></a>往诣讲堂，<a id="a-77"></a>于大众前坐，<a id="a-78"></a>告毗舍佉般阇梨子：<a id="a-79"></a>“善哉！<a id="a-7A"></a>善哉！<a id="a-7B"></a>毗舍佉，<a id="a-7C"></a>汝能为诸比丘于此供养堂，<a id="a-7D"></a>为众多比丘说法，<a id="a-7E"></a>言辞满足，<a id="a-7F"></a>乃至显现深义，<a id="a-7G"></a>令诸比丘专精敬重，<a id="a-7H"></a>一心乐听。<a id="a-7I"></a>汝当数数为诸比丘如是说法，<a id="a-7J"></a>令诸比丘专精敬重，<a id="a-7K"></a>一心乐听，<a id="a-7L"></a>当得长夜以义饶益，<a id="a-7M"></a>安隐乐住。<a id="a-7N"></a>”</p>
  <p id="a7O">尔时，<a id="a-7P"></a>世尊即说偈言：</p>
  <p id="a7Q">“若不说法者，<a id="a-7R"></a>愚智杂难分，</p>
  <p id="a7S">此愚此智慧，<a id="a-7T"></a>无由自显现，</p>
  <p id="a7U">善说清凉法，<a id="a-7V"></a>因说智乃彰。</p>
  <p id="a7W">说法为明照，<a id="a-7X"></a>光显大仙幢，</p>
  <p id="a7Y">善说为仙幢，<a id="a-7Z"></a>法为罗汉幢。<a id="a-7a"></a>”</p>
  <p id="a7b">佛说此经已，<a id="a-7c"></a>尊者毗舍佉般阇梨子闻佛所说，<a id="a-7d"></a>欢喜随喜，<a id="a-7e"></a>作礼而去。</p>
  <p id="a7f">如是我闻：<a id="a-7g"></a>一时，<a id="a-7h"></a>佛住舍卫国祇树给孤独园。</p>
  <p id="a7i">时，<a id="a-7j"></a>有众多比丘集供养堂，<a id="a-7k"></a>悉共作衣。<a id="a-7l"></a>时，<a id="a-7m"></a>有一年少比丘，<a id="a-7n"></a>出家未久，<a id="a-7o"></a>初入法律，<a id="a-7p"></a>不欲营助诸比丘作衣。</p>
  <p id="a7q">时，<a id="a-7r"></a>众多比丘诣世尊所，<a id="a-7s"></a>稽首礼足，<a id="a-7t"></a>退坐一面，<a id="a-7u"></a>白佛言：<a id="a-7v"></a>“世尊，<a id="a-7w"></a>时，<a id="a-7x"></a>有众多比丘集供养堂，<a id="a-7y"></a>为作衣故。<a id="a-7z"></a>有一年少比丘，<a id="a-80"></a>出家未久，<a id="a-81"></a>始入法律，<a id="a-82"></a>不欲营助诸比丘作衣。<a id="a-83"></a>”</p>
  <p id="a84">尔时，<a id="a-85"></a>世尊问彼比丘：<a id="a-86"></a>“汝实不欲营助诸比丘作衣耶？<a id="a-87"></a>”</p>
  <p id="a88">彼比丘白佛告：<a id="a-89"></a>“世尊，<a id="a-8A"></a>随我所能，<a id="a-8B"></a>当力营助。<a id="a-8C"></a>”</p>
  <p id="a8D">尔时，<a id="a-8E"></a>世尊知彼比丘心之所念，<a id="a-8F"></a>告诸比丘：<a id="a-8G"></a>“汝等莫与是年少比丘语。<a id="a-8H"></a>所以者何？<a id="a-8I"></a>是比丘得四增心法，<a id="a-8J"></a>正受现法安乐住，<a id="a-8K"></a>不勤而得。<a id="a-8L"></a>若彼本心所为，<a id="a-8M"></a>剃须发，<a id="a-8N"></a>著袈裟衣，<a id="a-8O"></a>出家学道，<a id="a-8P"></a>增进修学，<a id="a-8Q"></a>现法自知作证：<a id="a-8R"></a>我生已尽，<a id="a-8S"></a>梵行已立，<a id="a-8T"></a>所作已作，<a id="a-8U"></a>自知不受后有。<a id="a-8V"></a>”</p>
  <p id="a8W">尔时，<a id="a-8X"></a>世尊即说偈言：</p>
  <p id="a8Y">“非下劣方便，<a id="a-8Z"></a>薄德少智慧，</p>
  <p id="a8a">正向于涅槃，<a id="a-8b"></a>免脱烦恼锁。</p>
  <p id="a8c">此贤年少者，<a id="a-8d"></a>逮得上士处，</p>
  <p id="a8e">离欲心解脱，<a id="a-8f"></a>涅槃不复生，</p>
  <p id="a8g">持此最后身，<a id="a-8h"></a>摧伏众魔军。<a id="a-8i"></a>”</p>
  <p id="a8j">佛说此经已，<a id="a-8k"></a>诸比丘闻佛所说，<a id="a-8l"></a>欢喜奉行。</p>
  <p id="a8m">如是我闻：<a id="a-8n"></a>一时，<a id="a-8o"></a>佛住舍卫国祇树给孤独园。</p>
  <p id="a8p">时，<a id="a-8q"></a>有比丘名曰上座，<a id="a-8r"></a>独住一处，<a id="a-8s"></a>亦常赞叹独一住者，<a id="a-8t"></a>独行乞食，<a id="a-8u"></a>食已，<a id="a-8v"></a>独还，<a id="a-8w"></a>独坐禅思。</p>
  <p id="a8x">时，<a id="a-8y"></a>有众多比丘诣佛所，<a id="a-8z"></a>稽首佛足，<a id="a-90"></a>退坐一面，<a id="a-91"></a>白佛言：<a id="a-92"></a>“世尊，<a id="a-93"></a>有尊者名曰上座，<a id="a-94"></a>乐一独处，<a id="a-95"></a>亦常赞叹独一住者，<a id="a-96"></a>独入聚落乞食，<a id="a-97"></a>独出聚落，<a id="a-98"></a>还至住处，<a id="a-99"></a>独坐禅思。<a id="a-9A"></a>”</p>
  <p id="a9B">尔时，<a id="a-9C"></a>世尊语一比丘：<a id="a-9D"></a>“汝往诣彼上座比丘所，<a id="a-9E"></a>语上座比丘言：<a id="a-9F"></a>‘大师告汝！<a id="a-9G"></a>’”</p>
  <p id="a9H">比丘受教，<a id="a-9I"></a>诣上座比丘所，<a id="a-9J"></a>白言：<a id="a-9K"></a>“尊者，<a id="a-9L"></a>大师告汝！<a id="a-9M"></a>”</p>
  <p id="a9N">时，<a id="a-9O"></a>上座比丘即时奉命，<a id="a-9P"></a>诣世尊所，<a id="a-9Q"></a>稽首礼足，<a id="a-9R"></a>退住一面。</p>
  <p id="a9S">尔时，<a id="a-9T"></a>世尊告上座比丘：<a id="a-9U"></a>“汝实独一静处，<a id="a-9V"></a>赞叹独处者，<a id="a-9W"></a>独行乞食，<a id="a-9X"></a>独出聚落，<a id="a-9Y"></a>独坐禅思耶？</p>
  <p id="a9Z">上座比丘白佛：<a id="a-9a"></a>“实尔，<a id="a-9b"></a>世尊。<a id="a-9c"></a>”</p>
  <p id="a9d">佛告上座比丘：<a id="a-9e"></a>“汝云何独一处，<a id="a-9f"></a>赞叹独住者，<a id="a-9g"></a>独行乞食，<a id="a-9h"></a>独还住处，<a id="a-9i"></a>独坐禅思？<a id="a-9j"></a>”</p>
  <p id="a9k">上座比丘白佛：<a id="a-9l"></a>“我唯独一静处，<a id="a-9m"></a>赞叹独住者，<a id="a-9n"></a>独出乞食，<a id="a-9o"></a>独行聚落，<a id="a-9p"></a>独坐禅思。<a id="a-9q"></a>”</p>
  <p id="a9r">佛告上座比丘：<a id="a-9s"></a>“汝是一住者，<a id="a-9t"></a>我不言非一住，<a id="a-9u"></a>然更有胜妙一住。<a id="a-9v"></a>何等为胜妙一住？<a id="a-9w"></a>谓比丘前者枯干，<a id="a-9x"></a>后者灭尽，<a id="a-9y"></a>中无贪喜，<a id="a-9z"></a>是婆罗门心不犹豫，<a id="a-A0"></a>已舍忧悔，<a id="a-A1"></a>离诸有爱，<a id="a-A2"></a>群聚使断，<a id="a-A3"></a>是名一住，<a id="a-A4"></a>无有胜住过于此者！<a id="a-A5"></a>”</p>
  <p id="aA6">尔时，<a id="a-A7"></a>世尊即说偈言：</p>
  <p id="aA8">“悉映于一切，<a id="a-A9"></a>悉知诸世间，</p>
  <p id="aAA">不著一切法，<a id="a-AB"></a>悉离一切爱；</p>
  <p id="aAC">如是乐住者，<a id="a-AD"></a>我说为一住。<a id="a-AE"></a>”</p>
  <p id="aAF">佛说此经已，<a id="a-AG"></a>尊者上座闻佛所说，<a id="a-AH"></a>欢喜随喜，<a id="a-AI"></a>作礼而去。</p>
  <p id="aAJ">如是我闻：<a id="a-AK"></a>一时，<a id="a-AL"></a>佛在舍卫国祇树给孤独园。</p>
  <p id="aAM">时，<a id="a-AN"></a>有尊者僧迦蓝于拘萨罗人间游行，<a id="a-AO"></a>至舍卫国祇树给孤独园。<a id="a-AP"></a>彼僧迦蓝比丘有本二，<a id="a-AQ"></a>在舍卫国中，<a id="a-AR"></a>闻僧迦蓝比丘于拘萨罗人间游行，<a id="a-AS"></a>至舍卫国祇树给孤独园；<a id="a-AT"></a>闻已，<a id="a-AU"></a>著好衣服，<a id="a-AV"></a>庄严华璎，<a id="a-AW"></a>抱其儿来诣祇洹，<a id="a-AX"></a>至僧迦蓝比丘房前。</p>
  <p id="aAY">尔时，<a id="a-AZ"></a>尊者僧迦蓝出房露地经行。<a id="a-Aa"></a>时，<a id="a-Ab"></a>彼本二来到其前，<a id="a-Ac"></a>作是言：<a id="a-Ad"></a>“此儿幼小，<a id="a-Ae"></a>汝舍出家，<a id="a-Af"></a>谁当养活？<a id="a-Ag"></a>”</p>
  <p id="aAh">时，<a id="a-Ai"></a>僧迦蓝比丘不共语。<a id="a-Aj"></a>如是再三，<a id="a-Ak"></a>亦不共语。</p>
  <p id="aAl">时，<a id="a-Am"></a>彼本二作如是言：<a id="a-An"></a>“我再三告，<a id="a-Ao"></a>不与我语，<a id="a-Ap"></a>不见顾视，<a id="a-Aq"></a>我今置儿。<a id="a-Ar"></a>”著经行道头而去，<a id="a-As"></a>言：<a id="a-At"></a>“沙门，<a id="a-Au"></a>此是汝子，<a id="a-Av"></a>汝自养活，<a id="a-Aw"></a>我今舍去。<a id="a-Ax"></a>”</p>
  <p id="aAy">尊者僧迦蓝亦不顾视其子。<a id="a-Az"></a>彼本二复言：<a id="a-B0"></a>“是沙门今于此儿都不顾视，<a id="a-B1"></a>彼必得仙人难得之处。<a id="a-B2"></a>善哉！<a id="a-B3"></a>沙门，<a id="a-B4"></a>必得解脱。<a id="a-B5"></a>”情愿不遂，<a id="a-B6"></a>抱子而去。</p>
  <p id="aB7">尔时，<a id="a-B8"></a>世尊入昼正受，<a id="a-B9"></a>以天耳过人之耳，<a id="a-BA"></a>闻尊者僧迦蓝本二所说，<a id="a-BB"></a>即说偈言：</p>
  <p id="aBC">“来者不欢喜，<a id="a-BD"></a>去亦不忧戚，</p>
  <p id="aBE">于世间和合，<a id="a-BF"></a>解脱不染著，</p>
  <p id="aBG">我说彼比丘，<a id="a-BH"></a>为真婆罗门。</p>
  <p id="aBI">来者不欢喜，<a id="a-BJ"></a>去亦不忧戚，</p>
  <p id="aBK">不染亦无忧，<a id="a-BL"></a>二心俱寂静，</p>
  <p id="aBM">我说是比丘，<a id="a-BN"></a>是真婆罗门。<a id="a-BO"></a>”</p>
  <p id="aBP">佛说此经已，<a id="a-BQ"></a>尊者僧迦蓝闻佛所说，<a id="a-BR"></a>欢喜随喜，<a id="a-BS"></a>作礼而去。</p>
  <p id="aBT">如是我闻：<a id="a-BU"></a>一时，<a id="a-BV"></a>佛住舍卫国祇树给孤独园。</p>
  <p id="aBW">尔时，<a id="a-BX"></a>尊者阿难独一静处，<a id="a-BY"></a>作是思惟：<a id="a-BZ"></a>“有三种香，<a id="a-Ba"></a>顺风而熏，<a id="a-Bb"></a>不能逆风。<a id="a-Bc"></a>何等为三？<a id="a-Bd"></a>谓根香、<a id="a-Be"></a>茎香、<a id="a-Bf"></a>华香。<a id="a-Bg"></a>或复有香，<a id="a-Bh"></a>顺风熏，<a id="a-Bi"></a>亦逆风熏，<a id="a-Bj"></a>亦顺风逆风熏耶？<a id="a-Bk"></a>”作是念已，<a id="a-Bl"></a>晡时从禅觉，<a id="a-Bm"></a>往诣佛所，<a id="a-Bn"></a>稽首佛足，<a id="a-Bo"></a>退住一面，<a id="a-Bp"></a>白佛言：<a id="a-Bq"></a>“世尊，<a id="a-Br"></a>我独一静处，<a id="a-Bs"></a>作是思惟：<a id="a-Bt"></a>‘有三种香，<a id="a-Bu"></a>顺风而熏，<a id="a-Bv"></a>不能逆风。<a id="a-Bw"></a>何等为三？<a id="a-Bx"></a>谓根香、<a id="a-By"></a>茎香、<a id="a-Bz"></a>华香。<a id="a-C0"></a>或复有香，<a id="a-C1"></a>顺风熏、<a id="a-C2"></a>逆风熏，<a id="a-C3"></a>亦顺风逆风熏耶？<a id="a-C4"></a>’”</p>
  <p id="aC5">佛告阿难：<a id="a-C6"></a>“如是！<a id="a-C7"></a>如是！<a id="a-C8"></a>有三种香，<a id="a-C9"></a>顺风熏，<a id="a-CA"></a>不能逆风，<a id="a-CB"></a>谓根香、<a id="a-CC"></a>茎香、<a id="a-CD"></a>华香。<a id="a-CE"></a>阿难，<a id="a-CF"></a>亦有香，<a id="a-CG"></a>顺风熏、<a id="a-CH"></a>逆风熏、<a id="a-CI"></a>顺风逆风熏。<a id="a-CJ"></a>阿难，<a id="a-CK"></a>顺风熏、<a id="a-CL"></a>逆风熏、<a id="a-CM"></a>顺风逆风熏者，<a id="a-CN"></a>阿难，<a id="a-CO"></a>有善男子、<a id="a-CP"></a>善女人，<a id="a-CQ"></a>在所城邑聚落，<a id="a-CR"></a>成就真实法，<a id="a-CS"></a>尽形寿不杀生、<a id="a-CT"></a>不偷盗、<a id="a-CU"></a>不邪淫、<a id="a-CV"></a>不妄语、<a id="a-CW"></a>不饮酒，<a id="a-CX"></a>如是善男子、<a id="a-CY"></a>善女人，<a id="a-CZ"></a>八方上下，<a id="a-Ca"></a>崇善士夫，<a id="a-Cb"></a>无不称叹言：<a id="a-Cc"></a>‘某方某聚落善男子、<a id="a-Cd"></a>善女人，<a id="a-Ce"></a>持戒清净，<a id="a-Cf"></a>成真实法，<a id="a-Cg"></a>尽形寿不杀乃至不饮酒。<a id="a-Ch"></a>’阿难，<a id="a-Ci"></a>是名有香顺风熏、<a id="a-Cj"></a>逆风熏、<a id="a-Ck"></a>顺风逆风熏。<a id="a-Cl"></a>”</p>
  <p id="aCm">尔时，<a id="a-Cn"></a>世尊即说偈言：</p>
  <p id="aCo">“非根茎华香，<a id="a-Cp"></a>能逆风而熏，</p>
  <p id="aCq">唯有善士女，<a id="a-Cr"></a>持戒清净香，</p>
  <p id="aCs">逆顺满诸方，<a id="a-Ct"></a>无不普闻知。</p>
  <p id="aCu">多迦罗旃檀，<a id="a-Cv"></a>优钵罗末利，</p>
  <p id="aCw">如是比诸香，<a id="a-Cx"></a>戒香最为上！</p>
  <p id="aCy">旃檀等诸香，<a id="a-Cz"></a>所熏少分限，</p>
  <p id="aD0">唯有戒德香，<a id="a-D1"></a>流熏上升天。</p>
  <p id="aD2">斯等净戒香，<a id="a-D3"></a>不放逸正受，</p>
  <p id="aD4">正智等解脱，<a id="a-D5"></a>魔道莫能入。</p>
  <p id="aD6">是名安隐道，<a id="a-D7"></a>是道则清净，</p>
  <p id="aD8">正向妙禅定，<a id="a-D9"></a>断诸魔结缚。<a id="a-DA"></a>”</p>
  <p id="aDB">佛说此经已，<a id="a-DC"></a>尊者阿难闻佛所说，<a id="a-DD"></a>欢喜随喜，<a id="a-DE"></a>作礼而去。</p>
  <p id="aDF">如是我闻：<a id="a-DG"></a>一时，<a id="a-DH"></a>佛在摩竭提国人间游行。<a id="a-DI"></a>与千比丘俱，<a id="a-DJ"></a>皆是古昔萦发出家，<a id="a-DK"></a>皆得阿罗汉，<a id="a-DL"></a>诸漏已尽，<a id="a-DM"></a>所作已作，<a id="a-DN"></a>舍诸重担，<a id="a-DO"></a>逮得己利，<a id="a-DP"></a>尽诸有结，<a id="a-DQ"></a>正智，<a id="a-DR"></a>善解脱，<a id="a-DS"></a>到善建立支提杖林中住。</p>
  <p id="aDT">摩竭提王瓶沙闻世尊摩竭提国人间游行，<a id="a-DU"></a>至善建立支提杖林中住，<a id="a-DV"></a>与诸小王群臣翼从，<a id="a-DW"></a>车万二千、<a id="a-DX"></a>乘马万八千、<a id="a-DY"></a>步逐众无数，<a id="a-DZ"></a>摩竭提婆罗门长者悉皆从。<a id="a-Da"></a>王出王舍城，<a id="a-Db"></a>诣世尊所，<a id="a-Dc"></a>恭敬供养；<a id="a-Dd"></a>到于道口，<a id="a-De"></a>下车步进，<a id="a-Df"></a>及于内门，<a id="a-Dg"></a>除去五饰，<a id="a-Dh"></a>脱冠却盖，<a id="a-Di"></a>除扇去剑刀，<a id="a-Dj"></a>脱革屣；<a id="a-Dk"></a>到于佛前，<a id="a-Dl"></a>整衣服，<a id="a-Dm"></a>偏露右肩，<a id="a-Dn"></a>为佛作礼，<a id="a-Do"></a>右绕三匝，<a id="a-Dp"></a>自称姓名，<a id="a-Dq"></a>白佛言：<a id="a-Dr"></a>“世尊，<a id="a-Ds"></a>我是摩竭提王瓶沙。<a id="a-Dt"></a>”</p>
  <p id="aDu">佛告瓶沙：<a id="a-Dv"></a>“如是，<a id="a-Dw"></a>大王，<a id="a-Dx"></a>汝是瓶沙，<a id="a-Dy"></a>可就此坐，<a id="a-Dz"></a>随其所安。<a id="a-E0"></a>”</p>
  <p id="aE1">时，<a id="a-E2"></a>瓶沙王重礼佛足，<a id="a-E3"></a>退坐一面。<a id="a-E4"></a>诸王大臣、<a id="a-E5"></a>婆罗门居士悉礼佛足，<a id="a-E6"></a>次第而坐。<a id="a-E7"></a>时，<a id="a-E8"></a>郁鞞罗迦葉亦在座中。</p>
  <p id="aE9">时，<a id="a-EA"></a>摩竭提婆罗门长者作是念：<a id="a-EB"></a>“为大沙门从郁鞞罗迦葉所修梵行耶？<a id="a-EC"></a>为郁鞞罗迦葉于大沙门所修梵行耶？<a id="a-ED"></a>”</p>
  <p id="aEE">尔时，<a id="a-EF"></a>世尊知摩竭提婆罗门长者心之所念，<a id="a-EG"></a>即说偈而问言：</p>
  <p id="aEH">“郁鞞罗迦葉，<a id="a-EI"></a>于此见何利？</p>
  <p id="aEJ">弃汝先所奉，<a id="a-EK"></a>事火等众事，</p>
  <p id="aEL">今可说其义，<a id="a-EM"></a>舍事火之由。<a id="a-EN"></a>”</p>
  <p id="aEO">郁鞞迦葉说偈白佛：</p>
  <p id="aEP">“钱财等滋味，<a id="a-EQ"></a>女色五欲果，</p>
  <p id="aER">观察未来受，<a id="a-ES"></a>斯皆大垢秽，</p>
  <p id="aET">是故悉弃舍，<a id="a-EU"></a>先诸奉火事。<a id="a-EV"></a>”</p>
  <p id="aEW">尔时，<a id="a-EX"></a>世尊复说偈问言：</p>
  <p id="aEY">“汝不著世间，<a id="a-EZ"></a>钱财五色味，</p>
  <p id="aEa">复何舍天人？<a id="a-Eb"></a>迦葉随义说。<a id="a-Ec"></a>”</p>
  <p id="aEd">迦葉复以偈答世尊言：</p>
  <p id="aEe">“见道离有余，<a id="a-Ef"></a>寂灭无余迹，</p>
  <p id="aEg">无所有不著，<a id="a-Eh"></a>无异趣异道，</p>
  <p id="aEi">是故悉弃舍，<a id="a-Ej"></a>先修奉火事。</p>
  <p id="aEk">大会等受持，<a id="a-El"></a>奉事于水火，</p>
  <p id="aEm">愚痴没于中，<a id="a-En"></a>志求解脱道。</p>
  <p id="aEo">盲无智慧目，<a id="a-Ep"></a>向生老病死，</p>
  <p id="aEq">不见于正路，<a id="a-Er"></a>永离生死道。</p>
  <p id="aEs">今始因世尊，<a id="a-Et"></a>得见无为道，</p>
  <p id="aEu">大龙所说力，<a id="a-Ev"></a>得度于彼岸。</p>
  <p id="aEw">牟尼广济度，<a id="a-Ex"></a>安慰无量众，</p>
  <p id="aEy">今始知瞿昙，<a id="a-Ez"></a>真谛超出者。<a id="a-F0"></a>”</p>
  <p id="aF1">佛复说偈叹迦葉言：</p>
  <p id="aF2">“善哉汝迦葉，<a id="a-F3"></a>先非恶思量，</p>
  <p id="aF4">次第分别求，<a id="a-F5"></a>遂至于胜处。</p>
  <p id="aF6">“汝今，<a id="a-F7"></a>迦葉，<a id="a-F8"></a>当安慰汝徒众之心。<a id="a-F9"></a>”</p>
  <p id="aFA">时，<a id="a-FB"></a>郁鞞罗迦葉即入正受，<a id="a-FC"></a>以神足力向于东方，<a id="a-FD"></a>上升虚空，<a id="a-FE"></a>作四种神变，<a id="a-FF"></a>行、<a id="a-FG"></a>住、<a id="a-FH"></a>坐、<a id="a-FI"></a>卧，<a id="a-FJ"></a>入火三昧，<a id="a-FK"></a>举身洞燃，<a id="a-FL"></a>青、<a id="a-FM"></a>黄、<a id="a-FN"></a>赤、<a id="a-FO"></a>白、<a id="a-FP"></a>颇梨红色。<a id="a-FQ"></a>身上出水，<a id="a-FR"></a>身下出火，<a id="a-FS"></a>还烧其身，<a id="a-FT"></a>身上出水以灌其身。<a id="a-FU"></a>或身上出火，<a id="a-FV"></a>以烧其身，<a id="a-FW"></a>身下出水，<a id="a-FX"></a>以灌其身。<a id="a-FY"></a>如是种种现化神通息已，<a id="a-FZ"></a>稽首佛足，<a id="a-Fa"></a>白佛言：<a id="a-Fb"></a>“世尊，<a id="a-Fc"></a>佛是我师，<a id="a-Fd"></a>我是弟子。<a id="a-Fe"></a>”</p>
  <p id="aFf">佛告迦葉：<a id="a-Fg"></a>“我是汝师，<a id="a-Fh"></a>汝是弟子，<a id="a-Fi"></a>随汝所安，<a id="a-Fj"></a>复座而坐。<a id="a-Fk"></a>”</p>
  <p id="aFl">时，<a id="a-Fm"></a>郁鞞罗迦葉还复故座。</p>
  <p id="aFn">尔时，<a id="a-Fo"></a>摩竭提婆罗门长者作是念：<a id="a-Fp"></a>“郁鞞罗迦葉定于大沙门所修行梵行。<a id="a-Fq"></a>”</p>
  <p id="aFr">佛说此经已，<a id="a-Fs"></a>摩竭提王瓶沙及诸婆罗门长者闻佛所说，<a id="a-Ft"></a>欢喜随喜，<a id="a-Fu"></a>作礼而去。</p>
  <p id="aFv">如是我闻：<a id="a-Fw"></a>一时，<a id="a-Fx"></a>佛住王舍城迦兰陀竹园。</p>
  <p id="aFy">时，<a id="a-Fz"></a>有陀骠摩罗子，<a id="a-G0"></a>旧住王舍城，<a id="a-G1"></a>典知众僧饮食，<a id="a-G2"></a>床座随次差请，<a id="a-G3"></a>不令越次。<a id="a-G4"></a>时，<a id="a-G5"></a>有慈地比丘，<a id="a-G6"></a>频三过次得粗食处，<a id="a-G7"></a>食时辛苦，<a id="a-G8"></a>作是念：<a id="a-G9"></a>“怪哉！<a id="a-GA"></a>大苦！<a id="a-GB"></a>陀骠摩罗子比丘有情故，<a id="a-GC"></a>以粗食恼我，<a id="a-GD"></a>令我食时极苦，<a id="a-GE"></a>我当云何为其作不饶益事？<a id="a-GF"></a>”</p>
  <p id="aGG">时，<a id="a-GH"></a>慈地比丘有姊妹比丘尼，<a id="a-GI"></a>名蜜多罗，<a id="a-GJ"></a>住王舍城王园比丘尼众中。<a id="a-GK"></a>蜜多罗比丘尼来诣慈地比丘，<a id="a-GL"></a>稽首礼足，<a id="a-GM"></a>于一面住。<a id="a-GN"></a>慈地比丘不顾眄，<a id="a-GO"></a>不与语。<a id="a-GP"></a>蜜多罗比丘尼语慈地比丘：<a id="a-GQ"></a>“阿梨，<a id="a-GR"></a>何故不见顾眄，<a id="a-GS"></a>不共言语？<a id="a-GT"></a>”</p>
  <p id="aGU">慈地比丘言：<a id="a-GV"></a>“陀骠摩罗子比丘数以粗食恼我，<a id="a-GW"></a>令我食时极苦，<a id="a-GX"></a>汝复弃我。<a id="a-GY"></a>”</p>
  <p id="aGZ">比丘尼言：<a id="a-Ga"></a>“当如何？<a id="a-Gb"></a>”</p>
  <p id="aGc">慈地比丘言：<a id="a-Gd"></a>“汝可至世尊所，<a id="a-Ge"></a>白言：<a id="a-Gf"></a>‘世尊，<a id="a-Gg"></a>陀骠摩罗子比丘非法不类，<a id="a-Gh"></a>共我作非梵行波罗夷罪。<a id="a-Gi"></a>’我当证言：<a id="a-Gj"></a>‘如是，<a id="a-Gk"></a>世尊，<a id="a-Gl"></a>如妹所说。<a id="a-Gm"></a>’”</p>
  <p id="aGn">比丘尼言：<a id="a-Go"></a>“阿梨，<a id="a-Gp"></a>我当云何于梵行比丘所，<a id="a-Gq"></a>以波罗夷谤？<a id="a-Gr"></a>”</p>
  <p id="aGs">慈地比丘言：<a id="a-Gt"></a>“汝若不如是者，<a id="a-Gu"></a>我与汝绝，<a id="a-Gv"></a>不复来往言语、<a id="a-Gw"></a>共相瞻视。<a id="a-Gx"></a>”</p>
  <p id="aGy">时，<a id="a-Gz"></a>比丘尼须臾默念，<a id="a-H0"></a>而作是言：<a id="a-H1"></a>“阿梨，<a id="a-H2"></a>欲令我尔，<a id="a-H3"></a>当从其教。<a id="a-H4"></a>”</p>
  <p id="aH5">慈地比丘言：<a id="a-H6"></a>“汝且待我先至世尊所，<a id="a-H7"></a>汝随后来。<a id="a-H8"></a>”</p>
  <p id="aH9">时，<a id="a-HA"></a>慈地比丘即往稽首，<a id="a-HB"></a>礼世尊足，<a id="a-HC"></a>退住一面。<a id="a-HD"></a>蜜多罗比丘尼即随后至，<a id="a-HE"></a>稽首佛足，<a id="a-HF"></a>退住一面，<a id="a-HG"></a>白佛言：<a id="a-HH"></a>“世尊，<a id="a-HI"></a>一何不善不类陀骠摩罗子，<a id="a-HJ"></a>于我所作非梵行波罗夷罪。<a id="a-HK"></a>”</p>
  <p id="aHL">慈地比丘复白佛言：<a id="a-HM"></a>“如妹所说，<a id="a-HN"></a>我先亦知。<a id="a-HO"></a>”</p>
  <p id="aHP">尔时，<a id="a-HQ"></a>陀骠摩罗子比丘即在彼大众中。<a id="a-HR"></a>尔时，<a id="a-HS"></a>世尊告陀骠摩罗子比丘：<a id="a-HT"></a>“汝闻此语不？<a id="a-HU"></a>”</p>
  <p id="aHV">陀骠摩罗子比丘言：<a id="a-HW"></a>“已闻，<a id="a-HX"></a>世尊。<a id="a-HY"></a>”</p>
  <p id="aHZ">佛告陀骠摩罗子比丘：<a id="a-Ha"></a>“汝今云何？<a id="a-Hb"></a>”</p>
  <p id="aHc">陀骠摩罗子白佛：<a id="a-Hd"></a>“如世尊所知，<a id="a-He"></a>如善逝所知。<a id="a-Hf"></a>”</p>
  <p id="aHg">佛告陀骠摩罗子：<a id="a-Hh"></a>“汝言如世尊所知，<a id="a-Hi"></a>今非是时。<a id="a-Hj"></a>汝今忆念，<a id="a-Hk"></a>当言忆念；<a id="a-Hl"></a>不忆念，<a id="a-Hm"></a>当言不忆念。<a id="a-Hn"></a>”</p>
  <p id="aHo">陀骠摩罗子言：<a id="a-Hp"></a>“我不自忆念。<a id="a-Hq"></a>”</p>
  <p id="aHr">尔时，<a id="a-Hs"></a>尊者罗睺罗住于佛后，<a id="a-Ht"></a>执扇扇佛，<a id="a-Hu"></a>白佛言：<a id="a-Hv"></a>“世尊，<a id="a-Hw"></a>不善不类是比丘尼言：<a id="a-Hx"></a>‘尊者陀骠摩罗子共我作非梵行。<a id="a-Hy"></a>’慈地比丘言：<a id="a-Hz"></a>‘如是，<a id="a-I0"></a>世尊，<a id="a-I1"></a>我先已知，<a id="a-I2"></a>如妹所说。<a id="a-I3"></a>’”</p>
  <p id="aI4">佛告罗睺罗：<a id="a-I5"></a>“我今问汝，<a id="a-I6"></a>随意答我。<a id="a-I7"></a>若蜜多罗比丘尼来语我言：<a id="a-I8"></a>‘世尊，<a id="a-I9"></a>不善不类罗睺罗，<a id="a-IA"></a>共我作非梵行波罗夷罪。<a id="a-IB"></a>’慈地比丘复白我言：<a id="a-IC"></a>‘如是，<a id="a-ID"></a>世尊，<a id="a-IE"></a>如妹所说，<a id="a-IF"></a>我先亦知’者，<a id="a-IG"></a>汝当云何？<a id="a-IH"></a>”</p>
  <p id="aII">罗睺罗白佛：<a id="a-IJ"></a>“世尊，<a id="a-IK"></a>我若忆念，<a id="a-IL"></a>当言忆念；<a id="a-IM"></a>不忆念，<a id="a-IN"></a>当言不忆念。<a id="a-IO"></a>”</p>
  <p id="aIP">佛言：<a id="a-IQ"></a>“罗睺罗，<a id="a-IR"></a>愚痴人汝尚得作此语，<a id="a-IS"></a>陀骠摩罗子清净比丘何以不得作如是语？<a id="a-IT"></a>”</p>
  <p id="aIU">尔时，<a id="a-IV"></a>世尊告诸比丘：<a id="a-IW"></a>“于陀骠摩罗子比丘当忆念，<a id="a-IX"></a>蜜多罗比丘尼当以自言灭，<a id="a-IY"></a>慈地比丘僧当极善呵谏教诫：<a id="a-IZ"></a>‘汝云何见？<a id="a-Ia"></a>何处见？<a id="a-Ib"></a>汝何因往见？<a id="a-Ic"></a>’”</p>
  <p id="aId">世尊如是教已，<a id="a-Ie"></a>从座起，<a id="a-If"></a>入室坐禅。</p>
  <p id="aIg">尔时，<a id="a-Ih"></a>诸比丘于陀骠摩罗子比丘忆念，<a id="a-Ii"></a>蜜多罗比丘尼与自言灭，<a id="a-Ij"></a>慈地比丘极善呵谏教诫言：<a id="a-Ik"></a>“汝云何见？<a id="a-Il"></a>何处见？<a id="a-Im"></a>何因往见？<a id="a-In"></a>”</p>
  <p id="aIo">如是谏时，<a id="a-Ip"></a>彼作是言：<a id="a-Iq"></a>“彼陀骠摩罗子不作非梵行，<a id="a-Ir"></a>不犯波罗夷，<a id="a-Is"></a>然陀骠摩罗子比丘三以粗恶食恐怖，<a id="a-It"></a>令我食时辛苦。<a id="a-Iu"></a>我于陀骠摩罗子比丘爱恚痴怖，<a id="a-Iv"></a>故作是说，<a id="a-Iw"></a>然陀骠摩罗子清净无罪。<a id="a-Ix"></a>”</p>
  <p id="aIy">尔时，<a id="a-Iz"></a>世尊晡时从禅觉，<a id="a-J0"></a>至大众前敷座而坐。<a id="a-J1"></a>诸比丘白佛言：<a id="a-J2"></a>“世尊，<a id="a-J3"></a>我等于陀骠摩罗子比丘所忆念持，<a id="a-J4"></a>蜜多罗比丘尼与自言灭，<a id="a-J5"></a>慈地比丘极善呵谏，<a id="a-J6"></a>乃至彼言：<a id="a-J7"></a>‘陀骠摩罗子清净无罪。<a id="a-J8"></a>’”</p>
  <p id="aJ9">尔时，<a id="a-JA"></a>世尊告诸比丘：<a id="a-JB"></a>“云何愚痴？<a id="a-JC"></a>以因饮食故，<a id="a-JD"></a>知而妄语！<a id="a-JE"></a>”</p>
  <p id="aJF">尔时，<a id="a-JG"></a>世尊即说偈言：</p>
  <p id="aJH">“若能舍一法，<a id="a-JI"></a>知而故妄语，</p>
  <p id="aJJ">不计于后世，<a id="a-JK"></a>无恶而不为！</p>
  <p id="aJL">宁食热铁丸，<a id="a-JM"></a>如炽然炭火，</p>
  <p id="aJN">不以犯禁戒，<a id="a-JO"></a>而食僧信施！<a id="a-JP"></a>”</p>
  <p id="aJQ">佛说此经已，<a id="a-JR"></a>诸比丘闻佛所说，<a id="a-JS"></a>欢喜奉行。</p>
  <p id="aJT">如是我闻：<a id="a-JU"></a>一时，<a id="a-JV"></a>佛住王舍城迦兰陀竹园。</p>
  <p id="aJW">尔时，<a id="a-JX"></a>尊者陀骠摩罗子诣佛所，<a id="a-JY"></a>稽首佛足，<a id="a-JZ"></a>退住一面，<a id="a-Ja"></a>白佛言：<a id="a-Jb"></a>“世尊，<a id="a-Jc"></a>我愿于佛前取般涅槃。<a id="a-Jd"></a>”</p>
  <p id="aJe">世尊默然。<a id="a-Jf"></a>如是三启，<a id="a-Jg"></a>佛告陀骠摩罗子：<a id="a-Jh"></a>“此有为诸行，<a id="a-Ji"></a>法应如是！<a id="a-Jj"></a>”</p>
  <p id="aJk">尔时，<a id="a-Jl"></a>尊者陀骠摩罗子即于佛前，<a id="a-Jm"></a>入于三昧，<a id="a-Jn"></a>如其正受，<a id="a-Jo"></a>向于东方，<a id="a-Jp"></a>升虚空行，<a id="a-Jq"></a>现四威仪，<a id="a-Jr"></a>行、<a id="a-Js"></a>住、<a id="a-Jt"></a>坐、<a id="a-Ju"></a>卧，<a id="a-Jv"></a>入火三昧，<a id="a-Jw"></a>身下出火，<a id="a-Jx"></a>举身洞燃，<a id="a-Jy"></a>光焰四布，<a id="a-Jz"></a>青、<a id="a-K0"></a>黄、<a id="a-K1"></a>赤、<a id="a-K2"></a>白、<a id="a-K3"></a>颇梨红色。<a id="a-K4"></a>身下出火，<a id="a-K5"></a>还烧其身，<a id="a-K6"></a>身上出水，<a id="a-K7"></a>以洒其身。<a id="a-K8"></a>或身上出火，<a id="a-K9"></a>下烧其身，<a id="a-KA"></a>身下出水，<a id="a-KB"></a>上洒其身。<a id="a-KC"></a>周向十方，<a id="a-KD"></a>种种现化已，<a id="a-KE"></a>即于空中，<a id="a-KF"></a>内身出火，<a id="a-KG"></a>还自焚其身，<a id="a-KH"></a>取无余涅槃，<a id="a-KI"></a>消尽寂灭，<a id="a-KJ"></a>令无遗尘。<a id="a-KK"></a>譬如空中燃灯，<a id="a-KL"></a>油炷俱尽；<a id="a-KM"></a>陀骠摩罗子空中涅槃，<a id="a-KN"></a>身心俱尽，<a id="a-KO"></a>亦复如是。<a id="a-KP"></a>尔时，<a id="a-KQ"></a>世尊即说偈言：</p>
  <p id="aKR">“譬如烧铁丸，<a id="a-KS"></a>其焰洞炽然，</p>
  <p id="aKT">热势渐息灭，<a id="a-KU"></a>莫知其所归。</p>
  <p id="aKV">如是等解脱，<a id="a-KW"></a>度烦恼淤泥，</p>
  <p id="aKX">诸流永已断，<a id="a-KY"></a>莫知其所之，</p>
  <p id="aKZ">逮得不动迹，<a id="a-Ka"></a>入无余涅槃！<a id="a-Kb"></a>”</p>
  <p id="aKc">佛说此经已，<a id="a-Kd"></a>诸比丘闻佛所说，<a id="a-Ke"></a>欢喜奉行。</p>
  <p id="aKf">如是我闻：<a id="a-Kg"></a>一时，<a id="a-Kh"></a>佛在央瞿多罗国人间游行。<a id="a-Ki"></a>经陀婆阇梨迦林中，<a id="a-Kj"></a>见有牧牛者、<a id="a-Kk"></a>牧羊者、<a id="a-Kl"></a>采柴草者，<a id="a-Km"></a>及余种种作人，<a id="a-Kn"></a>见世尊行路，<a id="a-Ko"></a>见已，<a id="a-Kp"></a>皆白佛言：<a id="a-Kq"></a>“世尊，<a id="a-Kr"></a>莫从此道去！<a id="a-Ks"></a>前有央瞿利摩罗贼，<a id="a-Kt"></a>脱恐怖人。<a id="a-Ku"></a>”</p>
  <p id="aKv">佛告诸人：<a id="a-Kw"></a>“我不畏惧！<a id="a-Kx"></a>”作此语已，<a id="a-Ky"></a>从道而去。<a id="a-Kz"></a>彼再三告，<a id="a-L0"></a>世尊犹去。<a id="a-L1"></a>遥见央瞿利摩罗手执刀盾走向，<a id="a-L2"></a>世尊以神力现身徐行，<a id="a-L3"></a>令央瞿利摩罗驶走不及。<a id="a-L4"></a>走极疲乏已，<a id="a-L5"></a>遥语世尊：<a id="a-L6"></a>“住！<a id="a-L7"></a>住！<a id="a-L8"></a>勿去！<a id="a-L9"></a>”</p>
  <p id="aLA">世尊并行而答：<a id="a-LB"></a>“我常住耳，<a id="a-LC"></a>汝自不住！<a id="a-LD"></a>”</p>
  <p id="aLE">尔时，<a id="a-LF"></a>央瞿利摩罗即说偈言：</p>
  <p id="aLG">“沙门尚驶行，<a id="a-LH"></a>而言我常住；</p>
  <p id="aLI">我今疲倦住，<a id="a-LJ"></a>说言汝不住。</p>
  <p id="aLK">沙门说云何，<a id="a-LL"></a>我住汝不住？<a id="a-LM"></a>”</p>
  <p id="aLN">尔时，<a id="a-LO"></a>世尊以偈答言：</p>
  <p id="aLP">“央瞿利摩罗，<a id="a-LQ"></a>我说常住者，</p>
  <p id="aLR">于一切众生，<a id="a-LS"></a>谓息于刀杖；</p>
  <p id="aLT">汝恐怖众生，<a id="a-LU"></a>恶业不休息。</p>
  <p id="aLV">我于一切虫，<a id="a-LW"></a>止息于刀杖；</p>
  <p id="aLX">汝于一切虫，<a id="a-LY"></a>常逼迫恐怖，</p>
  <p id="aLZ">造作凶恶业，<a id="a-La"></a>终无休息时。</p>
  <p id="aLb">我于一切神，<a id="a-Lc"></a>止息于刀杖；</p>
  <p id="aLd">汝于一切神，<a id="a-Le"></a>长夜苦逼迫，</p>
  <p id="aLf">造作黑恶业，<a id="a-Lg"></a>于今不止息。</p>
  <p id="aLh">我住于息法，<a id="a-Li"></a>一切不放逸；</p>
  <p id="aLj">汝不见四谛，<a id="a-Lk"></a>故不息放逸。<a id="a-Ll"></a>”</p>
  <p id="aLm">央瞿利摩罗说偈白佛：</p>
  <p id="aLn">“久乃见牟尼，<a id="a-Lo"></a>故随路而逐；</p>
  <p id="aLp">今闻真妙说，<a id="a-Lq"></a>当舍久远恶。<a id="a-Lr"></a>”</p>
  <p id="aLs">作如是说已，<a id="a-Lt"></a>即放舍刀盾，</p>
  <p id="aLu">投身世尊足，<a id="a-Lv"></a>愿听我出家。</p>
  <p id="aLw">佛以慈悲心，<a id="a-Lx"></a>大仙多哀愍！</p>
  <p id="aLy">告比丘善来！<a id="a-Lz"></a>出家受具足。</p>
  <p id="aM0">尔时，<a id="a-M1"></a>央瞿利摩罗出家已，<a id="a-M2"></a>独一静处，<a id="a-M3"></a>专精思惟，<a id="a-M4"></a>所以族姓子剃除须发，<a id="a-M5"></a>著袈裟衣，<a id="a-M6"></a>正信、<a id="a-M7"></a>非家、<a id="a-M8"></a>出家学道，<a id="a-M9"></a>增修梵行，<a id="a-MA"></a>现法自知作证：<a id="a-MB"></a>我生已尽，<a id="a-MC"></a>梵行已立，<a id="a-MD"></a>所作已作，<a id="a-ME"></a>自知不受后有。</p>
  <p id="aMF">时，<a id="a-MG"></a>央瞿利摩罗得阿罗汉，<a id="a-MH"></a>觉解脱喜乐，<a id="a-MI"></a>即说偈言：</p>
  <p id="aMJ">“本受不害名，<a id="a-MK"></a>而中多杀害，</p>
  <p id="aML">今得见谛名，<a id="a-MM"></a>永离于伤杀。</p>
  <p id="aMN">身行不杀害，<a id="a-MO"></a>口意俱亦然，</p>
  <p id="aMP">当知真不杀，<a id="a-MQ"></a>不迫于众生。</p>
  <p id="aMR">洗手常血色，<a id="a-MS"></a>名央瞿摩罗，</p>
  <p id="aMT">浚流之所漂，<a id="a-MU"></a>三归制令息。</p>
  <p id="aMV">归依三宝已，<a id="a-MW"></a>出家得具足，</p>
  <p id="aMX">成就于三明，<a id="a-MY"></a>佛教作已作。</p>
  <p id="aMZ">调牛以捶杖，<a id="a-Ma"></a>伏象以铁钩，</p>
  <p id="aMb">不以刀捶杖，<a id="a-Mc"></a>正度调天人。</p>
  <p id="aMd">利刀以水石，<a id="a-Me"></a>直箭以煴火，</p>
  <p id="aMf">治材以斧斤，<a id="a-Mg"></a>自调以黠慧。</p>
  <p id="aMh">人前行放逸，<a id="a-Mi"></a>随后能自敛，</p>
  <p id="aMj">是则照世间，<a id="a-Mk"></a>如云解月现。</p>
  <p id="aMl">人前放逸行，<a id="a-Mm"></a>随后能自敛，</p>
  <p id="aMn">于世恩爱流，<a id="a-Mo"></a>正念而超出。</p>
  <p id="aMp">少壮年出家，<a id="a-Mq"></a>精勤修佛教，</p>
  <p id="aMr">是则照世间，<a id="a-Ms"></a>如云解月现。</p>
  <p id="aMt">少壮年出家，<a id="a-Mu"></a>精勤修佛教，</p>
  <p id="aMv">于世恩爱流，<a id="a-Mw"></a>正念以超出。</p>
  <p id="aMx">若度诸恶业，<a id="a-My"></a>正善能令灭，</p>
  <p id="aMz">是则照世间，<a id="a-N0"></a>如云解月现。</p>
  <p id="aN1">人前造恶业，<a id="a-N2"></a>正善能令灭，</p>
  <p id="aN3">于世恩爱流，<a id="a-N4"></a>正念能超出。</p>
  <p id="aN5">我已作恶业，<a id="a-N6"></a>必向于恶趣，</p>
  <p id="aN7">已受于恶报，<a id="a-N8"></a>宿债食已食。</p>
  <p id="aN9">若彼我怨憎，<a id="a-NA"></a>闻此正法者，</p>
  <p id="aNB">得清净法眼，<a id="a-NC"></a>于我修行忍，</p>
  <p id="aND">不复兴斗讼，<a id="a-NE"></a>蒙佛恩力故。</p>
  <p id="aNF">我慈行忍辱，<a id="a-NG"></a>亦常赞叹忍，</p>
  <p id="aNH">随时闻正法，<a id="a-NI"></a>闻已随修行。<a id="a-NJ"></a>”</p>
  <p id="aNK">佛说此经已，<a id="a-NL"></a>央瞿利摩罗闻佛所说，<a id="a-NM"></a>欢喜奉行。</p>
  <p id="aNN">如是我闻：<a id="a-NO"></a>一时，<a id="a-NP"></a>佛住王舍城迦兰陀竹园。</p>
  <p id="aNQ">时，<a id="a-NR"></a>有异比丘于夜明相出时，<a id="a-NS"></a>出榻补河边，<a id="a-NT"></a>脱衣著岸边，<a id="a-NU"></a>入水洗浴；<a id="a-NV"></a>浴已上岸，<a id="a-NW"></a>被一衣，<a id="a-NX"></a>待身干。</p>
  <p id="aNY">时，<a id="a-NZ"></a>有一天子放身光明，<a id="a-Na"></a>普照榻补河侧，<a id="a-Nb"></a>语比丘言：<a id="a-Nc"></a>“汝少出家，<a id="a-Nd"></a>鲜白发黑，<a id="a-Ne"></a>年始盛美，<a id="a-Nf"></a>应习五欲，<a id="a-Ng"></a>庄严璎珞，<a id="a-Nh"></a>涂香华鬘，<a id="a-Ni"></a>五乐自娱。<a id="a-Nj"></a>而于是时，<a id="a-Nk"></a>违亲背俗，<a id="a-Nl"></a>悲泣别离，<a id="a-Nm"></a>剃除须发，<a id="a-Nn"></a>著袈裟衣，<a id="a-No"></a>正信、<a id="a-Np"></a>非家、<a id="a-Nq"></a>出家学道。<a id="a-Nr"></a>如何舍现前乐，<a id="a-Ns"></a>而求非时之利？<a id="a-Nt"></a>”</p>
  <p id="aNu">比丘答言：<a id="a-Nv"></a>“我不舍现前乐求非时乐，<a id="a-Nw"></a>我今乃是舍非时乐得现前乐。<a id="a-Nx"></a>”</p>
  <p id="aNy">天问比丘：<a id="a-Nz"></a>“云何舍非时乐得现前乐？<a id="a-O0"></a>”</p>
  <p id="aO1">比丘答言：<a id="a-O2"></a>“如世尊说，<a id="a-O3"></a>非时之欲，<a id="a-O4"></a>少味多苦，<a id="a-O5"></a>少利多难。<a id="a-O6"></a>我今于现法中，<a id="a-O7"></a>已离炽然，<a id="a-O8"></a>不待时节，<a id="a-O9"></a>能自通达，<a id="a-OA"></a>现前观察，<a id="a-OB"></a>缘自知觉。<a id="a-OC"></a>如是，<a id="a-OD"></a>天子，<a id="a-OE"></a>是名舍非时乐得现前乐。<a id="a-OF"></a>”</p>
  <p id="aOG">天复问比丘：<a id="a-OH"></a>“云何复是如来所说，<a id="a-OI"></a>非时之欲，<a id="a-OJ"></a>少乐多苦？<a id="a-OK"></a>云何复是如来所说，<a id="a-OL"></a>现法利乐，<a id="a-OM"></a>乃至缘自觉知？<a id="a-ON"></a>”</p>
  <p id="aOO">比丘答言：<a id="a-OP"></a>“我年少出家，<a id="a-OQ"></a>不能广宣如来所说正法、<a id="a-OR"></a>律仪。<a id="a-OS"></a>世尊近在迦兰陀竹园，<a id="a-OT"></a>汝可往诣如来，<a id="a-OU"></a>问其所疑，<a id="a-OV"></a>如世尊说，<a id="a-OW"></a>随忆受持。<a id="a-OX"></a>”</p>
  <p id="aOY">天子复言：<a id="a-OZ"></a>“比丘，<a id="a-Oa"></a>于如来所，<a id="a-Ob"></a>有诸力天众多围绕，<a id="a-Oc"></a>我先无问，<a id="a-Od"></a>未易可诣。<a id="a-Oe"></a>比丘，<a id="a-Of"></a>汝若能为先白世尊者，<a id="a-Og"></a>我可随往。<a id="a-Oh"></a>”</p>
  <p id="aOi">比丘答言：<a id="a-Oj"></a>“当为汝去！<a id="a-Ok"></a>”</p>
  <p id="aOl">天白比丘：<a id="a-Om"></a>“唯然，<a id="a-On"></a>尊者，<a id="a-Oo"></a>我随后来。<a id="a-Op"></a>”</p>
  <p id="aOq">时，<a id="a-Or"></a>彼比丘往诣佛所，<a id="a-Os"></a>稽首礼足，<a id="a-Ot"></a>退住一面，<a id="a-Ou"></a>以向天子往返问答具白世尊：<a id="a-Ov"></a>“今者，<a id="a-Ow"></a>世尊，<a id="a-Ox"></a>彼天子诚实言者须臾应至，<a id="a-Oy"></a>不诚实者自当不来。<a id="a-Oz"></a>”</p>
  <p id="aP0">时，<a id="a-P1"></a>彼天子遥语比丘：<a id="a-P2"></a>“我已在此！<a id="a-P3"></a>我已在此！<a id="a-P4"></a>”</p>
  <p id="aP5">尔时，<a id="a-P6"></a>世尊即说偈言：</p>
  <p id="aP7">“众生随爱想，<a id="a-P8"></a>以爱想而住，</p>
  <p id="aP9">以不知爱故，<a id="a-PA"></a>则为死方便。<a id="a-PB"></a>”</p>
  <p id="aPC">佛告天子：<a id="a-PD"></a>“汝解此偈者，<a id="a-PE"></a>便可发问。<a id="a-PF"></a>”</p>
  <p id="aPG">天子白佛：<a id="a-PH"></a>“不解，<a id="a-PI"></a>世尊。<a id="a-PJ"></a>不解，<a id="a-PK"></a>善逝。<a id="a-PL"></a>”</p>
  <p id="aPM">佛复说偈而告天子曰：</p>
  <p id="aPN">“若知所爱者，<a id="a-PO"></a>不于彼生爱，</p>
  <p id="aPP">彼此无所有，<a id="a-PQ"></a>他人莫能说。<a id="a-PR"></a>”</p>
  <p id="aPS">佛告天子：<a id="a-PT"></a>“汝解此义者，<a id="a-PU"></a>便可发问。<a id="a-PV"></a>”</p>
  <p id="aPW">天子白佛：<a id="a-PX"></a>“不解，<a id="a-PY"></a>世尊。<a id="a-PZ"></a>不解，<a id="a-Pa"></a>善逝。<a id="a-Pb"></a>”</p>
  <p id="aPc">佛复说偈言：</p>
  <p id="aPd">“见等胜劣者，<a id="a-Pe"></a>则有言论生，</p>
  <p id="aPf">三事不倾动，<a id="a-Pg"></a>则无软中上。<a id="a-Ph"></a>”</p>
  <p id="aPi">佛告天子：<a id="a-Pj"></a>“解此义者，<a id="a-Pk"></a>则可发问。<a id="a-Pl"></a>”</p>
  <p id="aPm">天子白佛：<a id="a-Pn"></a>“不解，<a id="a-Po"></a>世尊。<a id="a-Pp"></a>不解，<a id="a-Pq"></a>善逝。<a id="a-Pr"></a>”</p>
  <p id="aPs">佛复说偈言：</p>
  <p id="aPt">“断爱及名色，<a id="a-Pu"></a>除慢无所系，</p>
  <p id="aPv">寂灭息瞋恚，<a id="a-Pw"></a>离结绝希望，</p>
  <p id="aPx">不见于人天，<a id="a-Py"></a>此世及他世。<a id="a-Pz"></a>”</p>
  <p id="aQ0">佛告天子：<a id="a-Q1"></a>“解此义者，<a id="a-Q2"></a>乃可发问。<a id="a-Q3"></a>”</p>
  <p id="aQ4">天子白佛：<a id="a-Q5"></a>“已解，<a id="a-Q6"></a>世尊。<a id="a-Q7"></a>已解，<a id="a-Q8"></a>善逝。<a id="a-Q9"></a>”</p>
  <p id="aQA">佛说此经已，<a id="a-QB"></a>彼天子闻佛所说，<a id="a-QC"></a>随喜随喜，<a id="a-QD"></a>即没不现。</p>
  <p id="aQE">如是我闻：<a id="a-QF"></a>一时，<a id="a-QG"></a>佛在王舍城迦兰陀竹园。</p>
  <p id="aQH">时，<a id="a-QI"></a>有异比丘于后夜时至榻补河边，<a id="a-QJ"></a>脱衣置岸边，<a id="a-QK"></a>入水洗浴；<a id="a-QL"></a>浴已，<a id="a-QM"></a>还上岸，<a id="a-QN"></a>著一衣，<a id="a-QO"></a>待身干。</p>
  <p id="aQP">时，<a id="a-QQ"></a>有一天子放身光明，<a id="a-QR"></a>普照榻补河侧，<a id="a-QS"></a>问比丘言：<a id="a-QT"></a>“比丘，<a id="a-QU"></a>比丘，<a id="a-QV"></a>此是丘冢，<a id="a-QW"></a>夜则起烟，<a id="a-QX"></a>昼则火燃，<a id="a-QY"></a>彼婆罗门见已而作是言：<a id="a-QZ"></a>‘坏此丘冢，<a id="a-Qa"></a>发掘者智，<a id="a-Qb"></a>持以刀剑。<a id="a-Qc"></a>’又见大龟，<a id="a-Qd"></a>婆罗门见已，<a id="a-Qe"></a>作是言：<a id="a-Qf"></a>‘除此大龟，<a id="a-Qg"></a>发掘者智，<a id="a-Qh"></a>持以刀剑。<a id="a-Qi"></a>’见有氍氀，<a id="a-Qj"></a>婆罗门见已，<a id="a-Qk"></a>作此言：<a id="a-Ql"></a>‘却此氍氀，<a id="a-Qm"></a>发掘者智，<a id="a-Qn"></a>持以刀剑。<a id="a-Qo"></a>’见有肉段，<a id="a-Qp"></a>彼婆罗门见已，<a id="a-Qq"></a>作是言：<a id="a-Qr"></a>‘除此肉段，<a id="a-Qs"></a>发掘者智，<a id="a-Qt"></a>持以刀剑。<a id="a-Qu"></a>’见有屠杀，<a id="a-Qv"></a>婆罗门见已，<a id="a-Qw"></a>作是言：<a id="a-Qx"></a>‘坏是屠杀处，<a id="a-Qy"></a>发掘者智，<a id="a-Qz"></a>持以刀剑。<a id="a-R0"></a>’见有楞耆，<a id="a-R1"></a>彼婆罗门见已，<a id="a-R2"></a>作是言：<a id="a-R3"></a>‘却此楞耆，<a id="a-R4"></a>发掘者智，<a id="a-R5"></a>持以刀剑。<a id="a-R6"></a>’见有二道，<a id="a-R7"></a>彼婆罗门见已，<a id="a-R8"></a>作是言：<a id="a-R9"></a>‘除此二道，<a id="a-RA"></a>发掘者智，<a id="a-RB"></a>持以刀剑。<a id="a-RC"></a>’见有门扇，<a id="a-RD"></a>婆罗门见已，<a id="a-RE"></a>作是言：<a id="a-RF"></a>‘却此门扇，<a id="a-RG"></a>发掘者智，<a id="a-RH"></a>持以刀剑。<a id="a-RI"></a>’见有大龙，<a id="a-RJ"></a>婆罗门见已，<a id="a-RK"></a>作是言：<a id="a-RL"></a>‘止！<a id="a-RM"></a>勿却大龙，<a id="a-RN"></a>应当恭敬。<a id="a-RO"></a>’比丘，<a id="a-RP"></a>汝来受此论，<a id="a-RQ"></a>往问世尊，<a id="a-RR"></a>如佛所说，<a id="a-RS"></a>汝随受持。<a id="a-RT"></a>所以者何？<a id="a-RU"></a>除如来，<a id="a-RV"></a>我不见世间诸天、<a id="a-RW"></a>魔、<a id="a-RX"></a>梵、<a id="a-RY"></a>沙门、<a id="a-RZ"></a>婆罗门于此论心悦乐者，<a id="a-Ra"></a>若诸弟子从我所闻，<a id="a-Rb"></a>然后能说。<a id="a-Rc"></a>”</p>
  <p id="aRd">尔时，<a id="a-Re"></a>比丘从彼天所闻此论已，<a id="a-Rf"></a>往诣世尊，<a id="a-Rg"></a>稽首礼足，<a id="a-Rh"></a>退坐一面，<a id="a-Ri"></a>以彼天子所问诸论广问世尊：<a id="a-Rj"></a>“云何为丘冢？<a id="a-Rk"></a>云何为夜则起烟？<a id="a-Rl"></a>云何为昼则火燃？<a id="a-Rm"></a>云何是婆罗门？<a id="a-Rn"></a>云何发掘？<a id="a-Ro"></a>云何智者？<a id="a-Rp"></a>云何刀剑？<a id="a-Rq"></a>云何为大龟？<a id="a-Rr"></a>云何氍氀？<a id="a-Rs"></a>云何为肉段？<a id="a-Rt"></a>云何为屠杀处？<a id="a-Ru"></a>云何为楞耆？<a id="a-Rv"></a>云何为二道？<a id="a-Rw"></a>云何为门扇？<a id="a-Rx"></a>云何为大龙？<a id="a-Ry"></a>”</p>
  <p id="aRz">佛告比丘：<a id="a-S0"></a>“丘冢者，<a id="a-S1"></a>谓众生身：<a id="a-S2"></a>粗四大色父母遗体，<a id="a-S3"></a>抟食、<a id="a-S4"></a>衣服、<a id="a-S5"></a>覆盖、<a id="a-S6"></a>澡浴、<a id="a-S7"></a>摩饰、<a id="a-S8"></a>长养，<a id="a-S9"></a>皆是变坏磨灭之法。<a id="a-SA"></a>夜起烟者，<a id="a-SB"></a>谓有人于夜时起，<a id="a-SC"></a>随觉随观。<a id="a-SD"></a>昼行其教：<a id="a-SE"></a>身业、<a id="a-SF"></a>口业。<a id="a-SG"></a>婆罗门者，<a id="a-SH"></a>谓如来、<a id="a-SI"></a>应、<a id="a-SJ"></a>等正觉。<a id="a-SK"></a>发掘者，<a id="a-SL"></a>谓精勤方便。<a id="a-SM"></a>智士者，<a id="a-SN"></a>谓多闻圣弟子。<a id="a-SO"></a>刀剑者，<a id="a-SP"></a>谓智慧刀剑。<a id="a-SQ"></a>大龟者，<a id="a-SR"></a>谓五盖。<a id="a-SS"></a>氍氀者，<a id="a-ST"></a>谓忿恨。<a id="a-SU"></a>肉段者，<a id="a-SV"></a>谓悭愱。<a id="a-SW"></a>屠杀者，<a id="a-SX"></a>谓五欲功德。<a id="a-SY"></a>楞耆者，<a id="a-SZ"></a>谓无明。<a id="a-Sa"></a>二道，<a id="a-Sb"></a>谓疑惑。<a id="a-Sc"></a>门扇者，<a id="a-Sd"></a>谓我慢。<a id="a-Se"></a>大龙者，<a id="a-Sf"></a>谓漏尽罗汉。<a id="a-Sg"></a>如是，<a id="a-Sh"></a>比丘，<a id="a-Si"></a>若大师为声闻所作，<a id="a-Sj"></a>哀愍悲念，<a id="a-Sk"></a>以义安慰，<a id="a-Sl"></a>于汝已作，<a id="a-Sm"></a>汝等当作所作，<a id="a-Sn"></a>当于曝露、<a id="a-So"></a>林中、<a id="a-Sp"></a>空舍、<a id="a-Sq"></a>山泽、<a id="a-Sr"></a>岩窟，<a id="a-Ss"></a>敷草树叶，<a id="a-St"></a>思惟禅思，<a id="a-Su"></a>不起放逸，<a id="a-Sv"></a>莫令后悔，<a id="a-Sw"></a>是则为我随顺之教。<a id="a-Sx"></a>”即说偈言：</p>
  <p id="aSy">“说身为丘冢，<a id="a-Sz"></a>觉观夜起烟，</p>
  <p id="aT0">昼业为火燃，<a id="a-T1"></a>婆罗门正觉。</p>
  <p id="aT2">精进勤发掘，<a id="a-T3"></a>黠慧明智士，</p>
  <p id="aT4">以智慧利剑，<a id="a-T5"></a>厌离胜进者。</p>
  <p id="aT6">五盖为巨龟，<a id="a-T7"></a>忿恨为氍氀，</p>
  <p id="aT8">悭愱为肉段，<a id="a-T9"></a>五欲屠杀处。</p>
  <p id="aTA">无明为楞耆，<a id="a-TB"></a>疑惑于二道，</p>
  <p id="aTC">门扇现我慢，<a id="a-TD"></a>漏尽罗汉龙，</p>
  <p id="aTE">究竟论诸断，<a id="a-TF"></a>故我如是说。<a id="a-TG"></a>”</p>
  <p id="aTH">佛说此经已，<a id="a-TI"></a>彼比丘闻佛所说，<a id="a-TJ"></a>欢喜奉行。</p>
  <p id="aTK">如是我闻：<a id="a-TL"></a>一时，<a id="a-TM"></a>佛住波罗柰国仙人住处鹿野苑中。</p>
  <p id="aTN">尔时，<a id="a-TO"></a>世尊晨朝著衣持钵，<a id="a-TP"></a>入波罗柰城乞食。<a id="a-TQ"></a>时，<a id="a-TR"></a>有异比丘以不住心，<a id="a-TS"></a>其心惑乱，<a id="a-TT"></a>不摄诸根，<a id="a-TU"></a>晨朝著衣持钵，<a id="a-TV"></a>入波罗柰城乞食。<a id="a-TW"></a>是比丘遥见世尊，<a id="a-TX"></a>见已，<a id="a-TY"></a>摄持诸根，<a id="a-TZ"></a>端视而行。<a id="a-Ta"></a>世尊见是比丘摄持诸根，<a id="a-Tb"></a>端视而行，<a id="a-Tc"></a>见已入城。<a id="a-Td"></a>乞食毕，<a id="a-Te"></a>还精舍，<a id="a-Tf"></a>举衣钵，<a id="a-Tg"></a>洗足已，<a id="a-Th"></a>入室坐禅。<a id="a-Ti"></a>晡时从禅觉，<a id="a-Tj"></a>入僧中，<a id="a-Tk"></a>敷坐具，<a id="a-Tl"></a>于大众前坐，<a id="a-Tm"></a>告诸比丘：<a id="a-Tn"></a>“我今晨朝著衣持钵，<a id="a-To"></a>入波罗柰城乞食，<a id="a-Tp"></a>见有比丘，<a id="a-Tq"></a>以不住心、<a id="a-Tr"></a>惑乱心、<a id="a-Ts"></a>诸根放散，<a id="a-Tt"></a>亦持衣钵入城乞食。<a id="a-Tu"></a>彼遥见我，<a id="a-Tv"></a>即自敛摄竟，<a id="a-Tw"></a>为是谁？<a id="a-Tx"></a>”</p>
  <p id="aTy">时，<a id="a-Tz"></a>彼比丘从座起，<a id="a-U0"></a>整衣服，<a id="a-U1"></a>到于佛前，<a id="a-U2"></a>偏袒右肩，<a id="a-U3"></a>合掌白佛：<a id="a-U4"></a>“世尊，<a id="a-U5"></a>我于晨朝入城乞食，<a id="a-U6"></a>其心惑乱，<a id="a-U7"></a>不摄诸根行，<a id="a-U8"></a>遥见世尊，<a id="a-U9"></a>即自敛心，<a id="a-UA"></a>摄持诸根。<a id="a-UB"></a>”</p>
  <p id="aUC">佛告比丘：<a id="a-UD"></a>“善哉！<a id="a-UE"></a>善哉！<a id="a-UF"></a>汝见我已，<a id="a-UG"></a>能自敛心，<a id="a-UH"></a>摄持诸根。<a id="a-UI"></a>比丘，<a id="a-UJ"></a>是法应当如是。<a id="a-UK"></a>若见比丘，<a id="a-UL"></a>亦应自摄持。<a id="a-UM"></a>若复见比丘尼、<a id="a-UN"></a>优婆塞、<a id="a-UO"></a>优婆夷，<a id="a-UP"></a>亦当如是摄持诸根，<a id="a-UQ"></a>当得长夜以义饶益，<a id="a-UR"></a>安隐快乐。<a id="a-US"></a>”</p>
  <p id="aUT">尔时，<a id="a-UU"></a>众中复有异比丘说偈叹曰：</p>
  <p id="aUV">“以其心迷乱，<a id="a-UW"></a>不专系念住，</p>
  <p id="aUX">晨朝持衣钵，<a id="a-UY"></a>入城邑乞食，</p>
  <p id="aUZ">中路见大师，<a id="a-Ua"></a>威德容仪备，</p>
  <p id="aUb">欣悦生惭愧，<a id="a-Uc"></a>即摄持诸根。<a id="a-Ud"></a>”</p>
  <p id="aUe">佛说此经已，<a id="a-Uf"></a>诸比丘闻佛所说，<a id="a-Ug"></a>欢喜奉行。</p>
 </body>
</html>