<!doctype html>
<html id="z3IBUDqZ0" data-ver="1626">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十</h1>
  <p id="a2">如是我闻：<a id="a-3"></a>一时，<a id="a-4"></a>佛住王舍城迦兰陀竹园。</p>
  <p id="a5">尔时，<a id="a-6"></a>世尊告诸比丘：<a id="a-7"></a>“若能受持七种受者，<a id="a-8"></a>以是因缘得生天帝释处。<a id="a-9"></a>谓天帝释本为人时，<a id="a-A"></a>供养父母；<a id="a-B"></a>及家诸尊长；<a id="a-C"></a>和颜软语；<a id="a-D"></a>不恶口；<a id="a-E"></a>不两舌；<a id="a-F"></a>常真实言；<a id="a-G"></a>于悭吝世间，<a id="a-H"></a>虽在居家而不悭惜，<a id="a-I"></a>行解脱施，<a id="a-J"></a>勤施，<a id="a-K"></a>常乐行施，<a id="a-L"></a>施会供养，<a id="a-M"></a>等施一切。<a id="a-N"></a>”</p>
  <p id="aO">尔时，<a id="a-P"></a>世尊即说偈言：</p>
  <p id="aQ">“供养于父母，<a id="a-R"></a>及家之尊长，</p>
  <p id="aS">柔和恭逊辞，<a id="a-T"></a>离粗言两舌，</p>
  <p id="aU">调伏悭吝心，<a id="a-V"></a>常修真实语。</p>
  <p id="aW">彼三十三天，<a id="a-X"></a>见行七法者，</p>
  <p id="aY">咸各作是言，<a id="a-Z"></a>当来生此天。<a id="a-a"></a>”</p>
  <p id="ab">佛说此经已，<a id="a-c"></a>诸比丘闻佛所说，<a id="a-d"></a>欢喜奉行。</p>
  <p id="ae">如是我闻：<a id="a-f"></a>一时，<a id="a-g"></a>佛住鞞舍离国猕猴池侧重阁讲堂。</p>
  <p id="ah">时，<a id="a-i"></a>有离车名摩诃利，<a id="a-j"></a>来诣佛所，<a id="a-k"></a>稽首佛足，<a id="a-l"></a>退坐一面，<a id="a-m"></a>白佛言：<a id="a-n"></a>“世尊，<a id="a-o"></a>见天帝释不？<a id="a-p"></a>”</p>
  <p id="aq">佛答言：<a id="a-r"></a>“见。<a id="a-s"></a>”</p>
  <p id="at">离车复问：<a id="a-u"></a>“世尊，<a id="a-v"></a>见有鬼似帝释形以不？<a id="a-w"></a>”</p>
  <p id="ax">佛告离车：<a id="a-y"></a>“我知天帝释，<a id="a-z"></a>亦知有鬼似天帝释，<a id="a-10"></a>亦知彼帝释法，<a id="a-11"></a>受持彼法缘故，<a id="a-12"></a>得生帝释处。<a id="a-13"></a>离车，<a id="a-14"></a>帝释本为人时，<a id="a-15"></a>供养父母，<a id="a-16"></a>乃至行平等舍。<a id="a-17"></a>”</p>
  <p id="a18">尔时，<a id="a-19"></a>世尊即说偈言：</p>
  <p id="a1A">“供养于父母，<a id="a-1B"></a>及家之尊长，</p>
  <p id="a1C">柔和恭逊辞，<a id="a-1D"></a>离粗言两舌，</p>
  <p id="a1E">调伏悭吝心，<a id="a-1F"></a>常修真实语。</p>
  <p id="a1G">彼三十三天，<a id="a-1H"></a>见行七法者，</p>
  <p id="a1I">咸各作是言，<a id="a-1J"></a>当来生此天。<a id="a-1K"></a>”</p>
  <p id="a1L">佛说此经已，<a id="a-1M"></a>时摩诃利离车闻佛所说，<a id="a-1N"></a>欢喜随喜，<a id="a-1O"></a>作礼而去。</p>
  <p id="a1P">如是我闻：<a id="a-1Q"></a>一时，<a id="a-1R"></a>佛住鞞舍离国猕猴池侧重阁讲堂。</p>
  <p id="a1S">时，<a id="a-1T"></a>有异比丘来诣佛所，<a id="a-1U"></a>稽首佛足，<a id="a-1V"></a>退住一面，<a id="a-1W"></a>白佛言：<a id="a-1X"></a>“世尊，<a id="a-1Y"></a>何因何缘释提桓因名释提桓因？<a id="a-1Z"></a>”</p>
  <p id="a1a">佛告比丘：<a id="a-1b"></a>“释提桓因本为人时，<a id="a-1c"></a>行于顿施；<a id="a-1d"></a>沙门、<a id="a-1e"></a>婆罗门、<a id="a-1f"></a>贫穷、<a id="a-1g"></a>困苦、<a id="a-1h"></a>求生行路乞，<a id="a-1i"></a>施以饮食、<a id="a-1j"></a>钱财、<a id="a-1k"></a>谷、<a id="a-1l"></a>帛、<a id="a-1m"></a>华香、<a id="a-1n"></a>严具、<a id="a-1o"></a>床卧、<a id="a-1p"></a>灯明。<a id="a-1q"></a>以堪能故，<a id="a-1r"></a>名释提桓因。<a id="a-1s"></a>”</p>
  <p id="a1t">比丘复白佛言：<a id="a-1u"></a>“世尊，<a id="a-1v"></a>何因何缘故，<a id="a-1w"></a>释提桓因复名富兰陀罗？<a id="a-1x"></a>”</p>
  <p id="a1y">佛告比丘：<a id="a-1z"></a>“彼释提桓因本为人时，<a id="a-20"></a>数数行施衣被、<a id="a-21"></a>饮食乃至灯明。<a id="a-22"></a>以是因缘，<a id="a-23"></a>故名富兰陀罗。<a id="a-24"></a>”</p>
  <p id="a25">比丘复白佛言：<a id="a-26"></a>“何因何缘故，<a id="a-27"></a>复名摩伽婆？<a id="a-28"></a>”</p>
  <p id="a29">佛告比丘：<a id="a-2A"></a>“彼释提桓因本为人时，<a id="a-2B"></a>名摩伽婆故，<a id="a-2C"></a>释提桓因即以本名，<a id="a-2D"></a>名摩伽婆。<a id="a-2E"></a>”</p>
  <p id="a2F">比丘复白佛言：<a id="a-2G"></a>“何因何缘复名婆娑婆？<a id="a-2H"></a>”</p>
  <p id="a2I">佛告比丘：<a id="a-2J"></a>“彼释提桓因本为人时，<a id="a-2K"></a>数以婆诜和衣布施供养。<a id="a-2L"></a>以是因缘故，<a id="a-2M"></a>释提桓因名婆娑婆。<a id="a-2N"></a>”</p>
  <p id="a2O">比丘复白佛言：<a id="a-2P"></a>“世尊，<a id="a-2Q"></a>何因何缘释提桓因复名憍尸迦？<a id="a-2R"></a>”</p>
  <p id="a2S">佛告比丘：<a id="a-2T"></a>“彼释提桓因本为人时，<a id="a-2U"></a>为憍尸族姓人。<a id="a-2V"></a>以是因缘故，<a id="a-2W"></a>彼释提桓因复名憍尸迦。<a id="a-2X"></a>”</p>
  <p id="a2Y">比丘问佛言：<a id="a-2Z"></a>“世尊，<a id="a-2a"></a>何因何缘彼释提桓因名舍脂钵低？<a id="a-2b"></a>”</p>
  <p id="a2c">佛告比丘：<a id="a-2d"></a>“彼阿修罗女名日舍脂，<a id="a-2e"></a>为天帝释第一天后，<a id="a-2f"></a>是故帝释名舍脂钵低。<a id="a-2g"></a>”</p>
  <p id="a2h">比丘白佛言：<a id="a-2i"></a>“世尊，<a id="a-2j"></a>何因何缘释提桓因复名千眼？<a id="a-2k"></a>”</p>
  <p id="a2l">佛告比丘：<a id="a-2m"></a>“彼释提桓因本为人时，<a id="a-2n"></a>聪明智慧，<a id="a-2o"></a>于一坐间，<a id="a-2p"></a>思千种义，<a id="a-2q"></a>观察称量。<a id="a-2r"></a>以是因缘，<a id="a-2s"></a>彼天帝释复名千眼。<a id="a-2t"></a>”</p>
  <p id="a2u">比丘白佛：<a id="a-2v"></a>“何因何缘彼释提桓因复名因提利？<a id="a-2w"></a>”</p>
  <p id="a2x">佛告比丘：<a id="a-2y"></a>“彼天帝释于诸三十三天，<a id="a-2z"></a>为王为主。<a id="a-30"></a>以是因缘故，<a id="a-31"></a>彼天帝释名因提利。<a id="a-32"></a>”</p>
  <p id="a33">佛告比丘：<a id="a-34"></a>“然彼释提桓因本为人时，<a id="a-35"></a>受持七种受。<a id="a-36"></a>以是因缘，<a id="a-37"></a>得天帝释。<a id="a-38"></a>何等为七？<a id="a-39"></a>释提桓因本为人时，<a id="a-3A"></a>供养父母；<a id="a-3B"></a>乃至等行惠施，<a id="a-3C"></a>是为七种受。<a id="a-3D"></a>以是因缘，<a id="a-3E"></a>为天帝释。<a id="a-3F"></a>”</p>
  <p id="a3G">尔时，<a id="a-3H"></a>世尊即说偈言，<a id="a-3I"></a>如上广说。</p>
  <p id="a3J">佛说此经已，<a id="a-3K"></a>诸比丘闻佛所说，<a id="a-3L"></a>欢喜奉行。</p>
  <p id="a3M">如是我闻：<a id="a-3N"></a>一时，<a id="a-3O"></a>佛住鞞舍离国猕猴池侧重阁讲堂。</p>
  <p id="a3P">尔时，<a id="a-3Q"></a>世尊告诸比丘：<a id="a-3R"></a>“过去世时，<a id="a-3S"></a>有一夜叉鬼，<a id="a-3T"></a>丑陋恶色，<a id="a-3U"></a>在帝释空座上坐。<a id="a-3V"></a>三十三天见此鬼丑陋恶色，<a id="a-3W"></a>在帝释空座上坐；<a id="a-3X"></a>见已，<a id="a-3Y"></a>咸各瞋恚。<a id="a-3Z"></a>诸天如是极瞋恚已，<a id="a-3a"></a>彼鬼如是、<a id="a-3b"></a>如是随瞋恚渐渐端正。<a id="a-3c"></a>时，<a id="a-3d"></a>三十三天往诣天帝释，<a id="a-3e"></a>白帝释言：<a id="a-3f"></a>‘憍尸迦，<a id="a-3g"></a>当知有一异鬼，<a id="a-3h"></a>丑陋恶色，<a id="a-3i"></a>在天王空座上坐。<a id="a-3j"></a>我等诸天见彼鬼丑陋恶色，<a id="a-3k"></a>坐天王座，<a id="a-3l"></a>极生瞋恚，<a id="a-3m"></a>随彼诸天瞋恚，<a id="a-3n"></a>彼鬼随渐端正。<a id="a-3o"></a>’释提桓因告诸三十三天：<a id="a-3p"></a>‘彼是瞋恚对治鬼。<a id="a-3q"></a>’尔时，<a id="a-3r"></a>天帝释自往彼鬼所，<a id="a-3s"></a>整衣服，<a id="a-3t"></a>偏袒右肩，<a id="a-3u"></a>合掌三称名字而言：<a id="a-3v"></a>‘仁者，<a id="a-3w"></a>我是释提桓因。<a id="a-3x"></a>’随释提桓因如是恭敬下意，<a id="a-3y"></a>彼鬼如是、<a id="a-3z"></a>如是随渐丑陋，<a id="a-40"></a>即复不现。<a id="a-41"></a>时，<a id="a-42"></a>释提桓因自坐已，<a id="a-43"></a>而说偈言：</p>
  <p id="a44">“‘人当莫瞋恚，<a id="a-45"></a>见瞋莫瞋报，</p>
  <p id="a46">于恶莫生恶，<a id="a-47"></a>当破坏骄慢。</p>
  <p id="a48">不瞋亦不害，<a id="a-49"></a>名住贤圣众；</p>
  <p id="a4A">恶罪起瞋恚，<a id="a-4B"></a>坚住如石山。</p>
  <p id="a4C">盛瞋恚能持，<a id="a-4D"></a>如制逸马车，</p>
  <p id="a4E">我说善御士，<a id="a-4F"></a>非谓执绳者。<a id="a-4G"></a>’”</p>
  <p id="a4H">佛告诸比丘：<a id="a-4I"></a>“释提桓因于三十三天为自在王，<a id="a-4J"></a>叹说不瞋。<a id="a-4K"></a>汝等如是正信、<a id="a-4L"></a>非家、<a id="a-4M"></a>出家学道，<a id="a-4N"></a>亦应赞叹不瞋。<a id="a-4O"></a>当如是学！<a id="a-4P"></a>”</p>
  <p id="a4Q">佛说此经已，<a id="a-4R"></a>诸比丘闻佛所说，<a id="a-4S"></a>欢喜奉行。</p>
  <p id="a4T">如是我闻：<a id="a-4U"></a>一时，<a id="a-4V"></a>佛住舍卫国祇树给孤独园。</p>
  <p id="a4W">尔时，<a id="a-4X"></a>世尊晨朝著衣持钵，<a id="a-4Y"></a>入舍卫城乞食；<a id="a-4Z"></a>乞食已，<a id="a-4a"></a>还精舍，<a id="a-4b"></a>举衣钵，<a id="a-4c"></a>洗足已，<a id="a-4d"></a>持尼师坛，<a id="a-4e"></a>著右肩上，<a id="a-4f"></a>至安陀林，<a id="a-4g"></a>布尼师坛，<a id="a-4h"></a>坐一树下，<a id="a-4i"></a>入昼正受。</p>
  <p id="a4j">尔时，<a id="a-4k"></a>祇桓中有两比丘诤起，<a id="a-4l"></a>一人骂詈，<a id="a-4m"></a>一人默然。<a id="a-4n"></a>其骂詈者，<a id="a-4o"></a>即便改悔忏谢于彼，<a id="a-4p"></a>而彼比丘不受其忏。<a id="a-4q"></a>以不受忏故，<a id="a-4r"></a>时，<a id="a-4s"></a>精舍中众多比丘共相劝谏，<a id="a-4t"></a>高声闹乱。</p>
  <p id="a4u">尔时，<a id="a-4v"></a>世尊以净天耳过于人耳，<a id="a-4w"></a>闻祇桓中高声闹乱；<a id="a-4x"></a>闻已，<a id="a-4y"></a>从禅觉，<a id="a-4z"></a>还精舍，<a id="a-50"></a>于大众前敷座而坐，<a id="a-51"></a>告诸比丘：<a id="a-52"></a>“我今晨朝乞食，<a id="a-53"></a>还至安陀林，<a id="a-54"></a>坐禅入昼正受，<a id="a-55"></a>闻精舍中高声大声，<a id="a-56"></a>纷纭闹乱，<a id="a-57"></a>竟为是谁？<a id="a-58"></a>”</p>
  <p id="a59">比丘白佛：<a id="a-5A"></a>“此精舍中有二比丘诤起，<a id="a-5B"></a>一比丘骂，<a id="a-5C"></a>一者默然。<a id="a-5D"></a>时，<a id="a-5E"></a>骂比丘寻向悔谢，<a id="a-5F"></a>而彼不受。<a id="a-5G"></a>缘不受故，<a id="a-5H"></a>多人劝谏，<a id="a-5I"></a>故致大声，<a id="a-5J"></a>高声闹乱。<a id="a-5K"></a>”</p>
  <p id="a5L">佛告比丘：<a id="a-5M"></a>“云何，<a id="a-5N"></a>比丘，<a id="a-5O"></a>愚痴之人人向悔谢，<a id="a-5P"></a>不受其忏？<a id="a-5Q"></a>若人忏而不受者，<a id="a-5R"></a>是愚痴人，<a id="a-5S"></a>长夜当得不饶益苦。<a id="a-5T"></a>诸比丘，<a id="a-5U"></a>过去世时，<a id="a-5V"></a>释提桓因有三十三天共诤，<a id="a-5W"></a>说偈教诫言：</p>
  <p id="a5X">“‘于他无害心，<a id="a-5Y"></a>瞋亦不缠结，</p>
  <p id="a5Z">怀恨不经久，<a id="a-5a"></a>于瞋以不住，</p>
  <p id="a5b">虽复瞋恚盛，<a id="a-5c"></a>不发于粗言。</p>
  <p id="a5d">不求彼阙节，<a id="a-5e"></a>扬人之虚短，</p>
  <p id="a5f">常当自防护，<a id="a-5g"></a>以义内省察。</p>
  <p id="a5h">不怒亦不害，<a id="a-5i"></a>常与贤圣俱；</p>
  <p id="a5j">若与恶人俱，<a id="a-5k"></a>刚强犹山石。</p>
  <p id="a5l">盛恚能自持，<a id="a-5m"></a>如制逸马车，</p>
  <p id="a5n">我说为善御，<a id="a-5o"></a>非谓执绳者。<a id="a-5p"></a>’”</p>
  <p id="a5q">佛告诸比丘：<a id="a-5r"></a>“释提桓因于三十三天为自在王，<a id="a-5s"></a>常行忍辱，<a id="a-5t"></a>亦复赞叹行忍者。<a id="a-5u"></a>汝等比丘正信、<a id="a-5v"></a>非家、<a id="a-5w"></a>出家学道，<a id="a-5x"></a>当行忍辱，<a id="a-5y"></a>赞叹忍者，<a id="a-5z"></a>应当学！<a id="a-60"></a>”</p>
  <p id="a61">佛说此经已，<a id="a-62"></a>诸比丘闻佛所说，<a id="a-63"></a>欢喜奉行。</p>
  <p id="a64">如是我闻：<a id="a-65"></a>一时，<a id="a-66"></a>佛住舍卫国祇树给孤独园。</p>
  <p id="a67">尔时，<a id="a-68"></a>世尊告诸比丘：<a id="a-69"></a>“过去世时，<a id="a-6A"></a>天、<a id="a-6B"></a>阿修罗对阵欲战，<a id="a-6C"></a>释提桓因语毗摩质多罗阿修罗王：<a id="a-6D"></a>‘莫得各各共相杀害，<a id="a-6E"></a>但当论议，<a id="a-6F"></a>理屈者伏。<a id="a-6G"></a>’毗摩质多罗阿修罗王言：<a id="a-6H"></a>‘设共论议，<a id="a-6I"></a>谁当证知理之通塞？<a id="a-6J"></a>’天帝释言：<a id="a-6K"></a>‘诸天众中自有智慧明记识者，<a id="a-6L"></a>阿修罗众亦复自有明记识者。<a id="a-6M"></a>’毗摩质多罗阿修罗言：<a id="a-6N"></a>‘可尔。<a id="a-6O"></a>’释提桓因言：<a id="a-6P"></a>‘汝等可先立论，<a id="a-6Q"></a>然后我当随后立论，<a id="a-6R"></a>则不为难。<a id="a-6S"></a>’时，<a id="a-6T"></a>毗摩质多罗阿修罗王即说偈立论言：</p>
  <p id="a6U">“‘我若行忍者，<a id="a-6V"></a>于事则有阙，</p>
  <p id="a6W">愚痴者当言，<a id="a-6X"></a>怖畏故行忍。<a id="a-6Y"></a>’</p>
  <p id="a6Z">“释提桓因说偈答言：</p>
  <p id="a6a">“‘正使愚痴者，<a id="a-6b"></a>言恐怖故忍，</p>
  <p id="a6c">及其不言者，<a id="a-6d"></a>于理何所伤？</p>
  <p id="a6e">但自观其义，<a id="a-6f"></a>亦观于他义，</p>
  <p id="a6g">彼我悉获安，<a id="a-6h"></a>斯忍为最上。<a id="a-6i"></a>’</p>
  <p id="a6j">“毗摩质多罗阿修罗复说偈言：</p>
  <p id="a6k">“‘若不制愚痴，<a id="a-6l"></a>愚痴则伤人，</p>
  <p id="a6m">犹如凶恶牛，<a id="a-6n"></a>舍走逐触人。</p>
  <p id="a6o">执杖而强制，<a id="a-6p"></a>怖畏则调伏，</p>
  <p id="a6q">是故坚持杖，<a id="a-6r"></a>折伏彼愚夫。<a id="a-6s"></a>’</p>
  <p id="a6t">“帝释复说偈言：</p>
  <p id="a6u">“‘我常观察彼，<a id="a-6v"></a>制彼愚夫者，</p>
  <p id="a6w">愚者瞋恚盛，<a id="a-6x"></a>智以静默伏。</p>
  <p id="a6y">不瞋亦不害，<a id="a-6z"></a>常与贤圣俱；</p>
  <p id="a70">恶罪起瞋恚，<a id="a-71"></a>坚住如石山。</p>
  <p id="a72">盛瞋恚能持，<a id="a-73"></a>如制逸马车，</p>
  <p id="a74">我说善御士，<a id="a-75"></a>非谓执绳者。<a id="a-76"></a>’</p>
  <p id="a77">“尔时，<a id="a-78"></a>天众中有天智慧者。<a id="a-79"></a>阿修罗众中有阿修罗智慧者，<a id="a-7A"></a>于此偈思惟称量观察，<a id="a-7B"></a>作是念：<a id="a-7C"></a>‘毗摩质多罗阿修罗所说偈，<a id="a-7D"></a>终竟长夜起于斗讼战诤，<a id="a-7E"></a>当知毗摩质多罗阿修罗王教人长夜斗讼战诤；<a id="a-7F"></a>释提桓因所说偈，<a id="a-7G"></a>长夜终竟息于斗讼战诤，<a id="a-7H"></a>当知天帝释长夜教人息于斗讼战诤。<a id="a-7I"></a>当知帝释善论得胜。<a id="a-7J"></a>’”</p>
  <p id="a7K">佛告诸比丘：<a id="a-7L"></a>“释提桓因以善论议伏阿修罗。<a id="a-7M"></a>诸比丘，<a id="a-7N"></a>释提桓因于三十三天为自在王，<a id="a-7O"></a>立于善论，<a id="a-7P"></a>赞叹善论。<a id="a-7Q"></a>汝等比丘亦应如是，<a id="a-7R"></a>正信、<a id="a-7S"></a>非家、<a id="a-7T"></a>出家学道，<a id="a-7U"></a>亦当善论，<a id="a-7V"></a>赞叹善论，<a id="a-7W"></a>应当学！<a id="a-7X"></a>”</p>
  <p id="a7Y">佛说此经已，<a id="a-7Z"></a>诸比丘闻佛所说，<a id="a-7a"></a>欢喜奉行。</p>
  <p id="a7b">如是我闻：<a id="a-7c"></a>一时，<a id="a-7d"></a>佛住舍卫国祇树给狐独园。</p>
  <p id="a7e">尔时，<a id="a-7f"></a>世尊告诸比丘：<a id="a-7g"></a>“过去世时，<a id="a-7h"></a>有天帝释天、<a id="a-7i"></a>阿修罗对阵欲战。<a id="a-7j"></a>释提桓因语三十三天众言：<a id="a-7k"></a>‘今日诸天与阿修罗军战，<a id="a-7l"></a>诸天得胜，<a id="a-7m"></a>阿修罗不如者，<a id="a-7n"></a>当生擒毗摩质多罗阿修罗王，<a id="a-7o"></a>以五系缚，<a id="a-7p"></a>将还天宫。<a id="a-7q"></a>’毗摩质多罗阿修罗王告阿修罗众：<a id="a-7r"></a>‘今日诸天、<a id="a-7s"></a>阿修罗共战，<a id="a-7t"></a>若阿修罗胜，<a id="a-7u"></a>诺天不如者，<a id="a-7v"></a>当生擒释提桓因，<a id="a-7w"></a>以五系缚，<a id="a-7x"></a>将还阿修罗宫。<a id="a-7y"></a>’当其战时，<a id="a-7z"></a>诸天得胜，<a id="a-80"></a>阿修罗不如。<a id="a-81"></a>时，<a id="a-82"></a>彼诸天捉得毗摩质多罗阿修罗王，<a id="a-83"></a>以五系缚，<a id="a-84"></a>将还天宫，<a id="a-85"></a>缚在帝释断法殿前门下。<a id="a-86"></a>帝释从此门入出之时，<a id="a-87"></a>毗摩质多罗阿修罗缚在门侧瞋恚骂詈。<a id="a-88"></a>时，<a id="a-89"></a>帝释御者见阿修罗王，<a id="a-8A"></a>身被五缚，<a id="a-8B"></a>在于门侧，<a id="a-8C"></a>帝释出入之时辄瞋恚骂詈；<a id="a-8D"></a>见已，<a id="a-8E"></a>即便说偈，<a id="a-8F"></a>白帝释言：</p>
  <p id="a8G">“‘释今为畏彼，<a id="a-8H"></a>为力不足耶？</p>
  <p id="a8I">能忍阿修罗，<a id="a-8J"></a>面前而骂辱。<a id="a-8K"></a>’</p>
  <p id="a8L">“帝释即答言：</p>
  <p id="a8M">“‘不以畏故忍，<a id="a-8N"></a>亦非力不足，</p>
  <p id="a8O">何有黠慧人，<a id="a-8P"></a>而与愚夫对？<a id="a-8Q"></a>’</p>
  <p id="a8R">“御者复白言：</p>
  <p id="a8S">“‘若但行忍者，<a id="a-8T"></a>于事则有阙，</p>
  <p id="a8U">愚痴者当言，<a id="a-8V"></a>畏怖故行忍。</p>
  <p id="a8W">是故当苦治，<a id="a-8X"></a>以智制愚痴。<a id="a-8Y"></a>’</p>
  <p id="a8Z">“帝释答言：</p>
  <p id="a8a">“‘我常观察彼，<a id="a-8b"></a>制彼愚夫者，</p>
  <p id="a8c">见愚者瞋盛，<a id="a-8d"></a>智以静默伏。</p>
  <p id="a8e">非力而为力，<a id="a-8f"></a>是彼愚痴力，</p>
  <p id="a8g">愚痴违远法，<a id="a-8h"></a>于道则无有。</p>
  <p id="a8i">若使有大力，<a id="a-8j"></a>能忍于劣者，</p>
  <p id="a8k">是则为上忍，<a id="a-8l"></a>无力何有忍？</p>
  <p id="a8m">于他极骂辱，<a id="a-8n"></a>大力者能忍，</p>
  <p id="a8o">是则为上忍，<a id="a-8p"></a>无力何所忍？</p>
  <p id="a8q">于己及他人，<a id="a-8r"></a>善护大恐怖，</p>
  <p id="a8s">知彼瞋恚盛，<a id="a-8t"></a>还自守静默，</p>
  <p id="a8u">于二义俱备，<a id="a-8v"></a>自利亦利他。</p>
  <p id="a8w">谓言愚夫者，<a id="a-8x"></a>以不见法故，</p>
  <p id="a8y">愚夫谓胜忍，<a id="a-8z"></a>重增其恶口，</p>
  <p id="a90">未知忍彼骂，<a id="a-91"></a>于彼常得胜。</p>
  <p id="a92">于胜己行忍，<a id="a-93"></a>是名恐怖忍；</p>
  <p id="a94">于等者行忍，<a id="a-95"></a>是名忍诤忍；</p>
  <p id="a96">于劣者行忍，<a id="a-97"></a>是则为上忍。<a id="a-98"></a>’”</p>
  <p id="a99">佛告诸比丘：<a id="a-9A"></a>“释提桓因于三十三天为自在王，<a id="a-9B"></a>常行忍辱，<a id="a-9C"></a>赞叹于忍。<a id="a-9D"></a>汝等比丘正信、<a id="a-9E"></a>非家、<a id="a-9F"></a>出家学道，<a id="a-9G"></a>亦应如是行忍，<a id="a-9H"></a>赞叹于忍，<a id="a-9I"></a>应当学！<a id="a-9J"></a>”</p>
  <p id="a9K">佛说此经已，<a id="a-9L"></a>诸比丘闻佛所说，<a id="a-9M"></a>欢喜奉行。</p>
  <p id="a9N">如是我闻：<a id="a-9O"></a>一时，<a id="a-9P"></a>佛住舍卫国祇树给孤独园。</p>
  <p id="a9Q">尔时，<a id="a-9R"></a>世尊告诸比丘：<a id="a-9S"></a>“过去世时，<a id="a-9T"></a>释提桓因欲入园观。<a id="a-9U"></a>时，<a id="a-9V"></a>敕其御者，<a id="a-9W"></a>令严驾千马之车诣于园观。<a id="a-9X"></a>御者奉敕，<a id="a-9Y"></a>即严驾千马之车，<a id="a-9Z"></a>往白帝释：<a id="a-9a"></a>‘唯！<a id="a-9b"></a>俱尸迦，<a id="a-9c"></a>严驾已竟，<a id="a-9d"></a>唯王知时。<a id="a-9e"></a>’天帝释即下常胜殿，<a id="a-9f"></a>东向合掌礼佛。<a id="a-9g"></a>尔时，<a id="a-9h"></a>御者见，<a id="a-9i"></a>即心惊毛竖，<a id="a-9j"></a>马鞭落地。<a id="a-9k"></a>时，<a id="a-9l"></a>天帝释见御者心惊毛坚，<a id="a-9m"></a>马鞭落地，<a id="a-9n"></a>即说偈言：</p>
  <p id="a9o">“‘汝见何忧怖，<a id="a-9p"></a>马鞭落于地？<a id="a-9q"></a>’</p>
  <p id="a9r">“御者说偈白帝释言：</p>
  <p id="a9s">“‘见王天帝释，<a id="a-9t"></a>为舍脂之夫，</p>
  <p id="a9u">所以生恐怖，<a id="a-9v"></a>马鞭落地者。</p>
  <p id="a9w">常见天帝释，<a id="a-9x"></a>一切诸大地，</p>
  <p id="a9y">人天大小王，<a id="a-9z"></a>及四护世主，</p>
  <p id="aA0">三十三天众，<a id="a-A1"></a>悉皆恭敬礼。</p>
  <p id="aA2">何处更有尊，<a id="a-A3"></a>尊于帝释者？</p>
  <p id="aA4">而今正东向，<a id="a-A5"></a>合掌修敬礼！</p>
  <p id="aA6">“尔时，<a id="a-A7"></a>帝释说偈答言：</p>
  <p id="aA8">“‘我实于一切，<a id="a-A9"></a>世间大小王，</p>
  <p id="aAA">及四护世王，<a id="a-AB"></a>三十三天众，</p>
  <p id="aAC">最为其尊主，<a id="a-AD"></a>故悉来恭敬。</p>
  <p id="aAE">而复有世间，<a id="a-AF"></a>随顺等正觉，</p>
  <p id="aAG">名号满天师，<a id="a-AH"></a>故我稽首礼！<a id="a-AI"></a>’</p>
  <p id="aAJ">“御者复白言：</p>
  <p id="aAK">“‘是必世间胜，<a id="a-AL"></a>故使天王释，</p>
  <p id="aAM">恭敬而合掌，<a id="a-AN"></a>东向稽首礼！</p>
  <p id="aAO">我今亦当礼，<a id="a-AP"></a>天王所礼者。<a id="a-AQ"></a>’</p>
  <p id="aAR">“时，<a id="a-AS"></a>天帝释舍脂之夫说如是偈，<a id="a-AT"></a>礼佛已，<a id="a-AU"></a>乘千马车，<a id="a-AV"></a>往诣园观。<a id="a-AW"></a>”</p>
  <p id="aAX">佛告诸比丘：<a id="a-AY"></a>“彼天帝释于三十三天为自在王，<a id="a-AZ"></a>尚恭敬佛，<a id="a-Aa"></a>亦复赞叹恭敬于佛。<a id="a-Ab"></a>汝等比丘正信、<a id="a-Ac"></a>非家、<a id="a-Ad"></a>出家学道，<a id="a-Ae"></a>亦应如是恭敬于佛，<a id="a-Af"></a>亦当赞叹恭敬佛者，<a id="a-Ag"></a>应当学！<a id="a-Ah"></a>”</p>
  <p id="aAi">佛说此经已，<a id="a-Aj"></a>诸比丘闻佛所说，<a id="a-Ak"></a>欢喜奉行。</p>
  <p id="aAl">如是我闻：<a id="a-Am"></a>一时，<a id="a-An"></a>佛住舍卫国祇树给孤独园，<a id="a-Ao"></a>广说如上。<a id="a-Ap"></a>差别者：<a id="a-Aq"></a>“尔时，<a id="a-Ar"></a>帝释下常胜殿，<a id="a-As"></a>合掌东向敬礼尊法。<a id="a-At"></a>”乃至佛说此经已，<a id="a-Au"></a>诸比丘闻佛所说，<a id="a-Av"></a>欢喜奉行。</p>
  <p id="aAw">如是我闻：<a id="a-Ax"></a>一时，<a id="a-Ay"></a>佛住舍卫国祇树给孤独园，<a id="a-Az"></a>如上广说。<a id="a-B0"></a>差别者：<a id="a-B1"></a>“尔时，<a id="a-B2"></a>帝释说偈答御者言：</p>
  <p id="aB3">“‘我实为大地，<a id="a-B4"></a>世间大小王，</p>
  <p id="aB5">及四护世主，<a id="a-B6"></a>三十三天众，</p>
  <p id="aB7">如是等一切，<a id="a-B8"></a>悉尊重恭敬。</p>
  <p id="aB9">然复有净戒，<a id="a-BA"></a>长夜入正受，</p>
  <p id="aBB">正信而出家，<a id="a-BC"></a>究竟诸梵行，</p>
  <p id="aBD">故我于彼所，<a id="a-BE"></a>尊重恭敬礼。</p>
  <p id="aBF">又调伏贪恚，<a id="a-BG"></a>超越愚痴境，</p>
  <p id="aBH">修学不放逸，<a id="a-BI"></a>亦恭敬礼彼。</p>
  <p id="aBJ">贪欲瞋恚痴，<a id="a-BK"></a>悉已水不著，</p>
  <p id="aBL">漏尽阿罗汉，<a id="a-BM"></a>复应敬礼彼。</p>
  <p id="aBN">若复在居家，<a id="a-BO"></a>奉持于净戒，</p>
  <p id="aBP">如法修布萨，<a id="a-BQ"></a>亦复应敬礼！<a id="a-BR"></a>’</p>
  <p id="aBS">“御者白帝释言：</p>
  <p id="aBT">“‘是必世间胜，<a id="a-BU"></a>故天王敬礼，</p>
  <p id="aBV">我亦当如是，<a id="a-BW"></a>随天王恭敬。<a id="a-BX"></a>’</p>
  <p id="aBY">“诸比丘，<a id="a-BZ"></a>彼天帝释舍脂之夫敬礼法、<a id="a-Ba"></a>僧，<a id="a-Bb"></a>亦复赞叹礼法、<a id="a-Bc"></a>僧者；<a id="a-Bd"></a>汝等已能正信、<a id="a-Be"></a>非家、<a id="a-Bf"></a>出家学道，<a id="a-Bg"></a>亦当如是敬礼法、<a id="a-Bh"></a>僧，<a id="a-Bi"></a>当复赞叹礼法、<a id="a-Bj"></a>僧者。<a id="a-Bk"></a>”</p>
  <p id="aBl">佛说此经已，<a id="a-Bm"></a>诸比丘闻佛所说，<a id="a-Bn"></a>欢喜奉行。</p>
  <p id="aBo">如是我闻：<a id="a-Bp"></a>一时，<a id="a-Bq"></a>佛住舍卫国祇树给孤独园。</p>
  <p id="aBr">尔时，<a id="a-Bs"></a>世尊告诸比丘：<a id="a-Bt"></a>“过去世时，<a id="a-Bu"></a>有天帝释欲入园观，<a id="a-Bv"></a>王敕御者，<a id="a-Bw"></a>令严驾千马之车。<a id="a-Bx"></a>御者受教，<a id="a-By"></a>即严驾已，<a id="a-Bz"></a>还白帝释：<a id="a-C0"></a>‘乘已严驾，<a id="a-C1"></a>唯王知时。<a id="a-C2"></a>’尔时，<a id="a-C3"></a>帝释从常胜殿来下，<a id="a-C4"></a>周向诸方，<a id="a-C5"></a>合掌恭敬。<a id="a-C6"></a>时，<a id="a-C7"></a>彼御者见天帝释从殿来下，<a id="a-C8"></a>住于中庭，<a id="a-C9"></a>周向诸方，<a id="a-CA"></a>合掌恭敬；<a id="a-CB"></a>见已惊怖，<a id="a-CC"></a>马鞭落地，<a id="a-CD"></a>而说偈言：</p>
  <p id="aCE">“‘诸方唯有人，<a id="a-CF"></a>臭秽胞胎生，</p>
  <p id="aCG">神处秽死尸，<a id="a-CH"></a>饥渴常燋然；</p>
  <p id="aCI">何故憍尸迦，<a id="a-CJ"></a>故重于非家？</p>
  <p id="aCK">为我说其义，<a id="a-CL"></a>饥渴愿欲闻！</p>
  <p id="aCM">“时，<a id="a-CN"></a>天帝释说偈答言：</p>
  <p id="aCO">“‘我正恭敬彼，<a id="a-CP"></a>能出非家者，</p>
  <p id="aCQ">自在游诸方，<a id="a-CR"></a>不计其行止。</p>
  <p id="aCS">城邑国土色，<a id="a-CT"></a>不能累其心，</p>
  <p id="aCU">不畜资生具，<a id="a-CV"></a>一往无欲定。</p>
  <p id="aCW">往则无所求，<a id="a-CX"></a>唯无为为乐，</p>
  <p id="aCY">言则定善言，<a id="a-CZ"></a>不言则寂定。</p>
  <p id="aCa">诸天阿修罗，<a id="a-Cb"></a>各各共相违，</p>
  <p id="aCc">人间自共诤，<a id="a-Cd"></a>相违亦如是。</p>
  <p id="aCe">唯有出家者，<a id="a-Cf"></a>于诸诤无诤，</p>
  <p id="aCg">于一切众生，<a id="a-Ch"></a>放舍于刀杖。</p>
  <p id="aCi">于财离财色，<a id="a-Cj"></a>不醉亦不荒，</p>
  <p id="aCk">远离一切恶，<a id="a-Cl"></a>是故敬礼彼。<a id="a-Cm"></a>’</p>
  <p id="aCn">“是时，<a id="a-Co"></a>御者复说偈言：</p>
  <p id="aCp">“‘天王之所敬，<a id="a-Cq"></a>是必世间胜，</p>
  <p id="aCr">故我从今日，<a id="a-Cs"></a>当礼出家人。<a id="a-Ct"></a>’</p>
  <p id="aCu">“如是说已，<a id="a-Cv"></a>天帝释敬礼诸方一切僧毕，<a id="a-Cw"></a>升于马车，<a id="a-Cx"></a>游观园林。<a id="a-Cy"></a>”</p>
  <p id="aCz">佛告比丘：<a id="a-D0"></a>“彼天帝释于三十三天为自在王，<a id="a-D1"></a>而常恭敬众僧，<a id="a-D2"></a>亦常赞叹恭敬僧功德。<a id="a-D3"></a>汝等比丘正信、<a id="a-D4"></a>非家、<a id="a-D5"></a>出家学道，<a id="a-D6"></a>亦当如是恭敬众僧，<a id="a-D7"></a>亦当赞叹敬僧功德。<a id="a-D8"></a>”</p>
  <p id="aD9">佛说此经已，<a id="a-DA"></a>诸比丘闻佛所说，<a id="a-DB"></a>欢喜奉行。</p>
  <p id="aDC">如是我闻：<a id="a-DD"></a>一时，<a id="a-DE"></a>佛住舍卫国祇树给孤独园。</p>
  <p id="aDF">尔时，<a id="a-DG"></a>世尊告诸比丘：<a id="a-DH"></a>“过去世时，<a id="a-DI"></a>阿修罗王兴四种兵：<a id="a-DJ"></a>象兵、<a id="a-DK"></a>马兵、<a id="a-DL"></a>车兵、<a id="a-DM"></a>步兵，<a id="a-DN"></a>与三十三天欲共斗战。<a id="a-DO"></a>时，<a id="a-DP"></a>天帝释闻阿修罗王兴四种兵，<a id="a-DQ"></a>象兵、<a id="a-DR"></a>马兵、<a id="a-DS"></a>车兵、<a id="a-DT"></a>步兵，<a id="a-DU"></a>来欲共战；<a id="a-DV"></a>闻已，<a id="a-DW"></a>即告宿毗梨天子言：<a id="a-DX"></a>‘阿公知不？<a id="a-DY"></a>阿修罗兴四种兵：<a id="a-DZ"></a>象兵、<a id="a-Da"></a>马兵、<a id="a-Db"></a>车兵、<a id="a-Dc"></a>步兵，<a id="a-Dd"></a>欲与三十三天共战。<a id="a-De"></a>阿公可敕三十三天兴四种兵：<a id="a-Df"></a>象兵、<a id="a-Dg"></a>马兵、<a id="a-Dh"></a>车兵、<a id="a-Di"></a>步兵，<a id="a-Dj"></a>与彼阿修罗共战。<a id="a-Dk"></a>’</p>
  <p id="aDl">“尔时，<a id="a-Dm"></a>宿毗梨天子受帝释教，<a id="a-Dn"></a>还自天宫，<a id="a-Do"></a>慢缓宽纵，<a id="a-Dp"></a>不勤方便。<a id="a-Dq"></a>阿修罗众已出在道路，<a id="a-Dr"></a>帝释闻已，<a id="a-Ds"></a>复告宿毗梨天子：<a id="a-Dt"></a>‘阿公，<a id="a-Du"></a>阿修罗军已在道路，<a id="a-Dv"></a>阿公可速告令起四种兵与阿修罗战。<a id="a-Dw"></a>’宿毗梨天子受帝释教已，<a id="a-Dx"></a>即复还宫，<a id="a-Dy"></a>懈怠宽纵。<a id="a-Dz"></a>时，<a id="a-E0"></a>阿修罗王军已垂至，<a id="a-E1"></a>释提桓因闻阿修罗军已在近路，<a id="a-E2"></a>复告宿毗梨天子：<a id="a-E3"></a>‘阿公知不？<a id="a-E4"></a>阿修罗军已在近路。<a id="a-E5"></a>阿公，<a id="a-E6"></a>速告诸天起四种兵！<a id="a-E7"></a>’</p>
  <p id="aE8">“时，<a id="a-E9"></a>宿毗梨天子即说偈言：</p>
  <p id="aEA">“‘若有不起处，<a id="a-EB"></a>无为安隐乐，</p>
  <p id="aEC">得如是处者，<a id="a-ED"></a>无作亦无忧，</p>
  <p id="aEE">当与我是处，<a id="a-EF"></a>令我得安隐。<a id="a-EG"></a>’</p>
  <p id="aEH">“尔时，<a id="a-EI"></a>帝释说偈答言：</p>
  <p id="aEJ">“‘若有不起处，<a id="a-EK"></a>无为安隐乐，</p>
  <p id="aEL">若得是处者，<a id="a-EM"></a>无作亦无忧，</p>
  <p id="aEN">汝得是处者，<a id="a-EO"></a>亦应将我去！<a id="a-EP"></a>’</p>
  <p id="aEQ">“宿毗梨天子复说偈言：</p>
  <p id="aER">“‘若处无方便，<a id="a-ES"></a>不起安隐乐，</p>
  <p id="aET">若得彼处者，<a id="a-EU"></a>无作亦无忧，</p>
  <p id="aEV">当与我是处，<a id="a-EW"></a>令我得安隐。<a id="a-EX"></a>’</p>
  <p id="aEY">“时，<a id="a-EZ"></a>天帝释复说偈答言：</p>
  <p id="aEa">“‘若处无方便，<a id="a-Eb"></a>不起安隐乐，</p>
  <p id="aEc">若人得是处，<a id="a-Ed"></a>无作亦无忧，</p>
  <p id="aEe">汝得是处者，<a id="a-Ef"></a>亦应将我去！<a id="a-Eg"></a>’</p>
  <p id="aEh">“宿毗梨天子复说偈言：</p>
  <p id="aEi">“‘若处不放逸，<a id="a-Ej"></a>不起安隐乐，</p>
  <p id="aEk">若人得是处，<a id="a-El"></a>无作亦无忧，</p>
  <p id="aEm">当与我是处，<a id="a-En"></a>令得安隐乐。<a id="a-Eo"></a>’</p>
  <p id="aEp">“时，<a id="a-Eq"></a>天帝释复说偈言：</p>
  <p id="aEr">“‘若处不放逸，<a id="a-Es"></a>不起安隐乐，</p>
  <p id="aEt">若人得是处，<a id="a-Eu"></a>无作亦无忧，</p>
  <p id="aEv">汝得是处者，<a id="a-Ew"></a>亦应将我去！<a id="a-Ex"></a>’</p>
  <p id="aEy">“宿毗梨复说偈言：</p>
  <p id="aEz">“‘懒惰无所起，<a id="a-F0"></a>不知作已作，</p>
  <p id="aF1">行欲悉皆会，<a id="a-F2"></a>当与我是处。<a id="a-F3"></a>’</p>
  <p id="aF4">“时，<a id="a-F5"></a>天帝释复说偈言：</p>
  <p id="aF6">“‘懒惰无所起，<a id="a-F7"></a>得究竟安乐，</p>
  <p id="aF8">汝得彼处者，<a id="a-F9"></a>亦应将我去！<a id="a-FA"></a>’</p>
  <p id="aFB">“宿毗梨天子复说偈言：</p>
  <p id="aFC">“‘无事亦得乐，<a id="a-FD"></a>无作亦无忧，</p>
  <p id="aFE">若与我是处，<a id="a-FF"></a>令我得安乐。<a id="a-FG"></a>’</p>
  <p id="aFH">“天帝释复说偈言：</p>
  <p id="aFI">“‘若见若复闻，<a id="a-FJ"></a>众生无所作，</p>
  <p id="aFK">汝得是处者，<a id="a-FL"></a>亦应将我去！</p>
  <p id="aFM">汝若畏所作，<a id="a-FN"></a>不念于有为，</p>
  <p id="aFO">但当速净除，<a id="a-FP"></a>涅槃之径路。<a id="a-FQ"></a>’</p>
  <p id="aFR">“时，<a id="a-FS"></a>宿毗梨天子严四兵：<a id="a-FT"></a>象兵、<a id="a-FU"></a>马兵、<a id="a-FV"></a>车兵、<a id="a-FW"></a>步兵，<a id="a-FX"></a>与阿修罗战，<a id="a-FY"></a>摧阿修罗众，<a id="a-FZ"></a>诸天得胜，<a id="a-Fa"></a>还归天宫。<a id="a-Fb"></a>”</p>
  <p id="aFc">佛告诸比丘：<a id="a-Fd"></a>“释提桓因兴四种兵，<a id="a-Fe"></a>与阿修罗战，<a id="a-Ff"></a>精勤得胜。<a id="a-Fg"></a>诸比丘，<a id="a-Fh"></a>释提桓因于三十三天为自在王，<a id="a-Fi"></a>常以精勤方便，<a id="a-Fj"></a>亦常赞叹精勤之德。<a id="a-Fk"></a>汝等比丘正信、<a id="a-Fl"></a>非家、<a id="a-Fm"></a>出家学道，<a id="a-Fn"></a>当勤精进，<a id="a-Fo"></a>赞叹精勤。<a id="a-Fp"></a>”</p>
  <p id="aFq">佛说此经已，<a id="a-Fr"></a>诸比丘闻佛所说，<a id="a-Fs"></a>欢喜奉行。</p>
  <p id="aFt">如是我闻：<a id="a-Fu"></a>一时，<a id="a-Fv"></a>佛住舍卫国祇树给孤独园。</p>
  <p id="aFw">尔时，<a id="a-Fx"></a>世尊告诸比丘：<a id="a-Fy"></a>“过去世时，<a id="a-Fz"></a>有一聚落，<a id="a-G0"></a>有诸仙人于聚落边空闲处住止。<a id="a-G1"></a>时，<a id="a-G2"></a>有诸天、<a id="a-G3"></a>阿修罗去聚落不远，<a id="a-G4"></a>对阵战斗。<a id="a-G5"></a>尔时，<a id="a-G6"></a>毗摩质多罗阿修罗王除去五饰，<a id="a-G7"></a>脱去天冠，<a id="a-G8"></a>却伞盖，<a id="a-G9"></a>除剑刀，<a id="a-GA"></a>屏宝拂，<a id="a-GB"></a>脱革屣，<a id="a-GC"></a>至彼仙人住处，<a id="a-GD"></a>入于门内，<a id="a-GE"></a>周向看视，<a id="a-GF"></a>不顾眄诸仙人，<a id="a-GG"></a>亦不问讯；<a id="a-GH"></a>看已，<a id="a-GI"></a>还出。<a id="a-GJ"></a>时，<a id="a-GK"></a>有一仙人遥见毗摩质多罗阿修罗王除去五饰入园，<a id="a-GL"></a>看已，<a id="a-GM"></a>还出；<a id="a-GN"></a>见已，<a id="a-GO"></a>语诸仙人言：<a id="a-GP"></a>‘此何等人？<a id="a-GQ"></a>有不调伏色，<a id="a-GR"></a>不似人形，<a id="a-GS"></a>非威仪法，<a id="a-GT"></a>似田舍儿，<a id="a-GU"></a>非长者子，<a id="a-GV"></a>除去五饰，<a id="a-GW"></a>入于园门，<a id="a-GX"></a>高视观看，<a id="a-GY"></a>亦不顾眄问讯诸仙人。<a id="a-GZ"></a>’有一仙人答言：<a id="a-Ga"></a>‘此是毗摩质多罗阿修罗王，<a id="a-Gb"></a>除去五饰，<a id="a-Gc"></a>观看而去。<a id="a-Gd"></a>’彼仙人言：<a id="a-Ge"></a>‘此非贤士，<a id="a-Gf"></a>不好不善，<a id="a-Gg"></a>非贤非法，<a id="a-Gh"></a>除去五饰，<a id="a-Gi"></a>来入园门，<a id="a-Gj"></a>看已，<a id="a-Gk"></a>还去，<a id="a-Gl"></a>亦不顾眄问讯诸仙人。<a id="a-Gm"></a>以是故，<a id="a-Gn"></a>当知天众增长，<a id="a-Go"></a>阿修罗损减。<a id="a-Gp"></a>’</p>
  <p id="aGq">“时，<a id="a-Gr"></a>释提桓因除去五饰，<a id="a-Gs"></a>入仙人住处，<a id="a-Gt"></a>与诸仙人面相问讯慰劳，<a id="a-Gu"></a>然后还出。<a id="a-Gv"></a>复有仙人见天帝释除去五饰，<a id="a-Gw"></a>入于园门，<a id="a-Gx"></a>周遍问讯；<a id="a-Gy"></a>见已，<a id="a-Gz"></a>问诸仙人：<a id="a-H0"></a>‘此是何人？<a id="a-H1"></a>入于园林，<a id="a-H2"></a>有调伏色，<a id="a-H3"></a>有可适人色，<a id="a-H4"></a>有威仪色，<a id="a-H5"></a>非田舍儿，<a id="a-H6"></a>似族姓子，<a id="a-H7"></a>除去五饰，<a id="a-H8"></a>来入园门，<a id="a-H9"></a>周遍问讯，<a id="a-HA"></a>然后还出。<a id="a-HB"></a>’有仙人答言：<a id="a-HC"></a>‘此是天帝释，<a id="a-HD"></a>除去五饰，<a id="a-HE"></a>来入园门，<a id="a-HF"></a>周遍问讯，<a id="a-HG"></a>然后还去。<a id="a-HH"></a>’彼仙人言：<a id="a-HI"></a>‘此是贤士，<a id="a-HJ"></a>善好真实威仪法，<a id="a-HK"></a>除去五饰，<a id="a-HL"></a>来入园门，<a id="a-HM"></a>周遍问讯，<a id="a-HN"></a>然后还去。<a id="a-HO"></a>以是当知天众增长，<a id="a-HP"></a>阿修罗众损减。<a id="a-HQ"></a>’</p>
  <p id="aHR">“时，<a id="a-HS"></a>毗摩质多罗阿修罗王闻仙人称叹诸天，<a id="a-HT"></a>闻已，<a id="a-HU"></a>瞋恚炽盛。<a id="a-HV"></a>时，<a id="a-HW"></a>彼空处仙人闻阿修罗王瞋恚炽盛，<a id="a-HX"></a>往诣毗摩质多罗阿修罗王所，<a id="a-HY"></a>而说偈言：</p>
  <p id="aHZ">“‘仙人故来此，<a id="a-Ha"></a>求乞施无畏；</p>
  <p id="aHb">汝能施无畏，<a id="a-Hc"></a>赐牟尼恩教。<a id="a-Hd"></a>’</p>
  <p id="aHe">“毗摩质多罗以偈答言：</p>
  <p id="aHf">“‘于汝仙人所，<a id="a-Hg"></a>无有施无畏；</p>
  <p id="aHh">违背阿修罗，<a id="a-Hi"></a>习近帝释故；</p>
  <p id="aHj">于此诸无畏，<a id="a-Hk"></a>当遗以恐怖。<a id="a-Hl"></a>’</p>
  <p id="aHm">“仙人复说偈言：</p>
  <p id="aHn">“‘随行植种子，<a id="a-Ho"></a>随类果报生；</p>
  <p id="aHp">来乞于无畏，<a id="a-Hq"></a>遗之以恐怖；</p>
  <p id="aHr">当获无尽畏，<a id="a-Hs"></a>施畏种子故。<a id="a-Ht"></a>’</p>
  <p id="aHu">“时，<a id="a-Hv"></a>诸仙人于毗摩质多罗阿修罗王面前说咒已，<a id="a-Hw"></a>陵虚而逝。<a id="a-Hx"></a>即于是夜，<a id="a-Hy"></a>毗摩质多罗阿修罗王心惊三起，<a id="a-Hz"></a>眠中闻恶声言：<a id="a-I0"></a>‘释提桓因兴四种兵，<a id="a-I1"></a>与阿修罗战！<a id="a-I2"></a>’惊觉恐怖，<a id="a-I3"></a>虑战必败，<a id="a-I4"></a>退走而还阿修罗宫。<a id="a-I5"></a>时，<a id="a-I6"></a>天帝释敌退得胜已，<a id="a-I7"></a>诣彼空闲仙人住处，<a id="a-I8"></a>礼诸仙人足已，<a id="a-I9"></a>退于西面诸仙人前，<a id="a-IA"></a>东向而坐。<a id="a-IB"></a>时，<a id="a-IC"></a>东风起，<a id="a-ID"></a>有异仙人即说偈言：</p>
  <p id="aIE">“‘今此诸牟尼，<a id="a-IF"></a>出家来日久；</p>
  <p id="aIG">腋下流汗臭，<a id="a-IH"></a>莫顺坐风下；</p>
  <p id="aII">千眼可移坐，<a id="a-IJ"></a>此臭难可堪！<a id="a-IK"></a>’</p>
  <p id="aIL">“时，<a id="a-IM"></a>天帝释说偈答言：</p>
  <p id="aIN">“‘种种众香华，<a id="a-IO"></a>结以为华鬘；</p>
  <p id="aIP">今之所闻香，<a id="a-IQ"></a>其香复过是；</p>
  <p id="aIR">宁久闻斯香，<a id="a-IS"></a>未曾生厌患。<a id="a-IT"></a>’”</p>
  <p id="aIU">佛告诸比丘：<a id="a-IV"></a>“彼天帝释于三十三天为自在王，<a id="a-IW"></a>恭敬出家人，<a id="a-IX"></a>亦常赞叹出家人，<a id="a-IY"></a>亦常赞叹恭敬之德。<a id="a-IZ"></a>汝等比丘正信、<a id="a-Ia"></a>非家、<a id="a-Ib"></a>出家学道，<a id="a-Ic"></a>常应恭敬诸梵行者，<a id="a-Id"></a>亦当赞叹恭敬之德。<a id="a-Ie"></a>”</p>
  <p id="aIf">佛说此经已，<a id="a-Ig"></a>诸比丘闻佛所说，<a id="a-Ih"></a>欢喜奉行。</p>
  <p id="aIi">如是我闻：<a id="a-Ij"></a>一时，<a id="a-Ik"></a>佛住舍卫国祇树给孤独园。</p>
  <p id="aIl">时，<a id="a-Im"></a>天帝释晨朝来诣佛所，<a id="a-In"></a>稽首佛足，<a id="a-Io"></a>以帝释神力，<a id="a-Ip"></a>身诸光明遍照祇树精舍。<a id="a-Iq"></a>时，<a id="a-Ir"></a>释提桓因说偈问佛言：</p>
  <p id="aIs">“为杀于何等，<a id="a-It"></a>而得安隐眠？</p>
  <p id="aIu">为杀于何等，<a id="a-Iv"></a>而得无忧畏？</p>
  <p id="aIw">为杀何等法，<a id="a-Ix"></a>瞿昙所赞叹？<a id="a-Iy"></a>”</p>
  <p id="aIz">尔时，<a id="a-J0"></a>世尊说偈答言：</p>
  <p id="aJ1">“害凶恶瞋恚，<a id="a-J2"></a>而得安隐眠。</p>
  <p id="aJ3">害凶恶瞋恚，<a id="a-J4"></a>心得无忧畏。</p>
  <p id="aJ5">瞋恚为毒根，<a id="a-J6"></a>灭彼苦种子，</p>
  <p id="aJ7">灭彼苦种子，<a id="a-J8"></a>而得无忧畏。</p>
  <p id="aJ9">彼苦种灭故，<a id="a-JA"></a>贤圣所称叹！<a id="a-JB"></a>”</p>
  <p id="aJC">尔时，<a id="a-JD"></a>释提桓因闻佛所说，<a id="a-JE"></a>欢喜随喜，<a id="a-JF"></a>作礼而去。</p>
  <p id="aJG">如是我闻：<a id="a-JH"></a>一时，<a id="a-JI"></a>佛住舍卫国祇树给孤独园。</p>
  <p id="aJJ">尔时，<a id="a-JK"></a>世尊告诸比丘：<a id="a-JL"></a>“于月八日，<a id="a-JM"></a>四大天王敕遣大臣，<a id="a-JN"></a>案行世间：<a id="a-JO"></a>‘为何等人供养父母、<a id="a-JP"></a>沙门、<a id="a-JQ"></a>婆罗门，<a id="a-JR"></a>宗亲尊重，<a id="a-JS"></a>作诸福德，<a id="a-JT"></a>见今世恶，<a id="a-JU"></a>畏后世罪，<a id="a-JV"></a>行施作福，<a id="a-JW"></a>受持斋戒，<a id="a-JX"></a>于月八日、<a id="a-JY"></a>十四日、<a id="a-JZ"></a>十五日，<a id="a-Ja"></a>及神变月，<a id="a-Jb"></a>受戒布萨？<a id="a-Jc"></a>’至十四日，<a id="a-Jd"></a>遣太子下，<a id="a-Je"></a>观察世间：<a id="a-Jf"></a>‘为何等人供养父母，<a id="a-Jg"></a>乃至受戒布萨？<a id="a-Jh"></a>’至十五日，<a id="a-Ji"></a>四大天王自下世间，<a id="a-Jj"></a>观察众生：<a id="a-Jk"></a>‘为何等人供养父母，<a id="a-Jl"></a>乃至受戒布萨？<a id="a-Jm"></a>’</p>
  <p id="aJn">“诸比丘，<a id="a-Jo"></a>尔时，<a id="a-Jp"></a>世间无有多人供养父母，<a id="a-Jq"></a>乃至受戒布萨者。<a id="a-Jr"></a>时，<a id="a-Js"></a>四天王即往诣三十三天集法讲堂，<a id="a-Jt"></a>白天帝释：<a id="a-Ju"></a>‘天王当知：<a id="a-Jv"></a>今诸世间，<a id="a-Jw"></a>无有多人供养父母，<a id="a-Jx"></a>乃至受戒布萨。<a id="a-Jy"></a>’时，<a id="a-Jz"></a>三十三天众闻之不喜，<a id="a-K0"></a>转相告语：<a id="a-K1"></a>‘今世间人，<a id="a-K2"></a>不贤不善，<a id="a-K3"></a>不好不类，<a id="a-K4"></a>无真实行，<a id="a-K5"></a>不供养父母，<a id="a-K6"></a>乃至不受戒布萨。<a id="a-K7"></a>缘斯罪故，<a id="a-K8"></a>诸天众减，<a id="a-K9"></a>阿修罗众当渐增广。<a id="a-KA"></a>’</p>
  <p id="aKB">“诸比丘，<a id="a-KC"></a>尔时，<a id="a-KD"></a>世间若复多人供养父母，<a id="a-KE"></a>乃至受戒布萨者，<a id="a-KF"></a>四天王至三十三天集法讲堂，<a id="a-KG"></a>白天帝释：<a id="a-KH"></a>‘天王当知：<a id="a-KI"></a>今诸世间，<a id="a-KJ"></a>多有人民供养父母，<a id="a-KK"></a>乃至受戒布萨。<a id="a-KL"></a>’时，<a id="a-KM"></a>三十三天心皆欢喜，<a id="a-KN"></a>转相告语：<a id="a-KO"></a>‘今诸世间，<a id="a-KP"></a>贤圣真实如法，<a id="a-KQ"></a>多有人民供养父母，<a id="a-KR"></a>乃至受戒布萨。<a id="a-KS"></a>缘斯福德，<a id="a-KT"></a>阿修罗众减，<a id="a-KU"></a>诸天众增广。<a id="a-KV"></a>’时，<a id="a-KW"></a>天帝释知诸天众皆欢喜已，<a id="a-KX"></a>即说偈言：</p>
  <p id="aKY">“若人月八日，<a id="a-KZ"></a>十四十五日，</p>
  <p id="aKa">及神变之月，<a id="a-Kb"></a>受持八支斋，</p>
  <p id="aKc">如我所修行，<a id="a-Kd"></a>彼亦如是修。<a id="a-Ke"></a>”</p>
  <p id="aKf">尔时，<a id="a-Kg"></a>世尊告诸比丘：<a id="a-Kh"></a>“彼天帝释所说偈言：</p>
  <p id="aKi">“若人月八日，<a id="a-Kj"></a>十四十五日，</p>
  <p id="aKk">及神变之月，<a id="a-Kl"></a>受持八支斋，</p>
  <p id="aKm">如我所修行，<a id="a-Kn"></a>彼亦如是修。</p>
  <p id="aKo">“此非善说。<a id="a-Kp"></a>所以者何？<a id="a-Kq"></a>彼天帝释自有贪、<a id="a-Kr"></a>恚、<a id="a-Ks"></a>痴患，<a id="a-Kt"></a>不脱生、<a id="a-Ku"></a>老、<a id="a-Kv"></a>病、<a id="a-Kw"></a>死、<a id="a-Kx"></a>忧、<a id="a-Ky"></a>悲、<a id="a-Kz"></a>恼苦故。<a id="a-L0"></a>若阿罗汉比丘诸漏已尽，<a id="a-L1"></a>所作已作，<a id="a-L2"></a>离诸重担，<a id="a-L3"></a>断诸有结，<a id="a-L4"></a>心善解脱，<a id="a-L5"></a>说此偈言：</p>
  <p id="aL6">“若人月八日，<a id="a-L7"></a>十四十五日，</p>
  <p id="aL8">及神变之月，<a id="a-L9"></a>受持八支斋，</p>
  <p id="aLA">如我所修行，<a id="a-LB"></a>彼亦如是修。</p>
  <p id="aLC">“如是说者，<a id="a-LD"></a>则为善说。<a id="a-LE"></a>所以者何？<a id="a-LF"></a>阿罗汉比丘离贪、<a id="a-LG"></a>恚、<a id="a-LH"></a>痴，<a id="a-LI"></a>已脱生、<a id="a-LJ"></a>老、<a id="a-LK"></a>病、<a id="a-LL"></a>死、<a id="a-LM"></a>忧、<a id="a-LN"></a>悲、<a id="a-LO"></a>恼苦，<a id="a-LP"></a>是故此偈则为善说。<a id="a-LQ"></a>”</p>
  <p id="aLR">佛说此经已，<a id="a-LS"></a>诸比丘闻佛所说，<a id="a-LT"></a>欢喜奉行。</p>
  <p id="aLU">如是我闻：<a id="a-LV"></a>一时，<a id="a-LW"></a>佛住舍卫国祇树给孤独园。</p>
  <p id="aLX">尔时，<a id="a-LY"></a>世尊告诸比丘：<a id="a-LZ"></a>“过去世时，<a id="a-La"></a>毗摩质多罗阿修罗王疾病困笃，<a id="a-Lb"></a>往诣释提桓因所，<a id="a-Lc"></a>语释提桓因言：<a id="a-Ld"></a>‘憍尸迦，<a id="a-Le"></a>当知我今疾病困笃，<a id="a-Lf"></a>为我疗治，<a id="a-Lg"></a>令得安隐！<a id="a-Lh"></a>’释提桓因语毗摩质多罗阿修罗言：<a id="a-Li"></a>‘汝当授我幻法，<a id="a-Lj"></a>我当疗治汝病，<a id="a-Lk"></a>令得安隐。<a id="a-Ll"></a>’毗摩质多罗阿修罗语帝释言：<a id="a-Lm"></a>‘我当还问诸阿修罗众，<a id="a-Ln"></a>听我者，<a id="a-Lo"></a>当授帝释阿修罗幻法。<a id="a-Lp"></a>’</p>
  <p id="aLq">“尔时，<a id="a-Lr"></a>毗摩质多罗阿修罗即往至诸阿修罗众中，<a id="a-Ls"></a>语诸阿修罗言：<a id="a-Lt"></a>‘诸人当知：<a id="a-Lu"></a>我今疾病困笃，<a id="a-Lv"></a>往诣释提桓因所，<a id="a-Lw"></a>求彼治病。<a id="a-Lx"></a>彼语我言：<a id="a-Ly"></a>“汝能授我阿修罗幻法者，<a id="a-Lz"></a>当治汝病，<a id="a-M0"></a>令得安隐。<a id="a-M1"></a>”我今当往为彼说阿修罗幻法。<a id="a-M2"></a>’时，<a id="a-M3"></a>有一诈伪阿修罗语毗摩质多罗阿修罗：<a id="a-M4"></a>‘其彼天帝释质直好信不虚伪，<a id="a-M5"></a>但语彼言：<a id="a-M6"></a>“天王，<a id="a-M7"></a>此阿修罗幻法，<a id="a-M8"></a>若学者，<a id="a-M9"></a>令人堕地狱，<a id="a-MA"></a>受罪无量百千岁。<a id="a-MB"></a>”彼天帝释必当息意，<a id="a-MC"></a>不复求学，<a id="a-MD"></a>当言：<a id="a-ME"></a>“汝去！<a id="a-MF"></a>令汝病差，<a id="a-MG"></a>可得安隐！<a id="a-MH"></a>”’</p>
  <p id="aMI">“时，<a id="a-MJ"></a>毗摩质多罗阿修罗复往帝释所，<a id="a-MK"></a>说偈白言：</p>
  <p id="aML">“‘千眼尊天王，<a id="a-MM"></a>阿修罗幻术，</p>
  <p id="aMN">皆是虚诳法，<a id="a-MO"></a>令人堕地狱，</p>
  <p id="aMP">无量百千岁，<a id="a-MQ"></a>受苦无休息。<a id="a-MR"></a>’</p>
  <p id="aMS">“时，<a id="a-MT"></a>天帝释语毗摩质多罗阿修罗言：<a id="a-MU"></a>‘止！<a id="a-MV"></a>止！<a id="a-MW"></a>如是幻术，<a id="a-MX"></a>非我所须，<a id="a-MY"></a>汝且还去。<a id="a-MZ"></a>令汝身病寂灭休息，<a id="a-Ma"></a>得力安隐！<a id="a-Mb"></a>’”</p>
  <p id="aMc">佛告诸比丘：<a id="a-Md"></a>“释提桓因于三十三天为自在王，<a id="a-Me"></a>长夜真实，<a id="a-Mf"></a>不幻不伪，<a id="a-Mg"></a>贤善质直。<a id="a-Mh"></a>汝等比丘正信、<a id="a-Mi"></a>非家、<a id="a-Mj"></a>出家学道，<a id="a-Mk"></a>亦应如是不幻不伪，<a id="a-Ml"></a>贤善质直。<a id="a-Mm"></a>当如是学！<a id="a-Mn"></a>”</p>
  <p id="aMo">佛说此经已，<a id="a-Mp"></a>诸比丘闻佛所说，<a id="a-Mq"></a>欢喜奉行。</p>
  <p id="aMr">如是我闻：<a id="a-Ms"></a>一时，<a id="a-Mt"></a>佛住舍卫国祇树给孤独园。</p>
  <p id="aMu">尔时，<a id="a-Mv"></a>世尊告诸比丘：<a id="a-Mw"></a>“时，<a id="a-Mx"></a>有天帝释及鞞卢阇那子婆稚阿修罗王，<a id="a-My"></a>有绝妙之容，<a id="a-Mz"></a>于晨朝时，<a id="a-N0"></a>俱诣佛所，<a id="a-N1"></a>稽首佛足，<a id="a-N2"></a>退坐一面。<a id="a-N3"></a>时，<a id="a-N4"></a>天帝释及鞞卢阇那子婆稚阿修罗王，<a id="a-N5"></a>身诸光明，<a id="a-N6"></a>普照祇树给孤独园。<a id="a-N7"></a>尔时，<a id="a-N8"></a>鞞卢阇那阿修罗王说偈白佛：</p>
  <p id="aN9">“‘人当勤方便，<a id="a-NA"></a>必令利满足，</p>
  <p id="aNB">是利满足已，<a id="a-NC"></a>何须复方便？<a id="a-ND"></a>’</p>
  <p id="aNE">“时，<a id="a-NF"></a>天帝释复说偈言：</p>
  <p id="aNG">“‘若人勤方便，<a id="a-NH"></a>必令利满足，</p>
  <p id="aNI">是利满足已，<a id="a-NJ"></a>修忍无过上！<a id="a-NK"></a>’</p>
  <p id="aNL">“说是偈已，<a id="a-NM"></a>俱白佛言：<a id="a-NN"></a>‘世尊，<a id="a-NO"></a>何者善说？<a id="a-NP"></a>’世尊告言：<a id="a-NQ"></a>‘汝等所说，<a id="a-NR"></a>二说俱善。<a id="a-NS"></a>然今汝等复听我说：</p>
  <p id="aNT">“‘一切众生类，<a id="a-NU"></a>悉皆求己利，</p>
  <p id="aNV">彼彼诸众生，<a id="a-NW"></a>各自求所应。</p>
  <p id="aNX">世间诸和合，<a id="a-NY"></a>及与第一义，</p>
  <p id="aNZ">当知世和合，<a id="a-Na"></a>则为非常法。</p>
  <p id="aNb">若人勤方便，<a id="a-Nc"></a>必令利满足，</p>
  <p id="aNd">是利满足已，<a id="a-Ne"></a>修忍无过上！<a id="a-Nf"></a>’</p>
  <p id="aNg">“尔时，<a id="a-Nh"></a>天帝释及毗卢阇那子婆稚阿修罗王闻佛所说，<a id="a-Ni"></a>欢喜随喜，<a id="a-Nj"></a>作礼而去。<a id="a-Nk"></a>”</p>
  <p id="aNl">尔时，<a id="a-Nm"></a>世尊告诸比丘：<a id="a-Nn"></a>“释提桓因于三十三天为自在王，<a id="a-No"></a>修行于忍，<a id="a-Np"></a>赞叹于忍。<a id="a-Nq"></a>汝等比丘正信、<a id="a-Nr"></a>非家、<a id="a-Ns"></a>出家学道，<a id="a-Nt"></a>亦应如是修行于忍，<a id="a-Nu"></a>赞叹于忍！<a id="a-Nv"></a>”</p>
  <p id="aNw">佛说此经已，<a id="a-Nx"></a>诸比丘闻佛所说，<a id="a-Ny"></a>欢喜奉行。</p>
  <p id="aNz">如是我闻：<a id="a-O0"></a>一时，<a id="a-O1"></a>佛住舍卫国祇树给孤独园。</p>
  <p id="aO2">尔时，<a id="a-O3"></a>世尊告诸比丘：<a id="a-O4"></a>“过去世时，<a id="a-O5"></a>有天帝释白佛言：<a id="a-O6"></a>‘世尊，<a id="a-O7"></a>我今受如是戒：<a id="a-O8"></a>乃至佛法住世，<a id="a-O9"></a>尽其形寿，<a id="a-OA"></a>有恼我者，<a id="a-OB"></a>要不反报加恼于彼。<a id="a-OC"></a>’时，<a id="a-OD"></a>毗摩质多罗阿修罗王闻天帝释受如是戒：<a id="a-OE"></a>‘乃至佛法住世，<a id="a-OF"></a>尽其形寿，<a id="a-OG"></a>有恼我者，<a id="a-OH"></a>我不反报加恼于彼。<a id="a-OI"></a>’闻已，<a id="a-OJ"></a>执持利剑，<a id="a-OK"></a>逆道而来。<a id="a-OL"></a>时，<a id="a-OM"></a>天帝释遥见毗摩质多罗阿修罗王执持利剑，<a id="a-ON"></a>逆道而来，<a id="a-OO"></a>即遥告言：<a id="a-OP"></a>‘阿修罗，<a id="a-OQ"></a>住！<a id="a-OR"></a>缚汝勿动！<a id="a-OS"></a>’毗摩质多罗阿修罗王即不得动，<a id="a-OT"></a>语帝释言：<a id="a-OU"></a>‘汝今岂不受如是戒：<a id="a-OV"></a>若佛法住世，<a id="a-OW"></a>尽其形寿，<a id="a-OX"></a>有恼我者，<a id="a-OY"></a>必不还报耶？<a id="a-OZ"></a>’天帝释答言：<a id="a-Oa"></a>‘我实受如是戒，<a id="a-Ob"></a>但汝自住受缚。<a id="a-Oc"></a>’阿修罗言：<a id="a-Od"></a>‘今且放我！<a id="a-Oe"></a>’帝释答言：<a id="a-Of"></a>‘汝若约誓不作乱者，<a id="a-Og"></a>然后放汝。<a id="a-Oh"></a>’阿修罗言：<a id="a-Oi"></a>‘放我，<a id="a-Oj"></a>当如法作。<a id="a-Ok"></a>’帝释答言：<a id="a-Ol"></a>‘先如法作，<a id="a-Om"></a>然后放汝！<a id="a-On"></a>’时，<a id="a-Oo"></a>毗摩质多罗阿修罗王即说偈言：</p>
  <p id="aOp">“‘贪欲之所趣，<a id="a-Oq"></a>及瞋恚所趣，</p>
  <p id="aOr">妄语之所趣，<a id="a-Os"></a>谤毁贤圣趣；</p>
  <p id="aOt">我若娆乱者，<a id="a-Ou"></a>趣同彼趣趣。<a id="a-Ov"></a>’</p>
  <p id="aOw">“释提桓因复告言：<a id="a-Ox"></a>‘放汝令去，<a id="a-Oy"></a>随汝所安。<a id="a-Oz"></a>’</p>
  <p id="aP0">“尔时，<a id="a-P1"></a>天帝释令阿修罗王作约誓已，<a id="a-P2"></a>往诣佛所，<a id="a-P3"></a>稽首佛足，<a id="a-P4"></a>退坐一面，<a id="a-P5"></a>白佛言：<a id="a-P6"></a>‘世尊，<a id="a-P7"></a>我于佛前受如是戒：<a id="a-P8"></a>乃至佛法住世，<a id="a-P9"></a>尽其形寿，<a id="a-PA"></a>有恼我者，<a id="a-PB"></a>我不反报。<a id="a-PC"></a>毗摩质多罗阿修罗王闻我受戒，<a id="a-PD"></a>手执利剑，<a id="a-PE"></a>随路而来。<a id="a-PF"></a>我遥见已，<a id="a-PG"></a>语言：<a id="a-PH"></a>“阿修罗，<a id="a-PI"></a>住！<a id="a-PJ"></a>住！<a id="a-PK"></a>缚汝勿动！<a id="a-PL"></a>”彼阿修罗言：<a id="a-PM"></a>“汝不受戒耶？<a id="a-PN"></a>”我即答言：<a id="a-PO"></a>“我实受戒，<a id="a-PP"></a>且汝今住，<a id="a-PQ"></a>缚汝勿动。<a id="a-PR"></a>”彼即求脱，<a id="a-PS"></a>我告彼言：<a id="a-PT"></a>“若作约誓不作乱者，<a id="a-PU"></a>当令汝脱。<a id="a-PV"></a>”阿修罗言：<a id="a-PW"></a>“且当放我，<a id="a-PX"></a>当说约誓。<a id="a-PY"></a>”我即告言：<a id="a-PZ"></a>“先说约誓，<a id="a-Pa"></a>然后放汝。<a id="a-Pb"></a>”彼即说偈，<a id="a-Pc"></a>作约誓言：</p>
  <p id="aPd">“‘“贪欲之所趣，<a id="a-Pe"></a>及瞋恚所趣，</p>
  <p id="aPf">妄语之所趣，<a id="a-Pg"></a>谤毁贤圣趣；</p>
  <p id="aPh">我若作娆乱，<a id="a-Pi"></a>趣同彼趣趣。<a id="a-Pj"></a>”</p>
  <p id="aPk">“‘如是，<a id="a-Pl"></a>世尊，<a id="a-Pm"></a>我要彼阿修罗王令说约誓，<a id="a-Pn"></a>为是法不？<a id="a-Po"></a>彼阿修罗复为娆乱不？<a id="a-Pp"></a>’佛告天帝释：<a id="a-Pq"></a>‘善哉！<a id="a-Pr"></a>善哉！<a id="a-Ps"></a>汝要彼约誓，<a id="a-Pt"></a>如法不违，<a id="a-Pu"></a>彼亦不复敢作娆乱。<a id="a-Pv"></a>’尔时，<a id="a-Pw"></a>天帝释闻佛所说，<a id="a-Px"></a>欢喜随喜，<a id="a-Py"></a>作礼而去。<a id="a-Pz"></a>”</p>
  <p id="aQ0">尔时，<a id="a-Q1"></a>世尊告诸比丘：<a id="a-Q2"></a>“彼天帝释于三十三天为自在王，<a id="a-Q3"></a>不为娆乱，<a id="a-Q4"></a>亦常赞叹不娆乱法。<a id="a-Q5"></a>汝等比丘正信、<a id="a-Q6"></a>非家、<a id="a-Q7"></a>出家学道，<a id="a-Q8"></a>亦应如是行不娆乱，<a id="a-Q9"></a>亦当赞叹不扰乱法。<a id="a-QA"></a>”</p>
  <p id="aQB">佛说此经已，<a id="a-QC"></a>诸比丘闻佛所说，<a id="a-QD"></a>欢喜奉行。</p>
 </body>
</html>