<!doctype html>
<html id="z3IBUDEYw" data-ver="1620">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第三十六</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>有诸上座比丘随佛左右，<a id="a-7"></a>依止而住，<a id="a-8"></a>所谓尊者阿若憍陈如、<a id="a-9"></a>尊者摩诃迦葉、<a id="a-A"></a>尊者舍利弗、<a id="a-B"></a>尊者摩诃目揵连、<a id="a-C"></a>尊者阿那律陀、<a id="a-D"></a>尊者二十亿耳、<a id="a-E"></a>尊者陀罗骠摩罗子、<a id="a-F"></a>尊者婆那迦婆娑、<a id="a-G"></a>尊者耶舍舍罗迦毗诃利、<a id="a-H"></a>尊者富留那、<a id="a-I"></a>尊者分陀檀尼迦。<a id="a-J"></a>如此及余上座比丘随佛左右，<a id="a-K"></a>依止而住。</p>
  <p id="aL">时，<a id="a-M"></a>尊者婆耆舍住舍卫国东园鹿子母讲堂。<a id="a-N"></a>时，<a id="a-O"></a>尊者婆耆舍作是念：<a id="a-P"></a>“今日世尊在舍卫国祇树给孤独园，<a id="a-Q"></a>诸上座比丘随佛左右，<a id="a-R"></a>依止而住。<a id="a-S"></a>我今当往至世尊所，<a id="a-T"></a>各各说偈叹诸上座比丘。<a id="a-U"></a>”作是念已，<a id="a-V"></a>往诣佛所，<a id="a-W"></a>稽首佛足，<a id="a-X"></a>退住一面，<a id="a-Y"></a>而说偈言：</p>
  <p id="aZ">“上上座比丘，<a id="a-a"></a>已断诸贪欲，</p>
  <p id="ab">超过诸世间，<a id="a-c"></a>一切之积聚，</p>
  <p id="ad">深智少言说，<a id="a-e"></a>勇猛勤方便，</p>
  <p id="af">道德净明显，<a id="a-g"></a>我今稽首礼！</p>
  <p id="ah">已伏诸魔怨，<a id="a-i"></a>远离于群聚，</p>
  <p id="aj">不为五欲缚，<a id="a-k"></a>常习于空闲，</p>
  <p id="al">清虚而寡欲，<a id="a-m"></a>我今稽首礼！</p>
  <p id="an">遮罗延胜族，<a id="a-o"></a>禅思不放逸，</p>
  <p id="ap">内心乐正受，<a id="a-q"></a>清净离尘秽，</p>
  <p id="ar">辩慧显深义，<a id="a-s"></a>是故稽首礼！</p>
  <p id="at">所得神通慧，<a id="a-u"></a>超诸神通力，</p>
  <p id="av">六神通众中，<a id="a-w"></a>自在无所畏，</p>
  <p id="ax">神通最胜故，<a id="a-y"></a>是故稽首礼！</p>
  <p id="az">于大千世界，<a id="a-10"></a>五道诸趣生，</p>
  <p id="a11">乃至于梵世，<a id="a-12"></a>人天优劣想，</p>
  <p id="a13">净天眼悉见，<a id="a-14"></a>是故稽首礼！</p>
  <p id="a15">精勤方便力，<a id="a-16"></a>断除诸爱集，</p>
  <p id="a17">坏裂生死网，<a id="a-18"></a>心常乐正法，</p>
  <p id="a19">离诸希望想，<a id="a-1A"></a>超度于彼岸，</p>
  <p id="a1B">清净无尘秽，<a id="a-1C"></a>是故稽首礼！</p>
  <p id="a1D">永离诸恐畏，<a id="a-1E"></a>无依离财物，</p>
  <p id="a1F">知足度疑惑，<a id="a-1G"></a>伏诸魔怨敌，</p>
  <p id="a1H">身念观清净，<a id="a-1I"></a>是故稽首礼！</p>
  <p id="a1J">无有诸世间，<a id="a-1K"></a>烦恼棘刺林，</p>
  <p id="a1L">结缚使永除，<a id="a-1M"></a>三有因缘断，</p>
  <p id="a1N">精练灭诸垢，<a id="a-1O"></a>究竟明显现，</p>
  <p id="a1P">于林离林去，<a id="a-1Q"></a>是故稽首礼！</p>
  <p id="a1R">无舍宅所依，<a id="a-1S"></a>幻伪痴恚灭，</p>
  <p id="a1T">调伏诸爱喜，<a id="a-1U"></a>出一切见处，</p>
  <p id="a1V">清净无瑕秽，<a id="a-1W"></a>是故稽首礼！</p>
  <p id="a1X">其心自在转，<a id="a-1Y"></a>坚固不倾动，</p>
  <p id="a1Z">智慧大德力，<a id="a-1a"></a>难伏魔能伏，</p>
  <p id="a1b">断除无明结，<a id="a-1c"></a>是故稽首礼！</p>
  <p id="a1d">大人离暗冥，<a id="a-1e"></a>寂灭牟尼尊，</p>
  <p id="a1f">正法离垢过，<a id="a-1g"></a>光明自显照，</p>
  <p id="a1h">照一切世界，<a id="a-1i"></a>是故名为佛！</p>
  <p id="a1j">地神虚空天，<a id="a-1k"></a>三十三天子，</p>
  <p id="a1l">光明悉映障，<a id="a-1m"></a>是故名为佛！</p>
  <p id="a1n">度生死有边，<a id="a-1o"></a>超逾越群众，</p>
  <p id="a1p">柔弱善调伏，<a id="a-1q"></a>正觉第一觉！</p>
  <p id="a1r">断一切结缚，<a id="a-1s"></a>伏一切异道，</p>
  <p id="a1t">降一切魔怨，<a id="a-1u"></a>得无上正觉，</p>
  <p id="a1v">离尘灭诸垢，<a id="a-1w"></a>是故稽首礼！<a id="a-1x"></a>”</p>
  <p id="a1y">尊者婆耆舍偈赞叹时，<a id="a-1z"></a>诸比丘闻其所说，<a id="a-20"></a>皆大欢喜！</p>
  <p id="a21">如是我闻：<a id="a-22"></a>一时，<a id="a-23"></a>佛住舍卫国祇树给孤独园。</p>
  <p id="a24">时，<a id="a-25"></a>尊者婆耆舍住舍卫国东园鹿子母讲堂，<a id="a-26"></a>疾病困笃，<a id="a-27"></a>尊者富邻尼为看病人，<a id="a-28"></a>供给供养。<a id="a-29"></a>时，<a id="a-2A"></a>尊者婆耆舍语尊者富邻尼言：<a id="a-2B"></a>“汝往诣世尊所，<a id="a-2C"></a>持我语白世尊言：<a id="a-2D"></a>‘尊者婆耆舍稽首世尊足，<a id="a-2E"></a>问讯世尊少病少恼、<a id="a-2F"></a>起居轻利、<a id="a-2G"></a>得自安乐住不？<a id="a-2H"></a>’复作是言：<a id="a-2I"></a>‘尊者婆耆舍住东园鹿子母讲堂，<a id="a-2J"></a>疾病困笃，<a id="a-2K"></a>欲求见世尊，<a id="a-2L"></a>无力方便堪诣世尊。<a id="a-2M"></a>善哉！<a id="a-2N"></a>世尊，<a id="a-2O"></a>愿往至东园鹿子母讲堂尊者婆耆舍所，<a id="a-2P"></a>哀愍故！<a id="a-2Q"></a>’”</p>
  <p id="a2R">时，<a id="a-2S"></a>尊者富邻尼即受其语，<a id="a-2T"></a>往诣世尊，<a id="a-2U"></a>稽首佛足，<a id="a-2V"></a>退坐一面，<a id="a-2W"></a>作是言：<a id="a-2X"></a>“尊者婆耆舍住东园鹿子母讲堂，<a id="a-2Y"></a>疾病困笃，<a id="a-2Z"></a>愿见世尊，<a id="a-2a"></a>无力方便堪能奉见。<a id="a-2b"></a>善哉！<a id="a-2c"></a>世尊，<a id="a-2d"></a>愿往东园鹿子母讲堂尊者婆耆舍所，<a id="a-2e"></a>为哀愍故！<a id="a-2f"></a>”</p>
  <p id="a2g">尔时，<a id="a-2h"></a>世尊默然而许。<a id="a-2i"></a>时，<a id="a-2j"></a>尊者富邻尼知佛许已，<a id="a-2k"></a>即从座起，<a id="a-2l"></a>礼佛足而去。</p>
  <p id="a2m">世尊晡时从禅起，<a id="a-2n"></a>往诣尊者婆耆舍。<a id="a-2o"></a>尊者婆耆舍遥见世尊，<a id="a-2p"></a>凭床欲起。<a id="a-2q"></a>尔时，<a id="a-2r"></a>世尊见尊者婆耆舍凭床欲起，<a id="a-2s"></a>语言：<a id="a-2t"></a>“婆耆舍，<a id="a-2u"></a>莫自轻动！<a id="a-2v"></a>”世尊即坐，<a id="a-2w"></a>问尊者婆耆舍：<a id="a-2x"></a>“汝所患苦，<a id="a-2y"></a>为平和可堪忍不？<a id="a-2z"></a>身诸苦痛为增为损？<a id="a-30"></a>”</p>
  <p id="a31">如前焰摩迦修多罗广说，<a id="a-32"></a>乃至“我所苦患，<a id="a-33"></a>转觉其增，<a id="a-34"></a>不觉其损”。</p>
  <p id="a35">佛告婆耆舍：<a id="a-36"></a>“我今问汝，<a id="a-37"></a>随意答我。<a id="a-38"></a>汝得心不染、<a id="a-39"></a>不著、<a id="a-3A"></a>不污、<a id="a-3B"></a>解脱、<a id="a-3C"></a>离诸颠倒不？<a id="a-3D"></a>”</p>
  <p id="a3E">婆耆舍白佛言：<a id="a-3F"></a>“我心不染、<a id="a-3G"></a>不著、<a id="a-3H"></a>不污、<a id="a-3I"></a>解脱、<a id="a-3J"></a>离诸颠倒。<a id="a-3K"></a>”</p>
  <p id="a3L">佛告婆耆舍：<a id="a-3M"></a>“汝云何得心不染、<a id="a-3N"></a>不著、<a id="a-3O"></a>不污、<a id="a-3P"></a>解脱、<a id="a-3Q"></a>离诸颠倒？<a id="a-3R"></a>”</p>
  <p id="a3S">婆耆舍白佛言：<a id="a-3T"></a>“我过去眼识于色，<a id="a-3U"></a>心不顾念，<a id="a-3V"></a>于未来色不欣想，<a id="a-3W"></a>于现在色不著。<a id="a-3X"></a>我过去、<a id="a-3Y"></a>未来、<a id="a-3Z"></a>现在眼识于色，<a id="a-3a"></a>贪欲爱乐念于彼得尽，<a id="a-3b"></a>无欲、<a id="a-3c"></a>灭、<a id="a-3d"></a>没、<a id="a-3e"></a>息、<a id="a-3f"></a>离、<a id="a-3g"></a>解脱；<a id="a-3h"></a>心解脱已，<a id="a-3i"></a>是故不染、<a id="a-3j"></a>不著、<a id="a-3k"></a>不污、<a id="a-3l"></a>离诸颠倒，<a id="a-3m"></a>正受而住。<a id="a-3n"></a>如是耳、<a id="a-3o"></a>鼻、<a id="a-3p"></a>舌、<a id="a-3q"></a>身、<a id="a-3r"></a>意识，<a id="a-3s"></a>过去于法，<a id="a-3t"></a>心不顾念，<a id="a-3u"></a>未来不欣，<a id="a-3v"></a>现在不著。<a id="a-3w"></a>过去、<a id="a-3x"></a>未来、<a id="a-3y"></a>现在法中，<a id="a-3z"></a>念欲爱尽，<a id="a-40"></a>无欲、<a id="a-41"></a>灭、<a id="a-42"></a>没、<a id="a-43"></a>息、<a id="a-44"></a>离、<a id="a-45"></a>解脱；<a id="a-46"></a>心解脱已，<a id="a-47"></a>是故不染、<a id="a-48"></a>不著、<a id="a-49"></a>不污、<a id="a-4A"></a>解脱、<a id="a-4B"></a>离诸颠倒，<a id="a-4C"></a>正受而住。<a id="a-4D"></a>惟愿世尊今日最后饶益于我，<a id="a-4E"></a>听我说偈。<a id="a-4F"></a>”</p>
  <p id="a4G">佛告婆耆舍：<a id="a-4H"></a>“宜知是时！<a id="a-4I"></a>”</p>
  <p id="a4J">尊者婆耆舍起，<a id="a-4K"></a>正身端坐，<a id="a-4L"></a>系念在前，<a id="a-4M"></a>而说偈言：</p>
  <p id="a4N">“我今住佛前，<a id="a-4O"></a>稽首恭敬礼！</p>
  <p id="a4P">于一切诸法，<a id="a-4Q"></a>悉皆得解脱，</p>
  <p id="a4R">善解诸法相，<a id="a-4S"></a>深信乐正法。</p>
  <p id="a4T">世尊等正觉，<a id="a-4U"></a>世尊为大师，</p>
  <p id="a4V">世尊降魔怨，<a id="a-4W"></a>世尊大牟尼，</p>
  <p id="a4X">灭除一切使，<a id="a-4Y"></a>自度群生类。</p>
  <p id="a4Z">世尊于世间，<a id="a-4a"></a>诸法悉觉知，</p>
  <p id="a4b">世间悉无有，<a id="a-4c"></a>知法过佛者，</p>
  <p id="a4d">于诸天人中，<a id="a-4e"></a>亦无与佛等，</p>
  <p id="a4f">是故我今日，<a id="a-4g"></a>稽首大精进！</p>
  <p id="a4h">稽首士之上，<a id="a-4i"></a>拔诸爱欲刺，</p>
  <p id="a4j">我今是最后，<a id="a-4k"></a>得见于世尊，</p>
  <p id="a4l">稽首日种尊，<a id="a-4m"></a>暮当般涅槃。</p>
  <p id="a4n">正智系正念，<a id="a-4o"></a>于此朽坏身，</p>
  <p id="a4p">余势之所起，<a id="a-4q"></a>从今夜永灭，</p>
  <p id="a4r">三界不复染，<a id="a-4s"></a>入无余涅槃。</p>
  <p id="a4t">苦受及乐受，<a id="a-4u"></a>亦不苦不乐，</p>
  <p id="a4v">从触因缘生，<a id="a-4w"></a>于今悉永断。</p>
  <p id="a4x">苦受及乐受，<a id="a-4y"></a>亦不苦不乐，</p>
  <p id="a4z">从触因缘生，<a id="a-50"></a>于今悉已知。</p>
  <p id="a51">若内及与外，<a id="a-52"></a>苦乐等诸受，</p>
  <p id="a53">于受无所著，<a id="a-54"></a>正智正系心。</p>
  <p id="a55">于初中最后，<a id="a-56"></a>诸聚无障碍，</p>
  <p id="a57">诸聚既已断，<a id="a-58"></a>了知爱无余。</p>
  <p id="a59">明见真实者，<a id="a-5A"></a>说九十一劫，</p>
  <p id="a5B">三劫中不空，<a id="a-5C"></a>有大仙人尊，</p>
  <p id="a5D">余空无洲依，<a id="a-5E"></a>唯畏恐怖劫。</p>
  <p id="a5F">当知大仙人，<a id="a-5G"></a>乃复出于世，</p>
  <p id="a5H">安慰诸天人，<a id="a-5I"></a>开眼离尘冥，</p>
  <p id="a5J">示悟诸众生，<a id="a-5K"></a>令觉一切苦：</p>
  <p id="a5L">苦苦及苦集，<a id="a-5M"></a>超苦之寂灭，</p>
  <p id="a5N">贤圣八正道，<a id="a-5O"></a>安隐趣涅槃。</p>
  <p id="a5P">世间难得者，<a id="a-5Q"></a>现前悉皆得，</p>
  <p id="a5R">生世得人身，<a id="a-5S"></a>演说于正法，</p>
  <p id="a5T">随己之所欲，<a id="a-5U"></a>离垢求清净，</p>
  <p id="a5V">专修其己利，<a id="a-5W"></a>勿令空无果。</p>
  <p id="a5X">空过则生忧，<a id="a-5Y"></a>邻于地狱苦，</p>
  <p id="a5Z">于所说正法，<a id="a-5a"></a>不乐不欲受，</p>
  <p id="a5b">当久处生死，<a id="a-5c"></a>轮回息无期，</p>
  <p id="a5d">长夜怀忧恼，<a id="a-5e"></a>如商人失财。</p>
  <p id="a5f">我今众庆集，<a id="a-5g"></a>无复生老死，</p>
  <p id="a5h">轮回悉已断，<a id="a-5i"></a>不复重受生。</p>
  <p id="a5j">爱识河水流，<a id="a-5k"></a>于今悉枯竭，</p>
  <p id="a5l">已拔阴根本，<a id="a-5m"></a>连锁不相续。</p>
  <p id="a5n">供养大师毕，<a id="a-5o"></a>所作者已作，</p>
  <p id="a5p">重担悉已舍，<a id="a-5q"></a>有流悉已断，</p>
  <p id="a5r">不复乐受生，<a id="a-5s"></a>亦无死可恶，</p>
  <p id="a5t">正智正系念，<a id="a-5u"></a>唯待终时至。</p>
  <p id="a5v">念空野龙象，<a id="a-5w"></a>六十雄猛兽，</p>
  <p id="a5x">一旦免枷锁，<a id="a-5y"></a>逸乐山林中；</p>
  <p id="a5z">婆耆舍亦然，<a id="a-60"></a>大师口生子，</p>
  <p id="a61">厌舍于徒众，<a id="a-62"></a>正念待时至。</p>
  <p id="a63">今告于汝等，<a id="a-64"></a>诸来集会者，</p>
  <p id="a65">听我最后偈，<a id="a-66"></a>其义所饶益。</p>
  <p id="a67">生者悉归灭，<a id="a-68"></a>诸行无有常，</p>
  <p id="a69">速生速死法，<a id="a-6A"></a>何可久依怙？</p>
  <p id="a6B">是故强其志，<a id="a-6C"></a>精勤方便求，</p>
  <p id="a6D">观察有恐怖，<a id="a-6E"></a>随顺牟尼道，</p>
  <p id="a6F">速尽此苦阴，<a id="a-6G"></a>勿复增轮转。</p>
  <p id="a6H">佛口所生子，<a id="a-6I"></a>叹说此偈已，</p>
  <p id="a6J">长辞于大众，<a id="a-6K"></a>婆耆舍涅槃。<a id="a-6L"></a>”</p>
  <p id="a6M">彼以慈悲故，<a id="a-6N"></a>说此无上偈，</p>
  <p id="a6O">尊者婆耆舍，<a id="a-6P"></a>如来法生子，</p>
  <p id="a6Q">垂心哀愍故，<a id="a-6R"></a>说此无上偈，</p>
  <p id="a6S">然后般涅槃，<a id="a-6T"></a>一切当敬礼！</p>
  <p id="a6U">如是我闻：<a id="a-6V"></a>一时，<a id="a-6W"></a>佛住舍卫国祇树给孤独园。</p>
  <p id="a6X">时，<a id="a-6Y"></a>有一天子，<a id="a-6Z"></a>容色绝妙，<a id="a-6a"></a>于后夜时来诣佛所，<a id="a-6b"></a>稽首佛足，<a id="a-6c"></a>退坐一面，<a id="a-6d"></a>身诸光明遍照祇树给孤独园。<a id="a-6e"></a>时，<a id="a-6f"></a>彼天子而说偈问佛：</p>
  <p id="a6g">“阿练若比丘，<a id="a-6h"></a>住于空闲处，</p>
  <p id="a6i">寂静修梵行，<a id="a-6j"></a>于一坐而食。</p>
  <p id="a6k">以何因缘故，<a id="a-6l"></a>颜色特鲜明？<a id="a-6m"></a>”</p>
  <p id="a6n">尔时，<a id="a-6o"></a>世尊说偈答言：</p>
  <p id="a6p">“于过去无忧，<a id="a-6q"></a>未来不欣乐，</p>
  <p id="a6r">现在随所得，<a id="a-6s"></a>正智系念持，</p>
  <p id="a6t">饭食系念故，<a id="a-6u"></a>颜色常鲜泽。</p>
  <p id="a6v">未来心驰想，<a id="a-6w"></a>过去追忧悔，</p>
  <p id="a6x">愚痴火自煎，<a id="a-6y"></a>如雹断生草。<a id="a-6z"></a>”</p>
  <p id="a70">时，<a id="a-71"></a>彼天子复说偈言：</p>
  <p id="a72">“久见婆罗门，<a id="a-73"></a>逮得般涅槃，</p>
  <p id="a74">一切怖已过，<a id="a-75"></a>永超世恩爱。<a id="a-76"></a>”</p>
  <p id="a77">时，<a id="a-78"></a>彼天子闻佛所说，<a id="a-79"></a>欢喜随喜，<a id="a-7A"></a>稽首佛足，<a id="a-7B"></a>即没不现。</p>
  <p id="a7C">如是我闻：<a id="a-7D"></a>一时，<a id="a-7E"></a>佛住舍卫国祇树给孤独园。</p>
  <p id="a7F">时，<a id="a-7G"></a>有一天子，<a id="a-7H"></a>容色绝妙，<a id="a-7I"></a>于后夜时来诣佛所，<a id="a-7J"></a>稽首佛足，<a id="a-7K"></a>退坐一面，<a id="a-7L"></a>身诸光明遍照祇树给孤独园。<a id="a-7M"></a>时，<a id="a-7N"></a>彼天子而说偈言：</p>
  <p id="a7O">“不欲起骄慢，<a id="a-7P"></a>善自调其心；</p>
  <p id="a7Q">未曾修寂默，<a id="a-7R"></a>亦不入正受，</p>
  <p id="a7S">处林而放逸，<a id="a-7T"></a>不度死彼岸。<a id="a-7U"></a>”</p>
  <p id="a7V">尔时，<a id="a-7W"></a>世尊说偈答言：</p>
  <p id="a7X">“已离于骄慢，<a id="a-7Y"></a>心常入正受，</p>
  <p id="a7Z">明智善分别，<a id="a-7a"></a>解脱一切缚。</p>
  <p id="a7b">独一处闲林，<a id="a-7c"></a>其心不放逸，</p>
  <p id="a7d">于彼死魔怨，<a id="a-7e"></a>疾得度彼岸！<a id="a-7f"></a>”</p>
  <p id="a7g">时，<a id="a-7h"></a>彼天子复说偈言：</p>
  <p id="a7i">“久见婆罗门，<a id="a-7j"></a>逮得般涅槃，</p>
  <p id="a7k">一切怖已过，<a id="a-7l"></a>永超世恩爱。<a id="a-7m"></a>”</p>
  <p id="a7n">时，<a id="a-7o"></a>彼天子闻佛所说，<a id="a-7p"></a>欢喜随喜，<a id="a-7q"></a>稽首佛足，<a id="a-7r"></a>即没不现。</p>
  <p id="a7s">如是我闻：<a id="a-7t"></a>一时，<a id="a-7u"></a>佛住舍卫国祇树给孤独园。</p>
  <p id="a7v">时，<a id="a-7w"></a>有一天子，<a id="a-7x"></a>容色绝妙，<a id="a-7y"></a>于后夜时来诣佛所，<a id="a-7z"></a>稽首佛足，<a id="a-80"></a>退坐一面，<a id="a-81"></a>身诸光明遍照祗树给孤独园。<a id="a-82"></a>时，<a id="a-83"></a>彼天子说偈问佛：</p>
  <p id="a84">“云何得昼夜，<a id="a-85"></a>功德常增长？</p>
  <p id="a86">云何得生天？<a id="a-87"></a>惟愿为解说！<a id="a-88"></a>”</p>
  <p id="a89">尔时，<a id="a-8A"></a>世尊说偈答言：</p>
  <p id="a8B">“种植园果故，<a id="a-8C"></a>林树荫清凉，</p>
  <p id="a8D">桥船以济度，<a id="a-8E"></a>造作福德舍，</p>
  <p id="a8F">穿井供渴乏，<a id="a-8G"></a>客舍给行旅。</p>
  <p id="a8H">如此之功德，<a id="a-8I"></a>日夜常增长，</p>
  <p id="a8J">如法戒具足，<a id="a-8K"></a>缘斯得生天。<a id="a-8L"></a>”</p>
  <p id="a8M">时，<a id="a-8N"></a>彼天子复说偈言：</p>
  <p id="a8O">“久见婆罗门，<a id="a-8P"></a>逮得般涅槃，</p>
  <p id="a8Q">一切怖已过，<a id="a-8R"></a>永超世恩爱。<a id="a-8S"></a>”</p>
  <p id="a8T">时，<a id="a-8U"></a>彼天子闻佛所说，<a id="a-8V"></a>欢喜随喜，<a id="a-8W"></a>稽首佛足，<a id="a-8X"></a>即没不现。</p>
  <p id="a8Y">如是我闻：<a id="a-8Z"></a>一时，<a id="a-8a"></a>佛住舍卫国祇树给孤独园。</p>
  <p id="a8b">时，<a id="a-8c"></a>有一天子，<a id="a-8d"></a>容色绝妙，<a id="a-8e"></a>于后夜时来诣佛所，<a id="a-8f"></a>稽首佛足，<a id="a-8g"></a>退坐一面，<a id="a-8h"></a>身诸光明遍照祇树给孤独园。<a id="a-8i"></a>时，<a id="a-8j"></a>彼天子说偈问佛：</p>
  <p id="a8k">“施何得大力？<a id="a-8l"></a>施何得妙色？</p>
  <p id="a8m">施何得安乐？<a id="a-8n"></a>施何得明目？</p>
  <p id="a8o">修习何等施，<a id="a-8p"></a>名曰一切施？</p>
  <p id="a8q">今启问世尊，<a id="a-8r"></a>愿为分别说！<a id="a-8s"></a>”</p>
  <p id="a8t">尔时，<a id="a-8u"></a>世尊说偈答言：</p>
  <p id="a8v">“施食得大力，<a id="a-8w"></a>施衣得妙色，</p>
  <p id="a8x">施乘得安乐，<a id="a-8y"></a>施灯得明目。</p>
  <p id="a8z">虚馆以待宾，<a id="a-90"></a>是名一切施，</p>
  <p id="a91">以法而诲彼，<a id="a-92"></a>是则施甘露。<a id="a-93"></a>”</p>
  <p id="a94">时，<a id="a-95"></a>彼天子复说偈言：</p>
  <p id="a96">“久见婆罗门，<a id="a-97"></a>逮得般涅槃，</p>
  <p id="a98">一切怖已过，<a id="a-99"></a>永超世恩爱。<a id="a-9A"></a>”</p>
  <p id="a9B">时，<a id="a-9C"></a>彼天子闻佛所说，<a id="a-9D"></a>欢喜随喜，<a id="a-9E"></a>稽首佛足，<a id="a-9F"></a>即没不现。</p>
  <p id="a9G">如是我闻：<a id="a-9H"></a>一时，<a id="a-9I"></a>佛住舍卫国祇树给孤独园。</p>
  <p id="a9J">时，<a id="a-9K"></a>有天子名悉鞞梨，<a id="a-9L"></a>容色绝妙，<a id="a-9M"></a>于后夜时来诣佛所，<a id="a-9N"></a>稽首佛足，<a id="a-9O"></a>退坐一面，<a id="a-9P"></a>身诸光明遍照祇树给孤独园。<a id="a-9Q"></a>时，<a id="a-9R"></a>彼天子而说偈言：</p>
  <p id="a9S">“诸天及世人，<a id="a-9T"></a>于食悉欣乐，</p>
  <p id="a9U">颇有诸世间，<a id="a-9V"></a>福乐自随逐？<a id="a-9W"></a>”</p>
  <p id="a9X">尔时，<a id="a-9Y"></a>世尊说偈答言：</p>
  <p id="a9Z">“净信心惠施，<a id="a-9a"></a>此世及后世，</p>
  <p id="a9b">随其所至处，<a id="a-9c"></a>福报常影随。</p>
  <p id="a9d">是故当舍悭，<a id="a-9e"></a>行无垢惠施，</p>
  <p id="a9f">施已心欢喜，<a id="a-9g"></a>此世他世受。<a id="a-9h"></a>”</p>
  <p id="a9i">时，<a id="a-9j"></a>彼悉鞞梨天子白佛言：<a id="a-9k"></a>“奇哉！<a id="a-9l"></a>世尊，<a id="a-9m"></a>善说斯义：</p>
  <p id="a9n">“净信心惠施，<a id="a-9o"></a>此世及他世，</p>
  <p id="a9p">随其所至处，<a id="a-9q"></a>福报常影随。</p>
  <p id="a9r">是故当舍悭，<a id="a-9s"></a>行无垢惠施，</p>
  <p id="a9t">施已心欢喜，<a id="a-9u"></a>此世他世受。<a id="a-9v"></a>”</p>
  <p id="a9w">悉鞞梨天子白佛言：<a id="a-9x"></a>“世尊，<a id="a-9y"></a>我自知过去世时曾为国王，<a id="a-9z"></a>名悉鞞梨，<a id="a-A0"></a>于四城门普施为福，<a id="a-A1"></a>于其城内有四交道，<a id="a-A2"></a>亦于其中布施作福。<a id="a-A3"></a>时，<a id="a-A4"></a>有第一夫人来语我言：<a id="a-A5"></a>‘大王大作福德，<a id="a-A6"></a>而我无力修诸福业。<a id="a-A7"></a>’我时告言：<a id="a-A8"></a>‘城东门外布施作福悉皆属汝。<a id="a-A9"></a>’时，<a id="a-AA"></a>诸王子复来白我：<a id="a-AB"></a>‘大王多作功德，<a id="a-AC"></a>夫人亦同，<a id="a-AD"></a>而我无力作诸福业，<a id="a-AE"></a>我今愿得依于大王少作功德。<a id="a-AF"></a>’我时答言：<a id="a-AG"></a>‘城南门外所作施福悉皆属汝。<a id="a-AH"></a>’时，<a id="a-AI"></a>有大臣复来白我：<a id="a-AJ"></a>‘今日大王多作功德，<a id="a-AK"></a>夫人、<a id="a-AL"></a>王子悉皆共之，<a id="a-AM"></a>而我无力作诸福业，<a id="a-AN"></a>愿依大王少有所作。<a id="a-AO"></a>’我时告言：<a id="a-AP"></a>‘城西门外所作施福皆属汝。<a id="a-AQ"></a>’时，<a id="a-AR"></a>诸将士复来白我：<a id="a-AS"></a>‘今日大王多作功德，<a id="a-AT"></a>夫人、<a id="a-AU"></a>太子及诸大臣悉皆共之，<a id="a-AV"></a>唯我无力能修福业，<a id="a-AW"></a>愿依大王得有所作。<a id="a-AX"></a>’我时答言：<a id="a-AY"></a>‘城北门外所作施福悉皆属汝。<a id="a-AZ"></a>’国中庶民复来白我：<a id="a-Aa"></a>‘今日大王多作功德，<a id="a-Ab"></a>夫人、<a id="a-Ac"></a>王子、<a id="a-Ad"></a>大臣、<a id="a-Ae"></a>诸将悉皆共之，<a id="a-Af"></a>唯我无力不能修福，<a id="a-Ag"></a>愿依大王少有所作。<a id="a-Ah"></a>’我时答言：<a id="a-Ai"></a>‘于其城内四交道头所作施福悉属汝等。<a id="a-Aj"></a>’</p>
  <p id="aAk">“尔时，<a id="a-Al"></a>国王夫人、<a id="a-Am"></a>王子、<a id="a-An"></a>大臣、<a id="a-Ao"></a>将士、<a id="a-Ap"></a>庶民悉皆惠施，<a id="a-Aq"></a>作诸功德，<a id="a-Ar"></a>我先所作惠施功德于兹则断。<a id="a-As"></a>时，<a id="a-At"></a>我所使诸作福者，<a id="a-Au"></a>还至我所，<a id="a-Av"></a>为我作礼而白我言：<a id="a-Aw"></a>‘大王当知：<a id="a-Ax"></a>诸修福处，<a id="a-Ay"></a>夫人、<a id="a-Az"></a>王子、<a id="a-B0"></a>大臣、<a id="a-B1"></a>将士及诸庶民各据其处，<a id="a-B2"></a>行施作福，<a id="a-B3"></a>大王所施于兹则断。<a id="a-B4"></a>’我时答言：<a id="a-B5"></a>‘善男子，<a id="a-B6"></a>诸方边国岁输财物应入我者，<a id="a-B7"></a>分半入库，<a id="a-B8"></a>分其半分，<a id="a-B9"></a>即于彼处惠施作福。<a id="a-BA"></a>’彼闻教旨，<a id="a-BB"></a>往诣边国，<a id="a-BC"></a>集诸财物，<a id="a-BD"></a>半送于库，<a id="a-BE"></a>半留于彼惠施作福。<a id="a-BF"></a>我先长夜如是惠施作福，<a id="a-BG"></a>长夜常得可爱、<a id="a-BH"></a>可念、<a id="a-BI"></a>可意福报，<a id="a-BJ"></a>常受快乐，<a id="a-BK"></a>无有穷极。<a id="a-BL"></a>以斯福业及福果福报，<a id="a-BM"></a>悉皆入于大功德聚数，<a id="a-BN"></a>譬如五大河合为一流，<a id="a-BO"></a>所谓恒河、<a id="a-BP"></a>耶蒲那、<a id="a-BQ"></a>萨罗由、<a id="a-BR"></a>伊罗跋提、<a id="a-BS"></a>摩醯，<a id="a-BT"></a>如是五河合为一流，<a id="a-BU"></a>无有人能量其河水百千万亿斗斛之数。<a id="a-BV"></a>彼大河水得为大水聚数，<a id="a-BW"></a>我亦如是，<a id="a-BX"></a>所作功德果、<a id="a-BY"></a>功德报不可称量，<a id="a-BZ"></a>悉得入于大功德聚数。<a id="a-Ba"></a>”</p>
  <p id="aBb">尔时，<a id="a-Bc"></a>悉鞞梨天子闻佛所说，<a id="a-Bd"></a>欢喜随喜，<a id="a-Be"></a>稽首佛足，<a id="a-Bf"></a>即没不现。</p>
  <p id="aBg">如是我闻：<a id="a-Bh"></a>一时，<a id="a-Bi"></a>佛住舍卫国祇树给孤独园。</p>
  <p id="aBj">时，<a id="a-Bk"></a>有一天子，<a id="a-Bl"></a>容色绝妙，<a id="a-Bm"></a>于后夜时来诣佛所，<a id="a-Bn"></a>稽首佛足，<a id="a-Bo"></a>退坐一面，<a id="a-Bp"></a>身诸光明皆悉遍照祇树给孤独园。<a id="a-Bq"></a>时，<a id="a-Br"></a>彼天子说偈问佛：<a id="a-Bs"></a>“何等人能为远游善知识？<a id="a-Bt"></a>何等人能为居家善知识？<a id="a-Bu"></a>何等人能为通财善知识？<a id="a-Bv"></a>何等人能为后世善知识？<a id="a-Bw"></a>”</p>
  <p id="aBx">尔时，<a id="a-By"></a>世尊以偈答言：</p>
  <p id="aBz">“商人之导师，<a id="a-C0"></a>游行善知识。</p>
  <p id="aC1">贞祥贤良妻，<a id="a-C2"></a>居家善知识。</p>
  <p id="aC3">宗亲相习近，<a id="a-C4"></a>通财善知识。</p>
  <p id="aC5">自所修功德，<a id="a-C6"></a>后世善知识。<a id="a-C7"></a>”</p>
  <p id="aC8">时，<a id="a-C9"></a>彼天子复说偈言：</p>
  <p id="aCA">“久见婆罗门，<a id="a-CB"></a>逮得般涅槃，</p>
  <p id="aCC">一切怖已过，<a id="a-CD"></a>永超世恩爱。<a id="a-CE"></a>”</p>
  <p id="aCF">时，<a id="a-CG"></a>彼天子闻佛所说，<a id="a-CH"></a>欢喜随喜，<a id="a-CI"></a>稽首佛足，<a id="a-CJ"></a>即没不现。</p>
  <p id="aCK">如是我闻：<a id="a-CL"></a>一时，<a id="a-CM"></a>佛住舍卫国祇树给孤独园。</p>
  <p id="aCN">时，<a id="a-CO"></a>有一天子，<a id="a-CP"></a>容色绝妙，<a id="a-CQ"></a>于后夜时来诣佛所，<a id="a-CR"></a>稽首佛足，<a id="a-CS"></a>退坐一面，<a id="a-CT"></a>身诸光明遍照祇树给孤独园。<a id="a-CU"></a>时，<a id="a-CV"></a>彼天子而说偈言：</p>
  <p id="aCW">“冥运持命去，<a id="a-CX"></a>故令人短寿，</p>
  <p id="aCY">为老所侵迫，<a id="a-CZ"></a>而无救护者。</p>
  <p id="aCa">睹斯老病死，<a id="a-Cb"></a>令人大恐怖，</p>
  <p id="aCc">唯作诸功德，<a id="a-Cd"></a>乐往至乐所。<a id="a-Ce"></a>”</p>
  <p id="aCf">尔时，<a id="a-Cg"></a>世尊说偈答言：</p>
  <p id="aCh">“冥运持命去，<a id="a-Ci"></a>故令人短寿，</p>
  <p id="aCj">为老所侵迫，<a id="a-Ck"></a>而无救护者。</p>
  <p id="aCl">观此有余过，<a id="a-Cm"></a>令人大恐怖，</p>
  <p id="aCn">当断世贪爱，<a id="a-Co"></a>无余涅槃乐！<a id="a-Cp"></a>”</p>
  <p id="aCq">时，<a id="a-Cr"></a>彼天子复说偈言：</p>
  <p id="aCs">“久见婆罗门，<a id="a-Ct"></a>逮得般涅槃，</p>
  <p id="aCu">一切怖已过，<a id="a-Cv"></a>永超世恩爱。<a id="a-Cw"></a>”</p>
  <p id="aCx">时，<a id="a-Cy"></a>彼天子闻佛所说，<a id="a-Cz"></a>欢喜随喜，<a id="a-D0"></a>稽首佛足，<a id="a-D1"></a>即没不现。</p>
  <p id="aD2">如是我闻：<a id="a-D3"></a>一时，<a id="a-D4"></a>佛住舍卫国祇树给孤独园。</p>
  <p id="aD5">时，<a id="a-D6"></a>有一天子，<a id="a-D7"></a>容色绝妙，<a id="a-D8"></a>于后夜时来诣佛所，<a id="a-D9"></a>稽首佛足，<a id="a-DA"></a>退坐一面，<a id="a-DB"></a>身诸光明遍照祇树给孤独园。<a id="a-DC"></a>时，<a id="a-DD"></a>彼天子说偈问佛：</p>
  <p id="aDE">“断除于几法？<a id="a-DF"></a>几法应弃舍？</p>
  <p id="aDG">而复于几法，<a id="a-DH"></a>增上方便修？</p>
  <p id="aDI">几聚应超越，<a id="a-DJ"></a>比丘度驶流？<a id="a-DK"></a>”</p>
  <p id="aDL">尔时，<a id="a-DM"></a>世尊说偈答言：</p>
  <p id="aDN">“断除五舍五，<a id="a-DO"></a>增修于五根，</p>
  <p id="aDP">超越五和合，<a id="a-DQ"></a>比丘度流渊。<a id="a-DR"></a>”</p>
  <p id="aDS">时，<a id="a-DT"></a>彼天子复说偈言：</p>
  <p id="aDU">“久见婆罗门，<a id="a-DV"></a>逮得般涅槃，</p>
  <p id="aDW">一切怖已过，<a id="a-DX"></a>永超世恩爱。<a id="a-DY"></a>”</p>
  <p id="aDZ">时，<a id="a-Da"></a>彼天子闻佛所说，<a id="a-Db"></a>欢喜随喜，<a id="a-Dc"></a>稽首佛足，<a id="a-Dd"></a>即没不现。</p>
  <p id="aDe">如是我闻：<a id="a-Df"></a>一时，<a id="a-Dg"></a>佛住舍卫国祇树给孤独园。</p>
  <p id="aDh">时，<a id="a-Di"></a>有天子容色绝妙，<a id="a-Dj"></a>于后夜时来诣佛所，<a id="a-Dk"></a>稽首佛足，<a id="a-Dl"></a>退坐一面，<a id="a-Dm"></a>身诸光明遍照祇树给孤独园。<a id="a-Dn"></a>时，<a id="a-Do"></a>彼天子说偈问佛：</p>
  <p id="aDp">“几人于觉眠？<a id="a-Dq"></a>几人于眠觉？</p>
  <p id="aDr">几人取尘垢？<a id="a-Ds"></a>几人得清净？<a id="a-Dt"></a>”</p>
  <p id="aDu">尔时，<a id="a-Dv"></a>世尊说偈答言：</p>
  <p id="aDw">“五人于觉眠，<a id="a-Dx"></a>五人于眠觉，</p>
  <p id="aDy">五人取于垢，<a id="a-Dz"></a>五人得清净。<a id="a-E0"></a>”</p>
  <p id="aE1">时，<a id="a-E2"></a>彼天子复说偈言：</p>
  <p id="aE3">“久见婆罗门，<a id="a-E4"></a>逮得般涅槃，</p>
  <p id="aE5">一切怖已过，<a id="a-E6"></a>永超世恩爱。<a id="a-E7"></a>”</p>
  <p id="aE8">时，<a id="a-E9"></a>彼天子闻佛所说，<a id="a-EA"></a>欢喜随喜，<a id="a-EB"></a>稽首佛足，<a id="a-EC"></a>即没不现。</p>
  <p id="aED">如是我闻：<a id="a-EE"></a>一时，<a id="a-EF"></a>佛住舍卫国祇树给孤独园。</p>
  <p id="aEG">时，<a id="a-EH"></a>有天子容色绝妙，<a id="a-EI"></a>于后夜时来诣佛所，<a id="a-EJ"></a>稽首佛足，<a id="a-EK"></a>退坐一面，<a id="a-EL"></a>身诸光明遍照祇树给孤独园。<a id="a-EM"></a>时，<a id="a-EN"></a>彼天子而说偈言：</p>
  <p id="aEO">“母子更相喜，<a id="a-EP"></a>牛主乐其牛，</p>
  <p id="aEQ">众生乐有余，<a id="a-ER"></a>无乐无余者！<a id="a-ES"></a>”</p>
  <p id="aET">尔时，<a id="a-EU"></a>世尊说偈答言：</p>
  <p id="aEV">“母子更相忧，<a id="a-EW"></a>牛主忧其牛，</p>
  <p id="aEX">有余众生忧，<a id="a-EY"></a>无余则无忧！<a id="a-EZ"></a>”</p>
  <p id="aEa">时，<a id="a-Eb"></a>彼天子复说偈言：</p>
  <p id="aEc">“久见婆罗门，<a id="a-Ed"></a>逮得般涅槃，</p>
  <p id="aEe">一切怖已过，<a id="a-Ef"></a>永超世恩爱。<a id="a-Eg"></a>”</p>
  <p id="aEh">时，<a id="a-Ei"></a>彼天子闻佛所说，<a id="a-Ej"></a>欢喜随喜，<a id="a-Ek"></a>稽首佛足，<a id="a-El"></a>即没不现。</p>
  <p id="aEm">如是我闻：<a id="a-En"></a>一时，<a id="a-Eo"></a>佛住舍卫国祇树给孤独园。</p>
  <p id="aEp">时，<a id="a-Eq"></a>有天子容色绝妙，<a id="a-Er"></a>于后夜时来诣佛所，<a id="a-Es"></a>稽首佛足，<a id="a-Et"></a>退坐一面，<a id="a-Eu"></a>身诸光明遍照祇树给孤独园。<a id="a-Ev"></a>时，<a id="a-Ew"></a>彼天子说偈问佛：</p>
  <p id="aEx">“何等人之物？<a id="a-Ey"></a>何名第一伴？</p>
  <p id="aEz">以何而活命？<a id="a-F0"></a>众生何处依？<a id="a-F1"></a>”</p>
  <p id="aF2">尔时，<a id="a-F3"></a>世尊说偈答言：</p>
  <p id="aF4">“田宅众生有，<a id="a-F5"></a>贤妻第一伴，</p>
  <p id="aF6">饮食已存命，<a id="a-F7"></a>业为众生依。<a id="a-F8"></a>”</p>
  <p id="aF9">时，<a id="a-FA"></a>彼天子复说偈言：</p>
  <p id="aFB">“久见婆罗门，<a id="a-FC"></a>逮得般涅槃，</p>
  <p id="aFD">一切怖已过，<a id="a-FE"></a>永超世恩爱。<a id="a-FF"></a>”</p>
  <p id="aFG">时，<a id="a-FH"></a>彼天子闻佛所说，<a id="a-FI"></a>欢喜随喜，<a id="a-FJ"></a>稽首佛足，<a id="a-FK"></a>即没不现。</p>
  <p id="aFL">如是我闻：<a id="a-FM"></a>一时，<a id="a-FN"></a>佛住舍卫国祇树给孤独园。</p>
  <p id="aFO">时，<a id="a-FP"></a>有天子容色绝妙，<a id="a-FQ"></a>来诣佛所，<a id="a-FR"></a>稽首佛足，<a id="a-FS"></a>身诸光明遍照祇树给孤独园。<a id="a-FT"></a>时，<a id="a-FU"></a>彼天子而说偈言：</p>
  <p id="aFV">“所爱无过子，<a id="a-FW"></a>财无贵于牛，</p>
  <p id="aFX">光明无过日，<a id="a-FY"></a>萨罗无过海。<a id="a-FZ"></a>”</p>
  <p id="aFa">尔时，<a id="a-Fb"></a>世尊说偈答言：</p>
  <p id="aFc">“爱无过于己，<a id="a-Fd"></a>财无过于谷，</p>
  <p id="aFe">光明无过慧，<a id="a-Ff"></a>萨罗无过见。<a id="a-Fg"></a>”</p>
  <p id="aFh">时，<a id="a-Fi"></a>彼天子复说偈言：</p>
  <p id="aFj">“久见婆罗门，<a id="a-Fk"></a>逮得般涅槃，</p>
  <p id="aFl">一切怖已过，<a id="a-Fm"></a>永超世恩爱。<a id="a-Fn"></a>”</p>
  <p id="aFo">时，<a id="a-Fp"></a>彼天子闻佛所说，<a id="a-Fq"></a>欢喜随喜，<a id="a-Fr"></a>稽首佛足，<a id="a-Fs"></a>即没不现。</p>
  <p id="aFt">如是我闻：<a id="a-Fu"></a>一时，<a id="a-Fv"></a>佛住舍卫国祇树给孤独园。</p>
  <p id="aFw">时，<a id="a-Fx"></a>有天子容色绝妙，<a id="a-Fy"></a>来诣佛所，<a id="a-Fz"></a>稽首佛足，<a id="a-G0"></a>身诸光明遍照祇树给孤独园。<a id="a-G1"></a>时，<a id="a-G2"></a>彼天子而说偈言：</p>
  <p id="aG3">“刹利两足尊，<a id="a-G4"></a>犎牛四足胜，</p>
  <p id="aG5">童英为上妻，<a id="a-G6"></a>贵生为上子。<a id="a-G7"></a>”</p>
  <p id="aG8">尔时，<a id="a-G9"></a>世尊说偈答言：</p>
  <p id="aGA">“正觉两足尊，<a id="a-GB"></a>生马四足胜，</p>
  <p id="aGC">顺夫为贤妻，<a id="a-GD"></a>漏尽子之上。<a id="a-GE"></a>”</p>
  <p id="aGF">时，<a id="a-GG"></a>彼天子复说偈言：</p>
  <p id="aGH">“久见婆罗门，<a id="a-GI"></a>逮得般涅槃，</p>
  <p id="aGJ">一切怖已过，<a id="a-GK"></a>永超世恩爱。<a id="a-GL"></a>”</p>
  <p id="aGM">时，<a id="a-GN"></a>彼天子闻佛所说，<a id="a-GO"></a>欢喜随喜，<a id="a-GP"></a>稽首佛足，<a id="a-GQ"></a>即没不现。</p>
  <p id="aGR">如是我闻：<a id="a-GS"></a>一时，<a id="a-GT"></a>佛住舍卫国祇树给孤独园。</p>
  <p id="aGU">时，<a id="a-GV"></a>有天子容色绝妙，<a id="a-GW"></a>来诣佛所，<a id="a-GX"></a>稽首佛足，<a id="a-GY"></a>身诸光明遍照祇树给孤独园。<a id="a-GZ"></a>时，<a id="a-Ga"></a>彼天子而说偈言：</p>
  <p id="aGb">“从地起众生，<a id="a-Gc"></a>何者为最胜？</p>
  <p id="aGd">于空堕落者，<a id="a-Ge"></a>复以何胜上？</p>
  <p id="aGf">凡所祈请处，<a id="a-Gg"></a>何者最第一？</p>
  <p id="aGh">于诸言语中，<a id="a-Gi"></a>何者为上辩？<a id="a-Gj"></a>”</p>
  <p id="aGk">时，<a id="a-Gl"></a>有一天子，<a id="a-Gm"></a>本为田家子，<a id="a-Gn"></a>今得生天上，<a id="a-Go"></a>以本习故，<a id="a-Gp"></a>即便说偈答彼天子：</p>
  <p id="aGq">“五谷从地生，<a id="a-Gr"></a>是则为最胜。</p>
  <p id="aGs">种子于空中，<a id="a-Gt"></a>落地为最胜。</p>
  <p id="aGu">犎牛资养人，<a id="a-Gv"></a>是则依中胜。</p>
  <p id="aGw">爱子有所说，<a id="a-Gx"></a>是则言中胜。<a id="a-Gy"></a>”</p>
  <p id="aGz">彼发问天子语答者言：<a id="a-H0"></a>“我不问汝，<a id="a-H1"></a>何故多言轻躁妄说？<a id="a-H2"></a>我自说偈问世尊言：</p>
  <p id="aH3">“从地起众生，<a id="a-H4"></a>何者为最胜？</p>
  <p id="aH5">于空堕地者，<a id="a-H6"></a>复以何为胜？</p>
  <p id="aH7">凡所祈请处，<a id="a-H8"></a>何者为最胜？</p>
  <p id="aH9">于诸言语中，<a id="a-HA"></a>何者为上辩？<a id="a-HB"></a>”</p>
  <p id="aHC">尔时，<a id="a-HD"></a>世尊说偈答言：</p>
  <p id="aHE">“从下踊出者，<a id="a-HF"></a>三明为最上。</p>
  <p id="aHG">从空流下者，<a id="a-HH"></a>三明亦第一。</p>
  <p id="aHI">贤圣弟子僧，<a id="a-HJ"></a>是师依之上。</p>
  <p id="aHK">如来之所说，<a id="a-HL"></a>诸说之最辩。<a id="a-HM"></a>”</p>
  <p id="aHN">时，<a id="a-HO"></a>彼天子复说偈言：</p>
  <p id="aHP">“世间几法起？<a id="a-HQ"></a>几法相顺可？</p>
  <p id="aHR">世几法取爱？<a id="a-HS"></a>世几法损减？<a id="a-HT"></a>”</p>
  <p id="aHU">尔时，<a id="a-HV"></a>世尊说偈答言：</p>
  <p id="aHW">“世六法等起，<a id="a-HX"></a>世六法顺可，</p>
  <p id="aHY">世六法取爱，<a id="a-HZ"></a>世六法损减。<a id="a-Ha"></a>”</p>
  <p id="aHb">时，<a id="a-Hc"></a>彼天子复说偈言：</p>
  <p id="aHd">“久见婆罗门，<a id="a-He"></a>逮得般涅槃，</p>
  <p id="aHf">一切怖已过，<a id="a-Hg"></a>永超世恩爱。<a id="a-Hh"></a>”</p>
  <p id="aHi">时，<a id="a-Hj"></a>彼天子闻佛所说，<a id="a-Hk"></a>欢喜随喜，<a id="a-Hl"></a>稽首佛足，<a id="a-Hm"></a>即没不现。</p>
  <p id="aHn">如是我闻：<a id="a-Ho"></a>一时，<a id="a-Hp"></a>佛住舍卫国祇树给孤独园。</p>
  <p id="aHq">时，<a id="a-Hr"></a>有天子容色绝妙，<a id="a-Hs"></a>于后夜时来诣佛所，<a id="a-Ht"></a>稽首佛足，<a id="a-Hu"></a>退坐一面，<a id="a-Hv"></a>身诸光明遍照祇树给孤独园。<a id="a-Hw"></a>时，<a id="a-Hx"></a>彼天子说偈问佛：</p>
  <p id="aHy">“谁持世间去？<a id="a-Hz"></a>谁拘牵世间？</p>
  <p id="aI0">何等为一法，<a id="a-I1"></a>制御于世间？<a id="a-I2"></a>”</p>
  <p id="aI3">尔时，<a id="a-I4"></a>世尊说偈答言：</p>
  <p id="aI5">“心持世间去，<a id="a-I6"></a>心拘引世间，</p>
  <p id="aI7">其心为一法，<a id="a-I8"></a>能制御世间。<a id="a-I9"></a>”</p>
  <p id="aIA">时，<a id="a-IB"></a>彼天子复说偈言：</p>
  <p id="aIC">“久见婆罗门，<a id="a-ID"></a>逮得般涅槃，</p>
  <p id="aIE">一切怖已过，<a id="a-IF"></a>永超世恩爱。<a id="a-IG"></a>”</p>
  <p id="aIH">时，<a id="a-II"></a>彼天子闻佛所说，<a id="a-IJ"></a>欢喜随喜，<a id="a-IK"></a>稽首佛足，<a id="a-IL"></a>即没不现。</p>
  <p id="aIM">如是我闻：<a id="a-IN"></a>一时，<a id="a-IO"></a>佛住舍卫国祇树给孤独园。</p>
  <p id="aIP">时，<a id="a-IQ"></a>有天子容色绝妙，<a id="a-IR"></a>于后夜时来诣佛所，<a id="a-IS"></a>稽首佛足，<a id="a-IT"></a>退坐一面，<a id="a-IU"></a>身诸光明遍照祇树给孤独园。<a id="a-IV"></a>时，<a id="a-IW"></a>彼天子说偈问佛：</p>
  <p id="aIX">“谁缚于世间？<a id="a-IY"></a>谁调伏令解？</p>
  <p id="aIZ">断除何等法，<a id="a-Ia"></a>说名得涅槃？<a id="a-Ib"></a>”</p>
  <p id="aIc">尔时，<a id="a-Id"></a>世尊说偈答言：</p>
  <p id="aIe">“欲能缚世间，<a id="a-If"></a>调伏欲解脱，</p>
  <p id="aIg">断除爱欲者，<a id="a-Ih"></a>说名得涅槃。<a id="a-Ii"></a>”</p>
  <p id="aIj">时，<a id="a-Ik"></a>彼天子复说偈言：</p>
  <p id="aIl">“久见婆罗门，<a id="a-Im"></a>逮得般涅槃，</p>
  <p id="aIn">一切怖已过，<a id="a-Io"></a>永超世恩爱。<a id="a-Ip"></a>”</p>
  <p id="aIq">时，<a id="a-Ir"></a>彼天子闻佛所说，<a id="a-Is"></a>欢喜随喜，<a id="a-It"></a>稽首佛足，<a id="a-Iu"></a>即没不现。</p>
  <p id="aIv">如是我闻：<a id="a-Iw"></a>一时，<a id="a-Ix"></a>佛住舍卫国祇树给孤独园。</p>
  <p id="aIy">时，<a id="a-Iz"></a>有一天子，<a id="a-J0"></a>容色绝妙，<a id="a-J1"></a>于后夜时来诣佛所，<a id="a-J2"></a>稽首佛足，<a id="a-J3"></a>退坐一面，<a id="a-J4"></a>身诸光明遍照祇树给孤独园。<a id="a-J5"></a>时，<a id="a-J6"></a>彼天子说偈问佛：</p>
  <p id="aJ7">“谁掩于世间？<a id="a-J8"></a>谁遮络世间？</p>
  <p id="aJ9">谁结缚众生？<a id="a-JA"></a>何处建立世？<a id="a-JB"></a>”</p>
  <p id="aJC">尔时，<a id="a-JD"></a>世尊说偈答言：</p>
  <p id="aJE">“衰老掩世间，<a id="a-JF"></a>死遮络世间，</p>
  <p id="aJG">爱系缚众生，<a id="a-JH"></a>法建立世间。<a id="a-JI"></a>”</p>
  <p id="aJJ">时，<a id="a-JK"></a>彼天子复说偈言：</p>
  <p id="aJL">“久见婆罗门，<a id="a-JM"></a>逮得般涅槃，</p>
  <p id="aJN">一切怖已过，<a id="a-JO"></a>永超世恩爱。<a id="a-JP"></a>”</p>
  <p id="aJQ">时，<a id="a-JR"></a>彼天子闻佛所说，<a id="a-JS"></a>欢喜随喜，<a id="a-JT"></a>稽首佛足，<a id="a-JU"></a>即没不现。</p>
  <p id="aJV">如是我闻：<a id="a-JW"></a>一时，<a id="a-JX"></a>佛住舍卫国祇树给孤独园。</p>
  <p id="aJY">时，<a id="a-JZ"></a>有一天子，<a id="a-Ja"></a>容色绝妙，<a id="a-Jb"></a>于后夜时来诣佛所，<a id="a-Jc"></a>稽首佛足，<a id="a-Jd"></a>退坐一面，<a id="a-Je"></a>身诸光明遍照祇树给孤独园。<a id="a-Jf"></a>时，<a id="a-Jg"></a>彼天子说偈问佛：</p>
  <p id="aJh">“谁隐彼世间？<a id="a-Ji"></a>谁系于世间？</p>
  <p id="aJj">谁忆于众生？<a id="a-Jk"></a>谁建众生幢？<a id="a-Jl"></a>”</p>
  <p id="aJm">尔时，<a id="a-Jn"></a>世尊说偈答言：</p>
  <p id="aJo">“无明覆世间，<a id="a-Jp"></a>爱结缚众生，</p>
  <p id="aJq">隐覆忆众生，<a id="a-Jr"></a>我慢众生幢。<a id="a-Js"></a>”</p>
  <p id="aJt">时，<a id="a-Ju"></a>彼天子即复说偈而问佛言：</p>
  <p id="aJv">“谁无有覆盖？<a id="a-Jw"></a>谁复无爱结？</p>
  <p id="aJx">谁即出隐覆？<a id="a-Jy"></a>谁不建慢幢？<a id="a-Jz"></a>”</p>
  <p id="aK0">尔时，<a id="a-K1"></a>世尊说偈答言：</p>
  <p id="aK2">“如来等正觉，<a id="a-K3"></a>正智心解脱，</p>
  <p id="aK4">不为无明覆，<a id="a-K5"></a>亦无爱结系，</p>
  <p id="aK6">超出于隐覆，<a id="a-K7"></a>摧灭我慢幢。<a id="a-K8"></a>”</p>
  <p id="aK9">时，<a id="a-KA"></a>彼天子复说偈言：</p>
  <p id="aKB">“久见婆罗门，<a id="a-KC"></a>逮得般涅槃，</p>
  <p id="aKD">一切怖已过，<a id="a-KE"></a>永超世恩爱。<a id="a-KF"></a>”</p>
  <p id="aKG">时，<a id="a-KH"></a>彼天子闻佛所说，<a id="a-KI"></a>欢喜随喜，<a id="a-KJ"></a>稽首佛足，<a id="a-KK"></a>即没不现。</p>
  <p id="aKL">如是我闻：<a id="a-KM"></a>一时，<a id="a-KN"></a>佛住舍卫国祇树给孤独园。</p>
  <p id="aKO">时，<a id="a-KP"></a>有一天子，<a id="a-KQ"></a>容色绝妙，<a id="a-KR"></a>于后夜时来诣佛所，<a id="a-KS"></a>稽首佛足，<a id="a-KT"></a>退坐一面，<a id="a-KU"></a>身诸光明遍照祇树给孤独园。<a id="a-KV"></a>时，<a id="a-KW"></a>彼天子说偈问佛：</p>
  <p id="aKX">“何等为上士，<a id="a-KY"></a>所有资财物？</p>
  <p id="aKZ">云何善修习，<a id="a-Ka"></a>而致于安乐？</p>
  <p id="aKb">云何众味中，<a id="a-Kc"></a>得为最上味？</p>
  <p id="aKd">云何众生中，<a id="a-Ke"></a>得为第一寿？<a id="a-Kf"></a>”</p>
  <p id="aKg">尔时，<a id="a-Kh"></a>世尊说偈答言：</p>
  <p id="aKi">“清净信乐心，<a id="a-Kj"></a>名士夫胜财。</p>
  <p id="aKk">修行于正法，<a id="a-Kl"></a>能招安乐果。</p>
  <p id="aKm">真谛之妙说，<a id="a-Kn"></a>是则味之上。</p>
  <p id="aKo">贤圣智慧命，<a id="a-Kp"></a>是为寿中最！<a id="a-Kq"></a>”</p>
  <p id="aKr">时，<a id="a-Ks"></a>彼天子复说偈言：</p>
  <p id="aKt">“久见婆罗门，<a id="a-Ku"></a>逮得般涅槃，</p>
  <p id="aKv">一切怖已过，<a id="a-Kw"></a>永超世恩爱。<a id="a-Kx"></a>”</p>
  <p id="aKy">时，<a id="a-Kz"></a>彼天子闻佛所说，<a id="a-L0"></a>欢喜随喜，<a id="a-L1"></a>稽首佛足，<a id="a-L2"></a>即没不现。</p>
  <p id="aL3">如是我闻：<a id="a-L4"></a>一时，<a id="a-L5"></a>佛住舍卫国祇树给孤独园。</p>
  <p id="aL6">时，<a id="a-L7"></a>有一天子，<a id="a-L8"></a>容色绝妙，<a id="a-L9"></a>于后夜时来诣佛所，<a id="a-LA"></a>稽首佛足，<a id="a-LB"></a>退坐一面，<a id="a-LC"></a>身诸光明遍照祇树给孤独园。<a id="a-LD"></a>时，<a id="a-LE"></a>彼天子说偈问佛：</p>
  <p id="aLF">“云何为比丘，<a id="a-LG"></a>同己之第二？</p>
  <p id="aLH">云何为比丘，<a id="a-LI"></a>随顺教授者？</p>
  <p id="aLJ">比丘于何处，<a id="a-LK"></a>游心自娱乐，</p>
  <p id="aLL">娱乐彼处已，<a id="a-LM"></a>能断诸结缚？<a id="a-LN"></a>”</p>
  <p id="aLO">尔时，<a id="a-LP"></a>世尊说偈答言：</p>
  <p id="aLQ">“信为同己二，<a id="a-LR"></a>智慧教授者，</p>
  <p id="aLS">涅槃喜乐处，<a id="a-LT"></a>比丘断结缚。<a id="a-LU"></a>”</p>
  <p id="aLV">时，<a id="a-LW"></a>彼天子复说偈言：</p>
  <p id="aLX">“久见婆罗门，<a id="a-LY"></a>逮得般涅槃，</p>
  <p id="aLZ">一切怖已过，<a id="a-La"></a>永超世恩爱。<a id="a-Lb"></a>”</p>
  <p id="aLc">时，<a id="a-Ld"></a>彼天子闻佛所说，<a id="a-Le"></a>欢喜随喜，<a id="a-Lf"></a>稽首佛足，<a id="a-Lg"></a>即没不现。</p>
  <p id="aLh">如是我闻：<a id="a-Li"></a>一时，<a id="a-Lj"></a>佛住舍卫国祇树给孤独园。</p>
  <p id="aLk">时，<a id="a-Ll"></a>有天子容色绝妙，<a id="a-Lm"></a>于后夜时来诣佛所，<a id="a-Ln"></a>稽首佛足，<a id="a-Lo"></a>身诸光明遍照祇树给孤独园。<a id="a-Lp"></a>时，<a id="a-Lq"></a>彼天子说偈问佛：</p>
  <p id="aLr">“云何善至老？<a id="a-Ls"></a>云何善建立？</p>
  <p id="aLt">云何为人宝？<a id="a-Lu"></a>云何贼不夺？<a id="a-Lv"></a>”</p>
  <p id="aLw">尔时，<a id="a-Lx"></a>世尊说偈答言：</p>
  <p id="aLy">“正戒善至老，<a id="a-Lz"></a>净信善建立，</p>
  <p id="aM0">智慧为人宝，<a id="a-M1"></a>功德贼不夺。<a id="a-M2"></a>”</p>
  <p id="aM3">时，<a id="a-M4"></a>彼天子复说偈言：</p>
  <p id="aM5">“久见婆罗门，<a id="a-M6"></a>逮得般涅槃，</p>
  <p id="aM7">一切怖已过，<a id="a-M8"></a>永超世恩爱。<a id="a-M9"></a>”</p>
  <p id="aMA">时，<a id="a-MB"></a>彼天子闻佛所说，<a id="a-MC"></a>欢喜随喜，<a id="a-MD"></a>稽首佛足，<a id="a-ME"></a>即没不现。</p>
  <p id="aMF">如是我闻：<a id="a-MG"></a>一时，<a id="a-MH"></a>佛在舍卫国祇树给孤独园。</p>
  <p id="aMI">时，<a id="a-MJ"></a>有天子容色绝妙，<a id="a-MK"></a>来诣佛所，<a id="a-ML"></a>稽首佛足，<a id="a-MM"></a>身诸光明遍照祇树给孤独园。<a id="a-MN"></a>时，<a id="a-MO"></a>彼天子说偈问佛：</p>
  <p id="aMP">“何法生众生？<a id="a-MQ"></a>何等前驱驰？</p>
  <p id="aMR">云何起生死？<a id="a-MS"></a>何者不解脱？<a id="a-MT"></a>”</p>
  <p id="aMU">尔时，<a id="a-MV"></a>世尊说偈答言：</p>
  <p id="aMW">“爱欲生众生，<a id="a-MX"></a>意在前驱驰，</p>
  <p id="aMY">众生起生死，<a id="a-MZ"></a>苦法不解脱。<a id="a-Ma"></a>”</p>
  <p id="aMb">时，<a id="a-Mc"></a>彼天子复说偈言：</p>
  <p id="aMd">“久见婆罗门，<a id="a-Me"></a>逮得般涅槃，</p>
  <p id="aMf">一切怖已过，<a id="a-Mg"></a>永超世恩爱。<a id="a-Mh"></a>”</p>
  <p id="aMi">时，<a id="a-Mj"></a>彼天子闻佛所说，<a id="a-Mk"></a>欢喜随喜，<a id="a-Ml"></a>稽首佛足，<a id="a-Mm"></a>即没不现。</p>
  <p id="aMn">如是我闻：<a id="a-Mo"></a>一时，<a id="a-Mp"></a>佛在舍卫国祇树给孤独园。</p>
  <p id="aMq">时，<a id="a-Mr"></a>有天子容色绝妙，<a id="a-Ms"></a>于后夜时来诣佛所，<a id="a-Mt"></a>稽首佛足，<a id="a-Mu"></a>身诸光明遍照祇树给孤独园。<a id="a-Mv"></a>时，<a id="a-Mw"></a>彼天子说偈问佛：</p>
  <p id="aMx">“何法生众生？<a id="a-My"></a>何等前驱驰？</p>
  <p id="aMz">云何起生死？<a id="a-N0"></a>何法可依怙？<a id="a-N1"></a>”</p>
  <p id="aN2">尔时，<a id="a-N3"></a>世尊说偈答言：</p>
  <p id="aN4">“爱欲生众生，<a id="a-N5"></a>意在前驱驰，</p>
  <p id="aN6">众生起生死，<a id="a-N7"></a>业者可依怙。<a id="a-N8"></a>”</p>
  <p id="aN9">时，<a id="a-NA"></a>彼天子复说偈言：</p>
  <p id="aNB">“久见婆罗门，<a id="a-NC"></a>逮得般涅槃，</p>
  <p id="aND">一切怖已过，<a id="a-NE"></a>永超世恩爱。<a id="a-NF"></a>”</p>
  <p id="aNG">时，<a id="a-NH"></a>彼天子闻佛所说，<a id="a-NI"></a>欢喜随喜，<a id="a-NJ"></a>稽首佛足，<a id="a-NK"></a>即没不现。</p>
  <p id="aNL">如是我闻：<a id="a-NM"></a>一时，<a id="a-NN"></a>佛在舍卫国祇树给孤独园。</p>
  <p id="aNO">时，<a id="a-NP"></a>有天子容色绝妙，<a id="a-NQ"></a>于后夜时来诣佛所，<a id="a-NR"></a>稽首佛足，<a id="a-NS"></a>身诸光明遍照祇树给孤独园。<a id="a-NT"></a>时，<a id="a-NU"></a>彼天子说偈问佛：</p>
  <p id="aNV">“何法生众生？<a id="a-NW"></a>何等前驱驰？</p>
  <p id="aNX">云何起生死？<a id="a-NY"></a>何法甚可畏？<a id="a-NZ"></a>”</p>
  <p id="aNa">尔时，<a id="a-Nb"></a>世尊说偈答言：</p>
  <p id="aNc">“爱欲生众生，<a id="a-Nd"></a>意在前驱驰，</p>
  <p id="aNe">众生起生死，<a id="a-Nf"></a>业为甚可畏。<a id="a-Ng"></a>”</p>
  <p id="aNh">时，<a id="a-Ni"></a>彼天子复说偈言：</p>
  <p id="aNj">“久见婆罗门，<a id="a-Nk"></a>逮得般涅槃，</p>
  <p id="aNl">一切怖已过，<a id="a-Nm"></a>永超世恩爱。<a id="a-Nn"></a>”</p>
  <p id="aNo">时，<a id="a-Np"></a>彼天子闻佛所说，<a id="a-Nq"></a>欢喜随喜，<a id="a-Nr"></a>稽首佛足，<a id="a-Ns"></a>即没不现。</p>
  <p id="aNt">如是我闻：<a id="a-Nu"></a>一时，<a id="a-Nv"></a>佛在舍卫国祇树给孤独园。</p>
  <p id="aNw">时，<a id="a-Nx"></a>有天子容色绝妙，<a id="a-Ny"></a>于后夜时来诣佛所，<a id="a-Nz"></a>稽首佛足，<a id="a-O0"></a>身诸光明遍照祇树给孤独园。<a id="a-O1"></a>时，<a id="a-O2"></a>彼天子说偈问佛：</p>
  <p id="aO3">“何名为非道？<a id="a-O4"></a>云何日夜迁？</p>
  <p id="aO5">云何垢梵行？<a id="a-O6"></a>云何累世间？<a id="a-O7"></a>”</p>
  <p id="aO8">尔时，<a id="a-O9"></a>世尊说偈答言：</p>
  <p id="aOA">“贪欲名非道，<a id="a-OB"></a>寿命日夜迁，</p>
  <p id="aOC">女人梵行垢，<a id="a-OD"></a>女则累世间。</p>
  <p id="aOE">炽然修梵行，<a id="a-OF"></a>已洗诸非小。<a id="a-OG"></a>”</p>
  <p id="aOH">时，<a id="a-OI"></a>彼天子复说偈言：</p>
  <p id="aOJ">“久见婆罗门，<a id="a-OK"></a>逮得般涅槃，</p>
  <p id="aOL">一切怖已过，<a id="a-OM"></a>永超世恩爱。<a id="a-ON"></a>”</p>
  <p id="aOO">时，<a id="a-OP"></a>彼天子闻佛所说，<a id="a-OQ"></a>欢喜随喜，<a id="a-OR"></a>稽首佛足，<a id="a-OS"></a>即没不现。</p>
  <p id="aOT">如是我闻：<a id="a-OU"></a>一时，<a id="a-OV"></a>佛在舍卫国祇树给孤独园。</p>
  <p id="aOW">时，<a id="a-OX"></a>有天子容色绝妙，<a id="a-OY"></a>于后夜时来诣佛所，<a id="a-OZ"></a>稽首佛足，<a id="a-Oa"></a>身诸光明遍照祇树给孤独园。<a id="a-Ob"></a>时，<a id="a-Oc"></a>彼天子说偈问佛：</p>
  <p id="aOd">“何法映世间？<a id="a-Oe"></a>何法无有上？</p>
  <p id="aOf">何等为一法，<a id="a-Og"></a>普制御众生？<a id="a-Oh"></a>”</p>
  <p id="aOi">尔时，<a id="a-Oj"></a>世尊说偈答言：</p>
  <p id="aOk">“名者映世间，<a id="a-Ol"></a>名者世无上，</p>
  <p id="aOm">唯有一名法，<a id="a-On"></a>能制御世间。<a id="a-Oo"></a>”</p>
  <p id="aOp">时，<a id="a-Oq"></a>彼天子复说偈言：</p>
  <p id="aOr">“久见婆罗门，<a id="a-Os"></a>逮得般涅槃，</p>
  <p id="aOt">一切怖已过，<a id="a-Ou"></a>永超世恩爱。<a id="a-Ov"></a>”</p>
  <p id="aOw">时，<a id="a-Ox"></a>彼天子闻佛所说，<a id="a-Oy"></a>欢喜随喜，<a id="a-Oz"></a>稽首佛足，<a id="a-P0"></a>即没不现。</p>
  <p id="aP1">如是我闻：<a id="a-P2"></a>一时，<a id="a-P3"></a>佛在舍卫国祇树给孤独园。</p>
  <p id="aP4">时，<a id="a-P5"></a>有天子容色绝妙，<a id="a-P6"></a>于后夜时来诣佛所，<a id="a-P7"></a>稽首佛足，<a id="a-P8"></a>身诸光明遍照祇树给孤独园。<a id="a-P9"></a>时，<a id="a-PA"></a>彼天子说偈问佛：</p>
  <p id="aPB">“何法为偈因？<a id="a-PC"></a>以何庄严偈？</p>
  <p id="aPD">偈者何所依？<a id="a-PE"></a>何者为偈体？<a id="a-PF"></a>”</p>
  <p id="aPG">尔时，<a id="a-PH"></a>世尊说偈答言：</p>
  <p id="aPI">“欲者是偈因，<a id="a-PJ"></a>文字庄严偈，</p>
  <p id="aPK">名者偈所依，<a id="a-PL"></a>造作为偈体。<a id="a-PM"></a>”</p>
  <p id="aPN">时，<a id="a-PO"></a>彼天子复说偈言：</p>
  <p id="aPP">“久见婆罗门，<a id="a-PQ"></a>逮得般涅槃，</p>
  <p id="aPR">一切怖已过，<a id="a-PS"></a>永超世恩爱。<a id="a-PT"></a>”</p>
  <p id="aPU">时，<a id="a-PV"></a>彼天子闻佛所说，<a id="a-PW"></a>欢喜随喜，<a id="a-PX"></a>稽首佛足，<a id="a-PY"></a>即没不现。</p>
  <p id="aPZ">如是我闻：<a id="a-Pa"></a>一时，<a id="a-Pb"></a>佛住舍卫国祇树给孤独园。</p>
  <p id="aPc">时，<a id="a-Pd"></a>有天子容色绝妙，<a id="a-Pe"></a>于后夜时来诣佛所，<a id="a-Pf"></a>稽首佛足，<a id="a-Pg"></a>却坐一面，<a id="a-Ph"></a>身诸光明遍照祇树给孤独园。<a id="a-Pi"></a>时，<a id="a-Pj"></a>彼天子说偈问佛：</p>
  <p id="aPk">“云何知车乘？<a id="a-Pl"></a>云何复知火？</p>
  <p id="aPm">云何知国土？<a id="a-Pn"></a>云何知妻妇？<a id="a-Po"></a>”</p>
  <p id="aPp">尔时，<a id="a-Pq"></a>世尊说偈答言：</p>
  <p id="aPr">“见幢盖知车，<a id="a-Ps"></a>见烟则知火，</p>
  <p id="aPt">见王知国土，<a id="a-Pu"></a>见夫知其妻。<a id="a-Pv"></a>”</p>
  <p id="aPw">时，<a id="a-Px"></a>彼天子复说偈言：</p>
  <p id="aPy">“久见婆罗门，<a id="a-Pz"></a>逮得般涅槃，</p>
  <p id="aQ0">一切怖已过，<a id="a-Q1"></a>永超世恩爱。<a id="a-Q2"></a>”</p>
  <p id="aQ3">时，<a id="a-Q4"></a>彼天子闻佛所说，<a id="a-Q5"></a>欢喜随喜，<a id="a-Q6"></a>稽首佛足，<a id="a-Q7"></a>即没不现。</p>
 </body>
</html>