<!doctype html>
<html id="z3IBUKca7" data-ver="995">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第四</h1>
  <h2 id="a2">地狱品第四之三</h2>
  <p id="a3">复次诸比丘。<a id="a-4"></a>彼阿毗脂大地狱中。<a id="a-5"></a>诸众生辈。<a id="a-6"></a>生者有者乃至住者。<a id="a-7"></a>以恶不善业果报故。<a id="a-8"></a>从于东壁光炎出已。<a id="a-9"></a>直射西壁。<a id="a-A"></a>到已而住。<a id="a-B"></a>从于西壁光焰出已。<a id="a-C"></a>直射东壁。<a id="a-D"></a>到已而住。<a id="a-E"></a>从于南壁光焰出已。<a id="a-F"></a>直射北壁。<a id="a-G"></a>从于北壁光焰出已。<a id="a-H"></a>直射南壁。<a id="a-I"></a>从下向上。<a id="a-J"></a>自上射下。<a id="a-K"></a>纵横交接。<a id="a-L"></a>上下冲射。<a id="a-M"></a>热光赫焰。<a id="a-N"></a>腾沸相激。<a id="a-O"></a>彼等于中以此六种大猛火聚。<a id="a-P"></a>掷诸众生。<a id="a-Q"></a>以着其中。<a id="a-R"></a>乃至受于极严切苦。<a id="a-S"></a>命既未终。<a id="a-T"></a>乃至略说。<a id="a-U"></a>彼不善业。<a id="a-V"></a>未毕未尽。<a id="a-W"></a>于其中间。<a id="a-X"></a>具足而受。</p>
  <p id="aY">复次诸比丘。<a id="a-Z"></a>彼阿毗脂大地狱中。<a id="a-a"></a>诸众生辈。<a id="a-b"></a>生者有者乃至住者。<a id="a-c"></a>以恶不善业果报故。<a id="a-d"></a>经无量时长远道中。<a id="a-e"></a>见狱东门忽然自开。<a id="a-f"></a>是时彼狱诸众生辈。<a id="a-g"></a>以见闻彼开门声故。<a id="a-h"></a>走向彼处。<a id="a-i"></a>走已复走。<a id="a-j"></a>大速疾走。<a id="a-k"></a>我等今者至于彼处。<a id="a-l"></a>决应得脱。<a id="a-m"></a>我等今者达到彼处。<a id="a-n"></a>应当大吉。<a id="a-o"></a>彼等众生。<a id="a-p"></a>如是走时。<a id="a-q"></a>走复走时。<a id="a-r"></a>速疾走时。<a id="a-s"></a>其身转更炽然光焰。<a id="a-t"></a>譬如世间有力壮夫将大火炬逆风而走。<a id="a-u"></a>而彼火炬。<a id="a-v"></a>更复转然焰炽猛盛。<a id="a-w"></a>如是如是。<a id="a-x"></a>彼等走时。<a id="a-y"></a>走已复走。<a id="a-z"></a>如是走时。<a id="a-10"></a>身诸支节。<a id="a-11"></a>转复炽燃。<a id="a-12"></a>举足之时。<a id="a-13"></a>肉血离散。<a id="a-14"></a>下足之时。<a id="a-15"></a>其肉还生。<a id="a-16"></a>又复彼等。<a id="a-17"></a>如是奔走。<a id="a-18"></a>欲近门时。<a id="a-19"></a>为彼等故。<a id="a-1A"></a>门自然闭。<a id="a-1B"></a>众生尔时。<a id="a-1C"></a>于彼狱中。<a id="a-1D"></a>热铁地上炽燃光焰。<a id="a-1E"></a>一向闷绝。<a id="a-1F"></a>覆面而踣。<a id="a-1G"></a>彼等于中。<a id="a-1H"></a>既覆踣已。<a id="a-1I"></a>即烧其皮。<a id="a-1J"></a>烧皮已次烧肉。<a id="a-1K"></a>烧肉已烧筋。<a id="a-1L"></a>烧筋已烧骨。<a id="a-1M"></a>烧骨已至髓。<a id="a-1N"></a>髓出已即时烟出。<a id="a-1O"></a>烟出已复出烟大出烟。<a id="a-1P"></a>彼等于中。<a id="a-1Q"></a>乃至次第受极严苦。<a id="a-1R"></a>命既未终。<a id="a-1S"></a>略说如前。<a id="a-1T"></a>未尽彼恶不善之业。<a id="a-1U"></a>乃至往昔人非人身所作来者。<a id="a-1V"></a>于中具受。</p>
  <p id="a1W">复次诸比丘。<a id="a-1X"></a>彼阿毗脂大地狱中。<a id="a-1Y"></a>诸众生辈。<a id="a-1Z"></a>生者有者乃至住者。<a id="a-1a"></a>以诸不善业果报故。<a id="a-1b"></a>经无量时长远道中。<a id="a-1c"></a>是时彼狱南门西门乃至北门。<a id="a-1d"></a>还如是开。<a id="a-1e"></a>时彼地狱诸众生辈。<a id="a-1f"></a>闻彼开声。<a id="a-1g"></a>向门而走。<a id="a-1h"></a>走已复走。<a id="a-1i"></a>乃至大走。<a id="a-1j"></a>作如是念。<a id="a-1k"></a>我等今者。<a id="a-1l"></a>当于此处。<a id="a-1m"></a>必应得脱。<a id="a-1n"></a>我等于今定当脱了。<a id="a-1o"></a>彼等如是大驰走时。<a id="a-1p"></a>其身转复炽然猛烈。<a id="a-1q"></a>譬如壮夫手中执持大干草炬逆风而走。<a id="a-1r"></a>彼炬既然。<a id="a-1s"></a>转复炽盛。<a id="a-1t"></a>如是如是。<a id="a-1u"></a>彼等众生。<a id="a-1v"></a>走已复走。<a id="a-1w"></a>乃至大走。<a id="a-1x"></a>作是走时。<a id="a-1y"></a>彼等身分。<a id="a-1z"></a>转更炽燃。<a id="a-20"></a>举掷足时。<a id="a-21"></a>肉血俱散。<a id="a-22"></a>欲下足时。<a id="a-23"></a>肉血还生。<a id="a-24"></a>及到门时。<a id="a-25"></a>彼门还闭。<a id="a-26"></a>彼等于中。<a id="a-27"></a>热铁地上。<a id="a-28"></a>炽然焰盛。<a id="a-29"></a>专一向走。<a id="a-2A"></a>既不得出。<a id="a-2B"></a>其心闷乱。<a id="a-2C"></a>覆面倒地。<a id="a-2D"></a>彼等于中。<a id="a-2E"></a>既倒地已。<a id="a-2F"></a>即烧身皮。<a id="a-2G"></a>既烧皮已。<a id="a-2H"></a>次烧其肉。<a id="a-2I"></a>既烧肉已。<a id="a-2J"></a>复烧于骨。<a id="a-2K"></a>乃至彻髓。<a id="a-2L"></a>洞然烟出。<a id="a-2M"></a>其烟熢[火*孛]。<a id="a-2N"></a>复出赤光。<a id="a-2O"></a>烟烟相杂。<a id="a-2P"></a>热恼复倍。<a id="a-2Q"></a>彼等于中。<a id="a-2R"></a>受极严苦。<a id="a-2S"></a>略说如前。<a id="a-2T"></a>乃至寿命未得终尽。<a id="a-2U"></a>恶不善业未灭未离未变未散。<a id="a-2V"></a>乃至往昔若人非人身造作者。<a id="a-2W"></a>一切悉受。</p>
  <p id="a2X">复次诸比丘。<a id="a-2Y"></a>彼阿毗脂大地狱中。<a id="a-2Z"></a>所有众生。<a id="a-2a"></a>乃至住者。<a id="a-2b"></a>以诸不善业果报故。<a id="a-2c"></a>为彼地狱火所烧时。<a id="a-2d"></a>眼所见色。<a id="a-2e"></a>皆是意中所不喜色。<a id="a-2f"></a>有意喜者而不现前。<a id="a-2g"></a>非意所好。<a id="a-2h"></a>非是好者。<a id="a-2i"></a>不爱之色。<a id="a-2j"></a>不善之色。<a id="a-2k"></a>而恒逼恼。<a id="a-2l"></a>耳所闻声。<a id="a-2m"></a>鼻所闻香。<a id="a-2n"></a>舌所取味。<a id="a-2o"></a>身所觉触。<a id="a-2p"></a>意所念法。<a id="a-2q"></a>皆是意中所不喜法。<a id="a-2r"></a>若非意喜。<a id="a-2s"></a>非可爱法。<a id="a-2t"></a>而来现前。<a id="a-2u"></a>凡有境界皆是不善。<a id="a-2v"></a>彼等于中。<a id="a-2w"></a>以是因缘。<a id="a-2x"></a>恒受极重苦恼粗涩。<a id="a-2y"></a>其色恶故。<a id="a-2z"></a>其触亦然。<a id="a-30"></a>乃至寿命未得终然。<a id="a-31"></a>恶不善业。<a id="a-32"></a>未没未灭。<a id="a-33"></a>若于往昔人非人身造作一切诸恶业者。<a id="a-34"></a>悉皆具受。</p>
  <p id="a35">复次诸比丘。<a id="a-36"></a>更何因缘。<a id="a-37"></a>彼阿毗脂大地狱者。<a id="a-38"></a>称阿毗脂大地狱也。<a id="a-39"></a>诸比丘。<a id="a-3A"></a>其阿毗脂大地狱中。<a id="a-3B"></a>于一切时。<a id="a-3C"></a>无有须臾得暂受乐乃至如一弹指顷时。<a id="a-3D"></a>是故称彼大地狱者。<a id="a-3E"></a>为阿毗脂也。<a id="a-3F"></a>如是次第。<a id="a-3G"></a>具足受苦。<a id="a-3H"></a>诸比丘。<a id="a-3I"></a>彼大地狱诸众生辈。<a id="a-3J"></a>经无量时长远道中。<a id="a-3K"></a>乃至从彼阿毗脂中大地狱出。<a id="a-3L"></a>出已驰走。<a id="a-3M"></a>走已复走。<a id="a-3N"></a>乃至大走。<a id="a-3O"></a>欲求屋宅求覆求洲求归依处求救护处。<a id="a-3P"></a>诣黑云沙五百由旬小地狱中。<a id="a-3Q"></a>入已乃至略说。<a id="a-3R"></a>最后到第十六寒冰地狱。<a id="a-3S"></a>具受众苦。<a id="a-3T"></a>彼处命终。<a id="a-3U"></a>此中世尊。<a id="a-3V"></a>说如是偈。</p>
  <p id="a3W">若人身口意造业　　作已向于恶道中</p>
  <p id="a3X">如是当生活地狱　　其中可畏毛竖处</p>
  <p id="a3Y">经历无数千亿年　　死已须臾还复活</p>
  <p id="a3Z">怨仇各各相报对　　此由众生更相杀</p>
  <p id="a3a">若于父母起恶心　　或佛菩萨声闻众</p>
  <p id="a3b">此等皆当堕黑绳　　彼处受苦极严剧</p>
  <p id="a3c">教他正行令邪曲　　见人友善必破坏</p>
  <p id="a3d">彼等皆堕黑绳狱　　两舌恶口多妄语</p>
  <p id="a3e">乐作三种重恶业　　不修三种善根芽</p>
  <p id="a3f">此痴人辈堕合狱　　彼等于中久受苦</p>
  <p id="a3g">或害羊马及诸牛　　种种杂兽鸡猪等</p>
  <p id="a3h">并杀诸余虫蚁类　　彼等堕于合狱中</p>
  <p id="a3i">世间怖畏相多种　　以此逼切恼人故</p>
  <p id="a3j">彼堕硙山等狱中　　捶押臼杵舂捣苦</p>
  <p id="a3k">贪欲恚痴恶使故　　回转正理令别异</p>
  <p id="a3l">判是作非乖法律　　彼为刀剑轮所伤</p>
  <p id="a3m">若倚强势劫夺他　　有力无力皆悉取</p>
  <p id="a3n">故作如是诸逼切　　彼为铁象所蹴蹋</p>
  <p id="a3o">若乐杀害诸众生　　身手血涂心严恶</p>
  <p id="a3p">常行如是不净业　　彼等当生叫唤中</p>
  <p id="a3q">诸种触恼众生故　　于叫唤狱多被煮</p>
  <p id="a3r">彼中复有大叫唤　　此由谄曲姧猾心</p>
  <p id="a3s">诸见调林所覆蔽　　爱网弥密所沉沦</p>
  <p id="a3t">常行如是最下业　　彼则堕于大叫唤</p>
  <p id="a3u">若至此大叫唤中　　炽然铁城毛竖处</p>
  <p id="a3v">其中铁堂及铁屋　　所来入者悉烧然</p>
  <p id="a3w">若作世间诸事中　　多诸恼乱众生者</p>
  <p id="a3x">彼等当生热恼狱　　受诸热恼无量时</p>
  <p id="a3y">世间沙门婆罗门　　父母尊长诸耆旧</p>
  <p id="a3z">若恒触恼令不喜　　彼等皆堕热恼中</p>
  <p id="a40">生天净业不乐修　　所爱至亲常远离</p>
  <p id="a41">如是之事喜作者　　彼皆当入热恼狱</p>
  <p id="a42">恶向沙门婆罗门　　并诸善人父母等</p>
  <p id="a43">或复害于其余尊　　堕热恼中常被煮</p>
  <p id="a44">恒多造作诸恶业　　不曾发起一善心</p>
  <p id="a45">如是人向阿毗脂　　当受无量众苦恼</p>
  <p id="a46">若说正法为非法　　说诸非法为正法</p>
  <p id="a47">既无增益于善者　　彼等皆当入阿毗</p>
  <p id="a48">活及黑绳此两狱　　合会叫唤三为五</p>
  <p id="a49">热恼大热共成七　　其阿毗脂为第八</p>
  <p id="a4A">此等八是大地狱　　严炽苦切难忍受</p>
  <p id="a4B">恶业之人所作故　　其中小狱有十六</p>
  <p id="a4C">尔时世尊。<a id="a-4D"></a>说此偈已。<a id="a-4E"></a>告诸比丘。<a id="a-4F"></a>作如是言。<a id="a-4G"></a>汝诸比丘。<a id="a-4H"></a>今应当知。<a id="a-4I"></a>彼之世界于两中间。<a id="a-4J"></a>别更复有十地狱住。<a id="a-4K"></a>何等为十。<a id="a-4L"></a>所谓頞浮陀地狱。<a id="a-4M"></a>泥啰浮陀地狱阿浮地狱。<a id="a-4N"></a>呼呼婆地狱。<a id="a-4O"></a>阿吒吒地狱。<a id="a-4P"></a>搔揵提迦地狱。<a id="a-4Q"></a>优钵罗地狱。<a id="a-4R"></a>波头摩地狱。<a id="a-4S"></a>奔茶利地狱。<a id="a-4T"></a>究牟陀地狱。<a id="a-4U"></a>诸比丘于彼中间。<a id="a-4V"></a>有如是等十种地狱。<a id="a-4W"></a>诸比丘。<a id="a-4X"></a>何因何缘。<a id="a-4Y"></a>其頞浮陀地狱。<a id="a-4Z"></a>名为頞浮陀也。<a id="a-4a"></a>诸比丘。<a id="a-4b"></a>彼頞浮陀地狱之中。<a id="a-4c"></a>诸众生辈。<a id="a-4d"></a>有得如是色身形体。<a id="a-4e"></a>譬如泡沫。<a id="a-4f"></a>是故名为頞浮陀也。<a id="a-4g"></a>复更于中有何因缘。<a id="a-4h"></a>其泥啰浮陀。<a id="a-4i"></a>名为泥啰浮陀也。<a id="a-4j"></a>诸比丘。<a id="a-4k"></a>彼泥啰浮陀地狱之中。<a id="a-4l"></a>诸众生辈。<a id="a-4m"></a>有得如是色身形体。<a id="a-4n"></a>譬如肉片。<a id="a-4o"></a>是故名为泥啰浮陀也。<a id="a-4p"></a>又复于中何因何缘。<a id="a-4q"></a>其阿呼地狱。<a id="a-4r"></a>名为阿呼也。<a id="a-4s"></a>诸比丘。<a id="a-4t"></a>彼阿呼大地狱中。<a id="a-4u"></a>诸众生辈。<a id="a-4v"></a>受于严苦逼切之时。<a id="a-4w"></a>叫唤唱言阿呼阿呼。<a id="a-4x"></a>甚大苦也。<a id="a-4y"></a>是故名为阿呼呼也。<a id="a-4z"></a>又复于中何因何缘。<a id="a-50"></a>其呼呼婆名为呼呼婆也。<a id="a-51"></a>诸比丘。<a id="a-52"></a>彼呼呼婆地狱之中。<a id="a-53"></a>诸众生辈。<a id="a-54"></a>为彼地狱极苦所逼切时。<a id="a-55"></a>叫唤唱言呼呼婆。<a id="a-56"></a>是故名为呼呼婆也。<a id="a-57"></a>又复于中何因何缘。<a id="a-58"></a>其阿吒吒地狱。<a id="a-59"></a>名为阿吒吒也。<a id="a-5A"></a>诸比丘。<a id="a-5B"></a>彼阿吒吒地狱之中。<a id="a-5C"></a>诸众生辈。<a id="a-5D"></a>以极苦恼受逼切时。<a id="a-5E"></a>称叫唤言阿吒吒。<a id="a-5F"></a>亦不能自口中出舌。<a id="a-5G"></a>是故名为阿吒吒也。<a id="a-5H"></a>又复于中何因何缘。<a id="a-5I"></a>其搔揵提迦名为搔揵提迦也。<a id="a-5J"></a>诸比丘。<a id="a-5K"></a>彼搔揵提迦地狱之中。<a id="a-5L"></a>火如是色。<a id="a-5M"></a>譬如搔揵提迦华。<a id="a-5N"></a>是故名为搔揵提迦也。<a id="a-5O"></a>又复于中何因何缘。<a id="a-5P"></a>其优钵罗名为优钵罗也。<a id="a-5Q"></a>诸比丘。<a id="a-5R"></a>彼优钵罗地狱之中。<a id="a-5S"></a>火如是色。<a id="a-5T"></a>譬如优钵罗华。<a id="a-5U"></a>是故名为优钵罗也。<a id="a-5V"></a>又复于中何因何缘。<a id="a-5W"></a>其究牟陀地狱。<a id="a-5X"></a>名为究牟陀也。<a id="a-5Y"></a>诸比丘。<a id="a-5Z"></a>彼究牟陀地狱之中。<a id="a-5a"></a>火有是色。<a id="a-5b"></a>譬如究牟陀华。<a id="a-5c"></a>是故名为究牟陀也。<a id="a-5d"></a>又复于中何因何缘。<a id="a-5e"></a>其奔茶梨迦名为奔茶梨迦也。<a id="a-5f"></a>诸比丘。<a id="a-5g"></a>彼奔茶梨迦地狱之中。<a id="a-5h"></a>火有是色。<a id="a-5i"></a>譬如奔茶梨迦华。<a id="a-5j"></a>是故名为。<a id="a-5k"></a>奔茶梨迦也。<a id="a-5l"></a>又复于中何因何缘。<a id="a-5m"></a>其波头摩名为波头摩也。<a id="a-5n"></a>诸比丘。<a id="a-5o"></a>彼波头摩地狱之中。<a id="a-5p"></a>火有是色。<a id="a-5q"></a>譬如波头摩华。<a id="a-5r"></a>是故名为波头摩也。</p>
  <p id="a5s">诸比丘。<a id="a-5t"></a>譬如憍萨罗国中。<a id="a-5u"></a>二十佉啰迦(佉啰迦者隋言二十斛)。<a id="a-5v"></a>乌麻膏满不槩令平。<a id="a-5w"></a>而于彼中。<a id="a-5x"></a>有一丈夫。<a id="a-5y"></a>满一百年。<a id="a-5z"></a>取一乌麻。<a id="a-60"></a>如是次第。<a id="a-61"></a>满百年已。<a id="a-62"></a>复取一粒乌麻掷出。<a id="a-63"></a>诸比丘。<a id="a-64"></a>掷彼憍萨罗满二十佉啰迦乌麻尽已。<a id="a-65"></a>如是时节。<a id="a-66"></a>我说其一頞浮陀寿。<a id="a-67"></a>犹未毕尽。<a id="a-68"></a>且以此数。<a id="a-69"></a>略而计之。<a id="a-6A"></a>如是二十頞浮陀寿。<a id="a-6B"></a>为一泥啰浮陀。<a id="a-6C"></a>二十泥啰浮陀。<a id="a-6D"></a>为一阿呼。<a id="a-6E"></a>二十阿呼。<a id="a-6F"></a>为一呼呼婆。<a id="a-6G"></a>二十呼呼婆。<a id="a-6H"></a>为一阿吒吒。<a id="a-6I"></a>二十阿吒吒。<a id="a-6J"></a>为一搔揵提迦。<a id="a-6K"></a>二十搔揵提迦。<a id="a-6L"></a>为一优钵罗。<a id="a-6M"></a>二十优钵罗。<a id="a-6N"></a>为一究牟陀。<a id="a-6O"></a>二十究牟陀。<a id="a-6P"></a>为一奔茶梨迦。<a id="a-6Q"></a>二十奔茶梨迦。<a id="a-6R"></a>为一波头摩。<a id="a-6S"></a>二十波头摩。<a id="a-6T"></a>为一中劫。</p>
  <p id="a6U">诸比丘。<a id="a-6V"></a>其波头摩地狱处所。<a id="a-6W"></a>若众生辈。<a id="a-6X"></a>离彼一百踰阇那住(踰阇那者隋数四十里也)。<a id="a-6Y"></a>为彼狱火光焰所烧。<a id="a-6Z"></a>若离五十踰阇那住。<a id="a-6a"></a>诸众生辈。<a id="a-6b"></a>皆盲无眼。<a id="a-6c"></a>离二十五踰阇那住。<a id="a-6d"></a>诸众生辈。<a id="a-6e"></a>身之肉血自然破散。<a id="a-6f"></a>诸比丘。<a id="a-6g"></a>其瞿迦梨比丘。<a id="a-6h"></a>为于舍利弗及目揵连边。<a id="a-6i"></a>起诽谤心浊恶心已。<a id="a-6j"></a>死后即生彼波头摩地狱之中。<a id="a-6k"></a>生彼处已。<a id="a-6l"></a>从口生焰。<a id="a-6m"></a>出长十肘(肘长二尺)。<a id="a-6n"></a>于其舌上。<a id="a-6o"></a>自然而有五百具犁。<a id="a-6p"></a>恒常耕之。<a id="a-6q"></a>诸比丘。<a id="a-6r"></a>我于余处。<a id="a-6s"></a>未曾见有如是色类而自损害。<a id="a-6t"></a>所谓于诸梵行人边。<a id="a-6u"></a>心生垢浊。<a id="a-6v"></a>自损故。<a id="a-6w"></a>恶心故。<a id="a-6x"></a>不利益心故无慈心故。<a id="a-6y"></a>无净心故。<a id="a-6z"></a>诸比丘。<a id="a-70"></a>是故汝等应须于彼诸梵行边。<a id="a-71"></a>当起于慈身口意业。<a id="a-72"></a>如我所见。<a id="a-73"></a>昼夜起慈身口意者。<a id="a-74"></a>常受安乐。<a id="a-75"></a>是故汝等诸比丘辈。<a id="a-76"></a>皆当如我所见所说。<a id="a-77"></a>汝应昼夜常起慈心。<a id="a-78"></a>汝等应当如是习学。<a id="a-79"></a>尔时世尊说此伽陀。</p>
  <p id="a7A">世间人辈当生时　　舌头自然出斤斧</p>
  <p id="a7B">所谓口中说恶故　　还自损害割其身</p>
  <p id="a7C">应赞叹者不称誉　　合毁辱人反谈美</p>
  <p id="a7D">如是名为口中诤　　以此诤故无乐受</p>
  <p id="a7E">若人博戏得资财　　此是世间少言诤</p>
  <p id="a7F">清净行边起浊心　　是名口中大斗诤</p>
  <p id="a7G">如是三十六百千　　泥啰浮陀地狱数</p>
  <p id="a7H">及五頞浮陀地狱　　堕彼波头摩狱中</p>
  <p id="a7I">以毁圣人致如是　　缘口意业作恶故</p>
  <p id="a7J">诸比丘。<a id="a-7K"></a>彼界中间。<a id="a-7L"></a>复有诸风。<a id="a-7M"></a>名曰热恼。<a id="a-7N"></a>诸比丘。<a id="a-7O"></a>彼等诸风。<a id="a-7P"></a>若来到此四世界中。<a id="a-7Q"></a>而此四洲世界所有诸众生辈。<a id="a-7R"></a>生者住者。<a id="a-7S"></a>彼皆一切。<a id="a-7T"></a>皆散皆灭皆坏皆无。<a id="a-7U"></a>譬如苇荻。<a id="a-7V"></a>若被刈已。<a id="a-7W"></a>不得水时。<a id="a-7X"></a>干坏无有。<a id="a-7Y"></a>如是如是。<a id="a-7Z"></a>诸比丘。<a id="a-7a"></a>彼界中间。<a id="a-7b"></a>所有诸风。<a id="a-7c"></a>名热恼者。<a id="a-7d"></a>彼等若来此四界时。<a id="a-7e"></a>此四洲界所有众生。<a id="a-7f"></a>一时皆悉干坏无有。<a id="a-7g"></a>彼等以此内轮圆山大轮圆山二山所障。<a id="a-7h"></a>是故彼风不来到此。<a id="a-7i"></a>诸比丘。<a id="a-7j"></a>彼轮圆山大轮圆山。<a id="a-7k"></a>能作如是最大利益。<a id="a-7l"></a>为此四洲四世界中诸众生等。<a id="a-7m"></a>作依业故。</p>
  <p id="a7n">复次诸比丘。<a id="a-7o"></a>又于彼处世界中间。<a id="a-7p"></a>有诸风吹地狱。<a id="a-7q"></a>烧煮众生身肉脂髓。<a id="a-7r"></a>臭秽熢[火*孛]气响种种不净。<a id="a-7s"></a>诸比丘。<a id="a-7t"></a>彼风若来到此四洲世界中时。<a id="a-7u"></a>尔时四洲世界之中。<a id="a-7v"></a>所有众生乃至住者。<a id="a-7w"></a>彼等皆盲无复眼目。<a id="a-7x"></a>以其气恶臭处猛故。<a id="a-7y"></a>然彼轮圆及大轮圆二山障碍。<a id="a-7z"></a>以障碍故。<a id="a-80"></a>不来于此。<a id="a-81"></a>诸比丘。<a id="a-82"></a>彼内轮圆及大轮圆二山。<a id="a-83"></a>能为此四洲界诸众生等。<a id="a-84"></a>造作如是最大利益。<a id="a-85"></a>成诸众生依止业故。</p>
  <p id="a86">复次诸比丘。<a id="a-87"></a>又彼界中。<a id="a-88"></a>更有大风。<a id="a-89"></a>名僧伽多(僧伽多者隋言合会)。<a id="a-8A"></a>诸比丘。<a id="a-8B"></a>彼风若来此世界中。<a id="a-8C"></a>则四大洲及诸八万四千小洲。<a id="a-8D"></a>并余大山。<a id="a-8E"></a>及须弥留山王。<a id="a-8F"></a>悉能擎举。<a id="a-8G"></a>去地令高。<a id="a-8H"></a>一俱嚧舍(四肘名一弓千弓名一俱嚧舍)。<a id="a-8I"></a>举已能令分散破坏。<a id="a-8J"></a>乃至二三四五六七俱嚧舍。<a id="a-8K"></a>地既擎举已。<a id="a-8L"></a>悉能令其星散破坏。<a id="a-8M"></a>乃至高一踰阇那。<a id="a-8N"></a>地擎举星散破坏如前。<a id="a-8O"></a>如是二三四五六七踰阇那。<a id="a-8P"></a>地擎举破坏悉令分散。<a id="a-8Q"></a>乃至一百踰阇那。<a id="a-8R"></a>地既擎举已分散破坏。<a id="a-8S"></a>及二三四五六七百踰阇那。<a id="a-8T"></a>地擎举已碎分散破坏。<a id="a-8U"></a>亦复如前。<a id="a-8V"></a>乃至一千踰阇那。<a id="a-8W"></a>地既擎举已尘散破坏。<a id="a-8X"></a>及二三四五六七千踰阇那。<a id="a-8Y"></a>地悉擎举已分散破坏。<a id="a-8Z"></a>诸比丘。<a id="a-8a"></a>譬如壮健有力丈夫。<a id="a-8b"></a>以手搦取麦[麩-夫+戈]一把。<a id="a-8c"></a>高擎举已。<a id="a-8d"></a>于虚空中。<a id="a-8e"></a>粉粖分散。<a id="a-8f"></a>悉令碎坏。<a id="a-8g"></a>如是如是。<a id="a-8h"></a>诸比丘。<a id="a-8i"></a>彼世界中。<a id="a-8j"></a>最大极吹僧伽多风。<a id="a-8k"></a>若来到此四洲界中。<a id="a-8l"></a>尔时此界四方大洲。<a id="a-8m"></a>并及八万四千小洲。<a id="a-8n"></a>余诸大山。<a id="a-8o"></a>及须弥留山王。<a id="a-8p"></a>擎举高一俱嚧舍。<a id="a-8q"></a>地分散破坏。<a id="a-8r"></a>略说如前。<a id="a-8s"></a>乃至七千踰阇那。<a id="a-8t"></a>地既擎举已。<a id="a-8u"></a>尘散破坏。<a id="a-8v"></a>诸比丘。<a id="a-8w"></a>但以得彼内轮圆山大轮圆山二山障碍。<a id="a-8x"></a>以障碍故不来于此。<a id="a-8y"></a>诸比丘。<a id="a-8z"></a>彼内轮圆大轮圆山。<a id="a-90"></a>二山威德。<a id="a-91"></a>有如是力。<a id="a-92"></a>能大利益。<a id="a-93"></a>为此四洲四世界中诸众生等。<a id="a-94"></a>作依业故。</p>
  <p id="a95">复次诸比丘。<a id="a-96"></a>于彼世界中间之外阎浮洲南。<a id="a-97"></a>有阎摩王宫殿住处。<a id="a-98"></a>纵广六千踰阇那。<a id="a-99"></a>地七重墙壁。<a id="a-9A"></a>七重栏楯。<a id="a-9B"></a>七重铃网。<a id="a-9C"></a>其外七重多罗行树。<a id="a-9D"></a>周匝围绕杂色可观。<a id="a-9E"></a>七宝所成。<a id="a-9F"></a>所谓金银鞞琉璃颇致迦赤真珠车磲马瑙等。<a id="a-9G"></a>七宝之所成就。<a id="a-9H"></a>于彼四方各有诸门。<a id="a-9I"></a>彼等诸门。<a id="a-9J"></a>皆有却敌楼橹台殿园苑华池。<a id="a-9K"></a>其诸华池。<a id="a-9L"></a>及园苑内。<a id="a-9M"></a>有种种树。<a id="a-9N"></a>其树各有种种众叶。<a id="a-9O"></a>及种种花。<a id="a-9P"></a>与种种果弥满遍布。<a id="a-9Q"></a>种种香薰种种众鸟。<a id="a-9R"></a>各各自鸣。<a id="a-9S"></a>复次诸比丘。<a id="a-9T"></a>别有一时及三摩耶。<a id="a-9U"></a>其阎摩王。<a id="a-9V"></a>以恶不善业果报故。<a id="a-9W"></a>于夜三时昼三时间。<a id="a-9X"></a>自然而有赤融铜汁。<a id="a-9Y"></a>在前出生。<a id="a-9Z"></a>当如此时。<a id="a-9a"></a>其王宫殿。<a id="a-9b"></a>即变为铁。<a id="a-9c"></a>于先所有五欲功德。<a id="a-9d"></a>在目前者。<a id="a-9e"></a>皆没不现。<a id="a-9f"></a>若在宫外。<a id="a-9g"></a>即于宫内如是出生。<a id="a-9h"></a>时阎摩王。<a id="a-9i"></a>见此事已。<a id="a-9j"></a>怖畏不安。<a id="a-9k"></a>诸毛皆竖。<a id="a-9l"></a>即便出外。<a id="a-9m"></a>若在宫外。<a id="a-9n"></a>即复于外如是出生。<a id="a-9o"></a>时阎摩王。<a id="a-9p"></a>心生怖畏。<a id="a-9q"></a>战动不安。<a id="a-9r"></a>身有诸毛。<a id="a-9s"></a>一时皆竖。<a id="a-9t"></a>即走入内。<a id="a-9u"></a>时守狱者。<a id="a-9v"></a>取阎摩王。<a id="a-9w"></a>即便扑着热铁地上。<a id="a-9x"></a>炽燃猛盛一向光炎。<a id="a-9y"></a>扑仰卧已。<a id="a-9z"></a>即以铁钳用开其口。<a id="a-A0"></a>以洋铜汁置于口中。<a id="a-A1"></a>时阎摩王。<a id="a-A2"></a>即烧唇口。<a id="a-A3"></a>烧唇口已。<a id="a-A4"></a>次烧于舌。<a id="a-A5"></a>既烧舌已即烧咽喉。<a id="a-A6"></a>烧咽喉已。<a id="a-A7"></a>即烧大肠及小肠等。<a id="a-A8"></a>次第燋然。<a id="a-A9"></a>从下而出。<a id="a-AA"></a>即于彼时及三摩耶。<a id="a-AB"></a>其阎摩王。<a id="a-AC"></a>作如是念。<a id="a-AD"></a>所有众生。<a id="a-AE"></a>以其往昔身作恶行口作恶行意恶行者。<a id="a-AF"></a>彼等皆受如是种种形色苦恼。<a id="a-AG"></a>心不喜处。<a id="a-AH"></a>譬如地狱诸众生辈。<a id="a-AI"></a>我今亦然。<a id="a-AJ"></a>并及余者。<a id="a-AK"></a>若共阎摩王同作业众生之辈。<a id="a-AL"></a>呜呼愿我从此舍身。<a id="a-AM"></a>死已堕和合中。<a id="a-AN"></a>共于人间相逢受生。<a id="a-AO"></a>尔时我于如来教法中。<a id="a-AP"></a>当得信解。<a id="a-AQ"></a>尔时我于彼处。<a id="a-AR"></a>当得信解。<a id="a-AS"></a>具足已剃除须发。<a id="a-AT"></a>着袈裟衣。<a id="a-AU"></a>正得信解。<a id="a-AV"></a>从家出家。<a id="a-AW"></a>我于尔时。<a id="a-AX"></a>出家已和合不久。<a id="a-AY"></a>若善家子为何事故。<a id="a-AZ"></a>正得信解。<a id="a-Aa"></a>从家出家。<a id="a-Ab"></a>即彼无上梵行。<a id="a-Ac"></a>尽处现见法中。<a id="a-Ad"></a>自得通证。<a id="a-Ae"></a>作具足已。<a id="a-Af"></a>愿我当行。<a id="a-Ag"></a>我今已尽生死。<a id="a-Ah"></a>已立梵行。<a id="a-Ai"></a>应所作者。<a id="a-Aj"></a>皆作办讫。<a id="a-Ak"></a>更不复于后世受生。<a id="a-Al"></a>诸比丘。<a id="a-Am"></a>其阎摩王。<a id="a-An"></a>或复有时。<a id="a-Ao"></a>发如是等求习善念。<a id="a-Ap"></a>于彼时中。<a id="a-Aq"></a>其阎摩王所住宫殿。<a id="a-Ar"></a>还成七宝种种出生。<a id="a-As"></a>及天五欲功德现前。<a id="a-At"></a>悉皆具足。<a id="a-Au"></a>当于彼时。<a id="a-Av"></a>其阎摩王复作是念。<a id="a-Aw"></a>所有一切诸众生辈。<a id="a-Ax"></a>以身善行口意善行。<a id="a-Ay"></a>愿于彼等。<a id="a-Az"></a>各各皆受如是安乐。<a id="a-B0"></a>譬如空住诸夜叉辈。<a id="a-B1"></a>如我今者。<a id="a-B2"></a>自余阎摩王。<a id="a-B3"></a>所有同集业众生者。</p>
  <p id="aB4">诸比丘。<a id="a-B5"></a>世间凡有三种天使。<a id="a-B6"></a>何等为三。<a id="a-B7"></a>所谓衰老及病死也。<a id="a-B8"></a>诸比丘。<a id="a-B9"></a>有一种人。<a id="a-BA"></a>以自放逸。<a id="a-BB"></a>身行恶行及其口意行于恶行。<a id="a-BC"></a>而其彼人。<a id="a-BD"></a>身口及意。<a id="a-BE"></a>行恶行已。<a id="a-BF"></a>彼因缘故。<a id="a-BG"></a>身坏命终。<a id="a-BH"></a>向于恶趣。<a id="a-BI"></a>生地狱中。<a id="a-BJ"></a>其守狱者。<a id="a-BK"></a>驱彼众生。<a id="a-BL"></a>即时将向阎摩王边白言。<a id="a-BM"></a>天王。<a id="a-BN"></a>此之丈夫。<a id="a-BO"></a>昔在人中。<a id="a-BP"></a>纵逸自在。<a id="a-BQ"></a>不善和合。<a id="a-BR"></a>恣身口意。<a id="a-BS"></a>行于恶行。<a id="a-BT"></a>然此以其身及口意行恶行已。<a id="a-BU"></a>今来生此。<a id="a-BV"></a>是故天王。<a id="a-BW"></a>善好教示。<a id="a-BX"></a>善好诃责。<a id="a-BY"></a>时阎摩王。<a id="a-BZ"></a>问彼丈夫。<a id="a-Ba"></a>汝善丈夫。<a id="a-Bb"></a>昔在人间。<a id="a-Bc"></a>第一天使。<a id="a-Bd"></a>善好教示。<a id="a-Be"></a>善好诃责。<a id="a-Bf"></a>汝岂不见彼之天使出现生耶。<a id="a-Bg"></a>彼答言。<a id="a-Bh"></a>天我实不见。<a id="a-Bi"></a>时阎摩王。<a id="a-Bj"></a>复更告言。<a id="a-Bk"></a>丈夫汝岂不见往昔世间有人身时。<a id="a-Bl"></a>或作妇女。<a id="a-Bm"></a>或作丈夫。<a id="a-Bn"></a>衰老相现。<a id="a-Bo"></a>摩诃罗时。<a id="a-Bp"></a>齿缺发白。<a id="a-Bq"></a>皮肤缓皱靥子遍满。<a id="a-Br"></a>状如乌麻。<a id="a-Bs"></a>伛偻背曲。<a id="a-Bt"></a>跛跂而行。<a id="a-Bu"></a>步不依身。<a id="a-Bv"></a>恒常偏侧。<a id="a-Bw"></a>颈皮宽缓。<a id="a-Bx"></a>如牛咽垂。<a id="a-By"></a>唇口干枯。<a id="a-Bz"></a>喉舌燥涩。<a id="a-C0"></a>身体屈折。<a id="a-C1"></a>气力绵微。<a id="a-C2"></a>喘息作声。<a id="a-C3"></a>犹如挽锯。<a id="a-C4"></a>向前欲倒。<a id="a-C5"></a>倚杖而行。<a id="a-C6"></a>既离盛年。<a id="a-C7"></a>肉血消尽。<a id="a-C8"></a>羸瘦趣向未来世路。<a id="a-C9"></a>举动尪弱失壮时形。<a id="a-CA"></a>乃至身心。<a id="a-CB"></a>恒常战栗。<a id="a-CC"></a>其诸支节一切悉皆疲懈已不。<a id="a-CD"></a>彼人答言。<a id="a-CE"></a>天我实见之。</p>
  <p id="aCF">时阎摩王。<a id="a-CG"></a>复更告言。<a id="a-CH"></a>汝愚丈夫。<a id="a-CI"></a>无有智慧。<a id="a-CJ"></a>汝昔既见如是相貌。<a id="a-CK"></a>云何不作如是思念。<a id="a-CL"></a>我今身上。<a id="a-CM"></a>亦有是法亦有是事。<a id="a-CN"></a>我今亦未离如是法。<a id="a-CO"></a>我今具有如是老法。<a id="a-CP"></a>既未得离。<a id="a-CQ"></a>我今应当为身口意。<a id="a-CR"></a>亦可造作微妙善业。<a id="a-CS"></a>使我当有长夜利益安乐报也。<a id="a-CT"></a>时彼丈夫。<a id="a-CU"></a>即答言。<a id="a-CV"></a>天我实不作如是思念。<a id="a-CW"></a>何以故。<a id="a-CX"></a>以心纵荡行放逸故。<a id="a-CY"></a>时阎摩王。<a id="a-CZ"></a>又更告言。<a id="a-Ca"></a>愚痴丈夫。<a id="a-Cb"></a>若如是者。<a id="a-Cc"></a>汝。<a id="a-Cd"></a>自懈怠。<a id="a-Ce"></a>行放逸故不修身口及意善业。<a id="a-Cf"></a>以是因缘。<a id="a-Cg"></a>汝当长夜。<a id="a-Ch"></a>得大苦恼。<a id="a-Ci"></a>无有安乐。<a id="a-Cj"></a>是故汝当具足受此放逸行罪。<a id="a-Ck"></a>当得如是恶业果报。<a id="a-Cl"></a>如彼放逸丈夫受者。<a id="a-Cm"></a>又汝丈夫。<a id="a-Cn"></a>此之苦报恶行业者。<a id="a-Co"></a>非汝母作。<a id="a-Cp"></a>非汝父作。<a id="a-Cq"></a>非兄弟作。<a id="a-Cr"></a>非姐妹作。<a id="a-Cs"></a>非国王作。<a id="a-Ct"></a>非诸天作。<a id="a-Cu"></a>亦非往昔先人所作。<a id="a-Cv"></a>是汝丈夫。<a id="a-Cw"></a>自于身中。<a id="a-Cx"></a>作此恶业。<a id="a-Cy"></a>今自聚集。<a id="a-Cz"></a>汝还自当受此报也。</p>
  <p id="aD0">尔时彼世阎摩罗王。<a id="a-D1"></a>具以如是第一天使。<a id="a-D2"></a>善好教示。<a id="a-D3"></a>诃责彼已。<a id="a-D4"></a>复更次以第二天使。<a id="a-D5"></a>善好教示。<a id="a-D6"></a>诃责告言。<a id="a-D7"></a>丈夫汝岂不见第二天使世间出也。<a id="a-D8"></a>彼答言。<a id="a-D9"></a>天我实不见。<a id="a-DA"></a>王复告言。<a id="a-DB"></a>丈夫汝岂不见。<a id="a-DC"></a>往昔世间作人身时。<a id="a-DD"></a>四大和合。<a id="a-DE"></a>一旦乖违。<a id="a-DF"></a>若妇女身。<a id="a-DG"></a>若丈夫体。<a id="a-DH"></a>患苦困笃。<a id="a-DI"></a>或在小床或大床上。<a id="a-DJ"></a>以自屎尿。<a id="a-DK"></a>污秽于身。<a id="a-DL"></a>宛转粪中不得自在。<a id="a-DM"></a>卧起行坐。<a id="a-DN"></a>皆人扶持。<a id="a-DO"></a>或人洗拭。<a id="a-DP"></a>或人抱出。<a id="a-DQ"></a>或有与饮。<a id="a-DR"></a>或复与食。<a id="a-DS"></a>彼人答言。<a id="a-DT"></a>天我实见之。<a id="a-DU"></a>王复告言。<a id="a-DV"></a>丈夫汝见如是。<a id="a-DW"></a>若巧智者。<a id="a-DX"></a>云何不作如是思念。<a id="a-DY"></a>我今亦有如是之法。<a id="a-DZ"></a>我今亦有如是之事。<a id="a-Da"></a>我亦未离如是患法。<a id="a-Db"></a>我亦自有如是患事。<a id="a-Dc"></a>既未免脱。<a id="a-Dd"></a>应自觉知。<a id="a-De"></a>我今亦可作诸善业。<a id="a-Df"></a>若身若口若意善业。<a id="a-Dg"></a>为我当来长夜。<a id="a-Dh"></a>作于大利益所大安乐处。<a id="a-Di"></a>彼人答言。<a id="a-Dj"></a>天我实不作如是思念。<a id="a-Dk"></a>以懈怠心行放逸故。<a id="a-Dl"></a>王复告言。<a id="a-Dm"></a>丈夫汝今既是行放逸者。<a id="a-Dn"></a>懒惰懈怠。<a id="a-Do"></a>不作善业。<a id="a-Dp"></a>若身若口若意善业。<a id="a-Dq"></a>汝何能得长夜利益及安乐报。<a id="a-Dr"></a>是故汝当修行善事。<a id="a-Ds"></a>若行放逸。<a id="a-Dt"></a>随放逸故。<a id="a-Du"></a>汝此恶业非父母作。<a id="a-Dv"></a>非兄弟作。<a id="a-Dw"></a>非姐妹作。<a id="a-Dx"></a>非王非天。<a id="a-Dy"></a>亦非往昔先人所作。<a id="a-Dz"></a>非诸沙门及婆罗门等之所造。<a id="a-E0"></a>作此之恶业。<a id="a-E1"></a>汝既自作。<a id="a-E2"></a>汝还自受此果报也。</p>
  <p id="aE3">时阎摩王。<a id="a-E4"></a>依次以此第二天使。<a id="a-E5"></a>善好教示。<a id="a-E6"></a>诃责彼已。<a id="a-E7"></a>依次更以第三天使教示。<a id="a-E8"></a>诃责彼丈夫言。<a id="a-E9"></a>汝愚丈夫。<a id="a-EA"></a>汝在人间作人身时。<a id="a-EB"></a>岂可不见第三天使世间出生。<a id="a-EC"></a>彼答言。<a id="a-ED"></a>天我实不见。</p>
  <p id="aEE">时阎摩王。<a id="a-EF"></a>复告彼言。<a id="a-EG"></a>汝丈夫。<a id="a-EH"></a>岂可不见。<a id="a-EI"></a>彼世间时。<a id="a-EJ"></a>若复妇女。<a id="a-EK"></a>若有丈夫。<a id="a-EL"></a>随时命终。<a id="a-EM"></a>安置床上。<a id="a-EN"></a>将向于外。<a id="a-EO"></a>以杂色衣。<a id="a-EP"></a>而覆其上。<a id="a-EQ"></a>又作种种斗帐轩盖而普周匝。<a id="a-ER"></a>为诸眷属之所围绕。<a id="a-ES"></a>绝诸璎珞。<a id="a-ET"></a>举手散发。<a id="a-EU"></a>或将灰土以坌头上。<a id="a-EV"></a>最极悲恼号啕哭泣。<a id="a-EW"></a>或言呜呼。<a id="a-EX"></a>或言多多。<a id="a-EY"></a>或言养育。<a id="a-EZ"></a>举声大叫。<a id="a-Ea"></a>捶胸哀恸。<a id="a-Eb"></a>种种语言。<a id="a-Ec"></a>酸切哽楚。<a id="a-Ed"></a>汝悉见不。<a id="a-Ee"></a>彼丈夫言。<a id="a-Ef"></a>天我实见之。</p>
  <p id="aEg">时阎摩王。<a id="a-Eh"></a>复告彼言。<a id="a-Ei"></a>丈夫汝昔既见如此之事。<a id="a-Ej"></a>何不自作如是思念。<a id="a-Ek"></a>我今亦有如是之法。<a id="a-El"></a>我身亦有如是之事。<a id="a-Em"></a>我既未脱如是之事。<a id="a-En"></a>我亦有死。<a id="a-Eo"></a>亦有死法。<a id="a-Ep"></a>未得免离。<a id="a-Eq"></a>我今亦可作诸善业。<a id="a-Er"></a>若身若口若意善业。<a id="a-Es"></a>为我长夜作大利益作安乐故。<a id="a-Et"></a>时彼丈夫即答天言。<a id="a-Eu"></a>我实不作。<a id="a-Ev"></a>何以故。<a id="a-Ew"></a>以放逸故。<a id="a-Ex"></a>时阎摩王复告彼言。<a id="a-Ey"></a>丈夫汝今既是放逸。<a id="a-Ez"></a>行者以放逸故。<a id="a-F0"></a>不作善业。<a id="a-F1"></a>亦不聚集其余诸善。<a id="a-F2"></a>谓身口意为汝长夜作于利益。<a id="a-F3"></a>当作安乐。<a id="a-F4"></a>是故汝今有如是事。<a id="a-F5"></a>依放逸行。<a id="a-F6"></a>以放逸故。<a id="a-F7"></a>汝自招此恶不善业。<a id="a-F8"></a>汝此恶业。<a id="a-F9"></a>非父母作。<a id="a-FA"></a>非兄弟作。<a id="a-FB"></a>非姐妹作。<a id="a-FC"></a>非王非天。<a id="a-FD"></a>亦非往昔先人所作。<a id="a-FE"></a>又非沙门婆罗门作。<a id="a-FF"></a>丈夫汝此恶业。<a id="a-FG"></a>是汝自作自聚集故。<a id="a-FH"></a>得此果报。<a id="a-FI"></a>汝还自受。<a id="a-FJ"></a>时阎摩王。<a id="a-FK"></a>具足以此第三天使。<a id="a-FL"></a>教示诃责。<a id="a-FM"></a>敕彼丈夫。<a id="a-FN"></a>言语讫已。<a id="a-FO"></a>即弃舍之。<a id="a-FP"></a>时守狱者。<a id="a-FQ"></a>种种取彼丈夫手臂。<a id="a-FR"></a>以头向下。<a id="a-FS"></a>持足向上。<a id="a-FT"></a>即掷置于诸地狱中。<a id="a-FU"></a>世尊尔时说伽他言。</p>
  <p id="aFV">众生造作恶业已　　死后堕于恶趣中</p>
  <p id="aFW">时阎摩王见彼来　　以悲愍心而诃责</p>
  <p id="aFX">汝昔在于人间时　　可不见于老病死</p>
  <p id="aFY">此是天使来告示　　云何放逸不觉知</p>
  <p id="aFZ">纵身口意染诸尘　　不行施戒自调伏</p>
  <p id="aFa">如此云何名有识　　而不造作利益因</p>
  <p id="aFb">尔时如法阎摩王　　作是诃责罪人已</p>
  <p id="aFc">彼即喘息心恐怖　　战惧便作如是言</p>
  <p id="aFd">以我昔共恶朋友　　闻善意中不喜作</p>
  <p id="aFe">贪欲嗔恚所缠覆　　不作自利故损身</p>
  <p id="aFf">汝既不修众善因　　唯造种种诸恶业</p>
  <p id="aFg">愚痴今日当得果　　彼业受来地狱中</p>
  <p id="aFh">如此一切诸恶业　　非父非是母所作</p>
  <p id="aFi">亦非沙门婆罗门　　非是国王非诸天</p>
  <p id="aFj">此直是汝自造作　　诸恶业子不净故</p>
  <p id="aFk">自既作此诸恶业　　今当分受此恶果</p>
  <p id="aFl">彼王以是三天使　　次第诃责罪者已</p>
  <p id="aFm">阎摩罗王于彼时　　弃舍诸罪众生去</p>
  <p id="aFn">时阎摩世所住者　　即便取彼丈夫辈</p>
  <p id="aFo">牵将向于地狱中　　极大可畏毛竖处</p>
  <p id="aFp">四边相向有四门　　四方四维皆整顿</p>
  <p id="aFq">诸院垣墙皆是铁　　用铁周匝以为栏</p>
  <p id="aFr">炽然猛热铁为城　　光焰严盛烟火合</p>
  <p id="aFs">遥见可畏心已惊　　严炽焰赫难可向</p>
  <p id="aFt">犹如一百由旬内　　大火炽然悉弥满</p>
  <p id="aFu">其中所烧众生辈　　皆由往昔作恶因</p>
  <p id="aFv">被于天使之所诃　　而心放逸无觉察</p>
  <p id="aFw">彼等即今长夜悔　　皆由往昔下劣心</p>
  <p id="aFx">所有智慧诸人等　　若见天使来开导</p>
  <p id="aFy">应当精勤莫放逸　　诸圣法王善巧说</p>
  <p id="aFz">既见闻已须恐怖　　诸有生死穷尽处</p>
  <p id="aG0">一切无过于涅槃　　种种患尽无有余</p>
  <p id="aG1">至彼安隐则快乐　　如是见法得寂灭</p>
  <p id="aG2">所谓诸怨皆已度　　自然清净得涅槃</p>
 </body>
</html>