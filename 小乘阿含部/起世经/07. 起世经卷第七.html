<!doctype html>
<html id="z3IBUKiaA" data-ver="1282">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第七</h1>
  <h2 id="a2">三十三天品第八之二</h2>
  <p id="a3">诸比丘。<a id="a-4"></a>又彼园中。<a id="a-5"></a>有何因缘。<a id="a-6"></a>名为欢喜。<a id="a-7"></a>诸比丘。<a id="a-8"></a>彼欢喜园。<a id="a-9"></a>三十三天王入其中已。<a id="a-A"></a>坐于欢喜及善欢喜二石之上。<a id="a-B"></a>心受欢喜。<a id="a-C"></a>意念欢喜。<a id="a-D"></a>念已复念。<a id="a-E"></a>心受悦乐。<a id="a-F"></a>受悦乐已。<a id="a-G"></a>复受悦乐。<a id="a-H"></a>是故彼称为欢喜园。<a id="a-I"></a>诸比丘。<a id="a-J"></a>又复彼树有何因缘。<a id="a-K"></a>名波利夜多啰拘毗陀罗树。<a id="a-L"></a>诸比丘。<a id="a-M"></a>其波利夜多啰拘毗陀罗树下。<a id="a-N"></a>有天子住。<a id="a-O"></a>名曰末多。<a id="a-P"></a>日夜常以彼天种种五欲功德具足和合游戏受乐。<a id="a-Q"></a>是故彼天称彼为波利夜多啰拘毗陀罗树。<a id="a-R"></a>诸比丘。<a id="a-S"></a>又复三十三天随急疾时。<a id="a-T"></a>未曾离彼般茶甘婆石。<a id="a-U"></a>唯设供养尊重恭敬。<a id="a-V"></a>随心所欲。<a id="a-W"></a>去处即去。<a id="a-X"></a>所以者何。<a id="a-Y"></a>以此石是如来昔日所住处故。<a id="a-Z"></a>彼诸天取为支提塔。<a id="a-a"></a>一切世间天人魔梵沙门婆罗门等供养故。</p>
  <p id="ab">诸比丘。<a id="a-c"></a>有三十三天。<a id="a-d"></a>唯眼得见波娄沙迦园。<a id="a-e"></a>身不得入。<a id="a-f"></a>身不入故。<a id="a-g"></a>不得彼处五欲功德受具足乐。<a id="a-h"></a>何以故。<a id="a-i"></a>彼处业胜。<a id="a-j"></a>以其前世作善根劣故不得入。<a id="a-k"></a>有三十三天。<a id="a-l"></a>得见波娄沙迦园。<a id="a-m"></a>身亦得入。<a id="a-n"></a>既得入已。<a id="a-o"></a>具得以天种种五欲和合功德具足而受同体快乐。<a id="a-p"></a>何以故。<a id="a-q"></a>以其善根增上胜故。</p>
  <p id="ar">诸比丘。<a id="a-s"></a>有三十三天。<a id="a-t"></a>眼不得见杂色车园。<a id="a-u"></a>身亦不入。<a id="a-v"></a>亦不得以彼园五欲和合功德具足同体而受快乐。<a id="a-w"></a>何以故。<a id="a-x"></a>以其善根有别异故。<a id="a-y"></a>又有三十三天。<a id="a-z"></a>眼虽得见杂色车园。<a id="a-10"></a>身不得入。<a id="a-11"></a>亦不得以彼园五欲和合功德具足同体而受快乐。<a id="a-12"></a>何以故。<a id="a-13"></a>以其善根有优劣故。<a id="a-14"></a>又有三十三天。<a id="a-15"></a>眼既得见杂色车园。<a id="a-16"></a>身亦得入。<a id="a-17"></a>既得入已。<a id="a-18"></a>具足得彼种种五欲同体和合快乐而受。<a id="a-19"></a>何以故。<a id="a-1A"></a>以其善根增上胜故。</p>
  <p id="a1B">诸比丘。<a id="a-1C"></a>诸是一切三十三天。<a id="a-1D"></a>并得见于杂乱园苑。<a id="a-1E"></a>亦皆得入。<a id="a-1F"></a>既得入已。<a id="a-1G"></a>悉共同得彼园苑中种种五欲和合功德同体快乐具足而受。<a id="a-1H"></a>何以故。<a id="a-1I"></a>彼处无有别异善根修行等故。<a id="a-1J"></a>诸比丘。<a id="a-1K"></a>有三十三天。<a id="a-1L"></a>不得见欢喜园。<a id="a-1M"></a>亦不得入。<a id="a-1N"></a>亦不得以彼园苑中种种五欲和合功德同体快乐具足而受。<a id="a-1O"></a>何以故。<a id="a-1P"></a>彼处果报前世造时业别异故。<a id="a-1Q"></a>又有三十三天。<a id="a-1R"></a>得见欢喜园。<a id="a-1S"></a>唯不得入。<a id="a-1T"></a>亦不得彼欢喜园中种种五欲和合功德同体快乐。<a id="a-1U"></a>具足而受。<a id="a-1V"></a>何以故。<a id="a-1W"></a>彼于彼处。<a id="a-1X"></a>业别异故。<a id="a-1Y"></a>又有三十三天得见欢喜园。<a id="a-1Z"></a>其身亦入。<a id="a-1a"></a>既入彼已。<a id="a-1b"></a>具足得彼种种五欲和合功德同体快乐。<a id="a-1c"></a>并皆受之。<a id="a-1d"></a>何以故。<a id="a-1e"></a>彼于彼处。<a id="a-1f"></a>造诸善业。<a id="a-1g"></a>所熏修时无别异故。</p>
  <p id="a1h">诸比丘。<a id="a-1i"></a>其善法堂。<a id="a-1j"></a>三十三天聚会处所。<a id="a-1k"></a>有二岐道。<a id="a-1l"></a>帝释天王宫殿处所。<a id="a-1m"></a>有二岐道。<a id="a-1n"></a>诸小天王。<a id="a-1o"></a>并诸官属。<a id="a-1p"></a>三十三天宫殿处所。<a id="a-1q"></a>亦二岐道。<a id="a-1r"></a>伊罗婆那大龙象王宫殿处所。<a id="a-1s"></a>亦二岐道。<a id="a-1t"></a>波娄沙迦园。<a id="a-1u"></a>亦二岐道。<a id="a-1v"></a>杂色车园。<a id="a-1w"></a>及杂乱园。<a id="a-1x"></a>欢喜园池等。<a id="a-1y"></a>一一亦各有二岐道。<a id="a-1z"></a>波利夜多啰拘毗陀罗大树。<a id="a-20"></a>亦二岐道。</p>
  <p id="a21">诸比丘。<a id="a-22"></a>其帝释天王。<a id="a-23"></a>若欲向于波娄沙迦园及杂色车欢喜园等澡浴欢乐游戏行时。<a id="a-24"></a>尔时心念伊罗婆那大龙象王。<a id="a-25"></a>其伊罗婆那大龙象王亦生是念。<a id="a-26"></a>帝释天王心念于我。<a id="a-27"></a>如是知已。<a id="a-28"></a>从其宫出。<a id="a-29"></a>即自变化。<a id="a-2A"></a>作三十三头。<a id="a-2B"></a>其一一头化作六牙。<a id="a-2C"></a>一一牙上。<a id="a-2D"></a>化作七池。<a id="a-2E"></a>一一池中。<a id="a-2F"></a>各有七华。<a id="a-2G"></a>一一华上。<a id="a-2H"></a>各七玉女。<a id="a-2I"></a>一一玉女。<a id="a-2J"></a>各复自有七女为侍。<a id="a-2K"></a>尔时伊罗婆那大龙象王。<a id="a-2L"></a>化作如是诸神变已。<a id="a-2M"></a>即便诣向帝释王所。<a id="a-2N"></a>到已在彼帝释前住。</p>
  <p id="a2O">尔时帝释天王心念诸小三十二天王。<a id="a-2P"></a>并三十二诸天众等。<a id="a-2Q"></a>时彼小王。<a id="a-2R"></a>及诸天众。<a id="a-2S"></a>亦生是心。<a id="a-2T"></a>帝释天王今念我等。<a id="a-2U"></a>如是知已。<a id="a-2V"></a>各以种种众妙璎珞庄严其身。<a id="a-2W"></a>俱乘种种车乘。<a id="a-2X"></a>诣向天帝释边。<a id="a-2Y"></a>到已各各在前而住。<a id="a-2Z"></a>时天帝释见已。<a id="a-2a"></a>即自种种严身。<a id="a-2b"></a>服众璎珞。<a id="a-2c"></a>前后左右。<a id="a-2d"></a>以诸天众。<a id="a-2e"></a>周匝围绕。<a id="a-2f"></a>即便升上伊罗婆那龙象王上。<a id="a-2g"></a>帝释天王正当中央真头上坐。<a id="a-2h"></a>左右两边各有十六诸小天王。<a id="a-2i"></a>悉同乘彼伊罗婆那龙象王化头之上。<a id="a-2j"></a>各各而坐。<a id="a-2k"></a>时天帝释。<a id="a-2l"></a>导从天众。<a id="a-2m"></a>向波娄沙迦及杂色车。<a id="a-2n"></a>并杂乱园。<a id="a-2o"></a>欢喜园等。<a id="a-2p"></a>到已而住。<a id="a-2q"></a>其欢喜等四园之中。<a id="a-2r"></a>皆有三种风轮而持。<a id="a-2s"></a>谓开净吹。<a id="a-2t"></a>略说如前。<a id="a-2u"></a>开门净地及吹花等。<a id="a-2v"></a>诸比丘。<a id="a-2w"></a>彼等园中。<a id="a-2x"></a>既吹花散遍地至膝。<a id="a-2y"></a>其花香气处处普熏。<a id="a-2z"></a>于时帝释共小天王三十三天眷属围绕。<a id="a-30"></a>入杂色车欢喜园等。<a id="a-31"></a>嬉戏受乐。<a id="a-32"></a>随意游行。<a id="a-33"></a>或卧或坐。<a id="a-34"></a>时帝释天王欲得璎珞。<a id="a-35"></a>即念毗守羯磨天子。<a id="a-36"></a>时彼天子即便化作众宝璎珞。<a id="a-37"></a>奉上天王。<a id="a-38"></a>若三十三天眷属等。<a id="a-39"></a>须璎珞者。<a id="a-3A"></a>毗守羯磨皆悉化作。<a id="a-3B"></a>而供给之。<a id="a-3C"></a>欲闻音声及伎乐者。<a id="a-3D"></a>则有诸鸟。<a id="a-3E"></a>出种种音声。<a id="a-3F"></a>甚和雅令天乐闻。<a id="a-3G"></a>天于彼时如是受乐。<a id="a-3H"></a>一日乃至七日。<a id="a-3I"></a>一月乃至三月。<a id="a-3J"></a>种种欢娱。<a id="a-3K"></a>澡浴嬉戏。<a id="a-3L"></a>行住坐卧。<a id="a-3M"></a>随意东西。<a id="a-3N"></a>诸比丘。<a id="a-3O"></a>帝释天王有十天子。<a id="a-3P"></a>常为守护何等为十。<a id="a-3Q"></a>一名因陀罗迦。<a id="a-3R"></a>二名瞿波迦。<a id="a-3S"></a>三名频头迦。<a id="a-3T"></a>四名频头婆迦。<a id="a-3U"></a>五名阿俱吒迦。<a id="a-3V"></a>六名吒都多迦。<a id="a-3W"></a>七名时婆迦。<a id="a-3X"></a>八名胡卢只那。<a id="a-3Y"></a>九名难茶迦。<a id="a-3Z"></a>十名胡卢婆迦。<a id="a-3a"></a>诸比丘。<a id="a-3b"></a>其天帝释常为如是十天子护。<a id="a-3c"></a>恒随左右。<a id="a-3d"></a>不曾舍离。<a id="a-3e"></a>以守护故。</p>
  <p id="a3f">诸比丘。<a id="a-3g"></a>阎浮提地。<a id="a-3h"></a>为诸人辈有水生诸华。<a id="a-3i"></a>最上精妙极可爱者。<a id="a-3j"></a>所谓优钵罗花。<a id="a-3k"></a>钵陀摩花。<a id="a-3l"></a>究牟陀花。<a id="a-3m"></a>奔茶梨迦花。<a id="a-3n"></a>其花香气氤氲软美。<a id="a-3o"></a>其陆生华。<a id="a-3p"></a>最极好者。<a id="a-3q"></a>所谓阿提目多迦华。<a id="a-3r"></a>瞻波迦华。<a id="a-3s"></a>波吒罗花。<a id="a-3t"></a>苏摩那华。<a id="a-3u"></a>婆利师迦花。<a id="a-3v"></a>摩利迦华。<a id="a-3w"></a>摩头揵提迦华。<a id="a-3x"></a>搔揵提迦花。<a id="a-3y"></a>游提迦华。<a id="a-3z"></a>殊低沙迦利迦花。<a id="a-40"></a>陀奴沙迦腻迦花等。<a id="a-41"></a>诸比丘。<a id="a-42"></a>瞿陀尼人辈。<a id="a-43"></a>有水生花。<a id="a-44"></a>最极好者。<a id="a-45"></a>所谓优钵罗花。<a id="a-46"></a>钵陀摩花。<a id="a-47"></a>究牟陀花。<a id="a-48"></a>奔茶梨迦花。<a id="a-49"></a>香气氛馥。<a id="a-4A"></a>处处熏人。<a id="a-4B"></a>其陆生华。<a id="a-4C"></a>最香好者。<a id="a-4D"></a>所谓阿提目多迦华。<a id="a-4E"></a>瞻波迦花。<a id="a-4F"></a>波吒罗花。<a id="a-4G"></a>苏摩那花。<a id="a-4H"></a>婆利师迦花。<a id="a-4I"></a>摩利迦花。<a id="a-4J"></a>摩头揵提迦花。<a id="a-4K"></a>搔揵提迦花。<a id="a-4L"></a>游提迦花。<a id="a-4M"></a>殊低沙迦利迦华。<a id="a-4N"></a>陀奴沙迦腻迦花等诸比丘。<a id="a-4O"></a>其弗婆提诸人辈。<a id="a-4P"></a>有水生之华。<a id="a-4Q"></a>最极好者。<a id="a-4R"></a>所谓优钵罗花。<a id="a-4S"></a>钵陀摩花。<a id="a-4T"></a>究牟陀华。<a id="a-4U"></a>奔茶梨迦花。<a id="a-4V"></a>极甚光鲜香气普熏。<a id="a-4W"></a>其陆生花。<a id="a-4X"></a>最极好者。<a id="a-4Y"></a>所谓阿提目多迦花。<a id="a-4Z"></a>瞻波迦华。<a id="a-4a"></a>波吒罗花。<a id="a-4b"></a>苏摩那华。<a id="a-4c"></a>婆利师迦花。<a id="a-4d"></a>摩利迦花。<a id="a-4e"></a>摩头揵提迦华。<a id="a-4f"></a>搔揵提迦华。<a id="a-4g"></a>游提迦花。<a id="a-4h"></a>殊低沙迦利迦花。<a id="a-4i"></a>陀奴沙迦腻迦华等。</p>
  <p id="a4j">诸比丘。<a id="a-4k"></a>其郁多罗究留人辈。<a id="a-4l"></a>有水生花。<a id="a-4m"></a>最极好者。<a id="a-4n"></a>所谓优钵罗花。<a id="a-4o"></a>钵陀摩花。<a id="a-4p"></a>究牟陀华。<a id="a-4q"></a>奔茶梨迦花。<a id="a-4r"></a>香气柔软。<a id="a-4s"></a>其陆生华。<a id="a-4t"></a>最极好者。<a id="a-4u"></a>所谓阿提目多迦华。<a id="a-4v"></a>瞻波迦华。<a id="a-4w"></a>波吒罗华。<a id="a-4x"></a>苏摩那花。<a id="a-4y"></a>婆利师迦花。<a id="a-4z"></a>摩利迦花。<a id="a-50"></a>摩头揵提迦华。<a id="a-51"></a>搔揵提迦华。<a id="a-52"></a>游提迦花。<a id="a-53"></a>殊低沙迦利迦花。<a id="a-54"></a>陀奴沙迦腻迦花等。</p>
  <p id="a55">诸比丘。<a id="a-56"></a>其诸龙等。<a id="a-57"></a>及金翅鸟。<a id="a-58"></a>亦各皆有水生之花。<a id="a-59"></a>最极好者。<a id="a-5A"></a>所谓优钵罗花。<a id="a-5B"></a>钵陀摩花。<a id="a-5C"></a>究牟陀花。<a id="a-5D"></a>奔茶梨迦华。<a id="a-5E"></a>香气氛氲。<a id="a-5F"></a>柔软美妙。<a id="a-5G"></a>其陆生花。<a id="a-5H"></a>最极好者。<a id="a-5I"></a>所谓阿提目多迦花。<a id="a-5J"></a>瞻波迦花。<a id="a-5K"></a>波吒罗花。<a id="a-5L"></a>苏摩那花。<a id="a-5M"></a>婆利师迦华。<a id="a-5N"></a>摩利迦花。<a id="a-5O"></a>摩头揵提迦花。<a id="a-5P"></a>搔揵提迦花。<a id="a-5Q"></a>游提迦花。<a id="a-5R"></a>殊低沙迦利迦花。<a id="a-5S"></a>羯迦罗利迦花。<a id="a-5T"></a>摩诃羯迦罗利迦花等。</p>
  <p id="a5U">诸比丘。<a id="a-5V"></a>其阿修罗辈。<a id="a-5W"></a>亦各皆有诸水生花。<a id="a-5X"></a>最极妙者。<a id="a-5Y"></a>所谓优钵罗花。<a id="a-5Z"></a>钵陀摩华。<a id="a-5a"></a>究牟陀花。<a id="a-5b"></a>奔茶梨迦花。<a id="a-5c"></a>香气普熏。<a id="a-5d"></a>甚可爱乐。<a id="a-5e"></a>其陆生花。<a id="a-5f"></a>最极好者。<a id="a-5g"></a>所谓阿提目多迦花。<a id="a-5h"></a>瞻波迦花。<a id="a-5i"></a>波吒罗华。<a id="a-5j"></a>苏摩那华。<a id="a-5k"></a>婆利师迦花。<a id="a-5l"></a>摩利迦花。<a id="a-5m"></a>摩头揵提迦花。<a id="a-5n"></a>搔揵提迦花。<a id="a-5o"></a>游提迦花。<a id="a-5p"></a>殊低沙迦利迦花。<a id="a-5q"></a>陀奴师迦花。<a id="a-5r"></a>羯迦罗利迦花。<a id="a-5s"></a>摩诃羯迦罗利迦花。<a id="a-5t"></a>频邻昙华。<a id="a-5u"></a>摩诃频邻昙花。<a id="a-5v"></a>曼陀罗帆华。<a id="a-5w"></a>摩诃曼陀罗帆华等。</p>
  <p id="a5x">诸比丘。<a id="a-5y"></a>其四天王。<a id="a-5z"></a>及诸天辈。<a id="a-60"></a>有水生花。<a id="a-61"></a>极好端正。<a id="a-62"></a>可爱微妙。<a id="a-63"></a>所谓优钵罗花。<a id="a-64"></a>钵陀摩花。<a id="a-65"></a>究牟陀华。<a id="a-66"></a>奔茶梨迦华。<a id="a-67"></a>其气极香。<a id="a-68"></a>质甚柔软。<a id="a-69"></a>其陆生华。<a id="a-6A"></a>微妙可爱。<a id="a-6B"></a>所谓阿提目多迦花。<a id="a-6C"></a>瞻波迦花。<a id="a-6D"></a>波吒罗华。<a id="a-6E"></a>苏摩那花。<a id="a-6F"></a>婆利师迦华。<a id="a-6G"></a>摩利迦花。<a id="a-6H"></a>摩头揵提迦华。<a id="a-6I"></a>搔揵提迦花。<a id="a-6J"></a>游提迦华。<a id="a-6K"></a>殊低沙迦利迦华。<a id="a-6L"></a>陀奴沙迦花。<a id="a-6M"></a>羯迦罗利迦华。<a id="a-6N"></a>摩诃羯迦罗利迦华。<a id="a-6O"></a>频邻昙华。<a id="a-6P"></a>摩诃频邻昙华等。</p>
  <p id="a6Q">诸比丘。<a id="a-6R"></a>其三十三天。<a id="a-6S"></a>有水生华。<a id="a-6T"></a>极好端正。<a id="a-6U"></a>微妙可喜。<a id="a-6V"></a>所谓优钵罗华。<a id="a-6W"></a>钵陀摩华。<a id="a-6X"></a>究牟陀花。<a id="a-6Y"></a>奔茶梨迦花等。<a id="a-6Z"></a>其气极香。<a id="a-6a"></a>质甚柔软。<a id="a-6b"></a>其陆生华。<a id="a-6c"></a>微妙可爱。<a id="a-6d"></a>所谓阿提目多迦花。<a id="a-6e"></a>瞻波迦花。<a id="a-6f"></a>波吒罗花。<a id="a-6g"></a>苏摩那华。<a id="a-6h"></a>婆利师迦华。<a id="a-6i"></a>摩利迦花。<a id="a-6j"></a>摩头揵提迦花。<a id="a-6k"></a>搔揵提迦花。<a id="a-6l"></a>游提迦花。<a id="a-6m"></a>殊低沙迦利迦花。<a id="a-6n"></a>陀奴沙迦腻迦华。<a id="a-6o"></a>羯迦罗利迦花。<a id="a-6p"></a>摩诃羯迦罗利迦花。<a id="a-6q"></a>频邻昙花。<a id="a-6r"></a>摩诃频邻昙花。<a id="a-6s"></a>曼陀罗帆华。<a id="a-6t"></a>摩诃曼陀罗帆花等。<a id="a-6u"></a>如三十三天所有诸华。<a id="a-6v"></a>其夜摩天。<a id="a-6w"></a>兜率陀天。<a id="a-6x"></a>化乐天。<a id="a-6y"></a>他化自在天。<a id="a-6z"></a>并魔身天。<a id="a-70"></a>如是次第。<a id="a-71"></a>等无有异。<a id="a-72"></a>一一应知。</p>
  <p id="a73">诸比丘。<a id="a-74"></a>其世间人。<a id="a-75"></a>有七种色。<a id="a-76"></a>何等为七。<a id="a-77"></a>诸比丘。<a id="a-78"></a>有诸人辈。<a id="a-79"></a>火色火形。<a id="a-7A"></a>金色金形。<a id="a-7B"></a>青色青形。<a id="a-7C"></a>赤色赤形。<a id="a-7D"></a>白色白形。<a id="a-7E"></a>黄色黄形。<a id="a-7F"></a>黑色黑形。<a id="a-7G"></a>譬如魔梵常色。<a id="a-7H"></a>诸比丘。<a id="a-7I"></a>世间人有此七种色。<a id="a-7J"></a>诸阿修罗。<a id="a-7K"></a>亦复如是。<a id="a-7L"></a>有此七色。<a id="a-7M"></a>诸天众等。<a id="a-7N"></a>亦复有此七种之色。<a id="a-7O"></a>譬如魔梵常色。</p>
  <p id="a7P">诸比丘。<a id="a-7Q"></a>诸天别有十种之法。<a id="a-7R"></a>何等为十。<a id="a-7S"></a>诸比丘。<a id="a-7T"></a>一诸天行来去无边。<a id="a-7U"></a>二诸天行来去无碍。<a id="a-7V"></a>三诸天行无有迟疾。<a id="a-7W"></a>四诸天行脚无踪迹。<a id="a-7X"></a>五诸天身无患疲乏。<a id="a-7Y"></a>六诸天身有形无影。<a id="a-7Z"></a>七诸天无大小便。<a id="a-7a"></a>八诸天身无有涕唾。<a id="a-7b"></a>九诸天身清净微妙。<a id="a-7c"></a>无有脂随皮肉及血筋骨脉等。<a id="a-7d"></a>十诸天身欲现长短青黄赤白大小粗细。<a id="a-7e"></a>随意悉能。<a id="a-7f"></a>并皆端正。<a id="a-7g"></a>可喜殊绝。<a id="a-7h"></a>令人爱乐。<a id="a-7i"></a>诸天之身。<a id="a-7j"></a>有此十种不可思议。<a id="a-7k"></a>诸比丘。<a id="a-7l"></a>又诸天身。<a id="a-7m"></a>充实不虚。<a id="a-7n"></a>悉皆平满。<a id="a-7o"></a>齿白方密。<a id="a-7p"></a>发青齐整。<a id="a-7q"></a>柔软光泽。<a id="a-7r"></a>身自然明。<a id="a-7s"></a>有神通力。<a id="a-7t"></a>飞腾虚空。<a id="a-7u"></a>眼视不瞬。<a id="a-7v"></a>璎珞自然。<a id="a-7w"></a>衣无垢腻。</p>
  <p id="a7x">诸比丘。<a id="a-7y"></a>阎浮提人。<a id="a-7z"></a>寿命百年。<a id="a-80"></a>其间有夭。<a id="a-81"></a>瞿陀尼人。<a id="a-82"></a>寿二百年。<a id="a-83"></a>中亦有夭。<a id="a-84"></a>弗婆提人寿三百年。<a id="a-85"></a>中亦有夭。<a id="a-86"></a>郁多啰究留人。<a id="a-87"></a>定寿千年。<a id="a-88"></a>无有夭殇。<a id="a-89"></a>阎摩罗世诸众生。<a id="a-8A"></a>寿七万二千岁。<a id="a-8B"></a>中亦有夭。<a id="a-8C"></a>诸龙及金翅鸟。<a id="a-8D"></a>寿命一劫。<a id="a-8E"></a>中亦有夭。<a id="a-8F"></a>阿修罗寿。<a id="a-8G"></a>同天千年。<a id="a-8H"></a>中间亦夭。<a id="a-8I"></a>四天王寿五百岁。<a id="a-8J"></a>中亦有夭。<a id="a-8K"></a>三十三天。<a id="a-8L"></a>寿命千岁。<a id="a-8M"></a>夜摩诸天。<a id="a-8N"></a>寿二千岁。<a id="a-8O"></a>兜率陀天。<a id="a-8P"></a>寿四千岁。<a id="a-8Q"></a>化乐诸天。<a id="a-8R"></a>寿八千岁。<a id="a-8S"></a>他化自在天。<a id="a-8T"></a>寿十六千岁。<a id="a-8U"></a>魔身天。<a id="a-8V"></a>寿三万二千岁。<a id="a-8W"></a>梵身天寿一劫。<a id="a-8X"></a>光忆念天。<a id="a-8Y"></a>寿命二劫。<a id="a-8Z"></a>遍净诸天。<a id="a-8a"></a>寿命四劫。<a id="a-8b"></a>广果诸天。<a id="a-8c"></a>寿命八劫。<a id="a-8d"></a>无想诸天。<a id="a-8e"></a>寿十六劫。<a id="a-8f"></a>不热诸天。<a id="a-8g"></a>寿命千劫。<a id="a-8h"></a>无恼诸天。<a id="a-8i"></a>寿二千劫。<a id="a-8j"></a>善见诸天。<a id="a-8k"></a>寿三千劫。<a id="a-8l"></a>善现诸天。<a id="a-8m"></a>寿四千劫。<a id="a-8n"></a>色究竟天。<a id="a-8o"></a>寿五千劫。<a id="a-8p"></a>虚空处天。<a id="a-8q"></a>寿十千劫。<a id="a-8r"></a>识处天。<a id="a-8s"></a>寿二万一千劫。<a id="a-8t"></a>无所有处天。<a id="a-8u"></a>寿四万二千劫。<a id="a-8v"></a>非想非非想处天。<a id="a-8w"></a>寿八万四千劫。<a id="a-8x"></a>于其中间。<a id="a-8y"></a>并皆有夭。</p>
  <p id="a8z">诸比丘。<a id="a-90"></a>阎浮提人。<a id="a-91"></a>身长三肘半。<a id="a-92"></a>衣广中七肘。<a id="a-93"></a>上下三肘半。<a id="a-94"></a>瞿陀尼人。<a id="a-95"></a>弗婆提人。<a id="a-96"></a>身量及衣。<a id="a-97"></a>与阎浮等。<a id="a-98"></a>其郁多啰究留人。<a id="a-99"></a>身长七肘。<a id="a-9A"></a>衣广中十四肘。<a id="a-9B"></a>上下七肘。<a id="a-9C"></a>阿修啰身。<a id="a-9D"></a>长一踰阇那。<a id="a-9E"></a>衣广中二踰阇那。<a id="a-9F"></a>上下一踰阇那。<a id="a-9G"></a>重半迦利沙。<a id="a-9H"></a>四天王身。<a id="a-9I"></a>长半踰阇那。<a id="a-9J"></a>衣广中一踰阇那上下半踰阇那。<a id="a-9K"></a>重一迦利沙。<a id="a-9L"></a>三十三天。<a id="a-9M"></a>身长一踰阇那。<a id="a-9N"></a>衣广中二踰阇那。<a id="a-9O"></a>上下一踰阇那。<a id="a-9P"></a>重半迦利沙。<a id="a-9Q"></a>夜摩天。<a id="a-9R"></a>身长二踰阇那。<a id="a-9S"></a>衣广中四踰阇那。<a id="a-9T"></a>上下二踰阇那。<a id="a-9U"></a>重一迦利沙四分之一。<a id="a-9V"></a>兜率陀天。<a id="a-9W"></a>身长四踰阇那。<a id="a-9X"></a>衣广八踰阇那。<a id="a-9Y"></a>上下四踰阇那。<a id="a-9Z"></a>重一迦利沙八分之一。<a id="a-9a"></a>化乐天。<a id="a-9b"></a>身长八踰阇那。<a id="a-9c"></a>衣广十六踰阇那。<a id="a-9d"></a>上下八踰阇那。<a id="a-9e"></a>重一迦利沙十六分之一。<a id="a-9f"></a>他化自在天。<a id="a-9g"></a>身长十六踰阇那。<a id="a-9h"></a>衣广三十二踰阇那。<a id="a-9i"></a>上下十六踰阇那。<a id="a-9j"></a>重一迦利沙三十二分之一。<a id="a-9k"></a>魔身诸天。<a id="a-9l"></a>身长三十二踰阇那。<a id="a-9m"></a>衣广六十四踰阇那。<a id="a-9n"></a>上下三十二踰阇那。<a id="a-9o"></a>重一迦利沙。<a id="a-9p"></a>六十四分之一。<a id="a-9q"></a>自此已上。<a id="a-9r"></a>诸天身量长短。<a id="a-9s"></a>与衣正等无差。</p>
  <p id="a9t">诸比丘。<a id="a-9u"></a>阎浮提人。<a id="a-9v"></a>所有市买。<a id="a-9w"></a>或以钱财。<a id="a-9x"></a>或以谷帛。<a id="a-9y"></a>或以众生。<a id="a-9z"></a>瞿陀尼人。<a id="a-A0"></a>所欲市买。<a id="a-A1"></a>或以牛羊。<a id="a-A2"></a>或摩尼宝。<a id="a-A3"></a>弗婆提人。<a id="a-A4"></a>若作市易。<a id="a-A5"></a>或以财帛。<a id="a-A6"></a>或以五谷。<a id="a-A7"></a>或摩尼宝。<a id="a-A8"></a>郁多啰究留人辈。<a id="a-A9"></a>无诸市买。<a id="a-AA"></a>所欲自然。<a id="a-AB"></a>诸比丘。<a id="a-AC"></a>阎浮提人。<a id="a-AD"></a>瞿陀尼人。<a id="a-AE"></a>弗婆提人悉有男婚女嫁之法。<a id="a-AF"></a>其郁多啰究留人辈。<a id="a-AG"></a>无我我所。<a id="a-AH"></a>树枝若垂。<a id="a-AI"></a>男女便合。<a id="a-AJ"></a>无有婚嫁。<a id="a-AK"></a>诸比丘。<a id="a-AL"></a>龙金翅鸟。<a id="a-AM"></a>及阿修啰辈。<a id="a-AN"></a>略说嫁娶。<a id="a-AO"></a>悉如人间。<a id="a-AP"></a>四天王天。<a id="a-AQ"></a>三十三天。<a id="a-AR"></a>夜摩诸天。<a id="a-AS"></a>兜率陀天。<a id="a-AT"></a>化乐诸天。<a id="a-AU"></a>他化自在诸天。<a id="a-AV"></a>魔身天等。<a id="a-AW"></a>皆有嫁娶。<a id="a-AX"></a>略说如前。<a id="a-AY"></a>从此已上其诸天等。<a id="a-AZ"></a>无复婚嫁男女之别。</p>
  <p id="aAa">诸比丘。<a id="a-Ab"></a>阎浮提人。<a id="a-Ac"></a>若行欲时。<a id="a-Ad"></a>二根相到。<a id="a-Ae"></a>流出不净。<a id="a-Af"></a>瞿陀尼人。<a id="a-Ag"></a>弗婆提人。<a id="a-Ah"></a>并郁多啰究留人辈。<a id="a-Ai"></a>悉如阎浮提。<a id="a-Aj"></a>一切诸龙金翅鸟等。<a id="a-Ak"></a>若行欲时。<a id="a-Al"></a>亦二根到。<a id="a-Am"></a>但出风气。<a id="a-An"></a>即便畅情。<a id="a-Ao"></a>无有不净。<a id="a-Ap"></a>诸阿修罗。<a id="a-Aq"></a>四天王天。<a id="a-Ar"></a>三十三天。<a id="a-As"></a>行欲根到。<a id="a-At"></a>畅情出气。<a id="a-Au"></a>如诸龙王及金翅鸟。<a id="a-Av"></a>一种无异。<a id="a-Aw"></a>夜摩诸天。<a id="a-Ax"></a>执手成欲。<a id="a-Ay"></a>兜率陀天。<a id="a-Az"></a>忆念成欲。<a id="a-B0"></a>化乐诸天。<a id="a-B1"></a>熟视成欲。<a id="a-B2"></a>他化自在天。<a id="a-B3"></a>共语成欲。<a id="a-B4"></a>魔身诸天。<a id="a-B5"></a>相看成欲。<a id="a-B6"></a>并皆畅心。<a id="a-B7"></a>成其欲事。</p>
  <p id="aB8">诸比丘。<a id="a-B9"></a>论其人间。<a id="a-BA"></a>萤火之明则不如彼灯火之明。<a id="a-BB"></a>灯火之明又不如彼炬火之明。<a id="a-BC"></a>其炬火明又不如彼火聚之明。<a id="a-BD"></a>其火聚明不及诸天星宿光明。<a id="a-BE"></a>其星宿明又不及彼月宫殿明。<a id="a-BF"></a>月宫殿明又不及日宫殿光明。<a id="a-BG"></a>其日宫殿照耀光明又不及彼四天王天墙壁宫殿身璎珞明。<a id="a-BH"></a>四天王天诸有光明。<a id="a-BI"></a>则又不及三十三天所有光明。<a id="a-BJ"></a>其三十三天诸有光明。<a id="a-BK"></a>则又不及夜摩诸天墙壁宫殿璎珞光明。<a id="a-BL"></a>其夜摩天所有诸光。<a id="a-BM"></a>则不及彼兜率陀天所有光明。<a id="a-BN"></a>兜率陀天所有诸明。<a id="a-BO"></a>则又不及化乐天明。<a id="a-BP"></a>其化乐天所有光明。<a id="a-BQ"></a>则不及彼他化自在诸天光明。<a id="a-BR"></a>他化自在所有光明。<a id="a-BS"></a>则又不及魔身天明。<a id="a-BT"></a>其魔身天墙壁宫殿璎珞身光。<a id="a-BU"></a>比于在下。<a id="a-BV"></a>最胜最妙。<a id="a-BW"></a>殊特无过。</p>
  <p id="aBX">诸比丘。<a id="a-BY"></a>其魔身天。<a id="a-BZ"></a>比梵身天。<a id="a-Ba"></a>则又不及其梵身天。<a id="a-Bb"></a>比光忆念天。<a id="a-Bc"></a>则又不及其光忆念天。<a id="a-Bd"></a>比遍净天。<a id="a-Be"></a>则又不及其遍净天。<a id="a-Bf"></a>比广果天光则不及彼广果天。<a id="a-Bg"></a>如是略说。<a id="a-Bh"></a>无恼热天。<a id="a-Bi"></a>善见。<a id="a-Bj"></a>善现。<a id="a-Bk"></a>阿迦腻吒天等。<a id="a-Bl"></a>唯除璎珞。<a id="a-Bm"></a>余如上说。<a id="a-Bn"></a>应如是知。<a id="a-Bo"></a>诸比丘。<a id="a-Bp"></a>若天世界。<a id="a-Bq"></a>及诸魔梵。<a id="a-Br"></a>沙门婆罗门人等。<a id="a-Bs"></a>世间所有光明。<a id="a-Bt"></a>欲比如来阿罗诃三藐三佛陀光明。<a id="a-Bu"></a>百千万亿恒河沙数。<a id="a-Bv"></a>不可为比。<a id="a-Bw"></a>此如来光。<a id="a-Bx"></a>最胜最妙。<a id="a-By"></a>殊特第一。<a id="a-Bz"></a>所以者何。<a id="a-C0"></a>诸比丘。<a id="a-C1"></a>其如来身。<a id="a-C2"></a>戒行无量。<a id="a-C3"></a>三摩提般若解脱解脱知见。<a id="a-C4"></a>神通及神通行。<a id="a-C5"></a>教化及教化轮。<a id="a-C6"></a>说处及说处轮等。<a id="a-C7"></a>并各无量无边。<a id="a-C8"></a>诸比丘。<a id="a-C9"></a>如来如是无量功德。<a id="a-CA"></a>一切诸法。<a id="a-CB"></a>皆悉具足。<a id="a-CC"></a>以是义故。<a id="a-CD"></a>如来光明。<a id="a-CE"></a>最胜无上。<a id="a-CF"></a>当如是持。</p>
  <p id="aCG">诸比丘。<a id="a-CH"></a>一切众生。<a id="a-CI"></a>有四种食。<a id="a-CJ"></a>以资诸大得住持故。<a id="a-CK"></a>成诸有故。<a id="a-CL"></a>相摄受故。<a id="a-CM"></a>何等为四。<a id="a-CN"></a>一者粗段及微细食。<a id="a-CO"></a>二者触食。<a id="a-CP"></a>三意思食。<a id="a-CQ"></a>四者识食。<a id="a-CR"></a>何等众生。<a id="a-CS"></a>应食粗段及微细食。<a id="a-CT"></a>诸比丘。<a id="a-CU"></a>阎浮提人。<a id="a-CV"></a>饭食麨豆及鱼肉等。<a id="a-CW"></a>此等名为粗段之食。<a id="a-CX"></a>覆盖按摩。<a id="a-CY"></a>澡浴揩拭。<a id="a-CZ"></a>脂膏涂等。<a id="a-Ca"></a>此悉名为微细之食。<a id="a-Cb"></a>瞿陀尼人。<a id="a-Cc"></a>弗婆提人。<a id="a-Cd"></a>粗段微细。<a id="a-Ce"></a>略说与前阎浮提等。<a id="a-Cf"></a>其郁多啰究留人辈。<a id="a-Cg"></a>身不耕种。<a id="a-Ch"></a>自然而有成熟粳米。<a id="a-Ci"></a>以为粗段。<a id="a-Cj"></a>覆盖澡浴。<a id="a-Ck"></a>及按摩等。<a id="a-Cl"></a>为微细食。</p>
  <p id="aCm">诸比丘。<a id="a-Cn"></a>一切诸龙。<a id="a-Co"></a>及金翅鸟等。<a id="a-Cp"></a>以诸鱼鳖鼋鼍虾蟆虬蛇螭獭金毗罗等。<a id="a-Cq"></a>是彼粗段。<a id="a-Cr"></a>诸覆盖等。<a id="a-Cs"></a>是彼微细。<a id="a-Ct"></a>诸阿修罗。<a id="a-Cu"></a>以天须陀妙好之味。<a id="a-Cv"></a>以为粗段。<a id="a-Cw"></a>诸覆盖等。<a id="a-Cx"></a>以为微细。<a id="a-Cy"></a>四天王天。<a id="a-Cz"></a>及诸天辈。<a id="a-D0"></a>皆用彼天须陀之味。<a id="a-D1"></a>以为粗段。<a id="a-D2"></a>诸覆盖等。<a id="a-D3"></a>以为微细。<a id="a-D4"></a>三十三天。<a id="a-D5"></a>以须陀味。<a id="a-D6"></a>为天粗段。<a id="a-D7"></a>诸覆盖等。<a id="a-D8"></a>以为微细。<a id="a-D9"></a>略说犹如三十三天。<a id="a-DA"></a>其夜摩天。<a id="a-DB"></a>兜率陀天。<a id="a-DC"></a>化乐诸天。<a id="a-DD"></a>他化自在天等。<a id="a-DE"></a>并皆用天须陀之味。<a id="a-DF"></a>以为粗段。<a id="a-DG"></a>诸覆盖等。<a id="a-DH"></a>以为微细。<a id="a-DI"></a>自此已上。<a id="a-DJ"></a>诸天众辈。<a id="a-DK"></a>并以禅悦法喜为食。<a id="a-DL"></a>三摩提为食。<a id="a-DM"></a>三摩跋提为食。<a id="a-DN"></a>无复粗段及微细食。</p>
  <p id="aDO">诸比丘。<a id="a-DP"></a>何等众生。<a id="a-DQ"></a>以触为食。<a id="a-DR"></a>诸比丘。<a id="a-DS"></a>有诸众生。<a id="a-DT"></a>从卵生者。<a id="a-DU"></a>所谓鹅雁鸿鹤鸡鸭孔雀鹦鹉鸲鹆鸠鸽[燕*鳥]雀雉鹊等。<a id="a-DV"></a>自余种种杂类众生。<a id="a-DW"></a>从卵生者。<a id="a-DX"></a>以其从卵有此身故。<a id="a-DY"></a>是等并皆以触为食。<a id="a-DZ"></a>何等众生。<a id="a-Da"></a>以思为食。<a id="a-Db"></a>若有众生。<a id="a-Dc"></a>以意思惟。<a id="a-Dd"></a>资润诸根。<a id="a-De"></a>增长身命。<a id="a-Df"></a>所谓鱼鳖龟蛇虾蟆及以伽罗瞿陀等。<a id="a-Dg"></a>自余所有诸众生类。<a id="a-Dh"></a>以意思惟。<a id="a-Di"></a>润益诸根。<a id="a-Dj"></a>增长命者。<a id="a-Dk"></a>此等并皆用思为食。<a id="a-Dl"></a>何等众生。<a id="a-Dm"></a>以识为食。<a id="a-Dn"></a>所谓地狱诸众生辈。<a id="a-Do"></a>及识无边诸天辈等。<a id="a-Dp"></a>此等众生。<a id="a-Dq"></a>并皆用识。<a id="a-Dr"></a>持以为食。<a id="a-Ds"></a>诸比丘。<a id="a-Dt"></a>此四种食。<a id="a-Du"></a>为众生辈。<a id="a-Dv"></a>住持诸大。<a id="a-Dw"></a>摄受生故。<a id="a-Dx"></a>于中有优陀那偈。</p>
  <p id="aDy">花色及诸法　　寿命衣第五</p>
  <p id="aDz">市买并嫁娶　　二根食为十</p>
  <p id="aE0">诸比丘。<a id="a-E1"></a>世间众生。<a id="a-E2"></a>皆悉有此三种恶行。<a id="a-E3"></a>何等为三。<a id="a-E4"></a>所谓身恶口恶意恶。<a id="a-E5"></a>诸比丘。<a id="a-E6"></a>有一种类。<a id="a-E7"></a>以身恶行口意恶行。<a id="a-E8"></a>如是作已。<a id="a-E9"></a>彼因缘故。<a id="a-EA"></a>身坏命终。<a id="a-EB"></a>当堕恶趣生地狱中。<a id="a-EC"></a>彼于此中。<a id="a-ED"></a>最后识灭。<a id="a-EE"></a>地狱中识初相续生。<a id="a-EF"></a>彼识共生。<a id="a-EG"></a>即有名色。<a id="a-EH"></a>缘名色故。<a id="a-EI"></a>即生六入。</p>
  <p id="aEJ">诸比丘。<a id="a-EK"></a>复有一种。<a id="a-EL"></a>以身恶行口意恶行。<a id="a-EM"></a>如是作已。<a id="a-EN"></a>彼因缘故。<a id="a-EO"></a>身坏命终。<a id="a-EP"></a>堕于恶趣。<a id="a-EQ"></a>生畜生中。<a id="a-ER"></a>彼于彼中。<a id="a-ES"></a>最后识灭。<a id="a-ET"></a>畜生中识初相续生。<a id="a-EU"></a>当于彼识共生之时。<a id="a-EV"></a>即有名色。<a id="a-EW"></a>缘名色故。<a id="a-EX"></a>便生六入。</p>
  <p id="aEY">诸比丘。<a id="a-EZ"></a>复有一种。<a id="a-Ea"></a>以身恶行口意恶行。<a id="a-Eb"></a>如是作已。<a id="a-Ec"></a>彼因缘故。<a id="a-Ed"></a>身坏命终。<a id="a-Ee"></a>堕于恶趣。<a id="a-Ef"></a>生阎摩世。<a id="a-Eg"></a>彼于此中。<a id="a-Eh"></a>最后识灭。<a id="a-Ei"></a>阎摩世识初相续生。<a id="a-Ej"></a>当于彼识初生之时。<a id="a-Ek"></a>即共名色。<a id="a-El"></a>一时俱生。<a id="a-Em"></a>缘名色故。<a id="a-En"></a>六入即生。<a id="a-Eo"></a>诸比丘。<a id="a-Ep"></a>此等名为三种恶行。<a id="a-Eq"></a>应当远离。</p>
  <p id="aEr">诸比丘。<a id="a-Es"></a>世间复有三种善行。<a id="a-Et"></a>何等为三。<a id="a-Eu"></a>所谓身善行口意善行。<a id="a-Ev"></a>诸比丘。<a id="a-Ew"></a>有一种类。<a id="a-Ex"></a>身作善行口意善行。<a id="a-Ey"></a>如是习已。<a id="a-Ez"></a>彼因缘故。<a id="a-F0"></a>身坏命终。<a id="a-F1"></a>生于人道。<a id="a-F2"></a>彼于此处。<a id="a-F3"></a>最后识灭。<a id="a-F4"></a>人道中识初相续生。<a id="a-F5"></a>当于彼识初生之时。<a id="a-F6"></a>即共名色。<a id="a-F7"></a>一时同生。<a id="a-F8"></a>缘名色故。<a id="a-F9"></a>六入便生。</p>
  <p id="aFA">诸比丘。<a id="a-FB"></a>复有一种。<a id="a-FC"></a>以身善行口意善行。<a id="a-FD"></a>如是作已。<a id="a-FE"></a>彼因缘故。<a id="a-FF"></a>身坏命终。<a id="a-FG"></a>生于天上。<a id="a-FH"></a>此处识灭。<a id="a-FI"></a>彼天上识初相续生。<a id="a-FJ"></a>彼识生时。<a id="a-FK"></a>即共名色。<a id="a-FL"></a>一时俱生。<a id="a-FM"></a>有名色故。<a id="a-FN"></a>即生六入。<a id="a-FO"></a>诸比丘。<a id="a-FP"></a>彼于天中。<a id="a-FQ"></a>或在天子。<a id="a-FR"></a>或在天女。<a id="a-FS"></a>加趺处生。<a id="a-FT"></a>或两膝内。<a id="a-FU"></a>[月*坒]股间生。<a id="a-FV"></a>初出之时。<a id="a-FW"></a>状如人间十二岁儿。<a id="a-FX"></a>若是天男。<a id="a-FY"></a>即于天子坐膝边生。<a id="a-FZ"></a>若是天女。<a id="a-Fa"></a>即天玉女[月*坒]股内生。<a id="a-Fb"></a>如是生已。<a id="a-Fc"></a>彼天即称。<a id="a-Fd"></a>是我儿女。<a id="a-Fe"></a>如是应知。</p>
  <p id="aFf">诸比丘。<a id="a-Fg"></a>修善生天。<a id="a-Fh"></a>有如是法。<a id="a-Fi"></a>若初生时。<a id="a-Fj"></a>是诸天子及天女等。<a id="a-Fk"></a>以自业因所熏习故。<a id="a-Fl"></a>生三种念。<a id="a-Fm"></a>一者自知从何处死。<a id="a-Fn"></a>二者自知今此处生。<a id="a-Fo"></a>三者知此生是何业果是何福报。<a id="a-Fp"></a>以我彼处身命坏已。<a id="a-Fq"></a>来生此间。<a id="a-Fr"></a>又如是念。<a id="a-Fs"></a>缘我有是三种业果三种业熟。<a id="a-Ft"></a>得来生此。<a id="a-Fu"></a>何者为三。<a id="a-Fv"></a>所谓身善行口意善行。<a id="a-Fw"></a>此等三业。<a id="a-Fx"></a>果报熟故。<a id="a-Fy"></a>身坏命终。<a id="a-Fz"></a>来于此处。<a id="a-G0"></a>复作是念。<a id="a-G1"></a>愿我今于此处死已。<a id="a-G2"></a>当生人间。<a id="a-G3"></a>我于彼处。<a id="a-G4"></a>如是生已。<a id="a-G5"></a>还修身口及意善行。<a id="a-G6"></a>以身口意行善行故。<a id="a-G7"></a>身坏败已。<a id="a-G8"></a>还来此生。<a id="a-G9"></a>作是念已。<a id="a-GA"></a>即便思食。<a id="a-GB"></a>彼念食时。<a id="a-GC"></a>即于彼前。<a id="a-GD"></a>有众宝器。<a id="a-GE"></a>自然盛满。<a id="a-GF"></a>天须陀味。<a id="a-GG"></a>种种出生。<a id="a-GH"></a>若天子中。<a id="a-GI"></a>有胜上者。<a id="a-GJ"></a>彼须陀味其色最白。<a id="a-GK"></a>若其天子。<a id="a-GL"></a>果报中者。<a id="a-GM"></a>彼须陀味其色即赤。<a id="a-GN"></a>若有天子。<a id="a-GO"></a>福德下者。<a id="a-GP"></a>彼须陀味其色现黑。<a id="a-GQ"></a>时彼天子即以手取天须陀味。<a id="a-GR"></a>内于口中。<a id="a-GS"></a>彼须陀味。<a id="a-GT"></a>既入天口。<a id="a-GU"></a>即自渐渐融消变化。<a id="a-GV"></a>譬如酥及生酥掷置火中。<a id="a-GW"></a>即自融消。<a id="a-GX"></a>无有形影。<a id="a-GY"></a>如是如是。<a id="a-GZ"></a>天须陀味。<a id="a-Ga"></a>置于口中。<a id="a-Gb"></a>自然消化。<a id="a-Gc"></a>亦复如是。<a id="a-Gd"></a>食须陀已。<a id="a-Ge"></a>若其渴时。<a id="a-Gf"></a>即于彼前。<a id="a-Gg"></a>有天宝器。<a id="a-Gh"></a>盛满天酒。<a id="a-Gi"></a>福上中下。<a id="a-Gj"></a>白赤黑色。<a id="a-Gk"></a>略说如前。<a id="a-Gl"></a>入口消化。<a id="a-Gm"></a>融消亦尔。<a id="a-Gn"></a>时彼天子。<a id="a-Go"></a>食饮讫已。<a id="a-Gp"></a>而其身体。<a id="a-Gq"></a>上下大小。<a id="a-Gr"></a>如彼旧生诸天子天女等。</p>
  <p id="aGs">诸比丘。<a id="a-Gt"></a>若诸天子。<a id="a-Gu"></a>及诸天女。<a id="a-Gv"></a>身体既充。<a id="a-Gw"></a>各随意向或诣池边。<a id="a-Gx"></a>到池边已。<a id="a-Gy"></a>入彼池内。<a id="a-Gz"></a>澡浴清净。<a id="a-H0"></a>欢喜受乐。<a id="a-H1"></a>既出池上。<a id="a-H2"></a>诣香树边。<a id="a-H3"></a>时彼香树。<a id="a-H4"></a>枝自然低。<a id="a-H5"></a>从枝中出种种妙香。<a id="a-H6"></a>流入手中。<a id="a-H7"></a>即以涂身。<a id="a-H8"></a>复诣衣树。<a id="a-H9"></a>到已如前。<a id="a-HA"></a>亦为之低。<a id="a-HB"></a>而彼树中。<a id="a-HC"></a>又出种种微妙好衣。<a id="a-HD"></a>至手边已。<a id="a-HE"></a>即取而着。<a id="a-HF"></a>既着衣已。<a id="a-HG"></a>诣璎珞树。<a id="a-HH"></a>如是自低。<a id="a-HI"></a>垂流入手。<a id="a-HJ"></a>或系或着。<a id="a-HK"></a>以庄严身。<a id="a-HL"></a>如是复诣华鬘树所。<a id="a-HM"></a>如前低垂。<a id="a-HN"></a>流出种种妙好华鬘。<a id="a-HO"></a>持饰头已。<a id="a-HP"></a>便向器树。<a id="a-HQ"></a>树出种种众宝杂器。<a id="a-HR"></a>随意入手。<a id="a-HS"></a>将诣果林。<a id="a-HT"></a>盛种种果。<a id="a-HU"></a>或即啖食。<a id="a-HV"></a>或取汁饮。<a id="a-HW"></a>如是复诣音乐树边。<a id="a-HX"></a>树亦低垂。<a id="a-HY"></a>自然而出种种乐器。<a id="a-HZ"></a>随意而取。<a id="a-Ha"></a>或弹或打。<a id="a-Hb"></a>或歌或舞。<a id="a-Hc"></a>音声微妙。<a id="a-Hd"></a>即便诣向林苑之中。<a id="a-He"></a>入苑中已。<a id="a-Hf"></a>于彼即见。<a id="a-Hg"></a>无量无边百数千数无量百千万亿之数。<a id="a-Hh"></a>诸天玉女。<a id="a-Hi"></a>若未见女。<a id="a-Hj"></a>所有前世知见业报。<a id="a-Hk"></a>我从何处而来生此。<a id="a-Hl"></a>如我此身。<a id="a-Hm"></a>今受斯报。<a id="a-Hn"></a>果业熟故。<a id="a-Ho"></a>彼于此时。<a id="a-Hp"></a>了了分明。<a id="a-Hq"></a>忆宿世事。<a id="a-Hr"></a>犹如指掌。<a id="a-Hs"></a>以见天女。<a id="a-Ht"></a>迷诸色故。<a id="a-Hu"></a>正念觉察智心即灭。<a id="a-Hv"></a>既失前生。<a id="a-Hw"></a>着现在欲。<a id="a-Hx"></a>口唯唱言。<a id="a-Hy"></a>天玉女耶。<a id="a-Hz"></a>天玉女耶。<a id="a-I0"></a>如是名为欲爱之缚。<a id="a-I1"></a>诸比丘。<a id="a-I2"></a>此则名为三种善行。<a id="a-I3"></a>诸比丘。<a id="a-I4"></a>一月之中。<a id="a-I5"></a>有六乌晡沙他(乌晡沙他隋言受斋亦云增长)。<a id="a-I6"></a>白月半助。<a id="a-I7"></a>有十五日。<a id="a-I8"></a>黑月半助。<a id="a-I9"></a>亦十五日。<a id="a-IA"></a>如此白黑二月。<a id="a-IB"></a>各有三受斋日。<a id="a-IC"></a>何等白月三受斋日。<a id="a-ID"></a>所谓月八日十四日十五日。<a id="a-IE"></a>黑月亦有三受斋日。<a id="a-IF"></a>如白月数。<a id="a-IG"></a>云何名为白黑二月。<a id="a-IH"></a>各有三日。<a id="a-II"></a>受于斋戒。<a id="a-IJ"></a>诸比丘。<a id="a-IK"></a>白黑二月。<a id="a-IL"></a>各有八日。<a id="a-IM"></a>当于是日。<a id="a-IN"></a>四天大王。<a id="a-IO"></a>集其眷属而告之言。<a id="a-IP"></a>汝等可往普观四方。<a id="a-IQ"></a>颇有人辈。<a id="a-IR"></a>于世间中。<a id="a-IS"></a>多行孝顺。<a id="a-IT"></a>供养父母。<a id="a-IU"></a>恭敬沙门婆罗门不。<a id="a-IV"></a>于诸尊长崇重以不。<a id="a-IW"></a>修行布施受禁戒不。<a id="a-IX"></a>守摄八关持六斋不。<a id="a-IY"></a>时四天王。<a id="a-IZ"></a>如是教敕其使者已。<a id="a-Ia"></a>而彼使者如天王命。<a id="a-Ib"></a>承奉而行。<a id="a-Ic"></a>即下遍观一切人世。<a id="a-Id"></a>是谁家中。<a id="a-Ie"></a>孝养父母。<a id="a-If"></a>有何族姓。<a id="a-Ig"></a>恭敬沙门婆罗门等。<a id="a-Ih"></a>谁家男女。<a id="a-Ii"></a>敬事尊长。<a id="a-Ij"></a>谁行布施。<a id="a-Ik"></a>谁受六斋。<a id="a-Il"></a>谁持八禁。<a id="a-Im"></a>谁守戒德。<a id="a-In"></a>尔时使者。<a id="a-Io"></a>如是遍历世间观察。<a id="a-Ip"></a>见于人中。<a id="a-Iq"></a>孝顺供奉父母者少。<a id="a-Ir"></a>承事尊重沙门者少。<a id="a-Is"></a>只敬宿旧婆罗门于诸长者崇敬亦少。<a id="a-It"></a>布施微薄。<a id="a-Iu"></a>受斋稀疏。<a id="a-Iv"></a>护戒不全。<a id="a-Iw"></a>禁守多缺。<a id="a-Ix"></a>是时天使。<a id="a-Iy"></a>如是见已。<a id="a-Iz"></a>即便往到四大王所。<a id="a-J0"></a>而启白言。<a id="a-J1"></a>天王当知。<a id="a-J2"></a>其诸世间。<a id="a-J3"></a>一切人辈。<a id="a-J4"></a>无多孝养事父母者。<a id="a-J5"></a>亦无有多恭敬沙门婆罗门者。<a id="a-J6"></a>亦无有多敬重尊长耆旧德者。<a id="a-J7"></a>亦无有多修行布施持六斋者。<a id="a-J8"></a>亦无有多奉持禁戒守八关者。</p>
  <p id="aJ9">尔时四大天王。<a id="a-JA"></a>闻诸使者如是语已。<a id="a-JB"></a>意中惨然不甚欢悦。<a id="a-JC"></a>报使者言。<a id="a-JD"></a>彼等世间。<a id="a-JE"></a>若实然者。<a id="a-JF"></a>其诸人辈。<a id="a-JG"></a>甚为不善。<a id="a-JH"></a>所以者何。<a id="a-JI"></a>人辈寿命。<a id="a-JJ"></a>极成短促。<a id="a-JK"></a>止少时活。<a id="a-JL"></a>应修诸善。<a id="a-JM"></a>至彼后世。<a id="a-JN"></a>可得安乐。<a id="a-JO"></a>云何今者彼世间人。<a id="a-JP"></a>无有多行孝养父母。<a id="a-JQ"></a>乃至不能修持六斋及以八禁守摄身口。<a id="a-JR"></a>此大损减我诸天众。<a id="a-JS"></a>展转增加阿修罗种。<a id="a-JT"></a>诸比丘。<a id="a-JU"></a>若其世间。<a id="a-JV"></a>多人恭敬孝顺父母。<a id="a-JW"></a>尊重沙门婆罗门等及诸宿旧。<a id="a-JX"></a>修行布施。<a id="a-JY"></a>乐受六斋。<a id="a-JZ"></a>勤建福业。<a id="a-Ja"></a>恒守八禁。<a id="a-Jb"></a>如是相续。<a id="a-Jc"></a>时天使者。<a id="a-Jd"></a>巡察见已。<a id="a-Je"></a>上白四王。<a id="a-Jf"></a>大王当知。<a id="a-Jg"></a>彼世间人。<a id="a-Jh"></a>多有孝顺于其父母。<a id="a-Ji"></a>多有恭敬沙门婆罗门及诸尊长。<a id="a-Jj"></a>乐行布施。<a id="a-Jk"></a>勤修斋福。<a id="a-Jl"></a>尔时四大天王。<a id="a-Jm"></a>从其使边。<a id="a-Jn"></a>闻此语已。<a id="a-Jo"></a>心大欢喜。<a id="a-Jp"></a>踊跃无量。<a id="a-Jq"></a>作如是言。<a id="a-Jr"></a>甚善甚善。<a id="a-Js"></a>诸世间人。<a id="a-Jt"></a>能如是修极大贤善。<a id="a-Ju"></a>何以故。<a id="a-Jv"></a>彼诸人辈。<a id="a-Jw"></a>寿命短少。<a id="a-Jx"></a>不久便当移至他世。<a id="a-Jy"></a>今者乃能于彼人间。<a id="a-Jz"></a>孝养父母。<a id="a-K0"></a>敬事沙门及婆罗门诸耆旧等。<a id="a-K1"></a>多乐布施。<a id="a-K2"></a>持戒守斋。<a id="a-K3"></a>如此则当增长诸天无量眷属。<a id="a-K4"></a>损减诸阿修啰种类。</p>
  <p id="aK5">诸比丘。<a id="a-K6"></a>云何黑白二月十四日。<a id="a-K7"></a>是乌晡沙他日。<a id="a-K8"></a>诸比丘。<a id="a-K9"></a>其黑白二月十四日。<a id="a-KA"></a>四大天王。<a id="a-KB"></a>亦如是召四天太子。<a id="a-KC"></a>使其来下。<a id="a-KD"></a>观察善恶多少。<a id="a-KE"></a>欢喜愁惨。<a id="a-KF"></a>略说悉如天使所说。<a id="a-KG"></a>唯以太子自下为异。<a id="a-KH"></a>诸比丘。<a id="a-KI"></a>其黑白二月十五日。<a id="a-KJ"></a>乌晡沙他。<a id="a-KK"></a>四大天王。<a id="a-KL"></a>自下世间。<a id="a-KM"></a>躬察善恶。<a id="a-KN"></a>知多少已。<a id="a-KO"></a>即自往诣彼善法堂。<a id="a-KP"></a>到诸天集议论会处。<a id="a-KQ"></a>至法堂前。<a id="a-KR"></a>面向帝释。<a id="a-KS"></a>陈说人间善恶多少违顺等事。<a id="a-KT"></a>尔时帝释。<a id="a-KU"></a>闻于人间修福者少。<a id="a-KV"></a>即便惨然怅怏不乐。<a id="a-KW"></a>云何如是。<a id="a-KX"></a>天众减少。<a id="a-KY"></a>阿修啰转多。<a id="a-KZ"></a>若闻人间如法多者。<a id="a-Ka"></a>则大欢喜踊跃无量。<a id="a-Kb"></a>作如是言。<a id="a-Kc"></a>我今天众渐当增长。<a id="a-Kd"></a>缘此黑白二月六日。<a id="a-Ke"></a>诸天下观人间善恶故。<a id="a-Kf"></a>名此日乌晡沙他。</p>
 </body>
</html>