<!doctype html>
<html id="z3IBUKWa5" data-ver="1462">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第二</h1>
  <h2 id="a2">郁多啰究留品第二之二</h2>
  <p id="a3">诸比丘。<a id="a-4"></a>其郁多啰究留人辈。<a id="a-5"></a>头发青色。<a id="a-6"></a>垂长八指。<a id="a-7"></a>其人一色。<a id="a-8"></a>一形一像。<a id="a-9"></a>无有别色可知其异。<a id="a-A"></a>诸比丘。<a id="a-B"></a>郁多啰究留人辈。<a id="a-C"></a>不全露形。<a id="a-D"></a>不半露形。<a id="a-E"></a>无有适莫。<a id="a-F"></a>齿皆平密。<a id="a-G"></a>不疏不缺。<a id="a-H"></a>善好洁白。<a id="a-I"></a>犹如珂贝。<a id="a-J"></a>明净可喜。<a id="a-K"></a>诸比丘。<a id="a-L"></a>郁多啰究留人辈。<a id="a-M"></a>若有饥渴。<a id="a-N"></a>须食饮时。<a id="a-O"></a>彼等即取。<a id="a-P"></a>不曾耕种。<a id="a-Q"></a>自然粳米。<a id="a-R"></a>清净洁白。<a id="a-S"></a>无有糠糩。<a id="a-T"></a>取已掷置。<a id="a-U"></a>敦持果中。<a id="a-V"></a>置已即将火珠置底。<a id="a-W"></a>而彼火珠。<a id="a-X"></a>众生福力。<a id="a-Y"></a>自然出焰。<a id="a-Z"></a>饭食熟已。<a id="a-a"></a>焰还即灭。<a id="a-b"></a>彼等人辈。<a id="a-c"></a>欲食饭者。<a id="a-d"></a>即坐座上。<a id="a-e"></a>于彼时中。<a id="a-f"></a>东西南北。<a id="a-g"></a>来欲食者。<a id="a-h"></a>为彼人等。<a id="a-i"></a>设于饭食。<a id="a-j"></a>饭终不尽。<a id="a-k"></a>乃至彼等。<a id="a-l"></a>施饭食人坐而不起。<a id="a-m"></a>彼之饭食则常盈满。<a id="a-n"></a>彼等食彼自然粳米。<a id="a-o"></a>成熟之饭无有糠糩。<a id="a-p"></a>清净香美不假羹臛。<a id="a-q"></a>众味具足白如花聚。<a id="a-r"></a>其色犹如天酥陀味。<a id="a-s"></a>彼等人辈。<a id="a-t"></a>食是食时。<a id="a-u"></a>身分充盈。<a id="a-v"></a>无有缺减。<a id="a-w"></a>无老无变。<a id="a-x"></a>湛然不动。<a id="a-y"></a>乃至彼食。<a id="a-z"></a>资益彼等。<a id="a-10"></a>色力安乐。<a id="a-11"></a>辩才具足。</p>
  <p id="a12">诸比丘。<a id="a-13"></a>其郁多啰究留人辈。<a id="a-14"></a>若有欲于诸妇女边。<a id="a-15"></a>生染着心。<a id="a-16"></a>意相向者。<a id="a-17"></a>彼即观看彼之妇女。<a id="a-18"></a>而彼妇女。<a id="a-19"></a>即便随逐彼人而行。<a id="a-1A"></a>至于树下。<a id="a-1B"></a>若彼妇女。<a id="a-1C"></a>是彼人母。<a id="a-1D"></a>或复是姨。<a id="a-1E"></a>是姐妹等。<a id="a-1F"></a>为彼等故。<a id="a-1G"></a>彼之树林枝不垂下。<a id="a-1H"></a>其叶即时萎黄枯落。<a id="a-1I"></a>各不相覆。<a id="a-1J"></a>亦不出华。<a id="a-1K"></a>亦无床敷。<a id="a-1L"></a>若非是母。<a id="a-1M"></a>亦非是姨。<a id="a-1N"></a>非是姐妹。<a id="a-1O"></a>彼诸树木。<a id="a-1P"></a>即便垂覆。<a id="a-1Q"></a>枝叶郁茂。<a id="a-1R"></a>树枝各各共相荫映。<a id="a-1S"></a>众华鲜荣。<a id="a-1T"></a>亦为彼人。<a id="a-1U"></a>出百千种床敷卧具。<a id="a-1V"></a>彼等相将。<a id="a-1W"></a>入于彼处。<a id="a-1X"></a>欢娱受乐。<a id="a-1Y"></a>随意所作。</p>
  <p id="a1Z">诸比丘。<a id="a-1a"></a>其郁多啰究留人辈。<a id="a-1b"></a>住胎七日。<a id="a-1c"></a>至第八日。<a id="a-1d"></a>而彼妇人即便产生。<a id="a-1e"></a>其产既讫。<a id="a-1f"></a>若男若女。<a id="a-1g"></a>即将彼子安置坐于四衢道中。<a id="a-1h"></a>舍之而去。<a id="a-1i"></a>时彼所有东西南北人辈来者。<a id="a-1j"></a>彼等诸人。<a id="a-1k"></a>为欲养育彼男女故。<a id="a-1l"></a>各将手指。<a id="a-1m"></a>内于彼等男女口中。<a id="a-1n"></a>彼等指头。<a id="a-1o"></a>出好甘乳。<a id="a-1p"></a>与彼男女。<a id="a-1q"></a>饮已得活。<a id="a-1r"></a>如是七日。<a id="a-1s"></a>彼等男女。<a id="a-1t"></a>还成就彼一种身量。<a id="a-1u"></a>如彼人辈等无殊异。<a id="a-1v"></a>若是男子。<a id="a-1w"></a>即随男伴。<a id="a-1x"></a>相逐而行。<a id="a-1y"></a>若是女人。<a id="a-1z"></a>即随妇女。<a id="a-20"></a>徒伴而去。</p>
  <p id="a21">诸比丘。<a id="a-22"></a>其郁多啰究留人辈。<a id="a-23"></a>寿命一定。<a id="a-24"></a>无有中夭。<a id="a-25"></a>若命终时。<a id="a-26"></a>即便上生。<a id="a-27"></a>复次于中。<a id="a-28"></a>何因缘故。<a id="a-29"></a>其郁多啰究留人辈。<a id="a-2A"></a>得定寿命。<a id="a-2B"></a>命终已后。<a id="a-2C"></a>皆向上者。<a id="a-2D"></a>诸比丘。<a id="a-2E"></a>世有一人。<a id="a-2F"></a>专作杀生。<a id="a-2G"></a>盗他财物。<a id="a-2H"></a>邪淫妄语两舌恶口。<a id="a-2I"></a>及绮语等。<a id="a-2J"></a>贪嗔邪见。<a id="a-2K"></a>以是因缘。<a id="a-2L"></a>身坏命终。<a id="a-2M"></a>当堕恶道在地狱中。<a id="a-2N"></a>复有一人。<a id="a-2O"></a>不曾杀生。<a id="a-2P"></a>不盗他物。<a id="a-2Q"></a>不行邪淫。<a id="a-2R"></a>又不妄语。<a id="a-2S"></a>不两舌。<a id="a-2T"></a>不绮语。<a id="a-2U"></a>不恶口。<a id="a-2V"></a>不贪不嗔。<a id="a-2W"></a>又不邪见。<a id="a-2X"></a>以是因缘。<a id="a-2Y"></a>身坏命终。<a id="a-2Z"></a>趣向善道。<a id="a-2a"></a>生人天中。<a id="a-2b"></a>复何因缘。<a id="a-2c"></a>向下生者。<a id="a-2d"></a>以其杀生及邪见等。<a id="a-2e"></a>向上生者。<a id="a-2f"></a>以不杀生及正见等。<a id="a-2g"></a>复有一人。<a id="a-2h"></a>作如是念。<a id="a-2i"></a>我于今者。<a id="a-2j"></a>应行十善。<a id="a-2k"></a>是因缘故。<a id="a-2l"></a>身坏当生郁多啰究留人中。<a id="a-2m"></a>彼中生已。<a id="a-2n"></a>住一千年。<a id="a-2o"></a>不增不减。<a id="a-2p"></a>彼作如是诸善愿已。<a id="a-2q"></a>行十善业。<a id="a-2r"></a>身坏当生郁多啰究留中。<a id="a-2s"></a>彼于彼处。<a id="a-2t"></a>其寿命住满一千年。<a id="a-2u"></a>不增减也。<a id="a-2v"></a>诸比丘。<a id="a-2w"></a>此因缘故。<a id="a-2x"></a>其郁多啰究留人。<a id="a-2y"></a>得定寿命。</p>
  <p id="a2z">诸比丘。<a id="a-30"></a>何因缘。<a id="a-31"></a>向于上生。<a id="a-32"></a>诸比丘。<a id="a-33"></a>阎浮洲人。<a id="a-34"></a>于他边受十善业已。<a id="a-35"></a>身坏当生郁多啰究留人中。<a id="a-36"></a>其郁多啰究留人辈。<a id="a-37"></a>若其旧有具足十善业。<a id="a-38"></a>如法行已。<a id="a-39"></a>身坏皆当向上善处诸天中生。<a id="a-3A"></a>诸比丘。<a id="a-3B"></a>此因此缘。<a id="a-3C"></a>其郁多啰究留人辈。<a id="a-3D"></a>向上胜处。<a id="a-3E"></a>诸比丘。<a id="a-3F"></a>其郁多啰究留人辈。<a id="a-3G"></a>若其寿命终尽之时。<a id="a-3H"></a>彼无有人忧愁啼哭。<a id="a-3I"></a>唯庄严已。<a id="a-3J"></a>弃置四大衢道之中。<a id="a-3K"></a>舍已而去。</p>
  <p id="a3L">诸比丘。<a id="a-3M"></a>其郁多啰究留人辈。<a id="a-3N"></a>有如是法。<a id="a-3O"></a>若彼众生。<a id="a-3P"></a>寿命尽已。<a id="a-3Q"></a>应时即有一鸟飞来。<a id="a-3R"></a>其鸟名曰优禅伽摩(隋言高行)。<a id="a-3S"></a>尔时彼鸟优禅伽摩。<a id="a-3T"></a>从大山谷。<a id="a-3U"></a>迅疾飞来。<a id="a-3V"></a>即衔其发。<a id="a-3W"></a>将彼死尸。<a id="a-3X"></a>掷置余洲。<a id="a-3Y"></a>何以故。<a id="a-3Z"></a>以郁多啰究留人辈业清净故。<a id="a-3a"></a>欲意喜故。<a id="a-3b"></a>不令风吹彼臭秽气。<a id="a-3c"></a>诸比丘。<a id="a-3d"></a>其郁多啰究留人辈。<a id="a-3e"></a>若欲大小便利之时。<a id="a-3f"></a>为彼人故。<a id="a-3g"></a>彼地开裂。<a id="a-3h"></a>出已还合。<a id="a-3i"></a>何以故。<a id="a-3j"></a>其郁多啰究留人辈。<a id="a-3k"></a>欲清净故。<a id="a-3l"></a>欲意喜故。<a id="a-3m"></a>复次于中有何因缘。<a id="a-3n"></a>说彼名曰郁多啰究留洲。<a id="a-3o"></a>诸比丘。<a id="a-3p"></a>其郁多啰究留洲。<a id="a-3q"></a>于四天下。<a id="a-3r"></a>比余三洲。<a id="a-3s"></a>最上最妙最胜。<a id="a-3t"></a>彼故说郁多啰究留洲。<a id="a-3u"></a>为郁多啰究留洲也(郁多啰究留隋言上作)</p>
  <p data-pb></p>
  <h2 id="a3v">转轮王品第三</h2>
  <p id="a3w">诸比丘。<a id="a-3x"></a>阎浮洲内。<a id="a-3y"></a>若转轮王出现世时。<a id="a-3z"></a>此阎浮提。<a id="a-40"></a>自然而有七宝具足。<a id="a-41"></a>其转轮王。<a id="a-42"></a>复有四种神通德力。<a id="a-43"></a>云何七宝。<a id="a-44"></a>一金轮宝。<a id="a-45"></a>二白象宝。<a id="a-46"></a>三绀马宝。<a id="a-47"></a>四神珠宝。<a id="a-48"></a>五玉女宝。<a id="a-49"></a>六藏主宝。<a id="a-4A"></a>七兵将宝。<a id="a-4B"></a>是为七宝。<a id="a-4C"></a>诸比丘。<a id="a-4D"></a>云何转轮圣王轮宝具足。<a id="a-4E"></a>诸比丘。<a id="a-4F"></a>其转轮王。<a id="a-4G"></a>出阎浮提。<a id="a-4H"></a>以水灌顶。<a id="a-4I"></a>为察帝利。<a id="a-4J"></a>于彼逋沙他(隋言斋日)。<a id="a-4K"></a>十五日月圆满时。<a id="a-4L"></a>洗沐头发。<a id="a-4M"></a>着不捣白叠。<a id="a-4N"></a>垂发下向。<a id="a-4O"></a>饰以摩尼及诸璎珞。<a id="a-4P"></a>在楼阁上。<a id="a-4Q"></a>亲属诸臣。<a id="a-4R"></a>前后围绕。<a id="a-4S"></a>是时王前。<a id="a-4T"></a>自然而有天金轮宝。<a id="a-4U"></a>千辐毂辋。<a id="a-4V"></a>诸相满足。<a id="a-4W"></a>自然来应。<a id="a-4X"></a>非工匠成。<a id="a-4Y"></a>轮径七肘。<a id="a-4Z"></a>尔时灌顶察帝利转轮王。<a id="a-4a"></a>作如是念。<a id="a-4b"></a>我昔曾闻如是言说。<a id="a-4c"></a>若有灌顶察帝利王。<a id="a-4d"></a>于彼逋沙他十五日满月正圆时。<a id="a-4e"></a>洗沐头已。<a id="a-4f"></a>身着不捣白叠之衣服诸璎珞。<a id="a-4g"></a>在楼阁上。<a id="a-4h"></a>亲属诸臣。<a id="a-4i"></a>前后围绕。<a id="a-4j"></a>是时王前。<a id="a-4k"></a>自然而有天金轮宝。<a id="a-4l"></a>千辐毂辋。<a id="a-4m"></a>诸相满足。<a id="a-4n"></a>自然来应。<a id="a-4o"></a>非工匠成。<a id="a-4p"></a>皆是金色。<a id="a-4q"></a>轮径七肘。<a id="a-4r"></a>有是瑞时。<a id="a-4s"></a>彼则成就转轮王德。<a id="a-4t"></a>我今定应是转轮王。</p>
  <p id="a4u">尔时灌顶察帝利转轮王。<a id="a-4v"></a>欲得试彼天轮宝故。<a id="a-4w"></a>即令严备四种分力身兵。<a id="a-4x"></a>所谓象身马身车身步身。<a id="a-4y"></a>四种分力身严备已。<a id="a-4z"></a>即时诣向天金轮边。<a id="a-50"></a>到已偏露右臂。<a id="a-51"></a>在于金轮前。<a id="a-52"></a>右膝着地。<a id="a-53"></a>以右手扪彼天轮宝。<a id="a-54"></a>作如是言。<a id="a-55"></a>谓天轮宝。<a id="a-56"></a>我今若是转轮王者。<a id="a-57"></a>未降伏地为我降伏。<a id="a-58"></a>其天轮宝。<a id="a-59"></a>应时便转。<a id="a-5A"></a>为欲降伏诸未伏故。<a id="a-5B"></a>诸比丘。<a id="a-5C"></a>是时灌顶察帝利王。<a id="a-5D"></a>既见彼天轮宝转已。<a id="a-5E"></a>其转轮王。<a id="a-5F"></a>即便严驾。<a id="a-5G"></a>向东方行。<a id="a-5H"></a>彼天轮宝。<a id="a-5I"></a>及四种分象马身兵。<a id="a-5J"></a>一时皆从。<a id="a-5K"></a>诸比丘。<a id="a-5L"></a>其轮宝前后。<a id="a-5M"></a>复有四大天身而行。<a id="a-5N"></a>其天轮宝所到他方住止之处。<a id="a-5O"></a>其转轮王。<a id="a-5P"></a>及四分力象马身兵。<a id="a-5Q"></a>皆于彼中停住止宿。</p>
  <p id="a5R">尔时东方。<a id="a-5S"></a>所有一切诸国王等。<a id="a-5T"></a>各取金器盛满银粟。<a id="a-5U"></a>或以银器盛满金粟。<a id="a-5V"></a>如是具已。<a id="a-5W"></a>皆前诣向转轮王所。<a id="a-5X"></a>到已启白转轮王言。<a id="a-5Y"></a>大王善来。<a id="a-5Z"></a>此是天物。<a id="a-5a"></a>东方人民。<a id="a-5b"></a>丰熟安乐。<a id="a-5c"></a>无怖无畏。<a id="a-5d"></a>多有人民。<a id="a-5e"></a>甚可爱乐。<a id="a-5f"></a>唯愿大天。<a id="a-5g"></a>垂哀受取。<a id="a-5h"></a>怜愍我等微细诸王。<a id="a-5i"></a>我等今日。<a id="a-5j"></a>承奉天王。<a id="a-5k"></a>一无有二。<a id="a-5l"></a>时转轮王。<a id="a-5m"></a>告诸王言。<a id="a-5n"></a>汝等诚心。<a id="a-5o"></a>若能尔者。<a id="a-5p"></a>汝等各各于自境界。<a id="a-5q"></a>如法治化。<a id="a-5r"></a>莫令国土有不如法。<a id="a-5s"></a>所以者何。<a id="a-5t"></a>汝等若令我之国内有诸非法恶行显现。<a id="a-5u"></a>我当治汝。<a id="a-5v"></a>今教汝等。<a id="a-5w"></a>当断杀生。<a id="a-5x"></a>教人不杀。<a id="a-5y"></a>不与勿取。<a id="a-5z"></a>邪淫妄语。<a id="a-60"></a>乃至邪见。<a id="a-61"></a>皆不应为。<a id="a-62"></a>若汝等辈。<a id="a-63"></a>断于杀生。<a id="a-64"></a>教人不杀。<a id="a-65"></a>不与勿取。<a id="a-66"></a>不行邪淫。<a id="a-67"></a>实语正见者。<a id="a-68"></a>我即当知。<a id="a-69"></a>汝等诸王。<a id="a-6A"></a>国土降伏。</p>
  <p id="a6B">尔时东方诸国王等。<a id="a-6C"></a>闻彼转轮王如是敕已。<a id="a-6D"></a>一时同受十善业行。<a id="a-6E"></a>受已遵承。<a id="a-6F"></a>各各国土。<a id="a-6G"></a>如法治化。<a id="a-6H"></a>是转轮王。<a id="a-6I"></a>自在力故。<a id="a-6J"></a>所向之处。<a id="a-6K"></a>轮宝随行。<a id="a-6L"></a>时彼圣王天金轮宝。<a id="a-6M"></a>如是降伏东方国已。<a id="a-6N"></a>达东海岸。<a id="a-6O"></a>周遍而回。<a id="a-6P"></a>次第历到南方西方乃至北方。<a id="a-6Q"></a>依于古昔转轮王道。<a id="a-6R"></a>引导而行。<a id="a-6S"></a>其转轮王及四兵身。<a id="a-6T"></a>相次行时。<a id="a-6U"></a>而彼在先天轮宝前。<a id="a-6V"></a>复有四大天身而行。<a id="a-6W"></a>时此轮宝所住之处。<a id="a-6X"></a>于彼方面。<a id="a-6Y"></a>其转轮王及四种兵。<a id="a-6Z"></a>即便停宿。</p>
  <p id="a6a">尔时北方所有一切诸国王等。<a id="a-6b"></a>亦各赍持天真金器。<a id="a-6c"></a>盛满银粟。<a id="a-6d"></a>天真银器盛满金粟。<a id="a-6e"></a>俱来诣向转轮王所。<a id="a-6f"></a>到已长跪。<a id="a-6g"></a>作如是言。<a id="a-6h"></a>善哉天来。<a id="a-6i"></a>善哉天来。<a id="a-6j"></a>我等北方。<a id="a-6k"></a>蒙天王故。<a id="a-6l"></a>人民炽盛。<a id="a-6m"></a>丰熟安隐。<a id="a-6n"></a>无诸怖畏。<a id="a-6o"></a>甚可爱乐。<a id="a-6p"></a>天留治化。<a id="a-6q"></a>我等随顺。<a id="a-6r"></a>其转轮王。<a id="a-6s"></a>即便敕言。<a id="a-6t"></a>若能然者。<a id="a-6u"></a>汝等各各治化自境。<a id="a-6v"></a>一依教令。<a id="a-6w"></a>勿不如法。<a id="a-6x"></a>所以者何。<a id="a-6y"></a>勿令我境有非法人及恶行者。<a id="a-6z"></a>又复汝等。<a id="a-70"></a>莫作杀生。<a id="a-71"></a>教人不杀。<a id="a-72"></a>不与勿取。<a id="a-73"></a>邪淫妄语。<a id="a-74"></a>乃至邪见。<a id="a-75"></a>汝等当断。<a id="a-76"></a>若离杀生。<a id="a-77"></a>乃至若当行于正见。<a id="a-78"></a>能如是者。<a id="a-79"></a>我即当知。<a id="a-7A"></a>汝等国土。<a id="a-7B"></a>善已降伏。<a id="a-7C"></a>其诸王等。<a id="a-7D"></a>同共启白转轮王言。<a id="a-7E"></a>如天教敕。<a id="a-7F"></a>我当奉行。</p>
  <p id="a7G">尔时北方诸国王等。<a id="a-7H"></a>闻转轮王如是敕已。<a id="a-7I"></a>各各遵承。<a id="a-7J"></a>受十善业。<a id="a-7K"></a>受已奉行。<a id="a-7L"></a>皆悉如法。<a id="a-7M"></a>依律治化。<a id="a-7N"></a>其转轮王。<a id="a-7O"></a>自在力故。<a id="a-7P"></a>所行之处。<a id="a-7Q"></a>其天轮宝。<a id="a-7R"></a>随逐而行。<a id="a-7S"></a>此天金轮。<a id="a-7T"></a>如是次第。<a id="a-7U"></a>降北方已。<a id="a-7V"></a>度海北岸。<a id="a-7W"></a>所有土地。<a id="a-7X"></a>周回其际。<a id="a-7Y"></a>遍已还来。<a id="a-7Z"></a>尔时始于阎浮提中。<a id="a-7a"></a>选择最上威德形胜极精妙地。<a id="a-7b"></a>其天轮宝当于彼上。<a id="a-7c"></a>东西经络。<a id="a-7d"></a>阔七由旬。<a id="a-7e"></a>南北规画。<a id="a-7f"></a>十二由旬。<a id="a-7g"></a>如是度已。<a id="a-7h"></a>尔时诸天。<a id="a-7i"></a>即夜下来。<a id="a-7j"></a>自然为彼转轮圣王。<a id="a-7k"></a>造立宫殿。<a id="a-7l"></a>应时成就。<a id="a-7m"></a>既成就已。<a id="a-7n"></a>妙色端严。<a id="a-7o"></a>四宝所作。<a id="a-7p"></a>谓天金银颇梨琉璃。<a id="a-7q"></a>是时彼天真金轮宝。<a id="a-7r"></a>为于圣王。<a id="a-7s"></a>当宫内门上虚空中。<a id="a-7t"></a>嶷然停住。<a id="a-7u"></a>如着轴轮。<a id="a-7v"></a>不摇不动。<a id="a-7w"></a>其转轮王。<a id="a-7x"></a>当于尔时。<a id="a-7y"></a>生大欢喜。<a id="a-7z"></a>踊跃无量。<a id="a-80"></a>作是念言。<a id="a-81"></a>我今已受天轮宝耶。<a id="a-82"></a>诸比丘。<a id="a-83"></a>彼转轮王。<a id="a-84"></a>有如是形。<a id="a-85"></a>天金轮宝。<a id="a-86"></a>自然具足。<a id="a-87"></a>诸比丘。<a id="a-88"></a>其转轮王。<a id="a-89"></a>复有何等白色象宝。<a id="a-8A"></a>应当具足。<a id="a-8B"></a>诸比丘。<a id="a-8C"></a>是转轮王。<a id="a-8D"></a>于日初分。<a id="a-8E"></a>坐宫观时。<a id="a-8F"></a>即当王前。<a id="a-8G"></a>出生象宝。<a id="a-8H"></a>其象妙色。<a id="a-8I"></a>形体纯白。<a id="a-8J"></a>如拘物头。<a id="a-8K"></a>七支拄地。<a id="a-8L"></a>有大神力。<a id="a-8M"></a>飞腾虚空。<a id="a-8N"></a>其头赤色。<a id="a-8O"></a>如因陀罗瞿波迦虫。<a id="a-8P"></a>象有六牙。<a id="a-8Q"></a>并皆纤利。<a id="a-8R"></a>其牙微妙。<a id="a-8S"></a>杂色庄严。<a id="a-8T"></a>犹如金粟。<a id="a-8U"></a>其象名曰乌逋沙他(隋言受斋)。<a id="a-8V"></a>转轮圣王。<a id="a-8W"></a>见象宝已。<a id="a-8X"></a>作如是念。<a id="a-8Y"></a>此象既现。<a id="a-8Z"></a>若调伏时。<a id="a-8a"></a>堪受诸事。<a id="a-8b"></a>作贤乘不。<a id="a-8c"></a>时此象宝。<a id="a-8d"></a>一日之中。<a id="a-8e"></a>即便调伏。<a id="a-8f"></a>堪任驾驭。<a id="a-8g"></a>一切诸事。<a id="a-8h"></a>犹如无量百千岁数所调伏来。<a id="a-8i"></a>端严贤善。<a id="a-8j"></a>随顺调适。<a id="a-8k"></a>如是如是。<a id="a-8l"></a>彼之象宝。<a id="a-8m"></a>于一日中。<a id="a-8n"></a>受诸调伏。<a id="a-8o"></a>堪任众事。<a id="a-8p"></a>亦复如是。<a id="a-8q"></a>时转轮王。<a id="a-8r"></a>欲试象宝。<a id="a-8s"></a>于其晨朝日初出时。<a id="a-8t"></a>乘彼象宝。<a id="a-8u"></a>周回巡历。<a id="a-8v"></a>遍诸海岸。<a id="a-8w"></a>尽大地际。<a id="a-8x"></a>周匝既已。<a id="a-8y"></a>还来至本宫殿之处。<a id="a-8z"></a>是转轮王。<a id="a-90"></a>便进小食。<a id="a-91"></a>以是因缘。<a id="a-92"></a>彼王尔时。<a id="a-93"></a>于其内心。<a id="a-94"></a>欢喜踊跃。<a id="a-95"></a>为我故生如此象宝。<a id="a-96"></a>诸比丘。<a id="a-97"></a>彼转轮王。<a id="a-98"></a>有于如是白色象宝。<a id="a-99"></a>自然具足。</p>
  <p id="a9A">诸比丘。<a id="a-9B"></a>何等是彼转轮圣王马宝具足。<a id="a-9C"></a>诸比丘。<a id="a-9D"></a>是转轮王。<a id="a-9E"></a>日初分时。<a id="a-9F"></a>坐宫殿上。<a id="a-9G"></a>即于王前。<a id="a-9H"></a>出绀马宝。<a id="a-9I"></a>身青体润。<a id="a-9J"></a>毛色悦泽。<a id="a-9K"></a>头黑皮[髟/公/心]。<a id="a-9L"></a>有神通力。<a id="a-9M"></a>飞腾虚空。<a id="a-9N"></a>其马名曰婆罗啰呵(隋言长毛)。<a id="a-9O"></a>是转轮王。<a id="a-9P"></a>见此马已。<a id="a-9Q"></a>作如是念。<a id="a-9R"></a>此马既现。<a id="a-9S"></a>若调伏时。<a id="a-9T"></a>堪受诸事。<a id="a-9U"></a>能得为我作善乘耶。<a id="a-9V"></a>时彼马宝。<a id="a-9W"></a>一日之中。<a id="a-9X"></a>应时调伏。<a id="a-9Y"></a>堪受诸事。<a id="a-9Z"></a>犹如无量年岁调来。<a id="a-9a"></a>妙胜贤善。<a id="a-9b"></a>彼马如是。<a id="a-9c"></a>如是调时。<a id="a-9d"></a>一日之内。<a id="a-9e"></a>堪受彼等一切诸事。<a id="a-9f"></a>时转轮王。<a id="a-9g"></a>欲试马宝。<a id="a-9h"></a>于其晨朝日初出时。<a id="a-9i"></a>乘彼马宝。<a id="a-9j"></a>周历大地。<a id="a-9k"></a>还来本宫。<a id="a-9l"></a>彼转轮王。<a id="a-9m"></a>乃至进食。<a id="a-9n"></a>以是因缘故生欢喜。<a id="a-9o"></a>踊跃无量。<a id="a-9p"></a>我今已生绀马之宝。<a id="a-9q"></a>诸比丘。<a id="a-9r"></a>是转轮王。<a id="a-9s"></a>有如是色马宝具足。</p>
  <p id="a9t">诸比丘。<a id="a-9u"></a>是转轮王。<a id="a-9v"></a>何等名为珠宝具足。<a id="a-9w"></a>诸比丘。<a id="a-9x"></a>彼转轮王。<a id="a-9y"></a>有摩尼宝。<a id="a-9z"></a>毗琉璃色。<a id="a-A0"></a>妙好八楞。<a id="a-A1"></a>非工匠造。<a id="a-A2"></a>自然出生。<a id="a-A3"></a>清净明曜。<a id="a-A4"></a>其转轮王。<a id="a-A5"></a>见此珠已。<a id="a-A6"></a>作如是念。<a id="a-A7"></a>此摩尼宝。<a id="a-A8"></a>众相满足。<a id="a-A9"></a>应当悬之置于宫内。<a id="a-AA"></a>令显光明。<a id="a-AB"></a>时转轮王。<a id="a-AC"></a>欲试于彼摩尼宝故。<a id="a-AD"></a>严备四兵。<a id="a-AE"></a>所谓象兵马兵车兵步兵。<a id="a-AF"></a>具四兵已。<a id="a-AG"></a>则于夜半重云黑暗。<a id="a-AH"></a>电光出时天降微雨。<a id="a-AI"></a>时转轮王。<a id="a-AJ"></a>取彼珠宝。<a id="a-AK"></a>悬置幢上。<a id="a-AL"></a>出园苑中。<a id="a-AM"></a>意欲游观。<a id="a-AN"></a>验珠德故。<a id="a-AO"></a>诸比丘。<a id="a-AP"></a>彼摩尼宝。<a id="a-AQ"></a>在于幢头。<a id="a-AR"></a>光明周遍。<a id="a-AS"></a>普照四方。<a id="a-AT"></a>及四兵身。<a id="a-AU"></a>悉皆明了。<a id="a-AV"></a>如日照世。<a id="a-AW"></a>尔时彼地。<a id="a-AX"></a>所有一切诸婆罗门。<a id="a-AY"></a>及居士等。<a id="a-AZ"></a>在彼住者。<a id="a-Aa"></a>悉皆觉起。<a id="a-Ab"></a>作诸事业。<a id="a-Ac"></a>谓言已明。<a id="a-Ad"></a>是日出耶。<a id="a-Ae"></a>以是因缘。<a id="a-Af"></a>其转轮王。<a id="a-Ag"></a>受大欢喜。<a id="a-Ah"></a>踊跃无量。<a id="a-Ai"></a>心念此宝。<a id="a-Aj"></a>为我生耶。<a id="a-Ak"></a>诸比丘。<a id="a-Al"></a>彼转轮王。<a id="a-Am"></a>有如是色珠宝具足。</p>
  <p id="aAn">诸比丘。<a id="a-Ao"></a>何等名为转轮圣王女宝具足。<a id="a-Ap"></a>诸比丘。<a id="a-Aq"></a>是转轮王。<a id="a-Ar"></a>出生女宝。<a id="a-As"></a>不短不长。<a id="a-At"></a>不粗不细。<a id="a-Au"></a>不白不黑。<a id="a-Av"></a>端正妹妍。<a id="a-Aw"></a>甚可爱乐。<a id="a-Ax"></a>最胜最妙。<a id="a-Ay"></a>色貌备充。<a id="a-Az"></a>若天热时。<a id="a-B0"></a>女宝身凉。<a id="a-B1"></a>寒时身暖。<a id="a-B2"></a>彼身体上出栴檀香。<a id="a-B3"></a>口气恒如青优钵罗香。<a id="a-B4"></a>为转轮王。<a id="a-B5"></a>晚卧早起。<a id="a-B6"></a>勤奉恭敬。<a id="a-B7"></a>有所作事。<a id="a-B8"></a>无失王心。<a id="a-B9"></a>彼女意尚不生恶念。<a id="a-BA"></a>况其身口。<a id="a-BB"></a>以是因缘。<a id="a-BC"></a>转轮圣王。<a id="a-BD"></a>受大欢喜。<a id="a-BE"></a>踊跃无量。<a id="a-BF"></a>内心念云。<a id="a-BG"></a>此已为我生女宝耶。<a id="a-BH"></a>诸比丘。<a id="a-BI"></a>彼转轮王。<a id="a-BJ"></a>有如是形女宝具足。</p>
  <p id="aBK">诸比丘。<a id="a-BL"></a>何等名为转轮圣王主藏臣宝威神具足。<a id="a-BM"></a>诸比丘。<a id="a-BN"></a>彼转轮王。<a id="a-BO"></a>生主藏宝。<a id="a-BP"></a>大富饶财。<a id="a-BQ"></a>多有功果。<a id="a-BR"></a>以业报故。<a id="a-BS"></a>生有天眼。<a id="a-BT"></a>洞见地中。<a id="a-BU"></a>或有主藏。<a id="a-BV"></a>或无主藏。<a id="a-BW"></a>皆为彼眼之所洞视。<a id="a-BX"></a>虽复水陆若远若近。<a id="a-BY"></a>于中所有。<a id="a-BZ"></a>其主藏臣。<a id="a-Ba"></a>皆悉为彼如法作护。<a id="a-Bb"></a>若无主者。<a id="a-Bc"></a>即便收取彼中金银。<a id="a-Bd"></a>为转轮王有所资须。<a id="a-Be"></a>财宝用事。<a id="a-Bf"></a>应时办具。<a id="a-Bg"></a>时彼藏臣。<a id="a-Bh"></a>即便诣向转轮王所。<a id="a-Bi"></a>到已启白转轮王言。<a id="a-Bj"></a>大圣天王。<a id="a-Bk"></a>若天所须财宝用者。<a id="a-Bl"></a>愿天勿忧。<a id="a-Bm"></a>我能为天有所须者。<a id="a-Bn"></a>皆悉备具。<a id="a-Bo"></a>时转轮王。<a id="a-Bp"></a>欲试于彼主藏宝故。<a id="a-Bq"></a>行到水边。<a id="a-Br"></a>上船上坐。<a id="a-Bs"></a>住水中流。<a id="a-Bt"></a>告藏臣言。<a id="a-Bu"></a>汝主藏臣。<a id="a-Bv"></a>我须财宝。<a id="a-Bw"></a>可速备具。<a id="a-Bx"></a>可速备具。<a id="a-By"></a>主藏启云。<a id="a-Bz"></a>唯愿大天。<a id="a-C0"></a>待须臾时。<a id="a-C1"></a>此船至岸。<a id="a-C2"></a>当于彼处。<a id="a-C3"></a>为天取财。<a id="a-C4"></a>以供天用。<a id="a-C5"></a>王告藏臣。<a id="a-C6"></a>我今不欲岸上取财。<a id="a-C7"></a>但于此处。<a id="a-C8"></a>为我具备。<a id="a-C9"></a>其主藏臣。<a id="a-CA"></a>即白王言。<a id="a-CB"></a>如天所敕。<a id="a-CC"></a>我不敢违。<a id="a-CD"></a>时主藏臣。<a id="a-CE"></a>闻王敕已。<a id="a-CF"></a>即袒右臂。<a id="a-CG"></a>便以右膝。<a id="a-CH"></a>着船板上。<a id="a-CI"></a>手揽海水。<a id="a-CJ"></a>指如螃蟹。<a id="a-CK"></a>多撮金银。<a id="a-CL"></a>满诸瓮中。<a id="a-CM"></a>安船板上。<a id="a-CN"></a>奉上转轮王。<a id="a-CO"></a>而白王言。<a id="a-CP"></a>此天金银。<a id="a-CQ"></a>天以此宝。<a id="a-CR"></a>供赡于王。<a id="a-CS"></a>为财事用。<a id="a-CT"></a>时转轮王。<a id="a-CU"></a>告藏臣言。<a id="a-CV"></a>我不须财。<a id="a-CW"></a>但试汝耳。<a id="a-CX"></a>时主藏臣。<a id="a-CY"></a>闻王此语。<a id="a-CZ"></a>还收金银。<a id="a-Ca"></a>置于水内。<a id="a-Cb"></a>以是因缘。<a id="a-Cc"></a>其转轮王。<a id="a-Cd"></a>受大欢喜。<a id="a-Ce"></a>踊跃无量。<a id="a-Cf"></a>我今已生藏臣宝耶。<a id="a-Cg"></a>诸比丘。<a id="a-Ch"></a>彼转轮王。<a id="a-Ci"></a>有如是等藏宝具足。</p>
  <p id="aCj">诸比丘。<a id="a-Ck"></a>何等名为转轮圣王主兵臣宝威相具足。<a id="a-Cl"></a>诸比丘。<a id="a-Cm"></a>是转轮王。<a id="a-Cn"></a>福德力故。<a id="a-Co"></a>自然出生兵将之宝。<a id="a-Cp"></a>所谓巧智。<a id="a-Cq"></a>多诸策谋。<a id="a-Cr"></a>洞识军机。<a id="a-Cs"></a>神慧具足。<a id="a-Ct"></a>彼转轮王。<a id="a-Cu"></a>若须兵力。<a id="a-Cv"></a>即能备具。<a id="a-Cw"></a>所谓若欲走兵身时。<a id="a-Cx"></a>即皆齐走。<a id="a-Cy"></a>欲散即散。<a id="a-Cz"></a>若欲置立。<a id="a-D0"></a>即能置立。<a id="a-D1"></a>时兵将宝。<a id="a-D2"></a>即便诣向转轮王所。<a id="a-D3"></a>到已启白转轮王言。<a id="a-D4"></a>若王欲须兵众教习。<a id="a-D5"></a>愿王勿虑。<a id="a-D6"></a>我当为王教习兵众。<a id="a-D7"></a>使令如心调柔随顺。<a id="a-D8"></a>时转轮王。<a id="a-D9"></a>欲试于彼兵将宝故。<a id="a-DA"></a>即敕备具四种兵身。<a id="a-DB"></a>所谓象宝兵身马宝兵身车兵步兵。<a id="a-DC"></a>悉皆如是。<a id="a-DD"></a>严敕备具四兵身已。<a id="a-DE"></a>时王敕彼兵将宝言。<a id="a-DF"></a>汝兵将主。<a id="a-DG"></a>善好为我。<a id="a-DH"></a>备具兵身。<a id="a-DI"></a>教令随顺。<a id="a-DJ"></a>善走善行。<a id="a-DK"></a>善集善散。<a id="a-DL"></a>如法勿违。<a id="a-DM"></a>其兵将主。<a id="a-DN"></a>闻转轮王如是敕已。<a id="a-DO"></a>白言大王。<a id="a-DP"></a>如天教敕。<a id="a-DQ"></a>我不敢违。<a id="a-DR"></a>其四兵身。<a id="a-DS"></a>并备具讫。<a id="a-DT"></a>依王所敕。<a id="a-DU"></a>教走能走。<a id="a-DV"></a>教散能散。<a id="a-DW"></a>乃至若欲置立皆能。<a id="a-DX"></a>以是因缘。<a id="a-DY"></a>彼转轮王。<a id="a-DZ"></a>受大欢喜。<a id="a-Da"></a>踊跃无量。<a id="a-Db"></a>我今已生主兵将宝。<a id="a-Dc"></a>诸比丘。<a id="a-Dd"></a>彼转轮王。<a id="a-De"></a>有如是形主兵将宝威力具足。<a id="a-Df"></a>诸比丘。<a id="a-Dg"></a>若有如是七宝现者。<a id="a-Dh"></a>然后得名转轮圣王。<a id="a-Di"></a>诸比丘。<a id="a-Dj"></a>何等是彼转轮圣王四种自在神通具足。<a id="a-Dk"></a>诸比丘。<a id="a-Dl"></a>彼转轮王。<a id="a-Dm"></a>年岁寿命。<a id="a-Dn"></a>长远久住。<a id="a-Do"></a>于迦罗时三摩耶时。<a id="a-Dp"></a>一切世间无有人生。<a id="a-Dq"></a>能得如是安隐久处。<a id="a-Dr"></a>如彼轮王。<a id="a-Ds"></a>长命久住。<a id="a-Dt"></a>是则名为转轮圣王第一寿命神通具足。</p>
  <p id="aDu">复次诸比丘。<a id="a-Dv"></a>彼转轮王。<a id="a-Dw"></a>所受身体。<a id="a-Dx"></a>无病少恼。<a id="a-Dy"></a>众相具足。<a id="a-Dz"></a>又复其腹不大不小。<a id="a-E0"></a>寒暖冷热。<a id="a-E1"></a>随时节调。<a id="a-E2"></a>进止轻便。<a id="a-E3"></a>食饮消化。<a id="a-E4"></a>安隐快乐。<a id="a-E5"></a>于迦罗时三摩耶时。<a id="a-E6"></a>无有余人世间生者能尔少病无诸疾恼。<a id="a-E7"></a>如彼圣王。<a id="a-E8"></a>是则名为转轮圣王第二身力神通具足。</p>
  <p id="aE9">复次诸比丘。<a id="a-EA"></a>彼转轮王。<a id="a-EB"></a>报得形容。<a id="a-EC"></a>可喜端正。<a id="a-ED"></a>为诸世间常所乐观。<a id="a-EE"></a>最胜最妙。<a id="a-EF"></a>色身清净。<a id="a-EG"></a>具足庄严。<a id="a-EH"></a>于迦罗时三摩耶时。<a id="a-EI"></a>无有人中所受生者能得如是。<a id="a-EJ"></a>端正可喜为于世间愿乐观瞩。<a id="a-EK"></a>如彼转轮王。<a id="a-EL"></a>形相备者。<a id="a-EM"></a>是则名为转轮圣王第三色貌神通具足。</p>
  <p id="aEN">复次诸比丘。<a id="a-EO"></a>彼转轮王。<a id="a-EP"></a>业报因缘。<a id="a-EQ"></a>大有福德。<a id="a-ER"></a>所谓种种资产丰饶。<a id="a-ES"></a>世间珍奇众宝具足。<a id="a-ET"></a>于迦罗时三摩耶时。<a id="a-EU"></a>无有人中所受生者有如是富。<a id="a-EV"></a>有如是财。<a id="a-EW"></a>服玩众多。<a id="a-EX"></a>宝物充溢。<a id="a-EY"></a>得及于彼转轮王者。<a id="a-EZ"></a>是则名为转轮圣王第四果报神通具足。<a id="a-Ea"></a>诸比丘。<a id="a-Eb"></a>若有如是四种神通。<a id="a-Ec"></a>皆具足者。<a id="a-Ed"></a>然后得名转轮圣王。</p>
  <p id="aEe">诸比丘。<a id="a-Ef"></a>又彼福德转轮圣王。<a id="a-Eg"></a>得诸人民之所爱重。<a id="a-Eh"></a>心常喜乐。<a id="a-Ei"></a>譬如诸子爱敬其父。<a id="a-Ej"></a>又诸人民得转轮王之所怜愍。<a id="a-Ek"></a>意恒慈念。<a id="a-El"></a>如父爱子。</p>
  <p id="aEm">诸比丘。<a id="a-En"></a>其转轮王。<a id="a-Eo"></a>坐毗阇耶多(隋言最胜好车)。<a id="a-Ep"></a>欲出游历观看园林及诸善地。<a id="a-Eq"></a>于彼时中。<a id="a-Er"></a>诸人民等。<a id="a-Es"></a>得睹于彼转轮王时。<a id="a-Et"></a>皆大欢喜。<a id="a-Eu"></a>各共告彼驭者言。<a id="a-Ev"></a>汝善驭者。<a id="a-Ew"></a>唯愿持辔。<a id="a-Ex"></a>缓缓徐行。<a id="a-Ey"></a>勿过速疾。<a id="a-Ez"></a>所以者何。<a id="a-F0"></a>汝若安步。<a id="a-F1"></a>宽纵车行。<a id="a-F2"></a>愿我等辈。<a id="a-F3"></a>多时得见转轮圣王。<a id="a-F4"></a>其转轮王。<a id="a-F5"></a>闻此语已。<a id="a-F6"></a>亦复如是。<a id="a-F7"></a>告驭者言。<a id="a-F8"></a>汝善驭者。<a id="a-F9"></a>徐徐缓行。<a id="a-FA"></a>慎莫速疾。<a id="a-FB"></a>何以故。<a id="a-FC"></a>汝若安住。<a id="a-FD"></a>善持车行。<a id="a-FE"></a>则令我今多时如是周遍观瞩彼诸人民。<a id="a-FF"></a>诸比丘。<a id="a-FG"></a>其诸人民。<a id="a-FH"></a>见轮王已。<a id="a-FI"></a>皆各自持所有珍宝。<a id="a-FJ"></a>或以珍宝于前奉献转轮圣王。<a id="a-FK"></a>上已白言。<a id="a-FL"></a>我今奉天。<a id="a-FM"></a>此物属天。<a id="a-FN"></a>愿天受已。<a id="a-FO"></a>随天所用。<a id="a-FP"></a>但此之物。<a id="a-FQ"></a>唯应天用诸比丘。<a id="a-FR"></a>其转轮王。<a id="a-FS"></a>出现世时。<a id="a-FT"></a>此阎浮洲。<a id="a-FU"></a>清净平整。<a id="a-FV"></a>无有荆棘及诸稠林丘墟坑坎并余厕溷杂秽臭处礓石瓦砾沙卤等物。<a id="a-FW"></a>自然金银七宝具足。<a id="a-FX"></a>不寒不热时节均调。<a id="a-FY"></a>又诸比丘。<a id="a-FZ"></a>其转轮王。<a id="a-Fa"></a>出现世时。<a id="a-Fb"></a>此阎浮洲。<a id="a-Fc"></a>自然安置八万城邑。<a id="a-Fd"></a>皆悉快乐。<a id="a-Fe"></a>无诸怖畏。<a id="a-Ff"></a>甚可爱乐。<a id="a-Fg"></a>谷米丰饶。<a id="a-Fh"></a>聚落众多。<a id="a-Fi"></a>人民炽盛。<a id="a-Fj"></a>又诸比丘。<a id="a-Fk"></a>其转轮王。<a id="a-Fl"></a>出现世时。<a id="a-Fm"></a>此阎浮提。<a id="a-Fn"></a>村落城邑。<a id="a-Fo"></a>王所治处。<a id="a-Fp"></a>比屋连甍。<a id="a-Fq"></a>鸡飞相及。<a id="a-Fr"></a>人民快乐。<a id="a-Fs"></a>不可思议。<a id="a-Ft"></a>又诸比丘。<a id="a-Fu"></a>其转轮王。<a id="a-Fv"></a>出现世时。<a id="a-Fw"></a>此阎浮洲。<a id="a-Fx"></a>常于夜半。<a id="a-Fy"></a>从阿那婆达多池中。<a id="a-Fz"></a>起大云气。<a id="a-G0"></a>遍阎浮洲及诸山海。<a id="a-G1"></a>即便澍雨。<a id="a-G2"></a>乃至如一[(殼-一)/牛]牛乳顷。<a id="a-G3"></a>其水具足八功德味。<a id="a-G4"></a>水深四指。<a id="a-G5"></a>更不傍流。<a id="a-G6"></a>当于下处即浸入地。<a id="a-G7"></a>皆没不现。<a id="a-G8"></a>到夜后分。<a id="a-G9"></a>云悉开除。<a id="a-GA"></a>还从海中。<a id="a-GB"></a>起清凉风。<a id="a-GC"></a>吹彼润泽。<a id="a-GD"></a>触诸人民。<a id="a-GE"></a>皆受安乐。<a id="a-GF"></a>又彼甘泽。<a id="a-GG"></a>润阎浮洲。<a id="a-GH"></a>普使肥鲜。<a id="a-GI"></a>譬如世人巧作鬘师。<a id="a-GJ"></a>若鬘师弟子。<a id="a-GK"></a>作鬘成已。<a id="a-GL"></a>以水洒上。<a id="a-GM"></a>令其悦泽。<a id="a-GN"></a>华色光鲜。<a id="a-GO"></a>亦复如是。</p>
  <p id="aGP">复次其转轮王。<a id="a-GQ"></a>出现世时。<a id="a-GR"></a>此阎浮提土地。<a id="a-GS"></a>恒常沃壤滋茂。<a id="a-GT"></a>譬如有人用酥油涂其地。<a id="a-GU"></a>津液肥美膏腴。<a id="a-GV"></a>亦复如是。<a id="a-GW"></a>诸比丘。<a id="a-GX"></a>彼转轮王。<a id="a-GY"></a>出现在世。<a id="a-GZ"></a>经历无量久远年时。<a id="a-Ga"></a>虽受人间所有觉触。<a id="a-Gb"></a>譬如细软柔弱体人。<a id="a-Gc"></a>食好美食。<a id="a-Gd"></a>运动施为。<a id="a-Ge"></a>少时疲触。<a id="a-Gf"></a>须臾消化。<a id="a-Gg"></a>如是如是。<a id="a-Gh"></a>彼转轮王。<a id="a-Gi"></a>处世久时。<a id="a-Gj"></a>生死觉触。<a id="a-Gk"></a>亦复如是。<a id="a-Gl"></a>诸比丘。<a id="a-Gm"></a>彼转轮王寿终之时。<a id="a-Gn"></a>舍身命已。<a id="a-Go"></a>上生天中。<a id="a-Gp"></a>与彼三十三天共俱。</p>
  <p id="aGq">又诸比丘。<a id="a-Gr"></a>彼转轮王当命终时。<a id="a-Gs"></a>上虚空中。<a id="a-Gt"></a>雨优钵罗钵头摩拘物头分陀利等种种香华。<a id="a-Gu"></a>为转轮王作供养故。<a id="a-Gv"></a>又复更雨天沉水末多伽罗末。<a id="a-Gw"></a>栴檀香末。<a id="a-Gx"></a>及天曼陀罗华等。<a id="a-Gy"></a>复有天诸微妙乐音。<a id="a-Gz"></a>不鼓自鸣。<a id="a-H0"></a>亦有天妙歌叹之声。<a id="a-H1"></a>为供养彼转轮王身作福利故。</p>
  <p id="aH2">诸比丘。<a id="a-H3"></a>时彼女宝。<a id="a-H4"></a>及主藏宝。<a id="a-H5"></a>兵将宝等。<a id="a-H6"></a>取轮王身。<a id="a-H7"></a>即以种种香汤洗之。<a id="a-H8"></a>香汁洗已。<a id="a-H9"></a>最初先用劫波娑缠。<a id="a-HA"></a>然后乃以不捣叠衣。<a id="a-HB"></a>持用裹之。<a id="a-HC"></a>次复更以微妙细叠足五百端。<a id="a-HD"></a>就上次第如是缠已。<a id="a-HE"></a>又取金棺。<a id="a-HF"></a>满盛酥油。<a id="a-HG"></a>持轮王身。<a id="a-HH"></a>安置棺中。<a id="a-HI"></a>安棺中已。<a id="a-HJ"></a>更取银椁。<a id="a-HK"></a>复以金棺。<a id="a-HL"></a>内银椁中。<a id="a-HM"></a>内银椁已。<a id="a-HN"></a>以钉钉之。<a id="a-HO"></a>又复集诸一切香木。<a id="a-HP"></a>作于大[卄/積]。<a id="a-HQ"></a>然后阇毗。<a id="a-HR"></a>既阇毗已。<a id="a-HS"></a>乃于四郊大衢道中。<a id="a-HT"></a>为转轮王作苏偷婆(隋言宝塔)。<a id="a-HU"></a>高一由旬。<a id="a-HV"></a>阔半由旬。<a id="a-HW"></a>杂色校饰四宝所成。<a id="a-HX"></a>所谓金银琉璃颇梨。<a id="a-HY"></a>其塔四院。<a id="a-HZ"></a>周围纵广五十由旬。<a id="a-Ha"></a>七重垣墙。<a id="a-Hb"></a>七重栏楯。<a id="a-Hc"></a>略说如上。<a id="a-Hd"></a>乃至众鸟。<a id="a-He"></a>各各自鸣。<a id="a-Hf"></a>时彼女宝。<a id="a-Hg"></a>并及主藏主兵宝等。<a id="a-Hh"></a>为转轮王作苏偷婆。<a id="a-Hi"></a>成就讫已。<a id="a-Hj"></a>然后施设微妙供具。<a id="a-Hk"></a>所谓种种诸来求索。<a id="a-Hl"></a>须食与食。<a id="a-Hm"></a>须饮与饮。<a id="a-Hn"></a>须乘与乘。<a id="a-Ho"></a>须衣与衣。<a id="a-Hp"></a>须财与财。<a id="a-Hq"></a>须宝与宝。<a id="a-Hr"></a>尽给与之。<a id="a-Hs"></a>悉令满足。</p>
  <p id="aHt">诸比丘。<a id="a-Hu"></a>彼转轮王。<a id="a-Hv"></a>命终已后。<a id="a-Hw"></a>经于七日。<a id="a-Hx"></a>彼金轮宝象宝马宝摩尼珠宝。<a id="a-Hy"></a>一切自然隐没不现。<a id="a-Hz"></a>女宝主藏及兵将等。<a id="a-I0"></a>皆亦命终。<a id="a-I1"></a>彼四宝城。<a id="a-I2"></a>各各改变。<a id="a-I3"></a>为搏土城。<a id="a-I4"></a>彼之人民。<a id="a-I5"></a>亦皆次第随而减少。<a id="a-I6"></a>诸比丘。<a id="a-I7"></a>一切诸行。<a id="a-I8"></a>有为无常。<a id="a-I9"></a>如是迁变。<a id="a-IA"></a>无有常住。<a id="a-IB"></a>破坏离散。<a id="a-IC"></a>不得自在。<a id="a-ID"></a>是磨灭法。<a id="a-IE"></a>暂时须臾。<a id="a-IF"></a>非久停住。<a id="a-IG"></a>诸比丘。<a id="a-IH"></a>乃至应须舍于诸行。<a id="a-II"></a>应须远离。<a id="a-IJ"></a>应须厌恶。<a id="a-IK"></a>应当速求解脱之道。</p>
  <p data-pb></p>
  <h2 id="aIL">地狱品第四之一</h2>
  <p id="aIM">诸比丘。<a id="a-IN"></a>其四大洲及八万小洲。<a id="a-IO"></a>诸余大山。<a id="a-IP"></a>及须弥山王等外。<a id="a-IQ"></a>别有一山。<a id="a-IR"></a>名为轮圆(前代旧译云铁围山)。<a id="a-IS"></a>高六百八十万由旬。<a id="a-IT"></a>纵广亦有六百八十万由旬。<a id="a-IU"></a>弥密牢固。<a id="a-IV"></a>金刚所成。<a id="a-IW"></a>难可破坏。<a id="a-IX"></a>诸比丘。<a id="a-IY"></a>此轮圆外更有一重大轮圆山。<a id="a-IZ"></a>由旬高广正等如前。<a id="a-Ia"></a>其两山间。<a id="a-Ib"></a>极大黑闇。<a id="a-Ic"></a>无有光明。<a id="a-Id"></a>日月如是。<a id="a-Ie"></a>有大威神大力大德。<a id="a-If"></a>不能照彼使见光明。<a id="a-Ig"></a>诸比丘。<a id="a-Ih"></a>彼两山间。<a id="a-Ii"></a>有八大地狱。<a id="a-Ij"></a>何等为八。<a id="a-Ik"></a>所谓活大地狱。<a id="a-Il"></a>黑大地狱。<a id="a-Im"></a>众合大地狱。<a id="a-In"></a>叫唤大地狱。<a id="a-Io"></a>大叫唤地狱。<a id="a-Ip"></a>热恼大地狱。<a id="a-Iq"></a>大热恼地狱。<a id="a-Ir"></a>阿毗脂大地狱。</p>
  <p id="aIs">诸比丘。<a id="a-It"></a>彼八大地狱。<a id="a-Iu"></a>各各复有十六小地狱。<a id="a-Iv"></a>周匝围绕而为眷属。<a id="a-Iw"></a>是十六狱。<a id="a-Ix"></a>悉皆纵广五百由旬。<a id="a-Iy"></a>何等十六。<a id="a-Iz"></a>所谓黑云沙地狱。<a id="a-J0"></a>粪屎泥地狱。<a id="a-J1"></a>五叉地狱。<a id="a-J2"></a>饥地狱。<a id="a-J3"></a>渴地狱。<a id="a-J4"></a>脓血地狱。<a id="a-J5"></a>一铜釜地狱。<a id="a-J6"></a>多铜釜地狱。<a id="a-J7"></a>叠硙地狱。<a id="a-J8"></a>斛量地狱鸡地狱。<a id="a-J9"></a>灰河地狱。<a id="a-JA"></a>斫板地狱。<a id="a-JB"></a>刀鍱地狱。<a id="a-JC"></a>狐狼地狱。<a id="a-JD"></a>寒冰地狱。</p>
  <p id="aJE">诸比丘。<a id="a-JF"></a>何因缘故。<a id="a-JG"></a>名活大地狱。<a id="a-JH"></a>诸比丘。<a id="a-JI"></a>彼活大地狱。<a id="a-JJ"></a>诸众生辈。<a id="a-JK"></a>生者有者出现者转住者。<a id="a-JL"></a>手指自然自有铁爪生。<a id="a-JM"></a>纤长尖利。<a id="a-JN"></a>并皆锋铓。<a id="a-JO"></a>彼等众生。<a id="a-JP"></a>既相见已。<a id="a-JQ"></a>心意浊乱。<a id="a-JR"></a>心既浊乱。<a id="a-JS"></a>各以铁爪。<a id="a-JT"></a>自[國*瓜]破身。<a id="a-JU"></a>或自擘身擘已复擘。<a id="a-JV"></a>或复大擘。<a id="a-JW"></a>裂已复裂。<a id="a-JX"></a>或复大裂。<a id="a-JY"></a>割已复割或复大割。<a id="a-JZ"></a>诸比丘。<a id="a-Ja"></a>彼等众生。<a id="a-Jb"></a>于彼时中。<a id="a-Jc"></a>作如是知。<a id="a-Jd"></a>我已被伤。<a id="a-Je"></a>我今已死。<a id="a-Jf"></a>然于彼时。<a id="a-Jg"></a>以业报故。<a id="a-Jh"></a>复生冷风。<a id="a-Ji"></a>来吹其身。<a id="a-Jj"></a>须臾更生。<a id="a-Jk"></a>身体皮肉。<a id="a-Jl"></a>筋骨血等。<a id="a-Jm"></a>已复还活。<a id="a-Jn"></a>既得活已。<a id="a-Jo"></a>以业力故。<a id="a-Jp"></a>复起东西。<a id="a-Jq"></a>各相告言。<a id="a-Jr"></a>汝众生辈。<a id="a-Js"></a>愿欲得活。<a id="a-Jt"></a>活已胜耶。<a id="a-Ju"></a>诸比丘。<a id="a-Jv"></a>于是中间。<a id="a-Jw"></a>少分分别。<a id="a-Jx"></a>故名活耳。<a id="a-Jy"></a>然于彼中。<a id="a-Jz"></a>更有别业。<a id="a-K0"></a>极受辛苦。<a id="a-K1"></a>大重诸恼。<a id="a-K2"></a>楚毒难忍。<a id="a-K3"></a>而于彼中。<a id="a-K4"></a>命既未终。<a id="a-K5"></a>乃至彼恶不善之业。<a id="a-K6"></a>未尽未灭未除未转。<a id="a-K7"></a>未少分现。<a id="a-K8"></a>未全分现。<a id="a-K9"></a>若于先世。<a id="a-KA"></a>起者造者。<a id="a-KB"></a>若人非人身中作者。</p>
  <p id="aKC">复次诸比丘。<a id="a-KD"></a>彼活大地狱中。<a id="a-KE"></a>诸众生辈。<a id="a-KF"></a>生者有者出现者转住者。<a id="a-KG"></a>手指又复生铁刀子半铁刀子。<a id="a-KH"></a>极长纤利。<a id="a-KI"></a>各各相着。<a id="a-KJ"></a>心意恼乱。<a id="a-KK"></a>乃至[國*瓜]裂擘割破截等死已。<a id="a-KL"></a>冷风来吹须臾还活。<a id="a-KM"></a>诸比丘。<a id="a-KN"></a>如是少分。<a id="a-KO"></a>略而言之。<a id="a-KP"></a>名为活也。<a id="a-KQ"></a>诸比丘。<a id="a-KR"></a>更复别业。<a id="a-KS"></a>而于彼中。<a id="a-KT"></a>极受苦恼。<a id="a-KU"></a>苦未毕故。<a id="a-KV"></a>求死不得。<a id="a-KW"></a>乃至彼恶不善之业。<a id="a-KX"></a>未尽未灭未除未离。<a id="a-KY"></a>或复往昔作者造者。<a id="a-KZ"></a>若人身作。<a id="a-Ka"></a>若非人身作。<a id="a-Kb"></a>如是一切。<a id="a-Kc"></a>次第具受。</p>
  <p id="aKd">又复彼等大活地狱诸众生辈。<a id="a-Ke"></a>无量时中。<a id="a-Kf"></a>苦报尽已。<a id="a-Kg"></a>从于大活地狱得出。<a id="a-Kh"></a>出已复走。<a id="a-Ki"></a>更求其余屋宅之处。<a id="a-Kj"></a>救护之处。<a id="a-Kk"></a>归依之处。<a id="a-Kl"></a>作是念已。<a id="a-Km"></a>以罪业故。<a id="a-Kn"></a>即便入于黑云沙小地狱中。<a id="a-Ko"></a>广五百由旬。<a id="a-Kp"></a>入彼中已。<a id="a-Kq"></a>上虚空中。<a id="a-Kr"></a>起大黑云。<a id="a-Ks"></a>雨下如沙。<a id="a-Kt"></a>其焰炽然。<a id="a-Ku"></a>极大猛热。<a id="a-Kv"></a>堕于彼等地狱众生身分之上。<a id="a-Kw"></a>堕皮烧皮。<a id="a-Kx"></a>堕肉烧肉。<a id="a-Ky"></a>至筋烧筋。<a id="a-Kz"></a>至骨烧骨。<a id="a-L0"></a>至髓燋髓。<a id="a-L1"></a>出烟出焰。<a id="a-L2"></a>洞彻炽然。<a id="a-L3"></a>受极苦恼。<a id="a-L4"></a>以其受苦未毕尽故。<a id="a-L5"></a>求死不得。<a id="a-L6"></a>乃至未尽恶不善业。<a id="a-L7"></a>不灭不除不转不变不离不失。<a id="a-L8"></a>若于往昔。<a id="a-L9"></a>人及非人如是作来。<a id="a-LA"></a>次第而受。<a id="a-LB"></a>更无量时。</p>
  <p id="aLC">诸比丘。<a id="a-LD"></a>彼等众生。<a id="a-LE"></a>经历无量久远长道。<a id="a-LF"></a>从黑云沙地狱中出。<a id="a-LG"></a>出已复走。<a id="a-LH"></a>求屋求宅求救求覆求归依处。<a id="a-LI"></a>作是念已。<a id="a-LJ"></a>又复入于粪屎热泥小地狱中。<a id="a-LK"></a>广五百由旬。<a id="a-LL"></a>彼等入已。<a id="a-LM"></a>从咽已下。<a id="a-LN"></a>生粪屎泥热沸焰中。<a id="a-LO"></a>入已行焰烧手烧脚。<a id="a-LP"></a>耳鼻身体一时燋然。<a id="a-LQ"></a>乃至彼恶不善之业。<a id="a-LR"></a>未尽未灭未除未转不离不失。<a id="a-LS"></a>以于往昔若人非人作重业来。<a id="a-LT"></a>复次诸比丘。<a id="a-LU"></a>其粪屎泥小地狱中。<a id="a-LV"></a>有诸铁虫。<a id="a-LW"></a>名为针口。<a id="a-LX"></a>住彼狱中。<a id="a-LY"></a>为诸众生处处钻身。<a id="a-LZ"></a>悉令穿破。<a id="a-La"></a>先钻破皮。<a id="a-Lb"></a>钻破皮已。<a id="a-Lc"></a>次钻破肉。<a id="a-Ld"></a>钻破肉已。<a id="a-Le"></a>次钻破筋。<a id="a-Lf"></a>钻破筋已。<a id="a-Lg"></a>然后破骨。<a id="a-Lh"></a>既钻破骨。<a id="a-Li"></a>住于髓中。<a id="a-Lj"></a>食于彼等众生脂髓。<a id="a-Lk"></a>令彼众生受严剧苦。<a id="a-Ll"></a>乃至寿命犹未毕终。<a id="a-Lm"></a>既未尽彼恶不善业。<a id="a-Ln"></a>乃至不灭。<a id="a-Lo"></a>如是次第具足而受。</p>
  <p id="aLp">诸比丘。<a id="a-Lq"></a>彼等地狱诸众生辈。<a id="a-Lr"></a>有时多时长道久远。<a id="a-Ls"></a>从粪屎泥小地狱出。<a id="a-Lt"></a>出已奔走。<a id="a-Lu"></a>求室求宅求护求洲及归依处。<a id="a-Lv"></a>即入五叉小地狱中。<a id="a-Lw"></a>其狱亦广五百由旬。<a id="a-Lx"></a>彼等入于五叉狱已。<a id="a-Ly"></a>时守狱卒。<a id="a-Lz"></a>取彼地狱受罪众生。<a id="a-M0"></a>扑于炽然热铁地上。<a id="a-M1"></a>其焰洞起。<a id="a-M2"></a>时诸罪人。<a id="a-M3"></a>在中仰卧。<a id="a-M4"></a>如是卧已。<a id="a-M5"></a>于两脚掌。<a id="a-M6"></a>钉两铁钉热焰炽然。<a id="a-M7"></a>又两手掌钉两铁钉。<a id="a-M8"></a>焰亦炽然。<a id="a-M9"></a>又脐轮中钉一铁钉。<a id="a-MA"></a>焰又炽然。<a id="a-MB"></a>狱卒于是以五叉搩。<a id="a-MC"></a>极受严苦。<a id="a-MD"></a>乃至彼处寿命未终。<a id="a-ME"></a>恶业未尽若往昔造。<a id="a-MF"></a>若人非人身中所造如是次第彼地狱受。</p>
  <p id="aMG">诸比丘。<a id="a-MH"></a>彼诸众生。<a id="a-MI"></a>多时长远。<a id="a-MJ"></a>从于五叉小地狱出。<a id="a-MK"></a>复走求救求室求洲求依求覆及守护处。<a id="a-ML"></a>诣向饥饿五百由旬小地狱中。<a id="a-MM"></a>入彼处已。<a id="a-MN"></a>时守狱者。<a id="a-MO"></a>遥见彼等众生来已。<a id="a-MP"></a>即前问言。<a id="a-MQ"></a>汝等今者来何所欲。<a id="a-MR"></a>彼等皆共答言。<a id="a-MS"></a>仁者我等饥饿。<a id="a-MT"></a>时守狱者。<a id="a-MU"></a>即便取彼地狱众生。<a id="a-MV"></a>扑着炽然热铁地上。<a id="a-MW"></a>令其仰卧。<a id="a-MX"></a>便以铁钳开张其口。<a id="a-MY"></a>用热铁丸掷着口中。<a id="a-MZ"></a>时彼地狱众生唇口。<a id="a-Ma"></a>应时烧然。<a id="a-Mb"></a>烧唇已烧舌。<a id="a-Mc"></a>烧舌已烧齶。<a id="a-Md"></a>烧齶已烧咽。<a id="a-Me"></a>烧咽已烧心。<a id="a-Mf"></a>烧心已烧胸。<a id="a-Mg"></a>烧胸已烧肠。<a id="a-Mh"></a>烧肠已烧胃。<a id="a-Mi"></a>烧胃已经过小肠。<a id="a-Mj"></a>向下而出。<a id="a-Mk"></a>其丸尚赤。<a id="a-Ml"></a>如是彼等地狱众生。<a id="a-Mm"></a>于其时中受严极苦。<a id="a-Mn"></a>命未终故。<a id="a-Mo"></a>略说乃至若人非人先世所作。<a id="a-Mp"></a>如是次第。<a id="a-Mq"></a>彼地狱中。<a id="a-Mr"></a>种种具受。</p>
  <p id="aMs">诸比丘。<a id="a-Mt"></a>彼众生辈。<a id="a-Mu"></a>于无量时久长远道。<a id="a-Mv"></a>从彼饥饿小地狱出。<a id="a-Mw"></a>复驰奔走。<a id="a-Mx"></a>略说如前。<a id="a-My"></a>求守护处。<a id="a-Mz"></a>诣向燋渴五百由旬小地狱中。<a id="a-N0"></a>入彼处已。<a id="a-N1"></a>时守狱者。<a id="a-N2"></a>遥见彼等地狱众生来。<a id="a-N3"></a>而问言。<a id="a-N4"></a>汝等今者何所求须。<a id="a-N5"></a>彼等答言。<a id="a-N6"></a>仁者我今甚渴。<a id="a-N7"></a>时守狱者。<a id="a-N8"></a>即取彼等地狱众生。<a id="a-N9"></a>扑着热铁炽然地上。<a id="a-NA"></a>在猛焰中。<a id="a-NB"></a>仰而卧之。<a id="a-NC"></a>便取铁钳开张其口。<a id="a-ND"></a>融赤铜汁灌其口中。<a id="a-NE"></a>时彼地狱众生。<a id="a-NF"></a>唇口即便燋烂。<a id="a-NG"></a>唇口烂已烧舌。<a id="a-NH"></a>烧舌已烧齶。<a id="a-NI"></a>烧齶已烧咽喉。<a id="a-NJ"></a>烧咽喉已烧心。<a id="a-NK"></a>烧心已烧胸。<a id="a-NL"></a>烧胸已烧肠。<a id="a-NM"></a>烧肠已烧胃。<a id="a-NN"></a>烧胃已直破小肠。<a id="a-NO"></a>向下而出。<a id="a-NP"></a>彼等众生。<a id="a-NQ"></a>各于其中。<a id="a-NR"></a>受严重苦。<a id="a-NS"></a>受极痛苦。<a id="a-NT"></a>受异种苦。<a id="a-NU"></a>彼等乃至寿命未终。<a id="a-NV"></a>若不尽彼恶不善业。<a id="a-NW"></a>略说如前。<a id="a-NX"></a>乃至若人非人时造。<a id="a-NY"></a>如是次第。<a id="a-NZ"></a>具足而受。</p>
 </body>
</html>