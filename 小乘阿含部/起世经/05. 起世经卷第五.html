<!doctype html>
<html id="z3IBUKga8" data-ver="1067">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第五</h1>
  <h2 id="a2">诸龙金翅鸟品第五</h2>
  <p id="a3">复次诸比丘。<a id="a-4"></a>一切诸龙。<a id="a-5"></a>有四种生。<a id="a-6"></a>何等为四。<a id="a-7"></a>一者卵生。<a id="a-8"></a>二者胎生。<a id="a-9"></a>三者湿生。<a id="a-A"></a>四者化生。<a id="a-B"></a>如此名为四种生龙。<a id="a-C"></a>诸比丘。<a id="a-D"></a>其金翅鸟。<a id="a-E"></a>亦四种生。<a id="a-F"></a>所谓卵生。<a id="a-G"></a>胎生。<a id="a-H"></a>湿生。<a id="a-I"></a>及以化生。<a id="a-J"></a>此等名为彼金翅鸟有四种生。<a id="a-K"></a>诸比丘。<a id="a-L"></a>大海水底。<a id="a-M"></a>有娑伽罗龙王宫殿。<a id="a-N"></a>纵广正等八万由旬。<a id="a-O"></a>七重垣墙七重栏楯。<a id="a-P"></a>周匝庄严。<a id="a-Q"></a>七重宝铃。<a id="a-R"></a>间错珠网。<a id="a-S"></a>复有七重多罗行树。<a id="a-T"></a>扶疏荫映之所围绕。<a id="a-U"></a>妙色可观。<a id="a-V"></a>众宝庄挍。<a id="a-W"></a>所谓金银琉璃颇梨赤真珠车磲马瑙等。<a id="a-X"></a>七宝所成。<a id="a-Y"></a>于彼四方各有诸门。<a id="a-Z"></a>而彼诸门。<a id="a-a"></a>有诸重阁楼观却敌。<a id="a-b"></a>有诸园苑及以泉池。<a id="a-c"></a>地与池中。<a id="a-d"></a>各各皆有众杂花草。<a id="a-e"></a>行伍相当。<a id="a-f"></a>复有诸树。<a id="a-g"></a>种种叶华。<a id="a-h"></a>种种众果。<a id="a-i"></a>种种香熏。<a id="a-j"></a>种种诸鸟。<a id="a-k"></a>各各自鸣。</p>
  <p id="al">诸比丘。<a id="a-m"></a>彼须弥留山。<a id="a-n"></a>佉低罗山。<a id="a-o"></a>二山中间。<a id="a-p"></a>有于难陀优波难陀二大龙王宫殿住处。<a id="a-q"></a>其处纵广六千由旬。<a id="a-r"></a>七重垣墙。<a id="a-s"></a>七重栏楯。<a id="a-t"></a>略说如前。<a id="a-u"></a>乃至众鸟各各自鸣。<a id="a-v"></a>诸比丘。<a id="a-w"></a>其大海北为诸龙王及诸一切金翅鸟王。<a id="a-x"></a>有一大树。<a id="a-y"></a>其树名曰居吒奢摩离(隋言粗聚)。<a id="a-z"></a>彼之大树。<a id="a-10"></a>其本周围。<a id="a-11"></a>有七由旬。<a id="a-12"></a>其下入地二十由旬。<a id="a-13"></a>其上出高一百由旬。<a id="a-14"></a>枝叶遍覆五十由旬。<a id="a-15"></a>其院纵广五百由旬。<a id="a-16"></a>七重墙堑。<a id="a-17"></a>略说如前。<a id="a-18"></a>乃至众鸟。<a id="a-19"></a>各各自鸣。<a id="a-1A"></a>诸比丘。<a id="a-1B"></a>彼居吒奢摩离大树东面。<a id="a-1C"></a>有卵生龙及卵生金翅鸟诸宫殿住。<a id="a-1D"></a>宫各纵广六百由旬。<a id="a-1E"></a>七重垣墙。<a id="a-1F"></a>略说如上。<a id="a-1G"></a>乃至众鸟各各自鸣。</p>
  <p id="a1H">其居吒奢摩离大树南面。<a id="a-1I"></a>有胎生龙及胎生金翅鸟诸宫殿住。<a id="a-1J"></a>亦各纵广六百由旬。<a id="a-1K"></a>七重垣墙。<a id="a-1L"></a>略说如前。<a id="a-1M"></a>乃至众鸟各各自鸣。<a id="a-1N"></a>其居吒奢摩离大树西面。<a id="a-1O"></a>有湿生龙及湿生金翅鸟诸宫殿住。<a id="a-1P"></a>亦各纵广六百由旬。<a id="a-1Q"></a>七重垣墙。<a id="a-1R"></a>略说如前。<a id="a-1S"></a>乃至众鸟各各自鸣。<a id="a-1T"></a>其居吒奢摩离大树北面。<a id="a-1U"></a>有化生龙及化生金翅鸟诸宫殿住。<a id="a-1V"></a>亦各纵广六百由旬。<a id="a-1W"></a>七重垣墙。<a id="a-1X"></a>略说如前。<a id="a-1Y"></a>乃至众鸟各各自鸣。</p>
  <p id="a1Z">诸比丘。<a id="a-1a"></a>其彼卵生金翅鸟王。<a id="a-1b"></a>欲得搏取卵生龙时。<a id="a-1c"></a>于是即飞向居吒奢摩离大树东面枝上。<a id="a-1d"></a>下观海已。<a id="a-1e"></a>便以两翅飞扇大海。<a id="a-1f"></a>水为之开二百由旬。<a id="a-1g"></a>海水开已。<a id="a-1h"></a>即便衔取卵生龙出。<a id="a-1i"></a>随其所用。<a id="a-1j"></a>随其所食。<a id="a-1k"></a>诸比丘。<a id="a-1l"></a>其诸卵生金翅鸟王。<a id="a-1m"></a>唯能取得卵生龙食。<a id="a-1n"></a>随其所用。<a id="a-1o"></a>则不能取胎生之龙及湿生龙化生龙等。</p>
  <p id="a1p">诸比丘。<a id="a-1q"></a>其诸胎生金翅鸟王。<a id="a-1r"></a>若欲得取卵生龙者。<a id="a-1s"></a>即时飞向彼居吒奢摩离大树东枝之上。<a id="a-1t"></a>下观大海。<a id="a-1u"></a>即以两翅飞扇大海。<a id="a-1v"></a>水为之开二百由旬。<a id="a-1w"></a>因而衔取卵生龙出。<a id="a-1x"></a>随其所食。<a id="a-1y"></a>又复胎生金翅鸟王。<a id="a-1z"></a>若欲搏取胎生龙者。<a id="a-20"></a>即便飞向彼居吒奢摩离大树南枝上。<a id="a-21"></a>下观大海。<a id="a-22"></a>即以两翅飞扇大海。<a id="a-23"></a>水为之开四百由旬遂便衔取胎生龙出。<a id="a-24"></a>随其食用。<a id="a-25"></a>诸比丘。<a id="a-26"></a>其诸胎生金翅鸟王。<a id="a-27"></a>唯能取得卵生诸龙及胎生龙。<a id="a-28"></a>随其所用。<a id="a-29"></a>则不能得湿生诸龙化生龙等。</p>
  <p id="a2A">诸比丘。<a id="a-2B"></a>其诸湿生金翅鸟王。<a id="a-2C"></a>若欲得取卵生龙时。<a id="a-2D"></a>尔时飞上彼居吒奢摩离大树东枝上。<a id="a-2E"></a>以翅飞扇大海。<a id="a-2F"></a>水为之开二百由旬。<a id="a-2G"></a>开已衔取卵生龙。<a id="a-2H"></a>用随其所食。<a id="a-2I"></a>又复湿生金翅之鸟。<a id="a-2J"></a>若欲得取胎生龙时。<a id="a-2K"></a>即便飞向彼居吒奢摩离大树南枝上。<a id="a-2L"></a>以翅飞扇大海。<a id="a-2M"></a>水为之开四百由旬。<a id="a-2N"></a>开已衔取胎生龙食。<a id="a-2O"></a>随其所用。<a id="a-2P"></a>又复湿生金翅之鸟。<a id="a-2Q"></a>若欲得取湿生龙者。<a id="a-2R"></a>尔时飞向彼居吒奢摩离大树西枝上。<a id="a-2S"></a>以翅飞扇大海。<a id="a-2T"></a>水为之开八百由旬。<a id="a-2U"></a>即便衔取湿生龙用随其所食。<a id="a-2V"></a>诸比丘。<a id="a-2W"></a>其诸湿生金翅之鸟。<a id="a-2X"></a>唯能得取卵生诸龙胎生之龙湿生龙等。<a id="a-2Y"></a>随所其用。<a id="a-2Z"></a>随其所食。<a id="a-2a"></a>唯不能得化生诸龙。</p>
  <p id="a2b">诸比丘。<a id="a-2c"></a>其诸化生金翅之鸟。<a id="a-2d"></a>若其欲得取卵生龙。<a id="a-2e"></a>尔时飞向彼居吒奢摩离大树东枝上。<a id="a-2f"></a>以翅飞扇大海。<a id="a-2g"></a>水为之开二百由旬。<a id="a-2h"></a>即便衔取卵生龙食。<a id="a-2i"></a>随其所用。<a id="a-2j"></a>又复化生金翅之鸟。<a id="a-2k"></a>若欲搏取胎生龙时。<a id="a-2l"></a>即便飞向彼居吒奢摩离大树南枝上。<a id="a-2m"></a>以翅飞扇大海。<a id="a-2n"></a>水为之开四百由旬。<a id="a-2o"></a>时彼化生金翅之鸟。<a id="a-2p"></a>即便衔取胎生龙食。<a id="a-2q"></a>随其所用。<a id="a-2r"></a>又复化生金翅之鸟。<a id="a-2s"></a>若欲得取湿生龙时。<a id="a-2t"></a>即便飞向彼居吒奢摩离大树西枝上。<a id="a-2u"></a>以翅飞扇大海。<a id="a-2v"></a>水为之开八百由旬。<a id="a-2w"></a>即时衔取湿生龙食。<a id="a-2x"></a>随其所用。<a id="a-2y"></a>又复化生金翅鸟王。<a id="a-2z"></a>若欲得取化生龙者。<a id="a-30"></a>尔时即飞向彼居吒奢摩离大树北面枝上。<a id="a-31"></a>下观于海。<a id="a-32"></a>便以两翅飞扇大海。<a id="a-33"></a>水为之开一千六百由旬。<a id="a-34"></a>即便衔取化生龙食。<a id="a-35"></a>随其所用。<a id="a-36"></a>诸比丘。<a id="a-37"></a>此等诸龙悉皆为彼金翅鸟之所食啖。</p>
  <p id="a38">诸比丘。<a id="a-39"></a>别有诸龙。<a id="a-3A"></a>彼金翅鸟不能取得。<a id="a-3B"></a>所谓娑伽罗龙王。<a id="a-3C"></a>不曾为彼金翅鸟王之所惊动。<a id="a-3D"></a>又有难陀龙王优波难陀龙王。<a id="a-3E"></a>此二龙王等。<a id="a-3F"></a>亦不为彼金翅鸟取。<a id="a-3G"></a>又复提头赖吒龙王。<a id="a-3H"></a>阿那婆达多龙王等。<a id="a-3I"></a>亦不为彼金翅鸟王之所撮取。<a id="a-3J"></a>诸比丘。<a id="a-3K"></a>复有自余诸龙王等。<a id="a-3L"></a>亦不为彼金翅鸟取。<a id="a-3M"></a>所谓摩多车迦等。<a id="a-3N"></a>德叉迦等羯勒拏憍多摩迦等。<a id="a-3O"></a>炽婆陀弗知梨迦等。<a id="a-3P"></a>商居波陀迦等。<a id="a-3Q"></a>甘婆罗阿湿婆多罗二龙王等。<a id="a-3R"></a>诸比丘。<a id="a-3S"></a>更有自余诸龙住处。<a id="a-3T"></a>彼等界中。<a id="a-3U"></a>亦复不为诸金翅鸟之所食啖。</p>
  <p id="a3V">诸比丘。<a id="a-3W"></a>于彼趣中有何因缘。<a id="a-3X"></a>而彼等辈生于龙中。<a id="a-3Y"></a>诸比丘。<a id="a-3Z"></a>有诸众生。<a id="a-3a"></a>熏修龙因。<a id="a-3b"></a>受持龙戒。<a id="a-3c"></a>发起龙心。<a id="a-3d"></a>分别龙意。<a id="a-3e"></a>作是业已。<a id="a-3f"></a>为彼因缘所成熟故。<a id="a-3g"></a>当生龙中。<a id="a-3h"></a>复有一种。<a id="a-3i"></a>熏修金翅鸟因。<a id="a-3j"></a>受持金翅鸟戒。<a id="a-3k"></a>发起金翅鸟心。<a id="a-3l"></a>分别金翅鸟意。<a id="a-3m"></a>以是因缘身坏命终。<a id="a-3n"></a>即当生彼金翅鸟中。<a id="a-3o"></a>复有一种。<a id="a-3p"></a>熏修诸兽因。<a id="a-3q"></a>受持诸兽戒。<a id="a-3r"></a>发起诸兽心。<a id="a-3s"></a>习行诸兽业。<a id="a-3t"></a>分别诸兽意。<a id="a-3u"></a>彼以如是种种熏修诸兽戒因。<a id="a-3v"></a>发起行业。<a id="a-3w"></a>成就心意。<a id="a-3x"></a>众因缘故。<a id="a-3y"></a>身坏命终。<a id="a-3z"></a>即便生彼诸杂兽中。<a id="a-40"></a>复有一种。<a id="a-41"></a>熏修牛因牛戒牛业牛心牛意。<a id="a-42"></a>略说如前。<a id="a-43"></a>乃至分别。<a id="a-44"></a>以是缘故。<a id="a-45"></a>生于牛中。<a id="a-46"></a>复有一种。<a id="a-47"></a>熏修鸡因鸡戒鸡业鸡心鸡意。<a id="a-48"></a>略说如前。<a id="a-49"></a>乃至分别鸡心鸡业。<a id="a-4A"></a>以是因缘。<a id="a-4B"></a>当生鸡中。<a id="a-4C"></a>复有一种。<a id="a-4D"></a>熏修鸱鸺因。<a id="a-4E"></a>受鸱鸺戒。<a id="a-4F"></a>发起鸱鸺心。<a id="a-4G"></a>行鸱鸺业。<a id="a-4H"></a>分别鸱鸺意。<a id="a-4I"></a>以彼熏修鸱鸺业。<a id="a-4J"></a>受鸱鸺戒。<a id="a-4K"></a>起鸱鸺心。<a id="a-4L"></a>分别鸱鸺意故。<a id="a-4M"></a>以是因缘。<a id="a-4N"></a>舍身当生于鸱鸺中。<a id="a-4O"></a>诸比丘。<a id="a-4P"></a>复有一种。<a id="a-4Q"></a>熏修月戒。<a id="a-4R"></a>或复熏修日戒星宿戒丈人戒。<a id="a-4S"></a>或复熏修默然戒。<a id="a-4T"></a>或有熏修大力天戒。<a id="a-4U"></a>或有熏修大丈夫戒。<a id="a-4V"></a>或有熏修入水戒。<a id="a-4W"></a>或有熏修供养日戒。<a id="a-4X"></a>或复熏修事行火戒。<a id="a-4Y"></a>或修苦行诸秽浊处。<a id="a-4Z"></a>彼熏修已。<a id="a-4a"></a>作如是念。<a id="a-4b"></a>愿我所修此等诸戒。<a id="a-4c"></a>月戒日戒星辰等戒及默然戒大力天戒大丈夫戒。<a id="a-4d"></a>水戒火戒。<a id="a-4e"></a>苦行秽浊。<a id="a-4f"></a>诸如是戒。<a id="a-4g"></a>我当作天。<a id="a-4h"></a>或得天报。<a id="a-4i"></a>发此邪愿。</p>
  <p id="a4j">诸比丘。<a id="a-4k"></a>复有一种。<a id="a-4l"></a>丈夫福伽罗等起邪愿者。<a id="a-4m"></a>我今说彼。<a id="a-4n"></a>当向二处。<a id="a-4o"></a>若生地狱。<a id="a-4p"></a>若生畜生。<a id="a-4q"></a>诸比丘。<a id="a-4r"></a>复有一种。<a id="a-4s"></a>沙门婆罗门等。<a id="a-4t"></a>作如是见。<a id="a-4u"></a>作如是言。<a id="a-4v"></a>我及世间常。<a id="a-4w"></a>此事实余虚妄。<a id="a-4x"></a>复有一种。<a id="a-4y"></a>沙门婆罗门等。<a id="a-4z"></a>作如是见。<a id="a-50"></a>作如是言。<a id="a-51"></a>我及世间。<a id="a-52"></a>悉皆无常。<a id="a-53"></a>此事实余虚妄。<a id="a-54"></a>复有一种。<a id="a-55"></a>沙门婆罗门。<a id="a-56"></a>作如是见。<a id="a-57"></a>作如是言。<a id="a-58"></a>我及世间常无常。<a id="a-59"></a>此是实余虚妄。<a id="a-5A"></a>复有一种。<a id="a-5B"></a>沙门婆罗门。<a id="a-5C"></a>作如是见。<a id="a-5D"></a>作如是言。<a id="a-5E"></a>我及世间非常非无常。<a id="a-5F"></a>此事实余虚妄。</p>
  <p id="a5G">诸比丘。<a id="a-5H"></a>复有一种。<a id="a-5I"></a>沙门婆罗门等。<a id="a-5J"></a>作如是见。<a id="a-5K"></a>作如是言。<a id="a-5L"></a>我及世间有边。<a id="a-5M"></a>此是实余虚妄。<a id="a-5N"></a>复有一种沙门婆罗门等。<a id="a-5O"></a>作如是见。<a id="a-5P"></a>作如是言。<a id="a-5Q"></a>我及世间无有边。<a id="a-5R"></a>此是实余虚妄。<a id="a-5S"></a>复有一种。<a id="a-5T"></a>沙门婆罗门等。<a id="a-5U"></a>作如是见。<a id="a-5V"></a>作如是言。<a id="a-5W"></a>我及世间或有边或无边。<a id="a-5X"></a>此是实余虚妄。<a id="a-5Y"></a>复有一种。<a id="a-5Z"></a>沙门婆罗门等。<a id="a-5a"></a>作如是见。<a id="a-5b"></a>作如是言。<a id="a-5c"></a>我及世间非有边非无边。<a id="a-5d"></a>此是实余虚妄。</p>
  <p id="a5e">诸比丘。<a id="a-5f"></a>复有一种。<a id="a-5g"></a>沙门婆罗门等。<a id="a-5h"></a>作如是见。<a id="a-5i"></a>作如是言。<a id="a-5j"></a>命即是身。<a id="a-5k"></a>此是实余虚妄。<a id="a-5l"></a>复有一种。<a id="a-5m"></a>沙门婆罗门等。<a id="a-5n"></a>作如是见。<a id="a-5o"></a>作如是言命异身异。<a id="a-5p"></a>此是实余虚妄。<a id="a-5q"></a>复有一种。<a id="a-5r"></a>沙门婆罗门等。<a id="a-5s"></a>作如是见。<a id="a-5t"></a>作如是言。<a id="a-5u"></a>有命有身。<a id="a-5v"></a>此是实余虚妄。<a id="a-5w"></a>复有一种。<a id="a-5x"></a>沙门婆罗门等。<a id="a-5y"></a>作如是见。<a id="a-5z"></a>作如是言。<a id="a-60"></a>无命无身。<a id="a-61"></a>此是实余虚妄。<a id="a-62"></a>复有一种。<a id="a-63"></a>沙门婆罗门等。<a id="a-64"></a>作如是见。<a id="a-65"></a>作如是言。<a id="a-66"></a>如来死后有有。<a id="a-67"></a>此是实余虚妄。<a id="a-68"></a>复有一种。<a id="a-69"></a>沙门婆罗门等。<a id="a-6A"></a>作如是见。<a id="a-6B"></a>作如是言。<a id="a-6C"></a>如来死后无有有。<a id="a-6D"></a>此是实余虚妄。<a id="a-6E"></a>复有一种。<a id="a-6F"></a>沙门婆罗门等。<a id="a-6G"></a>作如是见。<a id="a-6H"></a>作如是言。<a id="a-6I"></a>如来死后。<a id="a-6J"></a>或有有。<a id="a-6K"></a>或无有有。<a id="a-6L"></a>此是实余虚妄。<a id="a-6M"></a>复有一种。<a id="a-6N"></a>沙门婆罗门等。<a id="a-6O"></a>作如是见。<a id="a-6P"></a>作如是言。<a id="a-6Q"></a>如来死后。<a id="a-6R"></a>非有有非无有有。<a id="a-6S"></a>此是实余虚妄。</p>
  <p id="a6T">诸比丘。<a id="a-6U"></a>于中所有沙门婆罗门等。<a id="a-6V"></a>作如是见。<a id="a-6W"></a>如是说言。<a id="a-6X"></a>我及世间是常。<a id="a-6Y"></a>此是实余虚妄者。<a id="a-6Z"></a>彼等于诸行中当作我见。<a id="a-6a"></a>当作世见。<a id="a-6b"></a>离诸行中。<a id="a-6c"></a>当作我见。<a id="a-6d"></a>当作世见。<a id="a-6e"></a>以是义故。<a id="a-6f"></a>彼等作如是见。<a id="a-6g"></a>作如是说。<a id="a-6h"></a>我及世间是常。<a id="a-6i"></a>此是实余虚妄。<a id="a-6j"></a>诸比丘。<a id="a-6k"></a>于中所有沙门婆罗门等。<a id="a-6l"></a>作如是见。<a id="a-6m"></a>如是说言。<a id="a-6n"></a>我及世间无常。<a id="a-6o"></a>此是实余虚妄者。<a id="a-6p"></a>彼等于诸行中。<a id="a-6q"></a>当作无我见无世间见。<a id="a-6r"></a>离诸行中。<a id="a-6s"></a>当作无我见无世间见。<a id="a-6t"></a>以是义故。<a id="a-6u"></a>彼等作如是说。<a id="a-6v"></a>我及世间无常。<a id="a-6w"></a>此是实余虚妄。<a id="a-6x"></a>诸比丘。<a id="a-6y"></a>于中所有沙门婆罗门等作如是见。<a id="a-6z"></a>如是说言。<a id="a-70"></a>我及世间常非常。<a id="a-71"></a>此是实余虚妄者。<a id="a-72"></a>彼等于诸行中。<a id="a-73"></a>当有我见及世间见。<a id="a-74"></a>离诸行中。<a id="a-75"></a>当有我见及世间见。<a id="a-76"></a>以是义故。<a id="a-77"></a>彼等作如是说。<a id="a-78"></a>我及世间常非常。<a id="a-79"></a>此是实余虚妄。<a id="a-7A"></a>诸比丘。<a id="a-7B"></a>于中所有沙门婆罗门等。<a id="a-7C"></a>作如是见。<a id="a-7D"></a>如是说言。<a id="a-7E"></a>我及世间非常非非常。<a id="a-7F"></a>此是实余虚妄者。<a id="a-7G"></a>彼等于诸行中。<a id="a-7H"></a>当有我见及世间见。<a id="a-7I"></a>离诸行中。<a id="a-7J"></a>当有我见及世间见。<a id="a-7K"></a>是故彼等作是说言。<a id="a-7L"></a>我及世间非常非非常。<a id="a-7M"></a>此是实余虚妄。</p>
  <p id="a7N">诸比丘。<a id="a-7O"></a>于中所有沙门婆罗门等。<a id="a-7P"></a>作如是见。<a id="a-7Q"></a>如是说言。<a id="a-7R"></a>我及世间有边。<a id="a-7S"></a>此是实余虚妄者。<a id="a-7T"></a>彼等作如是说。<a id="a-7U"></a>命有边人有边。<a id="a-7V"></a>从初托胎腹中。<a id="a-7W"></a>是命死后。<a id="a-7X"></a>殡葬埋藏。<a id="a-7Y"></a>是人上人。<a id="a-7Z"></a>从初出生受身四种。<a id="a-7a"></a>七反堕落。<a id="a-7b"></a>七过流转。<a id="a-7c"></a>七走七行。<a id="a-7d"></a>当成就命及入命聚。<a id="a-7e"></a>是故彼等作如是说。<a id="a-7f"></a>我及世间有边。<a id="a-7g"></a>此是实余虚妄。<a id="a-7h"></a>诸比丘。<a id="a-7i"></a>于中所有沙门婆罗门等。<a id="a-7j"></a>作如是见。<a id="a-7k"></a>作如是说。<a id="a-7l"></a>我及世间无有边。<a id="a-7m"></a>此是实余虚妄者。<a id="a-7n"></a>彼等作如是说。<a id="a-7o"></a>命无有边。<a id="a-7p"></a>人无有边。<a id="a-7q"></a>从初托胎腹中。<a id="a-7r"></a>是命死后。<a id="a-7s"></a>殡葬埋藏。<a id="a-7t"></a>是人上人。<a id="a-7u"></a>从初出生受身四种。<a id="a-7v"></a>七反堕落。<a id="a-7w"></a>七过流转。<a id="a-7x"></a>七走七行。<a id="a-7y"></a>当成就命及入命聚。<a id="a-7z"></a>是故彼等作如是说。<a id="a-80"></a>我及世间无有边。<a id="a-81"></a>此是实余虚妄。</p>
  <p id="a82">诸比丘。<a id="a-83"></a>于中所有沙门婆罗门等。<a id="a-84"></a>作如是见。<a id="a-85"></a>作如是说。<a id="a-86"></a>我及世间。<a id="a-87"></a>非有边非无边。<a id="a-88"></a>此是实余虚妄者。<a id="a-89"></a>彼等作如是说。<a id="a-8A"></a>命非有边非无边。<a id="a-8B"></a>是人从初托胎腹中。<a id="a-8C"></a>死后殡葬埋藏。<a id="a-8D"></a>上人从初受身四种。<a id="a-8E"></a>七反堕落。<a id="a-8F"></a>七过流转。<a id="a-8G"></a>七走七行。<a id="a-8H"></a>已当成就命及入命聚。<a id="a-8I"></a>是故彼等。<a id="a-8J"></a>作如是说。<a id="a-8K"></a>我及世间。<a id="a-8L"></a>非有边非无边。<a id="a-8M"></a>此是实虚余妄。</p>
  <p id="a8N">诸比丘。<a id="a-8O"></a>于中所有沙门婆罗门等。<a id="a-8P"></a>作如是见。<a id="a-8Q"></a>作如是说。<a id="a-8R"></a>我及世间。<a id="a-8S"></a>非非有边非非无边。<a id="a-8T"></a>此是实余虚妄者。<a id="a-8U"></a>彼等如是说。<a id="a-8V"></a>世间非非有边非非无边。<a id="a-8W"></a>从初受身四种。<a id="a-8X"></a>七反堕落。<a id="a-8Y"></a>七过流转。<a id="a-8Z"></a>七走七行。<a id="a-8a"></a>已当成就命及入命聚。<a id="a-8b"></a>是故彼等作如是言。<a id="a-8c"></a>我及世间。<a id="a-8d"></a>非非有边非非无边。<a id="a-8e"></a>此是实余虚妄。</p>
  <p id="a8f">诸比丘。<a id="a-8g"></a>于中所有沙门婆罗门等。<a id="a-8h"></a>作如是见。<a id="a-8i"></a>作如是言。<a id="a-8j"></a>彼命即彼身。<a id="a-8k"></a>此是实余虚妄者。<a id="a-8l"></a>彼等于身中见有我及见命。<a id="a-8m"></a>于余身中亦见有我。<a id="a-8n"></a>亦见有命。<a id="a-8o"></a>是故彼等作如是言。<a id="a-8p"></a>即彼命即彼身。<a id="a-8q"></a>此是实余虚妄。</p>
  <p id="a8r">诸比丘。<a id="a-8s"></a>于中所有沙门婆罗门等。<a id="a-8t"></a>作如是见。<a id="a-8u"></a>作如是言。<a id="a-8v"></a>命别身别。<a id="a-8w"></a>此是实余虚妄者。<a id="a-8x"></a>彼等于身中当见有我。<a id="a-8y"></a>及见有命。<a id="a-8z"></a>亦别身中当见有我。<a id="a-90"></a>及见有命。<a id="a-91"></a>是故彼等作如是言。<a id="a-92"></a>命别身别。<a id="a-93"></a>此是实余虚妄。</p>
  <p id="a94">诸比丘。<a id="a-95"></a>于中所有沙门婆罗门等。<a id="a-96"></a>作如是见。<a id="a-97"></a>作如是言。<a id="a-98"></a>有命及身。<a id="a-99"></a>此是实余虚妄者。<a id="a-9A"></a>彼等于身中当见有我及有命。<a id="a-9B"></a>别身中亦当见有我。<a id="a-9C"></a>及当见有命。<a id="a-9D"></a>是故彼等作如是言。<a id="a-9E"></a>有命及身。<a id="a-9F"></a>此是实余虚妄。</p>
  <p id="a9G">诸比丘。<a id="a-9H"></a>于中所有沙门婆罗门等。<a id="a-9I"></a>作如是见。<a id="a-9J"></a>作如是言。<a id="a-9K"></a>非命非身。<a id="a-9L"></a>此是实余虚妄者。<a id="a-9M"></a>彼等于身中不见有我不见有命。<a id="a-9N"></a>别身亦不见有我亦不见有命。<a id="a-9O"></a>是故彼等作如是言。<a id="a-9P"></a>非命非身。<a id="a-9Q"></a>此是实余虚妄。</p>
  <p id="a9R">诸比丘。<a id="a-9S"></a>于中所有沙门婆罗门等。<a id="a-9T"></a>作如是见。<a id="a-9U"></a>作如是言。<a id="a-9V"></a>如来死后有有。<a id="a-9W"></a>此是实余虚妄者。<a id="a-9X"></a>彼等于世。<a id="a-9Y"></a>作如是见。<a id="a-9Z"></a>寿命亦当至寿命亦当走。<a id="a-9a"></a>趣向流转。<a id="a-9b"></a>是故彼等作如是言。<a id="a-9c"></a>如来死后当有有。<a id="a-9d"></a>此是实余虚妄。</p>
  <p id="a9e">诸比丘。<a id="a-9f"></a>于中所有沙门婆罗门等。<a id="a-9g"></a>作如是见。<a id="a-9h"></a>作如是言。<a id="a-9i"></a>如来死后无有有。<a id="a-9j"></a>此是实余虚妄者。<a id="a-9k"></a>彼等于世。<a id="a-9l"></a>作如是言。<a id="a-9m"></a>此处有寿命至。<a id="a-9n"></a>彼处有寿命断。<a id="a-9o"></a>是故彼等作如是言。<a id="a-9p"></a>如来死后无有有。<a id="a-9q"></a>此是实余虚妄。</p>
  <p id="a9r">诸比丘。<a id="a-9s"></a>于中所有沙门婆罗门等。<a id="a-9t"></a>作如是见。<a id="a-9u"></a>作如是言。<a id="a-9v"></a>如来死后或有有或无有有。<a id="a-9w"></a>此是实余虚妄者。<a id="a-9x"></a>彼等所见。<a id="a-9y"></a>作如是言。<a id="a-9z"></a>此处命断走至。<a id="a-A0"></a>彼处趣向流转。<a id="a-A1"></a>是故彼等作如是言。<a id="a-A2"></a>如来死后或有有或无有有。<a id="a-A3"></a>此是实余虚妄。</p>
  <p id="aA4">诸比丘。<a id="a-A5"></a>于中所有沙门婆罗门等。<a id="a-A6"></a>作如是见。<a id="a-A7"></a>作如是言。<a id="a-A8"></a>如来死后非有有非无有有。<a id="a-A9"></a>此是实余虚妄者。<a id="a-AA"></a>彼等见世。<a id="a-AB"></a>作如是言。<a id="a-AC"></a>人于此处命断坏已。<a id="a-AD"></a>移至彼处。<a id="a-AE"></a>命亦断坏。<a id="a-AF"></a>是故彼等作如是言。<a id="a-AG"></a>如来死后非有有非无有有。<a id="a-AH"></a>此是实余虚妄。</p>
  <p id="aAI">尔时佛告诸比丘言。<a id="a-AJ"></a>诸比丘。<a id="a-AK"></a>我念往昔有一国王。<a id="a-AL"></a>名为镜面。<a id="a-AM"></a>时镜面王曾于一时。<a id="a-AN"></a>欲共生盲诸丈夫等游戏喜乐。<a id="a-AO"></a>即便宣告。<a id="a-AP"></a>多集生盲诸丈夫辈。<a id="a-AQ"></a>集已语彼群盲等言。<a id="a-AR"></a>谓汝生盲。<a id="a-AS"></a>汝等颇知象之形类。<a id="a-AT"></a>其状云何。<a id="a-AU"></a>时彼众盲同共答言。<a id="a-AV"></a>天王。<a id="a-AW"></a>我等生盲。<a id="a-AX"></a>实不曾知象之形类。<a id="a-AY"></a>王复告言。<a id="a-AZ"></a>汝等先来既未识象。<a id="a-Aa"></a>今者欲知象形类不。<a id="a-Ab"></a>时彼群盲同声答言。<a id="a-Ac"></a>天王。<a id="a-Ad"></a>我实未识。<a id="a-Ae"></a>若蒙王恩。<a id="a-Af"></a>我等欲得知象形类。</p>
  <p id="aAg">时镜面王即便敕唤一调象师来。<a id="a-Ah"></a>告之言。<a id="a-Ai"></a>卿可速往彼象厩内。<a id="a-Aj"></a>取一象来。<a id="a-Ak"></a>置于我前。<a id="a-Al"></a>示诸盲人。<a id="a-Am"></a>时调象师知王意已。<a id="a-An"></a>即将象来置王殿前。<a id="a-Ao"></a>王语彼等众盲人辈。<a id="a-Ap"></a>此即是象。<a id="a-Aq"></a>时诸盲人各各以手摩触其象。<a id="a-Ar"></a>尔时象师语众盲人。<a id="a-As"></a>汝摩触象。<a id="a-At"></a>以实报王。<a id="a-Au"></a>时众盲辈。<a id="a-Av"></a>有摸鼻者。<a id="a-Aw"></a>或牙齿者。<a id="a-Ax"></a>或摸耳者。<a id="a-Ay"></a>头项背胁[月*坒]脚尾等。<a id="a-Az"></a>如是摸已。<a id="a-B0"></a>时王问言。<a id="a-B1"></a>汝生盲辈。<a id="a-B2"></a>汝等已得知象形类相貌等耶。<a id="a-B3"></a>彼等生盲同答王言。<a id="a-B4"></a>天王。<a id="a-B5"></a>我等今已知象形类。</p>
  <p id="aB6">尔时彼王即复问言。<a id="a-B7"></a>汝等诸盲。<a id="a-B8"></a>既已知象。<a id="a-B9"></a>若其知者象为何类。<a id="a-BA"></a>时群盲中。<a id="a-BB"></a>或有以手摩触鼻者。<a id="a-BC"></a>即白王言。<a id="a-BD"></a>天王。<a id="a-BE"></a>象形如绳。<a id="a-BF"></a>触牙齿者答言。<a id="a-BG"></a>天王。<a id="a-BH"></a>其象如橛。<a id="a-BI"></a>触象耳者答言。<a id="a-BJ"></a>天王。<a id="a-BK"></a>其象如箕。<a id="a-BL"></a>触象头者答言。<a id="a-BM"></a>天王。<a id="a-BN"></a>象犹如瓮。<a id="a-BO"></a>触象项者答言。<a id="a-BP"></a>天王。<a id="a-BQ"></a>象如屋梁。<a id="a-BR"></a>触象背者答言。<a id="a-BS"></a>天王。<a id="a-BT"></a>象如舍脊。<a id="a-BU"></a>触象胁者答言。<a id="a-BV"></a>天王。<a id="a-BW"></a>象形如篅。<a id="a-BX"></a>触象[月*坒]者答言。<a id="a-BY"></a>天王。<a id="a-BZ"></a>其象如树。<a id="a-Ba"></a>触象脚者答言。<a id="a-Bb"></a>天王。<a id="a-Bc"></a>其象如臼。<a id="a-Bd"></a>触象尾者答言。<a id="a-Be"></a>天王。<a id="a-Bf"></a>象如扫帚。<a id="a-Bg"></a>其众盲人各如是答。<a id="a-Bh"></a>天王。<a id="a-Bi"></a>其象如是。<a id="a-Bj"></a>天王。<a id="a-Bk"></a>其象如是。<a id="a-Bl"></a>复更白言。<a id="a-Bm"></a>天王。<a id="a-Bn"></a>我知象如是。<a id="a-Bo"></a>时王告众盲言。<a id="a-Bp"></a>汝亦不知是象非象。<a id="a-Bq"></a>况能得知象之形类。<a id="a-Br"></a>时彼众盲各各自执。<a id="a-Bs"></a>共相诤斗。<a id="a-Bt"></a>各各以手自遮其面。<a id="a-Bu"></a>各各相诤。<a id="a-Bv"></a>各各相毁各言已。<a id="a-Bw"></a>是时镜面王见彼众盲如是诤竞。<a id="a-Bx"></a>大笑欢乐。<a id="a-By"></a>王于彼时即说偈言。</p>
  <p id="aBz">此等群盲生无目　　横于诸事各相争</p>
  <p id="aC0">曾无有师一语教　　云何知是象身分</p>
  <p id="aC1">诸比丘。<a id="a-C2"></a>如是如是。<a id="a-C3"></a>世间所有诸沙门婆罗门等。<a id="a-C4"></a>亦复如是。<a id="a-C5"></a>既不能知如实苦圣谛。<a id="a-C6"></a>苦集圣谛。<a id="a-C7"></a>苦灭圣谛。<a id="a-C8"></a>苦灭道圣谛。<a id="a-C9"></a>既不如实知。<a id="a-CA"></a>当知彼等。<a id="a-CB"></a>方应长夜共生诤斗。<a id="a-CC"></a>流转而行。<a id="a-CD"></a>各相形毁。<a id="a-CE"></a>各相骂辱。<a id="a-CF"></a>既生诤斗。<a id="a-CG"></a>执竞不休。<a id="a-CH"></a>各各以手自遮其面。<a id="a-CI"></a>如彼群盲。<a id="a-CJ"></a>共相恼乱。<a id="a-CK"></a>于中说此偈言。</p>
  <p id="aCL">若不知彼苦圣谛　　亦不能知苦集因</p>
  <p id="aCM">所有世间诸苦处　　苦灭尽处无有余</p>
  <p id="aCN">此处是道既不知　　况知灭苦所行处</p>
  <p id="aCO">如是彼心未解脱　　未得智慧解脱处</p>
  <p id="aCP">彼既不能谛了观　　所趣但向生老死</p>
  <p id="aCQ">未得免脱于魔缚　　岂能到彼无有处</p>
  <p id="aCR">诸比丘若有沙门婆罗门等能知如实苦圣谛苦集苦灭苦灭道圣谛。<a id="a-CS"></a>如实知者。<a id="a-CT"></a>彼等应当随顺修学。<a id="a-CU"></a>彼等长夜。<a id="a-CV"></a>当和合行。<a id="a-CW"></a>各各欢喜无有诤竞。<a id="a-CX"></a>同趣一学犹如水乳。<a id="a-CY"></a>共相和合一处同住。<a id="a-CZ"></a>示现教师所说圣法安乐处住。<a id="a-Ca"></a>此中偈言。</p>
  <p id="aCb">若能知是悉有苦　　及有所生诸苦处</p>
  <p id="aCc">既知一切悉皆苦　　应令悉灭无有余</p>
  <p id="aCd">既知得灭由于道　　便到苦灭所得处</p>
  <p id="aCe">即能具足心解脱　　及得智慧解脱处</p>
  <p id="aCf">则能到于诸有边　　如是不至生老死</p>
  <p id="aCg">长得免脱于魔网　　永离世间诸有处</p>
  <p data-pb></p>
  <h2 id="aCh">阿修罗品第六</h2>
  <p id="aCi">尔时佛告诸比丘言。<a id="a-Cj"></a>诸比丘。<a id="a-Ck"></a>去须迷留山王东面。<a id="a-Cl"></a>过千踰阇那已。<a id="a-Cm"></a>其大海下有鞞摩质多啰阿修啰王宫殿住处。<a id="a-Cn"></a>其处纵广八万踰阇那。<a id="a-Co"></a>七重垣墙而为围绕。<a id="a-Cp"></a>七重栏楯周匝庄严。<a id="a-Cq"></a>乃至七重金银铃网。<a id="a-Cr"></a>其外七重多罗行树。<a id="a-Cs"></a>普遍围绕。<a id="a-Ct"></a>杂色可观。<a id="a-Cu"></a>七宝所成。<a id="a-Cv"></a>金银鞞琉璃颇致迦赤真珠车磲玛瑙等七宝。<a id="a-Cw"></a>彼城垣墙高百踰阇那。<a id="a-Cx"></a>广五十踰阇那。<a id="a-Cy"></a>彼诸垣墙。<a id="a-Cz"></a>相去各各五百踰阇那。<a id="a-D0"></a>间厕置立于门。<a id="a-D1"></a>其门高三十踰阇那。<a id="a-D2"></a>广十二踰阇那。<a id="a-D3"></a>彼等诸门。<a id="a-D4"></a>各有种种却敌楼橹园苑陂池。<a id="a-D5"></a>诸园池中。<a id="a-D6"></a>有种种树。<a id="a-D7"></a>树种种叶。<a id="a-D8"></a>叶种种华。<a id="a-D9"></a>华种种果。<a id="a-DA"></a>果有种种香。<a id="a-DB"></a>香气远熏。<a id="a-DC"></a>复有种种杂类众鸟。<a id="a-DD"></a>各各自鸣。<a id="a-DE"></a>其音和雅。<a id="a-DF"></a>出种种声。</p>
  <p id="aDG">诸比丘。<a id="a-DH"></a>彼阿修啰。<a id="a-DI"></a>大垣墙中。<a id="a-DJ"></a>别为鞞摩质多啰阿修啰王置立宫殿。<a id="a-DK"></a>其宫名曰设摩婆帝。<a id="a-DL"></a>其城纵广六万踰阇那。<a id="a-DM"></a>七重垣墙。<a id="a-DN"></a>乃至车磲等七宝所成。<a id="a-DO"></a>彼城垣墙高百踰阇那。<a id="a-DP"></a>广五十踰阇那。<a id="a-DQ"></a>彼城垣墙相去五百踰阇那。<a id="a-DR"></a>间厕置立于门。<a id="a-DS"></a>彼等诸门高三十踰阇那。<a id="a-DT"></a>广十二踰阇那。<a id="a-DU"></a>彼等诸门亦有楼橹却敌台阁。<a id="a-DV"></a>有诸园苑及以陂池诸华沼等。<a id="a-DW"></a>有种种树。<a id="a-DX"></a>及种种叶。<a id="a-DY"></a>与种种华。<a id="a-DZ"></a>并种种果。<a id="a-Da"></a>种种香熏。<a id="a-Db"></a>有种种鸟。<a id="a-Dc"></a>各各自鸣。<a id="a-Dd"></a>其音和雅。<a id="a-De"></a>出种种声。</p>
  <p id="aDf">诸比丘。<a id="a-Dg"></a>彼设摩婆帝城。<a id="a-Dh"></a>其王住处。<a id="a-Di"></a>正居中央。<a id="a-Dj"></a>为鞞摩质多啰阿修啰王置聚会处。<a id="a-Dk"></a>名曰七头。<a id="a-Dl"></a>其处纵广五百踰阇那。<a id="a-Dm"></a>七重栏楯。<a id="a-Dn"></a>挍饰庄严。<a id="a-Do"></a>复有七重金银铃网。<a id="a-Dp"></a>其外七重多罗行树。<a id="a-Dq"></a>周匝四方而为围绕。<a id="a-Dr"></a>杂色可观。<a id="a-Ds"></a>甚可爱乐。<a id="a-Dt"></a>各各悉是七宝所成。<a id="a-Du"></a>乃至车磲马瑙等宝。<a id="a-Dv"></a>普四方面各有诸门。<a id="a-Dw"></a>而彼诸门。<a id="a-Dx"></a>楼橹却敌。<a id="a-Dy"></a>杂色可观。<a id="a-Dz"></a>七宝所成。<a id="a-E0"></a>乃至车磲马瑙等宝。<a id="a-E1"></a>而彼下分。<a id="a-E2"></a>青鞞琉璃以为间错。<a id="a-E3"></a>柔软细滑。<a id="a-E4"></a>触之犹如迦旃邻提迦衣。</p>
  <p id="aE5">诸比丘。<a id="a-E6"></a>彼阿修罗七头聚会处所正中。<a id="a-E7"></a>自然而有宝所成柱。<a id="a-E8"></a>高二十踰阇那。<a id="a-E9"></a>彼宝柱下。<a id="a-EA"></a>为鞞摩质多啰阿修啰王安立宝座。<a id="a-EB"></a>高一踰阇那。<a id="a-EC"></a>广半踰阇那。<a id="a-ED"></a>杂色可观。<a id="a-EE"></a>甚可爱乐。<a id="a-EF"></a>七宝所成。<a id="a-EG"></a>乃至车磲马瑙等宝。<a id="a-EH"></a>柔软细滑。<a id="a-EI"></a>触之犹如迦栴邻提迦衣。<a id="a-EJ"></a>其座二边各有十六小阿修啰所住之处。<a id="a-EK"></a>杂色可观。<a id="a-EL"></a>亦为七宝之所成就。<a id="a-EM"></a>乃至车磲马瑙等宝。<a id="a-EN"></a>柔软可喜。<a id="a-EO"></a>触之犹如迦栴邻提迦衣。</p>
  <p id="aEP">诸比丘。<a id="a-EQ"></a>其阿修罗七头聚会处所东面。<a id="a-ER"></a>有鞞摩质多啰阿修啰王宫殿住处。<a id="a-ES"></a>其处纵广千踰阇那。<a id="a-ET"></a>七重垣墙。<a id="a-EU"></a>七重栏楯。<a id="a-EV"></a>七重铃网。<a id="a-EW"></a>外有七重多啰行树。<a id="a-EX"></a>四面普皆周匝围绕。<a id="a-EY"></a>杂色可观。<a id="a-EZ"></a>甚可爱乐。<a id="a-Ea"></a>亦为七宝之所成就。<a id="a-Eb"></a>所谓金银鞞琉璃颇致迦。<a id="a-Ec"></a>乃至车磲马瑙等宝。<a id="a-Ed"></a>普四方面各有诸门。<a id="a-Ee"></a>而彼诸门。<a id="a-Ef"></a>有诸楼橹却敌台阁园苑陂池诸华沼等。<a id="a-Eg"></a>有种种树。<a id="a-Eh"></a>与种种叶。<a id="a-Ei"></a>及种种华。<a id="a-Ej"></a>种种果。<a id="a-Ek"></a>种种香熏。<a id="a-El"></a>有种种鸟。<a id="a-Em"></a>各各自鸣。<a id="a-En"></a>其音和雅。<a id="a-Eo"></a>出种种声。</p>
  <p id="aEp">诸比丘。<a id="a-Eq"></a>其阿修罗七头聚会处所南面西北面等。<a id="a-Er"></a>各有诸小阿修啰王辈宫殿住处。<a id="a-Es"></a>其处纵广九百踰阇那。<a id="a-Et"></a>或八百或七百六百五百四三二百踰阇那。<a id="a-Eu"></a>其最小者。<a id="a-Ev"></a>犹尚纵广百踰阇那。<a id="a-Ew"></a>七重垣墙。<a id="a-Ex"></a>乃至略说。<a id="a-Ey"></a>种种众鸟。<a id="a-Ez"></a>各各自鸣。<a id="a-F0"></a>诸比丘。<a id="a-F1"></a>又阿修啰七头聚会处所东面南西北面。<a id="a-F2"></a>复有诸小阿修啰辈宫殿住处。<a id="a-F3"></a>其处纵广九十踰阇那。<a id="a-F4"></a>或有八十七十六十五十四十三十二十踰阇那。<a id="a-F5"></a>其最小者。<a id="a-F6"></a>犹纵广十二踰阇那。<a id="a-F7"></a>七重垣墙。<a id="a-F8"></a>略说乃至。<a id="a-F9"></a>有种种鸟。<a id="a-FA"></a>各各自鸣。<a id="a-FB"></a>诸比丘。<a id="a-FC"></a>其阿修啰七头聚会处所东面。<a id="a-FD"></a>鞞摩质多啰阿修啰王有苑。<a id="a-FE"></a>名娑罗林。<a id="a-FF"></a>其林纵广千踰阇那。<a id="a-FG"></a>七重垣墙。<a id="a-FH"></a>七重栏楯。<a id="a-FI"></a>七重铃网。<a id="a-FJ"></a>及马瑙等七宝所成。<a id="a-FK"></a>普四方面各有诸门。<a id="a-FL"></a>而彼诸门。<a id="a-FM"></a>有诸楼橹。<a id="a-FN"></a>杂色可观。<a id="a-FO"></a>亦为七宝之所成就。<a id="a-FP"></a>乃至车磲马瑙等宝。</p>
  <p id="aFQ">诸比丘。<a id="a-FR"></a>其阿修啰七头聚会处所南面。<a id="a-FS"></a>鞞摩质多啰阿修啰王有苑。<a id="a-FT"></a>名奢摩梨林。<a id="a-FU"></a>其林纵广千踰阇那。<a id="a-FV"></a>七重垣墙。<a id="a-FW"></a>七重栏楯。<a id="a-FX"></a>七重铃网。<a id="a-FY"></a>及马瑙等七宝所成。<a id="a-FZ"></a>普四方面各有诸门。<a id="a-Fa"></a>而彼诸门。<a id="a-Fb"></a>有诸楼橹。<a id="a-Fc"></a>杂色可观。<a id="a-Fd"></a>亦为七宝之所成就。<a id="a-Fe"></a>乃至车磲马瑙等宝。</p>
  <p id="aFf">诸比丘。<a id="a-Fg"></a>其阿修啰七头聚会处所西面。<a id="a-Fh"></a>鞞摩质多啰阿修啰王有苑。<a id="a-Fi"></a>名俱毗陀啰林。<a id="a-Fj"></a>其林纵广千踰阇那。<a id="a-Fk"></a>七重垣墙。<a id="a-Fl"></a>七重栏楯。<a id="a-Fm"></a>七重铃网。<a id="a-Fn"></a>及马瑙等七宝所成。<a id="a-Fo"></a>普四方面各有诸门。<a id="a-Fp"></a>而彼诸门有诸楼橹。<a id="a-Fq"></a>杂色可观。<a id="a-Fr"></a>亦为七宝之所成就。<a id="a-Fs"></a>乃至车磲马瑙等宝。</p>
  <p id="aFt">诸比丘。<a id="a-Fu"></a>其阿修啰七头聚会处所北面。<a id="a-Fv"></a>鞞摩质多啰阿修啰王有苑。<a id="a-Fw"></a>名难陀那林。<a id="a-Fx"></a>其林纵广千踰阇那。<a id="a-Fy"></a>七重垣墙。<a id="a-Fz"></a>七重栏楯。<a id="a-G0"></a>七重铃网。<a id="a-G1"></a>及马瑙等七宝所成。<a id="a-G2"></a>普四方面各有众宝诸门安住。<a id="a-G3"></a>而彼诸门有诸楼橹。<a id="a-G4"></a>杂色可观。<a id="a-G5"></a>乃至车磲马瑙等宝之所成就。<a id="a-G6"></a>其此诸门唯无台阁。<a id="a-G7"></a>自余同等。</p>
  <p id="aG8">诸比丘。<a id="a-G9"></a>其娑罗林。<a id="a-GA"></a>奢摩梨林。<a id="a-GB"></a>二林中间。<a id="a-GC"></a>鞞摩质多啰阿修罗王有一大池。<a id="a-GD"></a>名曰难陀。<a id="a-GE"></a>其池纵广五百踰阇那。<a id="a-GF"></a>其水凉冷。<a id="a-GG"></a>轻美不浊。<a id="a-GH"></a>澄洁常清。<a id="a-GI"></a>七重宝塼。<a id="a-GJ"></a>以为间错。<a id="a-GK"></a>七重版砌。<a id="a-GL"></a>七重栏楯。<a id="a-GM"></a>七重铃网。<a id="a-GN"></a>其外七重。<a id="a-GO"></a>多罗行树。<a id="a-GP"></a>周匝围绕。<a id="a-GQ"></a>杂色可观。<a id="a-GR"></a>七宝所成。<a id="a-GS"></a>乃至车磲马瑙等宝。<a id="a-GT"></a>普四方面各有阶道。<a id="a-GU"></a>杂色可观。<a id="a-GV"></a>亦为七宝之所成就。<a id="a-GW"></a>谓马瑙等。<a id="a-GX"></a>复有种种诸华出生。<a id="a-GY"></a>所谓优钵罗。<a id="a-GZ"></a>钵陀摩。<a id="a-Ga"></a>究牟陀。<a id="a-Gb"></a>奔茶梨迦。<a id="a-Gc"></a>其如火者火色火形火光。<a id="a-Gd"></a>金者金色金形金光。<a id="a-Ge"></a>青者青色青形青光。<a id="a-Gf"></a>赤者赤色赤形赤光。<a id="a-Gg"></a>白者白色白形白光。<a id="a-Gh"></a>绿者绿色绿形绿光。<a id="a-Gi"></a>圆如车轮。<a id="a-Gj"></a>其光明照一踰阇那。<a id="a-Gk"></a>其香亦熏一踰阇那。<a id="a-Gl"></a>其池又有诸藕根生。<a id="a-Gm"></a>大如车轴。<a id="a-Gn"></a>割之汁出。<a id="a-Go"></a>色白如乳。<a id="a-Gp"></a>其味甘甜。<a id="a-Gq"></a>如无蜡蜜。</p>
  <p id="aGr">诸比丘。<a id="a-Gs"></a>其俱毗陀啰。<a id="a-Gt"></a>及难陀那。<a id="a-Gu"></a>二林中间。<a id="a-Gv"></a>为鞞摩质多啰阿修罗王有一大树。<a id="a-Gw"></a>名苏质多啰波吒罗。<a id="a-Gx"></a>其本周围七踰阇那。<a id="a-Gy"></a>根下入地二十一踰阇那。<a id="a-Gz"></a>其树上出高百踰阇那。<a id="a-H0"></a>枝叶荫覆五十踰阇那。<a id="a-H1"></a>周回纵广五百踰阇那。<a id="a-H2"></a>其外亦有七重垣墙。<a id="a-H3"></a>略说乃至。<a id="a-H4"></a>周匝围绕。<a id="a-H5"></a>杂色可观。<a id="a-H6"></a>七宝所成。<a id="a-H7"></a>乃至车磲马瑙等宝。<a id="a-H8"></a>普四方面亦有七宝诸门而住。<a id="a-H9"></a>又彼诸门亦有楼橹却敌台阁。<a id="a-HA"></a>略说乃至。<a id="a-HB"></a>种种众鸟。<a id="a-HC"></a>各各自鸣。</p>
 </body>
</html>