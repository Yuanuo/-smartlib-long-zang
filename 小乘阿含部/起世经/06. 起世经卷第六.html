<!doctype html>
<html id="z3IBUKha9" data-ver="1119">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第六</h1>
  <h2 id="a2">阿修罗品第六之余</h2>
  <p id="a3">诸比丘。<a id="a-4"></a>其阿修罗七头聚会处所。<a id="a-5"></a>有二岐道。<a id="a-6"></a>通为彼王游戏去来。<a id="a-7"></a>其鞞摩质多啰阿修啰王宫殿处所。<a id="a-8"></a>有二岐道。<a id="a-9"></a>亦复如前。<a id="a-A"></a>诸小阿修啰王辈宫殿处所。<a id="a-B"></a>亦二岐道。<a id="a-C"></a>诸小阿修啰王辈住止处所。<a id="a-D"></a>亦二岐道。<a id="a-E"></a>其娑罗园林。<a id="a-F"></a>亦二岐道。<a id="a-G"></a>奢摩梨园林。<a id="a-H"></a>亦二岐道。<a id="a-I"></a>俱毗陀啰园林。<a id="a-J"></a>亦二岐道。<a id="a-K"></a>难陀那园林。<a id="a-L"></a>亦二岐道。<a id="a-M"></a>其难陀池。<a id="a-N"></a>亦二岐道。<a id="a-O"></a>苏质多啰波吒啰大树。<a id="a-P"></a>亦二岐道。<a id="a-Q"></a>悉皆如前。<a id="a-R"></a>七头聚处。<a id="a-S"></a>相通来往。</p>
  <p id="aT">诸比丘。<a id="a-U"></a>其鞞摩质多啰阿修啰王。<a id="a-V"></a>意欲向彼娑罗园林。<a id="a-W"></a>奢摩梨。<a id="a-X"></a>俱毗陀啰。<a id="a-Y"></a>难陀那园林等。<a id="a-Z"></a>澡浴嬉戏。<a id="a-a"></a>游行受乐。<a id="a-b"></a>尔时心念彼诸小阿修啰王辈。<a id="a-c"></a>及念诸小阿修啰辈。<a id="a-d"></a>是时彼诸小阿修啰王辈。<a id="a-e"></a>并及诸小阿修啰等。<a id="a-f"></a>即生是心。<a id="a-g"></a>鞞摩质多啰阿修啰王意念我等。<a id="a-h"></a>如是知已。<a id="a-i"></a>即以种种众宝璎珞。<a id="a-j"></a>庄严其身。<a id="a-k"></a>各严饰已。<a id="a-l"></a>乘种种乘。<a id="a-m"></a>俱来诣向鞞摩质多啰阿修啰王宫门之外。<a id="a-n"></a>到已入向鞞摩质多啰阿修啰王殿前而住。</p>
  <p id="ao">尔时鞞摩质多啰阿修罗王。<a id="a-p"></a>见彼诸小阿修啰王。<a id="a-q"></a>及诸小阿修罗众来。<a id="a-r"></a>即便自以种种璎珞庄严其身。<a id="a-s"></a>庄严身已。<a id="a-t"></a>即便骑乘。<a id="a-u"></a>是时诸小阿修啰王并及诸小阿修啰辈。<a id="a-v"></a>左右四面周匝围绕。<a id="a-w"></a>前后导从。<a id="a-x"></a>相将诣向娑罗园林。<a id="a-y"></a>及奢摩梨园林。<a id="a-z"></a>俱毗陀啰园林。<a id="a-10"></a>难陀那园林等。<a id="a-11"></a>致彼处已。<a id="a-12"></a>在于难陀园林前住。<a id="a-13"></a>诸比丘。<a id="a-14"></a>其难陀园林。<a id="a-15"></a>有三风轮。<a id="a-16"></a>自然吹动。<a id="a-17"></a>庄严彼园。<a id="a-18"></a>何等为三。<a id="a-19"></a>所谓开者净者吹者。<a id="a-1A"></a>何者名开。<a id="a-1B"></a>有风轮来。<a id="a-1C"></a>开闭诸门。<a id="a-1D"></a>何者为净。<a id="a-1E"></a>有风轮来。<a id="a-1F"></a>扫彼园林。<a id="a-1G"></a>令地清净。<a id="a-1H"></a>何者为吹。<a id="a-1I"></a>有风轮来。<a id="a-1J"></a>吹动彼园林树众华。<a id="a-1K"></a>飘零四散。<a id="a-1L"></a>诸比丘。<a id="a-1M"></a>其难陀那园林之中。<a id="a-1N"></a>风散种种微妙众华。<a id="a-1O"></a>下到于膝。<a id="a-1P"></a>有种种香。<a id="a-1Q"></a>其香氛馥。<a id="a-1R"></a>遍满园林。<a id="a-1S"></a>当于彼时。<a id="a-1T"></a>其鞞摩质多啰阿修罗王。<a id="a-1U"></a>及诸小阿修罗王。<a id="a-1V"></a>并诸小阿修啰等辈围绕。<a id="a-1W"></a>即入彼难陀那园林。<a id="a-1X"></a>入已洗浴。<a id="a-1Y"></a>观看游戏。<a id="a-1Z"></a>随意而住。<a id="a-1a"></a>诸阿修啰等。<a id="a-1b"></a>于彼园林。<a id="a-1c"></a>或复一月二月三月。<a id="a-1d"></a>澡浴游戏。<a id="a-1e"></a>随意止住。<a id="a-1f"></a>各随所欲去处而去。</p>
  <p id="a1g">诸比丘。<a id="a-1h"></a>其鞞摩质多啰阿修罗王。<a id="a-1i"></a>恒常别有五阿修啰。<a id="a-1j"></a>停住其侧。<a id="a-1k"></a>拥护守视诸恶事故。<a id="a-1l"></a>云何为五。<a id="a-1m"></a>一名随喜。<a id="a-1n"></a>二者名有。<a id="a-1o"></a>三者名醉。<a id="a-1p"></a>四名牟真邻陀。<a id="a-1q"></a>五名鞞呵多啰。<a id="a-1r"></a>诸比丘。<a id="a-1s"></a>其鞞摩质多啰阿修啰王。<a id="a-1t"></a>有如是等五阿修罗。<a id="a-1u"></a>恒常在于鞞摩质多啰阿修啰王侧。<a id="a-1v"></a>为守护故。<a id="a-1w"></a>诸比丘。<a id="a-1x"></a>而彼鞞摩质多啰阿修啰王宫殿之上。<a id="a-1y"></a>有万踰阇那海水而住。<a id="a-1z"></a>其彼水聚自然而有四种风持。<a id="a-20"></a>何等为四。<a id="a-21"></a>所谓一住。<a id="a-22"></a>二者安住。<a id="a-23"></a>三者不堕。<a id="a-24"></a>四名牢固主。<a id="a-25"></a>为此风持。<a id="a-26"></a>常住不动。</p>
  <p id="a27">诸比丘。<a id="a-28"></a>去须弥留山王南面千踰阇那。<a id="a-29"></a>在大海下。<a id="a-2A"></a>有踊跃阿修啰王宫殿住处。<a id="a-2B"></a>其处纵广八万踰阇那。<a id="a-2C"></a>七重垣墙。<a id="a-2D"></a>略说犹如鞞摩质多啰阿修啰王种种所有。<a id="a-2E"></a>此中一一亦如彼说。<a id="a-2F"></a>汝应当知。<a id="a-2G"></a>乃至此王宫殿之上。<a id="a-2H"></a>所有水聚。<a id="a-2I"></a>亦为四种风轮住持。<a id="a-2J"></a>一住。<a id="a-2K"></a>二安住。<a id="a-2L"></a>三不堕。<a id="a-2M"></a>四牢固主。</p>
  <p id="a2N">诸比丘。<a id="a-2O"></a>去须弥留山王西面千踰阇那。<a id="a-2P"></a>大海水下。<a id="a-2Q"></a>有奢婆罗(隋言幻化)。<a id="a-2R"></a>阿修罗王宫殿住处。<a id="a-2S"></a>其处纵广八万踰阇那。<a id="a-2T"></a>七重垣墙。<a id="a-2U"></a>略说犹如鞞摩质多罗阿修罗王种种所有。<a id="a-2V"></a>此中一一亦如彼说。<a id="a-2W"></a>汝应当知。<a id="a-2X"></a>乃至此王宫殿之上。<a id="a-2Y"></a>所有水聚。<a id="a-2Z"></a>亦为四种风轮住持。<a id="a-2a"></a>一住。<a id="a-2b"></a>二安住。<a id="a-2c"></a>三不堕。<a id="a-2d"></a>四牢固主。</p>
  <p id="a2e">诸比丘。<a id="a-2f"></a>须弥留山王北面。<a id="a-2g"></a>如上相去。<a id="a-2h"></a>大海水下。<a id="a-2i"></a>有罗睺罗阿修罗王宫殿住处。<a id="a-2j"></a>其处纵广如上所说。<a id="a-2k"></a>彼诸墙壁。<a id="a-2l"></a>及以门楼。<a id="a-2m"></a>台阁却敌。<a id="a-2n"></a>园苑诸池。<a id="a-2o"></a>有种种树。<a id="a-2p"></a>与种种叶。<a id="a-2q"></a>种种华果。<a id="a-2r"></a>种种香熏。<a id="a-2s"></a>有种种鸟。<a id="a-2t"></a>各各自鸣。<a id="a-2u"></a>诸比丘。<a id="a-2v"></a>彼之处所。<a id="a-2w"></a>为罗睺罗阿修罗王有城。<a id="a-2x"></a>王住其城。<a id="a-2y"></a>名曰摩婆帝(隋言寂主)。<a id="a-2z"></a>纵广庄严亦如上说。<a id="a-30"></a>墙壁七重。<a id="a-31"></a>七重栏楯。<a id="a-32"></a>七重多罗行树。<a id="a-33"></a>七重铃网。<a id="a-34"></a>周匝围绕。<a id="a-35"></a>杂色可观。<a id="a-36"></a>七宝所成。<a id="a-37"></a>乃至车磲马瑙等宝。<a id="a-38"></a>彼等垣墙高下纵广。<a id="a-39"></a>亦如前说。<a id="a-3A"></a>彼诸垣墙。<a id="a-3B"></a>亦有诸门。<a id="a-3C"></a>彼等诸门高下纵广一一如前。<a id="a-3D"></a>而彼诸门所有层楼。<a id="a-3E"></a>却敌台阁。<a id="a-3F"></a>园苑诸池。<a id="a-3G"></a>及华沼等。<a id="a-3H"></a>亦有诸树。<a id="a-3I"></a>与种种叶。<a id="a-3J"></a>种种花果。<a id="a-3K"></a>种种香熏。<a id="a-3L"></a>亦有种种诸杂类鸟。<a id="a-3M"></a>各各自鸣。</p>
  <p id="a3N">诸比丘。<a id="a-3O"></a>其彼摩婆帝城王所住处。<a id="a-3P"></a>为罗睺罗阿修罗王有聚会处。<a id="a-3Q"></a>还名七头。<a id="a-3R"></a>其处纵广如上所说。<a id="a-3S"></a>栏楯七重。<a id="a-3T"></a>及诸铃网。<a id="a-3U"></a>多罗行树。<a id="a-3V"></a>周匝围绕。<a id="a-3W"></a>杂色可观。<a id="a-3X"></a>亦为七宝之所庄严。<a id="a-3Y"></a>乃至车磲马瑙等宝。<a id="a-3Z"></a>普四方面各有诸门。<a id="a-3a"></a>彼等诸门亦有楼橹。<a id="a-3b"></a>杂色可观。<a id="a-3c"></a>七宝所成。<a id="a-3d"></a>乃至车磲马瑙等宝。<a id="a-3e"></a>而彼下分以天车磲分布。<a id="a-3f"></a>其地柔软。<a id="a-3g"></a>触之犹如迦旃邻提衣。<a id="a-3h"></a>而彼处中有一宝柱。<a id="a-3i"></a>高下纵广如上所说。<a id="a-3j"></a>其彼柱下。<a id="a-3k"></a>为罗睺罗阿修罗王置一高座。<a id="a-3l"></a>其座高下纵广庄挍。<a id="a-3m"></a>一一如前。<a id="a-3n"></a>杂色可观。<a id="a-3o"></a>七宝所成。<a id="a-3p"></a>乃至车磲马瑙等宝。<a id="a-3q"></a>柔软细滑。<a id="a-3r"></a>触之犹如迦旃邻提衣。<a id="a-3s"></a>其座左边。<a id="a-3t"></a>为十六小阿修罗王亦各别置诸妙高座。<a id="a-3u"></a>杂色可观。<a id="a-3v"></a>七宝所成。<a id="a-3w"></a>乃至车磲马瑙等宝。<a id="a-3x"></a>右边亦然。<a id="a-3y"></a>为十六小阿修罗王。<a id="a-3z"></a>有诸高座。<a id="a-40"></a>亦如上说。<a id="a-41"></a>柔软触之。<a id="a-42"></a>如迦旃邻提衣。</p>
  <p id="a43">诸比丘。<a id="a-44"></a>彼七头聚会阿修罗王住处东面。<a id="a-45"></a>为罗睺罗阿修罗王更置别住宫殿处所。<a id="a-46"></a>其处纵广一一如前。<a id="a-47"></a>七重垣墙。<a id="a-48"></a>七重栏楯。<a id="a-49"></a>七重铃网。<a id="a-4A"></a>乃至七重多罗行树。<a id="a-4B"></a>四面普皆周匝围绕。<a id="a-4C"></a>杂色可观。<a id="a-4D"></a>七宝所成。<a id="a-4E"></a>乃至车磲马瑙等宝。<a id="a-4F"></a>四方诸面各有诸门。<a id="a-4G"></a>彼等诸门各有楼台。<a id="a-4H"></a>却敌重阁。<a id="a-4I"></a>园苑诸池。<a id="a-4J"></a>众华泉沼。<a id="a-4K"></a>有种种树。<a id="a-4L"></a>与种种叶。<a id="a-4M"></a>种种华果。<a id="a-4N"></a>种种香熏。<a id="a-4O"></a>复有种种众类异鸟。<a id="a-4P"></a>各各自鸣。<a id="a-4Q"></a>其音和雅。<a id="a-4R"></a>甚可爱乐。</p>
  <p id="a4S">诸比丘。<a id="a-4T"></a>彼七头聚会。<a id="a-4U"></a>阿修罗王住处。<a id="a-4V"></a>东西南北。<a id="a-4W"></a>为诸小阿修罗王辈各有宫殿住处。<a id="a-4X"></a>其处纵广九百踰阇那。<a id="a-4Y"></a>或有八百。<a id="a-4Z"></a>或有七百。<a id="a-4a"></a>及以六百五四三二。<a id="a-4b"></a>其最小者百踰阇那。<a id="a-4c"></a>皆有七重墙壁栏楯。<a id="a-4d"></a>略说乃至种种众鸟。<a id="a-4e"></a>各各自鸣。<a id="a-4f"></a>诸比丘。<a id="a-4g"></a>彼七头聚会阿修罗王住处东西南北。<a id="a-4h"></a>为彼诸小阿修罗辈亦各别有宫殿住处。<a id="a-4i"></a>其处纵广九十踰阇那。<a id="a-4j"></a>或有八十七十六十五四三二。<a id="a-4k"></a>极最小者犹故纵广十二踰阇那。<a id="a-4l"></a>七重垣墙。<a id="a-4m"></a>略说乃至。<a id="a-4n"></a>种种众鸟。<a id="a-4o"></a>各各自鸣。<a id="a-4p"></a>诸比丘。<a id="a-4q"></a>其阿修罗王。<a id="a-4r"></a>七头聚会处所东面。<a id="a-4s"></a>为罗睺罗阿修罗王有园苑住。<a id="a-4t"></a>名娑罗林。<a id="a-4u"></a>其林纵广。<a id="a-4v"></a>一一如前。<a id="a-4w"></a>七重垣墙。<a id="a-4x"></a>七重栏楯。<a id="a-4y"></a>乃至马瑙。<a id="a-4z"></a>七宝所成。<a id="a-50"></a>普四方面各有诸门。<a id="a-51"></a>彼等诸门皆有楼橹。<a id="a-52"></a>杂色可观。<a id="a-53"></a>乃至亦为车磲马瑙七宝所成。<a id="a-54"></a>甚可爱乐。</p>
  <p id="a55">诸比丘。<a id="a-56"></a>其阿修罗王七头聚会处所南面。<a id="a-57"></a>为罗睺罗阿修罗王有园苑住。<a id="a-58"></a>名奢摩梨林。<a id="a-59"></a>纵广庄严。<a id="a-5A"></a>皆如上说。<a id="a-5B"></a>七重垣墙。<a id="a-5C"></a>七重多罗行树。<a id="a-5D"></a>杂色可观。<a id="a-5E"></a>亦为七宝之所挍成。<a id="a-5F"></a>乃至车磲马瑙等宝。<a id="a-5G"></a>普四方面各有诸门。<a id="a-5H"></a>彼等诸门有诸楼橹。<a id="a-5I"></a>乃至马瑙七宝所成。</p>
  <p id="a5J">诸比丘。<a id="a-5K"></a>其阿修罗王七头聚会处所西面。<a id="a-5L"></a>为罗睺罗阿修罗王有园苑住。<a id="a-5M"></a>名曰俱毗陀罗林。<a id="a-5N"></a>纵广一一皆如上说。<a id="a-5O"></a>七重垣墙。<a id="a-5P"></a>乃至马瑙七宝所成。<a id="a-5Q"></a>普四方面各有诸门。<a id="a-5R"></a>而彼诸门亦有楼橹。<a id="a-5S"></a>种种挍饰。<a id="a-5T"></a>杂色可观。<a id="a-5U"></a>乃至车磲马瑙等宝之所庄严。<a id="a-5V"></a>甚可爱乐。</p>
  <p id="a5W">诸比丘。<a id="a-5X"></a>其阿修罗王七头聚会处所北面。<a id="a-5Y"></a>为罗睺罗阿修罗王有园苑住。<a id="a-5Z"></a>名曰难陀那林。<a id="a-5a"></a>其林纵广如上所说。<a id="a-5b"></a>七重垣墙。<a id="a-5c"></a>乃至马瑙七宝所成。<a id="a-5d"></a>普四方面各有诸门。<a id="a-5e"></a>而彼诸门亦有楼橹。<a id="a-5f"></a>种种挍饰。<a id="a-5g"></a>杂色可观。<a id="a-5h"></a>乃至车磲马瑙等宝之所庄严。<a id="a-5i"></a>甚可爱乐。</p>
  <p id="a5j">诸比丘。<a id="a-5k"></a>其奢摩梨。<a id="a-5l"></a>及娑罗林。<a id="a-5m"></a>二处中间。<a id="a-5n"></a>为罗睺罗阿修罗王。<a id="a-5o"></a>有一池水。<a id="a-5p"></a>名曰难陀。<a id="a-5q"></a>其池纵广如上所说。<a id="a-5r"></a>其水凉冷。<a id="a-5s"></a>柔软轻甜。<a id="a-5t"></a>清净不浊。<a id="a-5u"></a>以七宝塼。<a id="a-5v"></a>七重而砌。<a id="a-5w"></a>以七宝版。<a id="a-5x"></a>间错庄严。<a id="a-5y"></a>七重栏楯。<a id="a-5z"></a>七重铃网。<a id="a-60"></a>亦有七重多罗行树。<a id="a-61"></a>周匝围绕。<a id="a-62"></a>杂色可观。<a id="a-63"></a>乃至马瑙七宝所成。<a id="a-64"></a>又其四方有诸阶道。<a id="a-65"></a>甚可爱乐。<a id="a-66"></a>亦为七宝之所挍成。<a id="a-67"></a>又生诸华优钵罗华。<a id="a-68"></a>钵陀摩。<a id="a-69"></a>究牟头。<a id="a-6A"></a>奔茶梨迦。<a id="a-6B"></a>其华火色火形火光。<a id="a-6C"></a>略说乃至如上。<a id="a-6D"></a>水色水形水光。<a id="a-6E"></a>明照四方。<a id="a-6F"></a>香气氛氲。<a id="a-6G"></a>普熏一切。<a id="a-6H"></a>又有藕根。<a id="a-6I"></a>汁白味甜。<a id="a-6J"></a>食之甘美。<a id="a-6K"></a>如无蜡蜜。</p>
  <p id="a6L">诸比丘。<a id="a-6M"></a>其俱毗陀罗林。<a id="a-6N"></a>及难陀那。<a id="a-6O"></a>二林中间。<a id="a-6P"></a>为彼罗睺罗阿修罗王有一大树。<a id="a-6Q"></a>其树名曰苏质多罗波吒罗。<a id="a-6R"></a>其树纵广种种庄严。<a id="a-6S"></a>皆如上说。<a id="a-6T"></a>乃至七重墙壁栏楯。<a id="a-6U"></a>车磲玛瑙七宝所成。<a id="a-6V"></a>甚可爱乐。<a id="a-6W"></a>略说乃至种种众鸟。<a id="a-6X"></a>各各自鸣。<a id="a-6Y"></a>其音和雅。<a id="a-6Z"></a>听者欢喜。</p>
  <p id="a6a">诸比丘。<a id="a-6b"></a>其阿修罗王。<a id="a-6c"></a>七头聚会处所严饰。<a id="a-6d"></a>如上所说。<a id="a-6e"></a>亦有岐道。<a id="a-6f"></a>去来径路。<a id="a-6g"></a>为彼罗睺罗阿修罗王游宫殿故。<a id="a-6h"></a>又复为诸小阿修罗王。<a id="a-6i"></a>及诸小阿修罗辈。<a id="a-6j"></a>亦有岐道。<a id="a-6k"></a>通往来故。<a id="a-6l"></a>向奢摩梨及俱毗陀罗。<a id="a-6m"></a>亦有岐道。<a id="a-6n"></a>向难陀那及难陀池。<a id="a-6o"></a>苏质多罗波吒罗树等。<a id="a-6p"></a>皆有岐道。<a id="a-6q"></a>通其往来。<a id="a-6r"></a>游戏乐故。</p>
  <p id="a6s">诸比丘。<a id="a-6t"></a>其罗睺罗阿修罗王。<a id="a-6u"></a>若欲向彼娑罗林苑及难陀那林等澡浴游戏出观看时。<a id="a-6v"></a>尔时心念鞞摩质多罗阿修罗王。<a id="a-6w"></a>尔时鞞摩质多罗阿修罗王。<a id="a-6x"></a>作如是心。<a id="a-6y"></a>彼罗睺罗阿修罗王。<a id="a-6z"></a>心念于我。<a id="a-70"></a>欲共游戏。<a id="a-71"></a>其时鞞摩质多罗阿修罗王。<a id="a-72"></a>作是念已。<a id="a-73"></a>复自念其诸小阿修罗王。<a id="a-74"></a>及诸小阿修罗众辈。<a id="a-75"></a>尔时彼诸小阿修罗王。<a id="a-76"></a>并诸小阿修罗辈。<a id="a-77"></a>即生是心。<a id="a-78"></a>鞞摩质多罗阿修罗王。<a id="a-79"></a>念我等辈。<a id="a-7A"></a>我等当往。<a id="a-7B"></a>即以种种众宝璎珞庄严其身。<a id="a-7C"></a>严饰身已。<a id="a-7D"></a>各乘骑乘。<a id="a-7E"></a>诣向鞞摩质多罗阿修罗所。<a id="a-7F"></a>到已在彼宫门之所。<a id="a-7G"></a>齐整而立。<a id="a-7H"></a>尔时鞞摩质多罗阿修罗王。<a id="a-7I"></a>既见诸小阿修罗王并及诸小阿修罗众皆聚集已。<a id="a-7J"></a>即自严身。<a id="a-7K"></a>服诸璎珞。<a id="a-7L"></a>驭种种乘。<a id="a-7M"></a>共诸小王及阿修罗众。<a id="a-7N"></a>左右围绕前后导从。<a id="a-7O"></a>向罗睺罗阿修罗王所。<a id="a-7P"></a>到已而住。</p>
  <p id="a7Q">尔时罗睺罗阿修罗王。<a id="a-7R"></a>又复念彼踊跃及奢婆罗二阿修罗王等。<a id="a-7S"></a>时彼踊跃及奢婆罗二阿修罗王亦如是念。<a id="a-7T"></a>其罗睺罗阿修罗王。<a id="a-7U"></a>今念我等。<a id="a-7V"></a>如是知已。<a id="a-7W"></a>彼等复各念其诸小阿修罗王及诸众辈。<a id="a-7X"></a>其各知已。<a id="a-7Y"></a>又并聚集。<a id="a-7Z"></a>严饰而来。<a id="a-7a"></a>各向踊跃奢婆罗等二阿修罗王边。<a id="a-7b"></a>到已各各严身璎珞乘骑将从围绕。<a id="a-7c"></a>来向彼罗睺罗阿修罗边。<a id="a-7d"></a>到已各各随所在住。</p>
  <p id="a7e">尔时罗睺罗阿修罗王。<a id="a-7f"></a>见鞞摩质多罗阿修罗王等并云集已。<a id="a-7g"></a>自念诸小阿修罗王及其众辈。<a id="a-7h"></a>彼等知已。<a id="a-7i"></a>亦各严饰服乘而来。<a id="a-7j"></a>到罗睺罗阿修罗王前。<a id="a-7k"></a>俨然住立。<a id="a-7l"></a>时彼罗睺罗阿修罗王。<a id="a-7m"></a>见已自着种种璎珞。<a id="a-7n"></a>庄严其身。<a id="a-7o"></a>驾种种乘。<a id="a-7p"></a>前后围绕。<a id="a-7q"></a>即共鞞摩质多罗阿修罗王。<a id="a-7r"></a>并及踊跃奢婆罗等阿修罗王。<a id="a-7s"></a>并诸小王阿修罗众辈。<a id="a-7t"></a>云集导从。<a id="a-7u"></a>向娑罗林。<a id="a-7v"></a>奢摩梨林。<a id="a-7w"></a>俱毗陀罗林。<a id="a-7x"></a>难陀那林等。<a id="a-7y"></a>到已在前少时而住。</p>
  <p id="a7z">诸比丘。<a id="a-80"></a>其难陀那林苑之中。<a id="a-81"></a>自然而有三种风轮。<a id="a-82"></a>何等为三。<a id="a-83"></a>所谓开者净者吹者。<a id="a-84"></a>于中开者。<a id="a-85"></a>所有风轮。<a id="a-86"></a>开敞诸门。<a id="a-87"></a>净者风轮扫除诸地。<a id="a-88"></a>吹者风轮吹诸华树。<a id="a-89"></a>诸比丘。<a id="a-8A"></a>其难陀那林苑之中。<a id="a-8B"></a>上妙好华遍散满地。<a id="a-8C"></a>其花香气普熏园林。<a id="a-8D"></a>庄严充足。<a id="a-8E"></a>种种可观。</p>
  <p id="a8F">尔时罗睺罗阿修罗王。<a id="a-8G"></a>及鞞摩质多罗阿修罗王。<a id="a-8H"></a>踊跃阿修罗王。<a id="a-8I"></a>奢婆罗阿修罗王等。<a id="a-8J"></a>并诸小王。<a id="a-8K"></a>群众眷属。<a id="a-8L"></a>小阿修罗辈。<a id="a-8M"></a>围绕而入难陀那园。<a id="a-8N"></a>入已澡浴游戏受乐。<a id="a-8O"></a>种种观瞩。<a id="a-8P"></a>或行或住或卧或坐。<a id="a-8Q"></a>随所欲住。<a id="a-8R"></a>任意而行。<a id="a-8S"></a>诸比丘。<a id="a-8T"></a>其罗睺罗阿修罗王。<a id="a-8U"></a>亦常有五阿修罗。<a id="a-8V"></a>拥护恶事。<a id="a-8W"></a>名字如前。<a id="a-8X"></a>宫上海水。<a id="a-8Y"></a>纵广厚薄。<a id="a-8Z"></a>四种风持。<a id="a-8a"></a>令不堕坠。<a id="a-8b"></a>亦如上说。</p>
  <p data-pb></p>
  <h2 id="a8c">四天王品第七</h2>
  <p id="a8d">诸比丘。<a id="a-8e"></a>其须弥留山王。<a id="a-8f"></a>东面半腹。<a id="a-8g"></a>去地四万二千踰阇那。<a id="a-8h"></a>由乾陀山顶。<a id="a-8i"></a>有提头赖吒天王城郭住处。<a id="a-8j"></a>城名贤上。<a id="a-8k"></a>纵广六百踰阇那。<a id="a-8l"></a>七重垣墙。<a id="a-8m"></a>七重栏楯。<a id="a-8n"></a>七重铃网。<a id="a-8o"></a>复有七重多罗行树。<a id="a-8p"></a>周匝围绕。<a id="a-8q"></a>杂色可观。<a id="a-8r"></a>悉以七宝而为庄严。<a id="a-8s"></a>所谓金银鞞琉璃颇致迦赤真珠车磲马瑙等之所成就。<a id="a-8t"></a>普四方面各有诸门。<a id="a-8u"></a>而彼诸门有诸楼橹却敌台观园苑诸池。<a id="a-8v"></a>其诸花林有种种树。<a id="a-8w"></a>与种种叶。<a id="a-8x"></a>种种花果。<a id="a-8y"></a>种种香熏。<a id="a-8z"></a>有种种鸟。<a id="a-90"></a>各各自鸣。<a id="a-91"></a>其音调和。<a id="a-92"></a>甚可爱乐。</p>
  <p id="a93">诸比丘。<a id="a-94"></a>其须弥留山王。<a id="a-95"></a>南面半腹。<a id="a-96"></a>去地亦四万二千踰阇那。<a id="a-97"></a>由乾陀山顶。<a id="a-98"></a>有毗娄勒迦天王城郭住处。<a id="a-99"></a>城名善现。<a id="a-9A"></a>纵广庄严一一如前提头赖吒天王处所。<a id="a-9B"></a>略说乃至种种诸鸟。<a id="a-9C"></a>各各自鸣。</p>
  <p id="a9D">诸比丘。<a id="a-9E"></a>其须弥留山王。<a id="a-9F"></a>西面半腹。<a id="a-9G"></a>去地亦四万二千踰阇那。<a id="a-9H"></a>由乾陀山顶。<a id="a-9I"></a>有毗娄博叉天王城郭住处。<a id="a-9J"></a>城名善观。<a id="a-9K"></a>纵广庄严一一如前提头赖吒天王处所。<a id="a-9L"></a>略说乃至种种诸鸟。<a id="a-9M"></a>各各自鸣。<a id="a-9N"></a>其音调和。<a id="a-9O"></a>甚可爱乐。</p>
  <p id="a9P">诸比丘。<a id="a-9Q"></a>其须弥留山王。<a id="a-9R"></a>北面半腹。<a id="a-9S"></a>去地亦四万二千踰阇那。<a id="a-9T"></a>由乾陀山顶。<a id="a-9U"></a>为毗沙门天王有三城郭。<a id="a-9V"></a>以为住处。<a id="a-9W"></a>其三者何。<a id="a-9X"></a>第一所谓毗舍罗婆。<a id="a-9Y"></a>第二名为伽婆钵帝。<a id="a-9Z"></a>第三名曰阿茶槃多。<a id="a-9a"></a>各各纵广六百踰阇那。<a id="a-9b"></a>七重垣墙。<a id="a-9c"></a>七重栏楯。<a id="a-9d"></a>略说乃至种种众鸟。<a id="a-9e"></a>各各自鸣。<a id="a-9f"></a>诸比丘。<a id="a-9g"></a>唯除月天子宫殿。<a id="a-9h"></a>日天子七大宫殿。<a id="a-9i"></a>其间所有自余贯属。<a id="a-9j"></a>四大天王诸天宫殿。<a id="a-9k"></a>或有纵广四十踰阇那。<a id="a-9l"></a>或有三十二十十二。<a id="a-9m"></a>其最小者。<a id="a-9n"></a>犹故纵广六踰阇那。<a id="a-9o"></a>亦各七重垣墙栏楯。<a id="a-9p"></a>略说如前。<a id="a-9q"></a>乃至各各众鸟自鸣。</p>
  <p id="a9r">诸比丘。<a id="a-9s"></a>其毗舍罗婆。<a id="a-9t"></a>及伽婆钵帝。<a id="a-9u"></a>二宫殿间。<a id="a-9v"></a>为毗沙门天王有一池水。<a id="a-9w"></a>其池名曰那墀尼。<a id="a-9x"></a>纵广四十踰阇那。<a id="a-9y"></a>其水调和。<a id="a-9z"></a>清凉轻软。<a id="a-A0"></a>其味甜美。<a id="a-A1"></a>香洁不浊。<a id="a-A2"></a>其池四边七重塼砌。<a id="a-A3"></a>七重宝版。<a id="a-A4"></a>间错分明。<a id="a-A5"></a>七重栏楯。<a id="a-A6"></a>七重铃网。<a id="a-A7"></a>亦有七重多罗行树。<a id="a-A8"></a>周匝围绕。<a id="a-A9"></a>杂色可观。<a id="a-AA"></a>七宝所成。<a id="a-AB"></a>乃至车磲马瑙等宝。<a id="a-AC"></a>普四方面各有阶道。<a id="a-AD"></a>亦为七宝之所庄严。<a id="a-AE"></a>于其池中。<a id="a-AF"></a>有优钵罗。<a id="a-AG"></a>钵陀摩。<a id="a-AH"></a>究牟陀。<a id="a-AI"></a>奔茶梨迦等诸华。<a id="a-AJ"></a>自然出生。<a id="a-AK"></a>其华火色火形火光。<a id="a-AL"></a>乃至水色水形水光。<a id="a-AM"></a>华开纵广大如车轮。<a id="a-AN"></a>其光明照半踰阇那。<a id="a-AO"></a>其香气熏一踰阇那。<a id="a-AP"></a>有诸藕根。<a id="a-AQ"></a>大如车轴。<a id="a-AR"></a>割之汁出。<a id="a-AS"></a>色白如乳。<a id="a-AT"></a>食之甜美。<a id="a-AU"></a>味甘犹蜜。</p>
  <p id="aAV">诸比丘。<a id="a-AW"></a>其伽婆钵帝。<a id="a-AX"></a>及阿茶槃多。<a id="a-AY"></a>二宫殿间。<a id="a-AZ"></a>为毗沙门天王有园苑住。<a id="a-Aa"></a>其园名曰迦毗延多。<a id="a-Ab"></a>纵广正等四十踰阇那。<a id="a-Ac"></a>七重垣墙。<a id="a-Ad"></a>七重栏楯。<a id="a-Ae"></a>乃至七重多罗行树。<a id="a-Af"></a>周匝围绕。<a id="a-Ag"></a>杂色可观。<a id="a-Ah"></a>略说如前。<a id="a-Ai"></a>乃至七宝之所成就。<a id="a-Aj"></a>其提头赖吒天王。<a id="a-Ak"></a>贤上住处。<a id="a-Al"></a>城郭往来。<a id="a-Am"></a>有二岐造。<a id="a-An"></a>毗娄勒迦天王。<a id="a-Ao"></a>善现住处。<a id="a-Ap"></a>城郭去来。<a id="a-Aq"></a>亦二岐道。<a id="a-Ar"></a>毗娄博叉天王。<a id="a-As"></a>其善观处。<a id="a-At"></a>城郭去来。<a id="a-Au"></a>有二岐道。<a id="a-Av"></a>其毗沙门天王。<a id="a-Aw"></a>阿茶槃多城郭处所。<a id="a-Ax"></a>有二岐道。<a id="a-Ay"></a>毗舍罗婆。<a id="a-Az"></a>及伽婆钵帝等城郭处所。<a id="a-B0"></a>亦各俱有二岐之道。<a id="a-B1"></a>其四天王所有眷属。<a id="a-B2"></a>诸小天众宫殿处所。<a id="a-B3"></a>亦各往来有二岐道。<a id="a-B4"></a>其那墀尼池。<a id="a-B5"></a>及迦毗延多苑等。<a id="a-B6"></a>亦各往来有二岐道。</p>
  <p id="aB7">诸比丘。<a id="a-B8"></a>其毗沙门天王。<a id="a-B9"></a>若欲至彼迦毗延多苑中。<a id="a-BA"></a>游戏澡浴之时。<a id="a-BB"></a>内心即念提头赖吒天王。<a id="a-BC"></a>尔时提头赖吒天王。<a id="a-BD"></a>亦心生念。<a id="a-BE"></a>毗沙门天王意中念我。<a id="a-BF"></a>如是知已。<a id="a-BG"></a>其即自念其天所属诸小天王及天众等。<a id="a-BH"></a>是时东面所属身天王及众辈。<a id="a-BI"></a>作如是念。<a id="a-BJ"></a>提头赖吒天王。<a id="a-BK"></a>心念我等。<a id="a-BL"></a>如是知已。<a id="a-BM"></a>各各严身。<a id="a-BN"></a>种种璎珞。<a id="a-BO"></a>乘种种骑。<a id="a-BP"></a>诣向提头赖吒大天王边。<a id="a-BQ"></a>到已在前。<a id="a-BR"></a>一面而住。<a id="a-BS"></a>尔时提头赖吒天王。<a id="a-BT"></a>即自庄严。<a id="a-BU"></a>服诸璎珞。<a id="a-BV"></a>驭驾乘已。<a id="a-BW"></a>与诸小王天众眷属。<a id="a-BX"></a>前后围绕。<a id="a-BY"></a>相将往诣毗沙门大天王边。<a id="a-BZ"></a>到已在彼毗沙门王面前而住。</p>
  <p id="aBa">尔时毗沙门天王。<a id="a-Bb"></a>心念毗娄勒迦毗娄博叉二大天王。<a id="a-Bc"></a>时彼二王。<a id="a-Bd"></a>心如是念。<a id="a-Be"></a>毗沙门王。<a id="a-Bf"></a>意念我等。<a id="a-Bg"></a>如是知已。<a id="a-Bh"></a>即各自念己所统领诸小天王并诸天众。<a id="a-Bi"></a>时彼小王及诸天众。<a id="a-Bj"></a>亦复心念。<a id="a-Bk"></a>我等大王心念我辈。<a id="a-Bl"></a>宜时速往。<a id="a-Bm"></a>如是知已。<a id="a-Bn"></a>各自严饰璎珞其身。<a id="a-Bo"></a>俱共往诣毗娄勒迦及毗娄博叉二天王所。<a id="a-Bp"></a>到已而住。<a id="a-Bq"></a>时二天王知诸小王及余天众聚集来已。<a id="a-Br"></a>各自严身。<a id="a-Bs"></a>服众璎珞。<a id="a-Bt"></a>便即骑乘。<a id="a-Bu"></a>与众围绕。<a id="a-Bv"></a>皆共往诣毗沙门宫大天王所。<a id="a-Bw"></a>到已在前。<a id="a-Bx"></a>俱各停住。</p>
  <p id="aBy">尔时毗沙门天王。<a id="a-Bz"></a>知诸二王天众集已。<a id="a-C0"></a>复自念其所领小天王及诸群众。<a id="a-C1"></a>尔时北方诸小天王及其天众。<a id="a-C2"></a>作如是心。<a id="a-C3"></a>毗沙门天王今念我等。<a id="a-C4"></a>如是知已。<a id="a-C5"></a>各着种种众宝璎珞。<a id="a-C6"></a>庄严身已。<a id="a-C7"></a>诣毗沙门大天王前各皆立住。</p>
  <p id="aC8">尔时毗沙门天王。<a id="a-C9"></a>自着种种众宝璎珞。<a id="a-CA"></a>庄严自身驾种种乘。<a id="a-CB"></a>共提头赖吒。<a id="a-CC"></a>毗娄勒迦。<a id="a-CD"></a>毗娄博叉等四大天王。<a id="a-CE"></a>各与所属诸天王众。<a id="a-CF"></a>前后围绕。<a id="a-CG"></a>俱皆诣向迦毗延多园所。<a id="a-CH"></a>到已在苑前住。<a id="a-CI"></a>诸比丘。<a id="a-CJ"></a>其迦毗延多苑中。<a id="a-CK"></a>自然而有三风轮来。<a id="a-CL"></a>一开。<a id="a-CM"></a>二净。<a id="a-CN"></a>三吹。<a id="a-CO"></a>开者开彼园门。<a id="a-CP"></a>净者净彼园地。<a id="a-CQ"></a>吹者吹彼园树。<a id="a-CR"></a>诸华飘扬。<a id="a-CS"></a>诸比丘。<a id="a-CT"></a>其迦毗延多苑中众华。<a id="a-CU"></a>积至于膝。<a id="a-CV"></a>种种香气周遍普熏。</p>
  <p id="aCW">尔时毗沙门天王。<a id="a-CX"></a>提头赖吒天王。<a id="a-CY"></a>毗娄勒迦王。<a id="a-CZ"></a>毗娄博叉王等。<a id="a-Ca"></a>与诸小王通及眷属围绕。<a id="a-Cb"></a>共入迦毗延多苑中。<a id="a-Cc"></a>澡浴游戏。<a id="a-Cd"></a>种种受乐。<a id="a-Ce"></a>于彼园中。<a id="a-Cf"></a>或复一月二月三月。<a id="a-Cg"></a>澡浴讫已。<a id="a-Ch"></a>游戏受乐。<a id="a-Ci"></a>随欲去处。<a id="a-Cj"></a>自恣而行。<a id="a-Ck"></a>诸比丘。<a id="a-Cl"></a>其毗沙门。<a id="a-Cm"></a>亦有五夜叉神王。<a id="a-Cn"></a>恒常随逐。<a id="a-Co"></a>侧近左右。<a id="a-Cp"></a>为守护故。<a id="a-Cq"></a>何等为五。<a id="a-Cr"></a>一名五丈。<a id="a-Cs"></a>二名旷野。<a id="a-Ct"></a>三名金山。<a id="a-Cu"></a>四名长身。<a id="a-Cv"></a>五名针毛。<a id="a-Cw"></a>诸比丘。<a id="a-Cx"></a>其毗沙门天王。<a id="a-Cy"></a>游戏去来。<a id="a-Cz"></a>常为此等五夜叉神之所守护。</p>
  <p data-pb></p>
  <h2 id="aD0">三十三天品第八之一</h2>
  <p id="aD1">诸比丘。<a id="a-D2"></a>其须弥留山王顶上。<a id="a-D3"></a>有三十三天宫殿住处。<a id="a-D4"></a>其处纵广八万踰阇那。<a id="a-D5"></a>七重垣墙。<a id="a-D6"></a>七重栏楯。<a id="a-D7"></a>七重铃网七重多罗行树。<a id="a-D8"></a>周匝围绕。<a id="a-D9"></a>杂色可观。<a id="a-DA"></a>七宝所成。<a id="a-DB"></a>所谓金银鞞琉璃颇致迦赤真珠车磲马瑙等。<a id="a-DC"></a>其垣墙高四百踰阇那。<a id="a-DD"></a>广五十踰阇那。<a id="a-DE"></a>彼等垣墙。<a id="a-DF"></a>相去各各五百踰阇那。<a id="a-DG"></a>于其中间有诸门住。<a id="a-DH"></a>彼等诸门高三十踰阇那。<a id="a-DI"></a>广十踰阇那。<a id="a-DJ"></a>其门两边。<a id="a-DK"></a>有诸楼橹却敌台阁及辇舆等。<a id="a-DL"></a>又有诸池及以花林。<a id="a-DM"></a>有种种树。<a id="a-DN"></a>种种叶。<a id="a-DO"></a>种种花果。<a id="a-DP"></a>种种香熏。<a id="a-DQ"></a>有种种鸟。<a id="a-DR"></a>各各自鸣。<a id="a-DS"></a>其音调和。<a id="a-DT"></a>甚可爱乐。<a id="a-DU"></a>又彼诸门。<a id="a-DV"></a>各各常有五百夜叉。<a id="a-DW"></a>为三十三天。<a id="a-DX"></a>作守护故。<a id="a-DY"></a>诸比丘。<a id="a-DZ"></a>彼垣墙内。<a id="a-Da"></a>为三十三天王有一城郭。<a id="a-Db"></a>名曰善见。<a id="a-Dc"></a>其城纵广六万踰阇那。<a id="a-Dd"></a>七重垣墙。<a id="a-De"></a>七重栏楯。<a id="a-Df"></a>七重铃网。<a id="a-Dg"></a>七重多罗行树。<a id="a-Dh"></a>周匝围绕。<a id="a-Di"></a>杂色可观。<a id="a-Dj"></a>亦为七宝之所庄严。<a id="a-Dk"></a>乃至车磲马瑙等宝。<a id="a-Dl"></a>彼城壁高百踰阇那。<a id="a-Dm"></a>其上广五十踰阇那。<a id="a-Dn"></a>彼城垣墙亦各相去五百踰阇那。<a id="a-Do"></a>于其中间有诸门住。<a id="a-Dp"></a>其门各高三十踰阇那。<a id="a-Dq"></a>广十踰阇那。<a id="a-Dr"></a>彼等诸门。<a id="a-Ds"></a>亦有楼橹却敌台阁。<a id="a-Dt"></a>诸池花林。<a id="a-Du"></a>有种种树。<a id="a-Dv"></a>种种叶。<a id="a-Dw"></a>种种花果。<a id="a-Dx"></a>种种香熏。<a id="a-Dy"></a>种种众鸟。<a id="a-Dz"></a>各各自鸣。<a id="a-E0"></a>彼等诸门。<a id="a-E1"></a>门别各有五百夜叉。<a id="a-E2"></a>为三十三天而作守护。</p>
  <p id="aE3">诸比丘。<a id="a-E4"></a>近彼天宫善见城侧。<a id="a-E5"></a>为伊罗钵那大龙象王有宫殿住。<a id="a-E6"></a>其宫殿纵广六百踰阇那。<a id="a-E7"></a>亦有七重墙壁栏楯。<a id="a-E8"></a>略说乃至种种众鸟。<a id="a-E9"></a>各各自鸣。<a id="a-EA"></a>诸比丘。<a id="a-EB"></a>彼善见城大垣墙内。<a id="a-EC"></a>为三十三天有聚会处。<a id="a-ED"></a>名善法堂。<a id="a-EE"></a>其处纵广五百踰阇那。<a id="a-EF"></a>七重栏楯。<a id="a-EG"></a>七重铃网。<a id="a-EH"></a>七重多罗行树。<a id="a-EI"></a>周匝围绕。<a id="a-EJ"></a>杂色可观。<a id="a-EK"></a>七宝所成。<a id="a-EL"></a>乃至车磲马瑙等宝。<a id="a-EM"></a>普四方面各有诸门。<a id="a-EN"></a>皆有楼橹却敌台观。<a id="a-EO"></a>种种杂色。<a id="a-EP"></a>七宝所成。<a id="a-EQ"></a>其地纯是青琉璃宝。<a id="a-ER"></a>柔软滑泽。<a id="a-ES"></a>触之犹如迦旃邻提衣。<a id="a-ET"></a>当其中间。<a id="a-EU"></a>有一宝柱。<a id="a-EV"></a>高二十踰阇那。<a id="a-EW"></a>于其柱下。<a id="a-EX"></a>为天帝释置立一座。<a id="a-EY"></a>高一踰阇那。<a id="a-EZ"></a>广半踰阇那。<a id="a-Ea"></a>杂色可观。<a id="a-Eb"></a>乃至车磲马瑙七宝成就。<a id="a-Ec"></a>柔软细滑。<a id="a-Ed"></a>触之如前。<a id="a-Ee"></a>其座两边。<a id="a-Ef"></a>各有十六小天王座。<a id="a-Eg"></a>而侍卫之。<a id="a-Eh"></a>七宝所成。<a id="a-Ei"></a>杂色可观。<a id="a-Ej"></a>细滑触之。<a id="a-Ek"></a>如前不异。</p>
  <p id="aEl">诸比丘。<a id="a-Em"></a>其善法堂诸天集处。<a id="a-En"></a>为天帝释更立宫殿。<a id="a-Eo"></a>其宫殿广千踰阇那。<a id="a-Ep"></a>七重垣墙。<a id="a-Eq"></a>乃至众鸟。<a id="a-Er"></a>各各自鸣。<a id="a-Es"></a>诸比丘。<a id="a-Et"></a>其善法堂诸天集处。<a id="a-Eu"></a>东西南北。<a id="a-Ev"></a>为诸小王有宫殿住。<a id="a-Ew"></a>纵广九百踰阇那者。<a id="a-Ex"></a>或八或七六五四三二。<a id="a-Ey"></a>其最小者。<a id="a-Ez"></a>广百踰阇那。<a id="a-F0"></a>七重垣墙。<a id="a-F1"></a>乃至众鸟。<a id="a-F2"></a>各各自鸣。<a id="a-F3"></a>其善法堂诸天会处东西南北。<a id="a-F4"></a>为三十三天诸小天宫。<a id="a-F5"></a>纵广九十踰阇那。<a id="a-F6"></a>八十七十六十五十四十三十二十。<a id="a-F7"></a>其最小王。<a id="a-F8"></a>广十二踰阇那。<a id="a-F9"></a>七重垣墙。<a id="a-FA"></a>乃至众鸟。<a id="a-FB"></a>各各自鸣。</p>
  <p id="aFC">诸比丘。<a id="a-FD"></a>其善法堂诸天聚会处东面。<a id="a-FE"></a>为三十三天王有园苑住。<a id="a-FF"></a>名波娄沙。<a id="a-FG"></a>纵广千踰阇那。<a id="a-FH"></a>略说乃至七重垣墙。<a id="a-FI"></a>为马瑙等七宝所成。<a id="a-FJ"></a>普四方面各有诸门。<a id="a-FK"></a>彼等诸门有诸楼橹。<a id="a-FL"></a>杂色可观。<a id="a-FM"></a>乃至马瑙七宝所成。<a id="a-FN"></a>诸比丘。<a id="a-FO"></a>其波娄沙园苑之中。<a id="a-FP"></a>有二大石。<a id="a-FQ"></a>一名贤。<a id="a-FR"></a>二名善贤。<a id="a-FS"></a>为天马瑙之所成就。<a id="a-FT"></a>各皆纵广五十踰阇那。<a id="a-FU"></a>柔软细滑。<a id="a-FV"></a>触之犹如迦旃邻提衣。</p>
  <p id="aFW">诸比丘。<a id="a-FX"></a>其善法堂诸天聚集处所南面。<a id="a-FY"></a>为三十三天王有一园苑。<a id="a-FZ"></a>名杂色车。<a id="a-Fa"></a>其园纵广千踰阇那。<a id="a-Fb"></a>七重垣墙乃至马瑙之所成就。<a id="a-Fc"></a>普四方面各有诸门。<a id="a-Fd"></a>彼等诸门皆有楼橹。<a id="a-Fe"></a>杂色可观。<a id="a-Ff"></a>乃至马瑙之所成就。<a id="a-Fg"></a>其彼园中亦有二石。<a id="a-Fh"></a>一名杂色。<a id="a-Fi"></a>二名善杂色。<a id="a-Fj"></a>纯以天青琉璃所成。<a id="a-Fk"></a>亦各纵广五十踰阇那。<a id="a-Fl"></a>柔软细滑。<a id="a-Fm"></a>触之犹如迦旃邻提衣。</p>
  <p id="aFn">诸比丘。<a id="a-Fo"></a>其善法堂诸天聚集处所西面。<a id="a-Fp"></a>为三十三天王亦有园苑。<a id="a-Fq"></a>名为杂秽。<a id="a-Fr"></a>其园纵广千踰阇那。<a id="a-Fs"></a>七重垣墙。<a id="a-Ft"></a>乃至七宝之所成就。<a id="a-Fu"></a>四方有门。<a id="a-Fv"></a>皆有楼橹却敌台阁。<a id="a-Fw"></a>俱七宝成。<a id="a-Fx"></a>彼杂秽园。<a id="a-Fy"></a>亦有二石。<a id="a-Fz"></a>一名善现。<a id="a-G0"></a>二名小善现。<a id="a-G1"></a>以天颇致迦所成。<a id="a-G2"></a>亦各纵广五十踰阇那。<a id="a-G3"></a>柔软细滑。<a id="a-G4"></a>触之犹如迦旃邻提衣。</p>
  <p id="aG5">诸比丘。<a id="a-G6"></a>其善法堂。<a id="a-G7"></a>诸天聚集处所北面。<a id="a-G8"></a>为三十三天王有园苑住。<a id="a-G9"></a>名曰欢喜。<a id="a-GA"></a>其园纵广千踰阇那。<a id="a-GB"></a>七重垣墙乃至马瑙七宝所成。<a id="a-GC"></a>四方有门。<a id="a-GD"></a>各有楼橹却敌台阁。<a id="a-GE"></a>亦为七宝之所庄严。<a id="a-GF"></a>诸比丘。<a id="a-GG"></a>欢喜园中。<a id="a-GH"></a>亦有二石。<a id="a-GI"></a>一名欢喜。<a id="a-GJ"></a>二名善欢喜。<a id="a-GK"></a>以天银成。<a id="a-GL"></a>亦各纵广五十踰阇那。<a id="a-GM"></a>柔软润泽。<a id="a-GN"></a>触之犹如迦旃邻提衣。</p>
  <p id="aGO">诸比丘。<a id="a-GP"></a>其波娄沙园及杂色车。<a id="a-GQ"></a>二园中间。<a id="a-GR"></a>为三十三天王有一池水。<a id="a-GS"></a>名为欢喜。<a id="a-GT"></a>纵广五百踰阇那。<a id="a-GU"></a>其水凉冷。<a id="a-GV"></a>轻软甘甜。<a id="a-GW"></a>清洁不浊。<a id="a-GX"></a>以七宝塼。<a id="a-GY"></a>四面而垒。<a id="a-GZ"></a>七重宝版。<a id="a-Ga"></a>而间错之。<a id="a-Gb"></a>七重栏楯。<a id="a-Gc"></a>乃至七重多罗行树。<a id="a-Gd"></a>周匝围绕。<a id="a-Ge"></a>杂色可观。<a id="a-Gf"></a>又其四方。<a id="a-Gg"></a>各有阶道。<a id="a-Gh"></a>并为七宝之所庄严。<a id="a-Gi"></a>中有诸华。<a id="a-Gj"></a>优钵罗华。<a id="a-Gk"></a>钵陀摩。<a id="a-Gl"></a>究牟陀。<a id="a-Gm"></a>奔茶梨迦花等。<a id="a-Gn"></a>其华火色火形火光。<a id="a-Go"></a>乃至水色水形水光。<a id="a-Gp"></a>纵广大小。<a id="a-Gq"></a>皆如车轮。<a id="a-Gr"></a>其光明照一踰阇那。<a id="a-Gs"></a>风吹香气。<a id="a-Gt"></a>熏一踰阇那。<a id="a-Gu"></a>有诸藕根。<a id="a-Gv"></a>大如车轴。<a id="a-Gw"></a>割之汁流。<a id="a-Gx"></a>色白如乳。<a id="a-Gy"></a>其味甘甜。<a id="a-Gz"></a>如无蜡蜜。</p>
  <p id="aH0">诸比丘。<a id="a-H1"></a>其杂秽园。<a id="a-H2"></a>及欢喜园。<a id="a-H3"></a>二园中间。<a id="a-H4"></a>为三十三天王有一大树。<a id="a-H5"></a>名波利夜多罗俱毗陀罗。<a id="a-H6"></a>其根周匝七踰阇那。<a id="a-H7"></a>略说乃至枝叶遍覆。<a id="a-H8"></a>及院纵广五百踰阇那。<a id="a-H9"></a>七重垣墙。<a id="a-HA"></a>乃至众鸟。<a id="a-HB"></a>各各自鸣。<a id="a-HC"></a>诸比丘。<a id="a-HD"></a>其波利夜多罗俱毗陀罗大树之下。<a id="a-HE"></a>有一大石。<a id="a-HF"></a>其石名曰槃茶甘婆罗。<a id="a-HG"></a>以天金成。<a id="a-HH"></a>纵广五十踰阇那。<a id="a-HI"></a>柔软润泽。<a id="a-HJ"></a>如触迦旃邻提衣。</p>
  <p id="aHK">诸比丘。<a id="a-HL"></a>于彼中间。<a id="a-HM"></a>何因何缘。<a id="a-HN"></a>其善法堂诸天集会。<a id="a-HO"></a>称为善法。<a id="a-HP"></a>诸比丘。<a id="a-HQ"></a>其善法堂诸天会处。<a id="a-HR"></a>三十三天王。<a id="a-HS"></a>聚集坐已。<a id="a-HT"></a>于中唯论微妙细密诸深义。<a id="a-HU"></a>审谛思惟。<a id="a-HV"></a>称量观察。<a id="a-HW"></a>多是世间诸要法事。<a id="a-HX"></a>真实正理。<a id="a-HY"></a>是以天称为善法堂集会之处。<a id="a-HZ"></a>又何因缘。<a id="a-Ha"></a>名波娄沙迦苑(波娄沙迦隋言粗涩)。<a id="a-Hb"></a>诸比丘粗涩园中。<a id="a-Hc"></a>三十三天王入已。<a id="a-Hd"></a>坐贤善贤二石上已。<a id="a-He"></a>唯论世间粗恶不善语言戏谑。<a id="a-Hf"></a>是故称为波娄沙迦。<a id="a-Hg"></a>又何因缘。<a id="a-Hh"></a>名杂色车苑。<a id="a-Hi"></a>诸比丘。<a id="a-Hj"></a>杂色车园中。<a id="a-Hk"></a>三十三天王入已。<a id="a-Hl"></a>坐于杂色及善杂色二石之上。<a id="a-Hm"></a>论说世间种种杂类色相语言。<a id="a-Hn"></a>是故称为杂色车苑。<a id="a-Ho"></a>又何因缘。<a id="a-Hp"></a>名杂乱苑。<a id="a-Hq"></a>诸比丘。<a id="a-Hr"></a>杂乱园中。<a id="a-Hs"></a>三十三天王。<a id="a-Ht"></a>常以月八日十四日十五日。<a id="a-Hu"></a>放其宫内一切婇女。<a id="a-Hv"></a>向彼园中。<a id="a-Hw"></a>令共三十三天众辈合杂嬉杂戏不生障隔。<a id="a-Hx"></a>恣其欢娱。<a id="a-Hy"></a>受天五欲。<a id="a-Hz"></a>具足功德。<a id="a-I0"></a>游行受乐。<a id="a-I1"></a>是故彼处诸天众等。<a id="a-I2"></a>共称彼园为杂乱苑。</p>
 </body>
</html>