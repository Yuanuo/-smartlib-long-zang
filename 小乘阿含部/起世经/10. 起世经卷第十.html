<!doctype html>
<html id="z3IBUKraD" data-ver="1593">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世经卷第十</h1>
  <h2 id="a2">最胜品第十二之余</h2>
  <p id="a3">复次诸比丘。<a id="a-4"></a>其彼光明日大宫殿。<a id="a-5"></a>纵广五十一踰阇那。<a id="a-6"></a>上下四方。<a id="a-7"></a>周匝正等。<a id="a-8"></a>七重墙壁。<a id="a-9"></a>七重栏楯。<a id="a-A"></a>七重多罗树。<a id="a-B"></a>普皆围绕。<a id="a-C"></a>杂色间错。<a id="a-D"></a>以为庄严。<a id="a-E"></a>彼诸垣墙。<a id="a-F"></a>皆为金银琉璃颇梨及赤真珠车磲马瑙等。<a id="a-G"></a>诸七宝之所成就。<a id="a-H"></a>普四方面。<a id="a-I"></a>悉有诸门。<a id="a-J"></a>彼等诸门。<a id="a-K"></a>各有楼橹却敌台观。<a id="a-L"></a>及诸树林池沼园苑。<a id="a-M"></a>其中悉生种种树。<a id="a-N"></a>种种叶。<a id="a-O"></a>种种华。<a id="a-P"></a>及种种果。<a id="a-Q"></a>种种香熏。<a id="a-R"></a>复有种种诸鸟鸣声。<a id="a-S"></a>诸比丘。<a id="a-T"></a>其彼日天大宫殿中。<a id="a-U"></a>有二种法。<a id="a-V"></a>立其宫殿。<a id="a-W"></a>四方如宅。<a id="a-X"></a>遥看似圆。<a id="a-Y"></a>诸比丘。<a id="a-Z"></a>其日大宫殿。<a id="a-a"></a>多有天金及天颇梨。<a id="a-b"></a>间错成就。<a id="a-c"></a>两分天金。<a id="a-d"></a>清净无垢。<a id="a-e"></a>离诸秽浊。<a id="a-f"></a>皎洁光明。<a id="a-g"></a>其一面以天颇梨成。<a id="a-h"></a>净洁光明。<a id="a-i"></a>善磨善莹。<a id="a-j"></a>无垢无秽。<a id="a-k"></a>诸比丘。<a id="a-l"></a>其彼日天大宫殿中。<a id="a-m"></a>有五种风。<a id="a-n"></a>吹转而行。<a id="a-o"></a>何等为五。<a id="a-p"></a>所谓一持二住三随顺转四波罗呵迦五将行。</p>
  <p id="aq">复次诸比丘。<a id="a-r"></a>其彼日天大宫殿前。<a id="a-s"></a>别有无量诸天先行。<a id="a-t"></a>无量百天。<a id="a-u"></a>无量千天。<a id="a-v"></a>无量百千诸天而行行时。<a id="a-w"></a>各各常受安乐牢行。<a id="a-x"></a>牢行有是名字。<a id="a-y"></a>又诸比丘。<a id="a-z"></a>其彼日天大宫殿中。<a id="a-10"></a>有阎浮檀妙辇出生。<a id="a-11"></a>其辇上高十六由旬广八由旬。<a id="a-12"></a>而彼辇中。<a id="a-13"></a>其日天子及内眷属。<a id="a-14"></a>入彼辇中。<a id="a-15"></a>以天五欲功德和合具足受乐欢喜而行。<a id="a-16"></a>诸比丘。<a id="a-17"></a>其日天子。<a id="a-18"></a>寿命岁数。<a id="a-19"></a>满五百年。<a id="a-1A"></a>子孙相承。<a id="a-1B"></a>皆于彼治。<a id="a-1C"></a>其宫殿住。<a id="a-1D"></a>满足一劫。</p>
  <p id="a1E">复次诸比丘。<a id="a-1F"></a>其日天子。<a id="a-1G"></a>诸身分中。<a id="a-1H"></a>光明出照阎浮檀辇。<a id="a-1I"></a>其阎浮檀辇中光明出已照彼日大宫殿。<a id="a-1J"></a>从彼日大宫殿。<a id="a-1K"></a>光明相接出已。<a id="a-1L"></a>照四大洲及于世间。<a id="a-1M"></a>诸比丘。<a id="a-1N"></a>其日天子。<a id="a-1O"></a>具足而有一千光明。<a id="a-1P"></a>五百光明傍照而行。<a id="a-1Q"></a>五百光明向下而照。<a id="a-1R"></a>复次于中何因缘故。<a id="a-1S"></a>其日天子大胜宫殿。<a id="a-1T"></a>照四大洲及众世界。<a id="a-1U"></a>诸比丘。<a id="a-1V"></a>有一种人能行布施。<a id="a-1W"></a>彼布施时。<a id="a-1X"></a>施于沙门婆罗门及贫穷孤独远来乞求。<a id="a-1Y"></a>所谓食饮乘骑衣裳华鬘璎珞涂香床敷房舍灯油。<a id="a-1Z"></a>凡是资身养活命者。<a id="a-1a"></a>彼布施时。<a id="a-1b"></a>速疾即施。<a id="a-1c"></a>不谄曲施。<a id="a-1d"></a>或复供养诸持戒仙功德具足行善法者。<a id="a-1e"></a>种种承事。<a id="a-1f"></a>彼因是故。<a id="a-1g"></a>受无量种种身心安乐。<a id="a-1h"></a>譬如旷泽空闲山林。<a id="a-1i"></a>或复广碛而有池水。<a id="a-1j"></a>其水凉冷。<a id="a-1k"></a>清净轻甜。<a id="a-1l"></a>时有壮夫。<a id="a-1m"></a>远行疲极。<a id="a-1n"></a>热恼渴乏。<a id="a-1o"></a>不饮食来已经多日。<a id="a-1p"></a>至彼池所。<a id="a-1q"></a>饮已澡浴。<a id="a-1r"></a>除断一切渴乏热恼。<a id="a-1s"></a>出于池外。<a id="a-1t"></a>身意怡悦。<a id="a-1u"></a>受于无量快乐欢喜。<a id="a-1v"></a>如是如是。<a id="a-1w"></a>彼布施时。<a id="a-1x"></a>心清净故。<a id="a-1y"></a>身坏命终。<a id="a-1z"></a>于日天子宫殿中生。<a id="a-20"></a>彼中生已。<a id="a-21"></a>报得如是速疾称心飞行宫殿。<a id="a-22"></a>此因缘故。<a id="a-23"></a>日大宫殿。<a id="a-24"></a>照四大洲及余世界。</p>
  <p id="a25">诸比丘。<a id="a-26"></a>复有一种。<a id="a-27"></a>断于杀生。<a id="a-28"></a>不盗他物。<a id="a-29"></a>不行邪淫。<a id="a-2A"></a>口不妄语。<a id="a-2B"></a>不饮诸酒。<a id="a-2C"></a>身不放逸。<a id="a-2D"></a>供养持戒功德具足诸仙诸贤。<a id="a-2E"></a>亲近纯直善法行人。<a id="a-2F"></a>广说如前。<a id="a-2G"></a>身坏命终。<a id="a-2H"></a>随愿往生日天宫殿。<a id="a-2I"></a>住彼当受速疾果报。<a id="a-2J"></a>是故名为诸善业道。<a id="a-2K"></a>此因缘故。<a id="a-2L"></a>其日宫殿。<a id="a-2M"></a>照四大洲并余世界。<a id="a-2N"></a>复有一种。<a id="a-2O"></a>修不杀生。<a id="a-2P"></a>乃至正见。<a id="a-2Q"></a>彼曾供养诸仙持戒功德具者。<a id="a-2R"></a>纯直善行。<a id="a-2S"></a>曾值遇彼清净因缘。<a id="a-2T"></a>亦当报生日宫殿中受速疾果。<a id="a-2U"></a>以是缘故。<a id="a-2V"></a>其日宫殿。<a id="a-2W"></a>照四大洲及余世界。<a id="a-2X"></a>广说如前。</p>
  <p id="a2Y">诸比丘。<a id="a-2Z"></a>六十刹那名一罗婆。<a id="a-2a"></a>三十罗婆名牟休多。<a id="a-2b"></a>诸比丘。<a id="a-2c"></a>若干刹那。<a id="a-2d"></a>若干罗婆。<a id="a-2e"></a>及牟休多。<a id="a-2f"></a>其日宫殿。<a id="a-2g"></a>六月北行。<a id="a-2h"></a>日于一日行六俱卢奢。<a id="a-2i"></a>不曾暂时离于日道。<a id="a-2j"></a>六月南行。<a id="a-2k"></a>亦一日行六俱卢奢。<a id="a-2l"></a>不差日道。<a id="a-2m"></a>诸比丘。<a id="a-2n"></a>其日宫殿。<a id="a-2o"></a>六月行时。<a id="a-2p"></a>其月宫殿。<a id="a-2q"></a>十五日中还尔许行。</p>
  <p id="a2r">复次于中有何因缘。<a id="a-2s"></a>生诸热恼。<a id="a-2t"></a>诸比丘。<a id="a-2u"></a>其日宫殿。<a id="a-2v"></a>六月之中。<a id="a-2w"></a>向北道行。<a id="a-2x"></a>一日中行六俱卢奢。<a id="a-2y"></a>亦不曾离日道而行。<a id="a-2z"></a>但于其中。<a id="a-30"></a>有十种缘故生热恼。<a id="a-31"></a>何等为十。<a id="a-32"></a>诸比丘。<a id="a-33"></a>须弥留山王外。<a id="a-34"></a>其次有山。<a id="a-35"></a>名佉提罗迦。<a id="a-36"></a>高广正等。<a id="a-37"></a>四万二千由旬。<a id="a-38"></a>杂色可观。<a id="a-39"></a>七宝成就。<a id="a-3A"></a>于其中间。<a id="a-3B"></a>日大宫殿所有光明。<a id="a-3C"></a>照于彼山触而生热。<a id="a-3D"></a>彼三摩耶。<a id="a-3E"></a>致有热恼。<a id="a-3F"></a>此第一缘故生热恼。<a id="a-3G"></a>复次诸比丘。<a id="a-3H"></a>佉提罗迦山外。<a id="a-3I"></a>其次有山名伊沙陀罗。<a id="a-3J"></a>高广正等。<a id="a-3K"></a>二万一千由旬。<a id="a-3L"></a>于其中间。<a id="a-3M"></a>日大宫殿所有光明。<a id="a-3N"></a>照触彼山。<a id="a-3O"></a>此是第二热恼。<a id="a-3P"></a>其次由乾陀山。<a id="a-3Q"></a>高广一万二千由旬。<a id="a-3R"></a>是第三缘。<a id="a-3S"></a>其次善现山。<a id="a-3T"></a>高广六千由旬。<a id="a-3U"></a>是第四缘。<a id="a-3V"></a>其次马片头山。<a id="a-3W"></a>高广三千由旬。<a id="a-3X"></a>是第五缘。<a id="a-3Y"></a>其次尼民陀罗山。<a id="a-3Z"></a>高广一千二百由旬。<a id="a-3a"></a>是第六缘。<a id="a-3b"></a>其次毗那耶迦山。<a id="a-3c"></a>高广六百由旬。<a id="a-3d"></a>是第七缘。<a id="a-3e"></a>其次轮圆山。<a id="a-3f"></a>高广三百由旬。<a id="a-3g"></a>是第八缘。<a id="a-3h"></a>其次从此大地已上。<a id="a-3i"></a>虚空高万由旬。<a id="a-3j"></a>彼有夜叉诸宫殿辈。<a id="a-3k"></a>颇梨所成。<a id="a-3l"></a>是第九缘。<a id="a-3m"></a>其次四大洲中。<a id="a-3n"></a>并及八万小洲之中。<a id="a-3o"></a>自余大山。<a id="a-3p"></a>须弥留山王等。<a id="a-3q"></a>是第十缘。<a id="a-3r"></a>具足应如佉提罗迦中说。<a id="a-3s"></a>此是十种。<a id="a-3t"></a>日大宫殿。<a id="a-3u"></a>六月之中。<a id="a-3v"></a>向北道行。<a id="a-3w"></a>热恼因缘。</p>
  <p id="a3x">复次于中何因何缘。<a id="a-3y"></a>有诸寒冷。<a id="a-3z"></a>诸比丘。<a id="a-40"></a>日大宫殿。<a id="a-41"></a>六月已后。<a id="a-42"></a>向南而行。<a id="a-43"></a>于中复有十二因缘。<a id="a-44"></a>故生寒冷。<a id="a-45"></a>何等十二。<a id="a-46"></a>诸比丘。<a id="a-47"></a>其须弥留山。<a id="a-48"></a>佉提罗迦等。<a id="a-49"></a>二山中间。<a id="a-4A"></a>须弥留海。<a id="a-4B"></a>广八万四千由旬。<a id="a-4C"></a>周回无量。<a id="a-4D"></a>优钵罗。<a id="a-4E"></a>钵陀摩究牟陀。<a id="a-4F"></a>奔茶梨迦等华。<a id="a-4G"></a>悉皆遍满。<a id="a-4H"></a>甚有香气。<a id="a-4I"></a>于彼中间日大宫殿所有光明。<a id="a-4J"></a>而相照触。<a id="a-4K"></a>此是第一寒冷因缘。<a id="a-4L"></a>如是次第。<a id="a-4M"></a>伊沙陀罗山。<a id="a-4N"></a>是第二缘。<a id="a-4O"></a>由乾陀山。<a id="a-4P"></a>是第三缘。<a id="a-4Q"></a>善现山。<a id="a-4R"></a>是第四缘。<a id="a-4S"></a>马片头山。<a id="a-4T"></a>是第五缘。<a id="a-4U"></a>尼民陀罗山。<a id="a-4V"></a>是第六缘。<a id="a-4W"></a>毗那耶迦山。<a id="a-4X"></a>是第七缘。<a id="a-4Y"></a>轮圆之山。<a id="a-4Z"></a>是第八缘。<a id="a-4a"></a>其中诸花。<a id="a-4b"></a>具足次第。<a id="a-4c"></a>应如佉提罗迦山中广说。</p>
  <p id="a4d">复次所有阎浮洲中诸河流行。<a id="a-4e"></a>日大宫殿所有光明。<a id="a-4f"></a>而相照触。<a id="a-4g"></a>故有寒冷。<a id="a-4h"></a>略说乃至。<a id="a-4i"></a>此是第九寒冷因缘。</p>
  <p id="a4j">复次所有阎浮洲中。<a id="a-4k"></a>诸河流行。<a id="a-4l"></a>其瞿陀尼洲中。<a id="a-4m"></a>诸河流行。<a id="a-4n"></a>倍多于彼。<a id="a-4o"></a>日大宫殿。<a id="a-4p"></a>所有光明。<a id="a-4q"></a>而相照触。<a id="a-4r"></a>此是第十寒冷因缘。</p>
  <p id="a4s">复次所有瞿陀尼洲中。<a id="a-4t"></a>诸河流行。<a id="a-4u"></a>其弗婆提洲中。<a id="a-4v"></a>诸河流行。<a id="a-4w"></a>倍多于彼。<a id="a-4x"></a>此是第十一缘。</p>
  <p id="a4y">复次所有弗婆提洲中。<a id="a-4z"></a>诸河流行。<a id="a-50"></a>其郁多罗究留洲中。<a id="a-51"></a>诸河流行。<a id="a-52"></a>倍多于彼。<a id="a-53"></a>日大宫殿光明而相照触。<a id="a-54"></a>此是第一寒冷。<a id="a-55"></a>此是第十二缘。</p>
  <p id="a56">诸比丘。<a id="a-57"></a>日大宫殿。<a id="a-58"></a>六月向南行。<a id="a-59"></a>日于一日行。<a id="a-5A"></a>六俱卢奢。<a id="a-5B"></a>不违其道。<a id="a-5C"></a>于中有此十二因缘。<a id="a-5D"></a>所以寒冷。</p>
  <p id="a5E">复次于中有何因缘。<a id="a-5F"></a>其冬天时。<a id="a-5G"></a>夜长昼短。<a id="a-5H"></a>诸比丘。<a id="a-5I"></a>其日宫殿。<a id="a-5J"></a>过六月已。<a id="a-5K"></a>次向南行。<a id="a-5L"></a>日于一日。<a id="a-5M"></a>日行六俱卢奢。<a id="a-5N"></a>亦不差移。<a id="a-5O"></a>但于彼时。<a id="a-5P"></a>其日在于阎浮提洲最南边际。<a id="a-5Q"></a>地形狭小。<a id="a-5R"></a>日过速疾。</p>
  <p id="a5S">诸比丘。<a id="a-5T"></a>此因缘故。<a id="a-5U"></a>其冬分中。<a id="a-5V"></a>昼短夜长。<a id="a-5W"></a>复次于中有何因缘。<a id="a-5X"></a>春夏昼长其夜短促。</p>
  <p id="a5Y">诸比丘。<a id="a-5Z"></a>日天宫殿。<a id="a-5a"></a>过六月已。<a id="a-5b"></a>向北而行。<a id="a-5c"></a>一日中行六俱卢奢。<a id="a-5d"></a>亦不差移。<a id="a-5e"></a>乖异常道。<a id="a-5f"></a>但于彼时。<a id="a-5g"></a>正在阎浮处内而行。<a id="a-5h"></a>地宽行久。<a id="a-5i"></a>所以昼长。<a id="a-5j"></a>诸比丘。<a id="a-5k"></a>此因缘故。<a id="a-5l"></a>春夏昼长。<a id="a-5m"></a>其夜即短。</p>
  <p id="a5n">复次诸比丘。<a id="a-5o"></a>若阎浮提洲日中。<a id="a-5p"></a>于弗婆提洲则日没。<a id="a-5q"></a>其瞿陀尼洲日出。<a id="a-5r"></a>郁多罗究留洲正夜半。<a id="a-5s"></a>若瞿陀尼洲日中。<a id="a-5t"></a>其阎浮提洲日没郁多罗究留洲日出。<a id="a-5u"></a>弗婆提洲夜半。<a id="a-5v"></a>若郁多罗究留洲日中。<a id="a-5w"></a>其瞿陀尼洲日没。<a id="a-5x"></a>弗婆提洲日出。<a id="a-5y"></a>阎浮提洲夜半。<a id="a-5z"></a>若弗婆提洲日中则郁多罗究留洲日没。<a id="a-60"></a>阎浮提洲日出。<a id="a-61"></a>瞿陀尼洲夜半。<a id="a-62"></a>诸比丘。<a id="a-63"></a>其阎浮提洲人所有西方。<a id="a-64"></a>瞿陀尼洲人以为东方。<a id="a-65"></a>其瞿陀尼洲人所有西方。<a id="a-66"></a>郁多罗究留洲人以为东方。<a id="a-67"></a>其郁多罗究留洲人所有西方。<a id="a-68"></a>弗婆提洲人以为东方。<a id="a-69"></a>其弗婆提洲人所有西方。<a id="a-6A"></a>阎浮提洲人以为东方。<a id="a-6B"></a>南北二方。<a id="a-6C"></a>亦复如是。</p>
  <p id="a6D">佛于此中。<a id="a-6E"></a>说优陀那。</p>
  <p id="a6F">转住及转坏　　天出及薄覆</p>
  <p id="a6G">十二重风吹　　于前诸天行</p>
  <p id="a6H">楼橹及风吹　　身体光明照</p>
  <p id="a6I">布施持戒业　　刹那罗婆过</p>
  <p id="a6J">说热有十缘　　论寒十二种</p>
  <p id="a6K">昼夜及日中　　东西说四方</p>
  <p id="a6L">诸比丘。<a id="a-6M"></a>其月天子最大宫殿。<a id="a-6N"></a>纵广正等四十九由旬。<a id="a-6O"></a>周匝上下。<a id="a-6P"></a>七重垣墙。<a id="a-6Q"></a>七重栏楯。<a id="a-6R"></a>七重铃网。<a id="a-6S"></a>复有七重多罗行树。<a id="a-6T"></a>而为围绕。<a id="a-6U"></a>杂色可观。<a id="a-6V"></a>彼诸墙壁。<a id="a-6W"></a>皆以金银乃至马瑙七宝所成。<a id="a-6X"></a>四面诸门。<a id="a-6Y"></a>各有楼橹。<a id="a-6Z"></a>种种庄校。<a id="a-6a"></a>广说如前。<a id="a-6b"></a>日天宫殿。<a id="a-6c"></a>乃至众鸟。<a id="a-6d"></a>各各自鸣。<a id="a-6e"></a>诸比丘其月宫殿。<a id="a-6f"></a>纯用天金银。<a id="a-6g"></a>天青琉璃。<a id="a-6h"></a>以为间错。<a id="a-6i"></a>其二分银。<a id="a-6j"></a>清净无垢。<a id="a-6k"></a>无诸滓秽。<a id="a-6l"></a>其体皎洁。<a id="a-6m"></a>甚为明曜。<a id="a-6n"></a>彼之一分。<a id="a-6o"></a>天青琉璃。<a id="a-6p"></a>亦复清净。<a id="a-6q"></a>表里映彻。<a id="a-6r"></a>光明远照。<a id="a-6s"></a>诸比丘。<a id="a-6t"></a>其月天子最胜宫殿。<a id="a-6u"></a>有五种风所持而行。<a id="a-6v"></a>何等为五。<a id="a-6w"></a>一持二住三顺四摄五行。<a id="a-6x"></a>以是五种因缘持故。<a id="a-6y"></a>其月宫殿依空而行。<a id="a-6z"></a>诸比丘。<a id="a-70"></a>其月宫殿。<a id="a-71"></a>复有无量诸天宫殿。<a id="a-72"></a>在前而行。<a id="a-73"></a>无量百千万数诸天在前而行。<a id="a-74"></a>其行之时。<a id="a-75"></a>受于无量种种快乐。<a id="a-76"></a>彼诸天等。<a id="a-77"></a>皆有名字。<a id="a-78"></a>诸比丘。<a id="a-79"></a>其月天子大宫殿中。<a id="a-7A"></a>更复别有青琉璃辇。<a id="a-7B"></a>其辇出高十六由旬。<a id="a-7C"></a>广八由旬。<a id="a-7D"></a>其月天子及诸天女。<a id="a-7E"></a>入于辇中。<a id="a-7F"></a>以天种种五欲功德。<a id="a-7G"></a>和合受乐。<a id="a-7H"></a>欢娱悦豫。<a id="a-7I"></a>随意而行。</p>
  <p id="a7J">诸比丘。<a id="a-7K"></a>其月天子。<a id="a-7L"></a>依天数量。<a id="a-7M"></a>寿五百岁。<a id="a-7N"></a>子孙相承。<a id="a-7O"></a>皆于彼治。<a id="a-7P"></a>然其宫殿。<a id="a-7Q"></a>住于一劫。<a id="a-7R"></a>诸比丘。<a id="a-7S"></a>其月天子诸身分中。<a id="a-7T"></a>光明出已。<a id="a-7U"></a>即便照彼青琉璃辇。<a id="a-7V"></a>其辇光照月大宫殿。<a id="a-7W"></a>月宫殿光照四大洲。<a id="a-7X"></a>诸比丘。<a id="a-7Y"></a>其月天子有五百光向下照行。<a id="a-7Z"></a>有五百光傍照而行。<a id="a-7a"></a>故名月天千光照也。<a id="a-7b"></a>亦复名为凉冷光明。</p>
  <p id="a7c">诸比丘。<a id="a-7d"></a>何因缘故。<a id="a-7e"></a>月大宫殿照四大洲。<a id="a-7f"></a>过去世时。<a id="a-7g"></a>布施沙门及婆罗门贫穷孤独远来乞求。<a id="a-7h"></a>所谓食饮乘骑衣服华鬘诸香床铺房舍诸资生等。<a id="a-7i"></a>而彼施时。<a id="a-7j"></a>应时疾与。<a id="a-7k"></a>不谄曲心。<a id="a-7l"></a>或复供养诸仙持戒具功德者。<a id="a-7m"></a>正直纯善。<a id="a-7n"></a>彼因缘故。<a id="a-7o"></a>受无量种种身心快乐。<a id="a-7p"></a>譬如空闲山林荒泽旷野碛中。<a id="a-7q"></a>有一池水。<a id="a-7r"></a>凉冷轻美。<a id="a-7s"></a>无有浊秽。<a id="a-7t"></a>是时有人。<a id="a-7u"></a>远行疲乏。<a id="a-7v"></a>饥渴热逼。<a id="a-7w"></a>入彼池中。<a id="a-7x"></a>澡浴饮水。<a id="a-7y"></a>除一切苦。<a id="a-7z"></a>受无量乐。<a id="a-80"></a>如是如是。<a id="a-81"></a>彼因缘故。<a id="a-82"></a>生月天子宫殿之中。<a id="a-83"></a>受乐果报。</p>
  <p id="a84">诸比丘。<a id="a-85"></a>复有一种。<a id="a-86"></a>断于杀生。<a id="a-87"></a>乃至断酒及放逸行。<a id="a-88"></a>供养承事诸仙人等。<a id="a-89"></a>亦生于彼月宫殿中。<a id="a-8A"></a>照四洲界。<a id="a-8B"></a>复有断杀乃至正见。<a id="a-8C"></a>故得速疾空行宫殿。<a id="a-8D"></a>此则名为诸善业道。<a id="a-8E"></a>又何因缘。<a id="a-8F"></a>其月宫殿。<a id="a-8G"></a>渐渐而现。<a id="a-8H"></a>有三因缘。<a id="a-8I"></a>何等为三。<a id="a-8J"></a>一者偝方面出。<a id="a-8K"></a>二者有青身诸天。<a id="a-8L"></a>形服璎珞一切悉青。<a id="a-8M"></a>常半月中。<a id="a-8N"></a>隐覆其宫。<a id="a-8O"></a>以隐覆故。<a id="a-8P"></a>彼时月形。<a id="a-8Q"></a>渐渐而现。<a id="a-8R"></a>三者从彼日天大宫殿中。<a id="a-8S"></a>别有六十光明出已。<a id="a-8T"></a>障彼月轮。<a id="a-8U"></a>以是义故。<a id="a-8V"></a>渐渐而现。</p>
  <p id="a8W">复次于中何因缘故。<a id="a-8X"></a>其月宫殿。<a id="a-8Y"></a>圆净满足。<a id="a-8Z"></a>如是显现。<a id="a-8a"></a>诸比丘。<a id="a-8b"></a>此亦三缘。<a id="a-8c"></a>故使如是。<a id="a-8d"></a>一者彼时月大宫殿。<a id="a-8e"></a>正方面出。<a id="a-8f"></a>以是义故。<a id="a-8g"></a>圆满而现。<a id="a-8h"></a>复次彼青色天。<a id="a-8i"></a>衣服璎珞一切皆青。<a id="a-8j"></a>常半月中。<a id="a-8k"></a>隐月宫殿。<a id="a-8l"></a>而月宫殿。<a id="a-8m"></a>于逋沙他十五日时。<a id="a-8n"></a>圆满光明。<a id="a-8o"></a>照曜炽盛。<a id="a-8p"></a>譬如多有诸种油脂。<a id="a-8q"></a>中然大炬。<a id="a-8r"></a>彼等一切诸余灯明。<a id="a-8s"></a>悉皆翳覆。<a id="a-8t"></a>如是如是。<a id="a-8u"></a>月大宫殿。<a id="a-8v"></a>十五日时。<a id="a-8w"></a>每恒如是。<a id="a-8x"></a>复次日大宫殿。<a id="a-8y"></a>六十光明出已。<a id="a-8z"></a>障彼清净月轮。<a id="a-90"></a>而月宫殿。<a id="a-91"></a>于逋沙他十五日中。<a id="a-92"></a>圆满具足。<a id="a-93"></a>于一切处。<a id="a-94"></a>皆舍翳障。<a id="a-95"></a>彼时日光。<a id="a-96"></a>不能覆蔽。</p>
  <p id="a97">复次于中何因缘故。<a id="a-98"></a>月大宫殿。<a id="a-99"></a>于彼黑月第十五日。<a id="a-9A"></a>一切不现。<a id="a-9B"></a>诸比丘。<a id="a-9C"></a>其月宫殿。<a id="a-9D"></a>于彼黑月第十五日。<a id="a-9E"></a>近日宫殿行。<a id="a-9F"></a>彼由日光作覆翳故。<a id="a-9G"></a>一切不现。<a id="a-9H"></a>复次何缘月大宫殿。<a id="a-9I"></a>得名月也。</p>
  <p id="a9J">诸比丘。<a id="a-9K"></a>其月宫殿。<a id="a-9L"></a>于彼黑月一日已去。<a id="a-9M"></a>以其光明颜色威德缺而减少。<a id="a-9N"></a>以此因缘得名月也。<a id="a-9O"></a>复次于中何因缘故。<a id="a-9P"></a>月大宫殿。<a id="a-9Q"></a>其中有影。<a id="a-9R"></a>诸比丘。<a id="a-9S"></a>有阎浮树。<a id="a-9T"></a>因此故言阎浮洲也。<a id="a-9U"></a>于彼清净月轮光明。<a id="a-9V"></a>为其作影。<a id="a-9W"></a>此因缘故。<a id="a-9X"></a>有于影现。<a id="a-9Y"></a>复何因缘。<a id="a-9Z"></a>有诸河水流于世间。<a id="a-9a"></a>诸比丘。<a id="a-9b"></a>有日故有热。<a id="a-9c"></a>有热故有恼。<a id="a-9d"></a>有恼故有炙。<a id="a-9e"></a>有炙故有汗湿。<a id="a-9f"></a>有汗湿故。<a id="a-9g"></a>诸山之中。<a id="a-9h"></a>汁流水出。<a id="a-9i"></a>诸比丘。<a id="a-9j"></a>此因缘故。<a id="a-9k"></a>河流世间。<a id="a-9l"></a>复何因缘。<a id="a-9m"></a>有五种子世间出现。<a id="a-9n"></a>诸比丘。<a id="a-9o"></a>若于东方。<a id="a-9p"></a>或有世界。<a id="a-9q"></a>转成已坏。<a id="a-9r"></a>或坏已成。<a id="a-9s"></a>或成已住。<a id="a-9t"></a>南西北方。<a id="a-9u"></a>成坏及住。<a id="a-9v"></a>亦复如是。<a id="a-9w"></a>尔时阿那毗罗大风。<a id="a-9x"></a>别于他界。<a id="a-9y"></a>转成住处。<a id="a-9z"></a>吹五种子。<a id="a-A0"></a>散此界中。<a id="a-A1"></a>散已复散。<a id="a-A2"></a>乃至大散。<a id="a-A3"></a>所谓根子茎子节子合子子子。<a id="a-A4"></a>此为五子。<a id="a-A5"></a>诸比丘。<a id="a-A6"></a>阎浮大树。<a id="a-A7"></a>有是色果。<a id="a-A8"></a>譬如摩伽陀国中量斛摩尼。<a id="a-A9"></a>彼等摘已。<a id="a-AA"></a>其汁流出。<a id="a-AB"></a>色譬如乳。<a id="a-AC"></a>味甜如蜜。</p>
  <p id="aAD">诸比丘。<a id="a-AE"></a>阎浮树果。<a id="a-AF"></a>有五种分。<a id="a-AG"></a>出生利益。<a id="a-AH"></a>谓东南西上下。<a id="a-AI"></a>彼东分者。<a id="a-AJ"></a>诸揵闼婆辈食。<a id="a-AK"></a>其南分有七种大聚落人辈食。<a id="a-AL"></a>所谓一不正叫。<a id="a-AM"></a>二叫唤。<a id="a-AN"></a>三不正体。<a id="a-AO"></a>四贤。<a id="a-AP"></a>五善贤。<a id="a-AQ"></a>六牢。<a id="a-AR"></a>七胜。<a id="a-AS"></a>于彼七种大聚落中。<a id="a-AT"></a>有七黑山。<a id="a-AU"></a>所谓一偏箱。<a id="a-AV"></a>二一搏。<a id="a-AW"></a>三小枣。<a id="a-AX"></a>四何发。<a id="a-AY"></a>五百偏头。<a id="a-AZ"></a>六能胜。<a id="a-Aa"></a>七最胜。<a id="a-Ab"></a>彼七山中。<a id="a-Ac"></a>有七梵仙所居之窟。<a id="a-Ad"></a>一善眼。<a id="a-Ae"></a>二善贤。<a id="a-Af"></a>三小。<a id="a-Ag"></a>四百偏头。<a id="a-Ah"></a>五烂物池。<a id="a-Ai"></a>六黑入。<a id="a-Aj"></a>七增长时。<a id="a-Ak"></a>其西分中金翅鸟辈食。<a id="a-Al"></a>上分虚空夜叉辈食。<a id="a-Am"></a>下分海中诸虫辈食。<a id="a-An"></a>于中有优陀那偈。</p>
  <p id="aAo">初说雨多少　　宫殿中示现</p>
  <p id="aAp">二事多有风　　于前诸天行</p>
  <p id="aAq">辇及于寿命　　身体光明照</p>
  <p id="aAr">布施持戒业　　偏及满足轮</p>
  <p id="aAs">月影及不现　　有影何因缘</p>
  <p id="aAt">诸河诸种子　　阎浮树最后</p>
  <p id="aAu">诸比丘。<a id="a-Av"></a>劫初众生。<a id="a-Aw"></a>食地味时。<a id="a-Ax"></a>既资益已。<a id="a-Ay"></a>久长住世。<a id="a-Az"></a>而彼等辈。<a id="a-B0"></a>若多食者。<a id="a-B1"></a>颜色即劣。<a id="a-B2"></a>若小食者。<a id="a-B3"></a>光相殊胜。<a id="a-B4"></a>当于彼时。<a id="a-B5"></a>形色现故。<a id="a-B6"></a>众各相欺。<a id="a-B7"></a>言争胜劣。<a id="a-B8"></a>胜者生慢。<a id="a-B9"></a>以我慢故。<a id="a-BA"></a>地味便没即生地皮。<a id="a-BB"></a>色味具足。<a id="a-BC"></a>譬如成就羯尼迦啰花。<a id="a-BD"></a>有如是色。<a id="a-BE"></a>又如淳蜜无蜡。<a id="a-BF"></a>有如是味。<a id="a-BG"></a>彼等众生。<a id="a-BH"></a>共聚集已。<a id="a-BI"></a>忧愁苦恼。<a id="a-BJ"></a>椎胸叫唤。<a id="a-BK"></a>迷闷困乏。<a id="a-BL"></a>唱言呜呼我地味。<a id="a-BM"></a>呜呼我地味。<a id="a-BN"></a>譬如今者。<a id="a-BO"></a>所有胜味。<a id="a-BP"></a>既尝知已。<a id="a-BQ"></a>唱言呜呼。<a id="a-BR"></a>此是我味。<a id="a-BS"></a>执着旧名。<a id="a-BT"></a>不知真义。<a id="a-BU"></a>彼等众生。<a id="a-BV"></a>亦复如是。<a id="a-BW"></a>时彼众生。<a id="a-BX"></a>食于地皮。<a id="a-BY"></a>久长住世。<a id="a-BZ"></a>多食色粗少食形胜。<a id="a-Ba"></a>以胜劣故。<a id="a-Bb"></a>我慢相陵。<a id="a-Bc"></a>地皮复没。<a id="a-Bd"></a>便生林蔓。<a id="a-Be"></a>形色成就。<a id="a-Bf"></a>香味具足。<a id="a-Bg"></a>譬如成就迦蓝婆柯花。<a id="a-Bh"></a>有如是色。<a id="a-Bi"></a>割之汁流。<a id="a-Bj"></a>犹无蜡之蜜。<a id="a-Bk"></a>乃至如前。<a id="a-Bl"></a>聚共愁恼。<a id="a-Bm"></a>如是次第。<a id="a-Bn"></a>林蔓没已。<a id="a-Bo"></a>粳米出生。<a id="a-Bp"></a>不曾耕种。<a id="a-Bq"></a>自然显现。<a id="a-Br"></a>无芒无糩。<a id="a-Bs"></a>清净米粒。<a id="a-Bt"></a>香味具足。<a id="a-Bu"></a>彼时众生。<a id="a-Bv"></a>如是食已。<a id="a-Bw"></a>其诸身分。<a id="a-Bx"></a>即有脂髓皮肉筋骨脓血众脉。<a id="a-By"></a>及有男女根相而彰。<a id="a-Bz"></a>根相既生。<a id="a-C0"></a>染心即起。<a id="a-C1"></a>以有染故。<a id="a-C2"></a>数相视瞻。<a id="a-C3"></a>既数相看。<a id="a-C4"></a>便生爱欲。<a id="a-C5"></a>以欲爱故。<a id="a-C6"></a>便于屏处。<a id="a-C7"></a>行非梵行。<a id="a-C8"></a>不净欲法时。<a id="a-C9"></a>彼复有自余众生。<a id="a-CA"></a>未如此者。<a id="a-CB"></a>见已告言。<a id="a-CC"></a>谓汝众生。<a id="a-CD"></a>所作甚恶。<a id="a-CE"></a>云何如此。<a id="a-CF"></a>其彼众生。<a id="a-CG"></a>遂生惭愧。<a id="a-CH"></a>堕在不善诸恶法中。<a id="a-CI"></a>即得如是波帝波帝之名字也(梵语波帝隋言夫主)。<a id="a-CJ"></a>时彼众生。<a id="a-CK"></a>以堕如是诸恶法故。<a id="a-CL"></a>共行欲者。<a id="a-CM"></a>将饭食来。<a id="a-CN"></a>言有堕也。<a id="a-CO"></a>言有堕也。<a id="a-CP"></a>如是立名。<a id="a-CQ"></a>为婆梨耶婆梨耶也(梵语婆梨耶隋言妇)。<a id="a-CR"></a>诸比丘。<a id="a-CS"></a>此因缘故。<a id="a-CT"></a>旧时下来。<a id="a-CU"></a>诸胜人辈。<a id="a-CV"></a>见于世间夫妇出故。<a id="a-CW"></a>彼等众辈。<a id="a-CX"></a>以左手捉用右手。<a id="a-CY"></a>推令离彼处。<a id="a-CZ"></a>而彼众生。<a id="a-Ca"></a>或复二月。<a id="a-Cb"></a>三月去已。<a id="a-Cc"></a>还复归来。<a id="a-Cd"></a>时彼众辈。<a id="a-Ce"></a>见彼还来。<a id="a-Cf"></a>即以杖木土块瓦石。<a id="a-Cg"></a>而用打掷。<a id="a-Ch"></a>作如是言。<a id="a-Ci"></a>汝善隐藏。<a id="a-Cj"></a>汝善隐藏。<a id="a-Ck"></a>譬如今者。<a id="a-Cl"></a>诸女嫁时。<a id="a-Cm"></a>或复掷花金银衣服及掷罗阇(梵称罗阇隋言热稻谷花)。<a id="a-Cn"></a>复作如是咒愿言语。<a id="a-Co"></a>愿汝新妇。<a id="a-Cp"></a>安隐快乐。<a id="a-Cq"></a>诸比丘。<a id="a-Cr"></a>如是次第。<a id="a-Cs"></a>往昔众人。<a id="a-Ct"></a>如是恶作。<a id="a-Cu"></a>见今诸人。<a id="a-Cv"></a>亦如是作。<a id="a-Cw"></a>以是因缘。<a id="a-Cx"></a>诸众生辈。<a id="a-Cy"></a>于世法中。<a id="a-Cz"></a>行于恶行。<a id="a-D0"></a>如是次第。<a id="a-D1"></a>起作舍屋。<a id="a-D2"></a>为彼恶业作覆藏。<a id="a-D3"></a>故偈言。</p>
  <p id="aD4">初时作占婆　　于后波罗奈</p>
  <p id="aD5">过劫残末际　　规度王舍城</p>
  <p id="aD6">诸比丘。<a id="a-D7"></a>此因缘故。<a id="a-D8"></a>前最胜者。<a id="a-D9"></a>造作村城聚落处所。<a id="a-DA"></a>国邑王宫。<a id="a-DB"></a>庄严世间出生住处。<a id="a-DC"></a>如是众辈。<a id="a-DD"></a>更复增长非法行时。<a id="a-DE"></a>有余众生。<a id="a-DF"></a>福命业尽。<a id="a-DG"></a>从光音天舍身来下。<a id="a-DH"></a>母腹受胎。<a id="a-DI"></a>诸比丘。<a id="a-DJ"></a>此因缘故。<a id="a-DK"></a>旧时胜者先生世间。<a id="a-DL"></a>彼等众生余福力故。<a id="a-DM"></a>不须耕种。<a id="a-DN"></a>而有自然粳米出生。<a id="a-DO"></a>若有欲须。<a id="a-DP"></a>日初分取。<a id="a-DQ"></a>于日后分。<a id="a-DR"></a>即复还生。<a id="a-DS"></a>日后分取。<a id="a-DT"></a>日初还生。<a id="a-DU"></a>成熟一种。<a id="a-DV"></a>若不取者。<a id="a-DW"></a>依旧常在。<a id="a-DX"></a>时彼众生。<a id="a-DY"></a>福渐薄故。<a id="a-DZ"></a>懒惰懈怠。<a id="a-Da"></a>贪吝心生。<a id="a-Db"></a>作如是念。<a id="a-Dc"></a>今此粳米。<a id="a-Dd"></a>不曾耕种。<a id="a-De"></a>何用辛苦。<a id="a-Df"></a>日初日后时别各取。<a id="a-Dg"></a>徒自困乏。<a id="a-Dh"></a>我今宁可一时顿取。<a id="a-Di"></a>遂即并取。<a id="a-Dj"></a>时余众生。<a id="a-Dk"></a>唤彼人言。<a id="a-Dl"></a>食时节至。<a id="a-Dm"></a>可共相逐。<a id="a-Dn"></a>收取粳米。<a id="a-Do"></a>彼人报言。<a id="a-Dp"></a>我以一时。<a id="a-Dq"></a>为日初后。<a id="a-Dr"></a>顿取将来。<a id="a-Ds"></a>汝欲去者。<a id="a-Dt"></a>可自知时。<a id="a-Du"></a>彼作是念。<a id="a-Dv"></a>此众生等。<a id="a-Dw"></a>善作快乐。<a id="a-Dx"></a>于日初后。<a id="a-Dy"></a>一时顿取。<a id="a-Dz"></a>我今应当为两三日。<a id="a-E0"></a>亦可并收。<a id="a-E1"></a>即便悉取。<a id="a-E2"></a>尔时更有别众生。<a id="a-E3"></a>唤彼众生言。<a id="a-E4"></a>我等可共收取粳米。<a id="a-E5"></a>彼即报言。<a id="a-E6"></a>我前总已。<a id="a-E7"></a>取三日分。<a id="a-E8"></a>汝自知时。<a id="a-E9"></a>彼众生闻。<a id="a-EA"></a>复作是念。<a id="a-EB"></a>此人甚善。<a id="a-EC"></a>我今亦宜一时并取四五日分。<a id="a-ED"></a>为贮积故。<a id="a-EE"></a>时彼粳米。<a id="a-EF"></a>即生皮糩。<a id="a-EG"></a>裹米而住。<a id="a-EH"></a>被刈之者。<a id="a-EI"></a>即更不生。<a id="a-EJ"></a>未刈之处。<a id="a-EK"></a>依旧而住。<a id="a-EL"></a>其此稻谷。<a id="a-EM"></a>即便段别。<a id="a-EN"></a>丛聚而生。<a id="a-EO"></a>是时众生。<a id="a-EP"></a>相共聚集。<a id="a-EQ"></a>愁忧悲哭。<a id="a-ER"></a>各相谓言。<a id="a-ES"></a>我忆往昔。<a id="a-ET"></a>意所生身。<a id="a-EU"></a>以喜为食。<a id="a-EV"></a>自然光明。<a id="a-EW"></a>腾空自在。<a id="a-EX"></a>神色最胜。<a id="a-EY"></a>寿命长远。<a id="a-EZ"></a>而为我等。<a id="a-Ea"></a>忽生地味。<a id="a-Eb"></a>色香味具。<a id="a-Ec"></a>食已久住。<a id="a-Ed"></a>其多食者。<a id="a-Ee"></a>色形则粗。<a id="a-Ef"></a>少食之者。<a id="a-Eg"></a>颜色犹胜。<a id="a-Eh"></a>争胜劣故。<a id="a-Ei"></a>起憍慢心。<a id="a-Ej"></a>则成差别。<a id="a-Ek"></a>缘于此故。<a id="a-El"></a>地味灭没。<a id="a-Em"></a>次生地皮。<a id="a-En"></a>次生林蔓。<a id="a-Eo"></a>次生粳米。<a id="a-Ep"></a>乃至皮糩。<a id="a-Eq"></a>刈者不生。<a id="a-Er"></a>不刈如旧。<a id="a-Es"></a>以如是故。<a id="a-Et"></a>成此一丛段别住也。<a id="a-Eu"></a>我等今者。<a id="a-Ev"></a>宜应分疆结作界畔。<a id="a-Ew"></a>并立谪罚。<a id="a-Ex"></a>彼是汝许。<a id="a-Ey"></a>此是我分。<a id="a-Ez"></a>侵者罚之。<a id="a-F0"></a>诸比丘。<a id="a-F1"></a>此因缘故。<a id="a-F2"></a>世间便有界畔谪罚名字出生。</p>
  <p id="aF3">尔时别有余一众生。<a id="a-F4"></a>自惜己稻。<a id="a-F5"></a>盗他稻谷。<a id="a-F6"></a>余人见已。<a id="a-F7"></a>即告彼言。<a id="a-F8"></a>谓汝众生。<a id="a-F9"></a>汝恶作也。<a id="a-FA"></a>汝恶作也。<a id="a-FB"></a>云何自有。<a id="a-FC"></a>盗取他稻。<a id="a-FD"></a>呵已而放。<a id="a-FE"></a>更莫如此。<a id="a-FF"></a>而彼众生。<a id="a-FG"></a>已复再作。<a id="a-FH"></a>亦且呵放。<a id="a-FI"></a>如是再三。<a id="a-FJ"></a>犹不改悔。<a id="a-FK"></a>粗言呵责。<a id="a-FL"></a>以手打头。<a id="a-FM"></a>牵臂将诣众人之中。<a id="a-FN"></a>告众辈言。<a id="a-FO"></a>此人盗他。<a id="a-FP"></a>而彼众生。<a id="a-FQ"></a>对于众前。<a id="a-FR"></a>拒讳争斗。<a id="a-FS"></a>语众辈言。<a id="a-FT"></a>此之众生。<a id="a-FU"></a>粗恶言语。<a id="a-FV"></a>骂詈于我。<a id="a-FW"></a>以手打我。<a id="a-FX"></a>时彼众辈。<a id="a-FY"></a>聚集忧愁。<a id="a-FZ"></a>悲哭叫唤。<a id="a-Fa"></a>我等今者。<a id="a-Fb"></a>相共至此。<a id="a-Fc"></a>困恶处也。<a id="a-Fd"></a>我等已生恶不善法。<a id="a-Fe"></a>为诸烦恼增长未来生老苦果。<a id="a-Ff"></a>当向恶趣。<a id="a-Fg"></a>现见以手共相牵排。<a id="a-Fh"></a>驱遣呵责。<a id="a-Fi"></a>我等今应求正守护。<a id="a-Fj"></a>为我作主。<a id="a-Fk"></a>合呵责者正作呵责。<a id="a-Fl"></a>合谪罚者即正谪罚。<a id="a-Fm"></a>合驱遣者即正驱遣。<a id="a-Fn"></a>我等所有田分稻谷。<a id="a-Fo"></a>各自收来。<a id="a-Fp"></a>彼守护主。<a id="a-Fq"></a>有所须者。<a id="a-Fr"></a>我等供给。<a id="a-Fs"></a>大众如是共平量已。<a id="a-Ft"></a>时彼众辈。<a id="a-Fu"></a>即共推求正守护者。</p>
  <p id="aFv">尔时彼处大众之中。<a id="a-Fw"></a>别有一人。<a id="a-Fx"></a>长大最胜。<a id="a-Fy"></a>可爱端正。<a id="a-Fz"></a>形容奇特。<a id="a-G0"></a>微妙可观。<a id="a-G1"></a>身色光仪。<a id="a-G2"></a>种种具足。<a id="a-G3"></a>时诸众辈。<a id="a-G4"></a>向彼人边。<a id="a-G5"></a>作如是言。<a id="a-G6"></a>善哉仁者。<a id="a-G7"></a>汝为我等。<a id="a-G8"></a>作正守护。<a id="a-G9"></a>我等此处各有田畔。<a id="a-GA"></a>勿使侵欺。<a id="a-GB"></a>合呵正呵。<a id="a-GC"></a>合责正责。<a id="a-GD"></a>乃至谪罚。<a id="a-GE"></a>合遣正遣。<a id="a-GF"></a>我等所收不耕稻谷。<a id="a-GG"></a>当分与汝。<a id="a-GH"></a>不令乏少。<a id="a-GI"></a>彼人闻已。<a id="a-GJ"></a>即许可之。<a id="a-GK"></a>为作正主。<a id="a-GL"></a>诃责谪罚。<a id="a-GM"></a>驱遣平正。<a id="a-GN"></a>无有侵凌。<a id="a-GO"></a>众敛稻谷。<a id="a-GP"></a>而供济之。<a id="a-GQ"></a>不令短阙。<a id="a-GR"></a>如是依法。<a id="a-GS"></a>为作田主。<a id="a-GT"></a>以从彼等众生田里。<a id="a-GU"></a>取地分故。<a id="a-GV"></a>因即立名。<a id="a-GW"></a>为刹帝利(刹帝利者隋言田主)。<a id="a-GX"></a>时彼众生。<a id="a-GY"></a>悉皆欢喜。<a id="a-GZ"></a>依诫奉行。<a id="a-Ga"></a>彼刹帝利。<a id="a-Gb"></a>于众事中。<a id="a-Gc"></a>智慧巧妙。<a id="a-Gd"></a>处彼众内。<a id="a-Ge"></a>光相最胜。<a id="a-Gf"></a>是故称名。<a id="a-Gg"></a>为曷啰阇(曷罗阇者隋言王也)。<a id="a-Gh"></a>大众立为大平等王。<a id="a-Gi"></a>是故名为摩诃三摩多(摩诃三摩多者隋言大众平等王也)。<a id="a-Gj"></a>诸比丘。<a id="a-Gk"></a>其摩诃三摩多作王之时。<a id="a-Gl"></a>彼诸人辈因始立名。<a id="a-Gm"></a>为萨多婆(萨多婆者隋言众生)。<a id="a-Gn"></a>诸比丘。<a id="a-Go"></a>其摩诃三摩多王有息名乎庐遮(隋言意喜)。<a id="a-Gp"></a>诸比丘。<a id="a-Gq"></a>彼乎庐遮作王之时。<a id="a-Gr"></a>彼诸人辈称为何夷摩柯(隋言金者)。<a id="a-Gs"></a>诸比丘。<a id="a-Gt"></a>其乎庐遮王有息名柯梨耶哪(隋言正真)。<a id="a-Gu"></a>诸比丘。<a id="a-Gv"></a>其柯梨耶哪作王之时。<a id="a-Gw"></a>彼诸人辈称为帝罗阇(隋言乌麻生也)。<a id="a-Gx"></a>诸比丘。<a id="a-Gy"></a>其柯梨耶哪王有息名婆罗柯梨耶哪(隋言最正真也)。<a id="a-Gz"></a>诸比丘。<a id="a-H0"></a>其婆罗柯梨耶哪作王之时。<a id="a-H1"></a>彼诸人辈称为阿婆啰骞咃(隋言云片)。<a id="a-H2"></a>诸比丘。<a id="a-H3"></a>其云片王有息。<a id="a-H4"></a>名乌逋沙他(隋言斋戒)。<a id="a-H5"></a>诸比丘。<a id="a-H6"></a>其斋戒王在位之时。<a id="a-H7"></a>彼诸人辈称为多罗承伽(隋言木胫)。<a id="a-H8"></a>诸比丘。<a id="a-H9"></a>其斋戒王顶上自然出一肉胞。<a id="a-HA"></a>生于童子。<a id="a-HB"></a>端正具足。<a id="a-HC"></a>三十二相。<a id="a-HD"></a>生已唱言摩陀多(摩陀多者隋言持戒)。<a id="a-HE"></a>其顶生王。<a id="a-HF"></a>具大神通。<a id="a-HG"></a>甚有威力。<a id="a-HH"></a>统四大洲。<a id="a-HI"></a>自在治化。<a id="a-HJ"></a>诸比丘。<a id="a-HK"></a>此等六王。<a id="a-HL"></a>寿命无量。<a id="a-HM"></a>诸比丘。<a id="a-HN"></a>其顶生王右[月*坒]出胞。<a id="a-HO"></a>生一童子。<a id="a-HP"></a>端正具足。<a id="a-HQ"></a>三十二相。<a id="a-HR"></a>名右[月*坒]生。<a id="a-HS"></a>亦有威力。<a id="a-HT"></a>统四大洲。<a id="a-HU"></a>其右[月*坒]王。<a id="a-HV"></a>左[月*坒]出胞。<a id="a-HW"></a>生一童子。<a id="a-HX"></a>亦三十二相。<a id="a-HY"></a>名左[月*坒]生。<a id="a-HZ"></a>具威德力。<a id="a-Ha"></a>王三大洲。<a id="a-Hb"></a>其左[月*坒]王。<a id="a-Hc"></a>右膝肉胞。<a id="a-Hd"></a>生一童子。<a id="a-He"></a>威相如前。<a id="a-Hf"></a>王二大洲。<a id="a-Hg"></a>其右膝王左膝生一童子。<a id="a-Hh"></a>威相如前。<a id="a-Hi"></a>领一大洲。</p>
  <p id="aHj">诸比丘。<a id="a-Hk"></a>从此已来。<a id="a-Hl"></a>有转轮王。<a id="a-Hm"></a>皆领一洲。<a id="a-Hn"></a>汝等当知。<a id="a-Ho"></a>诸比丘。<a id="a-Hp"></a>如是次第。<a id="a-Hq"></a>最初众立大平等王。<a id="a-Hr"></a>次意喜王。<a id="a-Hs"></a>次正真王。<a id="a-Ht"></a>次最正真王。<a id="a-Hu"></a>次受斋戒王。<a id="a-Hv"></a>次顶生王。<a id="a-Hw"></a>次右[月*坒]王。<a id="a-Hx"></a>次左[月*坒]王。<a id="a-Hy"></a>次右膝王。<a id="a-Hz"></a>次左膝王。<a id="a-I0"></a>次已脱王。<a id="a-I1"></a>次已已脱王。<a id="a-I2"></a>次体者王。<a id="a-I3"></a>次体味王。<a id="a-I4"></a>次果报车王。<a id="a-I5"></a>次海王。<a id="a-I6"></a>次大海王。<a id="a-I7"></a>次奢俱梨王。<a id="a-I8"></a>次大奢俱梨王。<a id="a-I9"></a>次茅草王。<a id="a-IA"></a>次别茅草王。<a id="a-IB"></a>次善贤王。<a id="a-IC"></a>次大善贤王。<a id="a-ID"></a>次相爱王。<a id="a-IE"></a>次大相爱王。<a id="a-IF"></a>次叫王。<a id="a-IG"></a>次大叫王。<a id="a-IH"></a>次尼梨迦王。<a id="a-II"></a>次那瞿沙王。<a id="a-IJ"></a>次狼王。<a id="a-IK"></a>次海分王。<a id="a-IL"></a>次金刚臂王。<a id="a-IM"></a>次床王。<a id="a-IN"></a>次师子月王。<a id="a-IO"></a>次那耶坻王。<a id="a-IP"></a>次别者王。<a id="a-IQ"></a>次善福水王。<a id="a-IR"></a>次热恼王。<a id="a-IS"></a>次作光王。<a id="a-IT"></a>次旷野王。<a id="a-IU"></a>次小山王。<a id="a-IV"></a>次山者王。<a id="a-IW"></a>次焰者王。<a id="a-IX"></a>次炽焰王。<a id="a-IY"></a>诸比丘。<a id="a-IZ"></a>其炽焰王。<a id="a-Ia"></a>子孙相承。<a id="a-Ib"></a>有一百一。<a id="a-Ic"></a>并悉在彼逋多罗城。<a id="a-Id"></a>治化天下。<a id="a-Ie"></a>其最后王。<a id="a-If"></a>名为降怨。<a id="a-Ig"></a>以能降伏诸怨敌故。<a id="a-Ih"></a>名曰降怨。</p>
  <p id="aIi">诸比丘。<a id="a-Ij"></a>其降怨王子孙相承。<a id="a-Ik"></a>于阿踰阇城中治化。<a id="a-Il"></a>有五万四千王。<a id="a-Im"></a>其最后王。<a id="a-In"></a>名为难胜。</p>
  <p id="aIo">诸比丘。<a id="a-Ip"></a>其难胜王子孙相承。<a id="a-Iq"></a>于波罗奈城中治化。<a id="a-Ir"></a>有六万三千王。<a id="a-Is"></a>彼最后王名难可意。<a id="a-It"></a>诸比丘。<a id="a-Iu"></a>其难可意子孙相承。<a id="a-Iv"></a>于柯箄啰城中治化。<a id="a-Iw"></a>有八万四千王。<a id="a-Ix"></a>彼最后王。<a id="a-Iy"></a>名为梵德。<a id="a-Iz"></a>诸比丘。<a id="a-J0"></a>其梵德王子孙相承。<a id="a-J1"></a>于彼白象城中治化。<a id="a-J2"></a>有三万二千王。<a id="a-J3"></a>彼最后王。<a id="a-J4"></a>名为象德。<a id="a-J5"></a>诸比丘。<a id="a-J6"></a>其象德王子孙相承。<a id="a-J7"></a>于拘尸那城中治化。<a id="a-J8"></a>有三万二千王。<a id="a-J9"></a>彼最后王。<a id="a-JA"></a>名曰藿香。<a id="a-JB"></a>诸比丘。<a id="a-JC"></a>其藿香王子孙相承。<a id="a-JD"></a>于优罗奢城中治化。<a id="a-JE"></a>有三万二千王。<a id="a-JF"></a>其最后王。<a id="a-JG"></a>名那伽那嗜。<a id="a-JH"></a>诸比丘。<a id="a-JI"></a>其那嗜王子孙相承。<a id="a-JJ"></a>于难降伏城中治化。<a id="a-JK"></a>有三万二千王。<a id="a-JL"></a>彼最后王名曰降者。<a id="a-JM"></a>诸比丘。<a id="a-JN"></a>其降者王子孙相承。<a id="a-JO"></a>于葛那鸠遮城中治化。<a id="a-JP"></a>有一万二千王。<a id="a-JQ"></a>彼最后王。<a id="a-JR"></a>名胜军。<a id="a-JS"></a>诸比丘。<a id="a-JT"></a>其胜军王子孙相承。<a id="a-JU"></a>于波波城治化天下。<a id="a-JV"></a>有一万八千王。<a id="a-JW"></a>彼最后王。<a id="a-JX"></a>名曰天龙。<a id="a-JY"></a>诸比丘。<a id="a-JZ"></a>其天龙王子孙相承。<a id="a-Ja"></a>于多摩梨奢城中治化。<a id="a-Jb"></a>有二万五千王。<a id="a-Jc"></a>彼最后王。<a id="a-Jd"></a>名曰海天。<a id="a-Je"></a>诸比丘。<a id="a-Jf"></a>其海天王子孙相承。<a id="a-Jg"></a>还于多摩梨奢城中治化。<a id="a-Jh"></a>有一万王。<a id="a-Ji"></a>彼最后王。<a id="a-Jj"></a>还名海天。<a id="a-Jk"></a>诸比丘。<a id="a-Jl"></a>后海天王子孙相承。<a id="a-Jm"></a>于檀多富罗城中治化。<a id="a-Jn"></a>有一万八千王。<a id="a-Jo"></a>彼最后王。<a id="a-Jp"></a>名为善意。<a id="a-Jq"></a>子孙相承。<a id="a-Jr"></a>于王舍大城治化。<a id="a-Js"></a>有二万五千王。<a id="a-Jt"></a>彼最后王。<a id="a-Ju"></a>名善治化。<a id="a-Jv"></a>诸比丘。<a id="a-Jw"></a>善治化王子孙相承。<a id="a-Jx"></a>还于波罗奈城中治化。<a id="a-Jy"></a>有一千一百王。<a id="a-Jz"></a>彼最后王。<a id="a-K0"></a>名大帝君。<a id="a-K1"></a>诸比丘。<a id="a-K2"></a>大帝君王子孙相承。<a id="a-K3"></a>于茅主大城中治化。<a id="a-K4"></a>有八万四千王。<a id="a-K5"></a>彼最后王。<a id="a-K6"></a>复名海天。<a id="a-K7"></a>诸比丘。<a id="a-K8"></a>其海天王子孙相承。<a id="a-K9"></a>还于逋多罗城中治化。<a id="a-KA"></a>有一千五百王。<a id="a-KB"></a>彼最后王。<a id="a-KC"></a>名为苦行。<a id="a-KD"></a>诸比丘。<a id="a-KE"></a>其苦行王子孙相承。<a id="a-KF"></a>还于茅主大城中治化。<a id="a-KG"></a>有八万四千王。<a id="a-KH"></a>彼最后王。<a id="a-KI"></a>名为地面。<a id="a-KJ"></a>诸比丘。<a id="a-KK"></a>其地面王子寐相承。<a id="a-KL"></a>还于阿踰阇城中治化。<a id="a-KM"></a>有一千王。<a id="a-KN"></a>彼最后王。<a id="a-KO"></a>名为持地。<a id="a-KP"></a>诸比丘。<a id="a-KQ"></a>其持地王子孙相承。<a id="a-KR"></a>还于波罗奈大城中治化。<a id="a-KS"></a>有八万王。<a id="a-KT"></a>彼最后王。<a id="a-KU"></a>名曰地主。<a id="a-KV"></a>诸比丘。<a id="a-KW"></a>其地主王子孙相承。<a id="a-KX"></a>于寐(亡毗反)洟(汤梨反)罗城中治化。<a id="a-KY"></a>有八万四千王。<a id="a-KZ"></a>彼最后王。<a id="a-Ka"></a>名曰大天。<a id="a-Kb"></a>诸比丘。<a id="a-Kc"></a>其大天王子孙相承。<a id="a-Kd"></a>于彼寐洟罗大城中治化。<a id="a-Ke"></a>有八万四千刹帝利王。<a id="a-Kf"></a>彼一切王。<a id="a-Kg"></a>于彼寐洟罗城庵婆罗林中。<a id="a-Kh"></a>修行梵行。<a id="a-Ki"></a>其最后王。<a id="a-Kj"></a>名曰尼寐王。<a id="a-Kk"></a>次没王。<a id="a-Kl"></a>次坚齐王。<a id="a-Km"></a>次轲呶王。<a id="a-Kn"></a>次优波王。<a id="a-Ko"></a>次呶摩王。<a id="a-Kp"></a>次善见王。<a id="a-Kq"></a>次月见王。<a id="a-Kr"></a>次闻军王。<a id="a-Ks"></a>次法军王。<a id="a-Kt"></a>次降伏王。<a id="a-Ku"></a>次大降王。<a id="a-Kv"></a>次更降王。<a id="a-Kw"></a>次无忧王。<a id="a-Kx"></a>次除忧王。<a id="a-Ky"></a>次肩节王。<a id="a-Kz"></a>次王节王。<a id="a-L0"></a>次摩罗王。<a id="a-L1"></a>次娄那王。<a id="a-L2"></a>次方主王。<a id="a-L3"></a>次尘者王。<a id="a-L4"></a>次迦罗王。<a id="a-L5"></a>次难陀王。<a id="a-L6"></a>次镜面王。<a id="a-L7"></a>次生者王。<a id="a-L8"></a>次斛领王。<a id="a-L9"></a>次食饮王。<a id="a-LA"></a>次饶食王。<a id="a-LB"></a>次难降王。<a id="a-LC"></a>次难胜王。<a id="a-LD"></a>次安住王。<a id="a-LE"></a>次善住王。<a id="a-LF"></a>次大力王。<a id="a-LG"></a>次力德王。<a id="a-LH"></a>次坚行王。<a id="a-LI"></a>诸比丘。<a id="a-LJ"></a>其坚行王子孙相承。<a id="a-LK"></a>于迦奢婆波城中治化。<a id="a-LL"></a>有七万五千王。<a id="a-LM"></a>彼最后王。<a id="a-LN"></a>名庵婆梨沙。<a id="a-LO"></a>诸比丘。<a id="a-LP"></a>其梨沙王子。<a id="a-LQ"></a>名善立。<a id="a-LR"></a>诸比丘。<a id="a-LS"></a>其善立王子孙相承。<a id="a-LT"></a>于波罗大城中治化。<a id="a-LU"></a>有一千一百王。<a id="a-LV"></a>彼最后王。<a id="a-LW"></a>名枳梨祁。</p>
  <p id="aLX">诸比丘。<a id="a-LY"></a>彼时有迦葉如来阿罗诃三藐三佛陀。<a id="a-LZ"></a>出现世间。<a id="a-La"></a>菩萨于彼修行梵行。<a id="a-Lb"></a>生兜率天。<a id="a-Lc"></a>枳梨祁王息。<a id="a-Ld"></a>名为善生。<a id="a-Le"></a>子孙相承。<a id="a-Lf"></a>还于逋多罗城中治化。<a id="a-Lg"></a>有一百一王。<a id="a-Lh"></a>彼最后王。<a id="a-Li"></a>名耳。<a id="a-Lj"></a>其耳王有二息。<a id="a-Lk"></a>一名瞿昙。<a id="a-Ll"></a>二名婆罗堕阇。<a id="a-Lm"></a>彼王一息。<a id="a-Ln"></a>名甘蔗种。<a id="a-Lo"></a>诸比丘。<a id="a-Lp"></a>其甘蔗种子孙相承。<a id="a-Lq"></a>还于逋多罗城中治化。<a id="a-Lr"></a>有一百一甘蔗种王。<a id="a-Ls"></a>彼最后王。<a id="a-Lt"></a>名不善长。<a id="a-Lu"></a>甘蔗种王。<a id="a-Lv"></a>诸比丘。<a id="a-Lw"></a>不善长王。<a id="a-Lx"></a>而生四子。<a id="a-Ly"></a>一名优牟佉。<a id="a-Lz"></a>二名金色。<a id="a-M0"></a>三名似白象。<a id="a-M1"></a>四名足磲。<a id="a-M2"></a>其足磲息。<a id="a-M3"></a>名曰天城。<a id="a-M4"></a>其子牛城子孙相承。<a id="a-M5"></a>于迦毗罗婆苏都城中治化。<a id="a-M6"></a>有七万七千王。<a id="a-M7"></a>彼最后王。<a id="a-M8"></a>名广车王。<a id="a-M9"></a>次别车王。<a id="a-MA"></a>次坚车王。<a id="a-MB"></a>次住车王。<a id="a-MC"></a>次十车王。<a id="a-MD"></a>次百车王。<a id="a-ME"></a>次九十车王。<a id="a-MF"></a>次杂色车王。<a id="a-MG"></a>次智车王。<a id="a-MH"></a>次广弓王。<a id="a-MI"></a>次多弓王。<a id="a-MJ"></a>次兼弓王。<a id="a-MK"></a>次住弓王。<a id="a-ML"></a>次十弓王。<a id="a-MM"></a>次百弓王。<a id="a-MN"></a>次九十弓王。<a id="a-MO"></a>次杂色弓王。<a id="a-MP"></a>次智弓王。</p>
  <p id="aMQ">诸比丘。<a id="a-MR"></a>其智弓王生于二息。<a id="a-MS"></a>一名师子颊。<a id="a-MT"></a>二名师子足。<a id="a-MU"></a>其师子颊绍继王位。<a id="a-MV"></a>生于四子。<a id="a-MW"></a>一名净饭。<a id="a-MX"></a>二名白饭。<a id="a-MY"></a>三名斛饭。<a id="a-MZ"></a>四名甘露饭。<a id="a-Ma"></a>又生一女。<a id="a-Mb"></a>名为不死。<a id="a-Mc"></a>诸比丘。<a id="a-Md"></a>其净饭王生于二子。<a id="a-Me"></a>一悉达多。<a id="a-Mf"></a>二名难陀。<a id="a-Mg"></a>白饭二子。<a id="a-Mh"></a>一名帝沙童。<a id="a-Mi"></a>二名难提迦。<a id="a-Mj"></a>斛饭二子。<a id="a-Mk"></a>一阿泥娄驮。<a id="a-Ml"></a>二跋提梨迦。<a id="a-Mm"></a>甘露饭王亦生二子。<a id="a-Mn"></a>一阿难陀。<a id="a-Mo"></a>二提婆达多。<a id="a-Mp"></a>其不死女。<a id="a-Mq"></a>唯有一子。<a id="a-Mr"></a>名世婆罗。<a id="a-Ms"></a>菩萨一子。<a id="a-Mt"></a>名罗睺罗。</p>
  <p id="aMu">诸比丘。<a id="a-Mv"></a>如是次第。<a id="a-Mw"></a>从于大众平等王来。<a id="a-Mx"></a>子孙相承。<a id="a-My"></a>最胜种族。<a id="a-Mz"></a>至罗睺罗童子。<a id="a-N0"></a>身上成阿罗汉。<a id="a-N1"></a>断于烦恼。<a id="a-N2"></a>尽生死际。<a id="a-N3"></a>更无复有。<a id="a-N4"></a>诸比丘。<a id="a-N5"></a>此因缘故。<a id="a-N6"></a>旧往昔时。<a id="a-N7"></a>有胜刹利。<a id="a-N8"></a>世间出生。<a id="a-N9"></a>依于如法。<a id="a-NA"></a>非不如法。<a id="a-NB"></a>诸比丘。<a id="a-NC"></a>有如是法。<a id="a-ND"></a>世间刹利。<a id="a-NE"></a>最为胜生。<a id="a-NF"></a>尔时自余诸众生辈。<a id="a-NG"></a>如是念言。<a id="a-NH"></a>世间有为。<a id="a-NI"></a>是病是痈。<a id="a-NJ"></a>是其毒箭。<a id="a-NK"></a>熟思惟已。<a id="a-NL"></a>弃舍有为。<a id="a-NM"></a>于空山泽。<a id="a-NN"></a>造作草庵。<a id="a-NO"></a>寂静禅定。<a id="a-NP"></a>有所求须。<a id="a-NQ"></a>或日初分。<a id="a-NR"></a>或后分中。<a id="a-NS"></a>出于草庵。<a id="a-NT"></a>入村乞食。<a id="a-NU"></a>众人见已。<a id="a-NV"></a>须者与之。<a id="a-NW"></a>复为造作。<a id="a-NX"></a>或有称言。<a id="a-NY"></a>此等众生。<a id="a-NZ"></a>最好作善。<a id="a-Na"></a>弃舍世间。<a id="a-Nb"></a>有流不善诸恶法故。<a id="a-Nc"></a>名婆罗门。<a id="a-Nd"></a>此因缘故。<a id="a-Ne"></a>婆罗门种。<a id="a-Nf"></a>世间出生。<a id="a-Ng"></a>或有众生。<a id="a-Nh"></a>禅定不成。<a id="a-Ni"></a>倚着村落。<a id="a-Nj"></a>多教咒术。<a id="a-Nk"></a>因此得名为教者也。<a id="a-Nl"></a>以其下来入村舍故。<a id="a-Nm"></a>名向聚落。<a id="a-Nn"></a>复为成就诸欲法故。<a id="a-No"></a>名成就欲。<a id="a-Np"></a>此因缘故。<a id="a-Nq"></a>旧往昔时。<a id="a-Nr"></a>胜婆罗门。<a id="a-Ns"></a>高行种姓。<a id="a-Nt"></a>世间出生。<a id="a-Nu"></a>依于如法。<a id="a-Nv"></a>非不如法。<a id="a-Nw"></a>复有自余诸众生辈。<a id="a-Nx"></a>造作种种求利技能工巧艺术诸业之处。<a id="a-Ny"></a>以此得名为毗舍也。<a id="a-Nz"></a>此因缘故。<a id="a-O0"></a>旧往昔时。<a id="a-O1"></a>毗舍种姓。<a id="a-O2"></a>现于世间。<a id="a-O3"></a>彼亦如法。<a id="a-O4"></a>非不如法。<a id="a-O5"></a>诸比丘。<a id="a-O6"></a>此等三种。<a id="a-O7"></a>世间生已。<a id="a-O8"></a>于后复有第四种姓。<a id="a-O9"></a>世间出生。<a id="a-OA"></a>诸比丘。<a id="a-OB"></a>复有一种。<a id="a-OC"></a>各自毁呰自家法已。<a id="a-OD"></a>剃除须发。<a id="a-OE"></a>身着袈裟。<a id="a-OF"></a>弃舍世间。<a id="a-OG"></a>出家修道。<a id="a-OH"></a>口自唱言。<a id="a-OI"></a>我作沙门。<a id="a-OJ"></a>彼作是称。<a id="a-OK"></a>即成正愿婆罗门也。<a id="a-OL"></a>毗舍亦然。<a id="a-OM"></a>复有一种。<a id="a-ON"></a>如前毁呰。<a id="a-OO"></a>亦舍出家。<a id="a-OP"></a>口自称我当作沙门。<a id="a-OQ"></a>为彼故。<a id="a-OR"></a>有如是正愿。<a id="a-OS"></a>诸比丘。<a id="a-OT"></a>复有一种刹利。<a id="a-OU"></a>以身口意行于恶行。<a id="a-OV"></a>以恶行故。<a id="a-OW"></a>身坏命终一向受苦。<a id="a-OX"></a>其婆罗门。<a id="a-OY"></a>及毗舍等。<a id="a-OZ"></a>亦如是。<a id="a-Oa"></a>复有一种刹利。<a id="a-Ob"></a>以身口意行善行故。<a id="a-Oc"></a>身坏命终一向受乐。<a id="a-Od"></a>婆罗门毗舍亦然。</p>
  <p id="aOe">诸比丘。<a id="a-Of"></a>复有一种刹利。<a id="a-Og"></a>以身口意行二种行。<a id="a-Oh"></a>身坏命终当受苦乐。<a id="a-Oi"></a>婆罗门毗舍亦尔。<a id="a-Oj"></a>诸比丘。<a id="a-Ok"></a>复有一种刹利。<a id="a-Ol"></a>正信出家修习。<a id="a-Om"></a>证于三十七助道。<a id="a-On"></a>能尽诸漏。<a id="a-Oo"></a>心解脱智解脱。<a id="a-Op"></a>现见证法。<a id="a-Oq"></a>得诸神通。<a id="a-Or"></a>既作证已。<a id="a-Os"></a>口自唱言。<a id="a-Ot"></a>我已尽生。<a id="a-Ou"></a>梵行已立。<a id="a-Ov"></a>所作已办。<a id="a-Ow"></a>更不受有。<a id="a-Ox"></a>其婆罗门毗舍亦尔。<a id="a-Oy"></a>诸比丘。<a id="a-Oz"></a>此三种姓。<a id="a-P0"></a>于彼边生。<a id="a-P1"></a>能成就明行足。<a id="a-P2"></a>得阿罗汉。<a id="a-P3"></a>名为最胜。<a id="a-P4"></a>诸比丘。<a id="a-P5"></a>其梵王娑诃波底。<a id="a-P6"></a>昔于我前说如是偈。</p>
  <p id="aP7">刹利胜生者　　若出诸种姓</p>
  <p id="aP8">明行足成就　　彼最胜天人</p>
  <p id="aP9">诸比丘。<a id="a-PA"></a>其梵王娑诃波底。<a id="a-PB"></a>彼偈善颂。<a id="a-PC"></a>非为不善。<a id="a-PD"></a>我已印可。<a id="a-PE"></a>诸比丘。<a id="a-PF"></a>我多他阿伽度阿罗诃三藐三佛陀。<a id="a-PG"></a>亦说此义。<a id="a-PH"></a>诸比丘。<a id="a-PI"></a>如是次第。<a id="a-PJ"></a>我所具说。<a id="a-PK"></a>世间转成转坏转住。<a id="a-PL"></a>诸比丘。<a id="a-PM"></a>若有教师。<a id="a-PN"></a>为诸声闻。<a id="a-PO"></a>所应作处。<a id="a-PP"></a>哀愍利益。<a id="a-PQ"></a>而行慈悲。<a id="a-PR"></a>我已作讫。<a id="a-PS"></a>汝等须依。<a id="a-PT"></a>诸比丘。<a id="a-PU"></a>此等空闲山林树下虚房静室土窟崖龛。<a id="a-PV"></a>或冢墓间。<a id="a-PW"></a>以稻芋等。<a id="a-PX"></a>为草庵住。<a id="a-PY"></a>离于村舍聚落居停如是之处。<a id="a-PZ"></a>汝等比丘。<a id="a-Pa"></a>应修习禅。<a id="a-Pb"></a>勿堕放逸致令后悔。<a id="a-Pc"></a>此我教示。<a id="a-Pd"></a>汝诸比丘。<a id="a-Pe"></a>佛说经已。<a id="a-Pf"></a>诸比丘等。<a id="a-Pg"></a>欢喜奉行。</p>
 </body>
</html>