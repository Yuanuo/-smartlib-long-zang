<!DOCTYPE html>
<html>
<head>
  <meta charset="utf-8"/>
  <meta name="author" content="沮渠京声/北凉"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>治禅病秘要法卷上</title>
</head>
<body>
  <h1 class="head">治禅病秘要法卷上</h1>
  <h2>治阿练若乱心病七十二种法(尊者舍利弗所玄问出杂阿含阿练若杂事中)</h2>
  <p>如是我闻。一时佛在舍卫国祇树给孤独园。与千二百五十比丘俱。夏五月十五日。五百释子比丘。在竹林下。行阿练若法。修心十二。于安那般那。入毗琉璃三昧。时波斯匿王。有一太子。名毗琉璃。与五百长者子乘大香象。在只洹边。作那罗戏。复醉诸象。作斗象戏。有一行莲华黑象。其声可恶。状如霹雳。中间细声如猫子吼。释子比丘。禅难提。优波难提等。心惊毛竖。于风大观。发狂痴想。从禅定起。如醉象奔不可禁制。尊者阿难敕诸比丘。坚闭房户。我诸释子今者发狂脱能伤坏。诸比丘僧即往舍利弗所白言。大德大德。所知智慧无障。如天帝释第一胜幢所至无畏。唯愿慈哀。救诸释子狂乱之苦。尔时舍利弗即从坐起。牵阿难手往诣佛所。绕佛三匝为佛作礼长跪合掌白佛言。世尊。唯愿天尊慈悲一切为未来世诸阿练若比丘。因五种事发狂者。一者因乱声。二者因恶名。三者因利养。四者因外风。五者因内风。此五种病。当云何治。唯愿天尊。为我解说。尔时世尊。即便微笑。有五色光。从佛口出。绕佛七匝。还从顶入。告舍利弗。谛听谛听善思念之。吾当为汝分别解说。若有行者行阿练若。修心十二。于阿那般那。因外恶声。触内心根。四百四脉。持心急故一时动乱。风力强故最初发狂。心脉动转五风入咽。先作恶口。应当教是行者。服食酥蜜及阿梨勒。系心一处。先想作一颇梨色镜。自观己身在彼镜中作诸狂事。见此事已。复当更观而作是言。汝于明镜。自见汝身作狂痴事。父母宗亲皆见汝作不祥之事。我今教汝离狂痴法。汝当忆知先教除声。除声法者。举舌向齶。想二摩尼珠在两耳根中。如意珠端。犹如乳滴。滴滴之中。流出醍醐。润于耳根。使不受声。设有大声。如膏油润终不动摇。此想成已。次想一九重金刚盖。从如意珠王出。覆行者身。下有金刚华。行者坐上。有金刚山。四面周匝绕彼行者。其间密致静绝外声。一一山中。有七佛坐。为于行者。说四念处。尔时寂然不闻外声。随于佛教。此名除乱法门。去恶声想。告舍利弗。汝等行者宜当修习。慎莫忘失(是名治乱倒心法)</p>
  <p>复次舍利弗。既去外声已。当去内声。内声者。因于外声。动六情根。心脉颠倒。五种恶风。从心脉入。风动心故。或歌或舞作种种变。汝当教洗心观。洗心观者。先自观心令渐渐明。犹如火珠。四百四脉。如毗琉璃黄金芭蕉。直至心边。火珠出气。不冷不热。不粗不细。用熏诸脉想。一梵王持摩尼镜。照行者胸。尔时行者自观胸如如意珠王。明净可爱火珠为心。大梵天王掌中。有转轮印。转轮印中有白莲花。白莲华上有天童子。手擎乳湩。从如意珠王出。以灌诸脉。乳渐渐下。至于心端。童子手持二针。一黄金色。二青色。从心两边安二金花。以针钻之。七钻之后。心还柔软。如前复以乳还洗于心。乳滴流注入大肠中。大肠满已。入小肠中。小肠满已。流出诸乳。滴滴不绝。入八万户虫口中。诸虫饱满。遍于身内。流注诸骨三百三十六节。皆令周遍。然后想一乳池。有白莲花。在乳池中生。行者坐上。以乳澡浴。想兜罗绵。如白莲华。绕身七匝。行者处中。梵王自执己身乳。令行者嗽。行者嗽已。梵王执盖。覆行者上。于梵王盖。普见一切诸胜境界。还得本心。无有错乱。佛说此语时。五百释子比丘。随顺佛语。一一行之。心即清凉。观色受想行识。无常苦空无我。不贪世间。达解空法。豁然还得本心。破八十亿烔然之结。成须陀洹。渐渐修学。得阿罗汉。三明六通。具八解脱。时诸比丘。闻佛所说。欢喜奉行(此名柔软治四大内风法)</p>
  <p>复次舍利弗。若行者。欲行禅定。宜当善观四大境界。随时增损。春时应入火三昧。以温身体。火光猛盛。身体蒸热。宜当治之。想诸火光。作如意珠。从毛孔出。焰焰之间。作金莲华。化佛坐上。说治病法。以三种珠。一者月精摩尼。二者星光摩尼。犹如天星光白身青。三者水精摩尼。想此三珠。一照头上。一照左肩。一照右肩。见三珠已。想身毛孔出三珠光。极为清凉。身心柔软。入火三昧。不为所坏(是名治火大三昧法)</p>
  <p>复次舍利弗。秋时应当入地三昧。入地三昧。见此地相。百千石山铁山铁围山金刚山。从头至足。三百三十六节。各为百千山。山神岩[山/咢]。尔时应当疾疾治之。治地大法想。此诸山一一谛观。犹若芭蕉。如是次第。如经十譬。一一谛观。尔时但见十方大地。如白琉璃。有白宝花。见舍利弗目连迦叶迦旃延。坐白金刚窟。履地如水。为行者说五破五合。说地无常。行者见已。身心柔软。还得本心(是名治地大法)</p>
  <p>复次舍利弗。行者入水三昧者。自见己身。如大涌泉。三百三十六节。随水流去。见十方地。满中青水。或白或赤。宜当急治。治水法者。先当观身作摩尼珠。吉祥之瓶。金花覆上。使十方水流入瓶中。此吉祥瓶。涌出七花。七茎分明。一一茎间。有七泉水。一一泉中。有七金花。一一华上。有一佛坐说七觉支(是名治水大法)</p>
  <p>复次舍利弗。若行者入风三昧。自见己身。作一九头龙。一一龙头。有九百耳无量口。身毛孔耳及口。如大溪谷。皆出猛风。宜急治之。治之法者。当教行者。自观己身。作金刚座。从于四面。想四金刚轮。以持此风。金轮复生七金刚华。华上化佛。手捉澡灌。澡灌中。有一六头龙。动身吸风。今十方风恬静不动。尔时行者。复见七佛。四大声闻。重为解说七觉支。渐入八圣道分(是名治内风大法也)</p>
  <p>拥酥观柔软。四大渐入圣分尔焰境界。复次舍利弗。若有行者。四大粗涩。或嗔或喜。或悲或笑。或复腹行。或放下风。如是诸病。当教急治。治之法者。先观薄皮。从半节起。见于薄皮。九十九重。犹如泡气。次观厚皮。九十九重。犹如芭蕉。次复观膜。如眼上翳。九十九重。溃溃欲穿。次复观肉。亦九十九重。如芭蕉叶。中间有虫。细于秋毫。虫各四头四口。九十九尾。次当观骨。见骨皎白。如白琉璃。九十八重。四百四脉。入其骨间。流注上下。犹如芭蕉。次当观髓。九十八重。如虫网丝。观诸节已。次观头骨。一一发下。有四百四脉。直入脑中。其余薄皮厚皮。骨与身无异。唯有脑膜十四重。脑为四分。九十八重。四百四脉。流注入心。大肠。小肠。脾肾。肝肺。心胆。喉咙。肺腴。生熟二藏。八万户虫。一一谛观。皆使空虚皎然白净。皮皮相裹。中间明净。如白琉璃。如是一一半节谛观。使三百三十六节皆悉明了。令心停住。复更反覆。一千九百九十九遍。然后当聚气一处。数息令调想。一梵王手持梵瓶。与诸梵众。至行者前。捉金刚刀。授与行者。既得刀已。自剜头骨。大如马珂。置左膝上。于梵瓶中。生白莲花。九节九茎九重。有一童子。随梵王后。从初莲华出。其身白色。如白玉人。手执白瓶。瓶内醍醐。梵王髻上。如意珠中。出众色药。置醍醐中。童子灌之。从顶而入。入于脑脉。直下流注。至于左脚大拇指半节。半节满已。津润具足。乃至薄皮。复至一节。如是渐渐。遍满半身。满半身已。复满全身。满全身已。四百四脉。众药流注。观身三百三十六节。皆悉盈满。尔时行者。还取头骨。安置头上。童子复以青色之药。布其头上。此药滴滴。从毛孔入。恐外风入。梵王复教作雪山酥。皆令鲜白。醍醐流注。如颇梨壁。持用拥身。七七四十九遍。复更广大作醍醐池。白酥为华。行者坐上酥盖酥窟。梵王慈药。布散酥间。如是谛观。九百九十九遍。然后复当想第二节。莲华中有一红色童子。持赤色药。散于发间。及遍身体。一切毛孔。使赤色药从薄皮入。乃至于髓。使心下明。遍体渐渐软。</p>
  <p>第三节中。莲华复敷金色童子。持黄色药。散于发间。及遍身体。一切毛孔。使黄色药从薄皮入。乃至于髓。使心下青。遍体渐渐增长。复更增长软。第四节毗琉璃童子。持青色药。右手持之。散于发间。及遍身体一切毛孔。使青色药从薄皮入。乃至于髓使心下赤。一一毛孔。各下一针。从于足下。上刺二针。心上作三莲花。三花之中。有三火珠。放赤色光。光照于心。令心下渐渐暖。然后两掌诸节。各下三针。随脉上下。调和诸气。生四百四脉。不触大肠。肾脉增长。复以五针。刺左肠脉。如是童子。调和诸针。以不思议熏。不思议修。挽出诸针。置五爪下。以手摩触。遍行者身。第五节绿色童子。手捉玉瓶。从于粪门灌绿色药。遍大小肠五藏诸脉。还从粪门流出此水。杂秽诸虫。随水而流。不损醍醐。虫止水尽。复散绿色干药。从于发间及遍身体。一切毛孔。使绿色干药从薄皮入。乃至于髓。使心下白。遍体渐增柔软。第六节紫色童子。捉玫瑰珠瓶。盛玫瑰水。遍洗诸脉。令玫瑰水从一切毛孔出。毛下诸虫。皆从水出。复以一琥珀色干药。散于发间。及遍身体一切毛孔。使琥珀色干药从薄皮入。乃至于髓。使心下转明。如白雪光。遍体渐增柔软。第七节黄色童子。捉金刚钻。钻两脚下。钻两掌。钻心两边。然后持如意珠王。摩拭六根诸根。开受最上禅味乐。诸皮脉间。如涂白膏。一切柔软。第八节金刚色童子。手持二瓶。以金刚色药。灌两耳中。及一切毛孔。如按摩法。停调诸节。身如钩锁。游诸节间。第九节摩尼珠色童子。从瓶口出。至行者所。内五指。置行者口中。其五指端。流五色药。行者饮已。观身及心。乃至诸脉。净若明镜。颇梨摩尼色不得譬。童子授莲花茎令行者啖。啖时如啖藕法。滴滴之中。流注甘露。食此茎已。唯九华在。一一华中。有一梵王。持梵王床。授与行者。令行者坐。坐此床已。七宝大盖。覆行者上。梵王各各说慈法门。以教行者。梵王力故。十方诸佛。住行者前。为说慈悲喜舍。随根授药。柔软四大。告舍利弗。汝好持此柔软四大。伏九十八使。身内身外。一切诸病。梵王灌顶拥酥灌法。为四众说。尔时舍利弗。尊者阿难等。闻佛所说。欢喜奉行。</p>
  <h2>治噎法</h2>
  <p>复次舍利弗。若阿练比丘。用心大急。数息太粗。眠卧单薄。因外风寒。因动脾管脾肾等脉。诸筋起风。逆气胸塞。节节流水。停住胸中。因成激血气发头痛背满诸筋挛缩。当疾治之。治之法者。先服肥腻世间美药。然后仰眠。数息令定。想阿耨达池。其水盈满满一由旬。底有金沙四宝。金轮生黄金华。大如车轮。花中有四宝。兽头象鼻出水。师子口出水。马口出水。牛口出水。绕池七匝。阿耨达龙王。七宝宫殿。在四兽头间。龙王顶上如意珠中。龙王力故。生一千五百杂色莲华。青莲花五百。尊者宾头卢等五百阿罗汉。各坐其上。日暮则合。昼时则开。有七宝盖。在比丘上。有七宝床。在莲华下。五百金色莲花。淳陀婆等五百沙弥。各坐其上。日暮则合。日昼则开。有七宝盖。在沙弥上。有七宝床。在莲华下。五百红莲花。尊者优波难陀和须蜜多等大阿罗汉。或言。是大菩萨眷属五百。各坐其上。日暮则合。日昼则开。有七宝盖。在比丘上。有七宝床。在莲花下。有七宝高台。长八千丈。从下方出。当阿耨达龙王宫前。有五百童子。在其台上。身真金色。第一童子。名曰阇婆。第二童子。名曰善财。第五百童子。名灌顶力。王若欲治噎病者。先念尊者宾头卢等一千五百人。如上所说。令了了见已。尊者宾头卢。当将是阇婆童子。取阿耨达龙王所服白色庵婆陀药(庵婆陀药者味如甘蔗形似藕根味亦有似石蜜者)。服此药已。噎病得差。四大调和。眼即明净。若发大乘心者。阇婆善财等。五百童子。为说大乘法。因是得见跋陀婆罗等十六贤士。亦见贤劫弥勒等千菩萨。因发阿耨多罗三藐三菩提心。具六波罗蜜。发声闻心者。尊者宾头卢。为说四念处法。乃至八圣道分。经九十日。得阿罗汉道。告舍利弗。汝好受持此治噎法。慎莫忘失。时舍利弗。及阿难等。闻佛所说。欢喜奉行。</p>
  <h2>治行者贪淫患法</h2>
  <p>复次舍利弗。若行者入禅定时。欲觉起贪淫。风动四百四脉。从眼至身根。一时动摇。诸情闭塞。动于心风。使心颠狂。因是发狂。鬼魅所著。昼夜思欲。如救头然。当疾治之。治之法者。教此行者。观子藏。子藏者。在生藏下。熟藏之上。九十九重膜。如死猪胞四百四脉从于子藏。犹如树根。布散诸根。如盛屎囊。一千九百节。似芭蕉叶。八万户虫。围绕周匝。四百四脉。及以子藏。犹如马肠。直至产门。如臂钏形。团团大小。上圆下尖。状如具齿。九十九重。一一重间。有四百四虫。一一虫有十二头十二口。人饮水时。水精入脉。布散诸虫。入毗罗虫顶。直至产门。半月半月。出不净水。诸虫各吐。犹如败脓。入九十虫口中。从十二虫六窍中出。如败绛汁。复有诸虫。细于秋毫。游戏其中。诸男子等。宿恶罪故。四百四脉。从眼根布散四支。流注诸肠。至生藏下。熟藏之上。肺腴肾脉。于其两边各有六十四虫。虫各十二头。亦十二口。綩绻相著。状如指环。盛青色脓。如野猪精。臭恶叵堪。至阴藏处。分为三支。二支在上。如芭蕉叶。有一千二百脉。一一脉中。生于风虫。细若秋毫。似毗兰多鸟嘴。诸虫口中。生筋色虫(此虫形体似筋连持子藏能动诸脉吸精出入男虫青白女虫红赤)七万八千。共相缠裹。状如累环。似瞿师罗鸟。眼九十八。脉上冲于心乃至顶髻。诸男子等。眼触于色。风动心根。四百四脉。为风所使。动转不停。八万户虫。一时张口。眼出诸脓。流注诸脉。乃至虫顶。诸虫崩动。狂无所知。触前女根。男精青白。是诸虫泪。女精黄赤。是诸虫脓。九十八使。所熏修法。八万户虫。地水火风。动作作此。告舍利弗。若有四众著惭愧衣。服惭愧药。欲求解脱。度世苦者。当学此法。如饮甘露。学此法者。想前子藏。乃至女根。男子身分。大小诸虫。张口竖耳。嗔目吐脓。以手反之。置左膝端。数息令定。一千九百九十九过观。此想成已。置右膝端。如前观之。复以手反之。用覆头上。令此诸虫众不净物先适两眼。耳鼻及口。无处不至。见此事已。于好女色及好男色。乃至天子天女。若眼视之。如见癞人那利疮虫。如地狱箭半多罗鬼神状。如阿鼻地狱猛火热。应当谛观自身他身。是欲界一切众生身分不净。皆悉如是。告舍利弗。汝今知不。众生身根。根本种子。悉不清净。不可具说。但当数息一心观之。若服此药。是大丈夫。天人之师。调御人主。免欲淤泥。不为使水恩爱大河之所漂没。淫泆不祥幻色妖鬼之所娆害。当知是人。未出生死。其身香洁。如优波罗。人中香象龙王。力士摩醯首罗。所不能及。大力丈夫天人所敬。告舍利弗。汝好受持。为四众说。慎勿忘失。时舍利弗。及阿难等。闻佛所说。欢喜奉行。</p>
  <h2>治利养疮法</h2>
  <p>复次舍利弗。若有行者。贪火所烧。利养毒箭。恶风吹动。以射其心。以贪因缘。心或颠倒。昼夜六时。思念贪方便。如猫伺鼠。心无厌足。如七步蛇。吐毒覆身。如此恶人。利养细滑。五百毒蛇。集在身上。刹那刹那顷。其心毒火。炽然不息。昼夜六时。烦恼猛风。吹利养薪。在其心内。炽然不息。诸蛇竞作。烧善根芽。以是因缘。狂乱黑鬼。猛毒炽盛。见他得利。如箭射心。如刺入眼。如钉入耳。诸情闭塞。五百五蛇。四大毒龙。五拔刀贼。六村罗刹。一时竞作。因是发狂。当疾治之。治之法者。先当数息。系心令定。想一丈六像。身紫金色。三十二相。在耆阇崛山七宝窟中。坐宝师子座。与诸四众。说除贪法。告言法子。汝观贪人。所著袈裟六物众具。如棘刺林针缝之中。当生剑树百千铁钉。铁嘴诸虫。啄食其身。融铜镬汤。铁锯铁床。是汝坐具。沸屎毒蛇。铁丸镬汤。刀林剑戟。百亿棘刺。火河流铜。灰浆脓血。是汝饮食。尔时世尊。说是语已。默然无声。令于行者自见己身。卧七重铁城内。见五罗刹。张口两向。以八十铁钳。拔舌令出。无量铁犁。状如剑树。以耕其舌。铁牛甲间。流注融铜。铁卒身内。有百千色脓。脓中诸虫。不可称数。观见此事。心惊毛竖。出定入定。见所著衣。如脓屎和血。铁嘴诸虫。刀林剑戟。以为庄严。见所食物。犹如蛔虫。百千小虫耳生诸脓屎尿诸血。八十嘴虫。风虫火虫。水虫。地虫地狱虫一切诸虫。吐脓吐毒。满钵多罗。铁丸剑戟。以为果蓏。尔时世尊。而说偈言。</p>
  <p class="l-js-5c">生死不断绝　　贪欲嗜味故</p>
  <p class="l-js-5c">养怨入丘冢　　唐受诸辛苦</p>
  <p class="l-js-5c">身臭如死尸　　九孔流不净</p>
  <p class="l-js-5c">如厕虫乐粪　　愚贪身无异</p>
  <p class="l-js-5c">智者应观身　　不贪染世间</p>
  <p class="l-js-5c">无累无所欲　　是名真涅槃</p>
  <p class="l-js-5c">如诸佛所说　　一心一意行</p>
  <p class="l-js-5c">数息在静处　　是名行头陀</p>
  <p>告舍利弗。利养伤身。败人善根。不可具说。但当数息一心观之。若服此药。是大丈夫。天人之师。调御人主。免欲淤泥。不为使水恩爱大河之所漂没。贪利不祥之所烧害。当知是人。未出生死。其身香洁。如优波罗。人中香象龙王。力士摩醯首罗。所不能及。大力丈夫天人所敬。告舍利弗。汝好受持。为四众说。慎勿忘失。时舍利弗。及阿难等。闻佛所说。欢喜奉行。</p>
  <h2>治犯戒法</h2>
  <p>复次舍利弗。若比丘比丘尼。式叉摩尼。沙弥沙弥尼。优婆塞优婆夷。受佛禁戒。身心狂乱。犹如猿猴。种植之法。未及生长。灭枝毁根。七众亦尔。于佛禁戒。戒色未生。犯突吉罗乃至波罗夷。犹如醉象。不避好恶。不识诸方。蹈坏一切。诸善好物。四众亦尔。蹈破净戒青莲花池。破戒猛盛。犹如狂狗。见人见木。乃至鸟兽。随逐啮之。犯戒恶人。见佛罗汉清净比丘功德福田。随逐骂辱。诽谤毁之。自饮毒药。遍体血现。节节火然。狂愚无智。结使猛风。动烦恼山。贪淫为眼。嗔为手足。愚痴身体。践蹈世间。植种恶子。既自种已。复教他人求觅。地狱狱卒。罗刹牛头阿傍。劫火恶鬼。剑林之神。阁罗王等。十八狱主。常为己作大亲友上善知识。必定当与如是狱种昼夜游处。此破戒人。诸恶猛火。已来入心。为利养故。为名闻故。自称善好威德具足。诣阿练若知法者所。犹如幻师。幻惑他目。此幻伪人。诈行头陀。破戒恶风。吹罪业华。常散己上。恶口诽谤。不善心香。以熏身心。此人身心。犹如伊兰。似百千虫狗。虽行禅定。伪现数息。所见境界。始初之时。见黑色佛。如黑象脚。见如灰人。见诸比丘。头破脚折。见比丘尼。庄严花鬘。见诸天象。化为猕猴。毛端火然。来触扰已。或见一野狐。及一野干。有百千尾。一一尾端。无量诸虫种种杂恶。或见羸瘦。驼驴猪狗。鸠盘荼等。诸恶夜叉。罗刹魁脍。各持种种武器恶火。打扑比丘。因是发狂。或歌或舞。卧地粪秽。作种种恶。当疾治之。治之法者。向诸智者。至诚至说。忏悔所作恶不善业。智者应当教此比丘念释迦牟尼佛。乃至次第。念于七佛。念七佛已。念三十五佛。然后复当念诸菩萨。念大乘心。观于空法深自惭愧。想一一佛。捉澡罐水。以灌其顶。复自想身。堕阿鼻地狱。十八地狱。受诸苦恼。于地狱中。称南无佛南无法南无比丘僧。修行六念。诸佛如来。于其梦中。放白毫光。救地狱苦。见此事已。如负债人。心怀惭愧。应当偿之。一心一意。脱僧伽梨。著安多会。诣清净僧所。五体投地。如大山崩。心怀惭愧。忏悔诸罪。为僧执事。作诸苦役。扫厕担粪。经八百日。然后复当澡浴身体。还著僧伽梨。入于塔中。一心合掌。谛观如来眉间白毫大人相光。一日至七日。还至智者所。求索忏悔。智者应当告言。比丘。汝今自观汝身。犹如金瓶盛四毒蛇。二上二下吐毒可畏。复观一龙六头绕瓶。龙亦吐毒。滴蛇口中。四方大树。从金瓶出。遍三界。黑象复来。欲拔此树。四面火起。见此事已。应当告言。比丘当知。金瓶者。是地气也。青色蛇者。从风大生。是风大毒。绿色蛇者。从水大生。是水大毒。白色蛇者。从地大生。是地大毒。黄色蛇者。从火大生。是火大毒。六头龙者。是汝身中五阴。及空。如此身者。毒害不净。云何纵恶。犯戒不治。说此语已。复教扫塔涂地。作诸苦役。更教观佛。见佛放金色光。以手摩头。然后方当教不净观不净门。彻无有诸障。然后可与僧中说戒。欲说戒时。应唱是语。某甲比丘。某甲比丘尼。已八百日。行于苦役。七日观佛眉间白毫。作毒蛇观。地狱想成。复观一佛。说忏悔法。不净观门。无我人镜。还复通达境界中。佛以澡罐水。灌比丘顶。天神现梦。说已清净。今已惭愧。我所证知。唯愿听许。尔时律师。复应以律捡问此人。复教诵戒。经八百遍。然后方与。如净比丘。得无有异。告舍利弗。若有七众。犯于轻戒。过二夜不忏悔者。是人现身虽行禅定。终不获道。若犯重戒。堕大地狱。从地狱出。受畜生身。如是具足。足满三劫。然后为人。虽得人身。贫穷癞病。七十七身。不见佛。不闻法。诸根不具。是故智者。若犯佛戒。于突吉罗。应生怖畏。如被刀斫。极怀惭愧。何况重戒。若能服此持戒药者。当知是人。最上惭愧忍辱丈夫。无能过者。尔时世尊。而说偈言。</p>
  <p class="l-js-5c">破戒心不净　　犹如偷贼狗</p>
  <p class="l-js-5c">处处求利养　　为贪心所杀</p>
  <p class="l-js-5c">当服惭愧药　　忍辱为衣裳</p>
  <p class="l-js-5c">忏悔庄严华　　熏用善心香</p>
  <p class="l-js-5c">一心观佛相　　除苦无忧苦</p>
  <p class="l-js-5c">亦当念空法　　修心观不净</p>
  <p class="l-js-5c">是名诸如来　　甘露灌顶药</p>
  <p class="l-js-5c">服者心无忧　　可至涅槃岸</p>
  <p class="l-js-5c">如法应修行　　非法不应作</p>
  <p class="l-js-5c">今世若过世　　行法者得度</p>
  <p class="l-js-5c">随顺佛所说　　持戒行头陀</p>
  <p class="l-js-5c">身心无恶行　　疾至于解脱</p>
  <p>尔时世尊。告舍利弗。汝好受此治犯戒药。慎莫忘失。时舍利弗。及阿难等。闻佛所说。欢喜奉行。</p>
</body></html>