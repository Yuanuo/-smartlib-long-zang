<!doctype html>
<html id="z3IBUMjaQ" data-ver="1325">
 <head>
  <meta charset="utf-8">
  <meta author="安阳侯">
  <meta library="龙藏">
  <meta catalog="小乘阿含部">
  <meta period="北凉">
 </head>
 <body>
  <h1 id="a1">治禅病秘要法卷上</h1>
  <h2 id="a2">治阿练若乱心病七十二种法(尊者舍利弗所玄问出杂阿含阿练若杂事中)</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>与千二百五十比丘俱。<a id="a-6"></a>夏五月十五日。<a id="a-7"></a>五百释子比丘。<a id="a-8"></a>在竹林下。<a id="a-9"></a>行阿练若法。<a id="a-A"></a>修心十二。<a id="a-B"></a>于安那般那。<a id="a-C"></a>入毗琉璃三昧。<a id="a-D"></a>时波斯匿王。<a id="a-E"></a>有一太子。<a id="a-F"></a>名毗琉璃。<a id="a-G"></a>与五百长者子乘大香象。<a id="a-H"></a>在祇洹边。<a id="a-I"></a>作那罗戏。<a id="a-J"></a>复醉诸象。<a id="a-K"></a>作斗象戏。<a id="a-L"></a>有一行莲华黑象。<a id="a-M"></a>其声可恶。<a id="a-N"></a>状如霹雳。<a id="a-O"></a>中间细声如猫子吼。<a id="a-P"></a>释子比丘。<a id="a-Q"></a>禅难提。<a id="a-R"></a>优波难提等。<a id="a-S"></a>心惊毛竖。<a id="a-T"></a>于风大观。<a id="a-U"></a>发狂痴想。<a id="a-V"></a>从禅定起。<a id="a-W"></a>如醉象奔不可禁制。<a id="a-X"></a>尊者阿难敕诸比丘。<a id="a-Y"></a>坚闭房户。<a id="a-Z"></a>我诸释子今者发狂脱能伤坏。<a id="a-a"></a>诸比丘僧即往舍利弗所白言。<a id="a-b"></a>大德大德。<a id="a-c"></a>所知智慧无障。<a id="a-d"></a>如天帝释第一胜幢所至无畏。<a id="a-e"></a>唯愿慈哀。<a id="a-f"></a>救诸释子狂乱之苦。<a id="a-g"></a>尔时舍利弗即从坐起。<a id="a-h"></a>牵阿难手往诣佛所。<a id="a-i"></a>绕佛三匝为佛作礼长跪合掌白佛言。<a id="a-j"></a>世尊。<a id="a-k"></a>唯愿天尊慈悲一切为未来世诸阿练若比丘。<a id="a-l"></a>因五种事发狂者。<a id="a-m"></a>一者因乱声。<a id="a-n"></a>二者因恶名。<a id="a-o"></a>三者因利养。<a id="a-p"></a>四者因外风。<a id="a-q"></a>五者因内风。<a id="a-r"></a>此五种病。<a id="a-s"></a>当云何治。<a id="a-t"></a>唯愿天尊。<a id="a-u"></a>为我解说。<a id="a-v"></a>尔时世尊。<a id="a-w"></a>即便微笑。<a id="a-x"></a>有五色光。<a id="a-y"></a>从佛口出。<a id="a-z"></a>绕佛七匝。<a id="a-10"></a>还从顶入。<a id="a-11"></a>告舍利弗。<a id="a-12"></a>谛听谛听善思念之。<a id="a-13"></a>吾当为汝分别解说。<a id="a-14"></a>若有行者行阿练若。<a id="a-15"></a>修心十二。<a id="a-16"></a>于阿那般那。<a id="a-17"></a>因外恶声。<a id="a-18"></a>触内心根。<a id="a-19"></a>四百四脉。<a id="a-1A"></a>持心急故一时动乱。<a id="a-1B"></a>风力强故最初发狂。<a id="a-1C"></a>心脉动转五风入咽。<a id="a-1D"></a>先作恶口。<a id="a-1E"></a>应当教是行者。<a id="a-1F"></a>服食酥蜜及阿梨勒。<a id="a-1G"></a>系心一处。<a id="a-1H"></a>先想作一颇梨色镜。<a id="a-1I"></a>自观己身在彼镜中作诸狂事。<a id="a-1J"></a>见此事已。<a id="a-1K"></a>复当更观而作是言。<a id="a-1L"></a>汝于明镜。<a id="a-1M"></a>自见汝身作狂痴事。<a id="a-1N"></a>父母宗亲皆见汝作不祥之事。<a id="a-1O"></a>我今教汝离狂痴法。<a id="a-1P"></a>汝当忆知先教除声。<a id="a-1Q"></a>除声法者。<a id="a-1R"></a>举舌向齶。<a id="a-1S"></a>想二摩尼珠在两耳根中。<a id="a-1T"></a>如意珠端。<a id="a-1U"></a>犹如乳滴。<a id="a-1V"></a>滴滴之中。<a id="a-1W"></a>流出醍醐。<a id="a-1X"></a>润于耳根。<a id="a-1Y"></a>使不受声。<a id="a-1Z"></a>设有大声。<a id="a-1a"></a>如膏油润终不动摇。<a id="a-1b"></a>此想成已。<a id="a-1c"></a>次想一九重金刚盖。<a id="a-1d"></a>从如意珠王出。<a id="a-1e"></a>覆行者身。<a id="a-1f"></a>下有金刚华。<a id="a-1g"></a>行者坐上。<a id="a-1h"></a>有金刚山。<a id="a-1i"></a>四面周匝绕彼行者。<a id="a-1j"></a>其间密致静绝外声。<a id="a-1k"></a>一一山中。<a id="a-1l"></a>有七佛坐。<a id="a-1m"></a>为于行者。<a id="a-1n"></a>说四念处。<a id="a-1o"></a>尔时寂然不闻外声。<a id="a-1p"></a>随于佛教。<a id="a-1q"></a>此名除乱法门。<a id="a-1r"></a>去恶声想。<a id="a-1s"></a>告舍利弗。<a id="a-1t"></a>汝等行者宜当修习。<a id="a-1u"></a>慎莫忘失(是名治乱倒心法)</p>
  <p id="a1v">复次舍利弗。<a id="a-1w"></a>既去外声已。<a id="a-1x"></a>当去内声。<a id="a-1y"></a>内声者。<a id="a-1z"></a>因于外声。<a id="a-20"></a>动六情根。<a id="a-21"></a>心脉颠倒。<a id="a-22"></a>五种恶风。<a id="a-23"></a>从心脉入。<a id="a-24"></a>风动心故。<a id="a-25"></a>或歌或舞作种种变。<a id="a-26"></a>汝当教洗心观。<a id="a-27"></a>洗心观者。<a id="a-28"></a>先自观心令渐渐明。<a id="a-29"></a>犹如火珠。<a id="a-2A"></a>四百四脉。<a id="a-2B"></a>如毗琉璃黄金芭蕉。<a id="a-2C"></a>直至心边。<a id="a-2D"></a>火珠出气。<a id="a-2E"></a>不冷不热。<a id="a-2F"></a>不粗不细。<a id="a-2G"></a>用熏诸脉想。<a id="a-2H"></a>一梵王持摩尼镜。<a id="a-2I"></a>照行者胸。<a id="a-2J"></a>尔时行者自观胸如如意珠王。<a id="a-2K"></a>明净可爱火珠为心。<a id="a-2L"></a>大梵天王掌中。<a id="a-2M"></a>有转轮印。<a id="a-2N"></a>转轮印中有白莲花。<a id="a-2O"></a>白莲华上有天童子。<a id="a-2P"></a>手擎乳湩。<a id="a-2Q"></a>从如意珠王出。<a id="a-2R"></a>以灌诸脉。<a id="a-2S"></a>乳渐渐下。<a id="a-2T"></a>至于心端。<a id="a-2U"></a>童子手持二针。<a id="a-2V"></a>一黄金色。<a id="a-2W"></a>二青色。<a id="a-2X"></a>从心两边安二金花。<a id="a-2Y"></a>以针钻之。<a id="a-2Z"></a>七钻之后。<a id="a-2a"></a>心还柔软。<a id="a-2b"></a>如前复以乳还洗于心。<a id="a-2c"></a>乳滴流注入大肠中。<a id="a-2d"></a>大肠满已。<a id="a-2e"></a>入小肠中。<a id="a-2f"></a>小肠满已。<a id="a-2g"></a>流出诸乳。<a id="a-2h"></a>滴滴不绝。<a id="a-2i"></a>入八万户虫口中。<a id="a-2j"></a>诸虫饱满。<a id="a-2k"></a>遍于身内。<a id="a-2l"></a>流注诸骨三百三十六节。<a id="a-2m"></a>皆令周遍。<a id="a-2n"></a>然后想一乳池。<a id="a-2o"></a>有白莲花。<a id="a-2p"></a>在乳池中生。<a id="a-2q"></a>行者坐上。<a id="a-2r"></a>以乳澡浴。<a id="a-2s"></a>想兜罗绵。<a id="a-2t"></a>如白莲华。<a id="a-2u"></a>绕身七匝。<a id="a-2v"></a>行者处中。<a id="a-2w"></a>梵王自执己身乳。<a id="a-2x"></a>令行者嗽。<a id="a-2y"></a>行者嗽已。<a id="a-2z"></a>梵王执盖。<a id="a-30"></a>覆行者上。<a id="a-31"></a>于梵王盖。<a id="a-32"></a>普见一切诸胜境界。<a id="a-33"></a>还得本心。<a id="a-34"></a>无有错乱。<a id="a-35"></a>佛说此语时。<a id="a-36"></a>五百释子比丘。<a id="a-37"></a>随顺佛语。<a id="a-38"></a>一一行之。<a id="a-39"></a>心即清凉。<a id="a-3A"></a>观色受想行识。<a id="a-3B"></a>无常苦空无我。<a id="a-3C"></a>不贪世间。<a id="a-3D"></a>达解空法。<a id="a-3E"></a>豁然还得本心。<a id="a-3F"></a>破八十亿烔然之结。<a id="a-3G"></a>成须陀洹。<a id="a-3H"></a>渐渐修学。<a id="a-3I"></a>得阿罗汉。<a id="a-3J"></a>三明六通。<a id="a-3K"></a>具八解脱。<a id="a-3L"></a>时诸比丘。<a id="a-3M"></a>闻佛所说。<a id="a-3N"></a>欢喜奉行(此名柔软治四大内风法)</p>
  <p id="a3O">复次舍利弗。<a id="a-3P"></a>若行者。<a id="a-3Q"></a>欲行禅定。<a id="a-3R"></a>宜当善观四大境界。<a id="a-3S"></a>随时增损。<a id="a-3T"></a>春时应入火三昧。<a id="a-3U"></a>以温身体。<a id="a-3V"></a>火光猛盛。<a id="a-3W"></a>身体蒸热。<a id="a-3X"></a>宜当治之。<a id="a-3Y"></a>想诸火光。<a id="a-3Z"></a>作如意珠。<a id="a-3a"></a>从毛孔出。<a id="a-3b"></a>焰焰之间。<a id="a-3c"></a>作金莲华。<a id="a-3d"></a>化佛坐上。<a id="a-3e"></a>说治病法。<a id="a-3f"></a>以三种珠。<a id="a-3g"></a>一者月精摩尼。<a id="a-3h"></a>二者星光摩尼。<a id="a-3i"></a>犹如天星光白身青。<a id="a-3j"></a>三者水精摩尼。<a id="a-3k"></a>想此三珠。<a id="a-3l"></a>一照头上。<a id="a-3m"></a>一照左肩。<a id="a-3n"></a>一照右肩。<a id="a-3o"></a>见三珠已。<a id="a-3p"></a>想身毛孔出三珠光。<a id="a-3q"></a>极为清凉。<a id="a-3r"></a>身心柔软。<a id="a-3s"></a>入火三昧。<a id="a-3t"></a>不为所坏(是名治火大三昧法)</p>
  <p id="a3u">复次舍利弗。<a id="a-3v"></a>秋时应当入地三昧。<a id="a-3w"></a>入地三昧。<a id="a-3x"></a>见此地相。<a id="a-3y"></a>百千石山铁山铁围山金刚山。<a id="a-3z"></a>从头至足。<a id="a-40"></a>三百三十六节。<a id="a-41"></a>各为百千山。<a id="a-42"></a>山神岩[山/咢]。<a id="a-43"></a>尔时应当疾疾治之。<a id="a-44"></a>治地大法想。<a id="a-45"></a>此诸山一一谛观。<a id="a-46"></a>犹若芭蕉。<a id="a-47"></a>如是次第。<a id="a-48"></a>如经十譬。<a id="a-49"></a>一一谛观。<a id="a-4A"></a>尔时但见十方大地。<a id="a-4B"></a>如白琉璃。<a id="a-4C"></a>有白宝花。<a id="a-4D"></a>见舍利弗目连迦葉迦旃延。<a id="a-4E"></a>坐白金刚窟。<a id="a-4F"></a>履地如水。<a id="a-4G"></a>为行者说五破五合。<a id="a-4H"></a>说地无常。<a id="a-4I"></a>行者见已。<a id="a-4J"></a>身心柔软。<a id="a-4K"></a>还得本心(是名治地大法)</p>
  <p id="a4L">复次舍利弗。<a id="a-4M"></a>行者入水三昧者。<a id="a-4N"></a>自见己身。<a id="a-4O"></a>如大涌泉。<a id="a-4P"></a>三百三十六节。<a id="a-4Q"></a>随水流去。<a id="a-4R"></a>见十方地。<a id="a-4S"></a>满中青水。<a id="a-4T"></a>或白或赤。<a id="a-4U"></a>宜当急治。<a id="a-4V"></a>治水法者。<a id="a-4W"></a>先当观身作摩尼珠。<a id="a-4X"></a>吉祥之瓶。<a id="a-4Y"></a>金花覆上。<a id="a-4Z"></a>使十方水流入瓶中。<a id="a-4a"></a>此吉祥瓶。<a id="a-4b"></a>涌出七花。<a id="a-4c"></a>七茎分明。<a id="a-4d"></a>一一茎间。<a id="a-4e"></a>有七泉水。<a id="a-4f"></a>一一泉中。<a id="a-4g"></a>有七金花。<a id="a-4h"></a>一一华上。<a id="a-4i"></a>有一佛坐说七觉支(是名治水大法)</p>
  <p id="a4j">复次舍利弗。<a id="a-4k"></a>若行者入风三昧。<a id="a-4l"></a>自见己身。<a id="a-4m"></a>作一九头龙。<a id="a-4n"></a>一一龙头。<a id="a-4o"></a>有九百耳无量口。<a id="a-4p"></a>身毛孔耳及口。<a id="a-4q"></a>如大溪谷。<a id="a-4r"></a>皆出猛风。<a id="a-4s"></a>宜急治之。<a id="a-4t"></a>治之法者。<a id="a-4u"></a>当教行者。<a id="a-4v"></a>自观己身。<a id="a-4w"></a>作金刚座。<a id="a-4x"></a>从于四面。<a id="a-4y"></a>想四金刚轮。<a id="a-4z"></a>以持此风。<a id="a-50"></a>金轮复生七金刚华。<a id="a-51"></a>华上化佛。<a id="a-52"></a>手捉澡灌。<a id="a-53"></a>澡灌中。<a id="a-54"></a>有一六头龙。<a id="a-55"></a>动身吸风。<a id="a-56"></a>今十方风恬静不动。<a id="a-57"></a>尔时行者。<a id="a-58"></a>复见七佛。<a id="a-59"></a>四大声闻。<a id="a-5A"></a>重为解说七觉支。<a id="a-5B"></a>渐入八圣道分(是名治内风大法也)</p>
  <p id="a5C">拥酥观柔软。<a id="a-5D"></a>四大渐入圣分尔焰境界。<a id="a-5E"></a>复次舍利弗。<a id="a-5F"></a>若有行者。<a id="a-5G"></a>四大粗涩。<a id="a-5H"></a>或嗔或喜。<a id="a-5I"></a>或悲或笑。<a id="a-5J"></a>或复腹行。<a id="a-5K"></a>或放下风。<a id="a-5L"></a>如是诸病。<a id="a-5M"></a>当教急治。<a id="a-5N"></a>治之法者。<a id="a-5O"></a>先观薄皮。<a id="a-5P"></a>从半节起。<a id="a-5Q"></a>见于薄皮。<a id="a-5R"></a>九十九重。<a id="a-5S"></a>犹如泡气。<a id="a-5T"></a>次观厚皮。<a id="a-5U"></a>九十九重。<a id="a-5V"></a>犹如芭蕉。<a id="a-5W"></a>次复观膜。<a id="a-5X"></a>如眼上翳。<a id="a-5Y"></a>九十九重。<a id="a-5Z"></a>溃溃欲穿。<a id="a-5a"></a>次复观肉。<a id="a-5b"></a>亦九十九重。<a id="a-5c"></a>如芭蕉叶。<a id="a-5d"></a>中间有虫。<a id="a-5e"></a>细于秋毫。<a id="a-5f"></a>虫各四头四口。<a id="a-5g"></a>九十九尾。<a id="a-5h"></a>次当观骨。<a id="a-5i"></a>见骨皎白。<a id="a-5j"></a>如白琉璃。<a id="a-5k"></a>九十八重。<a id="a-5l"></a>四百四脉。<a id="a-5m"></a>入其骨间。<a id="a-5n"></a>流注上下。<a id="a-5o"></a>犹如芭蕉。<a id="a-5p"></a>次当观髓。<a id="a-5q"></a>九十八重。<a id="a-5r"></a>如虫网丝。<a id="a-5s"></a>观诸节已。<a id="a-5t"></a>次观头骨。<a id="a-5u"></a>一一发下。<a id="a-5v"></a>有四百四脉。<a id="a-5w"></a>直入脑中。<a id="a-5x"></a>其余薄皮厚皮。<a id="a-5y"></a>骨与身无异。<a id="a-5z"></a>唯有脑膜十四重。<a id="a-60"></a>脑为四分。<a id="a-61"></a>九十八重。<a id="a-62"></a>四百四脉。<a id="a-63"></a>流注入心。<a id="a-64"></a>大肠。<a id="a-65"></a>小肠。<a id="a-66"></a>脾肾。<a id="a-67"></a>肝肺。<a id="a-68"></a>心胆。<a id="a-69"></a>喉咙。<a id="a-6A"></a>肺腴。<a id="a-6B"></a>生熟二藏。<a id="a-6C"></a>八万户虫。<a id="a-6D"></a>一一谛观。<a id="a-6E"></a>皆使空虚皎然白净。<a id="a-6F"></a>皮皮相裹。<a id="a-6G"></a>中间明净。<a id="a-6H"></a>如白琉璃。<a id="a-6I"></a>如是一一半节谛观。<a id="a-6J"></a>使三百三十六节皆悉明了。<a id="a-6K"></a>令心停住。<a id="a-6L"></a>复更反覆。<a id="a-6M"></a>一千九百九十九遍。<a id="a-6N"></a>然后当聚气一处。<a id="a-6O"></a>数息令调想。<a id="a-6P"></a>一梵王手持梵瓶。<a id="a-6Q"></a>与诸梵众。<a id="a-6R"></a>至行者前。<a id="a-6S"></a>捉金刚刀。<a id="a-6T"></a>授与行者。<a id="a-6U"></a>既得刀已。<a id="a-6V"></a>自剜头骨。<a id="a-6W"></a>大如马珂。<a id="a-6X"></a>置左膝上。<a id="a-6Y"></a>于梵瓶中。<a id="a-6Z"></a>生白莲花。<a id="a-6a"></a>九节九茎九重。<a id="a-6b"></a>有一童子。<a id="a-6c"></a>随梵王后。<a id="a-6d"></a>从初莲华出。<a id="a-6e"></a>其身白色。<a id="a-6f"></a>如白玉人。<a id="a-6g"></a>手执白瓶。<a id="a-6h"></a>瓶内醍醐。<a id="a-6i"></a>梵王髻上。<a id="a-6j"></a>如意珠中。<a id="a-6k"></a>出众色药。<a id="a-6l"></a>置醍醐中。<a id="a-6m"></a>童子灌之。<a id="a-6n"></a>从顶而入。<a id="a-6o"></a>入于脑脉。<a id="a-6p"></a>直下流注。<a id="a-6q"></a>至于左脚大拇指半节。<a id="a-6r"></a>半节满已。<a id="a-6s"></a>津润具足。<a id="a-6t"></a>乃至薄皮。<a id="a-6u"></a>复至一节。<a id="a-6v"></a>如是渐渐。<a id="a-6w"></a>遍满半身。<a id="a-6x"></a>满半身已。<a id="a-6y"></a>复满全身。<a id="a-6z"></a>满全身已。<a id="a-70"></a>四百四脉。<a id="a-71"></a>众药流注。<a id="a-72"></a>观身三百三十六节。<a id="a-73"></a>皆悉盈满。<a id="a-74"></a>尔时行者。<a id="a-75"></a>还取头骨。<a id="a-76"></a>安置头上。<a id="a-77"></a>童子复以青色之药。<a id="a-78"></a>布其头上。<a id="a-79"></a>此药滴滴。<a id="a-7A"></a>从毛孔入。<a id="a-7B"></a>恐外风入。<a id="a-7C"></a>梵王复教作雪山酥。<a id="a-7D"></a>皆令鲜白。<a id="a-7E"></a>醍醐流注。<a id="a-7F"></a>如颇梨壁。<a id="a-7G"></a>持用拥身。<a id="a-7H"></a>七七四十九遍。<a id="a-7I"></a>复更广大作醍醐池。<a id="a-7J"></a>白酥为华。<a id="a-7K"></a>行者坐上酥盖酥窟。<a id="a-7L"></a>梵王慈药。<a id="a-7M"></a>布散酥间。<a id="a-7N"></a>如是谛观。<a id="a-7O"></a>九百九十九遍。<a id="a-7P"></a>然后复当想第二节。<a id="a-7Q"></a>莲华中有一红色童子。<a id="a-7R"></a>持赤色药。<a id="a-7S"></a>散于发间。<a id="a-7T"></a>及遍身体。<a id="a-7U"></a>一切毛孔。<a id="a-7V"></a>使赤色药从薄皮入。<a id="a-7W"></a>乃至于髓。<a id="a-7X"></a>使心下明。<a id="a-7Y"></a>遍体渐渐软。</p>
  <p id="a7Z">第三节中。<a id="a-7a"></a>莲华复敷金色童子。<a id="a-7b"></a>持黄色药。<a id="a-7c"></a>散于发间。<a id="a-7d"></a>及遍身体。<a id="a-7e"></a>一切毛孔。<a id="a-7f"></a>使黄色药从薄皮入。<a id="a-7g"></a>乃至于髓。<a id="a-7h"></a>使心下青。<a id="a-7i"></a>遍体渐渐增长。<a id="a-7j"></a>复更增长软。<a id="a-7k"></a>第四节毗琉璃童子。<a id="a-7l"></a>持青色药。<a id="a-7m"></a>右手持之。<a id="a-7n"></a>散于发间。<a id="a-7o"></a>及遍身体一切毛孔。<a id="a-7p"></a>使青色药从薄皮入。<a id="a-7q"></a>乃至于髓使心下赤。<a id="a-7r"></a>一一毛孔。<a id="a-7s"></a>各下一针。<a id="a-7t"></a>从于足下。<a id="a-7u"></a>上刺二针。<a id="a-7v"></a>心上作三莲花。<a id="a-7w"></a>三花之中。<a id="a-7x"></a>有三火珠。<a id="a-7y"></a>放赤色光。<a id="a-7z"></a>光照于心。<a id="a-80"></a>令心下渐渐暖。<a id="a-81"></a>然后两掌诸节。<a id="a-82"></a>各下三针。<a id="a-83"></a>随脉上下。<a id="a-84"></a>调和诸气。<a id="a-85"></a>生四百四脉。<a id="a-86"></a>不触大肠。<a id="a-87"></a>肾脉增长。<a id="a-88"></a>复以五针。<a id="a-89"></a>刺左肠脉。<a id="a-8A"></a>如是童子。<a id="a-8B"></a>调和诸针。<a id="a-8C"></a>以不思议熏。<a id="a-8D"></a>不思议修。<a id="a-8E"></a>挽出诸针。<a id="a-8F"></a>置五爪下。<a id="a-8G"></a>以手摩触。<a id="a-8H"></a>遍行者身。<a id="a-8I"></a>第五节绿色童子。<a id="a-8J"></a>手捉玉瓶。<a id="a-8K"></a>从于粪门灌绿色药。<a id="a-8L"></a>遍大小肠五藏诸脉。<a id="a-8M"></a>还从粪门流出此水。<a id="a-8N"></a>杂秽诸虫。<a id="a-8O"></a>随水而流。<a id="a-8P"></a>不损醍醐。<a id="a-8Q"></a>虫止水尽。<a id="a-8R"></a>复散绿色干药。<a id="a-8S"></a>从于发间及遍身体。<a id="a-8T"></a>一切毛孔。<a id="a-8U"></a>使绿色干药从薄皮入。<a id="a-8V"></a>乃至于髓。<a id="a-8W"></a>使心下白。<a id="a-8X"></a>遍体渐增柔软。<a id="a-8Y"></a>第六节紫色童子。<a id="a-8Z"></a>捉玫瑰珠瓶。<a id="a-8a"></a>盛玫瑰水。<a id="a-8b"></a>遍洗诸脉。<a id="a-8c"></a>令玫瑰水从一切毛孔出。<a id="a-8d"></a>毛下诸虫。<a id="a-8e"></a>皆从水出。<a id="a-8f"></a>复以一琥珀色干药。<a id="a-8g"></a>散于发间。<a id="a-8h"></a>及遍身体一切毛孔。<a id="a-8i"></a>使琥珀色干药从薄皮入。<a id="a-8j"></a>乃至于髓。<a id="a-8k"></a>使心下转明。<a id="a-8l"></a>如白雪光。<a id="a-8m"></a>遍体渐增柔软。<a id="a-8n"></a>第七节黄色童子。<a id="a-8o"></a>捉金刚钻。<a id="a-8p"></a>钻两脚下。<a id="a-8q"></a>钻两掌。<a id="a-8r"></a>钻心两边。<a id="a-8s"></a>然后持如意珠王。<a id="a-8t"></a>摩拭六根诸根。<a id="a-8u"></a>开受最上禅味乐。<a id="a-8v"></a>诸皮脉间。<a id="a-8w"></a>如涂白膏。<a id="a-8x"></a>一切柔软。<a id="a-8y"></a>第八节金刚色童子。<a id="a-8z"></a>手持二瓶。<a id="a-90"></a>以金刚色药。<a id="a-91"></a>灌两耳中。<a id="a-92"></a>及一切毛孔。<a id="a-93"></a>如按摩法。<a id="a-94"></a>停调诸节。<a id="a-95"></a>身如钩锁。<a id="a-96"></a>游诸节间。<a id="a-97"></a>第九节摩尼珠色童子。<a id="a-98"></a>从瓶口出。<a id="a-99"></a>至行者所。<a id="a-9A"></a>内五指。<a id="a-9B"></a>置行者口中。<a id="a-9C"></a>其五指端。<a id="a-9D"></a>流五色药。<a id="a-9E"></a>行者饮已。<a id="a-9F"></a>观身及心。<a id="a-9G"></a>乃至诸脉。<a id="a-9H"></a>净若明镜。<a id="a-9I"></a>颇梨摩尼色不得譬。<a id="a-9J"></a>童子授莲花茎令行者啖。<a id="a-9K"></a>啖时如啖藕法。<a id="a-9L"></a>滴滴之中。<a id="a-9M"></a>流注甘露。<a id="a-9N"></a>食此茎已。<a id="a-9O"></a>唯九华在。<a id="a-9P"></a>一一华中。<a id="a-9Q"></a>有一梵王。<a id="a-9R"></a>持梵王床。<a id="a-9S"></a>授与行者。<a id="a-9T"></a>令行者坐。<a id="a-9U"></a>坐此床已。<a id="a-9V"></a>七宝大盖。<a id="a-9W"></a>覆行者上。<a id="a-9X"></a>梵王各各说慈法门。<a id="a-9Y"></a>以教行者。<a id="a-9Z"></a>梵王力故。<a id="a-9a"></a>十方诸佛。<a id="a-9b"></a>住行者前。<a id="a-9c"></a>为说慈悲喜舍。<a id="a-9d"></a>随根授药。<a id="a-9e"></a>柔软四大。<a id="a-9f"></a>告舍利弗。<a id="a-9g"></a>汝好持此柔软四大。<a id="a-9h"></a>伏九十八使。<a id="a-9i"></a>身内身外。<a id="a-9j"></a>一切诸病。<a id="a-9k"></a>梵王灌顶拥酥灌法。<a id="a-9l"></a>为四众说。<a id="a-9m"></a>尔时舍利弗。<a id="a-9n"></a>尊者阿难等。<a id="a-9o"></a>闻佛所说。<a id="a-9p"></a>欢喜奉行。</p>
  <p data-pb></p>
  <h2 id="a9q">治噎法</h2>
  <p id="a9r">次舍利弗。<a id="a-9s"></a>若阿练比丘。<a id="a-9t"></a>用心大急。<a id="a-9u"></a>数息太粗。<a id="a-9v"></a>眠卧单薄。<a id="a-9w"></a>因外风寒。<a id="a-9x"></a>因动脾管脾肾等脉。<a id="a-9y"></a>诸筋起风。<a id="a-9z"></a>逆气胸塞。<a id="a-A0"></a>节节流水。<a id="a-A1"></a>停住胸中。<a id="a-A2"></a>因成激血气发头痛背满诸筋挛缩。<a id="a-A3"></a>当疾治之。<a id="a-A4"></a>治之法者。<a id="a-A5"></a>先服肥腻世间美药。<a id="a-A6"></a>然后仰眠。<a id="a-A7"></a>数息令定。<a id="a-A8"></a>想阿耨达池。<a id="a-A9"></a>其水盈满满一由旬。<a id="a-AA"></a>底有金沙四宝。<a id="a-AB"></a>金轮生黄金华。<a id="a-AC"></a>大如车轮。<a id="a-AD"></a>花中有四宝。<a id="a-AE"></a>兽头象鼻出水。<a id="a-AF"></a>师子口出水。<a id="a-AG"></a>马口出水。<a id="a-AH"></a>牛口出水。<a id="a-AI"></a>绕池七匝。<a id="a-AJ"></a>阿耨达龙王。<a id="a-AK"></a>七宝宫殿。<a id="a-AL"></a>在四兽头间。<a id="a-AM"></a>龙王顶上如意珠中。<a id="a-AN"></a>龙王力故。<a id="a-AO"></a>生一千五百杂色莲华。<a id="a-AP"></a>青莲花五百。<a id="a-AQ"></a>尊者宾头卢等五百阿罗汉。<a id="a-AR"></a>各坐其上。<a id="a-AS"></a>日暮则合。<a id="a-AT"></a>昼时则开。<a id="a-AU"></a>有七宝盖。<a id="a-AV"></a>在比丘上。<a id="a-AW"></a>有七宝床。<a id="a-AX"></a>在莲华下。<a id="a-AY"></a>五百金色莲花。<a id="a-AZ"></a>淳陀婆等五百沙弥。<a id="a-Aa"></a>各坐其上。<a id="a-Ab"></a>日暮则合。<a id="a-Ac"></a>日昼则开。<a id="a-Ad"></a>有七宝盖。<a id="a-Ae"></a>在沙弥上。<a id="a-Af"></a>有七宝床。<a id="a-Ag"></a>在莲华下。<a id="a-Ah"></a>五百红莲花。<a id="a-Ai"></a>尊者优波难陀和须蜜多等大阿罗汉。<a id="a-Aj"></a>或言。<a id="a-Ak"></a>是大菩萨眷属五百。<a id="a-Al"></a>各坐其上。<a id="a-Am"></a>日暮则合。<a id="a-An"></a>日昼则开。<a id="a-Ao"></a>有七宝盖。<a id="a-Ap"></a>在比丘上。<a id="a-Aq"></a>有七宝床。<a id="a-Ar"></a>在莲花下。<a id="a-As"></a>有七宝高台。<a id="a-At"></a>长八千丈。<a id="a-Au"></a>从下方出。<a id="a-Av"></a>当阿耨达龙王宫前。<a id="a-Aw"></a>有五百童子。<a id="a-Ax"></a>在其台上。<a id="a-Ay"></a>身真金色。<a id="a-Az"></a>第一童子。<a id="a-B0"></a>名曰阇婆。<a id="a-B1"></a>第二童子。<a id="a-B2"></a>名曰善财。<a id="a-B3"></a>第五百童子。<a id="a-B4"></a>名灌顶力。<a id="a-B5"></a>王若欲治噎病者。<a id="a-B6"></a>先念尊者宾头卢等一千五百人。<a id="a-B7"></a>如上所说。<a id="a-B8"></a>令了了见已。<a id="a-B9"></a>尊者宾头卢。<a id="a-BA"></a>当将是阇婆童子。<a id="a-BB"></a>取阿耨达龙王所服白色庵婆陀药(庵婆陀药者味如甘蔗形似藕根味亦有似石蜜者)。<a id="a-BC"></a>服此药已。<a id="a-BD"></a>噎病得差。<a id="a-BE"></a>四大调和。<a id="a-BF"></a>眼即明净。<a id="a-BG"></a>若发大乘心者。<a id="a-BH"></a>阇婆善财等。<a id="a-BI"></a>五百童子。<a id="a-BJ"></a>为说大乘法。<a id="a-BK"></a>因是得见跋陀婆罗等十六贤士。<a id="a-BL"></a>亦见贤劫弥勒等千菩萨。<a id="a-BM"></a>因发阿耨多罗三藐三菩提心。<a id="a-BN"></a>具六波罗蜜。<a id="a-BO"></a>发声闻心者。<a id="a-BP"></a>尊者宾头卢。<a id="a-BQ"></a>为说四念处法。<a id="a-BR"></a>乃至八圣道分。<a id="a-BS"></a>经九十日。<a id="a-BT"></a>得阿罗汉道。<a id="a-BU"></a>告舍利弗。<a id="a-BV"></a>汝好受持此治噎法。<a id="a-BW"></a>慎莫忘失。<a id="a-BX"></a>时舍利弗。<a id="a-BY"></a>及阿难等。<a id="a-BZ"></a>闻佛所说。<a id="a-Ba"></a>欢喜奉行。</p>
  <p data-pb></p>
  <h2 id="aBb">治行者贪淫患法</h2>
  <p id="aBc">复次舍利弗。<a id="a-Bd"></a>若行者入禅定时。<a id="a-Be"></a>欲觉起贪淫。<a id="a-Bf"></a>风动四百四脉。<a id="a-Bg"></a>从眼至身根。<a id="a-Bh"></a>一时动摇。<a id="a-Bi"></a>诸情闭塞。<a id="a-Bj"></a>动于心风。<a id="a-Bk"></a>使心颠狂。<a id="a-Bl"></a>因是发狂。<a id="a-Bm"></a>鬼魅所著。<a id="a-Bn"></a>昼夜思欲。<a id="a-Bo"></a>如救头然。<a id="a-Bp"></a>当疾治之。<a id="a-Bq"></a>治之法者。<a id="a-Br"></a>教此行者。<a id="a-Bs"></a>观子藏。<a id="a-Bt"></a>子藏者。<a id="a-Bu"></a>在生藏下。<a id="a-Bv"></a>熟藏之上。<a id="a-Bw"></a>九十九重膜。<a id="a-Bx"></a>如死猪胞四百四脉从于子藏。<a id="a-By"></a>犹如树根。<a id="a-Bz"></a>布散诸根。<a id="a-C0"></a>如盛屎囊。<a id="a-C1"></a>一千九百节。<a id="a-C2"></a>似芭蕉叶。<a id="a-C3"></a>八万户虫。<a id="a-C4"></a>围绕周匝。<a id="a-C5"></a>四百四脉。<a id="a-C6"></a>及以子藏。<a id="a-C7"></a>犹如马肠。<a id="a-C8"></a>直至产门。<a id="a-C9"></a>如臂钏形。<a id="a-CA"></a>团团大小。<a id="a-CB"></a>上圆下尖。<a id="a-CC"></a>状如具齿。<a id="a-CD"></a>九十九重。<a id="a-CE"></a>一一重间。<a id="a-CF"></a>有四百四虫。<a id="a-CG"></a>一一虫有十二头十二口。<a id="a-CH"></a>人饮水时。<a id="a-CI"></a>水精入脉。<a id="a-CJ"></a>布散诸虫。<a id="a-CK"></a>入毗罗虫顶。<a id="a-CL"></a>直至产门。<a id="a-CM"></a>半月半月。<a id="a-CN"></a>出不净水。<a id="a-CO"></a>诸虫各吐。<a id="a-CP"></a>犹如败脓。<a id="a-CQ"></a>入九十虫口中。<a id="a-CR"></a>从十二虫六窍中出。<a id="a-CS"></a>如败绛汁。<a id="a-CT"></a>复有诸虫。<a id="a-CU"></a>细于秋毫。<a id="a-CV"></a>游戏其中。<a id="a-CW"></a>诸男子等。<a id="a-CX"></a>宿恶罪故。<a id="a-CY"></a>四百四脉。<a id="a-CZ"></a>从眼根布散四支。<a id="a-Ca"></a>流注诸肠。<a id="a-Cb"></a>至生藏下。<a id="a-Cc"></a>熟藏之上。<a id="a-Cd"></a>肺腴肾脉。<a id="a-Ce"></a>于其两边各有六十四虫。<a id="a-Cf"></a>虫各十二头。<a id="a-Cg"></a>亦十二口。<a id="a-Ch"></a>綩绻相着。<a id="a-Ci"></a>状如指环。<a id="a-Cj"></a>盛青色脓。<a id="a-Ck"></a>如野猪精。<a id="a-Cl"></a>臭恶叵堪。<a id="a-Cm"></a>至阴藏处。<a id="a-Cn"></a>分为三支。<a id="a-Co"></a>二支在上。<a id="a-Cp"></a>如芭蕉叶。<a id="a-Cq"></a>有一千二百脉。<a id="a-Cr"></a>一一脉中。<a id="a-Cs"></a>生于风虫。<a id="a-Ct"></a>细若秋毫。<a id="a-Cu"></a>似毗兰多鸟嘴。<a id="a-Cv"></a>诸虫口中。<a id="a-Cw"></a>生筋色虫(此虫形体似筋连持子藏能动诸脉吸精出入男虫青白女虫红赤)七万八千。<a id="a-Cx"></a>共相缠裹。<a id="a-Cy"></a>状如累环。<a id="a-Cz"></a>似瞿师罗鸟。<a id="a-D0"></a>眼九十八。<a id="a-D1"></a>脉上冲于心乃至顶髻。<a id="a-D2"></a>诸男子等。<a id="a-D3"></a>眼触于色。<a id="a-D4"></a>风动心根。<a id="a-D5"></a>四百四脉。<a id="a-D6"></a>为风所使。<a id="a-D7"></a>动转不停。<a id="a-D8"></a>八万户虫。<a id="a-D9"></a>一时张口。<a id="a-DA"></a>眼出诸脓。<a id="a-DB"></a>流注诸脉。<a id="a-DC"></a>乃至虫顶。<a id="a-DD"></a>诸虫崩动。<a id="a-DE"></a>狂无所知。<a id="a-DF"></a>触前女根。<a id="a-DG"></a>男精青白。<a id="a-DH"></a>是诸虫泪。<a id="a-DI"></a>女精黄赤。<a id="a-DJ"></a>是诸虫脓。<a id="a-DK"></a>九十八使。<a id="a-DL"></a>所熏修法。<a id="a-DM"></a>八万户虫。<a id="a-DN"></a>地水火风。<a id="a-DO"></a>动作作此。<a id="a-DP"></a>告舍利弗。<a id="a-DQ"></a>若有四众着惭愧衣。<a id="a-DR"></a>服惭愧药。<a id="a-DS"></a>欲求解脱。<a id="a-DT"></a>度世苦者。<a id="a-DU"></a>当学此法。<a id="a-DV"></a>如饮甘露。<a id="a-DW"></a>学此法者。<a id="a-DX"></a>想前子藏。<a id="a-DY"></a>乃至女根。<a id="a-DZ"></a>男子身分。<a id="a-Da"></a>大小诸虫。<a id="a-Db"></a>张口竖耳。<a id="a-Dc"></a>嗔目吐脓。<a id="a-Dd"></a>以手反之。<a id="a-De"></a>置左膝端。<a id="a-Df"></a>数息令定。<a id="a-Dg"></a>一千九百九十九过观。<a id="a-Dh"></a>此想成已。<a id="a-Di"></a>置右膝端。<a id="a-Dj"></a>如前观之。<a id="a-Dk"></a>复以手反之。<a id="a-Dl"></a>用覆头上。<a id="a-Dm"></a>令此诸虫众不净物先适两眼。<a id="a-Dn"></a>耳鼻及口。<a id="a-Do"></a>无处不至。<a id="a-Dp"></a>见此事已。<a id="a-Dq"></a>于好女色及好男色。<a id="a-Dr"></a>乃至天子天女。<a id="a-Ds"></a>若眼视之。<a id="a-Dt"></a>如见癞人那利疮虫。<a id="a-Du"></a>如地狱箭半多罗鬼神状。<a id="a-Dv"></a>如阿鼻地狱猛火热。<a id="a-Dw"></a>应当谛观自身他身。<a id="a-Dx"></a>是欲界一切众生身分不净。<a id="a-Dy"></a>皆悉如是。<a id="a-Dz"></a>告舍利弗。<a id="a-E0"></a>汝今知不。<a id="a-E1"></a>众生身根。<a id="a-E2"></a>根本种子。<a id="a-E3"></a>悉不清净。<a id="a-E4"></a>不可具说。<a id="a-E5"></a>但当数息一心观之。<a id="a-E6"></a>若服此药。<a id="a-E7"></a>是大丈夫。<a id="a-E8"></a>天人之师。<a id="a-E9"></a>调御人主。<a id="a-EA"></a>免欲淤泥。<a id="a-EB"></a>不为使水恩爱大河之所漂没。<a id="a-EC"></a>淫泆不祥幻色妖鬼之所娆害。<a id="a-ED"></a>当知是人。<a id="a-EE"></a>未出生死。<a id="a-EF"></a>其身香洁。<a id="a-EG"></a>如优波罗。<a id="a-EH"></a>人中香象龙王。<a id="a-EI"></a>力士摩醯首罗。<a id="a-EJ"></a>所不能及。<a id="a-EK"></a>大力丈夫天人所敬。<a id="a-EL"></a>告舍利弗。<a id="a-EM"></a>汝好受持。<a id="a-EN"></a>为四众说。<a id="a-EO"></a>慎勿忘失。<a id="a-EP"></a>时舍利弗。<a id="a-EQ"></a>及阿难等。<a id="a-ER"></a>闻佛所说。<a id="a-ES"></a>欢喜奉行。</p>
  <h2 id="aET">治利养疮法</h2>
  <p id="aEU">复次舍利弗。<a id="a-EV"></a>若有行者。<a id="a-EW"></a>贪火所烧。<a id="a-EX"></a>利养毒箭。<a id="a-EY"></a>恶风吹动。<a id="a-EZ"></a>以射其心。<a id="a-Ea"></a>以贪因缘。<a id="a-Eb"></a>心或颠倒。<a id="a-Ec"></a>昼夜六时。<a id="a-Ed"></a>思念贪方便。<a id="a-Ee"></a>如猫伺鼠。<a id="a-Ef"></a>心无厌足。<a id="a-Eg"></a>如七步蛇。<a id="a-Eh"></a>吐毒覆身。<a id="a-Ei"></a>如此恶人。<a id="a-Ej"></a>利养细滑。<a id="a-Ek"></a>五百毒蛇。<a id="a-El"></a>集在身上。<a id="a-Em"></a>刹那刹那顷。<a id="a-En"></a>其心毒火。<a id="a-Eo"></a>炽然不息。<a id="a-Ep"></a>昼夜六时。<a id="a-Eq"></a>烦恼猛风。<a id="a-Er"></a>吹利养薪。<a id="a-Es"></a>在其心内。<a id="a-Et"></a>炽然不息。<a id="a-Eu"></a>诸蛇竞作。<a id="a-Ev"></a>烧善根芽。<a id="a-Ew"></a>以是因缘。<a id="a-Ex"></a>狂乱黑鬼。<a id="a-Ey"></a>猛毒炽盛。<a id="a-Ez"></a>见他得利。<a id="a-F0"></a>如箭射心。<a id="a-F1"></a>如刺入眼。<a id="a-F2"></a>如钉入耳。<a id="a-F3"></a>诸情闭塞。<a id="a-F4"></a>五百五蛇。<a id="a-F5"></a>四大毒龙。<a id="a-F6"></a>五拔刀贼。<a id="a-F7"></a>六村罗刹。<a id="a-F8"></a>一时竞作。<a id="a-F9"></a>因是发狂。<a id="a-FA"></a>当疾治之。<a id="a-FB"></a>治之法者。<a id="a-FC"></a>先当数息。<a id="a-FD"></a>系心令定。<a id="a-FE"></a>想一丈六像。<a id="a-FF"></a>身紫金色。<a id="a-FG"></a>三十二相。<a id="a-FH"></a>在耆阇崛山七宝窟中。<a id="a-FI"></a>坐宝师子座。<a id="a-FJ"></a>与诸四众。<a id="a-FK"></a>说除贪法。<a id="a-FL"></a>告言法子。<a id="a-FM"></a>汝观贪人。<a id="a-FN"></a>所著袈裟六物众具。<a id="a-FO"></a>如棘刺林针缝之中。<a id="a-FP"></a>当生剑树百千铁钉。<a id="a-FQ"></a>铁嘴诸虫。<a id="a-FR"></a>啄食其身。<a id="a-FS"></a>融铜镬汤。<a id="a-FT"></a>铁锯铁床。<a id="a-FU"></a>是汝坐具。<a id="a-FV"></a>沸屎毒蛇。<a id="a-FW"></a>铁丸镬汤。<a id="a-FX"></a>刀林剑戟。<a id="a-FY"></a>百亿棘刺。<a id="a-FZ"></a>火河流铜。<a id="a-Fa"></a>灰浆脓血。<a id="a-Fb"></a>是汝饮食。<a id="a-Fc"></a>尔时世尊。<a id="a-Fd"></a>说是语已。<a id="a-Fe"></a>默然无声。<a id="a-Ff"></a>令于行者自见己身。<a id="a-Fg"></a>卧七重铁城内。<a id="a-Fh"></a>见五罗刹。<a id="a-Fi"></a>张口两向。<a id="a-Fj"></a>以八十铁钳。<a id="a-Fk"></a>拔舌令出。<a id="a-Fl"></a>无量铁犁。<a id="a-Fm"></a>状如剑树。<a id="a-Fn"></a>以耕其舌。<a id="a-Fo"></a>铁牛甲间。<a id="a-Fp"></a>流注融铜。<a id="a-Fq"></a>铁卒身内。<a id="a-Fr"></a>有百千色脓。<a id="a-Fs"></a>脓中诸虫。<a id="a-Ft"></a>不可称数。<a id="a-Fu"></a>观见此事。<a id="a-Fv"></a>心惊毛竖。<a id="a-Fw"></a>出定入定。<a id="a-Fx"></a>见所著衣。<a id="a-Fy"></a>如脓屎和血。<a id="a-Fz"></a>铁嘴诸虫。<a id="a-G0"></a>刀林剑戟。<a id="a-G1"></a>以为庄严。<a id="a-G2"></a>见所食物。<a id="a-G3"></a>犹如蛔虫。<a id="a-G4"></a>百千小虫耳生诸脓屎尿诸血。<a id="a-G5"></a>八十嘴虫。<a id="a-G6"></a>风虫火虫。<a id="a-G7"></a>水虫。<a id="a-G8"></a>地虫地狱虫一切诸虫。<a id="a-G9"></a>吐脓吐毒。<a id="a-GA"></a>满钵多罗。<a id="a-GB"></a>铁丸剑戟。<a id="a-GC"></a>以为果蓏。<a id="a-GD"></a>尔时世尊。<a id="a-GE"></a>而说偈言。</p>
  <p id="aGF">生死不断绝　　贪欲嗜味故</p>
  <p id="aGG">养怨入丘冢　　唐受诸辛苦</p>
  <p id="aGH">身臭如死尸　　九孔流不净</p>
  <p id="aGI">如厕虫乐粪　　愚贪身无异</p>
  <p id="aGJ">智者应观身　　不贪染世间</p>
  <p id="aGK">无累无所欲　　是名真涅槃</p>
  <p id="aGL">如诸佛所说　　一心一意行</p>
  <p id="aGM">数息在静处　　是名行头陀</p>
  <p id="aGN">告舍利弗。<a id="a-GO"></a>利养伤身。<a id="a-GP"></a>败人善根。<a id="a-GQ"></a>不可具说。<a id="a-GR"></a>但当数息一心观之。<a id="a-GS"></a>若服此药。<a id="a-GT"></a>是大丈夫。<a id="a-GU"></a>天人之师。<a id="a-GV"></a>调御人主。<a id="a-GW"></a>免欲淤泥。<a id="a-GX"></a>不为使水恩爱大河之所漂没。<a id="a-GY"></a>贪利不祥之所烧害。<a id="a-GZ"></a>当知是人。<a id="a-Ga"></a>未出生死。<a id="a-Gb"></a>其身香洁。<a id="a-Gc"></a>如优波罗。<a id="a-Gd"></a>人中香象龙王。<a id="a-Ge"></a>力士摩醯首罗。<a id="a-Gf"></a>所不能及。<a id="a-Gg"></a>大力丈夫天人所敬。<a id="a-Gh"></a>告舍利弗。<a id="a-Gi"></a>汝好受持。<a id="a-Gj"></a>为四众说。<a id="a-Gk"></a>慎勿忘失。<a id="a-Gl"></a>时舍利弗。<a id="a-Gm"></a>及阿难等。<a id="a-Gn"></a>闻佛所说。<a id="a-Go"></a>欢喜奉行。</p>
  <p data-pb></p>
  <h2 id="aGp">治犯戒法</h2>
  <p id="aGq">复次舍利弗。<a id="a-Gr"></a>若比丘比丘尼。<a id="a-Gs"></a>式叉摩尼。<a id="a-Gt"></a>沙弥沙弥尼。<a id="a-Gu"></a>优婆塞优婆夷。<a id="a-Gv"></a>受佛禁戒。<a id="a-Gw"></a>身心狂乱。<a id="a-Gx"></a>犹如猿猴。<a id="a-Gy"></a>种植之法。<a id="a-Gz"></a>未及生长。<a id="a-H0"></a>灭枝毁根。<a id="a-H1"></a>七众亦尔。<a id="a-H2"></a>于佛禁戒。<a id="a-H3"></a>戒色未生。<a id="a-H4"></a>犯突吉罗乃至波罗夷。<a id="a-H5"></a>犹如醉象。<a id="a-H6"></a>不避好恶。<a id="a-H7"></a>不识诸方。<a id="a-H8"></a>蹈坏一切。<a id="a-H9"></a>诸善好物。<a id="a-HA"></a>四众亦尔。<a id="a-HB"></a>蹈破净戒青莲花池。<a id="a-HC"></a>破戒猛盛。<a id="a-HD"></a>犹如狂狗。<a id="a-HE"></a>见人见木。<a id="a-HF"></a>乃至鸟兽。<a id="a-HG"></a>随逐啮之。<a id="a-HH"></a>犯戒恶人。<a id="a-HI"></a>见佛罗汉清净比丘功德福田。<a id="a-HJ"></a>随逐骂辱。<a id="a-HK"></a>诽谤毁之。<a id="a-HL"></a>自饮毒药。<a id="a-HM"></a>遍体血现。<a id="a-HN"></a>节节火然。<a id="a-HO"></a>狂愚无智。<a id="a-HP"></a>结使猛风。<a id="a-HQ"></a>动烦恼山。<a id="a-HR"></a>贪淫为眼。<a id="a-HS"></a>嗔为手足。<a id="a-HT"></a>愚痴身体。<a id="a-HU"></a>践蹈世间。<a id="a-HV"></a>植种恶子。<a id="a-HW"></a>既自种已。<a id="a-HX"></a>复教他人求觅。<a id="a-HY"></a>地狱狱卒。<a id="a-HZ"></a>罗刹牛头阿傍。<a id="a-Ha"></a>劫火恶鬼。<a id="a-Hb"></a>剑林之神。<a id="a-Hc"></a>阁罗王等。<a id="a-Hd"></a>十八狱主。<a id="a-He"></a>常为己作大亲友上善知识。<a id="a-Hf"></a>必定当与如是狱种昼夜游处。<a id="a-Hg"></a>此破戒人。<a id="a-Hh"></a>诸恶猛火。<a id="a-Hi"></a>已来入心。<a id="a-Hj"></a>为利养故。<a id="a-Hk"></a>为名闻故。<a id="a-Hl"></a>自称善好威德具足。<a id="a-Hm"></a>诣阿练若知法者所。<a id="a-Hn"></a>犹如幻师。<a id="a-Ho"></a>幻惑他目。<a id="a-Hp"></a>此幻伪人。<a id="a-Hq"></a>诈行头陀。<a id="a-Hr"></a>破戒恶风。<a id="a-Hs"></a>吹罪业华。<a id="a-Ht"></a>常散己上。<a id="a-Hu"></a>恶口诽谤。<a id="a-Hv"></a>不善心香。<a id="a-Hw"></a>以熏身心。<a id="a-Hx"></a>此人身心。<a id="a-Hy"></a>犹如伊兰。<a id="a-Hz"></a>似百千虫狗。<a id="a-I0"></a>虽行禅定。<a id="a-I1"></a>伪现数息。<a id="a-I2"></a>所见境界。<a id="a-I3"></a>始初之时。<a id="a-I4"></a>见黑色佛。<a id="a-I5"></a>如黑象脚。<a id="a-I6"></a>见如灰人。<a id="a-I7"></a>见诸比丘。<a id="a-I8"></a>头破脚折。<a id="a-I9"></a>见比丘尼。<a id="a-IA"></a>庄严花鬘。<a id="a-IB"></a>见诸天象。<a id="a-IC"></a>化为猕猴。<a id="a-ID"></a>毛端火然。<a id="a-IE"></a>来触扰已。<a id="a-IF"></a>或见一野狐。<a id="a-IG"></a>及一野干。<a id="a-IH"></a>有百千尾。<a id="a-II"></a>一一尾端。<a id="a-IJ"></a>无量诸虫种种杂恶。<a id="a-IK"></a>或见羸瘦。<a id="a-IL"></a>驼驴猪狗。<a id="a-IM"></a>鸠槃荼等。<a id="a-IN"></a>诸恶夜叉。<a id="a-IO"></a>罗刹魁脍。<a id="a-IP"></a>各持种种武器恶火。<a id="a-IQ"></a>打扑比丘。<a id="a-IR"></a>因是发狂。<a id="a-IS"></a>或歌或舞。<a id="a-IT"></a>卧地粪秽。<a id="a-IU"></a>作种种恶。<a id="a-IV"></a>当疾治之。<a id="a-IW"></a>治之法者。<a id="a-IX"></a>向诸智者。<a id="a-IY"></a>至诚至说。<a id="a-IZ"></a>忏悔所作恶不善业。<a id="a-Ia"></a>智者应当教此比丘念释迦牟尼佛。<a id="a-Ib"></a>乃至次第。<a id="a-Ic"></a>念于七佛。<a id="a-Id"></a>念七佛已。<a id="a-Ie"></a>念三十五佛。<a id="a-If"></a>然后复当念诸菩萨。<a id="a-Ig"></a>念大乘心。<a id="a-Ih"></a>观于空法深自惭愧。<a id="a-Ii"></a>想一一佛。<a id="a-Ij"></a>捉澡罐水。<a id="a-Ik"></a>以灌其顶。<a id="a-Il"></a>复自想身。<a id="a-Im"></a>堕阿鼻地狱。<a id="a-In"></a>十八地狱。<a id="a-Io"></a>受诸苦恼。<a id="a-Ip"></a>于地狱中。<a id="a-Iq"></a>称南无佛南无法南无比丘僧。<a id="a-Ir"></a>修行六念。<a id="a-Is"></a>诸佛如来。<a id="a-It"></a>于其梦中。<a id="a-Iu"></a>放白毫光。<a id="a-Iv"></a>救地狱苦。<a id="a-Iw"></a>见此事已。<a id="a-Ix"></a>如负债人。<a id="a-Iy"></a>心怀惭愧。<a id="a-Iz"></a>应当偿之。<a id="a-J0"></a>一心一意。<a id="a-J1"></a>脱僧伽梨。<a id="a-J2"></a>着安多会。<a id="a-J3"></a>诣清净僧所。<a id="a-J4"></a>五体投地。<a id="a-J5"></a>如大山崩。<a id="a-J6"></a>心怀惭愧。<a id="a-J7"></a>忏悔诸罪。<a id="a-J8"></a>为僧执事。<a id="a-J9"></a>作诸苦役。<a id="a-JA"></a>扫厕担粪。<a id="a-JB"></a>经八百日。<a id="a-JC"></a>然后复当澡浴身体。<a id="a-JD"></a>还着僧伽梨。<a id="a-JE"></a>入于塔中。<a id="a-JF"></a>一心合掌。<a id="a-JG"></a>谛观如来眉间白毫大人相光。<a id="a-JH"></a>一日至七日。<a id="a-JI"></a>还至智者所。<a id="a-JJ"></a>求索忏悔。<a id="a-JK"></a>智者应当告言。<a id="a-JL"></a>比丘。<a id="a-JM"></a>汝今自观汝身。<a id="a-JN"></a>犹如金瓶盛四毒蛇。<a id="a-JO"></a>二上二下吐毒可畏。<a id="a-JP"></a>复观一龙六头绕瓶。<a id="a-JQ"></a>龙亦吐毒。<a id="a-JR"></a>滴蛇口中。<a id="a-JS"></a>四方大树。<a id="a-JT"></a>从金瓶出。<a id="a-JU"></a>遍三界。<a id="a-JV"></a>黑象复来。<a id="a-JW"></a>欲拔此树。<a id="a-JX"></a>四面火起。<a id="a-JY"></a>见此事已。<a id="a-JZ"></a>应当告言。<a id="a-Ja"></a>比丘当知。<a id="a-Jb"></a>金瓶者。<a id="a-Jc"></a>是地气也。<a id="a-Jd"></a>青色蛇者。<a id="a-Je"></a>从风大生。<a id="a-Jf"></a>是风大毒。<a id="a-Jg"></a>绿色蛇者。<a id="a-Jh"></a>从水大生。<a id="a-Ji"></a>是水大毒。<a id="a-Jj"></a>白色蛇者。<a id="a-Jk"></a>从地大生。<a id="a-Jl"></a>是地大毒。<a id="a-Jm"></a>黄色蛇者。<a id="a-Jn"></a>从火大生。<a id="a-Jo"></a>是火大毒。<a id="a-Jp"></a>六头龙者。<a id="a-Jq"></a>是汝身中五阴。<a id="a-Jr"></a>及空。<a id="a-Js"></a>如此身者。<a id="a-Jt"></a>毒害不净。<a id="a-Ju"></a>云何纵恶。<a id="a-Jv"></a>犯戒不治。<a id="a-Jw"></a>说此语已。<a id="a-Jx"></a>复教扫塔涂地。<a id="a-Jy"></a>作诸苦役。<a id="a-Jz"></a>更教观佛。<a id="a-K0"></a>见佛放金色光。<a id="a-K1"></a>以手摩头。<a id="a-K2"></a>然后方当教不净观不净门。<a id="a-K3"></a>彻无有诸障。<a id="a-K4"></a>然后可与僧中说戒。<a id="a-K5"></a>欲说戒时。<a id="a-K6"></a>应唱是语。<a id="a-K7"></a>某甲比丘。<a id="a-K8"></a>某甲比丘尼。<a id="a-K9"></a>已八百日。<a id="a-KA"></a>行于苦役。<a id="a-KB"></a>七日观佛眉间白毫。<a id="a-KC"></a>作毒蛇观。<a id="a-KD"></a>地狱想成。<a id="a-KE"></a>复观一佛。<a id="a-KF"></a>说忏悔法。<a id="a-KG"></a>不净观门。<a id="a-KH"></a>无我人镜。<a id="a-KI"></a>还复通达境界中。<a id="a-KJ"></a>佛以澡罐水。<a id="a-KK"></a>灌比丘顶。<a id="a-KL"></a>天神现梦。<a id="a-KM"></a>说已清净。<a id="a-KN"></a>今已惭愧。<a id="a-KO"></a>我所证知。<a id="a-KP"></a>唯愿听许。<a id="a-KQ"></a>尔时律师。<a id="a-KR"></a>复应以律捡问此人。<a id="a-KS"></a>复教诵戒。<a id="a-KT"></a>经八百遍。<a id="a-KU"></a>然后方与。<a id="a-KV"></a>如净比丘。<a id="a-KW"></a>得无有异。<a id="a-KX"></a>告舍利弗。<a id="a-KY"></a>若有七众。<a id="a-KZ"></a>犯于轻戒。<a id="a-Ka"></a>过二夜不忏悔者。<a id="a-Kb"></a>是人现身虽行禅定。<a id="a-Kc"></a>终不获道。<a id="a-Kd"></a>若犯重戒。<a id="a-Ke"></a>堕大地狱。<a id="a-Kf"></a>从地狱出。<a id="a-Kg"></a>受畜生身。<a id="a-Kh"></a>如是具足。<a id="a-Ki"></a>足满三劫。<a id="a-Kj"></a>然后为人。<a id="a-Kk"></a>虽得人身。<a id="a-Kl"></a>贫穷癞病。<a id="a-Km"></a>七十七身。<a id="a-Kn"></a>不见佛。<a id="a-Ko"></a>不闻法。<a id="a-Kp"></a>诸根不具。<a id="a-Kq"></a>是故智者。<a id="a-Kr"></a>若犯佛戒。<a id="a-Ks"></a>于突吉罗。<a id="a-Kt"></a>应生怖畏。<a id="a-Ku"></a>如被刀斫。<a id="a-Kv"></a>极怀惭愧。<a id="a-Kw"></a>何况重戒。<a id="a-Kx"></a>若能服此持戒药者。<a id="a-Ky"></a>当知是人。<a id="a-Kz"></a>最上惭愧忍辱丈夫。<a id="a-L0"></a>无能过者。<a id="a-L1"></a>尔时世尊。<a id="a-L2"></a>而说偈言。</p>
  <p id="aL3">破戒心不净　　犹如偷贼狗</p>
  <p id="aL4">处处求利养　　为贪心所杀</p>
  <p id="aL5">当服惭愧药　　忍辱为衣裳</p>
  <p id="aL6">忏悔庄严华　　熏用善心香</p>
  <p id="aL7">一心观佛相　　除苦无忧苦</p>
  <p id="aL8">亦当念空法　　修心观不净</p>
  <p id="aL9">是名诸如来　　甘露灌顶药</p>
  <p id="aLA">服者心无忧　　可至涅槃岸</p>
  <p id="aLB">如法应修行　　非法不应作</p>
  <p id="aLC">今世若过世　　行法者得度</p>
  <p id="aLD">随顺佛所说　　持戒行头陀</p>
  <p id="aLE">身心无恶行　　疾至于解脱</p>
  <p id="aLF">尔时世尊。<a id="a-LG"></a>告舍利弗。<a id="a-LH"></a>汝好受此治犯戒药。<a id="a-LI"></a>慎莫忘失。<a id="a-LJ"></a>时舍利弗。<a id="a-LK"></a>及阿难等。<a id="a-LL"></a>闻佛所说。<a id="a-LM"></a>欢喜奉行。</p>
 </body>
</html>