<!doctype html>
<html id="z3IBUMmaR" data-ver="1221">
 <head>
  <meta charset="utf-8">
  <meta author="安阳侯">
  <meta library="龙藏">
  <meta catalog="小乘阿含部">
  <meta period="北凉">
 </head>
 <body>
  <h1 id="a1">治禅病秘要法卷下</h1>
  <h2 id="a2">治乐音乐法</h2>
  <p id="a3">复次舍利弗。<a id="a-4"></a>若四部众。<a id="a-5"></a>乐诸音乐。<a id="a-6"></a>作倡无厌。<a id="a-7"></a>因是动风。<a id="a-8"></a>如纵逸马。<a id="a-9"></a>亦如秋狗。<a id="a-A"></a>似伊尼利鹿王。<a id="a-B"></a>耽惑愚痴。<a id="a-C"></a>心如黐胶。<a id="a-D"></a>处处随着。<a id="a-E"></a>不可禁制。<a id="a-F"></a>当疾治之。<a id="a-G"></a>治之法者先想一天女。<a id="a-H"></a>端正无双。<a id="a-I"></a>两手自然有诸乐器。<a id="a-J"></a>声万种音。<a id="a-K"></a>行者见已。<a id="a-L"></a>见此天女。<a id="a-M"></a>过于外色。<a id="a-N"></a>百亿万倍。<a id="a-O"></a>闻此天声。<a id="a-P"></a>世所无比。<a id="a-Q"></a>因是惑着。<a id="a-R"></a>观色听声。<a id="a-S"></a>因是当教观此女人。<a id="a-T"></a>六情诸根。<a id="a-U"></a>所起境界。<a id="a-V"></a>数息力故见可爱。<a id="a-W"></a>眼生六毒蛇。<a id="a-X"></a>从眼根出。<a id="a-Y"></a>入耳根中。<a id="a-Z"></a>复见二虫。<a id="a-a"></a>状如鸱鸺。<a id="a-b"></a>发大恶声。<a id="a-c"></a>破头出脑。<a id="a-d"></a>争取食之。<a id="a-e"></a>余四根中。<a id="a-f"></a>见猫见鼠。<a id="a-g"></a>见狗野干。<a id="a-h"></a>争取食之。<a id="a-i"></a>因是得见一切女色。<a id="a-j"></a>三十六物。<a id="a-k"></a>污露不净。<a id="a-l"></a>子藏蛔虫。<a id="a-m"></a>为女璎珞。<a id="a-n"></a>见女所执诸杂乐器。<a id="a-o"></a>宛转粪中。<a id="a-p"></a>诸虫鼓动。<a id="a-q"></a>作野干鸣。<a id="a-r"></a>所说妖怪。<a id="a-s"></a>不可听采。<a id="a-t"></a>如罗刹哭。<a id="a-u"></a>因是厌离。<a id="a-v"></a>诣智者所。<a id="a-w"></a>说前所作恶不善业。<a id="a-x"></a>诚心忏悔。<a id="a-y"></a>智者应当教无常观。<a id="a-z"></a>告舍利弗。<a id="a-10"></a>汝好受此治音乐法。<a id="a-11"></a>慎莫忘失。<a id="a-12"></a>时舍利弗。<a id="a-13"></a>及阿难等。<a id="a-14"></a>闻佛所说。<a id="a-15"></a>欢喜奉行。</p>
  <p data-pb></p>
  <h2 id="a16">治好歌呗偈赞法</h2>
  <p id="a17">次舍利弗。<a id="a-18"></a>若行者。<a id="a-19"></a>好作偈颂美音赞叹。<a id="a-1A"></a>犹如风动娑罗树叶。<a id="a-1B"></a>出和雅音。<a id="a-1C"></a>声如梵音。<a id="a-1D"></a>悦可他耳。<a id="a-1E"></a>作适意辞。<a id="a-1F"></a>令他喜乐。<a id="a-1G"></a>因是风向。<a id="a-1H"></a>贡高憍慢。<a id="a-1I"></a>心如乱草。<a id="a-1J"></a>随烦恼风。<a id="a-1K"></a>处处不停。<a id="a-1L"></a>起憍慢幢。<a id="a-1M"></a>打自大鼓。<a id="a-1N"></a>弄诸脉零。<a id="a-1O"></a>因是发狂。<a id="a-1P"></a>如痴猿猴采拾花果。<a id="a-1Q"></a>心无暂停。<a id="a-1R"></a>不能数息。<a id="a-1S"></a>当疾治之。<a id="a-1T"></a>治之法者。<a id="a-1U"></a>先当想一七宝高幢。<a id="a-1V"></a>有乾闼婆。<a id="a-1W"></a>在其幢端。<a id="a-1X"></a>身如白玉。<a id="a-1Y"></a>动身赞偈。<a id="a-1Z"></a>身毛孔中。<a id="a-1a"></a>出大莲华。<a id="a-1b"></a>百千比丘。<a id="a-1c"></a>在莲华上。<a id="a-1d"></a>声万种音。<a id="a-1e"></a>过于己身。<a id="a-1f"></a>百千万倍。<a id="a-1g"></a>因是渐渐息其憍慢。<a id="a-1h"></a>智者复应教于行者。<a id="a-1i"></a>谛观幢端。<a id="a-1j"></a>见于幢端。<a id="a-1k"></a>颇梨明镜。<a id="a-1l"></a>诸比丘等。<a id="a-1m"></a>恃声憍慢。<a id="a-1n"></a>心不净者。<a id="a-1o"></a>化为罗刹。<a id="a-1p"></a>出大恶声。<a id="a-1q"></a>火从口出。<a id="a-1r"></a>复有夜叉。<a id="a-1s"></a>从四方来。<a id="a-1t"></a>拔舌取心。<a id="a-1u"></a>置于幢端。<a id="a-1v"></a>其心战掉。<a id="a-1w"></a>号哭叫唤如醉象吼。<a id="a-1x"></a>或复细声。<a id="a-1y"></a>如毗舍阇吟。<a id="a-1z"></a>因是复见诸美音声。<a id="a-20"></a>如人叫唤。<a id="a-21"></a>称己父母。<a id="a-22"></a>骂詈无道。<a id="a-23"></a>因是厌离。<a id="a-24"></a>耳不乐闻。<a id="a-25"></a>生厌离想。<a id="a-26"></a>智者应当教观八苦。<a id="a-27"></a>如八苦观说。<a id="a-28"></a>告舍利弗。<a id="a-29"></a>汝好受此治歌呗偈赞法。<a id="a-2A"></a>慎莫忘失。<a id="a-2B"></a>时舍利弗。<a id="a-2C"></a>及阿难等闻佛所说。<a id="a-2D"></a>欢喜奉行。</p>
  <p data-pb></p>
  <h2 id="a2E">治水大猛盛因是得下</h2>
  <p id="a2F">次舍利弗。<a id="a-2G"></a>若有四众。<a id="a-2H"></a>入水三昧。<a id="a-2I"></a>遍体水出。<a id="a-2J"></a>不见身心。<a id="a-2K"></a>犹如大海。<a id="a-2L"></a>出定时。<a id="a-2M"></a>饮食不甘。<a id="a-2N"></a>患心下热。<a id="a-2O"></a>水脉增动。<a id="a-2P"></a>患下不止。<a id="a-2Q"></a>当疾治之。<a id="a-2R"></a>治之法者。<a id="a-2S"></a>想一金翅鸟。<a id="a-2T"></a>比丘乘上。<a id="a-2U"></a>于大海中。<a id="a-2V"></a>游行无畏。<a id="a-2W"></a>诸龙罗刹。<a id="a-2X"></a>皆悉惊走。<a id="a-2Y"></a>鸟取龙食。<a id="a-2Z"></a>龙畏怖故。<a id="a-2a"></a>吸水都尽。<a id="a-2b"></a>化为四蛇。<a id="a-2c"></a>金翅鸟王。<a id="a-2d"></a>口衔四蛇。<a id="a-2e"></a>比丘坐上。<a id="a-2f"></a>求水不得。<a id="a-2g"></a>金翅鸟王。<a id="a-2h"></a>眼出火烧蛇。<a id="a-2i"></a>诸蛇惊怖。<a id="a-2j"></a>犹如幻夫。<a id="a-2k"></a>所作幻人。<a id="a-2l"></a>隐没不现。<a id="a-2m"></a>入比丘身。<a id="a-2n"></a>从是出定。<a id="a-2o"></a>应服世间断下之药。<a id="a-2p"></a>想二火珠。<a id="a-2q"></a>一在胃管温暖诸脉。<a id="a-2r"></a>一在粪门。<a id="a-2s"></a>状如热石。<a id="a-2t"></a>想雪山神。<a id="a-2u"></a>名郁多伽。<a id="a-2v"></a>身长六丈。<a id="a-2w"></a>白如珂雪。<a id="a-2x"></a>持一香药。<a id="a-2y"></a>名娑呵那伽。<a id="a-2z"></a>授与行者。<a id="a-30"></a>服此药时。<a id="a-31"></a>先发无上菩提之心。<a id="a-32"></a>一服药已。<a id="a-33"></a>四百四病。<a id="a-34"></a>终身不动。<a id="a-35"></a>何况下耶。<a id="a-36"></a>若令彼神疾疾来者。<a id="a-37"></a>当净澡浴。<a id="a-38"></a>不食五辛。<a id="a-39"></a>不饮酒。<a id="a-3A"></a>不啖肉。<a id="a-3B"></a>于静寂处。<a id="a-3C"></a>一心数息。<a id="a-3D"></a>称彼神名。<a id="a-3E"></a>念彼神像。<a id="a-3F"></a>一日至七日。<a id="a-3G"></a>雪山大神。<a id="a-3H"></a>与十二白光神等。<a id="a-3I"></a>至行者前。<a id="a-3J"></a>先为说法。<a id="a-3K"></a>后授与药。<a id="a-3L"></a>复教十二门禅。<a id="a-3M"></a>彼诸神等。<a id="a-3N"></a>皆是五地大菩萨也。<a id="a-3O"></a>若有病者。<a id="a-3P"></a>应先念彼郁多罗伽神。<a id="a-3Q"></a>次念勇健神。<a id="a-3R"></a>强力神。<a id="a-3S"></a>雄猛神。<a id="a-3T"></a>智行神。<a id="a-3U"></a>自在神。<a id="a-3V"></a>善臂神。<a id="a-3W"></a>鸠摩罗神。<a id="a-3X"></a>难胜神。<a id="a-3Y"></a>白光明神。<a id="a-3Z"></a>白光明王神。<a id="a-3a"></a>药王神等。<a id="a-3b"></a>十二白光神。<a id="a-3c"></a>既得见已。<a id="a-3d"></a>于一一神所。<a id="a-3e"></a>各问异法门。<a id="a-3f"></a>彼诸神等。<a id="a-3g"></a>先令行者得见弥勒菩萨。<a id="a-3h"></a>于弥勒菩萨所。<a id="a-3i"></a>见文殊师利等一切诸菩萨。<a id="a-3j"></a>及十方佛。<a id="a-3k"></a>若此人过去世。<a id="a-3l"></a>不犯四重禁。<a id="a-3m"></a>现在世不破四重禁。<a id="a-3n"></a>见诸神时。<a id="a-3o"></a>即见道迹。<a id="a-3p"></a>若犯戒者。<a id="a-3q"></a>是诸神王。<a id="a-3r"></a>教已忏悔。<a id="a-3s"></a>足满千日。<a id="a-3t"></a>然后得见弥勒菩萨。<a id="a-3u"></a>及文殊师利。<a id="a-3v"></a>诸大士等。<a id="a-3w"></a>后获道迹。<a id="a-3x"></a>告舍利弗。<a id="a-3y"></a>若有行者。<a id="a-3z"></a>因水致下动四百四病。<a id="a-40"></a>欲得治者。<a id="a-41"></a>当疾服是娑呵等药。<a id="a-42"></a>除病无患。<a id="a-43"></a>灭业障海。<a id="a-44"></a>疾见道迹。<a id="a-45"></a>是故汝等。<a id="a-46"></a>善好受持。<a id="a-47"></a>慎莫忘失。<a id="a-48"></a>时舍利弗。<a id="a-49"></a>及阿难等。<a id="a-4A"></a>闻佛所说。<a id="a-4B"></a>欢喜奉行。</p>
  <p data-pb></p>
  <h2 id="a4C">治因火大头痛眼痛耳聋法</h2>
  <p id="a4D">复次舍利弗。<a id="a-4E"></a>若行者。<a id="a-4F"></a>入火三昧。<a id="a-4G"></a>节节火焰。<a id="a-4H"></a>大肠小肠。<a id="a-4I"></a>一时火起。<a id="a-4J"></a>烧动火脉。<a id="a-4K"></a>出定时。<a id="a-4L"></a>头微微痛。<a id="a-4M"></a>诸脉掣缩。<a id="a-4N"></a>眼赤耳聋。<a id="a-4O"></a>因是发病。<a id="a-4P"></a>当疾治之。<a id="a-4Q"></a>治之法者。<a id="a-4R"></a>先想一琉璃瓮。<a id="a-4S"></a>盛众色水。<a id="a-4T"></a>生杂宝花。<a id="a-4U"></a>花上皆有百千化佛。<a id="a-4V"></a>诸化菩萨。<a id="a-4W"></a>各放白毫。<a id="a-4X"></a>照诸火光。<a id="a-4Y"></a>令诸火光。<a id="a-4Z"></a>化为金龙。<a id="a-4a"></a>行者见已。<a id="a-4b"></a>即生欢喜。<a id="a-4c"></a>作念想瓮。<a id="a-4d"></a>安置火下。<a id="a-4e"></a>花台在上。<a id="a-4f"></a>己往佛所。<a id="a-4g"></a>以手攀瓮。<a id="a-4h"></a>手即清凉。<a id="a-4i"></a>因是举身。<a id="a-4j"></a>投于瓮边。<a id="a-4k"></a>为佛作礼。<a id="a-4l"></a>即见化佛。<a id="a-4m"></a>放眉间光。<a id="a-4n"></a>雨滴甘露。<a id="a-4o"></a>洒散诸节。<a id="a-4p"></a>所滴之处。<a id="a-4q"></a>化成琉璃。<a id="a-4r"></a>因灌大肠。<a id="a-4s"></a>大肠小肠。<a id="a-4t"></a>甘露盈满。<a id="a-4u"></a>火光渐息。<a id="a-4v"></a>生诸宝花。<a id="a-4w"></a>宝华有光。<a id="a-4x"></a>其色红白。<a id="a-4y"></a>复当想一摩醯首罗。<a id="a-4z"></a>乘金色牛。<a id="a-50"></a>持宝瓶水。<a id="a-51"></a>至行者前。<a id="a-52"></a>水中众药。<a id="a-53"></a>药名破毒。<a id="a-54"></a>令行者服。<a id="a-55"></a>复持一珠。<a id="a-56"></a>名旃陀罗摩尼(宋言月精)。<a id="a-57"></a>置其顶上。<a id="a-58"></a>流出诸药。<a id="a-59"></a>灌耳灌眼灌鼻。<a id="a-5A"></a>但一见已。<a id="a-5B"></a>即得除差。<a id="a-5C"></a>摩醯首罗。<a id="a-5D"></a>是大菩萨。<a id="a-5E"></a>常自游戏首楞严三昧。<a id="a-5F"></a>即从眉间。<a id="a-5G"></a>放大光明。<a id="a-5H"></a>化作佛像。<a id="a-5I"></a>五百仙人。<a id="a-5J"></a>侍卫世尊。<a id="a-5K"></a>为于行者。<a id="a-5L"></a>说甘露门治病之法。<a id="a-5M"></a>告舍利弗。<a id="a-5N"></a>汝好受持。<a id="a-5O"></a>慎莫忘失。<a id="a-5P"></a>时舍利弗。<a id="a-5Q"></a>及阿难等。<a id="a-5R"></a>闻佛所说。<a id="a-5S"></a>欢喜奉行。</p>
  <h2 id="a5T">治入地三昧见不祥事惊怖失心法</h2>
  <p id="a5U">复次舍利弗。<a id="a-5V"></a>若行者。<a id="a-5W"></a>入地三昧。<a id="a-5X"></a>见四方面黑山。<a id="a-5Y"></a>诸山严间。<a id="a-5Z"></a>有无量无边诸鸠槃荼。<a id="a-5a"></a>蹲踞土埵。<a id="a-5b"></a>现丑恶形。<a id="a-5c"></a>身根分端。<a id="a-5d"></a>复有五山。<a id="a-5e"></a>夜叉竞来。<a id="a-5f"></a>争取彼山。<a id="a-5g"></a>诸鸠槃荼。<a id="a-5h"></a>痛急惊怖。<a id="a-5i"></a>发大恶声。<a id="a-5j"></a>向行者所。<a id="a-5k"></a>复见诸鬼头发蓬乱。<a id="a-5l"></a>捉大铁棒。<a id="a-5m"></a>棒端有山。<a id="a-5n"></a>至行者所。<a id="a-5o"></a>复见夜叉。<a id="a-5p"></a>担山起舞。<a id="a-5q"></a>罗刹持树。<a id="a-5r"></a>至夜叉所。<a id="a-5s"></a>罗刹嗔恚。<a id="a-5t"></a>与夜叉斗。<a id="a-5u"></a>毗舍遮鬼。<a id="a-5v"></a>头戴黑山。<a id="a-5w"></a>口衔死虎。<a id="a-5x"></a>行者见已。<a id="a-5y"></a>心惊毛竖。<a id="a-5z"></a>以惊怖故。<a id="a-60"></a>罗刹炽盛。<a id="a-61"></a>共夜叉斗。<a id="a-62"></a>罗刹得胜。<a id="a-63"></a>截夜叉头。<a id="a-64"></a>毗舍遮手足。<a id="a-65"></a>以为璎珞。<a id="a-66"></a>鸠槃荼身根。<a id="a-67"></a>以为花鬘。<a id="a-68"></a>鼓舞前地。<a id="a-69"></a>狗牙上出。<a id="a-6A"></a>如剑树枝。<a id="a-6B"></a>眼中雨雹。<a id="a-6C"></a>霹雳火起。<a id="a-6D"></a>夜叉复胜。<a id="a-6E"></a>搏撮罗刹。<a id="a-6F"></a>剥其面皮。<a id="a-6G"></a>剜取女根。<a id="a-6H"></a>截鸠槃荼身根。<a id="a-6I"></a>毗舍遮手足。<a id="a-6J"></a>用为花鬘。<a id="a-6K"></a>串耳串颈。<a id="a-6L"></a>鼓舞前地。<a id="a-6M"></a>动身大叫。<a id="a-6N"></a>发大恶声。<a id="a-6O"></a>甚可怖畏。<a id="a-6P"></a>复见四大海神。<a id="a-6Q"></a>所生之母。<a id="a-6R"></a>毗牟楼至。<a id="a-6S"></a>仰卧海水。<a id="a-6T"></a>有千头各二千手足。<a id="a-6U"></a>挓身四向。<a id="a-6V"></a>现其女根。<a id="a-6W"></a>岩崿可畏。<a id="a-6X"></a>如血涂山。<a id="a-6Y"></a>其诸恶毛。<a id="a-6Z"></a>状如剑树。<a id="a-6a"></a>中生一树。<a id="a-6b"></a>如刀山林。<a id="a-6c"></a>百千无量。<a id="a-6d"></a>驴耳牛头师子口。<a id="a-6e"></a>马脚狼尾。<a id="a-6f"></a>鸠槃荼身根。<a id="a-6g"></a>如是诸鬼等。<a id="a-6h"></a>从中而出。<a id="a-6i"></a>复见大龙。<a id="a-6j"></a>百千头。<a id="a-6k"></a>长数十由旬。<a id="a-6l"></a>从中而出。<a id="a-6m"></a>见有一鬼。<a id="a-6n"></a>似百兽。<a id="a-6o"></a>形如师子。<a id="a-6p"></a>有一万脚。<a id="a-6q"></a>甲间无数。<a id="a-6r"></a>百千毒蛇。<a id="a-6s"></a>从中而出。<a id="a-6t"></a>复见饿鬼。<a id="a-6u"></a>其形长大。<a id="a-6v"></a>十亿由旬。<a id="a-6w"></a>吐毒吐火。<a id="a-6x"></a>担诸山。<a id="a-6y"></a>从中而出。<a id="a-6z"></a>复见千狼。<a id="a-70"></a>连尾异体。<a id="a-71"></a>牙如石尖。<a id="a-72"></a>从中而出。<a id="a-73"></a>复见千虎。<a id="a-74"></a>尾亦有头。<a id="a-75"></a>合身侧行。<a id="a-76"></a>从中而出。<a id="a-77"></a>复见龙女。<a id="a-78"></a>璎珞严身。<a id="a-79"></a>甚脱人目。<a id="a-7A"></a>从中而出。<a id="a-7B"></a>夜叉取食。<a id="a-7C"></a>狸猫鼷鼠。<a id="a-7D"></a>猕猴野干。<a id="a-7E"></a>狐魅恶鬼。<a id="a-7F"></a>一切恶兽。<a id="a-7G"></a>皆从中出。<a id="a-7H"></a>阿鼻地狱沃焦山神。<a id="a-7I"></a>十八地狱神。<a id="a-7J"></a>九亿牛头阿傍。<a id="a-7K"></a>八十亿饿鬼。<a id="a-7L"></a>千亿厕虫。<a id="a-7M"></a>五百亿蛔虫。<a id="a-7N"></a>如是种种诸变状事。<a id="a-7O"></a>可恶鬼神。<a id="a-7P"></a>或持刀山。<a id="a-7Q"></a>或捉剑树。<a id="a-7R"></a>或摇须弥。<a id="a-7S"></a>或动铁围由乾陀山等。<a id="a-7T"></a>行者自见身满大地。<a id="a-7U"></a>三百三十六节。<a id="a-7V"></a>皆如高山。<a id="a-7W"></a>至无色界。<a id="a-7X"></a>齐中出水。<a id="a-7Y"></a>四大毒蛇。<a id="a-7Z"></a>游戏水中。<a id="a-7a"></a>口中出火。<a id="a-7b"></a>十恶罗刹。<a id="a-7c"></a>在火中走。<a id="a-7d"></a>耳中出风。<a id="a-7e"></a>粪门出风。<a id="a-7f"></a>吹动诸山。<a id="a-7g"></a>一切鬼神。<a id="a-7h"></a>皆来嗔目节解。<a id="a-7i"></a>行者因是惊怖喜发狂病。<a id="a-7j"></a>若见是事。<a id="a-7k"></a>当疾治之。<a id="a-7l"></a>治之法者。<a id="a-7m"></a>先想一日。<a id="a-7n"></a>与日天子。<a id="a-7o"></a>乘四宝宫殿。<a id="a-7p"></a>作百千伎乐。<a id="a-7q"></a>在黑山上。<a id="a-7r"></a>照曜黑山。<a id="a-7s"></a>令渐渐明。<a id="a-7t"></a>想一日成已。<a id="a-7u"></a>复想二日。<a id="a-7v"></a>想二日已。<a id="a-7w"></a>复当自观己身白骨。<a id="a-7x"></a>三百三十六节。<a id="a-7y"></a>白如雪山。<a id="a-7z"></a>日照雪山。<a id="a-80"></a>复想顶上。<a id="a-81"></a>有月天子。<a id="a-82"></a>四宝宫殿。<a id="a-83"></a>百千眷属捉于月珠。<a id="a-84"></a>置其头上。<a id="a-85"></a>此想成已。<a id="a-86"></a>想第三山上。<a id="a-87"></a>复有一日。<a id="a-88"></a>如上无异。<a id="a-89"></a>见此日已复想顶骨。<a id="a-8A"></a>白雪山。<a id="a-8B"></a>上如上。<a id="a-8C"></a>复有一月。<a id="a-8D"></a>既见月已。<a id="a-8E"></a>复想第四山上。<a id="a-8F"></a>复有一日。<a id="a-8G"></a>照此黑山既见日已。<a id="a-8H"></a>当想己身。<a id="a-8I"></a>三百三十六节白骨之山。<a id="a-8J"></a>皆角相向(四角皆相对也)。<a id="a-8K"></a>一一角间。<a id="a-8L"></a>有一月光。<a id="a-8M"></a>天子手捉两珠两向持。<a id="a-8N"></a>如是诸节角角之间。<a id="a-8O"></a>皆应停心十出入息顷。<a id="a-8P"></a>谛观令了了。<a id="a-8Q"></a>见一一骨。<a id="a-8R"></a>有二十八宿。<a id="a-8S"></a>明净可爱。<a id="a-8T"></a>如七宝珠。<a id="a-8U"></a>此想成已。<a id="a-8V"></a>复想一金翅鸟王。<a id="a-8W"></a>头戴摩尼珠。<a id="a-8X"></a>搏撮四蛇及与六龙。<a id="a-8Y"></a>蛇惊龙走。<a id="a-8Z"></a>诸山鬼神。<a id="a-8a"></a>一时惊动。<a id="a-8b"></a>状如黑色。<a id="a-8c"></a>皆是前身破戒果报。<a id="a-8d"></a>当勤忏悔严净尸罗。<a id="a-8e"></a>尸罗净故。<a id="a-8f"></a>日月光明。<a id="a-8g"></a>倍更明显。<a id="a-8h"></a>若心念恶。<a id="a-8i"></a>口说恶言。<a id="a-8j"></a>犯突吉罗。<a id="a-8k"></a>摩尼珠上。<a id="a-8l"></a>则雨黑土。<a id="a-8m"></a>日月坌尘。<a id="a-8n"></a>星宿不行。<a id="a-8o"></a>阿修罗王。<a id="a-8p"></a>九百九十九手千头。<a id="a-8q"></a>一时出现。<a id="a-8r"></a>映蔽日月星宿不现。<a id="a-8s"></a>此名为退。<a id="a-8t"></a>为恶心刀恶口火破戒贼之所劫夺。<a id="a-8u"></a>若欲服此胜甘露药。<a id="a-8v"></a>先当持戒净诸威仪忏悔业障恶不善罪。<a id="a-8w"></a>复当系心系意。<a id="a-8x"></a>端坐一处。<a id="a-8y"></a>数息闭气。<a id="a-8z"></a>如前观于三百三十六节。<a id="a-90"></a>使一一节角角相向。<a id="a-91"></a>星月之属。<a id="a-92"></a>亦如上说。<a id="a-93"></a>心复明利。<a id="a-94"></a>见一一节间。<a id="a-95"></a>月光如衣。<a id="a-96"></a>星光如缕。<a id="a-97"></a>缝持相着。<a id="a-98"></a>见四日出四大海水。<a id="a-99"></a>三分减二。<a id="a-9A"></a>见五日出。<a id="a-9B"></a>须弥融尽。<a id="a-9C"></a>大海消竭。<a id="a-9D"></a>见六日出。<a id="a-9E"></a>想此诸山。<a id="a-9F"></a>渐渐融尽。<a id="a-9G"></a>见七日出。<a id="a-9H"></a>大地炯然。<a id="a-9I"></a>诸鬼罗刹。<a id="a-9J"></a>飞住空中。<a id="a-9K"></a>乃至欲界火幢随后。<a id="a-9L"></a>复至色界。<a id="a-9M"></a>火亦随至。<a id="a-9N"></a>欲往无色界。<a id="a-9O"></a>手脚焦缩。<a id="a-9P"></a>落火聚中。<a id="a-9Q"></a>声吼可畏。<a id="a-9R"></a>动于大地(入此三昧时大地稍稍动也如车轮旋)。<a id="a-9S"></a>当疾持心。<a id="a-9T"></a>想三百三十六节。<a id="a-9U"></a>如金刚山。<a id="a-9V"></a>形状可爱。<a id="a-9W"></a>过于须弥。<a id="a-9X"></a>地水火风。<a id="a-9Y"></a>不能倾动。<a id="a-9Z"></a>唯见四蛇含摩尼珠。<a id="a-9a"></a>在骨山间。<a id="a-9b"></a>尔时应当先想佛影。<a id="a-9c"></a>见金刚际。<a id="a-9d"></a>金刚幢端。<a id="a-9e"></a>有摩尼镜。<a id="a-9f"></a>过去七佛。<a id="a-9g"></a>影现镜中。<a id="a-9h"></a>复当谛观毗婆尸佛眉间白毫。<a id="a-9i"></a>尸弃佛眉间白毫。<a id="a-9j"></a>提舍佛眉间白毫。<a id="a-9k"></a>拘楼孙佛眉间白毫。<a id="a-9l"></a>迦那含牟尼佛眉间白毫。<a id="a-9m"></a>迦葉佛眉间白毫。<a id="a-9n"></a>释迦牟尼佛眉间白毫。<a id="a-9o"></a>见七佛眉间白毫。<a id="a-9p"></a>如颇梨色。<a id="a-9q"></a>水甚清凉。<a id="a-9r"></a>洗诸节间。<a id="a-9s"></a>三百三十六节。<a id="a-9t"></a>白毫水洗。<a id="a-9u"></a>皎然大白。<a id="a-9v"></a>色洁鲜妙。<a id="a-9w"></a>如颇梨镜。<a id="a-9x"></a>无物可譬。<a id="a-9y"></a>因是复见五金刚轮。<a id="a-9z"></a>在七宝幢端。<a id="a-A0"></a>从下方出。<a id="a-A1"></a>回旋空中。<a id="a-A2"></a>说四谛义。<a id="a-A3"></a>虽见闻此一心观于身白骨山。<a id="a-A4"></a>即见释迦牟尼佛。<a id="a-A5"></a>以澡罐水。<a id="a-A6"></a>灌其顶上。<a id="a-A7"></a>余六佛亦尔。<a id="a-A8"></a>尔时释迦牟尼佛。<a id="a-A9"></a>告言。<a id="a-AA"></a>法子。<a id="a-AB"></a>色受想行识。<a id="a-AC"></a>苦空无常无我。<a id="a-AD"></a>汝当谛观。<a id="a-AE"></a>又为广说空无相无作无愿。<a id="a-AF"></a>说身空寂。<a id="a-AG"></a>四大无主。<a id="a-AH"></a>五阴无家。<a id="a-AI"></a>毕竟寂灭。<a id="a-AJ"></a>同于虚空。<a id="a-AK"></a>因是即悟无常坏世间。<a id="a-AL"></a>观四真谛。<a id="a-AM"></a>五出入息顷。<a id="a-AN"></a>破二十亿烔然之结。<a id="a-AO"></a>成须陀洹。<a id="a-AP"></a>十出入息顷。<a id="a-AQ"></a>免诸欲流。<a id="a-AR"></a>成斯陀含。<a id="a-AS"></a>十出入息顷。<a id="a-AT"></a>断诸钝使。<a id="a-AU"></a>欲色界使。<a id="a-AV"></a>诸结根本。<a id="a-AW"></a>不还欲界。<a id="a-AX"></a>成阿那含。<a id="a-AY"></a>于十息顷。<a id="a-AZ"></a>游戏空法。<a id="a-Aa"></a>心无系碍。<a id="a-Ab"></a>住三十四心相应。<a id="a-Ac"></a>解脱十根本。<a id="a-Ad"></a>不灭不坏。<a id="a-Ae"></a>摧九十八使山。<a id="a-Af"></a>大勇猛将慧光法幢。<a id="a-Ag"></a>从四方至。<a id="a-Ah"></a>金刚宝座从下方出。<a id="a-Ai"></a>共相振触。<a id="a-Aj"></a>演说空法。<a id="a-Ak"></a>五金刚轮。<a id="a-Al"></a>住左膝边。<a id="a-Am"></a>自然演说九无碍八解脱法。<a id="a-An"></a>过去声闻。<a id="a-Ao"></a>皆入毗琉璃三昧。<a id="a-Ap"></a>住立其前。<a id="a-Aq"></a>释迦牟尼佛。<a id="a-Ar"></a>广为宣说金刚譬定境界义味。<a id="a-As"></a>于是寂然不见身心。<a id="a-At"></a>入金刚三昧。<a id="a-Au"></a>从金刚三昧起。<a id="a-Av"></a>结使山崩。<a id="a-Aw"></a>烦恼根绝。<a id="a-Ax"></a>无明河竭。<a id="a-Ay"></a>老死奴灭。<a id="a-Az"></a>于生分永尽。<a id="a-B0"></a>梵行已立。<a id="a-B1"></a>如炼真金。<a id="a-B2"></a>不受诸欲。<a id="a-B3"></a>所作已办。<a id="a-B4"></a>是名大阿罗汉。<a id="a-B5"></a>若发无上菩提心者。<a id="a-B6"></a>初见七佛白毫光照。<a id="a-B7"></a>一一如来白毫光明。<a id="a-B8"></a>分为十支。<a id="a-B9"></a>化十宝花。<a id="a-BA"></a>宝树宝台。<a id="a-BB"></a>行列在空。<a id="a-BC"></a>时十方佛。<a id="a-BD"></a>亦放光水。<a id="a-BE"></a>如上所说。<a id="a-BF"></a>洗诸节间。<a id="a-BG"></a>一一佛白毫光中。<a id="a-BH"></a>说十八种慈心法门。<a id="a-BI"></a>说十八种大悲法门。<a id="a-BJ"></a>说十八种大喜法门。<a id="a-BK"></a>说十八种大舍法门。<a id="a-BL"></a>渐渐增长教已。<a id="a-BM"></a>修习四无量心。<a id="a-BN"></a>具四无量已。<a id="a-BO"></a>为说十种明心。<a id="a-BP"></a>具明心已。<a id="a-BQ"></a>教说色即是空非色灭空。<a id="a-BR"></a>既观空已。<a id="a-BS"></a>教菩萨六法。<a id="a-BT"></a>行六法已。<a id="a-BU"></a>修行六念。<a id="a-BV"></a>念佛法身。<a id="a-BW"></a>念佛法身已。<a id="a-BX"></a>起回向心。<a id="a-BY"></a>回向成已。<a id="a-BZ"></a>立四弘誓。<a id="a-Ba"></a>不舍众生。<a id="a-Bb"></a>四愿成已。<a id="a-Bc"></a>具菩萨戒。<a id="a-Bd"></a>菩萨戒成已。<a id="a-Be"></a>学修相似檀波罗蜜。<a id="a-Bf"></a>檀波罗蜜成已。<a id="a-Bg"></a>学修相似十波罗蜜。<a id="a-Bh"></a>此想成已观内空外空。<a id="a-Bi"></a>于是现前见百千无量诸佛。<a id="a-Bj"></a>以水灌顶。<a id="a-Bk"></a>以缯系头。<a id="a-Bl"></a>为说空法。<a id="a-Bm"></a>因空心悟。<a id="a-Bn"></a>入菩萨位。<a id="a-Bo"></a>是名性地。<a id="a-Bp"></a>菩萨最初境界(于此法多生增上慢宜应识之此是菩提心初境界相)告舍利弗。<a id="a-Bq"></a>此名治地三昧增上慢灭无明母三毒可畏相。<a id="a-Br"></a>汝好受持。<a id="a-Bs"></a>慎莫忘失。<a id="a-Bt"></a>时舍利弗。<a id="a-Bu"></a>及阿难等。<a id="a-Bv"></a>闻佛所说。<a id="a-Bw"></a>欢喜奉行。</p>
  <h2 id="aBx">治风大法</h2>
  <p id="aBy">复次舍利弗。<a id="a-Bz"></a>若行者。<a id="a-C0"></a>入风三昧。<a id="a-C1"></a>自见己身九孔之中。<a id="a-C2"></a>如大溪谷。<a id="a-C3"></a>出五色风。<a id="a-C4"></a>复见己身。<a id="a-C5"></a>三百三十六节。<a id="a-C6"></a>白如雪山。<a id="a-C7"></a>节节风出诸蔼吉支(蔼吉支者起尸鬼也)。<a id="a-C8"></a>诸蔼吉支。<a id="a-C9"></a>手捉铁棒。<a id="a-CA"></a>以千髑髅。<a id="a-CB"></a>为身璎珞。<a id="a-CC"></a>与诸龙鬼九十八种。<a id="a-CD"></a>至行者所。<a id="a-CE"></a>行者见已。<a id="a-CF"></a>心惊毛竖。<a id="a-CG"></a>因是发狂。<a id="a-CH"></a>或白癞病。<a id="a-CI"></a>当疾治之。<a id="a-CJ"></a>治之法者。<a id="a-CK"></a>先当观于雪山香山四大仙人。<a id="a-CL"></a>皆悉尽是大菩萨也。<a id="a-CM"></a>想彼仙人。<a id="a-CN"></a>身黄金色。<a id="a-CO"></a>长十六丈。<a id="a-CP"></a>一手捉花。<a id="a-CQ"></a>一手捉金刚轮。<a id="a-CR"></a>口衔香药。<a id="a-CS"></a>遮护行者。<a id="a-CT"></a>不令风起。<a id="a-CU"></a>仙人持花。<a id="a-CV"></a>咒水出龙。<a id="a-CW"></a>吸诸风尽。<a id="a-CX"></a>龙身胀大。<a id="a-CY"></a>在地眠卧。<a id="a-CZ"></a>终不能起。<a id="a-Ca"></a>当观此龙。<a id="a-Cb"></a>犹如芭蕉。<a id="a-Cc"></a>皮支相裹。<a id="a-Cd"></a>不能喘息。<a id="a-Ce"></a>尔时世尊。<a id="a-Cf"></a>而说咒曰。</p>
  <p id="aCg">南无佛陀　南无达摩　南无僧伽　南无摩诃梨师毗阇罗阇　蔼咄陀达陀　娑满驮　跋阇罗翅(矢驰反)　陀逻崛荼誓荼　遮利遮利　摩诃遮利吁摩利吁摩勒翅(矢驰反)悉耽鞞阎鞞　阿阎鞞利究匊匊翅(矢驰反)萨婆陀罗尼翅(矢驰反)阿扇(叔看反)提摩俱梨应诣吁弥吁弥吁摩吁摩婆祸呵。</p>
  <p id="aCh">尔时世尊。<a id="a-Ci"></a>说此咒已。<a id="a-Cj"></a>告舍利弗。<a id="a-Ck"></a>如此神咒。<a id="a-Cl"></a>过去无量诸佛所说。<a id="a-Cm"></a>我今现在。<a id="a-Cn"></a>亦说此咒。<a id="a-Co"></a>未来弥勒。<a id="a-Cp"></a>贤劫菩萨。<a id="a-Cq"></a>亦当宣说。<a id="a-Cr"></a>如此神咒功德。<a id="a-Cs"></a>如自在天。<a id="a-Ct"></a>能令后世五百岁中。<a id="a-Cu"></a>诸恶比丘。<a id="a-Cv"></a>得净心意。<a id="a-Cw"></a>调和善治四大增损。<a id="a-Cx"></a>亦治心内四百四病。<a id="a-Cy"></a>四百四脉所起境界。<a id="a-Cz"></a>九十八使性欲种子。<a id="a-D0"></a>亦治业障犯戒诸恶。<a id="a-D1"></a>永尽无余。<a id="a-D2"></a>此名善治七十二种病忧恼陀罗尼。<a id="a-D3"></a>亦名拔五种阴无明根本陀罗尼。<a id="a-D4"></a>亦名现前见一切佛及诸声闻为说真法破诸结使。<a id="a-D5"></a>尔时世尊。<a id="a-D6"></a>而说偈言。</p>
  <p id="aD7">法性无所依　　观空亦复然</p>
  <p id="aD8">若能观四大　　不为使所杀</p>
  <p id="aD9">服药行禅定　　诵此陀罗尼</p>
  <p id="aDA">一心念诸佛　　结使永不起</p>
  <p id="aDB">烦恼海永尽　　恩爱河亦绝</p>
  <p id="aDC">诸欲无所因　　自称是解脱</p>
  <p id="aDD">无患心恬怕　　游戏六神通</p>
  <p id="aDE">亦以陀罗尼　　教授于他人</p>
  <p id="aDF">尔时世尊。<a id="a-DG"></a>说此偈已。<a id="a-DH"></a>告舍利弗。<a id="a-DI"></a>汝今当知。<a id="a-DJ"></a>我涅槃后。<a id="a-DK"></a>未来世中。<a id="a-DL"></a>若有比丘比丘尼。<a id="a-DM"></a>优婆塞优婆夷。<a id="a-DN"></a>得闻此甚深秘要净尸罗法及行禅定诸病方药此光明王胜幢陀罗尼。<a id="a-DO"></a>当知此人。<a id="a-DP"></a>不于一佛二佛三四五佛。<a id="a-DQ"></a>种诸善根。<a id="a-DR"></a>久于无量百千佛所。<a id="a-DS"></a>修习三种菩提之心。<a id="a-DT"></a>今得闻此甚深秘要。<a id="a-DU"></a>如说修行。<a id="a-DV"></a>当知是人。<a id="a-DW"></a>最后边身。<a id="a-DX"></a>如驶水流。<a id="a-DY"></a>速疾当得四沙门果及菩萨行。<a id="a-DZ"></a>佛说是语时。<a id="a-Da"></a>五百释子。<a id="a-Db"></a>倍更增进。<a id="a-Dc"></a>具六神通。<a id="a-Dd"></a>舍卫城中。<a id="a-De"></a>一千首陀罗宿世行禅发狂之者。<a id="a-Df"></a>闻佛所说。<a id="a-Dg"></a>即生欢喜。<a id="a-Dh"></a>得须陀洹。<a id="a-Di"></a>八十亿诸天。<a id="a-Dj"></a>治四大病。<a id="a-Dk"></a>身心无患。<a id="a-Dl"></a>应时即发无上道心。<a id="a-Dm"></a>普雨天花。<a id="a-Dn"></a>以散佛上及诸大众。<a id="a-Do"></a>尔时会中。<a id="a-Dp"></a>天龙八部。<a id="a-Dq"></a>闻佛所说。<a id="a-Dr"></a>异口同音。<a id="a-Ds"></a>而说是言。<a id="a-Dt"></a>如来出世。<a id="a-Du"></a>正为治此狂恶邪见罗刹行人。<a id="a-Dv"></a>令得本心。<a id="a-Dw"></a>如好花幢。<a id="a-Dx"></a>甚可爱乐。<a id="a-Dy"></a>善哉世尊。<a id="a-Dz"></a>如优昙花时乃一现。<a id="a-E0"></a>时会大众以偈赞言。</p>
  <p id="aE1">日种王太子　　甘蔗之苗裔</p>
  <p id="aE2">星光月外甥　　摩耶夫人子</p>
  <p id="aE3">生时行七步　　足蹑动大千</p>
  <p id="aE4">十方诸神应　　嘉瑞三十二</p>
  <p id="aE5">弃国如涕唾　　坐于毕钵罗</p>
  <p id="aE6">金刚胜道场　　降伏万亿魔</p>
  <p id="aE7">得成菩提道　　面净如满月</p>
  <p id="aE8">心垢亦永尽　　我今一心礼</p>
  <p id="aE9">诸释中最胜　　具胜慈悲者</p>
  <p id="aEA">能令诸众生　　永脱生死苦</p>
  <p id="aEB">尔时世尊。<a id="a-EC"></a>闻诸四众说此偈已。<a id="a-ED"></a>复更殷勤申金色手。<a id="a-EE"></a>摩舍利弗及阿难顶。<a id="a-EF"></a>付嘱是事。<a id="a-EG"></a>时舍利弗。<a id="a-EH"></a>及阿难等。<a id="a-EI"></a>并余大众。<a id="a-EJ"></a>闻佛所说。<a id="a-EK"></a>欢喜奉行。</p>
  <p data-pb></p>
  <h2 id="aEL">初学坐者鬼魅所著种种不安不能得定治之法(尊者阿难所问)</h2>
  <p id="aEM">如是我闻。<a id="a-EN"></a>一时佛在舍卫国。<a id="a-EO"></a>祇树给孤独园。<a id="a-EP"></a>那利楼鬼所住之处。<a id="a-EQ"></a>末利夫人。<a id="a-ER"></a>所造讲堂。<a id="a-ES"></a>罗旬踰等一千长者子。<a id="a-ET"></a>始初出家。<a id="a-EU"></a>请尊者阿难。<a id="a-EV"></a>摩诃迦葉。<a id="a-EW"></a>舍利弗等。<a id="a-EX"></a>以为和上。<a id="a-EY"></a>摩诃迦葉。<a id="a-EZ"></a>教千比丘。<a id="a-Ea"></a>数息静处。<a id="a-Eb"></a>鬼魅所著。<a id="a-Ec"></a>见一鬼神。<a id="a-Ed"></a>面如琵琶。<a id="a-Ee"></a>四眼两口。<a id="a-Ef"></a>举面放光。<a id="a-Eg"></a>以手击擽两腋下及余身分。<a id="a-Eh"></a>口中唱言。<a id="a-Ei"></a>埠惕埠惕。<a id="a-Ej"></a>如旋火轮。<a id="a-Ek"></a>似掣电光。<a id="a-El"></a>或起或灭。<a id="a-Em"></a>令于行者心不安所。<a id="a-En"></a>若见此者。<a id="a-Eo"></a>当急治之。<a id="a-Ep"></a>治之法者。<a id="a-Eq"></a>教此行人。<a id="a-Er"></a>埠惕来时。<a id="a-Es"></a>一心闭眼。<a id="a-Et"></a>阴而骂之。<a id="a-Eu"></a>而作是言。<a id="a-Ev"></a>我今识汝。<a id="a-Ew"></a>知汝是此阎浮提中。<a id="a-Ex"></a>食火嗅香偷腊吉支。<a id="a-Ey"></a>汝为邪见。<a id="a-Ez"></a>喜破戒种。<a id="a-F0"></a>我今持戒。<a id="a-F1"></a>终不畏汝。<a id="a-F2"></a>若出家人。<a id="a-F3"></a>应诵戒序。<a id="a-F4"></a>若在家人。<a id="a-F5"></a>应诵三归五戒八戒。<a id="a-F6"></a>鬼便却行匍匐而去。<a id="a-F7"></a>尔时阿难。<a id="a-F8"></a>闻此语已。<a id="a-F9"></a>白佛言。<a id="a-FA"></a>世尊。<a id="a-FB"></a>今此长者子比丘。<a id="a-FC"></a>因世尊说。<a id="a-FD"></a>治埠惕鬼。<a id="a-FE"></a>以免诸恶。<a id="a-FF"></a>不为鬼魅之所缚着。<a id="a-FG"></a>后世比丘。<a id="a-FH"></a>佛涅槃后。<a id="a-FI"></a>过千岁已。<a id="a-FJ"></a>欲教比丘比丘尼。<a id="a-FK"></a>优婆塞优婆夷。<a id="a-FL"></a>数息静处。<a id="a-FM"></a>念定安般。<a id="a-FN"></a>若诸鬼神。<a id="a-FO"></a>为乱道故。<a id="a-FP"></a>化作鼠形。<a id="a-FQ"></a>或黑或赤。<a id="a-FR"></a>掊行者心。<a id="a-FS"></a>搔行者脚。<a id="a-FT"></a>两手两耳。<a id="a-FU"></a>无处不至。<a id="a-FV"></a>或作鸟声。<a id="a-FW"></a>或作鬼吟。<a id="a-FX"></a>或复窃语。<a id="a-FY"></a>或有狐魅。<a id="a-FZ"></a>作新妇形。<a id="a-Fa"></a>庄严其身。<a id="a-Fb"></a>为于行者。<a id="a-Fc"></a>按摩调身。<a id="a-Fd"></a>说于非法。<a id="a-Fe"></a>或现作狗。<a id="a-Ff"></a>号哭无度。<a id="a-Fg"></a>或作雕鹫百类众鸟。<a id="a-Fh"></a>作种种声。<a id="a-Fi"></a>窃语大唤。<a id="a-Fj"></a>其音不同。<a id="a-Fk"></a>或作小儿。<a id="a-Fl"></a>百千为行。<a id="a-Fm"></a>十十五五。<a id="a-Fn"></a>若一二三。<a id="a-Fo"></a>作种种声。<a id="a-Fp"></a>至行者所。<a id="a-Fq"></a>或见虻蝇虫蚤蛇蚖。<a id="a-Fr"></a>或入耳中。<a id="a-Fs"></a>如蜂王鸣。<a id="a-Ft"></a>或入眼中。<a id="a-Fu"></a>如迸酪沙。<a id="a-Fv"></a>或复触心。<a id="a-Fw"></a>作种种乱事。<a id="a-Fx"></a>因是发狂。<a id="a-Fy"></a>舍离静处。<a id="a-Fz"></a>作放逸行。<a id="a-G0"></a>当云何治。<a id="a-G1"></a>佛告阿难。<a id="a-G2"></a>谛听谛听。<a id="a-G3"></a>善思念之。<a id="a-G4"></a>当为汝说。<a id="a-G5"></a>若有四众患此鬼者。<a id="a-G6"></a>汝当为说治鬼之法。<a id="a-G7"></a>此埠惕鬼。<a id="a-G8"></a>有六十三名。<a id="a-G9"></a>乃是过去迦那含牟尼佛时。<a id="a-GA"></a>有一比丘。<a id="a-GB"></a>垂向须陀洹。<a id="a-GC"></a>因邪命故。<a id="a-GD"></a>为僧所摈。<a id="a-GE"></a>嗔恚命终。<a id="a-GF"></a>自誓为鬼。<a id="a-GG"></a>乃至今日。<a id="a-GH"></a>恼乱四众。<a id="a-GI"></a>寿命一劫。<a id="a-GJ"></a>劫尽命终。<a id="a-GK"></a>落阿鼻狱。<a id="a-GL"></a>汝等今日宜识名字。<a id="a-GM"></a>一心系念。<a id="a-GN"></a>莫为所乱。<a id="a-GO"></a>尔时世尊。<a id="a-GP"></a>即说曰。</p>
  <p id="aGQ">埠惕埠惕是恶夜叉。<a id="a-GR"></a>亦名梦鬼。<a id="a-GS"></a>梦见此时。<a id="a-GT"></a>即便失精。<a id="a-GU"></a>当起忏悔。<a id="a-GV"></a>埠惕来也。<a id="a-GW"></a>我是过去恶因缘故。<a id="a-GX"></a>遇此破戒贼害恶鬼。<a id="a-GY"></a>我今鞭心束缚诸情。<a id="a-GZ"></a>不使放逸。<a id="a-Ga"></a>如此鬼神。<a id="a-Gb"></a>住虚空时名虚空鬼。<a id="a-Gc"></a>在床褥间名腹行鬼。<a id="a-Gd"></a>复有三名。<a id="a-Ge"></a>一名深索(沙剧反)迦伏丘那丘泥脂隶覆嗅覆嗅阿摩勒迦沙祸诃。</p>
  <p id="aGf">方道鬼。<a id="a-Gg"></a>魑魅鬼。<a id="a-Gh"></a>魍魉鬼。<a id="a-Gi"></a>餐脓鬼。<a id="a-Gj"></a>食唾鬼。<a id="a-Gk"></a>水神鬼。<a id="a-Gl"></a>火神鬼。<a id="a-Gm"></a>山神鬼。<a id="a-Gn"></a>园林神鬼。<a id="a-Go"></a>妇女鬼。<a id="a-Gp"></a>男子鬼。<a id="a-Gq"></a>童男鬼。<a id="a-Gr"></a>童女鬼。<a id="a-Gs"></a>刹利鬼。<a id="a-Gt"></a>婆罗门鬼。<a id="a-Gu"></a>毗舍鬼。<a id="a-Gv"></a>首陀罗鬼。<a id="a-Gw"></a>步行鬼。<a id="a-Gx"></a>倒行鬼。<a id="a-Gy"></a>骑乘鬼。<a id="a-Gz"></a>驴耳鬼。<a id="a-H0"></a>虎头鬼。<a id="a-H1"></a>猫子声鬼。<a id="a-H2"></a>鸠鸽鬼。<a id="a-H3"></a>车鸺声鬼。<a id="a-H4"></a>士鵁鸟鬼。<a id="a-H5"></a>角鸱鸟鬼。<a id="a-H6"></a>或复化作八部鬼神。<a id="a-H7"></a>虚耗鬼。<a id="a-H8"></a>八角鬼。<a id="a-H9"></a>白鼠鬼。<a id="a-HA"></a>莲华色鬼。<a id="a-HB"></a>狐魅鬼。<a id="a-HC"></a>鬼魅鬼。<a id="a-HD"></a>百虫精魅鬼。<a id="a-HE"></a>四恶毗舍遮鬼。<a id="a-HF"></a>鸠槃荼鬼。<a id="a-HG"></a>如是等丑恶鬼神。<a id="a-HH"></a>六十三种。<a id="a-HI"></a>是鬼神名。<a id="a-HJ"></a>鬼为乱时。<a id="a-HK"></a>应当数息。<a id="a-HL"></a>极令闲静。<a id="a-HM"></a>应当至心念过去七佛。<a id="a-HN"></a>称彼佛名。<a id="a-HO"></a>南无毗婆尸佛。<a id="a-HP"></a>尸弃佛。<a id="a-HQ"></a>提舍佛。<a id="a-HR"></a>鸠楼孙佛。<a id="a-HS"></a>迦那含牟尼佛。<a id="a-HT"></a>迦葉佛。<a id="a-HU"></a>释迦牟尼佛。<a id="a-HV"></a>称彼佛名已。<a id="a-HW"></a>应当忆持一切音声陀罗尼。<a id="a-HX"></a>即说咒曰。</p>
  <p id="aHY">阿弥阿弥迦梨奢酸地利腹弃[少/兔]翅偷涕他偷涕他摩诃迦楼尼迦弥多罗菩提萨埵。</p>
  <p id="aHZ">若有乱心为埠惕鬼所惑乱者。<a id="a-Ha"></a>或作种种诸幻境界。<a id="a-Hb"></a>应当诵持此陀罗尼七佛名字。<a id="a-Hc"></a>弥勒菩萨。<a id="a-Hd"></a>一心数息。<a id="a-He"></a>诵波罗提木叉。<a id="a-Hf"></a>经一百遍。<a id="a-Hg"></a>此诸恶鬼。<a id="a-Hh"></a>各各调伏。<a id="a-Hi"></a>终不恼乱行道四众。<a id="a-Hj"></a>佛告阿难。<a id="a-Hk"></a>汝好持是净身口意调伏威仪摈恶鬼法。<a id="a-Hl"></a>为得增长四部弟子。<a id="a-Hm"></a>使不起乱念。<a id="a-Hn"></a>得入三昧。<a id="a-Ho"></a>当好受持。<a id="a-Hp"></a>慎莫忘失。<a id="a-Hq"></a>尔时尊者阿难。<a id="a-Hr"></a>闻佛所说。<a id="a-Hs"></a>欢喜奉行。</p>
  <p id="aHt">复次阿难。<a id="a-Hu"></a>若行者坐时患两耳。<a id="a-Hv"></a>满骨节疼痛。<a id="a-Hw"></a>两手掌痒。<a id="a-Hx"></a>两脚下痛。<a id="a-Hy"></a>心下动项。<a id="a-Hz"></a>筋转眼眩。<a id="a-I0"></a>坐处肶鬼来窃语。<a id="a-I1"></a>或散香花。<a id="a-I2"></a>作种种妖怪。<a id="a-I3"></a>当疾治之。<a id="a-I4"></a>治之法者。<a id="a-I5"></a>先当观药王药上二菩萨。<a id="a-I6"></a>手执金瓶。<a id="a-I7"></a>持水灌之。<a id="a-I8"></a>次复当观雪山神王。<a id="a-I9"></a>持一白花。<a id="a-IA"></a>至行者所。<a id="a-IB"></a>覆其顶上。<a id="a-IC"></a>白光流入。<a id="a-ID"></a>润身毛孔。<a id="a-IE"></a>即得柔软。<a id="a-IF"></a>更无异相。<a id="a-IG"></a>然后复见阇婆童子持仙人花。<a id="a-IH"></a>散行者上。<a id="a-II"></a>一一花间。<a id="a-IJ"></a>雨诸妙药。<a id="a-IK"></a>润于毛孔。<a id="a-IL"></a>诸肶疼痒。<a id="a-IM"></a>种种苦痛。<a id="a-IN"></a>音声细语。<a id="a-IO"></a>诸鬼神辈。<a id="a-IP"></a>永尽无余。<a id="a-IQ"></a>药王菩萨。<a id="a-IR"></a>药上菩萨。<a id="a-IS"></a>为说平等摩诃衍法。<a id="a-IT"></a>香山雪山。<a id="a-IU"></a>一切神王。<a id="a-IV"></a>阇婆童子。<a id="a-IW"></a>亦随其根。<a id="a-IX"></a>为说种种十二门禅随病汤药医方咒术。<a id="a-IY"></a>因是得见尊者宾头卢。<a id="a-IZ"></a>及诸罗汉。<a id="a-Ia"></a>五百沙弥淳陀婆等。<a id="a-Ib"></a>一时悉来至行人所。<a id="a-Ic"></a>一一声闻。<a id="a-Id"></a>所说种种治病之法。<a id="a-Ie"></a>或有罗汉。<a id="a-If"></a>随佛所说。<a id="a-Ig"></a>教此比丘。<a id="a-Ih"></a>剜于顶上。<a id="a-Ii"></a>使渐渐空。<a id="a-Ij"></a>举身皆空。<a id="a-Ik"></a>以油灌之。<a id="a-Il"></a>梵天持药。<a id="a-Im"></a>其药金色。<a id="a-In"></a>灌身令满。<a id="a-Io"></a>菩萨医王。<a id="a-Ip"></a>说种种法。<a id="a-Iq"></a>若发声闻心。<a id="a-Ir"></a>随宾头卢所说。<a id="a-Is"></a>得须陀洹。<a id="a-It"></a>若发大乘心。<a id="a-Iu"></a>随药王药上二菩萨所说。<a id="a-Iv"></a>即得诸佛现前三昧。<a id="a-Iw"></a>佛告阿难。<a id="a-Ix"></a>佛灭度后。<a id="a-Iy"></a>四部弟子。<a id="a-Iz"></a>若欲坐禅。<a id="a-J0"></a>先当寂静端坐七日。<a id="a-J1"></a>然后修心数息七日。<a id="a-J2"></a>复当服此除病等药。<a id="a-J3"></a>除声去肶定心守意。<a id="a-J4"></a>修心修身。<a id="a-J5"></a>调和诸大。<a id="a-J6"></a>令不失时。<a id="a-J7"></a>一心一意。<a id="a-J8"></a>不犯轻戒及与威仪。<a id="a-J9"></a>于所持戒。<a id="a-JA"></a>如护眼目。<a id="a-JB"></a>如重病人随良医教。<a id="a-JC"></a>行者亦尔。<a id="a-JD"></a>随数数增。<a id="a-JE"></a>不令退失。<a id="a-JF"></a>如救头燃。<a id="a-JG"></a>顺贤圣语。<a id="a-JH"></a>是名治病服暖身药。<a id="a-JI"></a>佛告阿难。<a id="a-JJ"></a>汝好受持。<a id="a-JK"></a>慎莫忘失。<a id="a-JL"></a>时尊者阿难闻佛所说。<a id="a-JM"></a>欢喜奉行。</p>
  <p id="aJN">河西王从弟优婆塞大沮渠安阳侯。<a id="a-JO"></a>于于填国。<a id="a-JP"></a>衢摩帝大寺。<a id="a-JQ"></a>金刚阿练若住处。<a id="a-JR"></a>天竺比丘。<a id="a-JS"></a>大乘沙门佛陀斯那。<a id="a-JT"></a>其人天才特拔。<a id="a-JU"></a>国中独步。<a id="a-JV"></a>口诵半亿偈。<a id="a-JW"></a>兼明禅法。<a id="a-JX"></a>内外综博。<a id="a-JY"></a>无籍不练。<a id="a-JZ"></a>故世人咸曰。<a id="a-Ja"></a>人中师子。<a id="a-Jb"></a>沮渠亲面禀受。<a id="a-Jc"></a>忆诵无滞。<a id="a-Jd"></a>以孝建二年九月八日。<a id="a-Je"></a>于竹园精舍。<a id="a-Jf"></a>书出此经。<a id="a-Jg"></a>至其月二十五日讫。</p>
 </body>
</html>