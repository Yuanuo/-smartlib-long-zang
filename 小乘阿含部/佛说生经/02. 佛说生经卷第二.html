<!doctype html>
<html id="z3IBUOIad" data-ver="1678">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说生经卷第二</h1>
  <h2 id="a2">佛说闲居经第十三</h2>
  <p id="a3">闻如是。<a id="a-4"></a>一时佛游拘留国转游。<a id="a-5"></a>与大比丘众五百人俱。<a id="a-6"></a>稍至城里聚落。<a id="a-7"></a>有自然好音。<a id="a-8"></a>佛顿其中。<a id="a-9"></a>时彼聚落有梵志长者。<a id="a-A"></a>与无央数众。<a id="a-B"></a>悉共普闻。<a id="a-C"></a>有大寂志。<a id="a-D"></a>姓曰瞿昙。<a id="a-E"></a>释族姓子。<a id="a-F"></a>弃国转游城里聚落。<a id="a-G"></a>与大比丘五百人俱。<a id="a-H"></a>彼佛大圣。<a id="a-I"></a>名称普闻。<a id="a-J"></a>流遍十方。<a id="a-K"></a>莫不宣扬。<a id="a-L"></a>疑者肃惊。<a id="a-M"></a>战战兢兢。<a id="a-N"></a>莫不欣戴。<a id="a-O"></a>号曰如来至真等正觉明行成为善逝世间解无上士导法御天人师号佛世尊。<a id="a-P"></a>则以加哀。<a id="a-Q"></a>天上人间。<a id="a-R"></a>诸魔梵天。<a id="a-S"></a>沙门梵志。<a id="a-T"></a>开化天人。<a id="a-U"></a>证以六通。<a id="a-V"></a>独步三界。<a id="a-W"></a>所说经法。<a id="a-X"></a>初语亦善。<a id="a-Y"></a>中语亦善。<a id="a-Z"></a>竟语亦善。<a id="a-a"></a>分别其义。<a id="a-b"></a>微妙见谛。<a id="a-c"></a>净修梵行。<a id="a-d"></a>得觐如斯如来至真等正觉。<a id="a-e"></a>善哉蒙庆。<a id="a-f"></a>若能稽首。<a id="a-g"></a>敬受道教。<a id="a-h"></a>功祚无量。<a id="a-i"></a>于时梵志长者。<a id="a-j"></a>往诣佛所。<a id="a-k"></a>稽首足下。<a id="a-l"></a>却坐一面。<a id="a-m"></a>敬问占谢。<a id="a-n"></a>叉手白佛者。<a id="a-o"></a>揖让者。<a id="a-p"></a>遥见默者。<a id="a-q"></a>却住一面者。<a id="a-r"></a>于时世尊告梵志长者。<a id="a-s"></a>假使有人来问汝者。<a id="a-t"></a>何所沙门不当供养奉事。<a id="a-u"></a>答曰。<a id="a-v"></a>不及唯佛说之。<a id="a-w"></a>佛言。<a id="a-x"></a>其有沙门梵志。<a id="a-y"></a>眼着妙色。<a id="a-z"></a>耳贪五音。<a id="a-10"></a>鼻慕好香。<a id="a-11"></a>口存美味。<a id="a-12"></a>身猗细滑。<a id="a-13"></a>志于诸法不舍于欲。<a id="a-14"></a>贪嫉恩爱。<a id="a-15"></a>志求无厌。<a id="a-16"></a>焚烧之痛。<a id="a-17"></a>如是之比。<a id="a-18"></a>沙门梵志。<a id="a-19"></a>不当供养奉事尊敬。<a id="a-1A"></a>白佛言。<a id="a-1B"></a>有来问者。<a id="a-1C"></a>当以是答。<a id="a-1D"></a>乃合善义。<a id="a-1E"></a>则应法化。<a id="a-1F"></a>所以者何。<a id="a-1G"></a>我等着色声香味细滑之法。<a id="a-1H"></a>恩爱之着。<a id="a-1I"></a>贪求无厌。<a id="a-1J"></a>斯辈之类。<a id="a-1K"></a>迷于五阴。<a id="a-1L"></a>惑于六衰。<a id="a-1M"></a>官爵俸禄。<a id="a-1N"></a>财物富贵。<a id="a-1O"></a>不以懈惓。<a id="a-1P"></a>与俗无别。<a id="a-1Q"></a>以是之故。<a id="a-1R"></a>不当奉供顺此等类。<a id="a-1S"></a>佛告梵志长者。<a id="a-1T"></a>假使有人来问汝者。<a id="a-1U"></a>当供事奉敬尊重何所沙门。<a id="a-1V"></a>梵志当云何乎。<a id="a-1W"></a>白世尊曰。<a id="a-1X"></a>其不着念五阴六衰淫怒痴。<a id="a-1Y"></a>习济色声香味细滑之念。<a id="a-1Z"></a>斯等积德。<a id="a-1a"></a>温雅和顺。<a id="a-1b"></a>正当供事如此之辈。<a id="a-1c"></a>沙门梵志。</p>
  <p id="a1d">佛告城里聚落梵志长者。<a id="a-1e"></a>汝等何故说此言乎。<a id="a-1f"></a>宁有比类。<a id="a-1g"></a>安知沙门梵志。<a id="a-1h"></a>已离淫怒痴。<a id="a-1i"></a>又教人离。<a id="a-1j"></a>及色声香味细滑。<a id="a-1k"></a>恩爱之着。<a id="a-1l"></a>心恼之热。<a id="a-1m"></a>诸情无厌。<a id="a-1n"></a>答佛言。<a id="a-1o"></a>吾等数见沙门梵志。<a id="a-1p"></a>端正殊好。<a id="a-1q"></a>舍色声香味细滑所欲。<a id="a-1r"></a>处在闲居。<a id="a-1s"></a>若树下坐。<a id="a-1t"></a>塳间旷野。<a id="a-1u"></a>弃诸瑕恶。<a id="a-1v"></a>志无所求。<a id="a-1w"></a>燕居独处。<a id="a-1x"></a>彼则永除色痛想行识诸法之念。<a id="a-1y"></a>断求念空。<a id="a-1z"></a>常察此等沙门梵志。<a id="a-20"></a>离淫怒痴。<a id="a-21"></a>亦教人离。<a id="a-22"></a>舍色声香味细滑之念。<a id="a-23"></a>听闻如是。<a id="a-24"></a>以斯为乐。<a id="a-25"></a>恩爱之着。<a id="a-26"></a>永以除尽。<a id="a-27"></a>可意色欲。<a id="a-28"></a>诸所慕求。<a id="a-29"></a>耀然已离。<a id="a-2A"></a>则以时节供事所乐。<a id="a-2B"></a>五阴六情。<a id="a-2C"></a>亦复如是。<a id="a-2D"></a>我观此等沙门梵志。<a id="a-2E"></a>处在闲居。<a id="a-2F"></a>若树下坐。<a id="a-2G"></a>塳间旷野。<a id="a-2H"></a>独而燕处。<a id="a-2I"></a>则已永除眼色耳声鼻香口味身受心法。<a id="a-2J"></a>积众德本。<a id="a-2K"></a>恭顺和雅。<a id="a-2L"></a>如是比像。<a id="a-2M"></a>我等观之。<a id="a-2N"></a>沙门梵志离淫怒痴。<a id="a-2O"></a>及教人离。<a id="a-2P"></a>我等今日。<a id="a-2Q"></a>自归佛及法僧。<a id="a-2R"></a>奉受五戒。<a id="a-2S"></a>为清信士。<a id="a-2T"></a>佛说如是。<a id="a-2U"></a>莫不欢喜。</p>
  <p data-pb></p>
  <h2 id="a2V">佛说舍利弗般泥洹经第十四</h2>
  <p id="a2W">如是。<a id="a-2X"></a>一时佛游王舍城迦兰陀竹园中。<a id="a-2Y"></a>尔时贤者舍利弗。<a id="a-2Z"></a>在那罗聚落。<a id="a-2a"></a>得疾困劣。<a id="a-2b"></a>寝在于床。<a id="a-2c"></a>与诸贤者沙弥俱。<a id="a-2d"></a>于时舍利弗。<a id="a-2e"></a>寻般泥洹。<a id="a-2f"></a>侍者谆那供养奉事。<a id="a-2g"></a>如法已讫。<a id="a-2h"></a>取钵衣服。<a id="a-2i"></a>就王舍城。<a id="a-2j"></a>到竹树间。<a id="a-2k"></a>已日昳时。<a id="a-2l"></a>从燕处起。<a id="a-2m"></a>取钵衣服。<a id="a-2n"></a>至阿难所。<a id="a-2o"></a>稽首足下。<a id="a-2p"></a>退坐一面。<a id="a-2q"></a>谆那沙弥白阿难曰。<a id="a-2r"></a>唯然。<a id="a-2s"></a>仁者欲得知不。<a id="a-2t"></a>贤者舍利弗已取灭度。<a id="a-2u"></a>我今赍持和尚舍利及钵衣服。<a id="a-2v"></a>贤者阿难报谆那曰。<a id="a-2w"></a>便与我俱往诣佛所。<a id="a-2x"></a>敬事修礼。<a id="a-2y"></a>傥从世尊。<a id="a-2z"></a>得闻要法。<a id="a-30"></a>谆那答曰。<a id="a-31"></a>唯然从命。<a id="a-32"></a>于时阿难与谆那俱。<a id="a-33"></a>往诣佛所。<a id="a-34"></a>稽首足下。<a id="a-35"></a>退坐一面。<a id="a-36"></a>叉手白佛。<a id="a-37"></a>我身羸极。<a id="a-38"></a>无复力势。<a id="a-39"></a>柔弱疲劣。<a id="a-3A"></a>不能修法。<a id="a-3B"></a>所以者何。<a id="a-3C"></a>谆那(晋言碎末)沙弥来诣我所。<a id="a-3D"></a>稽首足下。<a id="a-3E"></a>为我说言。<a id="a-3F"></a>仁者欲知。<a id="a-3G"></a>贤者舍利弗已取灭度。<a id="a-3H"></a>并赍衣钵及舍利。<a id="a-3I"></a>佛告贤者阿难。<a id="a-3J"></a>汝意谆那念舍</p>
  <p data-pb></p>
  <h2 id="a3K">佛说子命过经第十五</h2>
  <p id="a3L">闻如是。<a id="a-3M"></a>一时佛游舍卫祇树给孤独园。<a id="a-3N"></a>尔时舍卫城中。<a id="a-3O"></a>有一异人。<a id="a-3P"></a>息男命过。<a id="a-3Q"></a>父母爱重。<a id="a-3R"></a>无不欲念。<a id="a-3S"></a>视之无厌。<a id="a-3T"></a>以子之忧。<a id="a-3U"></a>狂乱失志。<a id="a-3V"></a>奔走门户中庭街路求子。<a id="a-3W"></a>愿来见我。<a id="a-3X"></a>当于何所得睹汝形。<a id="a-3Y"></a>于时是人随其门路。<a id="a-3Z"></a>出舍卫城。<a id="a-3a"></a>至祇树给孤独园。<a id="a-3b"></a>往诣佛所。<a id="a-3c"></a>默然立前。<a id="a-3d"></a>佛问其人。<a id="a-3e"></a>汝何以故。<a id="a-3f"></a>本制其心。<a id="a-3g"></a>今者诸根变没不常。<a id="a-3h"></a>憔悴羸极。<a id="a-3i"></a>其人白佛言。<a id="a-3j"></a>用为问我诸根变异。<a id="a-3k"></a>所以者何。<a id="a-3l"></a>独有一子。<a id="a-3m"></a>举家爱重。<a id="a-3n"></a>莫不敬爱。<a id="a-3o"></a>视之无厌。<a id="a-3p"></a>今以命过。<a id="a-3q"></a>以子之忧。<a id="a-3r"></a>而发狂痴。<a id="a-3s"></a>其心迷乱。<a id="a-3t"></a>开轩窗及门户求索子。<a id="a-3u"></a>愿来见我。<a id="a-3v"></a>何所求子。<a id="a-3w"></a>佛言。<a id="a-3x"></a>其人恩爱之着。<a id="a-3y"></a>别离则忧。<a id="a-3z"></a>啼泣悲哀。<a id="a-40"></a>忧恼之患。<a id="a-41"></a>合会有离。<a id="a-42"></a>适有所爱。<a id="a-43"></a>必致恼患。<a id="a-44"></a>尔时其人。<a id="a-45"></a>闻佛所语。<a id="a-46"></a>心中忽然了世无常。<a id="a-47"></a>三世如幻。<a id="a-48"></a>即受佛戒。<a id="a-49"></a>稽首而退。</p>
  <h2 id="a4A">佛说比丘各言志经第十六</h2>
  <p id="a4B">闻如是。<a id="a-4C"></a>一时佛游於越只音声丛树。<a id="a-4D"></a>与尊比丘俱。<a id="a-4E"></a>一切圣贤。<a id="a-4F"></a>诸通已达。<a id="a-4G"></a>皆悉耆年。<a id="a-4H"></a>其名曰贤者舍利弗。<a id="a-4I"></a>贤者大目连。<a id="a-4J"></a>贤者迦葉。<a id="a-4K"></a>贤者阿那律。<a id="a-4L"></a>贤者离越。<a id="a-4M"></a>贤者邠耨文陀弗。<a id="a-4N"></a>贤者须菩提。<a id="a-4O"></a>贤者迦旃延。<a id="a-4P"></a>贤者优波离。<a id="a-4Q"></a>贤者离垢。<a id="a-4R"></a>贤者名闻。<a id="a-4S"></a>贤者牛齝。<a id="a-4T"></a>贤者罗云。<a id="a-4U"></a>贤者阿难。<a id="a-4V"></a>如是之比。<a id="a-4W"></a>大比丘众五百人。<a id="a-4X"></a>尔时贤者大目揵连。<a id="a-4Y"></a>及大弟子。<a id="a-4Z"></a>天欲向明。<a id="a-4a"></a>从坐起往诣贤者舍利弗所。<a id="a-4b"></a>时舍利弗遥见诸大弟子相随而来。<a id="a-4c"></a>适睹此已。<a id="a-4d"></a>至离越所。<a id="a-4e"></a>而谓之曰。<a id="a-4f"></a>离越。<a id="a-4g"></a>且观大圣众来。<a id="a-4h"></a>诸目连等。<a id="a-4i"></a>贤者离越。<a id="a-4j"></a>寻时往诣舍利弗所。<a id="a-4k"></a>手执凉扇。<a id="a-4l"></a>诣舍利弗所。<a id="a-4m"></a>所以者何。<a id="a-4n"></a>今日且当因舍利弗得闻讲法。<a id="a-4o"></a>与大弟子。<a id="a-4p"></a>一时同心。<a id="a-4q"></a>时舍利弗见大弟子。<a id="a-4r"></a>寻以劳贺贤者阿难。<a id="a-4s"></a>善来阿难。<a id="a-4t"></a>能自枉屈。<a id="a-4u"></a>为佛侍者。<a id="a-4v"></a>亲近世尊。<a id="a-4w"></a>宣圣明教。<a id="a-4x"></a>当问阿难。<a id="a-4y"></a>心所怀疑。<a id="a-4z"></a>音声丛树。<a id="a-50"></a>为其乐乎。<a id="a-51"></a>威神巍巍。<a id="a-52"></a>华实茂盛。<a id="a-53"></a>其香芬馥。<a id="a-54"></a>柔软悦人。<a id="a-55"></a>云何比丘在于音声丛树之间。<a id="a-56"></a>而现雅德。<a id="a-57"></a>阿难答曰。<a id="a-58"></a>常以时节。<a id="a-59"></a>修具足行。<a id="a-5A"></a>分别其议。<a id="a-5B"></a>成就微妙。<a id="a-5C"></a>净修梵行。<a id="a-5D"></a>多所发起。<a id="a-5E"></a>多所成就。<a id="a-5F"></a>至于博闻。<a id="a-5G"></a>晓了言教。<a id="a-5H"></a>心意开解。<a id="a-5I"></a>处于快见。<a id="a-5J"></a>为诸四辈。<a id="a-5K"></a>讲说经典。<a id="a-5L"></a>粗举要言。<a id="a-5M"></a>济诸旷野深谷之患。<a id="a-5N"></a>如是。<a id="a-5O"></a>舍利弗比丘。<a id="a-5P"></a>应在音声丛树之间。<a id="a-5Q"></a>时舍利弗复问离越。<a id="a-5R"></a>卿意云何。<a id="a-5S"></a>贤者阿难所说辩慧。<a id="a-5T"></a>犹师子吼。<a id="a-5U"></a>今问离越。<a id="a-5V"></a>仁者睹此。<a id="a-5W"></a>音声丛树为快乐不。<a id="a-5X"></a>威神巍巍。<a id="a-5Y"></a>华实茂盛。<a id="a-5Z"></a>其香芬馥。<a id="a-5a"></a>柔软悦人。<a id="a-5b"></a>云何比丘。<a id="a-5c"></a>在于音声丛树之间。<a id="a-5d"></a>而现雅德。<a id="a-5e"></a>离越答曰。<a id="a-5f"></a>唯舍利弗。<a id="a-5g"></a>假使比丘。<a id="a-5h"></a>闲居燕坐。<a id="a-5i"></a>乐于独处。<a id="a-5j"></a>除去家想。<a id="a-5k"></a>而无爱欲。<a id="a-5l"></a>在于众人。<a id="a-5m"></a>而不放逸。<a id="a-5n"></a>不乐轻戏。<a id="a-5o"></a>憺怕定然。<a id="a-5p"></a>其心不乱。<a id="a-5q"></a>志在空行。<a id="a-5r"></a>如是。<a id="a-5s"></a>比丘。<a id="a-5t"></a>应在音声丛树之间。<a id="a-5u"></a>则现雅德。</p>
  <p id="a5v">又舍利弗。<a id="a-5w"></a>复问贤者阿那律。<a id="a-5x"></a>卿意云何。<a id="a-5y"></a>在音声丛树。<a id="a-5z"></a>为快乐不。<a id="a-60"></a>威神巍巍。<a id="a-61"></a>华实茂盛。<a id="a-62"></a>其香芬馥。<a id="a-63"></a>柔软悦人。<a id="a-64"></a>云何比丘。<a id="a-65"></a>在于音声丛树。<a id="a-66"></a>而现雅德。<a id="a-67"></a>阿那律答曰。<a id="a-68"></a>唯舍利弗。<a id="a-69"></a>假使比丘。<a id="a-6A"></a>天眼彻视。<a id="a-6B"></a>道眼清净。<a id="a-6C"></a>睹于天人。<a id="a-6D"></a>三千大千佛之国土。<a id="a-6E"></a>普见无碍。<a id="a-6F"></a>譬如假喻。<a id="a-6G"></a>有眼之人。<a id="a-6H"></a>上高楼阁。<a id="a-6I"></a>从上视下。<a id="a-6J"></a>悉见所有人民行来出入进退。<a id="a-6K"></a>居止屋舍。<a id="a-6L"></a>如是舍利弗。<a id="a-6M"></a>比丘天眼睹见三界。<a id="a-6N"></a>无一挂碍。<a id="a-6O"></a>在于音声丛树之间。<a id="a-6P"></a>则现奇雅。<a id="a-6Q"></a>舍利弗问大迦葉曰。<a id="a-6R"></a>卿意云何。<a id="a-6S"></a>在音声丛树。<a id="a-6T"></a>为快乐不。<a id="a-6U"></a>威神巍巍。<a id="a-6V"></a>华实茂盛。<a id="a-6W"></a>其香芬馥。<a id="a-6X"></a>柔软悦人。<a id="a-6Y"></a>云何比丘。<a id="a-6Z"></a>在于音声丛树。<a id="a-6a"></a>而现雅德。<a id="a-6b"></a>迦葉答曰。<a id="a-6c"></a>唯舍利弗。<a id="a-6d"></a>假使比丘。<a id="a-6e"></a>自处闲居。<a id="a-6f"></a>劝人闲居。<a id="a-6g"></a>自修贤圣。<a id="a-6h"></a>劝人贤圣。<a id="a-6i"></a>自服弊衣。<a id="a-6j"></a>劝人弊衣。<a id="a-6k"></a>自知止足。<a id="a-6l"></a>劝人止足。<a id="a-6m"></a>自身少求。<a id="a-6n"></a>劝人少求。<a id="a-6o"></a>自身寂然。<a id="a-6p"></a>劝人寂然。<a id="a-6q"></a>自身精进。<a id="a-6r"></a>劝人精进。<a id="a-6s"></a>自身制心。<a id="a-6t"></a>劝人制心。<a id="a-6u"></a>自身定意。<a id="a-6v"></a>劝人定意。<a id="a-6w"></a>自身专修。<a id="a-6x"></a>劝人专修。<a id="a-6y"></a>自身戒具三昧智慧解脱度知见慧。<a id="a-6z"></a>劝人亦然。<a id="a-70"></a>自身教化。<a id="a-71"></a>劝发众人。<a id="a-72"></a>听采法义。<a id="a-73"></a>开化说经。<a id="a-74"></a>于法无厌。<a id="a-75"></a>劝人亦然。<a id="a-76"></a>如是。<a id="a-77"></a>舍利弗。<a id="a-78"></a>比丘在于音声丛树之间。<a id="a-79"></a>则现奇雅。<a id="a-7A"></a>又舍利弗问大目揵连。<a id="a-7B"></a>卿意云何。<a id="a-7C"></a>在音声丛树。<a id="a-7D"></a>为快乐不。<a id="a-7E"></a>威神巍巍。<a id="a-7F"></a>华实茂盛。<a id="a-7G"></a>其香芬馥。<a id="a-7H"></a>柔软悦人。<a id="a-7I"></a>云何比丘。<a id="a-7J"></a>在于音声丛树。<a id="a-7K"></a>而现雅德。<a id="a-7L"></a>目连答曰。<a id="a-7M"></a>唯舍利弗。<a id="a-7N"></a>假使比丘。<a id="a-7O"></a>得大神足。<a id="a-7P"></a>威圣无量。<a id="a-7Q"></a>普尊自由。<a id="a-7R"></a>于其神足。<a id="a-7S"></a>所念自在。<a id="a-7T"></a>于变化示现无央数形。<a id="a-7U"></a>能变一身。<a id="a-7V"></a>至不可计。<a id="a-7W"></a>则还合一。<a id="a-7X"></a>于此墙壁山薮溪谷。<a id="a-7Y"></a>通过无碍。<a id="a-7Z"></a>出无间。<a id="a-7a"></a>入无孔。<a id="a-7b"></a>入地复出。<a id="a-7c"></a>譬如入水。<a id="a-7d"></a>履水不溺。<a id="a-7e"></a>若行陆地。<a id="a-7f"></a>处于虚空。<a id="a-7g"></a>结加趺坐。<a id="a-7h"></a>若如飞鸟。<a id="a-7i"></a>身出光[火*僉]。<a id="a-7j"></a>如大火聚。<a id="a-7k"></a>身中出水。<a id="a-7l"></a>犹如流泉。<a id="a-7m"></a>其身不濡。<a id="a-7n"></a>今此日月。<a id="a-7o"></a>威神光光。<a id="a-7p"></a>照于天下。<a id="a-7q"></a>从地举手。<a id="a-7r"></a>扪摸日月。<a id="a-7s"></a>化大其身。<a id="a-7t"></a>至于梵天。<a id="a-7u"></a>如是。<a id="a-7v"></a>舍利弗。<a id="a-7w"></a>比丘在于音声丛树之间。<a id="a-7x"></a>则现奇雅。<a id="a-7y"></a>尔时目连问舍利弗曰。<a id="a-7z"></a>卿意云何。<a id="a-80"></a>在音声丛树。<a id="a-81"></a>为快乐不乎。<a id="a-82"></a>威神巍巍。<a id="a-83"></a>华实茂盛。<a id="a-84"></a>其香芬馥。<a id="a-85"></a>柔软悦人。<a id="a-86"></a>云何比丘。<a id="a-87"></a>在音声丛树。<a id="a-88"></a>而现雅德。<a id="a-89"></a>舍利弗答曰。<a id="a-8A"></a>假使比丘。<a id="a-8B"></a>制心自在。<a id="a-8C"></a>不随身教。<a id="a-8D"></a>自于其室。<a id="a-8E"></a>三昧正受。<a id="a-8F"></a>发意之顷。<a id="a-8G"></a>明旦日中。<a id="a-8H"></a>日冥定意。<a id="a-8I"></a>一心人定。<a id="a-8J"></a>夜半后夜。<a id="a-8K"></a>自由所行。<a id="a-8L"></a>常得自在。<a id="a-8M"></a>无所挂碍。<a id="a-8N"></a>譬如长者。<a id="a-8O"></a>若尊者子。<a id="a-8P"></a>净水洗沐。<a id="a-8Q"></a>着新好衣。<a id="a-8R"></a>所有具足。<a id="a-8S"></a>无所少乏。<a id="a-8T"></a>随其所欲。<a id="a-8U"></a>欲得何衣。<a id="a-8V"></a>众宝璎珞。<a id="a-8W"></a>香花伎乐。<a id="a-8X"></a>明晨日中向夜。<a id="a-8Y"></a>所欲止处。<a id="a-8Z"></a>衣裳服饰。<a id="a-8a"></a>卧起床榻。<a id="a-8b"></a>悉得自在。<a id="a-8c"></a>如是。<a id="a-8d"></a>目连。<a id="a-8e"></a>制心不随乱意。<a id="a-8f"></a>明旦日中。<a id="a-8g"></a>闇冥人定。<a id="a-8h"></a>夜半后夜。<a id="a-8i"></a>随其所欲。<a id="a-8j"></a>禅定三昧。<a id="a-8k"></a>随其所观。<a id="a-8l"></a>皆得自在。<a id="a-8m"></a>比丘音声丛树。<a id="a-8n"></a>则现奇雅。</p>
  <p id="a8o">尔时贤者舍利弗谓目揵连。<a id="a-8p"></a>贤者已说。<a id="a-8q"></a>吾等之类。<a id="a-8r"></a>盍各言志。<a id="a-8s"></a>随其辩才。<a id="a-8t"></a>各宣其意。<a id="a-8u"></a>宁可俱往诣佛大圣启说此事。<a id="a-8v"></a>如佛所说。<a id="a-8w"></a>吾当奉行。<a id="a-8x"></a>目连答曰。<a id="a-8y"></a>唯命是从。<a id="a-8z"></a>于是舍利弗前白世尊。<a id="a-90"></a>我等之类。<a id="a-91"></a>各演所知。<a id="a-92"></a>今故启白。<a id="a-93"></a>得其理不。<a id="a-94"></a>于是世尊赞舍利弗贤者阿难。<a id="a-95"></a>善哉善哉。<a id="a-96"></a>阿难所说。<a id="a-97"></a>所以者何。<a id="a-98"></a>比丘博闻则持不忘。<a id="a-99"></a>若有说法。<a id="a-9A"></a>初善中善竟善。<a id="a-9B"></a>分别其义。<a id="a-9C"></a>微妙具足。<a id="a-9D"></a>净修梵行。<a id="a-9E"></a>能分别此。<a id="a-9F"></a>如是像法。<a id="a-9G"></a>博闻普达。<a id="a-9H"></a>睹之自在。<a id="a-9I"></a>其心清净。<a id="a-9J"></a>降伏诸根。<a id="a-9K"></a>皆能晓了。<a id="a-9L"></a>则为四辈。<a id="a-9M"></a>粗略举要。<a id="a-9N"></a>演说经典。<a id="a-9O"></a>各令得所。<a id="a-9P"></a>善哉善哉。<a id="a-9Q"></a>离越。<a id="a-9R"></a>若之所说。<a id="a-9S"></a>所以者何。<a id="a-9T"></a>假使比丘。<a id="a-9U"></a>在于闲居。<a id="a-9V"></a>其行寂然。<a id="a-9W"></a>其心清净。<a id="a-9X"></a>分别空无。<a id="a-9Y"></a>善哉善哉。<a id="a-9Z"></a>阿那律。<a id="a-9a"></a>尔之所说。<a id="a-9b"></a>所以者何。<a id="a-9c"></a>今卿天眼睹见三千大千佛国。<a id="a-9d"></a>如于高楼上察见在下。<a id="a-9e"></a>善哉善哉。<a id="a-9f"></a>迦旃延。<a id="a-9g"></a>尔之所说。<a id="a-9h"></a>所以者何。<a id="a-9i"></a>汝见四谛。<a id="a-9j"></a>无复狐疑。<a id="a-9k"></a>善哉善哉。<a id="a-9l"></a>须菩提。<a id="a-9m"></a>能解说空法。<a id="a-9n"></a>以空为本。<a id="a-9o"></a>善哉善哉。<a id="a-9p"></a>牛齝。<a id="a-9q"></a>尔之所说。<a id="a-9r"></a>所以者何。<a id="a-9s"></a>畏生死苦。<a id="a-9t"></a>乐于泥洹。<a id="a-9u"></a>善哉邠耨。<a id="a-9v"></a>分别经义。<a id="a-9w"></a>演说佛典。<a id="a-9x"></a>善哉善哉。<a id="a-9y"></a>优波离。<a id="a-9z"></a>分别罪福。<a id="a-A0"></a>奉修法律。<a id="a-A1"></a>善哉善哉。<a id="a-A2"></a>离垢。<a id="a-A3"></a>去三毒罪。<a id="a-A4"></a>得三脱门。<a id="a-A5"></a>善哉善哉。<a id="a-A6"></a>名闻。<a id="a-A7"></a>清修善德。<a id="a-A8"></a>并化众人。<a id="a-A9"></a>善哉善哉。<a id="a-AA"></a>罗云。<a id="a-AB"></a>守护禁戒。<a id="a-AC"></a>无所违犯。<a id="a-AD"></a>善哉善哉。<a id="a-AE"></a>大迦葉。<a id="a-AF"></a>乐在闲居。<a id="a-AG"></a>劝他闲居。<a id="a-AH"></a>以十二事。<a id="a-AI"></a>常自修身。<a id="a-AJ"></a>亦劝他人。<a id="a-AK"></a>善哉善哉。<a id="a-AL"></a>目揵连。<a id="a-AM"></a>得大神足无量。<a id="a-AN"></a>大尊自在。<a id="a-AO"></a>分一为万。<a id="a-AP"></a>万还合一。<a id="a-AQ"></a>能扪摸日月。<a id="a-AR"></a>身至梵天。<a id="a-AS"></a>善哉善哉。<a id="a-AT"></a>舍利弗。<a id="a-AU"></a>明旦日中。<a id="a-AV"></a>日入人定。<a id="a-AW"></a>夜半后夜。<a id="a-AX"></a>禅定三昧。<a id="a-AY"></a>常得自在。<a id="a-AZ"></a>如长者子。<a id="a-Aa"></a>沐浴着衣。<a id="a-Ab"></a>以宝璎珞。<a id="a-Ac"></a>昼夜三时。<a id="a-Ad"></a>恣意所服。</p>
  <p id="aAe">佛告诸比丘。<a id="a-Af"></a>汝等各说所知。<a id="a-Ag"></a>皆快顺法。<a id="a-Ah"></a>无所违错。<a id="a-Ai"></a>复听吾言。<a id="a-Aj"></a>云何比丘。<a id="a-Ak"></a>在音声丛树。<a id="a-Al"></a>为快乐乎。<a id="a-Am"></a>威神巍巍。<a id="a-An"></a>华实茂盛。<a id="a-Ao"></a>其香芬馥。<a id="a-Ap"></a>柔软悦人在音声树。<a id="a-Aq"></a>而现雅德。<a id="a-Ar"></a>于是比丘。<a id="a-As"></a>明旦从其衣钵。<a id="a-At"></a>入于聚落。<a id="a-Au"></a>若在异国。<a id="a-Av"></a>处在树下。<a id="a-Aw"></a>于是明旦。<a id="a-Ax"></a>着衣持钵。<a id="a-Ay"></a>入彼国邑。<a id="a-Az"></a>若于聚落。<a id="a-B0"></a>护诸根门。<a id="a-B1"></a>分卫始竟。<a id="a-B2"></a>饭食毕讫。<a id="a-B3"></a>藏去衣钵。<a id="a-B4"></a>洗其手足。<a id="a-B5"></a>独坐燕处。<a id="a-B6"></a>结加趺坐。<a id="a-B7"></a>正身直形。<a id="a-B8"></a>安心在前。<a id="a-B9"></a>则观于世。<a id="a-BA"></a>一切无常。<a id="a-BB"></a>心自念言。<a id="a-BC"></a>假使吾身。<a id="a-BD"></a>漏尽意解。<a id="a-BE"></a>乃从坐起。<a id="a-BF"></a>辄如所言。<a id="a-BG"></a>诸漏不尽。<a id="a-BH"></a>不从坐起。<a id="a-BI"></a>比丘如是。<a id="a-BJ"></a>在音声丛树。<a id="a-BK"></a>则现奇雅。<a id="a-BL"></a>于时世尊而说偈曰。</p>
  <p id="aBM">博闻持法微妙最　　分别经典解法义</p>
  <p id="aBN">为无央数而讲说　　有志闲居乐独处</p>
  <p id="aBO">内自观身外劝化　　执御乐禅身自行</p>
  <p id="aBP">遵修世尊博闻教　　有在燕处若树下</p>
  <p id="aBQ">其目清净无所著　　蠲除身病四百四</p>
  <p id="aBR">睹见众生若干种　　燕处树间德如斯</p>
  <p id="aBS">譬如师子由山居　　独处闲居猗寂静</p>
  <p id="aBT">止足解脱随类教　　处在燕处德如斯</p>
  <p id="aBU">若在天上及梵宫　　若揵沓和及人间</p>
  <p id="aBV">普能至彼无所碍　　处在燕树德如斯</p>
  <p id="aBW">净妙智慧普解人　　心得自在诸根定</p>
  <p id="aBX">一切知足弃诸恶　　处在燕树德如斯</p>
  <p id="aBY">如是上人说微妙　　各各讲法随所知</p>
  <p id="aBZ">所演善哉顺上义　　往诣世尊叙所说</p>
  <p id="aBa">其天中天无废碍　　音声如梵寂志尊</p>
  <p id="aBb">其诸神通普平等　　尊师应时开慧门</p>
  <p id="aBc">彼时世尊曰除云　　因此兴教听吾言</p>
  <p id="aBd">如诸比丘所应行　　燕处树间志奇雅</p>
  <p id="aBe">贪诸微妙多少求　　最胜分别其心行</p>
  <p id="aBf">着衣持钵威仪则　　其行如鸟游虚空</p>
  <p id="aBg">其有能修如此妙　　圣不兴嫉无怀害</p>
  <p id="aBh">得至寂然去尘垢　　处在燕树德如斯</p>
  <p id="aBi">佛说如是。<a id="a-Bj"></a>诸大弟子。<a id="a-Bk"></a>天龙鬼神。<a id="a-Bl"></a>阿须伦。<a id="a-Bm"></a>闻经莫不欢喜。</p>
  <p data-pb></p>
  <h2 id="aBn">佛说迦旃延无常经第十七</h2>
  <p id="aBo">闻如是。<a id="a-Bp"></a>一时佛游阿和提国。<a id="a-Bq"></a>尔时贤者迦旃延告诸比丘。<a id="a-Br"></a>诸贤者听。<a id="a-Bs"></a>一切合会。<a id="a-Bt"></a>皆当离别。<a id="a-Bu"></a>虽复安隐。<a id="a-Bv"></a>会致疾病。<a id="a-Bw"></a>年少当老。<a id="a-Bx"></a>虽复长寿。<a id="a-By"></a>会当归死。<a id="a-Bz"></a>如朝露花。<a id="a-C0"></a>日出即堕。<a id="a-C1"></a>世间无常。<a id="a-C2"></a>亦复如是。<a id="a-C3"></a>年少强健。<a id="a-C4"></a>不可常存。<a id="a-C5"></a>譬如日出照于天下。<a id="a-C6"></a>不久则没。<a id="a-C7"></a>如是。<a id="a-C8"></a>贤者。<a id="a-C9"></a>合会有别。<a id="a-CA"></a>人生有死。<a id="a-CB"></a>兴盛必衰。<a id="a-CC"></a>一切万物。<a id="a-CD"></a>皆归无常。<a id="a-CE"></a>坏败归尽。<a id="a-CF"></a>如树果熟。<a id="a-CG"></a>寻有堕忧。<a id="a-CH"></a>万物无常。<a id="a-CI"></a>亦复如是。<a id="a-CJ"></a>合会有离。<a id="a-CK"></a>兴者必衰。<a id="a-CL"></a>譬如陶家作诸瓦器。<a id="a-CM"></a>生者熟者。<a id="a-CN"></a>无不坏败。<a id="a-CO"></a>如是。<a id="a-CP"></a>贤者。<a id="a-CQ"></a>合会有离。<a id="a-CR"></a>兴者必衰。<a id="a-CS"></a>生者有死。<a id="a-CT"></a>恩爱离别。<a id="a-CU"></a>所求所慕。<a id="a-CV"></a>不得如意。<a id="a-CW"></a>尔时则有恶应变怪现矣。<a id="a-CX"></a>其病见前。<a id="a-CY"></a>诸相危熟。<a id="a-CZ"></a>身得疾病。<a id="a-Ca"></a>命转向尽。<a id="a-Cb"></a>骨肉消减。<a id="a-Cc"></a>已失安隐。<a id="a-Cd"></a>得大困疾。<a id="a-Ce"></a>懊恼叵言。<a id="a-Cf"></a>体适困极。<a id="a-Cg"></a>水浆不下。<a id="a-Ch"></a>医药不治。<a id="a-Ci"></a>神咒不行。<a id="a-Cj"></a>假使解除无所复益。<a id="a-Ck"></a>医见如是。<a id="a-Cl"></a>寻退舍去。<a id="a-Cm"></a>最后命尽。<a id="a-Cn"></a>至于鞭[革*亢]。<a id="a-Co"></a>与于凶危。<a id="a-Cp"></a>若使为变。<a id="a-Cq"></a>命欲尽时。<a id="a-Cr"></a>则有六痛。<a id="a-Cs"></a>遭于苦毒。<a id="a-Ct"></a>鞭[革*亢]之恼。<a id="a-Cu"></a>众患普集。<a id="a-Cv"></a>己所不欲。<a id="a-Cw"></a>自然来至。<a id="a-Cx"></a>转向抒气。<a id="a-Cy"></a>或塞不通。<a id="a-Cz"></a>但有出气。<a id="a-D0"></a>无有入气。<a id="a-D1"></a>出息亦极。<a id="a-D2"></a>入息亦极。<a id="a-D3"></a>诸脉欲断。<a id="a-D4"></a>失于好颜。<a id="a-D5"></a>卧起须人。<a id="a-D6"></a>人常饮饲。<a id="a-D7"></a>虽得医药糜粥含之。<a id="a-D8"></a>必复苦极。<a id="a-D9"></a>不能消化。<a id="a-DA"></a>欲捉虚空。<a id="a-DB"></a>白汗流出。<a id="a-DC"></a>声如雷鸣。<a id="a-DD"></a>恶露自出。<a id="a-DE"></a>身卧其上。<a id="a-DF"></a>归于贱处。<a id="a-DG"></a>命尽神去。<a id="a-DH"></a>载出野田。<a id="a-DI"></a>或火烧之。<a id="a-DJ"></a>身体臭腐。<a id="a-DK"></a>无所识知。<a id="a-DL"></a>飞鸟所食。<a id="a-DM"></a>骨节支解。<a id="a-DN"></a>头项异处。<a id="a-DO"></a>连筋断节。<a id="a-DP"></a>消为灰土。<a id="a-DQ"></a>一切无常。<a id="a-DR"></a>当是之时。<a id="a-DS"></a>身为所在。<a id="a-DT"></a>头足手脚。<a id="a-DU"></a>为何所处。<a id="a-DV"></a>初始死时。<a id="a-DW"></a>出在冢间。<a id="a-DX"></a>父母兄弟妻子皆共逐之。<a id="a-DY"></a>亲厚知识。<a id="a-DZ"></a>亦复如是。<a id="a-Da"></a>啼哭愁忧。<a id="a-Db"></a>悲哀呼嗟。<a id="a-Dc"></a>椎胸殟悯。<a id="a-Dd"></a>葬埋已讫。<a id="a-De"></a>各自还归。<a id="a-Df"></a>亦不能救。<a id="a-Dg"></a>身独自当之。<a id="a-Dh"></a>弃捐在地。<a id="a-Di"></a>犹如瓦石。<a id="a-Dj"></a>不闻声香味。<a id="a-Dk"></a>细滑亦不见。<a id="a-Dl"></a>色及与五欲。<a id="a-Dm"></a>无所识知。<a id="a-Dn"></a>以是之故。<a id="a-Do"></a>知身无常。<a id="a-Dp"></a>孝顺供养父母。<a id="a-Dq"></a>恭敬沙门诸道士。<a id="a-Dr"></a>布施持戒斋肃守禁修行。<a id="a-Ds"></a>起住迎逆。<a id="a-Dt"></a>稽首作礼。<a id="a-Du"></a>叉手自归。<a id="a-Dv"></a>今诸贤者。<a id="a-Dw"></a>谛省察此。<a id="a-Dx"></a>当念无常、<a id="a-Dy"></a>苦、<a id="a-Dz"></a>空．非身。<a id="a-E0"></a>于是说偈曰。</p>
  <p id="aE1">已见如此大恐惧　　计求人身甚难得</p>
  <p id="aE2">当行精进救头火　　除诸勤苦立大安</p>
  <p id="aE3">往古佛时值不闲　　莫计吾我及放逸</p>
  <p id="aE4">得无遇此无量苦　　生死之患地狱酷</p>
  <p id="aE5">志在爱欲无为恶　　伏诸根本故说此</p>
  <p id="aE6">无得念恶及诸想　　得至寂然如坏贼</p>
  <p id="aE7">无得念言是我所　　于是无我亦无吾</p>
  <p id="aE8">无得不尊自谓势　　摄身诸事伏其心</p>
  <p id="aE9">常当羞惭知身时　　抒弃躯命无所著</p>
  <p id="aEA">无得长夜在恶趣　　慎莫为此遭是患</p>
  <p id="aEB">勿复往至阎罗界　　常当孝顺供二亲</p>
  <p id="aEC">积累功德为后护　　因是疾得贤圣路</p>
  <p id="aED">勿求众安而犯恶　　无承邪教为卒暴</p>
  <p id="aEE">观察此以常兴施　　弃捐爱欲诸瑕秽</p>
  <p id="aEF">然后当求于父母　　妻子亲属及知友</p>
  <p id="aEG">常承佛教不违命　　将无不值就后世</p>
  <p id="aEH">假使疾病求父母　　妻子亲属及知友</p>
  <p id="aEI">欲令救护不能得　　功德智慧后世明</p>
  <p id="aEJ">贤者迦旃延。<a id="a-EK"></a>为诸比丘。<a id="a-EL"></a>说法如此。<a id="a-EM"></a>比丘欢喜。<a id="a-EN"></a>则时受教。</p>
  <p data-pb></p>
  <h2 id="aEO">佛说和利长者问事经第十八</h2>
  <p id="aEP">如是。<a id="a-EQ"></a>一时佛游那难国波和奈树间。<a id="a-ER"></a>与大比丘众比丘五百人。<a id="a-ES"></a>尔时和利长者往诣佛所。<a id="a-ET"></a>稽首足下。<a id="a-EU"></a>退坐一面。<a id="a-EV"></a>佛告长者。<a id="a-EW"></a>吾欲问汝。<a id="a-EX"></a>假使魔来。<a id="a-EY"></a>及魔官属。<a id="a-EZ"></a>及无央数诸外异道。<a id="a-Ea"></a>问以时答。<a id="a-Eb"></a>汝当谛听善思念之。<a id="a-Ec"></a>唯然世尊。<a id="a-Ed"></a>愿乐欲闻。<a id="a-Ee"></a>于是长者。<a id="a-Ef"></a>与诸大众。<a id="a-Eg"></a>受教而听。<a id="a-Eh"></a>佛告长者。<a id="a-Ei"></a>何谓大魁。<a id="a-Ej"></a>长者白曰。<a id="a-Ek"></a>唯然世尊。<a id="a-El"></a>大魁有四。<a id="a-Em"></a>何谓为四。<a id="a-En"></a>一曰地种。<a id="a-Eo"></a>二曰水种。<a id="a-Ep"></a>三曰火种。<a id="a-Eq"></a>四曰风种。<a id="a-Er"></a>是曰四大魁。<a id="a-Es"></a>佛言。<a id="a-Et"></a>何谓地种。<a id="a-Eu"></a>答曰。<a id="a-Ev"></a>谓有五事。<a id="a-Ew"></a>立坚强不柔粗[麩-夫+黃]。<a id="a-Ex"></a>能往返者。<a id="a-Ey"></a>佛言。<a id="a-Ez"></a>善哉善哉。<a id="a-F0"></a>长者。<a id="a-F1"></a>能解彼诸地种。<a id="a-F2"></a>永不现不。<a id="a-F3"></a>长者答曰。<a id="a-F4"></a>唯然世尊。<a id="a-F5"></a>我身能知地种。<a id="a-F6"></a>灭没不可知。<a id="a-F7"></a>佛言。<a id="a-F8"></a>善哉。<a id="a-F9"></a>复问。<a id="a-FA"></a>何谓水种。<a id="a-FB"></a>答曰唯然。<a id="a-FC"></a>世尊。<a id="a-FD"></a>水有五事。<a id="a-FE"></a>津液通流。<a id="a-FF"></a>细滑微碎。<a id="a-FG"></a>无有形貌。<a id="a-FH"></a>犹如罗网遍至诸脉。<a id="a-FI"></a>佛言。<a id="a-FJ"></a>善哉善哉。<a id="a-FK"></a>长者。<a id="a-FL"></a>汝乃能知水种灭没不知处时。<a id="a-FM"></a>答曰。<a id="a-FN"></a>唯然世尊。<a id="a-FO"></a>知归无常永不现也。<a id="a-FP"></a>佛告长者。<a id="a-FQ"></a>何谓火种。<a id="a-FR"></a>长者答曰。<a id="a-FS"></a>温暖之类。<a id="a-FT"></a>能令人热。<a id="a-FU"></a>有所消化。<a id="a-FV"></a>而能焚烧。<a id="a-FW"></a>光[火*僉]之类。<a id="a-FX"></a>佛言。<a id="a-FY"></a>善哉长者。<a id="a-FZ"></a>汝乃能知火种灭没不复现耶。<a id="a-Fa"></a>答曰。<a id="a-Fb"></a>能知无常归尽不现。<a id="a-Fc"></a>佛告长者。<a id="a-Fd"></a>何谓风种。<a id="a-Fe"></a>长者答曰。<a id="a-Ff"></a>风有五事。<a id="a-Fg"></a>寒冷之类。<a id="a-Fh"></a>轻飘駃疾。<a id="a-Fi"></a>有所飘吹。<a id="a-Fj"></a>出入得通。<a id="a-Fk"></a>有诸响声。<a id="a-Fl"></a>佛言。<a id="a-Fm"></a>善哉善哉。<a id="a-Fn"></a>尔乃能知风种。<a id="a-Fo"></a>忽然没不复现耶。<a id="a-Fp"></a>答曰。<a id="a-Fq"></a>唯然世尊。<a id="a-Fr"></a>能知风种自然归尽。<a id="a-Fs"></a>佛言。<a id="a-Ft"></a>善哉善哉。<a id="a-Fu"></a>长者。<a id="a-Fv"></a>世尊又问。<a id="a-Fw"></a>岂不睹见其种寂声。<a id="a-Fx"></a>答曰。<a id="a-Fy"></a>唯然。<a id="a-Fz"></a>知其种声平等如称。<a id="a-G0"></a>其四大魁。<a id="a-G1"></a>为何所处。<a id="a-G2"></a>答曰猗欲饮食恩爱。<a id="a-G3"></a>又问。<a id="a-G4"></a>其四大魁。<a id="a-G5"></a>为何所猗。<a id="a-G6"></a>答曰。<a id="a-G7"></a>展转相依。<a id="a-G8"></a>又问。<a id="a-G9"></a>为何所趣。<a id="a-GA"></a>答曰。<a id="a-GB"></a>趣色诸入。<a id="a-GC"></a>又问。<a id="a-GD"></a>诸入为何所归。<a id="a-GE"></a>答曰。<a id="a-GF"></a>归罪尘劳。<a id="a-GG"></a>又问。<a id="a-GH"></a>何因有罪尘劳。<a id="a-GI"></a>答曰。<a id="a-GJ"></a>唯然世尊。<a id="a-GK"></a>其识及身。<a id="a-GL"></a>各自别异。<a id="a-GM"></a>而各离散。<a id="a-GN"></a>又问。<a id="a-GO"></a>命尽身坏。<a id="a-GP"></a>为何所趣。<a id="a-GQ"></a>答曰。<a id="a-GR"></a>岂有所趣。<a id="a-GS"></a>身无心意。<a id="a-GT"></a>身识各别。<a id="a-GU"></a>又问。<a id="a-GV"></a>长者续以故识。<a id="a-GW"></a>归于所趣。<a id="a-GX"></a>更得异识耶。<a id="a-GY"></a>答曰。<a id="a-GZ"></a>唯然世尊。<a id="a-Ga"></a>不赍故识。<a id="a-Gb"></a>归于所趣。<a id="a-Gc"></a>不离故识。<a id="a-Gd"></a>亦无异识。<a id="a-Ge"></a>云何长者。<a id="a-Gf"></a>见于法乎。<a id="a-Gg"></a>譬如世尊眼识非常。<a id="a-Gh"></a>耳识有异。<a id="a-Gi"></a>不共合同。<a id="a-Gj"></a>如是世尊。<a id="a-Gk"></a>没生死。<a id="a-Gl"></a>如是所见无厌。<a id="a-Gm"></a>而以存命。<a id="a-Gn"></a>佛言。<a id="a-Go"></a>善哉善哉长者。<a id="a-Gp"></a>于今长者。<a id="a-Gq"></a>一切所问。<a id="a-Gr"></a>报答如应。<a id="a-Gs"></a>审实不虚。<a id="a-Gt"></a>宁是不实。<a id="a-Gu"></a>答曰不实。<a id="a-Gv"></a>所以者何。<a id="a-Gw"></a>如大圣说。<a id="a-Gx"></a>于是世间。<a id="a-Gy"></a>所与不实。<a id="a-Gz"></a>欲法悉虚。<a id="a-H0"></a>我念世尊。<a id="a-H1"></a>此世俗事。<a id="a-H2"></a>皆以虚立。<a id="a-H3"></a>未曾有法。<a id="a-H4"></a>佛言。<a id="a-H5"></a>善哉善哉。<a id="a-H6"></a>长者。<a id="a-H7"></a>假使有说世事皆虚。<a id="a-H8"></a>悉未曾有。<a id="a-H9"></a>则诸佛说。<a id="a-HA"></a>所以者何。<a id="a-HB"></a>世事悉虚。<a id="a-HC"></a>无有一实。<a id="a-HD"></a>于是世间皆未曾有。<a id="a-HE"></a>佛说如是。<a id="a-HF"></a>和利长者。<a id="a-HG"></a>受教欢喜而退。</p>
  <h2 id="aHH">佛说佛心总持经第十九</h2>
  <p id="aHI">闻如是。<a id="a-HJ"></a>一时佛游[少/兔]檀[少/兔]国。<a id="a-HK"></a>宾近大海之边。<a id="a-HL"></a>佛所行树。<a id="a-HM"></a>于师子座。<a id="a-HN"></a>与无央数诸天眷属围绕。<a id="a-HO"></a>而为说法。<a id="a-HP"></a>彼时世尊。<a id="a-HQ"></a>告安详摩夷亘天及净居身天子。<a id="a-HR"></a>诸天子。<a id="a-HS"></a>当知有总持。<a id="a-HT"></a>名佛心之法。<a id="a-HU"></a>过去如来至真等正觉所说。<a id="a-HV"></a>为四部会。<a id="a-HW"></a>最于后世。<a id="a-HX"></a>救摄拥护。<a id="a-HY"></a>令得自归。<a id="a-HZ"></a>普获特胜。<a id="a-Ha"></a>所生到处。<a id="a-Hb"></a>护一切义。<a id="a-Hc"></a>为诸菩萨学大乘者。<a id="a-Hd"></a>令蒙法恩。<a id="a-He"></a>使得普至。<a id="a-Hf"></a>一切所为。<a id="a-Hg"></a>则有超异。<a id="a-Hh"></a>以故说耳。<a id="a-Hi"></a>今者诸贤。<a id="a-Hj"></a>亦当受之。<a id="a-Hk"></a>持讽诵读。<a id="a-Hl"></a>我灭度后。<a id="a-Hm"></a>最后世时。<a id="a-Hn"></a>四辈众会。<a id="a-Ho"></a>学大乘者。<a id="a-Hp"></a>闻其名者。<a id="a-Hq"></a>当分别说。<a id="a-Hr"></a>为他人讲。<a id="a-Hs"></a>心怀忍辱。<a id="a-Ht"></a>心得自在。<a id="a-Hu"></a>闻其音难。<a id="a-Hv"></a>设致其名。<a id="a-Hw"></a>超异德性。<a id="a-Hx"></a>如来所说而复摄护。<a id="a-Hy"></a>已愿最上所见自在。<a id="a-Hz"></a>其有欲闻。<a id="a-I0"></a>当为说之。<a id="a-I1"></a>众会对曰。<a id="a-I2"></a>唯然世尊。<a id="a-I3"></a>当受圣教。<a id="a-I4"></a>如佛所言。<a id="a-I5"></a>终不敢违。<a id="a-I6"></a>使如来教普然具足。<a id="a-I7"></a>众会又问。<a id="a-I8"></a>何谓世尊佛心总持法乎。<a id="a-I9"></a>世尊告曰。<a id="a-IA"></a>今次第说。<a id="a-IB"></a>无垢离垢造一切义。<a id="a-IC"></a>皆已逮得。<a id="a-ID"></a>所作诸德。<a id="a-IE"></a>无有边际。<a id="a-IF"></a>三世平等。<a id="a-IG"></a>一切十方。<a id="a-IH"></a>具足诸慧。<a id="a-II"></a>示现一切。<a id="a-IJ"></a>诸所有藏。<a id="a-IK"></a>诸法自在。<a id="a-IL"></a>具足成就。<a id="a-IM"></a>所作通达。<a id="a-IN"></a>普了周匝。<a id="a-IO"></a>除一切眼。<a id="a-IP"></a>皆于三界。<a id="a-IQ"></a>普至十方。<a id="a-IR"></a>寂然憺怕。<a id="a-IS"></a>获诸脱门。<a id="a-IT"></a>分别法界。<a id="a-IU"></a>究竟猗着。<a id="a-IV"></a>皆念一切诸所作为。<a id="a-IW"></a>超度余心。<a id="a-IX"></a>已得解脱。<a id="a-IY"></a>除结转法。<a id="a-IZ"></a>普于虚空。<a id="a-Ia"></a>本性清净无垢。<a id="a-Ib"></a>劝化三处。<a id="a-Ic"></a>过去当来现在。<a id="a-Id"></a>平等三世。<a id="a-Ie"></a>断除无余。<a id="a-If"></a>离于所有。<a id="a-Ig"></a>第一度证。<a id="a-Ih"></a>所行如言。<a id="a-Ii"></a>所作成就。<a id="a-Ij"></a>一切大慈。<a id="a-Ik"></a>而兴大哀。<a id="a-Il"></a>于一切人。<a id="a-Im"></a>而无所度。<a id="a-In"></a>佛告天子。<a id="a-Io"></a>是为佛心总持法也。<a id="a-Ip"></a>为四辈说。<a id="a-Iq"></a>求菩萨乘。<a id="a-Ir"></a>其有讽诵。<a id="a-Is"></a>怀在身心。<a id="a-It"></a>谛晓了识。<a id="a-Iu"></a>持此经者。<a id="a-Iv"></a>怀诸思想。<a id="a-Iw"></a>譬若如来立在于顶。<a id="a-Ix"></a>思则得见。<a id="a-Iy"></a>其有能见。<a id="a-Iz"></a>若有闻者。<a id="a-J0"></a>能说经法。<a id="a-J1"></a>若有持者。<a id="a-J2"></a>未曾有忘。<a id="a-J3"></a>究竟于学。<a id="a-J4"></a>当复得住。<a id="a-J5"></a>于道所住。<a id="a-J6"></a>说经寂然。<a id="a-J7"></a>以故讲经。<a id="a-J8"></a>所持当持。<a id="a-J9"></a>未曾忽疑。<a id="a-JA"></a>以是之故。<a id="a-JB"></a>能忍总持一切所闻。<a id="a-JC"></a>所得如海。<a id="a-JD"></a>逮不起法忍。<a id="a-JE"></a>于一切法。<a id="a-JF"></a>而得自在。<a id="a-JG"></a>无所挂碍。<a id="a-JH"></a>至解脱门。<a id="a-JI"></a>如意具足。<a id="a-JJ"></a>于现在法。<a id="a-JK"></a>于我法教。<a id="a-JL"></a>当受重任。<a id="a-JM"></a>弃诸重担。<a id="a-JN"></a>此族姓子。<a id="a-JO"></a>则为见佛。<a id="a-JP"></a>若睹此等。<a id="a-JQ"></a>当从听受。<a id="a-JR"></a>当观其法。<a id="a-JS"></a>莫察其形。<a id="a-JT"></a>不当毁呰而轻易也。<a id="a-JU"></a>摩夷亘天子白佛言。<a id="a-JV"></a>唯然。<a id="a-JW"></a>受教不敢违也。<a id="a-JX"></a>普当宣传如来之命。<a id="a-JY"></a>然于后世。<a id="a-JZ"></a>以是经法。<a id="a-Ja"></a>为四辈说。<a id="a-Jb"></a>及菩萨乘。<a id="a-Jc"></a>当为分别。<a id="a-Jd"></a>若有诵得。<a id="a-Je"></a>若有忘者。<a id="a-Jf"></a>当为开示。<a id="a-Jg"></a>族姓子。<a id="a-Jh"></a>汝当令得见。<a id="a-Ji"></a>及使听闻。<a id="a-Jj"></a>护如来所说言教。<a id="a-Jk"></a>我等亦当奉受如来所说。<a id="a-Jl"></a>此族姓子。<a id="a-Jm"></a>当成大义。<a id="a-Jn"></a>佛告摩夷亘天子。<a id="a-Jo"></a>卿当奉行。<a id="a-Jp"></a>如今所言。<a id="a-Jq"></a>是则佛教。<a id="a-Jr"></a>佛说如是。<a id="a-Js"></a>摩夷亘天子。<a id="a-Jt"></a>净居诸天。<a id="a-Ju"></a>一切众会。<a id="a-Jv"></a>天龙鬼神。<a id="a-Jw"></a>世人阿须伦。<a id="a-Jx"></a>闻经欢喜。</p>
  <p id="aJy">怨家像知识　　而强结亲友</p>
  <p id="aJz">诸王所行多　　则主于土地</p>
  <p id="aK0">其国多大臣　　而常兴斗诤</p>
  <p id="aK1">当为造弊眼　　于是说如是</p>
  <p id="aK2">跎饥梨尼　跎饱梨尼。</p>
  <p id="aK3">师比丘　跪罗陀　[蒢-余+有]偈陀　沙瑜投陀沤阿夷比兜波　昧瘅翅那旃　跪离那波罗翅提尼陀槃尼　尼披散尼　摩呵曼那[少/兔]陀梨那。</p>
  <p id="aK4">其有于是。<a id="a-K5"></a>于我空耗所有财宝。<a id="a-K6"></a>令逮得之。<a id="a-K7"></a>若过去则以是神咒。<a id="a-K8"></a>当以手授。<a id="a-K9"></a>重其手足拥护于膝重于膑。<a id="a-KA"></a>常皆见重。<a id="a-KB"></a>为胁见重。<a id="a-KC"></a>使下见重。<a id="a-KD"></a>令颈见重。<a id="a-KE"></a>使心见重。<a id="a-KF"></a>令四部众。<a id="a-KG"></a>皆使见重。<a id="a-KH"></a>悉令平等。<a id="a-KI"></a>所从来处。<a id="a-KJ"></a>风散其华。</p>
  <p id="aKK">沤那提奴　沤那提陀　沤弥提屠　沤提屠取披鞬陀　叱阇叱者。</p>
  <p id="aKL">朱陀阇陀　波沙提　波沙檀尼耶醯迦弥仇弥遮罗翅　朱罗铃摩尼　阿提陀。</p>
  <p id="aKM">浮弥羡那伊俞罗头　那翅只禘弥　比阐禘弥　萨披那楼　弥檀[少/兔]南模　摩迦尼　阿禘比耶　令所祝吉　梵天劝助。</p>
  <p data-pb></p>
  <h2 id="aKN">佛说护诸比丘咒经第二十</h2>
  <p id="aKO">闻如是。<a id="a-KP"></a>一时世尊。<a id="a-KQ"></a>游于摩竭罗阅只城东在于奈树间。<a id="a-KR"></a>梵志丘聚。<a id="a-KS"></a>从是北上。<a id="a-KT"></a>上錍提山中天帝石室。<a id="a-KU"></a>尔时无数比丘。<a id="a-KV"></a>各各驰走。<a id="a-KW"></a>匆匆不安。<a id="a-KX"></a>如捕鱼师。<a id="a-KY"></a>布网捕鱼。<a id="a-KZ"></a>鱼都驰散。<a id="a-Ka"></a>世尊遥见。<a id="a-Kb"></a>无数比丘。<a id="a-Kc"></a>各各驰散。<a id="a-Kd"></a>扰扰不安。<a id="a-Ke"></a>佛问比丘。<a id="a-Kf"></a>何为驰散扰动如斯。<a id="a-Kg"></a>若鱼畏网。<a id="a-Kh"></a>比丘对曰。<a id="a-Ki"></a>我遭患所在不安。<a id="a-Kj"></a>遇诸贼盗。<a id="a-Kk"></a>鬼神罗刹。<a id="a-Kl"></a>诸象及龙。<a id="a-Km"></a>饿鬼师子。<a id="a-Kn"></a>及诸妖魅。<a id="a-Ko"></a>鬼魅非人。<a id="a-Kp"></a>熊罴诸邪。<a id="a-Kq"></a>沟边溷鬼。<a id="a-Kr"></a>蛊道巫咒。<a id="a-Ks"></a>佛告比丘。<a id="a-Kt"></a>当为汝说。<a id="a-Ku"></a>常当救济一切拥护。<a id="a-Kv"></a>谛听善思念之。<a id="a-Kw"></a>比丘答曰。<a id="a-Kx"></a>唯然受教。<a id="a-Ky"></a>佛言。<a id="a-Kz"></a>何等为一切救济拥护如是。</p>
  <p id="aL0">阿轲弥　迦罗移　嘻隶嘻隶　般錍　阿罗[金*畀]　摩丘　披赖兜　呵头沙。</p>
  <p id="aL1">翅拘犁因提隶者比丘披沤罗须弥者罗难楼在者罗。</p>
  <p id="aL2">阿耆破耆　阿罗因阿罗耶　耶勿遮坻[金*畀]移阿[金*畀]。</p>
  <p id="aL3">若不解脱我当劝解。<a id="a-L4"></a>为其拥护救济。<a id="a-L5"></a>令安吉祥无患。<a id="a-L6"></a>若贼鬼神罗刹蛊道符咒。<a id="a-L7"></a>护四百里周匝。<a id="a-L8"></a>无敢娆者。<a id="a-L9"></a>其不恭顺。<a id="a-LA"></a>犯是咒者。<a id="a-LB"></a>头破七分。<a id="a-LC"></a>所以者何。<a id="a-LD"></a>佛告比丘。<a id="a-LE"></a>今吾普观天上世间。<a id="a-LF"></a>若如是咒。<a id="a-LG"></a>咒愿拥护。<a id="a-LH"></a>终无恐惧。<a id="a-LI"></a>衣毛不竖。<a id="a-LJ"></a>除其宿命。<a id="a-LK"></a>不请南无。<a id="a-LL"></a>世尊所咒者。<a id="a-LM"></a>吉梵天劝助是咒。</p>
  <p data-pb></p>
  <h2 id="aLN">佛说吉祥咒经第二十一</h2>
  <p id="aLO">闻如是。<a id="a-LP"></a>一时佛在舍卫城。<a id="a-LQ"></a>是名曰转法轮。<a id="a-LR"></a>莫能踰者。<a id="a-LS"></a>是地广普。<a id="a-LT"></a>若有娆者。<a id="a-LU"></a>佛皆说之。<a id="a-LV"></a>今当讲诵。<a id="a-LW"></a>大人圣贤。<a id="a-LX"></a>具足归彼。<a id="a-LY"></a>时佛告贤者阿难。<a id="a-LZ"></a>吾为汝说神咒之王。<a id="a-La"></a>汝当持之。<a id="a-Lb"></a>诸佛所说。<a id="a-Lc"></a>至诚行。<a id="a-Ld"></a>趣道行。<a id="a-Le"></a>十二因缘行。<a id="a-Lf"></a>月行。<a id="a-Lg"></a>日行。<a id="a-Lh"></a>贤者行。<a id="a-Li"></a>日月俱行。<a id="a-Lj"></a>谛听善思念之。<a id="a-Lk"></a>阿难言。<a id="a-Ll"></a>受教而听。<a id="a-Lm"></a>如是。</p>
  <p id="aLn">休楼　牟楼　阿迦罗　[金*畀]罗　莫迦垣罗颰提　波罗铃波刍阿尼呵　耶提阿尼耶提阿提邪提頞禘末谛卢卢罗罗颰提摩那罗罗波夷吒。</p>
  <p id="aLo">无量总持。<a id="a-Lp"></a>诸印之王。<a id="a-Lq"></a>诸佛所说。<a id="a-Lr"></a>为至诚行。<a id="a-Ls"></a>为修道行。<a id="a-Lt"></a>平等迹行。<a id="a-Lu"></a>日行。<a id="a-Lv"></a>月行。<a id="a-Lw"></a>如日月行。<a id="a-Lx"></a>佛语阿难。<a id="a-Ly"></a>此总持句。<a id="a-Lz"></a>为佛之句。<a id="a-M0"></a>为尊上句。<a id="a-M1"></a>为学句。<a id="a-M2"></a>圣贤之句。<a id="a-M3"></a>得利义句。<a id="a-M4"></a>所怀来句。<a id="a-M5"></a>无兵仗句。<a id="a-M6"></a>若族姓子族姓女。<a id="a-M7"></a>若入此句。<a id="a-M8"></a>入无数解百千之门。<a id="a-M9"></a>能分别说。<a id="a-MA"></a>佛告阿难。<a id="a-MB"></a>雪山南胁。<a id="a-MC"></a>有大女神。<a id="a-MD"></a>名设陀怜迦醯(晋名摄声)。<a id="a-ME"></a>有五百子及诸眷属。<a id="a-MF"></a>彼闻此经。<a id="a-MG"></a>即自起往。<a id="a-MH"></a>举声称怨。<a id="a-MI"></a>呜呼痛哉。<a id="a-MJ"></a>呜呼何以剧乎。<a id="a-MK"></a>吾身本时。<a id="a-ML"></a>取若千百众生人精。<a id="a-MM"></a>以为饮食。<a id="a-MN"></a>害命服之。<a id="a-MO"></a>于今不堪。<a id="a-MP"></a>不能复犯。<a id="a-MQ"></a>沙门瞿昙。<a id="a-MR"></a>为四部众而设拥护。<a id="a-MS"></a>所以者何。<a id="a-MT"></a>若善男子善女人。<a id="a-MU"></a>受是神咒。<a id="a-MV"></a>童男童女。<a id="a-MW"></a>入于郡国县邑聚落。<a id="a-MX"></a>持是吉祥咒。<a id="a-MY"></a>若讽诵说。<a id="a-MZ"></a>无能娆者。<a id="a-Ma"></a>所以者何。<a id="a-Mb"></a>今沙门瞿昙所说神咒。<a id="a-Mc"></a>遣逐非人。<a id="a-Md"></a>灭除众患。<a id="a-Me"></a>常住于此。<a id="a-Mf"></a>而现于魔宫。<a id="a-Mg"></a>诸弊魔言。<a id="a-Mh"></a>天王欲知沙门瞿昙。<a id="a-Mi"></a>以空汝界。<a id="a-Mj"></a>今者天王。<a id="a-Mk"></a>当共被铠。<a id="a-Ml"></a>将诸群从。<a id="a-Mm"></a>暂勒兵众。<a id="a-Mn"></a>譬如菩萨初坐树下。<a id="a-Mo"></a>魔被以铠甲。<a id="a-Mp"></a>及诸兵众。<a id="a-Mq"></a>往诣佛所。<a id="a-Mr"></a>于是世尊告阿难曰。<a id="a-Ms"></a>是大女神设陀罗迦醯。<a id="a-Mt"></a>止于雪山之南。<a id="a-Mu"></a>与五百子俱。<a id="a-Mv"></a>遥闻如来说是神咒总持印咒。<a id="a-Mw"></a>恐怖怀懅。<a id="a-Mx"></a>衣毛为竖。<a id="a-My"></a>及于诸魔一切官属。<a id="a-Mz"></a>及余众魔。<a id="a-N0"></a>于时彼魔被其铠翰。<a id="a-N1"></a>与眷属俱。<a id="a-N2"></a>往诣世尊。<a id="a-N3"></a>恶心欲诣沙门瞿昙。<a id="a-N4"></a>彼时有菩萨。<a id="a-N5"></a>名曰降弃魔。<a id="a-N6"></a>降魔及官属。<a id="a-N7"></a>还诣佛所。<a id="a-N8"></a>稽首圣足。<a id="a-N9"></a>叉手归佛。<a id="a-NA"></a>白世尊言。<a id="a-NB"></a>我已摄制于此弊魔及诸官属。<a id="a-NC"></a>发遣诸兵。<a id="a-ND"></a>并设陀迦醯大女神。<a id="a-NE"></a>而制伏之。<a id="a-NF"></a>不敢为非。<a id="a-NG"></a>亦不敢娆。<a id="a-NH"></a>比丘比丘尼。<a id="a-NI"></a>清信士清信女。<a id="a-NJ"></a>不敢中害。<a id="a-NK"></a>无所妨废。<a id="a-NL"></a>善哉世尊。<a id="a-NM"></a>愿说总持法印。<a id="a-NN"></a>为四辈众。<a id="a-NO"></a>令皆得拥护。<a id="a-NP"></a>使得安隐。<a id="a-NQ"></a>唯佛加哀。<a id="a-NR"></a>普及人民令得安隐。<a id="a-NS"></a>于是世尊。<a id="a-NT"></a>为是神咒。<a id="a-NU"></a>应时欣笑。<a id="a-NV"></a>阿难问佛。<a id="a-NW"></a>世尊何故笑。<a id="a-NX"></a>笑当有意。<a id="a-NY"></a>佛告贤者阿难。<a id="a-NZ"></a>汝宁见降弃魔菩萨道行殊特。<a id="a-Na"></a>降魔官属设头迦醯大女神技术皆以坏败。<a id="a-Nb"></a>心怀忧戚。<a id="a-Nc"></a>于彼忽然没而不现。<a id="a-Nd"></a>到斯说是总持之印。<a id="a-Ne"></a>尔时世尊。<a id="a-Nf"></a>思此总持印王。<a id="a-Ng"></a>摄伏一切诸恶鬼神及诸妖魅。<a id="a-Nh"></a>除一切娆。<a id="a-Ni"></a>伏鸠伏鸠休浮休楼阿只提。<a id="a-Nj"></a>如是总持印王咒。<a id="a-Nk"></a>其有鬼神、<a id="a-Nl"></a>女神、<a id="a-Nm"></a>鸠桓．龙．金翅鸟。<a id="a-Nn"></a>及诸弊兽一切众魅。<a id="a-No"></a>至意有意在道断他怀来为食为句。<a id="a-Np"></a>迹甘尝为月动摇善震动意为心。<a id="a-Nq"></a>何况细微无不微也。<a id="a-Nr"></a>其大德总持。<a id="a-Ns"></a>无择无冥。<a id="a-Nt"></a>而无所断。<a id="a-Nu"></a>其心诵其十事读于今笑。<a id="a-Nv"></a>当所作者亦无所选。<a id="a-Nw"></a>佛告阿难。<a id="a-Nx"></a>是无择句。<a id="a-Ny"></a>总持句。<a id="a-Nz"></a>无所选句。<a id="a-O0"></a>安隐句。<a id="a-O1"></a>拥护句。<a id="a-O2"></a>于诸众人无所娆句。<a id="a-O3"></a>无所害句。<a id="a-O4"></a>禁制句。<a id="a-O5"></a>讽诵者句。<a id="a-O6"></a>为四部众则设拥护。<a id="a-O7"></a>人与非人。<a id="a-O8"></a>不能犯也。<a id="a-O9"></a>若卧出时。<a id="a-OA"></a>所在寤寐。<a id="a-OB"></a>无敢娆者。<a id="a-OC"></a>况佛所说。<a id="a-OD"></a>其闻此咒。<a id="a-OE"></a>莫不安隐。<a id="a-OF"></a>佛说如是。<a id="a-OG"></a>欢喜而去。</p>
  <p data-pb></p>
  <h2 id="aOH">佛说总持经第二十二</h2>
  <p id="aOI">闻如是。<a id="a-OJ"></a>一时世尊游于摩竭。<a id="a-OK"></a>在法闲居。<a id="a-OL"></a>佛之道树初成道时。<a id="a-OM"></a>与万菩萨俱。<a id="a-ON"></a>一切成就。<a id="a-OO"></a>普贤菩萨。<a id="a-OP"></a>行于无愿。<a id="a-OQ"></a>其行无余。<a id="a-OR"></a>及空无菩萨。<a id="a-OS"></a>莲花藏菩萨。<a id="a-OT"></a>宝藏菩萨。<a id="a-OU"></a>行藏菩萨。<a id="a-OV"></a>妙曜菩萨。<a id="a-OW"></a>金刚藏菩萨。<a id="a-OX"></a>力士藏菩萨。<a id="a-OY"></a>无垢藏菩萨。<a id="a-OZ"></a>调定藏菩萨。<a id="a-Oa"></a>与一万菩萨俱。<a id="a-Ob"></a>与一佛世界三千大千尘数菩萨俱。<a id="a-Oc"></a>各各从异佛国。<a id="a-Od"></a>而来会此所。<a id="a-Oe"></a>从方来化师子座。<a id="a-Of"></a>稽首佛足。<a id="a-Og"></a>在于佛前。<a id="a-Oh"></a>坐师子座。<a id="a-Oi"></a>于时此等菩萨大士。<a id="a-Oj"></a>不计吾我。<a id="a-Ok"></a>清净无瑕。<a id="a-Ol"></a>各心念言。<a id="a-Om"></a>于此何因不可思议。<a id="a-On"></a>诸佛世尊所有境界。<a id="a-Oo"></a>无能称量。<a id="a-Op"></a>诸佛世尊。<a id="a-Oq"></a>本之所愿。<a id="a-Or"></a>而有殊特。<a id="a-Os"></a>何因诸佛如来感动。<a id="a-Ot"></a>何谓所为不可思议无挂碍行。<a id="a-Ou"></a>云何世尊。<a id="a-Ov"></a>无念无想。<a id="a-Ow"></a>致此殊特。<a id="a-Ox"></a>于时世尊。<a id="a-Oy"></a>寻知此等诸菩萨心之所念。<a id="a-Oz"></a>诸坐菩萨诸佛无处亦无不住。<a id="a-P0"></a>欲问如来诸佛威神一切光明。<a id="a-P1"></a>佛威神德。<a id="a-P2"></a>精进无踰。<a id="a-P3"></a>而得皆立。<a id="a-P4"></a>皆入诸佛诸总持法。<a id="a-P5"></a>广大圣觉。<a id="a-P6"></a>是等所入。<a id="a-P7"></a>殊特如此。<a id="a-P8"></a>无所挂碍。<a id="a-P9"></a>身之所入亦皆如此。<a id="a-PA"></a>诸佛眷属。<a id="a-PB"></a>弃捐诸瑕。<a id="a-PC"></a>诸佛之法。<a id="a-PD"></a>而不可获。<a id="a-PE"></a>而常安隐。<a id="a-PF"></a>于时莲华藏菩萨。<a id="a-PG"></a>入诸法所趣之心。<a id="a-PH"></a>无所挂碍。<a id="a-PI"></a>所念法门无诸弊碍。<a id="a-PJ"></a>诸菩萨行为普贤愿。<a id="a-PK"></a>合集等行。<a id="a-PL"></a>正住于愿。<a id="a-PM"></a>入诸佛法。<a id="a-PN"></a>见十方佛。<a id="a-PO"></a>加于大哀。<a id="a-PP"></a>度于无极。<a id="a-PQ"></a>降伏众生。<a id="a-PR"></a>休息恶趣。<a id="a-PS"></a>一切菩萨。<a id="a-PT"></a>诸三昧定。<a id="a-PU"></a>睹了本际。<a id="a-PV"></a>诸佛之慧。<a id="a-PW"></a>所行无尽。<a id="a-PX"></a>莫不归伏。<a id="a-PY"></a>趣诸道慧。<a id="a-PZ"></a>皆照总持分别诸度莲花之藏。<a id="a-Pa"></a>其诸菩萨。<a id="a-Pb"></a>承佛圣旨。<a id="a-Pc"></a>各自说言。<a id="a-Pd"></a>诸佛尽听。<a id="a-Pe"></a>诸佛世尊。<a id="a-Pf"></a>所行无量。<a id="a-Pg"></a>极大变化。<a id="a-Ph"></a>随其本相。<a id="a-Pi"></a>晓了诸法。<a id="a-Pj"></a>一切皆知。<a id="a-Pk"></a>诸佛超异。<a id="a-Pl"></a>都无阴盖。<a id="a-Pm"></a>诸佛世尊。<a id="a-Pn"></a>普逮法界。<a id="a-Po"></a>入于法界。<a id="a-Pp"></a>诸佛世界。<a id="a-Pq"></a>有无处所无所挂碍。<a id="a-Pr"></a>何为十。<a id="a-Ps"></a>在兜术天。<a id="a-Pt"></a>现尽寿命。<a id="a-Pu"></a>忽没无能禁制。<a id="a-Pv"></a>亦无有处。<a id="a-Pw"></a>入母腹中。<a id="a-Px"></a>十月而生。<a id="a-Py"></a>又弃捐家。<a id="a-Pz"></a>而乐出外。<a id="a-Q0"></a>心常欣悦。<a id="a-Q1"></a>坐佛树下。<a id="a-Q2"></a>积累一切诸佛之法。<a id="a-Q3"></a>一时之顷。<a id="a-Q4"></a>普诸佛土示现。<a id="a-Q5"></a>如来感动瑞应。<a id="a-Q6"></a>常转法轮。<a id="a-Q7"></a>悉殖德本。<a id="a-Q8"></a>分别解说。<a id="a-Q9"></a>当得佛时。<a id="a-QA"></a>具成菩萨。<a id="a-QB"></a>而以法成。<a id="a-QC"></a>诸佛世尊。<a id="a-QD"></a>永无住处。<a id="a-QE"></a>在在智慧。<a id="a-QF"></a>而建立之。<a id="a-QG"></a>是为佛子。<a id="a-QH"></a>无有处所。<a id="a-QI"></a>亦无所住。<a id="a-QJ"></a>复次佛子。<a id="a-QK"></a>诸世尊有十教目。<a id="a-QL"></a>何等十。<a id="a-QM"></a>教化一切。<a id="a-QN"></a>诸度无极。<a id="a-QO"></a>皆除一切诸无智法。<a id="a-QP"></a>常修大哀。<a id="a-QQ"></a>有十种力。<a id="a-QR"></a>普转法轮。<a id="a-QS"></a>教化群黎。<a id="a-QT"></a>禁制众生。<a id="a-QU"></a>成平等觉。<a id="a-QV"></a>开通萌类。<a id="a-QW"></a>令无所住。<a id="a-QX"></a>于此无行相法自归。<a id="a-QY"></a>已得寂然。<a id="a-QZ"></a>亦教他人至觉灭度。<a id="a-Qa"></a>是为十。<a id="a-Qb"></a>复次佛子。<a id="a-Qc"></a>复有十事。<a id="a-Qd"></a>疾见如来。<a id="a-Qe"></a>何等十。<a id="a-Qf"></a>适见诸佛。<a id="a-Qg"></a>则睹众生。<a id="a-Qh"></a>便弃一切。<a id="a-Qi"></a>诸所归趣。<a id="a-Qj"></a>取要言之。<a id="a-Qk"></a>速疾具足福德眷属。<a id="a-Ql"></a>速受诸德之本。<a id="a-Qm"></a>即得清净。<a id="a-Qn"></a>无所短乏。<a id="a-Qo"></a>便除狐疑。<a id="a-Qp"></a>适见诸佛。<a id="a-Qq"></a>为众生等。<a id="a-Qr"></a>示于大乘。<a id="a-Qs"></a>令无所畏。<a id="a-Qt"></a>寻得成就。<a id="a-Qu"></a>为不退转。<a id="a-Qv"></a>适得逮见诸佛世尊。<a id="a-Qw"></a>疾求分别众生之源。<a id="a-Qx"></a>而开度之。<a id="a-Qy"></a>便逮度世净众生根。<a id="a-Qz"></a>适得逮见诸佛世尊。<a id="a-R0"></a>便无弊碍。<a id="a-R1"></a>是为十。<a id="a-R2"></a>佛说如是。<a id="a-R3"></a>诸菩萨闻经欢喜。</p>
 </body>
</html>