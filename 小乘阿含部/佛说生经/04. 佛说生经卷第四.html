<!doctype html>
<html id="z3IBUOPaf" data-ver="1847">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说生经卷第四</h1>
  <h2 id="a2">佛说水牛经第三十</h2>
  <p id="a3">闻如是。<a id="a-4"></a>一时佛游舍卫祇树给孤独园。<a id="a-5"></a>与大比丘众千二百五十人俱。<a id="a-6"></a>尔时佛告诸比丘。<a id="a-7"></a>乃昔去世有异旷野闲居。<a id="a-8"></a>彼时有水牛王。<a id="a-9"></a>顿止其中。<a id="a-A"></a>游行食草。<a id="a-B"></a>而饮泉水。<a id="a-C"></a>时水牛王。<a id="a-D"></a>与众眷属有所至凑。<a id="a-E"></a>独在其前。<a id="a-F"></a>颜貌姝好威神巍巍。<a id="a-G"></a>名德超异。<a id="a-H"></a>忍辱和雅。<a id="a-I"></a>行止安详。<a id="a-J"></a>有一猕猴。<a id="a-K"></a>住在道边。<a id="a-L"></a>彼见水牛之王与眷属俱。<a id="a-M"></a>心生忿怒。<a id="a-N"></a>兴于嫉妒。<a id="a-O"></a>便即扬尘瓦石。<a id="a-P"></a>以坌掷之。<a id="a-Q"></a>轻慢毁辱。<a id="a-R"></a>水牛默然。<a id="a-S"></a>受之不报。<a id="a-T"></a>过至未久。<a id="a-U"></a>更有一部水牛之王。<a id="a-V"></a>寻从后而来。<a id="a-W"></a>猕猴见之。<a id="a-X"></a>亦复骂詈。<a id="a-Y"></a>扬尘瓦石打掷。<a id="a-Z"></a>后一部众。<a id="a-a"></a>见前牛王默然不报。<a id="a-b"></a>效之忍辱。<a id="a-c"></a>其心和悦。<a id="a-d"></a>安详雅步。<a id="a-e"></a>受其毁辱。<a id="a-f"></a>不以为恨。<a id="a-g"></a>是等眷属过去未久。<a id="a-h"></a>又有一水牛犊。<a id="a-i"></a>寻从后来。<a id="a-j"></a>随逐群牛。<a id="a-k"></a>于是猕猴。<a id="a-l"></a>逐之骂詈。<a id="a-m"></a>毁辱轻易。<a id="a-n"></a>是水牛犊。<a id="a-o"></a>怀恨不喜。<a id="a-p"></a>见前等类忍辱不恨。<a id="a-q"></a>亦复学效。<a id="a-r"></a>忍辱和柔。<a id="a-s"></a>去道不远。<a id="a-t"></a>大丛树间。<a id="a-u"></a>时有树神。<a id="a-v"></a>游居其中。<a id="a-w"></a>见诸水牛。<a id="a-x"></a>虽被毁辱。<a id="a-y"></a>忍而不瞋。<a id="a-z"></a>问水牛王。<a id="a-10"></a>卿等何故。<a id="a-11"></a>睹此猕猴。<a id="a-12"></a>猥见骂詈。<a id="a-13"></a>扬尘瓦石。<a id="a-14"></a>而反忍辱。<a id="a-15"></a>默声不应。<a id="a-16"></a>此义何趣。<a id="a-17"></a>有何等意。<a id="a-18"></a>又复以偈。<a id="a-19"></a>而问之曰。</p>
  <p id="a1A">卿等何以故　　忍放逸猕猴</p>
  <p id="a1B">过度于凶恶　　等观诸苦乐</p>
  <p id="a1C">后来亦仁和　　坐起而安详</p>
  <p id="a1D">皆能受忍辱　　彼等寻过去</p>
  <p id="a1E">诸角默挝杖　　建立众堕落</p>
  <p id="a1F">又示恐惧义　　默无加报者</p>
  <p id="a1G">水牛报曰。<a id="a-1H"></a>以说偈言。</p>
  <p id="a1I">以轻毁辱我　　必当加他人</p>
  <p id="a1J">彼当加报之　　尔乃得抵患</p>
  <p id="a1K">诸水牛过去未久。<a id="a-1L"></a>有诸梵志大众群辈仙人之等。<a id="a-1M"></a>顺道而来。<a id="a-1N"></a>时彼猕猴。<a id="a-1O"></a>亦复骂詈。<a id="a-1P"></a>毁辱轻易。<a id="a-1Q"></a>扬尘瓦石。<a id="a-1R"></a>以坌掷之。<a id="a-1S"></a>诸梵志等。<a id="a-1T"></a>即时捕捉。<a id="a-1U"></a>以脚蹋杀之。<a id="a-1V"></a>则便命过。<a id="a-1W"></a>于是树神。<a id="a-1X"></a>即复颂曰。</p>
  <p id="a1Y">罪恶不腐朽　　殃熟乃遭患</p>
  <p id="a1Z">罪恶已满足　　诸殃不烂坏</p>
  <p id="a1a">佛告诸比丘。<a id="a-1b"></a>欲知尔时水牛王者即我身是。<a id="a-1c"></a>为菩萨时。<a id="a-1d"></a>堕罪为水牛。<a id="a-1e"></a>为牛中王。<a id="a-1f"></a>常行忍辱。<a id="a-1g"></a>修四等心。<a id="a-1h"></a>慈悲喜护。<a id="a-1i"></a>自致得佛。<a id="a-1j"></a>其余水牛诸眷属者。<a id="a-1k"></a>诸比丘是也。<a id="a-1l"></a>水牛之犊。<a id="a-1m"></a>及诸梵志仙人者。<a id="a-1n"></a>则清信士居家学者。<a id="a-1o"></a>其猕猴众则得害尼犍师。<a id="a-1p"></a>本末如是。<a id="a-1q"></a>具足究竟。<a id="a-1r"></a>各获所行。<a id="a-1s"></a>善恶不朽。<a id="a-1t"></a>如影随形响之应声。</p>
  <p data-pb></p>
  <h2 id="a1u">佛说兔王经第三十一</h2>
  <p id="a1v">如是。<a id="a-1w"></a>一时佛游于舍卫祇树给孤独园。<a id="a-1x"></a>与大比丘众千二百五十人俱。<a id="a-1y"></a>佛告诸比丘。<a id="a-1z"></a>昔有兔王。<a id="a-20"></a>游在山中。<a id="a-21"></a>与群辈俱。<a id="a-22"></a>饥食果蓏。<a id="a-23"></a>渴饮泉水。<a id="a-24"></a>行四等心。<a id="a-25"></a>慈悲喜护。<a id="a-26"></a>教诸眷属。<a id="a-27"></a>悉令仁和。<a id="a-28"></a>勿为众恶。<a id="a-29"></a>毕脱此身。<a id="a-2A"></a>得为人形。<a id="a-2B"></a>可受道教。<a id="a-2C"></a>时诸眷属。<a id="a-2D"></a>欢喜从教。<a id="a-2E"></a>不敢违命。<a id="a-2F"></a>有一仙人。<a id="a-2G"></a>处在林树。<a id="a-2H"></a>食啖果蓏。<a id="a-2I"></a>而饮山水。<a id="a-2J"></a>独处修道。<a id="a-2K"></a>未曾游逸。<a id="a-2L"></a>建四梵行慈悲喜护诵经念道。<a id="a-2M"></a>音声通利。<a id="a-2N"></a>其音和雅。<a id="a-2O"></a>闻莫不欣。<a id="a-2P"></a>于时兔王。<a id="a-2Q"></a>往附近之。<a id="a-2R"></a>听其所诵经。<a id="a-2S"></a>意中欣踊。<a id="a-2T"></a>不以为厌。<a id="a-2U"></a>与诸眷属。<a id="a-2V"></a>共赍果蓏。<a id="a-2W"></a>供养道人。<a id="a-2X"></a>如是积日经月历年。<a id="a-2Y"></a>时冬寒至。<a id="a-2Z"></a>仙人欲还到于人间。<a id="a-2a"></a>兔王见之。<a id="a-2b"></a>着衣取钵。<a id="a-2c"></a>及鹿皮囊。<a id="a-2d"></a>并诸衣服。<a id="a-2e"></a>愁忧不乐。<a id="a-2f"></a>心怀恋恨。<a id="a-2g"></a>不欲令舍来。<a id="a-2h"></a>对之泪出。<a id="a-2i"></a>问何所趣。<a id="a-2j"></a>在此日日相见。<a id="a-2k"></a>以为娱乐。<a id="a-2l"></a>饥渴忘食。<a id="a-2m"></a>如依父母。<a id="a-2n"></a>愿一留意。<a id="a-2o"></a>假止莫发。<a id="a-2p"></a>仙人报曰。<a id="a-2q"></a>吾有四大。<a id="a-2r"></a>当慎将护。<a id="a-2s"></a>今冬寒至。<a id="a-2t"></a>果蓏已尽。<a id="a-2u"></a>山水冰冻。<a id="a-2v"></a>又无岩窟可以居止。<a id="a-2w"></a>适欲舍去依处人间。<a id="a-2x"></a>分卫求食。<a id="a-2y"></a>顿止精舍。<a id="a-2z"></a>过冬寒已。<a id="a-30"></a>当复相就。<a id="a-31"></a>勿以悒悒。<a id="a-32"></a>兔王答曰。<a id="a-33"></a>吾等眷属。<a id="a-34"></a>当行求果。<a id="a-35"></a>远近募索。<a id="a-36"></a>当相给足。<a id="a-37"></a>愿一屈意。<a id="a-38"></a>愍伤见济。<a id="a-39"></a>假使舍去。<a id="a-3A"></a>忧戚之恋。<a id="a-3B"></a>或不自全。<a id="a-3C"></a>设使今日。<a id="a-3D"></a>无有供具。<a id="a-3E"></a>便以我身。<a id="a-3F"></a>供上道人。<a id="a-3G"></a>道人见之。<a id="a-3H"></a>感惟哀念。<a id="a-3I"></a>恕之至心。<a id="a-3J"></a>当奈之何。<a id="a-3K"></a>仙人事火。<a id="a-3L"></a>前有生炭。<a id="a-3M"></a>兔王心念。<a id="a-3N"></a>道人可我。<a id="a-3O"></a>是以默然。<a id="a-3P"></a>便自举身。<a id="a-3Q"></a>投于火中。<a id="a-3R"></a>火大炽盛。<a id="a-3S"></a>适堕火中。<a id="a-3T"></a>道人欲救。<a id="a-3U"></a>寻已命过。<a id="a-3V"></a>命过之后。<a id="a-3W"></a>生兜术天。<a id="a-3X"></a>于菩萨身。<a id="a-3Y"></a>功德特尊。<a id="a-3Z"></a>威神巍巍。<a id="a-3a"></a>仙人见之。<a id="a-3b"></a>为道德故。<a id="a-3c"></a>不惜身命。<a id="a-3d"></a>愍伤怜之。<a id="a-3e"></a>亦自克责。<a id="a-3f"></a>绝谷不食。<a id="a-3g"></a>寻时迁神。<a id="a-3h"></a>处兜率天。<a id="a-3i"></a>佛告比丘。<a id="a-3j"></a>欲知尔时兔王者则我身是。<a id="a-3k"></a>诸眷属者今诸比丘是。<a id="a-3l"></a>其仙人者定光佛是。<a id="a-3m"></a>吾为菩萨。<a id="a-3n"></a>勤苦如是。<a id="a-3o"></a>精进不懈。<a id="a-3p"></a>以经道故。<a id="a-3q"></a>不惜躯命。<a id="a-3r"></a>积功累德无央数劫。<a id="a-3s"></a>乃得佛道。<a id="a-3t"></a>汝等精勤无得放逸。<a id="a-3u"></a>无得懈怠。<a id="a-3v"></a>断除六情如救头燃。<a id="a-3w"></a>心无所著当如飞鸟游于虚空。<a id="a-3x"></a>佛说如是。<a id="a-3y"></a>莫不欢喜。</p>
  <h2 id="a3z">佛说无惧经第三十二</h2>
  <p id="a40">昔者有人。<a id="a-41"></a>作性仁贤。<a id="a-42"></a>修奉经戒。<a id="a-43"></a>精进守德。<a id="a-44"></a>每生自克。<a id="a-45"></a>行无过恶。<a id="a-46"></a>一身遵行为天下则。<a id="a-47"></a>行来四辈。<a id="a-48"></a>息意休秽。<a id="a-49"></a>行正不迷。<a id="a-4A"></a>布施持戒。<a id="a-4B"></a>忍辱精进。<a id="a-4C"></a>一心智慧。<a id="a-4D"></a>无所悕望。<a id="a-4E"></a>以法自卫。<a id="a-4F"></a>行来同学。<a id="a-4G"></a>无有异计。<a id="a-4H"></a>若有法会。<a id="a-4I"></a>辄往听经。<a id="a-4J"></a>不以厌惓。<a id="a-4K"></a>念佛功德。<a id="a-4L"></a>如来至真等正觉明行成为善逝世间解无上士道法御天人师为佛世尊。<a id="a-4M"></a>流布弘恩。<a id="a-4N"></a>叹法之义。<a id="a-4O"></a>唯志无为。<a id="a-4P"></a>法本柔润。<a id="a-4Q"></a>法香普熏。<a id="a-4R"></a>十方悉闻。<a id="a-4S"></a>去恶就善。<a id="a-4T"></a>居家为秽。<a id="a-4U"></a>出家无弊。<a id="a-4V"></a>志常思法。<a id="a-4W"></a>以法为务。<a id="a-4X"></a>勤诵经法。<a id="a-4Y"></a>犹服甘露。<a id="a-4Z"></a>法为道药。<a id="a-4a"></a>多所疗治。<a id="a-4b"></a>法为桥梁。<a id="a-4c"></a>通诸往返。<a id="a-4d"></a>法为舟船。<a id="a-4e"></a>度诸未度。<a id="a-4f"></a>法为日月。<a id="a-4g"></a>昼夜照明。<a id="a-4h"></a>去诸窈冥。<a id="a-4i"></a>阴盖消除。<a id="a-4j"></a>睹于无形。<a id="a-4k"></a>又信圣众。<a id="a-4l"></a>众中学者。<a id="a-4m"></a>犹如众流游于大海。<a id="a-4n"></a>圣众之中或得道迹。<a id="a-4o"></a>或得往来。<a id="a-4p"></a>或获不还。<a id="a-4q"></a>或成无著缘觉果证。<a id="a-4r"></a>或行菩萨。<a id="a-4s"></a>至不退转。<a id="a-4t"></a>一生补处。<a id="a-4u"></a>无上正真。<a id="a-4v"></a>亦由是生。<a id="a-4w"></a>此则无极。<a id="a-4x"></a>至深道海。<a id="a-4y"></a>菩萨所奉。<a id="a-4z"></a>周旋往来。<a id="a-50"></a>度脱一切。<a id="a-51"></a>靡不兴载。<a id="a-52"></a>道慧高妙。<a id="a-53"></a>无所挂碍。<a id="a-54"></a>其人每行。<a id="a-55"></a>出入四辈。<a id="a-56"></a>常宣三宝。<a id="a-57"></a>身自归命。<a id="a-58"></a>并化一切。<a id="a-59"></a>常尊三事。<a id="a-5A"></a>一曰。<a id="a-5B"></a>兴立功德。<a id="a-5C"></a>修治佛寺。<a id="a-5D"></a>二曰。<a id="a-5E"></a>诵经念道。<a id="a-5F"></a>宣布典教。<a id="a-5G"></a>三曰。<a id="a-5H"></a>一心定意而无放逸。<a id="a-5I"></a>奉四等心。<a id="a-5J"></a>慈悲喜护。<a id="a-5K"></a>行空无想无愿之法。<a id="a-5L"></a>解了善权。<a id="a-5M"></a>随时化人。<a id="a-5N"></a>使发道意。<a id="a-5O"></a>其人年长。<a id="a-5P"></a>命欲终时。<a id="a-5Q"></a>四辈众学。<a id="a-5R"></a>及诸亲里。<a id="a-5S"></a>五种诸家。<a id="a-5T"></a>咸往问讯。<a id="a-5U"></a>将无恐怖。<a id="a-5V"></a>安心勿惧。<a id="a-5W"></a>其人即以偈答众人。</p>
  <p id="a5X">吾弃捐众恶　　奉行诸功德</p>
  <p id="a5Y">今身以是故　　无一恐畏心</p>
  <p id="a5Z">犹如有桥梁　　柱强上下坚</p>
  <p id="a5a">如人乘牢船　　欲度至彼岸</p>
  <p id="a5b">众人闻之。<a id="a-5c"></a>悉共欣悦。<a id="a-5d"></a>代之踊跃。<a id="a-5e"></a>其人命尽。<a id="a-5f"></a>寿终之后。<a id="a-5g"></a>生兜术天。<a id="a-5h"></a>稽首弥勒。<a id="a-5i"></a>得不退转。<a id="a-5j"></a>与诸菩萨。<a id="a-5k"></a>讲经论法。<a id="a-5l"></a>开化不逮。</p>
  <p data-pb></p>
  <h2 id="a5m">佛说五百幼童经第三十三</h2>
  <p id="a5n">如是。<a id="a-5o"></a>一时佛游波罗奈国。<a id="a-5p"></a>与大比丘众千二百五十人及诸菩萨俱。<a id="a-5q"></a>尔时五百幼童。<a id="a-5r"></a>行步游戏。<a id="a-5s"></a>同心等意。<a id="a-5t"></a>相结为伴。<a id="a-5u"></a>日日共行。<a id="a-5v"></a>一体无异。<a id="a-5w"></a>一日不见。<a id="a-5x"></a>犹如百日。<a id="a-5y"></a>甚相敬重。<a id="a-5z"></a>彼时一日俱行游戏。<a id="a-60"></a>近于江水。<a id="a-61"></a>兴沙塔庙。<a id="a-62"></a>各自说言。<a id="a-63"></a>吾塔甚好。<a id="a-64"></a>卿效吾作。<a id="a-65"></a>其五百童。<a id="a-66"></a>虽有善心。<a id="a-67"></a>宿命福薄。<a id="a-68"></a>时于山中。<a id="a-69"></a>天大卒雨。<a id="a-6A"></a>积水流行。<a id="a-6B"></a>江水大涨。<a id="a-6C"></a>流溢出外。<a id="a-6D"></a>漂没五百诸戏幼童。<a id="a-6E"></a>水中溺死。<a id="a-6F"></a>堕于随流。<a id="a-6G"></a>众人见之。<a id="a-6H"></a>莫不叹惜。<a id="a-6I"></a>各心念言。<a id="a-6J"></a>可怜可怜。<a id="a-6K"></a>父母举声。<a id="a-6L"></a>悲哀大哭。<a id="a-6M"></a>不能自胜。<a id="a-6N"></a>求索死丧。<a id="a-6O"></a>不知所在。<a id="a-6P"></a>益用悲酷。<a id="a-6Q"></a>时众人往反。<a id="a-6R"></a>诸比丘具白佛意。<a id="a-6S"></a>佛告众人。<a id="a-6T"></a>各豫知之。<a id="a-6U"></a>宿命不请。<a id="a-6V"></a>呼诸父母。<a id="a-6W"></a>告之莫恐。<a id="a-6X"></a>此儿五百世。<a id="a-6Y"></a>宿命应然。<a id="a-6Z"></a>今虽寿终。<a id="a-6a"></a>生兜术天。<a id="a-6b"></a>皆同发心。<a id="a-6c"></a>为菩萨行。<a id="a-6d"></a>佛放威神。<a id="a-6e"></a>显其光明。<a id="a-6f"></a>令其父母见子所在。<a id="a-6g"></a>佛时遥呼五百童来。<a id="a-6h"></a>寻时皆来。<a id="a-6i"></a>住于虚空中。<a id="a-6j"></a>散花供佛。<a id="a-6k"></a>下稽首礼。<a id="a-6l"></a>自归命佛。<a id="a-6m"></a>蒙世尊恩。<a id="a-6n"></a>虽身丧亡。<a id="a-6o"></a>得生天上见弥勒佛。<a id="a-6p"></a>唯加慈泽。<a id="a-6q"></a>化诸不逮。<a id="a-6r"></a>佛言善哉。<a id="a-6s"></a>卿等快计。<a id="a-6t"></a>知道至真。<a id="a-6u"></a>兴立塔寺。<a id="a-6v"></a>因是生天。<a id="a-6w"></a>既得生天。<a id="a-6x"></a>见于弥勒。<a id="a-6y"></a>咨受法诲。<a id="a-6z"></a>佛为说法。<a id="a-70"></a>咸然欢喜。<a id="a-71"></a>立不退转。<a id="a-72"></a>各白父母。<a id="a-73"></a>勿复愁忧。<a id="a-74"></a>人各有命。<a id="a-75"></a>不可稽留。<a id="a-76"></a>努力精进。<a id="a-77"></a>以法自修。<a id="a-78"></a>人在三界。<a id="a-79"></a>犹如系囚。<a id="a-7A"></a>得道度世。<a id="a-7B"></a>乃得自由。<a id="a-7C"></a>归命三宝。<a id="a-7D"></a>脱于三流。<a id="a-7E"></a>发菩萨心。<a id="a-7F"></a>乃得长久。<a id="a-7G"></a>游四使水。<a id="a-7H"></a>度脱四渎。<a id="a-7I"></a>父母闻之。<a id="a-7J"></a>悉从其教。<a id="a-7K"></a>皆发道意。<a id="a-7L"></a>时诸天子。<a id="a-7M"></a>稽首足下。<a id="a-7N"></a>绕佛三匝。<a id="a-7O"></a>作礼而退。<a id="a-7P"></a>忽然不现。<a id="a-7Q"></a>还兜率天。<a id="a-7R"></a>佛说如是。<a id="a-7S"></a>莫不欢喜。</p>
  <p data-pb></p>
  <h2 id="a7T">佛说毒草经第三十四</h2>
  <p id="a7U">者一国。<a id="a-7V"></a>有大丛树。<a id="a-7W"></a>树木参天。<a id="a-7X"></a>无折伤者。<a id="a-7Y"></a>中有树神。<a id="a-7Z"></a>明达义理。<a id="a-7a"></a>出入行节。<a id="a-7b"></a>与众不同。<a id="a-7c"></a>四方来趣。<a id="a-7d"></a>经历树木。<a id="a-7e"></a>时树神悦豫恣人所欲。<a id="a-7f"></a>采果薪草。<a id="a-7g"></a>不以为恨。<a id="a-7h"></a>荫凉泉水。<a id="a-7i"></a>服者大安。<a id="a-7j"></a>时有一鸟。<a id="a-7k"></a>他方口含弊恶毒草。<a id="a-7l"></a>飞过此树。<a id="a-7m"></a>因投其上。<a id="a-7n"></a>适堕上枝。<a id="a-7o"></a>毒侵其树。<a id="a-7p"></a>寻枯过半。<a id="a-7q"></a>时丛树神。<a id="a-7r"></a>心自念言。<a id="a-7s"></a>此毒最凶。<a id="a-7t"></a>适堕树上。<a id="a-7u"></a>须臾之间。<a id="a-7v"></a>今半树枯。<a id="a-7w"></a>日未至中。<a id="a-7x"></a>未尽冥顷。<a id="a-7y"></a>如是悉枯。<a id="a-7z"></a>未满十日。<a id="a-80"></a>恐皆毁死。<a id="a-81"></a>此丛树木。<a id="a-82"></a>当奈之何去斯毒害。<a id="a-83"></a>时虚空中。<a id="a-84"></a>有天神曰。<a id="a-85"></a>如是不久。<a id="a-86"></a>有明人来。<a id="a-87"></a>历游道路。<a id="a-88"></a>过斯丛树。<a id="a-89"></a>卿取树间所藏金。<a id="a-8A"></a>雇掘此毒树。<a id="a-8B"></a>尽其根株。<a id="a-8C"></a>令无有余。<a id="a-8D"></a>尔乃永安。<a id="a-8E"></a>设不尔者。<a id="a-8F"></a>日未冥顷。<a id="a-8G"></a>毒树尽枯。<a id="a-8H"></a>悉及丛树树神闻之。<a id="a-8I"></a>因化人形。<a id="a-8J"></a>住于路侧待之。<a id="a-8K"></a>已到即语其人。<a id="a-8L"></a>吾有金藏。<a id="a-8M"></a>当以相赐。<a id="a-8N"></a>愿掘毒树。<a id="a-8O"></a>穷索其根。<a id="a-8P"></a>其人闻得重金藏宝。<a id="a-8Q"></a>即言唯诺。<a id="a-8R"></a>便前掘之。<a id="a-8S"></a>尽其根原。<a id="a-8T"></a>树神喜悦。<a id="a-8U"></a>寻与金藏。<a id="a-8V"></a>其人取去。<a id="a-8W"></a>家居致富。<a id="a-8X"></a>树神欢然。<a id="a-8Y"></a>得离毒难。<a id="a-8Z"></a>众树长安。<a id="a-8a"></a>花果茂盛。<a id="a-8b"></a>不虑毒患。<a id="a-8c"></a>诸罪皆散。<a id="a-8d"></a>佛言。<a id="a-8e"></a>丛树者谓三界。<a id="a-8f"></a>树神者谓发意菩萨也。<a id="a-8g"></a>鸟从他方取毒来者。<a id="a-8h"></a>谓魔事众想从无明致。<a id="a-8i"></a>虚空神者如来至真等正觉也。<a id="a-8j"></a>教诸学者。<a id="a-8k"></a>不从魔法。<a id="a-8l"></a>当顺善友菩萨大士修同志者。<a id="a-8m"></a>乃拔三垢众劳之厄。<a id="a-8n"></a>掘树尽根。<a id="a-8o"></a>谓消淫怒愚痴之冥。<a id="a-8p"></a>设不尔者。<a id="a-8q"></a>溺在三处。<a id="a-8r"></a>罪盖自覆。<a id="a-8s"></a>无有威势。<a id="a-8t"></a>拯济众生生死之恼。<a id="a-8u"></a>得赐藏者谓道法藏。<a id="a-8v"></a>菩萨大士展转相助成。<a id="a-8w"></a>犹万川流合于大海。<a id="a-8x"></a>树神欣然。<a id="a-8y"></a>悉无忧患。<a id="a-8z"></a>还处树者。<a id="a-90"></a>以能逮得无所从生大哀法</p>
  <p data-pb></p>
  <h2 id="a91">佛说鳖喻经第三十五</h2>
  <p id="a92">者有一鳖王。<a id="a-93"></a>游行大海。<a id="a-94"></a>周旋往来。<a id="a-95"></a>以为娱乐。<a id="a-96"></a>时出海边水际而卧。<a id="a-97"></a>其身广长。<a id="a-98"></a>边各六十里。<a id="a-99"></a>而在其上。<a id="a-9A"></a>积时历日。<a id="a-9B"></a>寐息陆地。<a id="a-9C"></a>而不转移。<a id="a-9D"></a>时有贾客。<a id="a-9E"></a>从远方来。<a id="a-9F"></a>遥视见之。<a id="a-9G"></a>谓是可依水边好处高陆之地。<a id="a-9H"></a>五百贾客。<a id="a-9I"></a>车马六畜。<a id="a-9J"></a>有数千头。<a id="a-9K"></a>皆止顿上。<a id="a-9L"></a>炊作饮食。<a id="a-9M"></a>破薪燃火。<a id="a-9N"></a>饲诸牛马骡驴骆驼。<a id="a-9O"></a>行来卧起。<a id="a-9P"></a>于时鳖王。<a id="a-9Q"></a>身遭火烧。<a id="a-9R"></a>欻作扰动。<a id="a-9S"></a>因即移身。<a id="a-9T"></a>驰入大海。<a id="a-9U"></a>游走东西火害不息。<a id="a-9V"></a>贾人见之。<a id="a-9W"></a>谓地为移。<a id="a-9X"></a>海水流溢。<a id="a-9Y"></a>悲哀呼嗟。<a id="a-9Z"></a>今定死矣。<a id="a-9a"></a>当柰之何。<a id="a-9b"></a>鳖身苦痛。<a id="a-9c"></a>不能复忍。<a id="a-9d"></a>因没其身。<a id="a-9e"></a>入大水中。<a id="a-9f"></a>溺杀众人。<a id="a-9g"></a>牛马六畜。<a id="a-9h"></a>皆共并命。<a id="a-9i"></a>菩萨时告诸弟子曰。<a id="a-9j"></a>假喻引譬。<a id="a-9k"></a>以解其意。<a id="a-9l"></a>远来估客。<a id="a-9m"></a>谓三界人。<a id="a-9n"></a>五百群众。<a id="a-9o"></a>谓五阴六衰。<a id="a-9p"></a>诸入之难。<a id="a-9q"></a>鳖身广长。<a id="a-9r"></a>各六十里者。<a id="a-9s"></a>谓二六牵连。<a id="a-9t"></a>十二因缘。<a id="a-9u"></a>轮转无际。<a id="a-9v"></a>周流五趣。<a id="a-9w"></a>无一懈息。<a id="a-9x"></a>燃火炊作为食具者。<a id="a-9y"></a>谓三毒炽盛。<a id="a-9z"></a>情欲发兴。<a id="a-A0"></a>鳖驰走入大海水者。<a id="a-A1"></a>谓犯十恶没溺三恶地狱饿鬼畜生之中。<a id="a-A2"></a>若不可言。<a id="a-A3"></a>是故如来。<a id="a-A4"></a>降其圣德。<a id="a-A5"></a>无极大慧。<a id="a-A6"></a>往返生死。<a id="a-A7"></a>救济危厄。<a id="a-A8"></a>罪所覆盖。<a id="a-A9"></a>盲冥不解。<a id="a-AA"></a>显示法耀。<a id="a-AB"></a>令心开阐。<a id="a-AC"></a>咸发无上正真道意。</p>
  <h2 id="aAD">佛说菩萨曾为鳖王经第三十六</h2>
  <p id="aAE">昔者菩萨。<a id="a-AF"></a>曾为鳖王。<a id="a-AG"></a>生长大海。<a id="a-AH"></a>教化诸类。<a id="a-AI"></a>子民群众。<a id="a-AJ"></a>皆修仁德。<a id="a-AK"></a>王自奉正。<a id="a-AL"></a>行四等心慈悲喜护。<a id="a-AM"></a>愍于众生。<a id="a-AN"></a>如母抱育爱于赤子。<a id="a-AO"></a>游行海中。<a id="a-AP"></a>劝化不逮。<a id="a-AQ"></a>皆欲使安。<a id="a-AR"></a>衣食充备。<a id="a-AS"></a>不令饥寒。<a id="a-AT"></a>其海深长。<a id="a-AU"></a>边际难限。<a id="a-AV"></a>而悉周至。<a id="a-AW"></a>靡不更历。<a id="a-AX"></a>以化危厄。<a id="a-AY"></a>使众罪索。<a id="a-AZ"></a>于时鳖王。<a id="a-Aa"></a>出海于外。<a id="a-Ab"></a>在边卧息。<a id="a-Ac"></a>积有日月。<a id="a-Ad"></a>其背坚燥犹如陆地高燥之土。<a id="a-Ae"></a>贾人远来。<a id="a-Af"></a>见之高好。<a id="a-Ag"></a>因止其上。<a id="a-Ah"></a>破薪燃火。<a id="a-Ai"></a>炊作饮食。<a id="a-Aj"></a>系其牛马。<a id="a-Ak"></a>庄物积载。<a id="a-Al"></a>车乘众诸。<a id="a-Am"></a>皆着其上。<a id="a-An"></a>鳖王见之。<a id="a-Ao"></a>被火焚烧。<a id="a-Ap"></a>焚炙其背。<a id="a-Aq"></a>车马人从。<a id="a-Ar"></a>咸止其上。<a id="a-As"></a>困不可言。<a id="a-At"></a>欲趣入水。<a id="a-Au"></a>畏害众贾。<a id="a-Av"></a>为堕不仁违失道意。<a id="a-Aw"></a>适欲强忍。<a id="a-Ax"></a>痛不可言。<a id="a-Ay"></a>便设权计。<a id="a-Az"></a>入海浅水。<a id="a-B0"></a>自渍其身。<a id="a-B1"></a>除伏火毒。<a id="a-B2"></a>不危众贾。<a id="a-B3"></a>两使无违。<a id="a-B4"></a>果如意念。<a id="a-B5"></a>辄设方计。<a id="a-B6"></a>众贾恐怖。<a id="a-B7"></a>谓海水涨。<a id="a-B8"></a>湖水卒至。<a id="a-B9"></a>吾等定死。<a id="a-BA"></a>悲哀呼嗟。<a id="a-BB"></a>归命诸天释梵四王日月神明。<a id="a-BC"></a>愿以威德。<a id="a-BD"></a>唯见救济。<a id="a-BE"></a>鳖王见然。<a id="a-BF"></a>心益愍之。<a id="a-BG"></a>因报贾人。<a id="a-BH"></a>慎莫恐怖。<a id="a-BI"></a>吾被火焚。<a id="a-BJ"></a>故舍入水。<a id="a-BK"></a>欲令痛息。<a id="a-BL"></a>今当相安。<a id="a-BM"></a>终不相危。<a id="a-BN"></a>众贾闻之。<a id="a-BO"></a>自以欣庆。<a id="a-BP"></a>知有活望。<a id="a-BQ"></a>俱时发声。<a id="a-BR"></a>言南无佛。<a id="a-BS"></a>鳖兴大慈。<a id="a-BT"></a>还负众贾。<a id="a-BU"></a>移在岸边。<a id="a-BV"></a>众人得脱。<a id="a-BW"></a>靡不欢喜。<a id="a-BX"></a>遥拜鳖王。<a id="a-BY"></a>而叹其德。<a id="a-BZ"></a>尊为桥梁。<a id="a-Ba"></a>多所过度。<a id="a-Bb"></a>行为大舟。<a id="a-Bc"></a>载越三界。<a id="a-Bd"></a>设得佛道。<a id="a-Be"></a>当复救脱生死之厄。<a id="a-Bf"></a>鳖王报曰。<a id="a-Bg"></a>善哉善哉。<a id="a-Bh"></a>当如来言。<a id="a-Bi"></a>各自别去。<a id="a-Bj"></a>佛言。<a id="a-Bk"></a>时鳖王者。<a id="a-Bl"></a>我身是也。<a id="a-Bm"></a>五百贾人。<a id="a-Bn"></a>五百弟子舍利弗等是。<a id="a-Bo"></a>追识宿命。<a id="a-Bp"></a>为弟子说。<a id="a-Bq"></a>咸令修德。</p>
  <h2 id="aBr">佛说毒喻经第三十七</h2>
  <p id="aBs">昔者有一家。<a id="a-Bt"></a>家喜行毒。<a id="a-Bu"></a>一行毒已。<a id="a-Bv"></a>家中得富。<a id="a-Bw"></a>宿命罪福。<a id="a-Bx"></a>自令其然。<a id="a-By"></a>一国恶之。<a id="a-Bz"></a>不敢往来与共从事。<a id="a-C0"></a>畏见危害。<a id="a-C1"></a>一国远之。<a id="a-C2"></a>行求子妇。<a id="a-C3"></a>无肯与者。<a id="a-C4"></a>各各相令。<a id="a-C5"></a>此行毒家。<a id="a-C6"></a>世之最恶。<a id="a-C7"></a>不顺义理。<a id="a-C8"></a>欲害人命。<a id="a-C9"></a>设与婚姻。<a id="a-CA"></a>行毒无处。<a id="a-CB"></a>反来危人。<a id="a-CC"></a>是故远之。<a id="a-CD"></a>犹离剧贼。<a id="a-CE"></a>贼与人斗。<a id="a-CF"></a>手拳相加。<a id="a-CG"></a>尚有强弱。<a id="a-CH"></a>行毒之家。<a id="a-CI"></a>默然以与人。<a id="a-CJ"></a>人卒被此害。<a id="a-CK"></a>命不可救。<a id="a-CL"></a>咸共令知。<a id="a-CM"></a>皆远离之无与从事。<a id="a-CN"></a>其人困极。<a id="a-CO"></a>遍求子妇。<a id="a-CP"></a>无肯与者。<a id="a-CQ"></a>因行他国千余里外求其子妇。<a id="a-CR"></a>其人家富。<a id="a-CS"></a>既复豪贵。<a id="a-CT"></a>妇家贫侠。<a id="a-CU"></a>且复不贵。<a id="a-CV"></a>见彼家富。<a id="a-CW"></a>贪与其女。<a id="a-CX"></a>不行毒故。<a id="a-CY"></a>益入财物。<a id="a-CZ"></a>寻迎妇来。<a id="a-Ca"></a>在家行礼。<a id="a-Cb"></a>威仪悉备。<a id="a-Cc"></a>不失妇礼。<a id="a-Cd"></a>出入应节。<a id="a-Ce"></a>时其家中。<a id="a-Cf"></a>耗损不谐。<a id="a-Cg"></a>当行毒害。<a id="a-Ch"></a>乃得富耳。<a id="a-Ci"></a>姑嫜敕妇。<a id="a-Cj"></a>令其行毒害杀某人。<a id="a-Ck"></a>吾家本业自应其然。<a id="a-Cl"></a>妇闻愁忧。<a id="a-Cm"></a>白姑嫜曰。<a id="a-Cn"></a>我家行慈。<a id="a-Co"></a>初无加害。<a id="a-Cp"></a>不任行毒。<a id="a-Cq"></a>死死不犯。<a id="a-Cr"></a>姑嫜骂詈。<a id="a-Cs"></a>不肯受教。<a id="a-Ct"></a>因语毒神。<a id="a-Cu"></a>今取此妇。<a id="a-Cv"></a>不行毒药。<a id="a-Cw"></a>以加害人。<a id="a-Cx"></a>而不肯从。<a id="a-Cy"></a>当奈之何。<a id="a-Cz"></a>毒神答曰。<a id="a-D0"></a>吾当化之令不违教。<a id="a-D1"></a>毒神便往。<a id="a-D2"></a>化为毒蛇。<a id="a-D3"></a>来趣其妇。<a id="a-D4"></a>其妇恐怖。<a id="a-D5"></a>不知所至。<a id="a-D6"></a>或现头上。<a id="a-D7"></a>食现其前。<a id="a-D8"></a>饮现器中。<a id="a-D9"></a>卧现床上。<a id="a-DA"></a>行步逐后。<a id="a-DB"></a>其妇恐怖。<a id="a-DC"></a>不知所到。<a id="a-DD"></a>羸瘦骨立。<a id="a-DE"></a>不能饮食。<a id="a-DF"></a>毒神敕之。<a id="a-DG"></a>令行毒药。<a id="a-DH"></a>乃相置耳。<a id="a-DI"></a>穷困无计。<a id="a-DJ"></a>可之从教。<a id="a-DK"></a>于时本土比舍。<a id="a-DL"></a>有人到此国邑。<a id="a-DM"></a>见其女身羸瘦不安。<a id="a-DN"></a>以用愕然。<a id="a-DO"></a>何故如是。<a id="a-DP"></a>女具语意。<a id="a-DQ"></a>还到我家。<a id="a-DR"></a>宣白父母。<a id="a-DS"></a>令疾迎我。<a id="a-DT"></a>不尔载死。<a id="a-DU"></a>人还具说。<a id="a-DV"></a>父母闻之。<a id="a-DW"></a>愁戚愦愦。<a id="a-DX"></a>父严车马。<a id="a-DY"></a>疾行迎女。<a id="a-DZ"></a>到其乡土。<a id="a-Da"></a>具喻姑嫜。<a id="a-Db"></a>女母悲泣。<a id="a-Dc"></a>夙夜思女。<a id="a-Dd"></a>故遣迎之。<a id="a-De"></a>当听相见。<a id="a-Df"></a>不久来还。<a id="a-Dg"></a>姑嫜听去。<a id="a-Dh"></a>父载女还。<a id="a-Di"></a>便语姑嫜。<a id="a-Dj"></a>卿家行毒。<a id="a-Dk"></a>吾夺汝女。<a id="a-Dl"></a>不复相与。<a id="a-Dm"></a>设共诤者。<a id="a-Dn"></a>自有官法。<a id="a-Do"></a>应得尔。<a id="a-Dp"></a>此是灭门之忧。<a id="a-Dq"></a>不肯听者。<a id="a-Dr"></a>弃行毒事。<a id="a-Ds"></a>乃相还妇。<a id="a-Dt"></a>夫妇共议。<a id="a-Du"></a>此妇端正。<a id="a-Dv"></a>世之希有。<a id="a-Dw"></a>不可弃之。<a id="a-Dx"></a>宁弃毒业。<a id="a-Dy"></a>又官家闻。<a id="a-Dz"></a>便相危害。<a id="a-E0"></a>便止毒业。<a id="a-E1"></a>与其约誓。<a id="a-E2"></a>不敢复犯。<a id="a-E3"></a>遣弃毒神。<a id="a-E4"></a>家中遂安。<a id="a-E5"></a>其毒神者谓四魔。<a id="a-E6"></a>行毒求富。<a id="a-E7"></a>谓诸魔天。<a id="a-E8"></a>恶鬼神辈。<a id="a-E9"></a>日日迎妇。<a id="a-EA"></a>国中人民。<a id="a-EB"></a>不肯与者。<a id="a-EC"></a>又谓其人不从魔教。<a id="a-ED"></a>迎妇者。<a id="a-EE"></a>行到他方。<a id="a-EF"></a>求以为人。<a id="a-EG"></a>便取得妇者。<a id="a-EH"></a>谓染法。<a id="a-EI"></a>教使行毒不从言者。<a id="a-EJ"></a>觉知魔不堕五阴。<a id="a-EK"></a>使人还归语父母者。<a id="a-EL"></a>谓从般若善权之教。<a id="a-EM"></a>父执将归。<a id="a-EN"></a>谓从本无。<a id="a-EO"></a>令其女婿止毒乃与女者。<a id="a-EP"></a>谓去三毒众妄想。<a id="a-EQ"></a>求应四等。<a id="a-ER"></a>因六度无极善权方便。<a id="a-ES"></a>一切得度三界。<a id="a-ET"></a>至于正真无极之慧。</p>
  <h2 id="aEU">佛说诲子经第三十八</h2>
  <p id="aEV">昔者有人。<a id="a-EW"></a>父早命过。<a id="a-EX"></a>少小孤寡。<a id="a-EY"></a>独与母居。<a id="a-EZ"></a>未被教敕。<a id="a-Ea"></a>出入不节。<a id="a-Eb"></a>不拘礼教。<a id="a-Ec"></a>违失先圣典籍之诲。<a id="a-Ed"></a>不肯学问。<a id="a-Ee"></a>咨受经法。<a id="a-Ef"></a>唯以愚伴迷惑之众。<a id="a-Eg"></a>以为徒类。<a id="a-Eh"></a>嗜酒博戏。<a id="a-Ei"></a>高抗华饰。<a id="a-Ej"></a>有表无里。<a id="a-Ek"></a>放恣情欲。<a id="a-El"></a>嘘天雅步。<a id="a-Em"></a>不以孝顺。<a id="a-En"></a>修德经心。<a id="a-Eo"></a>当用立身。<a id="a-Ep"></a>身犯众恶。<a id="a-Eq"></a>口言粗[麩-夫+黃]。<a id="a-Er"></a>心念毒害。<a id="a-Es"></a>不念所生亲之遗教。<a id="a-Et"></a>唯以非法乱行为业。<a id="a-Eu"></a>母甚患之。<a id="a-Ev"></a>因欲教敕示其至密威仪法节。<a id="a-Ew"></a>令改心行。<a id="a-Ex"></a>慎身护口奉先圣典。<a id="a-Ey"></a>修其祖父所生之则。<a id="a-Ez"></a>敬受世尊无极之道。<a id="a-F0"></a>因以慈意。<a id="a-F1"></a>演出妙诲而告子曰。</p>
  <p id="aF2">子常行柔和　　结伴从善友</p>
  <p id="aF3">恒宣喜劝助　　长修正法化</p>
  <p id="aF4">子又问母曰。</p>
  <p id="aF5">若常行柔和　　以何为尔乎</p>
  <p id="aF6">设结善友者　　何用为增益</p>
  <p id="aF7">假恒宣劝助　　何为修此义</p>
  <p id="aF8">长修正法化　　何所有加施</p>
  <p id="aF9">母告子曰。</p>
  <p id="aFA">若常行柔和　　众人所爱敬</p>
  <p id="aFB">设结善友者　　坚住无能动</p>
  <p id="aFC">恒宣劝助者　　致获大财富</p>
  <p id="aFD">长修正法化　　寿终生天上</p>
  <p id="aFE">子白母曰。<a id="a-FF"></a>善哉亲教。<a id="a-FG"></a>其诲无上。<a id="a-FH"></a>其法无限。<a id="a-FI"></a>巍巍难量。<a id="a-FJ"></a>不可称载。<a id="a-FK"></a>吾之愚冥。<a id="a-FL"></a>其日久矣。<a id="a-FM"></a>背恩向伪。<a id="a-FN"></a>不识至真。<a id="a-FO"></a>迷于容色。<a id="a-FP"></a>惑于种姓。<a id="a-FQ"></a>自谓才智。<a id="a-FR"></a>不明谓明。<a id="a-FS"></a>不达谓达。<a id="a-FT"></a>不别尊卑。<a id="a-FU"></a>亲之明诲。<a id="a-FV"></a>贱善贵恶。<a id="a-FW"></a>不惟孝养。<a id="a-FX"></a>慈亲之德。<a id="a-FY"></a>舍厚就薄。<a id="a-FZ"></a>愚伴为侣。<a id="a-Fa"></a>遂使致是痴惑日甚。<a id="a-Fb"></a>赖蒙亲化。<a id="a-Fc"></a>显以慈仁。<a id="a-Fd"></a>垂流愍泽。<a id="a-Fe"></a>乳养之本。<a id="a-Ff"></a>转令兴隆。<a id="a-Fg"></a>通于十方。<a id="a-Fh"></a>启受顶奉。<a id="a-Fi"></a>不敢遗忘。<a id="a-Fj"></a>子稽首谢。<a id="a-Fk"></a>修行亲命。<a id="a-Fl"></a>终始无违。<a id="a-Fm"></a>子如法进。<a id="a-Fn"></a>常行柔和。<a id="a-Fo"></a>一国宗焉。<a id="a-Fp"></a>择善为友。<a id="a-Fq"></a>无能侵焉。<a id="a-Fr"></a>恒行劝助。<a id="a-Fs"></a>合偶离别。<a id="a-Ft"></a>和合斗诤。<a id="a-Fu"></a>大得供遗。<a id="a-Fv"></a>财宝无量。<a id="a-Fw"></a>稽首归佛。<a id="a-Fx"></a>奉受五戒。<a id="a-Fy"></a>修行十善。<a id="a-Fz"></a>诸天卫护。<a id="a-G0"></a>国主闻之。<a id="a-G1"></a>召为大臣。<a id="a-G2"></a>王告之曰。<a id="a-G3"></a>朕闻德行一国悦之。<a id="a-G4"></a>故以相命。<a id="a-G5"></a>国无良臣。<a id="a-G6"></a>唯为良辅。<a id="a-G7"></a>使土清宁。<a id="a-G8"></a>四国归德。<a id="a-G9"></a>尔乃显荣。<a id="a-GA"></a>其人曰诺。<a id="a-GB"></a>不敢违圣。<a id="a-GC"></a>唯恐薄德不副功教。<a id="a-GD"></a>为惭愧耳。<a id="a-GE"></a>违负圣教。<a id="a-GF"></a>黎庶怨望。<a id="a-GG"></a>所以自难不敢顺命。<a id="a-GH"></a>王曰。<a id="a-GI"></a>观仁言行举动进止。<a id="a-GJ"></a>果能办之。<a id="a-GK"></a>故相召耳。<a id="a-GL"></a>其人默然。<a id="a-GM"></a>立为大臣。<a id="a-GN"></a>王复告曰。<a id="a-GO"></a>某许国王。<a id="a-GP"></a>本时与吾亲亲无二。<a id="a-GQ"></a>犹如一体。<a id="a-GR"></a>有传口者。<a id="a-GS"></a>两头相斗。<a id="a-GT"></a>令身相失。<a id="a-GU"></a>年月时久。<a id="a-GV"></a>各尔废碍。<a id="a-GW"></a>无能解者。<a id="a-GX"></a>欲卿身躬自往和使如故。<a id="a-GY"></a>当重相赐财宝重位。<a id="a-GZ"></a>其人曰诺。<a id="a-Ga"></a>因取家财。<a id="a-Gb"></a>供作美馔。<a id="a-Gc"></a>又赍宝物。<a id="a-Gd"></a>往诣彼国。<a id="a-Ge"></a>跪拜陈谢。<a id="a-Gf"></a>素自闇塞。<a id="a-Gg"></a>被蒙天润。<a id="a-Gh"></a>为王所使。<a id="a-Gi"></a>遣此饮食金银珍宝。<a id="a-Gj"></a>以贡大王。<a id="a-Gk"></a>前者谬误。<a id="a-Gl"></a>举动不当。<a id="a-Gm"></a>相失圣意。<a id="a-Gn"></a>从来阔别。<a id="a-Go"></a>积累年载。<a id="a-Gp"></a>惭愧羞耻。<a id="a-Gq"></a>踧踖无颜。<a id="a-Gr"></a>故遣贡遗。<a id="a-Gs"></a>愿恕殃舋。<a id="a-Gt"></a>原其罪过。<a id="a-Gu"></a>其王闻之。<a id="a-Gv"></a>心中欣然。<a id="a-Gw"></a>亦返责己。<a id="a-Gx"></a>吾久有意。<a id="a-Gy"></a>欲得和解。<a id="a-Gz"></a>无能发者。<a id="a-H0"></a>使彼兴意。<a id="a-H1"></a>先来相谢。<a id="a-H2"></a>是吾不逮之所致也。<a id="a-H3"></a>便手执笔。<a id="a-H4"></a>作书报之。<a id="a-H5"></a>惟别历载。<a id="a-H6"></a>不得言面。<a id="a-H7"></a>每思旧好。<a id="a-H8"></a>何日舍怀。<a id="a-H9"></a>中间隔绝。<a id="a-HA"></a>不及所致。<a id="a-HB"></a>不见忽捐。<a id="a-HC"></a>复遣贤臣。<a id="a-HD"></a>美供[(德-彳+王)-心+(衣-〦)]琦。<a id="a-HE"></a>以相谢矣。<a id="a-HF"></a>克抱来意。<a id="a-HG"></a>终始不忘。<a id="a-HH"></a>愿一同会。<a id="a-HI"></a>及散久迥。<a id="a-HJ"></a>今寄珍琦。<a id="a-HK"></a>是身所有。<a id="a-HL"></a>贵致微心言面乃叙。<a id="a-HM"></a>彼王得之。<a id="a-HN"></a>欢然无量。<a id="a-HO"></a>克期会日。<a id="a-HP"></a>快共相娱。<a id="a-HQ"></a>察本所失。<a id="a-HR"></a>盖不足言。<a id="a-HS"></a>传者过差。<a id="a-HT"></a>乃至此患。<a id="a-HU"></a>以为比国。<a id="a-HV"></a>友亲意厚。<a id="a-HW"></a>急缓相救。<a id="a-HX"></a>自遣大臣。<a id="a-HY"></a>名不可计。<a id="a-HZ"></a>宝增益其位。<a id="a-Ha"></a>阿难白佛言。<a id="a-Hb"></a>母之至教。<a id="a-Hc"></a>莫能大焉。<a id="a-Hd"></a>佛言至哉。<a id="a-He"></a>复问佛言。<a id="a-Hf"></a>将来之世。<a id="a-Hg"></a>皆承此教乎。<a id="a-Hh"></a>佛言。<a id="a-Hi"></a>有从不从。<a id="a-Hj"></a>所以者何。<a id="a-Hk"></a>将来之世。<a id="a-Hl"></a>人民悖乱。<a id="a-Hm"></a>贵恶贱善。<a id="a-Hn"></a>放逸情意。<a id="a-Ho"></a>臣欲害君。<a id="a-Hp"></a>子杀二亲。<a id="a-Hq"></a>弟子危师。<a id="a-Hr"></a>不念弘德。<a id="a-Hs"></a>乳养之恩。<a id="a-Ht"></a>欲令其没。<a id="a-Hu"></a>独见奉事。<a id="a-Hv"></a>嫉妒其师。<a id="a-Hw"></a>犹如怨家。<a id="a-Hx"></a>罪莫大焉。<a id="a-Hy"></a>所以者何。<a id="a-Hz"></a>弟子后世。<a id="a-I0"></a>在前阳供。<a id="a-I1"></a>在后欲攻。<a id="a-I2"></a>心不与同。<a id="a-I3"></a>师出天下。<a id="a-I4"></a>宣传道化。<a id="a-I5"></a>度脱一切。<a id="a-I6"></a>反憎恶之。<a id="a-I7"></a>罪中之罪。<a id="a-I8"></a>不可为喻。<a id="a-I9"></a>后世德人。<a id="a-IA"></a>时时有耳。<a id="a-IB"></a>天下树多。<a id="a-IC"></a>香树希有。<a id="a-ID"></a>香草鲜生。<a id="a-IE"></a>少少山地。<a id="a-IF"></a>出金宝耳。<a id="a-IG"></a>好人行德。<a id="a-IH"></a>亦复如是。<a id="a-II"></a>恶人行时。<a id="a-IJ"></a>伴党相随。<a id="a-IK"></a>识真者少。<a id="a-IL"></a>弥勒佛时。<a id="a-IM"></a>德人乃多。<a id="a-IN"></a>贵善贱恶。<a id="a-IO"></a>无有偏党。<a id="a-IP"></a>道德盈盈。<a id="a-IQ"></a>不可称量。<a id="a-IR"></a>修德无上。<a id="a-IS"></a>不为罪殃。<a id="a-IT"></a>孝亲敬君。<a id="a-IU"></a>奉承师长。<a id="a-IV"></a>归命三宝。<a id="a-IW"></a>三乘兴隆。<a id="a-IX"></a>三毒消索。<a id="a-IY"></a>所度无量。<a id="a-IZ"></a>皆使得道。<a id="a-Ia"></a>阿难闻之。<a id="a-Ib"></a>悲喜交集。<a id="a-Ic"></a>将来末世。<a id="a-Id"></a>乃有此患。<a id="a-Ie"></a>不如山野愚民痴人。<a id="a-If"></a>胜此辈者。<a id="a-Ig"></a>能知去就进退之宜。<a id="a-Ih"></a>稽首而退。</p>
  <p data-pb></p>
  <h2 id="aIi">佛说负为牛者经第三十九</h2>
  <p id="aIj">如是。<a id="a-Ik"></a>一时佛游舍卫祇树给孤独园。<a id="a-Il"></a>与大比丘众千二百五十人俱。<a id="a-Im"></a>及众菩萨。<a id="a-In"></a>时佛明旦着衣。<a id="a-Io"></a>手执应器。<a id="a-Ip"></a>入城分卫。<a id="a-Iq"></a>时远方民。<a id="a-Ir"></a>将一大牛。<a id="a-Is"></a>肥盛有力。<a id="a-It"></a>卖与此城中人。<a id="a-Iu"></a>城中人买以出之。<a id="a-Iv"></a>欲以杀之。<a id="a-Iw"></a>在城门中。<a id="a-Ix"></a>与佛相遇。<a id="a-Iy"></a>其主见牛。<a id="a-Iz"></a>既大多势。<a id="a-J0"></a>畏犇突故。<a id="a-J1"></a>请十余人。<a id="a-J2"></a>将牛共行。<a id="a-J3"></a>牛遥睹佛。<a id="a-J4"></a>心中悲喜。<a id="a-J5"></a>绝靷驰逸。<a id="a-J6"></a>数十人救。<a id="a-J7"></a>救不能制。<a id="a-J8"></a>走趣如来。<a id="a-J9"></a>如来则知忆本宿命。<a id="a-JA"></a>阿难见之。<a id="a-JB"></a>前欲搏耳。<a id="a-JC"></a>逐之一面。<a id="a-JD"></a>恐触如来。<a id="a-JE"></a>一切众人。<a id="a-JF"></a>亦怀恐惧。<a id="a-JG"></a>畏来伤佛。<a id="a-JH"></a>佛告阿难。<a id="a-JI"></a>听之来。<a id="a-JJ"></a>勿得呵之。<a id="a-JK"></a>牛径前往趣佛。<a id="a-JL"></a>屈前两脚。<a id="a-JM"></a>而呜佛足。<a id="a-JN"></a>泪出交横。<a id="a-JO"></a>口自演言。<a id="a-JP"></a>唯然世尊。<a id="a-JQ"></a>加以大哀。<a id="a-JR"></a>救济危厄。<a id="a-JS"></a>令脱此难。<a id="a-JT"></a>今是其时。<a id="a-JU"></a>大圣难遭。<a id="a-JV"></a>亿世时有所以出者。<a id="a-JW"></a>为众生故。<a id="a-JX"></a>唯垂弘慈。<a id="a-JY"></a>一见济拔。<a id="a-JZ"></a>佛言善哉。<a id="a-Ja"></a>甚可愍哀。<a id="a-Jb"></a>意之迷人。<a id="a-Jc"></a>乃值斯患。<a id="a-Jd"></a>阿难从天龙鬼神人民。<a id="a-Je"></a>莫不愕然。<a id="a-Jf"></a>甚怪所以。<a id="a-Jg"></a>畜生之类。<a id="a-Jh"></a>自归天尊。<a id="a-Ji"></a>阿难长跪。<a id="a-Jj"></a>前问圣尊。<a id="a-Jk"></a>此牛见佛。<a id="a-Jl"></a>何故自归。<a id="a-Jm"></a>本末云何。<a id="a-Jn"></a>佛言。<a id="a-Jo"></a>乃往过去久远世时。<a id="a-Jp"></a>有转轮王。<a id="a-Jq"></a>王四天下。<a id="a-Jr"></a>千子七宝。<a id="a-Js"></a>治以正法。<a id="a-Jt"></a>不枉万民。<a id="a-Ju"></a>天下太平。<a id="a-Jv"></a>人民安宁。<a id="a-Jw"></a>五谷丰盈。<a id="a-Jx"></a>又有四德。<a id="a-Jy"></a>视民如子。<a id="a-Jz"></a>民奉犹父。<a id="a-K0"></a>沙门梵志。<a id="a-K1"></a>长者人民。<a id="a-K2"></a>莫不启亲。<a id="a-K3"></a>身未曾病。<a id="a-K4"></a>永得安宁。<a id="a-K5"></a>四域宣德。<a id="a-K6"></a>彻于十方。<a id="a-K7"></a>时转轮王。<a id="a-K8"></a>游观四方。<a id="a-K9"></a>还欲归宫。<a id="a-KA"></a>时见古世一亲亲人。<a id="a-KB"></a>而为债主所见拘系。<a id="a-KC"></a>缚在着树。<a id="a-KD"></a>而不得去。<a id="a-KE"></a>时转轮王。<a id="a-KF"></a>七宝侍从。<a id="a-KG"></a>停住不进。<a id="a-KH"></a>怪之所以。<a id="a-KI"></a>遥见故旧为人所拘。<a id="a-KJ"></a>负五十两金。<a id="a-KK"></a>令不得去。<a id="a-KL"></a>圣王报之。<a id="a-KM"></a>解之令去。<a id="a-KN"></a>当倍卿百两金。<a id="a-KO"></a>其人白曰。<a id="a-KP"></a>吾复转负某百两金。<a id="a-KQ"></a>当以偿之。<a id="a-KR"></a>不能舍置。<a id="a-KS"></a>圣王即敕诸臣下。<a id="a-KT"></a>到宫与其百两金。<a id="a-KU"></a>臣下言诺。<a id="a-KV"></a>即解债主。<a id="a-KW"></a>得还归家。<a id="a-KX"></a>其人数数。<a id="a-KY"></a>诣王宫门。<a id="a-KZ"></a>求金不得。<a id="a-Ka"></a>债主求之。<a id="a-Kb"></a>避不知处。<a id="a-Kc"></a>遂在生死。<a id="a-Kd"></a>周旋往来。<a id="a-Ke"></a>无数之劫。<a id="a-Kf"></a>不偿所负。<a id="a-Kg"></a>至于今世。<a id="a-Kh"></a>堕此牛中。<a id="a-Ki"></a>所债所卖。<a id="a-Kj"></a>数千两金。<a id="a-Kk"></a>故来归佛。<a id="a-Kl"></a>宿缘所牵。<a id="a-Km"></a>佛语阿难。<a id="a-Kn"></a>时转轮王则我身是。<a id="a-Ko"></a>其债主者此牛是。<a id="a-Kp"></a>佛为圣王。<a id="a-Kq"></a>保之为偿。<a id="a-Kr"></a>竟不与之。<a id="a-Ks"></a>故来归佛。<a id="a-Kt"></a>求索债救。<a id="a-Ku"></a>佛告牛主。<a id="a-Kv"></a>佛为卿行分卫倍偿。<a id="a-Kw"></a>牛主不肯。<a id="a-Kx"></a>还欲得牛。<a id="a-Ky"></a>佛复重告。<a id="a-Kz"></a>吾称牛身斤两轻重与若干斤金。<a id="a-L0"></a>故不肯矣。<a id="a-L1"></a>时释梵天俱来下。<a id="a-L2"></a>叉手白佛。<a id="a-L3"></a>佛勿分卫。<a id="a-L4"></a>所欲得金。<a id="a-L5"></a>万千亿两。<a id="a-L6"></a>吾等致之。<a id="a-L7"></a>布</p>
  <p data-pb></p>
  <h2 id="aL8">佛说光华梵志经第四十</h2>
  <p id="aL9">如是。<a id="a-LA"></a>一时佛游舍卫祇树给孤独园。<a id="a-LB"></a>与大比丘众俱。<a id="a-LC"></a>千二百五十菩萨。<a id="a-LD"></a>无央数人。<a id="a-LE"></a>于时众人无央数千。<a id="a-LF"></a>皆来集会。<a id="a-LG"></a>在于佛所。<a id="a-LH"></a>悉下须发。<a id="a-LI"></a>行作沙门。<a id="a-LJ"></a>各自与五百群从。<a id="a-LK"></a>修治道德。<a id="a-LL"></a>精进不懈。<a id="a-LM"></a>成得神通。<a id="a-LN"></a>生死根断。<a id="a-LO"></a>普获道证。<a id="a-LP"></a>周旋十方。<a id="a-LQ"></a>济度众生。<a id="a-LR"></a>阿难白佛。<a id="a-LS"></a>此等众学。<a id="a-LT"></a>宿有何行。<a id="a-LU"></a>本修何德。<a id="a-LV"></a>乃致此誉。<a id="a-LW"></a>神通之慧。<a id="a-LX"></a>然为第一。<a id="a-LY"></a>佛告阿难。<a id="a-LZ"></a>乃往过去久远世时。<a id="a-La"></a>经历劫数九十有一。<a id="a-Lb"></a>维卫佛时。<a id="a-Lc"></a>有一国王。<a id="a-Ld"></a>名曰旃头。<a id="a-Le"></a>城号旃头摩提。<a id="a-Lf"></a>尔时有一梵志。<a id="a-Lg"></a>名光华。<a id="a-Lh"></a>博学众经。<a id="a-Li"></a>广宣法典。<a id="a-Lj"></a>无义不达。<a id="a-Lk"></a>有五百众。<a id="a-Ll"></a>侍从启受。<a id="a-Lm"></a>数数往诣维卫如来。<a id="a-Ln"></a>听受经典。<a id="a-Lo"></a>诱化群黎。<a id="a-Lp"></a>开发愚冥。<a id="a-Lq"></a>劝示正真。<a id="a-Lr"></a>行作沙门。<a id="a-Ls"></a>修德为业。<a id="a-Lt"></a>时彼国中。<a id="a-Lu"></a>五百营从。<a id="a-Lv"></a>将五百人。<a id="a-Lw"></a>大臣群僚。<a id="a-Lx"></a>亦作沙门。<a id="a-Ly"></a>有大长者。<a id="a-Lz"></a>化诸群众。<a id="a-M0"></a>皆复舍家。<a id="a-M1"></a>行作沙门。<a id="a-M2"></a>奉行精进。<a id="a-M3"></a>不犯禁戒。<a id="a-M4"></a>命终之后。<a id="a-M5"></a>得生天上。<a id="a-M6"></a>天上寿尽。<a id="a-M7"></a>来生人间。<a id="a-M8"></a>如是上下。<a id="a-M9"></a>终而复始。<a id="a-MA"></a>九十一劫。<a id="a-MB"></a>于此佛世。<a id="a-MC"></a>皆作沙门。<a id="a-MD"></a>悉会佛所。<a id="a-ME"></a>为佛作礼。<a id="a-MF"></a>退坐一面。<a id="a-MG"></a>诸天龙神。<a id="a-MH"></a>干沓和。<a id="a-MI"></a>阿须伦。<a id="a-MJ"></a>迦留罗。<a id="a-MK"></a>真陀罗。<a id="a-ML"></a>摩休勒。<a id="a-MM"></a>人与非人。<a id="a-MN"></a>靡不来到。<a id="a-MO"></a>会于佛所。<a id="a-MP"></a>稽首足下。<a id="a-MQ"></a>迁住一面。<a id="a-MR"></a>佛时便笑。<a id="a-MS"></a>阿难问佛。<a id="a-MT"></a>何因缘笑。<a id="a-MU"></a>至真世尊。<a id="a-MV"></a>终不虚欣。<a id="a-MW"></a>唯说其意。<a id="a-MX"></a>佛告阿难。<a id="a-MY"></a>见此众人天龙鬼神来会者不。<a id="a-MZ"></a>答曰已见。<a id="a-Ma"></a>佛告阿难。<a id="a-Mb"></a>维卫佛时。<a id="a-Mc"></a>有一大国。<a id="a-Md"></a>名旃头摩提。<a id="a-Me"></a>王名旃头。<a id="a-Mf"></a>皆奉大法。<a id="a-Mg"></a>归命三宝。<a id="a-Mh"></a>时有梵志。<a id="a-Mi"></a>名光华。<a id="a-Mj"></a>总摄三达。<a id="a-Mk"></a>博综众经。<a id="a-Ml"></a>无义不达。<a id="a-Mm"></a>见维卫佛化于十方。<a id="a-Mn"></a>天上天下。<a id="a-Mo"></a>靡不启亲。<a id="a-Mp"></a>诱五百众。<a id="a-Mq"></a>往诣佛所而作沙门。<a id="a-Mr"></a>咸受经戒。<a id="a-Ms"></a>时其国王。<a id="a-Mt"></a>弃国捐王。<a id="a-Mu"></a>与五百众。<a id="a-Mv"></a>亦作沙门。<a id="a-Mw"></a>有大长者。<a id="a-Mx"></a>亦化群从。<a id="a-My"></a>五百之众。<a id="a-Mz"></a>行作沙门。<a id="a-N0"></a>普受道化。<a id="a-N1"></a>进获神通。<a id="a-N2"></a>奉四等心慈悲喜护。<a id="a-N3"></a>九十一劫。<a id="a-N4"></a>不归恶趣。<a id="a-N5"></a>生天上人间。<a id="a-N6"></a>今得人身。<a id="a-N7"></a>悉来会此。<a id="a-N8"></a>亦普出家。<a id="a-N9"></a>行作沙门。<a id="a-NA"></a>启受经戒。<a id="a-NB"></a>皆得道证。<a id="a-NC"></a>欲知尔时所行梵志岂异人乎。<a id="a-ND"></a>勿作斯观。<a id="a-NE"></a>则吾身是。<a id="a-NF"></a>国王人民。<a id="a-NG"></a>及大长</p>
  <p data-pb></p>
  <h2 id="aNH">佛说变悔喻经第四十一</h2>
  <p id="aNI">如是。<a id="a-NJ"></a>一时佛游舍卫祇树给孤独园。<a id="a-NK"></a>与大比丘众俱。<a id="a-NL"></a>尔时有一居士。<a id="a-NM"></a>厌世苦患。<a id="a-NN"></a>万物非常。<a id="a-NO"></a>身之所有财物如幻。<a id="a-NP"></a>寄居天地。<a id="a-NQ"></a>犹如过客无一可贪。<a id="a-NR"></a>唯道真正。<a id="a-NS"></a>永可常存。<a id="a-NT"></a>因便出家。<a id="a-NU"></a>行作沙门。<a id="a-NV"></a>精进不懈。<a id="a-NW"></a>志本不达。<a id="a-NX"></a>则便入山。<a id="a-NY"></a>山中修行。<a id="a-NZ"></a>夙夜不废。<a id="a-Na"></a>不惜身命。<a id="a-Nb"></a>布施持戒。<a id="a-Nc"></a>忍辱精进。<a id="a-Nd"></a>一心智慧。<a id="a-Ne"></a>守志不动。<a id="a-Nf"></a>不得道证。<a id="a-Ng"></a>心欲变悔。<a id="a-Nh"></a>还作白衣。<a id="a-Ni"></a>学道积年。<a id="a-Nj"></a>勤务不休。<a id="a-Nk"></a>然心冥冥。<a id="a-Nl"></a>不知所趣。<a id="a-Nm"></a>本在人间。<a id="a-Nn"></a>数蒙说议。<a id="a-No"></a>口舌流盈。<a id="a-Np"></a>今在山中。<a id="a-Nq"></a>复无所获。<a id="a-Nr"></a>进退无宜。<a id="a-Ns"></a>不知所凑。<a id="a-Nt"></a>不如脱衣还就吾业。<a id="a-Nu"></a>犹豫未定。<a id="a-Nv"></a>时山神树神睹之。<a id="a-Nw"></a>惜其功夫。<a id="a-Nx"></a>方欲成就。<a id="a-Ny"></a>反欲还家。<a id="a-Nz"></a>志在瑕秽。<a id="a-O0"></a>代之恨恨。<a id="a-O1"></a>不可为喻。<a id="a-O2"></a>因则化作比丘尼身。<a id="a-O3"></a>冀化乱意欲发道心。<a id="a-O4"></a>坚固其志。<a id="a-O5"></a>其比丘尼。<a id="a-O6"></a>身着珠宝。<a id="a-O7"></a>面色光荣。<a id="a-O8"></a>非世所有。<a id="a-O9"></a>复现女人。<a id="a-OA"></a>颜貌端正。<a id="a-OB"></a>色像第一。<a id="a-OC"></a>姿曜炜炜。<a id="a-OD"></a>众类无逮。<a id="a-OE"></a>俱相谓言。<a id="a-OF"></a>卿比丘尼。<a id="a-OG"></a>何故身着宝璎珞。<a id="a-OH"></a>唇口妙好。<a id="a-OI"></a>犹如赤真珠。<a id="a-OJ"></a>比丘尼曰。<a id="a-OK"></a>宝如幻化。<a id="a-OL"></a>唇如彩画。<a id="a-OM"></a>端正喻膏。<a id="a-ON"></a>有何可贪。<a id="a-OO"></a>如卿今身。<a id="a-OP"></a>色虽端正犹如春华。<a id="a-OQ"></a>身若果落不久着树。<a id="a-OR"></a>四大合散。<a id="a-OS"></a>无有正主。<a id="a-OT"></a>唯心为本。<a id="a-OU"></a>在三界中。<a id="a-OV"></a>独来独去无一随者。<a id="a-OW"></a>祸福追身如影随形。<a id="a-OX"></a>三处皆空。<a id="a-OY"></a>无一可赖。<a id="a-OZ"></a>为罪所覆。<a id="a-Oa"></a>五阴六盖。<a id="a-Ob"></a>心闭意塞。<a id="a-Oc"></a>不解三昧。<a id="a-Od"></a>比丘闻之。<a id="a-Oe"></a>心即觉了。<a id="a-Of"></a>知审如言识别四大本因缘合。<a id="a-Og"></a>贪身自害。<a id="a-Oh"></a>剖判本空。<a id="a-Oi"></a>犹如寄居。<a id="a-Oj"></a>观十方人。<a id="a-Ok"></a>无有亲疏。<a id="a-Ol"></a>则心了意解。<a id="a-Om"></a>诸漏得尽。<a id="a-On"></a>生死已断。<a id="a-Oo"></a>悉无起分。<a id="a-Op"></a>出入自由。<a id="a-Oq"></a>不着垢尘。<a id="a-Or"></a>尔乃达知。<a id="a-Os"></a>山树有故。<a id="a-Ot"></a>化如除浮云。<a id="a-Ou"></a>树神跪拜。<a id="a-Ov"></a>自陈辛苦。<a id="a-Ow"></a>周旋三界。<a id="a-Ox"></a>五阴所覆。<a id="a-Oy"></a>十二牵连。<a id="a-Oz"></a>忽始相因。<a id="a-P0"></a>唯见愍哀救济此覆。<a id="a-P1"></a>即为说经。<a id="a-P2"></a>使心开解。<a id="a-P3"></a>奉受五戒。<a id="a-P4"></a>修行十善。<a id="a-P5"></a>塞恶三涂。<a id="a-P6"></a>道心稍前。<a id="a-P7"></a>遂至无极。<a id="a-P8"></a>入佛正真。<a id="a-P9"></a>于时世尊。<a id="a-PA"></a>告诸比丘。<a id="a-PB"></a>解其本末。<a id="a-PC"></a>执心当坚。<a id="a-PD"></a>无得后悔。<a id="a-PE"></a>佛说如是。<a id="a-PF"></a>莫不欢喜。</p>
  <h2 id="aPG">佛说马喻经第四十二</h2>
  <p id="aPH">昔有长者。<a id="a-PI"></a>畜一好马。<a id="a-PJ"></a>初得之时。<a id="a-PK"></a>志操犇突。<a id="a-PL"></a>不可御调。<a id="a-PM"></a>适欲被骑。<a id="a-PN"></a>举前两脚。<a id="a-PO"></a>跳上游逸。<a id="a-PP"></a>四出横走。<a id="a-PQ"></a>不从径路。<a id="a-PR"></a>入于沟渠。<a id="a-PS"></a>突树墙壁。<a id="a-PT"></a>其主长者。<a id="a-PU"></a>甚怀瞋恨。<a id="a-PV"></a>还归在家。<a id="a-PW"></a>鞭挝酷毒。<a id="a-PX"></a>不与水草。<a id="a-PY"></a>独令穷困。<a id="a-PZ"></a>饥饿心恼。<a id="a-Pa"></a>而自克责。<a id="a-Pb"></a>心中无计。<a id="a-Pc"></a>不知何施。<a id="a-Pd"></a>空中声出。<a id="a-Pe"></a>则告之曰。<a id="a-Pf"></a>顺从其主。<a id="a-Pg"></a>时无患难。<a id="a-Ph"></a>时马心解。<a id="a-Pi"></a>明日长者。<a id="a-Pj"></a>故乘骑试。<a id="a-Pk"></a>以着鞍勒。<a id="a-Pl"></a>马即受之。<a id="a-Pm"></a>不复跳踉。<a id="a-Pn"></a>骑上鞍住。<a id="a-Po"></a>亦不为态牵。<a id="a-Pp"></a>东西南北。<a id="a-Pq"></a>行从而不违。<a id="a-Pr"></a>与谷饮之。<a id="a-Ps"></a>随时消息令饱满肥盛气力。<a id="a-Pt"></a>后骑将行。<a id="a-Pu"></a>转遂调柔。<a id="a-Pv"></a>日日成就。<a id="a-Pw"></a>后生二子。<a id="a-Px"></a>至数岁。<a id="a-Py"></a>长者乘之。<a id="a-Pz"></a>后不顺从。<a id="a-Q0"></a>跳踉横走断绝缰靽。<a id="a-Q1"></a>捶杖加之不以改行。<a id="a-Q2"></a>还归饿之。<a id="a-Q3"></a>乃思己殃。<a id="a-Q4"></a>食以臭草。<a id="a-Q5"></a>饮以浊泉。<a id="a-Q6"></a>自作己受。<a id="a-Q7"></a>何所复怨。<a id="a-Q8"></a>夜行见母。<a id="a-Q9"></a>长跪问言。<a id="a-QA"></a>今者大家。<a id="a-QB"></a>独见憎毒。<a id="a-QC"></a>不得水草。<a id="a-QD"></a>挝鞭甚酷。<a id="a-QE"></a>母独高处。<a id="a-QF"></a>不念亲戚。<a id="a-QG"></a>行来欣欣。<a id="a-QH"></a>一身喜乐。<a id="a-QI"></a>高望远视。<a id="a-QJ"></a>犹若鸿鹄。<a id="a-QK"></a>不忧子孙独遇此酷。<a id="a-QL"></a>其母答曰。<a id="a-QM"></a>是卿身过。<a id="a-QN"></a>何所怨责。<a id="a-QO"></a>长者授勒被鞍。<a id="a-QP"></a>即便受骑。<a id="a-QQ"></a>汝随顺东西从之。<a id="a-QR"></a>便见爱耳。<a id="a-QS"></a>斯事极易。<a id="a-QT"></a>而卿反之。<a id="a-QU"></a>故获此殃。<a id="a-QV"></a>子闻母教。<a id="a-QW"></a>明日即从。<a id="a-QX"></a>长者试之。<a id="a-QY"></a>安然顺之。<a id="a-QZ"></a>骑之授身。<a id="a-Qa"></a>令行即行。<a id="a-Qb"></a>令住寻住。<a id="a-Qc"></a>长者大喜。<a id="a-Qd"></a>马即调良。<a id="a-Qe"></a>饮食随时。<a id="a-Qf"></a>与母无异。<a id="a-Qg"></a>假以为喻。<a id="a-Qh"></a>长者谓佛。<a id="a-Qi"></a>马喻学人。<a id="a-Qj"></a>不受佛教。<a id="a-Qk"></a>放心恣意。<a id="a-Ql"></a>不从道化。<a id="a-Qm"></a>故为说法。<a id="a-Qn"></a>令知去就。<a id="a-Qo"></a>跳踉走行。<a id="a-Qp"></a>不可制者。<a id="a-Qq"></a>加以捶杖。<a id="a-Qr"></a>为演五戒十善。<a id="a-Qs"></a>生天人中。<a id="a-Qt"></a>罪者示以地狱、<a id="a-Qu"></a>饿鬼、<a id="a-Qv"></a>畜生。<a id="a-Qw"></a>勤苦之难。<a id="a-Qx"></a>三界之患。<a id="a-Qy"></a>往来轮转。<a id="a-Qz"></a>无一可安。<a id="a-R0"></a>设不犯恶。<a id="a-R1"></a>五戒十善。<a id="a-R2"></a>乃开化之。<a id="a-R3"></a>四等六度。<a id="a-R4"></a>神通之行。<a id="a-R5"></a>在于十方诸佛共会。<a id="a-R6"></a>三毒消除。<a id="a-R7"></a>去诸阴盖。<a id="a-R8"></a>其子从母。<a id="a-R9"></a>长跪问曰。<a id="a-RA"></a>前闻其师所行法则。<a id="a-RB"></a>师说深浅之行皆有意。<a id="a-RC"></a>故五戒十善因。<a id="a-RD"></a>为天人说。<a id="a-RE"></a>空无相愿。<a id="a-RF"></a>六度无极。<a id="a-RG"></a>四等四恩。<a id="a-RH"></a>不在生死。<a id="a-RI"></a>不住灭度。<a id="a-RJ"></a>乃入正真。<a id="a-RK"></a>勇果之徒。<a id="a-RL"></a>处神通乘。<a id="a-RM"></a>周旋三界。<a id="a-RN"></a>度脱一切。</p>
  <h2 id="aRO">佛说比丘尼现变经第四十三</h2>
  <p id="aRP">昔者舍卫之城。<a id="a-RQ"></a>城名拘萨。<a id="a-RR"></a>国中有诸荡逸淫乱之众。<a id="a-RS"></a>专为凶恶。<a id="a-RT"></a>不随径路。<a id="a-RU"></a>一国患之。<a id="a-RV"></a>以为酷苦。<a id="a-RW"></a>伴党相追。<a id="a-RX"></a>共为恶逆。<a id="a-RY"></a>官家求取。<a id="a-RZ"></a>驰走叵得。<a id="a-Ra"></a>于时国中诸比丘尼。<a id="a-Rb"></a>俱共游行。<a id="a-Rc"></a>树下精专。<a id="a-Rd"></a>思惟正道。<a id="a-Re"></a>不舍心怀。<a id="a-Rf"></a>众比丘尼。<a id="a-Rg"></a>智慧第一。<a id="a-Rh"></a>名曰差摩。<a id="a-Ri"></a>神足第一。<a id="a-Rj"></a>名莲华鲜。<a id="a-Rk"></a>各各有德行威神巍巍。<a id="a-Rl"></a>时天小热。<a id="a-Rm"></a>俱行欲洗。<a id="a-Rn"></a>诣流水侧。<a id="a-Ro"></a>凶众遥见。<a id="a-Rp"></a>即生恶心。<a id="a-Rq"></a>淫意隆崇。<a id="a-Rr"></a>欲以犯之。<a id="a-Rs"></a>候比丘尼。<a id="a-Rt"></a>适脱衣被。<a id="a-Ru"></a>入水洗浴。<a id="a-Rv"></a>寻前掣衣。<a id="a-Rw"></a>持着远处。<a id="a-Rx"></a>欲牵犯之。<a id="a-Ry"></a>时比丘尼。<a id="a-Rz"></a>见发逆意。<a id="a-S0"></a>意中怆然。<a id="a-S1"></a>愍之为愚。<a id="a-S2"></a>因脱两眼。<a id="a-S3"></a>着其掌中。<a id="a-S4"></a>以示诸逆。<a id="a-S5"></a>卿所爱我。<a id="a-S6"></a>唯爱面色。<a id="a-S7"></a>今我以盲何所可好。<a id="a-S8"></a>复示肠胃身体五藏手脚各异。<a id="a-S9"></a>弃在一面。<a id="a-SA"></a>谓凶众言。<a id="a-SB"></a>好为所在。<a id="a-SC"></a>逆凶见此忽然恐怖。<a id="a-SD"></a>知世无常。<a id="a-SE"></a>三界如寄。<a id="a-SF"></a>其身化成。<a id="a-SG"></a>骨血不净。<a id="a-SH"></a>无可贪者。<a id="a-SI"></a>寻还衣被。<a id="a-SJ"></a>稽首悔过。<a id="a-SK"></a>所作无状。<a id="a-SL"></a>反逆无义。<a id="a-SM"></a>愿舍其殃。<a id="a-SN"></a>长跪叉手。<a id="a-SO"></a>各受五戒。<a id="a-SP"></a>将至佛所。<a id="a-SQ"></a>稽首于地。<a id="a-SR"></a>自责其罪。<a id="a-SS"></a>盲冥无知。<a id="a-ST"></a>迷来日久。<a id="a-SU"></a>作恶不罢。<a id="a-SV"></a>不觉世世当受祸危。<a id="a-SW"></a>今蒙大圣垂恩救济。<a id="a-SX"></a>乃感比丘尼威德化眼。<a id="a-SY"></a>去罪罪轻。<a id="a-SZ"></a>稍近无为。<a id="a-Sa"></a>佛言善哉。<a id="a-Sb"></a>恶趣已离。<a id="a-Sc"></a>转当成就。<a id="a-Sd"></a>如树花枝果实以茂。<a id="a-Se"></a>行亦从斯。<a id="a-Sf"></a>诸人欣然。<a id="a-Sg"></a>求作沙门。<a id="a-Sh"></a>佛即听之。<a id="a-Si"></a>正心为本。<a id="a-Sj"></a>寻时出家。<a id="a-Sk"></a>守护诸根。<a id="a-Sl"></a>众殃永除。<a id="a-Sm"></a>五盖不存。<a id="a-Sn"></a>三毒消灭。<a id="a-So"></a>为佛子孙。<a id="a-Sp"></a>以断生死。<a id="a-Sq"></a>自然神通。<a id="a-Sr"></a>尔乃识别佛之大恩。</p>
  <h2 id="aSs">佛说孤独经第四十四</h2>
  <p id="aSt">昔有一人。<a id="a-Su"></a>幼少孤苦。<a id="a-Sv"></a>独一身居。<a id="a-Sw"></a>种作广田。<a id="a-Sx"></a>益有犁牛。<a id="a-Sy"></a>得收五谷。<a id="a-Sz"></a>乳酪醍醐。<a id="a-T0"></a>众果菜茹。<a id="a-T1"></a>不可限量。<a id="a-T2"></a>供给远近诸食之者。<a id="a-T3"></a>往来每与穷困。<a id="a-T4"></a>名德流布普通十方。<a id="a-T5"></a>时说众喻解悟其意。<a id="a-T6"></a>当得伴党独不可谐。<a id="a-T7"></a>众人咸来。<a id="a-T8"></a>皆共居止。<a id="a-T9"></a>在其人边。<a id="a-TA"></a>居家遂多。<a id="a-TB"></a>更立城邑。<a id="a-TC"></a>取妇生子。<a id="a-TD"></a>子大众多。<a id="a-TE"></a>父转年大。<a id="a-TF"></a>教告诸子当可施行。<a id="a-TG"></a>护身口意。<a id="a-TH"></a>布恩施德。<a id="a-TI"></a>子各违错。<a id="a-TJ"></a>不从其教言。<a id="a-TK"></a>父今已老。<a id="a-TL"></a>何不寂然。<a id="a-TM"></a>妄有所教。<a id="a-TN"></a>谁当受之。<a id="a-TO"></a>父得子恼。<a id="a-TP"></a>心自念言。<a id="a-TQ"></a>吾本一身所丰广施远近。<a id="a-TR"></a>下及不逮。<a id="a-TS"></a>今得诸子。<a id="a-TT"></a>乱我身心。<a id="a-TU"></a>不从其教。<a id="a-TV"></a>不如无子。<a id="a-TW"></a>佛言。<a id="a-TX"></a>人本立神。<a id="a-TY"></a>一身清明。<a id="a-TZ"></a>能有所益。<a id="a-Ta"></a>奉于正行。<a id="a-Tb"></a>强有所观。<a id="a-Tc"></a>不解本无。<a id="a-Td"></a>自见有身。<a id="a-Te"></a>因生五阴六衰之惑。<a id="a-Tf"></a>反为所迷。<a id="a-Tg"></a>不至正真。<a id="a-Th"></a>后解三界一切皆空。<a id="a-Ti"></a>五阴悉除。<a id="a-Tj"></a>三毒自灭。<a id="a-Tk"></a>乃至无上正真之道。<a id="a-Tl"></a>佛说如是。<a id="a-Tm"></a>莫不欢喜。</p>
 </body>
</html>