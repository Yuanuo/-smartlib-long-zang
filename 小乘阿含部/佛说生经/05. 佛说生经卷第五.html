<!doctype html>
<html id="z3IBUOUag" data-ver="1949">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说生经卷第五</h1>
  <h2 id="a2">佛说梵志经第四十五</h2>
  <p id="a3">闻如是。<a id="a-4"></a>一时佛游舍卫祇树给孤独园。<a id="a-5"></a>与千二百五十比丘俱。<a id="a-6"></a>尔时世尊。<a id="a-7"></a>晨旦着衣持钵。<a id="a-8"></a>入舍卫城分卫。<a id="a-9"></a>次第求食。<a id="a-A"></a>即时转行到梵志舍。<a id="a-B"></a>时彼梵志。<a id="a-C"></a>遥见世尊。<a id="a-D"></a>威神巍巍。<a id="a-E"></a>诸根寂定。<a id="a-F"></a>其心湛静。<a id="a-G"></a>降伏诸根。<a id="a-H"></a>无复衰入。<a id="a-I"></a>如日之升出于山岗。<a id="a-J"></a>如月盛满众星独明。<a id="a-K"></a>如帝释宫处于忉利。<a id="a-L"></a>如梵天王在诸梵中。<a id="a-M"></a>如高山上而大积雪现于四远。<a id="a-N"></a>如树华茂。<a id="a-O"></a>其心憺泊。<a id="a-P"></a>如水之清。<a id="a-Q"></a>三十二相庄严其身。<a id="a-R"></a>八十种好遍布其体。<a id="a-S"></a>威神光光不可称限。<a id="a-T"></a>睹之如日。<a id="a-U"></a>即从座起。<a id="a-V"></a>与眷属俱。<a id="a-W"></a>前行奉迎。<a id="a-X"></a>稽首佛足。<a id="a-Y"></a>请坐别床。<a id="a-Z"></a>佛便就坐。<a id="a-a"></a>时梵志梵志妇。<a id="a-b"></a>心怀踊跃。<a id="a-c"></a>若干种食。<a id="a-d"></a>香洁之馔。<a id="a-e"></a>手自斟酌。<a id="a-f"></a>供养无极。<a id="a-g"></a>饭食毕讫。<a id="a-h"></a>举钵洗手。<a id="a-i"></a>更取卑榻。<a id="a-j"></a>听佛说经。<a id="a-k"></a>于时世尊。<a id="a-l"></a>即为梵志及妻子仆从下使。<a id="a-m"></a>讲说经道。<a id="a-n"></a>开解其心。<a id="a-o"></a>分别其义。<a id="a-p"></a>诸佛之法。<a id="a-q"></a>随其本源而演分别。<a id="a-r"></a>布施持戒。<a id="a-s"></a>忍辱精进。<a id="a-t"></a>一心智慧。<a id="a-u"></a>应病与药。<a id="a-v"></a>寻而心解。<a id="a-w"></a>苦习尽道。<a id="a-x"></a>于时梵志妻子仆从下使。<a id="a-y"></a>即于座上。<a id="a-z"></a>逮四圣谛。<a id="a-10"></a>取要言之。<a id="a-11"></a>则得天眼。<a id="a-12"></a>归佛法众。<a id="a-13"></a>奉受五戒。<a id="a-14"></a>于是梵志。<a id="a-15"></a>即从座起。<a id="a-16"></a>稽首佛足。<a id="a-17"></a>白世尊曰。<a id="a-18"></a>大圣弘恩得现利义。<a id="a-19"></a>今日所获。<a id="a-1A"></a>度于众患。<a id="a-1B"></a>皆是如来至真等正觉之所救济。<a id="a-1C"></a>犹如大云周于虚空。<a id="a-1D"></a>普雨天下。<a id="a-1E"></a>多所润泽。<a id="a-1F"></a>世尊如是。<a id="a-1G"></a>常以大哀无极之慈。<a id="a-1H"></a>广说大法。<a id="a-1I"></a>佛告诸比丘。<a id="a-1J"></a>汝等宁闻梵志今所宣扬口所说乎。<a id="a-1K"></a>比丘对曰。<a id="a-1L"></a>唯然世尊。<a id="a-1M"></a>已见已闻。<a id="a-1N"></a>佛言。<a id="a-1O"></a>今此梵志。<a id="a-1P"></a>与诸眷属。<a id="a-1Q"></a>皆获大利。<a id="a-1R"></a>如是具足。<a id="a-1S"></a>吾于异世。<a id="a-1T"></a>令此梵志得获广普。<a id="a-1U"></a>乃往过去久远世时。<a id="a-1V"></a>波罗奈城。<a id="a-1W"></a>有一尊者。<a id="a-1X"></a>名曰所守。<a id="a-1Y"></a>是梵志种也。<a id="a-1Z"></a>黠慧聪明。<a id="a-1a"></a>识解义理。<a id="a-1b"></a>卒对之辞。<a id="a-1c"></a>口言柔美。<a id="a-1d"></a>为王所敬。<a id="a-1e"></a>常可王心。<a id="a-1f"></a>其国多有葡萄酒浆饮食之具。<a id="a-1g"></a>王及人民。<a id="a-1h"></a>饮食快乐。<a id="a-1i"></a>彼时梵志作异技术。<a id="a-1j"></a>多所娱乐。<a id="a-1k"></a>令王欣愕。<a id="a-1l"></a>王大欢喜。<a id="a-1m"></a>多所赐遗。<a id="a-1n"></a>恣其所欲。<a id="a-1o"></a>梵志白王。<a id="a-1p"></a>我当归家。<a id="a-1q"></a>自问其妇。<a id="a-1r"></a>欲何志求。<a id="a-1s"></a>王即可之。<a id="a-1t"></a>梵志便还。<a id="a-1u"></a>到家问妇。<a id="a-1v"></a>我兴异术。<a id="a-1w"></a>令王欢喜。<a id="a-1x"></a>许我所愿。<a id="a-1y"></a>汝何所求。<a id="a-1z"></a>以诚告我。<a id="a-20"></a>为卿致来。<a id="a-21"></a>妇问梵志。<a id="a-22"></a>君何所愿。<a id="a-23"></a>其夫答曰。<a id="a-24"></a>我愿一县。<a id="a-25"></a>其妇答曰。<a id="a-26"></a>用县邑求。<a id="a-27"></a>我愿得百种璎珞庄饰。<a id="a-28"></a>臂钏步瑶之属。<a id="a-29"></a>种种衣服。<a id="a-2A"></a>奴婢乳酪。<a id="a-2B"></a>醐醍饮食。<a id="a-2C"></a>于时梵志。<a id="a-2D"></a>复问其子。<a id="a-2E"></a>汝何所求。<a id="a-2F"></a>其子答曰。<a id="a-2G"></a>我之所愿。<a id="a-2H"></a>不用步行。<a id="a-2I"></a>得乘车马与王太子大臣俱游。<a id="a-2J"></a>于时梵志。<a id="a-2K"></a>复问其女。<a id="a-2L"></a>欲何志愿。<a id="a-2M"></a>其女对曰。<a id="a-2N"></a>我所求者。<a id="a-2O"></a>欲得珠宝以自严身上妙被服。<a id="a-2P"></a>千女中央而独姝好。<a id="a-2Q"></a>用余异愿乎。<a id="a-2R"></a>于时梵志又问奴婢。<a id="a-2S"></a>欲何志求。<a id="a-2T"></a>奴言。<a id="a-2U"></a>欲得车牛覆田耕具。<a id="a-2V"></a>婢曰欲得碓磨。<a id="a-2W"></a>舂粟硙面以安。<a id="a-2X"></a>四大人不得食。<a id="a-2Y"></a>则不悦喜。<a id="a-2Z"></a>无以自安。<a id="a-2a"></a>于时梵志。<a id="a-2b"></a>还诣王所。<a id="a-2c"></a>具足为王本末说。<a id="a-2d"></a>此妻子奴婢。<a id="a-2e"></a>所可求也。<a id="a-2f"></a>复以偈重歌曰。</p>
  <p id="a2g">大王愿听之　　所愿各各异</p>
  <p id="a2h">我家心不同　　妇索百璎珞</p>
  <p id="a2i">男求车马乘　　女愿珠宝饰</p>
  <p id="a2j">吾前畜奴婢　　求田及硙磨</p>
  <p id="a2k">于时王以偈答曰。</p>
  <p id="a2l">随汝之所欲　　则与不违心</p>
  <p id="a2m">应时使梵志　　皆得欢喜悦</p>
  <p id="a2n">其王皆以赐　　各各如志愿</p>
  <p id="a2o">如意得具足　　欢喜无一恨</p>
  <p id="a2p">佛告比丘。<a id="a-2q"></a>欲知尔时国王者则吾身是。<a id="a-2r"></a>尔时梵志则今梵志身是。<a id="a-2s"></a>其妻者今梵志妻是。<a id="a-2t"></a>子则子。<a id="a-2u"></a>女则女。<a id="a-2v"></a>奴则奴。<a id="a-2w"></a>婢则婢是。<a id="a-2x"></a>佛说如是。<a id="a-2y"></a>莫不欢喜。</p>
  <p data-pb></p>
  <h2 id="a2z">佛说君臣经第四十六</h2>
  <p id="a30">闻如是。<a id="a-31"></a>一时佛游王舍城灵鹫山中。<a id="a-32"></a>与大比丘千二百五十人俱。<a id="a-33"></a>尔时诸比丘。<a id="a-34"></a>心自兴念。<a id="a-35"></a>承佛威神。<a id="a-36"></a>诸天感之。<a id="a-37"></a>得未曾有。<a id="a-38"></a>于是世尊。<a id="a-39"></a>常以慈愍。<a id="a-3A"></a>调达而反害意向于如来。<a id="a-3B"></a>佛以大哀弘意待之。<a id="a-3C"></a>或复比丘。<a id="a-3D"></a>而说此言。<a id="a-3E"></a>往者世尊。<a id="a-3F"></a>岂不察知调达凶恶心怀谄害。<a id="a-3G"></a>而令舍家除其头发。<a id="a-3H"></a>或有比丘。<a id="a-3I"></a>各各议言。<a id="a-3J"></a>佛已预知调达凶恶心怀危谄。<a id="a-3K"></a>或有议言。<a id="a-3L"></a>谁令调达除头须发。<a id="a-3M"></a>而作沙门。<a id="a-3N"></a>佛遥闻之诸比丘众共议此事。<a id="a-3O"></a>便到其所。<a id="a-3P"></a>告诸比丘。<a id="a-3Q"></a>调达凶恶。<a id="a-3R"></a>不可称量。<a id="a-3S"></a>举要言之。<a id="a-3T"></a>言不可竟。<a id="a-3U"></a>佛言。<a id="a-3V"></a>如是如是。<a id="a-3W"></a>其比丘。<a id="a-3X"></a>调达者常以害心向于如来。<a id="a-3Y"></a>未曾和悦。<a id="a-3Z"></a>吾以慈心而降伏之。<a id="a-3a"></a>昔者过去久远世时已来难量。<a id="a-3b"></a>从尔以来。<a id="a-3c"></a>佛久知之。<a id="a-3d"></a>调达凶恶。<a id="a-3e"></a>心怀危谄。<a id="a-3f"></a>吾以慈心而降伏之。<a id="a-3g"></a>续知如此。<a id="a-3h"></a>故为沙门。<a id="a-3i"></a>欲令建立摄取善德。<a id="a-3j"></a>以是为本。<a id="a-3k"></a>由因出家缘得救护欲计。<a id="a-3l"></a>调达不但今世求吾之便。<a id="a-3m"></a>而怀害心。<a id="a-3n"></a>吾常至真慈心弘普。<a id="a-3o"></a>而降伏之。<a id="a-3p"></a>乃往过去久远世时。<a id="a-3q"></a>不可胜计。<a id="a-3r"></a>波罗奈城有国王。<a id="a-3s"></a>号曰大犹。<a id="a-3t"></a>以法治国。<a id="a-3u"></a>不拄万民。<a id="a-3v"></a>王有大臣。<a id="a-3w"></a>名密善财。<a id="a-3x"></a>智慧聪明。<a id="a-3y"></a>无所不通。<a id="a-3z"></a>名德超异。<a id="a-40"></a>与世不同。<a id="a-41"></a>其性吉祥。<a id="a-42"></a>殊妙和雅。<a id="a-43"></a>安隐无患。<a id="a-44"></a>常怀慈心。<a id="a-45"></a>多所愍哀。<a id="a-46"></a>志怀柔润。<a id="a-47"></a>其王无愍。<a id="a-48"></a>释子哀心。<a id="a-49"></a>志不怀慈。<a id="a-4A"></a>常伺人过。<a id="a-4B"></a>欲得其便。<a id="a-4C"></a>心怀凶恶。<a id="a-4D"></a>无一善快。<a id="a-4E"></a>于时彼王。<a id="a-4F"></a>与密善财大臣俱。<a id="a-4G"></a>大犹王告大臣。<a id="a-4H"></a>人何所食。<a id="a-4I"></a>说何所言。<a id="a-4J"></a>多所获安。<a id="a-4K"></a>不致危害。<a id="a-4L"></a>而得长益。<a id="a-4M"></a>应时以偈。<a id="a-4N"></a>而歌颂曰。</p>
  <p id="a4O">食言少获多　　不忍得长大</p>
  <p id="a4P">忍辱致损过　　密善财云何</p>
  <p id="a4Q">密善财大臣。<a id="a-4R"></a>以偈报王曰。</p>
  <p id="a4S">大王是瞋种　　恚恨心所为</p>
  <p id="a4T">无害无瞋怒　　则正本所行</p>
  <p id="a4U">王复以偈问曰。</p>
  <p id="a4V">以何得安寐　　何行无忧患</p>
  <p id="a4W">以何至一法　　密行致善财</p>
  <p id="a4X">贤圣何所叹　　至灭能不忧</p>
  <p id="a4Y">谁能保此事　　除愁令无患</p>
  <p id="a4Z">大臣以偈答曰。</p>
  <p id="a4a">弃瞋得安寐　　除恚无忧患</p>
  <p id="a4b">怒者毒之本　　大王当知此</p>
  <p id="a4c">圣贤知所叹　　缘此无忧患</p>
  <p id="a4d">以此义答王　　嗟叹忍辱行</p>
  <p id="a4e">毁呰于瞋恨　　以此义答之</p>
  <p id="a4f">分别令降伏　　不雅得其便</p>
  <p id="a4g">凶恶不能加　　立之平等德</p>
  <p id="a4h">佛告诸比丘众。<a id="a-4i"></a>欲知尔时国王大犹则调达是。<a id="a-4j"></a>大臣密善财者则我身是。<a id="a-4k"></a>以得佛道。<a id="a-4l"></a>具演本末。<a id="a-4m"></a>佛说如是。<a id="a-4n"></a>莫不欢喜。</p>
  <p data-pb></p>
  <h2 id="a4o">佛说拘萨罗国乌王经第四十七</h2>
  <p id="a4p">闻如是。<a id="a-4q"></a>一时佛游舍卫祇树给孤独园。<a id="a-4r"></a>与大比丘众千二百五十人俱。<a id="a-4s"></a>尔时世尊。<a id="a-4t"></a>明旦着衣持钵。<a id="a-4u"></a>入城分卫。<a id="a-4v"></a>国王波斯匿。<a id="a-4w"></a>有四大臣。<a id="a-4x"></a>拜为四将。<a id="a-4y"></a>合四部兵。<a id="a-4z"></a>欲伐他方小国。<a id="a-50"></a>于时四臣。<a id="a-51"></a>遥见世尊与众僧俱。<a id="a-52"></a>即诣佛所。<a id="a-53"></a>稽首足下。<a id="a-54"></a>退住一面。<a id="a-55"></a>世尊问之。<a id="a-56"></a>诸仁者等。<a id="a-57"></a>欲何所凑。<a id="a-58"></a>诸臣对曰。<a id="a-59"></a>王波斯匿。<a id="a-5A"></a>遣臣等行。<a id="a-5B"></a>举四部兵。<a id="a-5C"></a>欲诣他国攻伐小国。<a id="a-5D"></a>唯然世尊。<a id="a-5E"></a>我等之身。<a id="a-5F"></a>为此国王。<a id="a-5G"></a>多所兴立。<a id="a-5H"></a>及余众劳。<a id="a-5I"></a>常畏危命。<a id="a-5J"></a>今当远行。<a id="a-5K"></a>行当战斗。<a id="a-5L"></a>有所攻伐。<a id="a-5M"></a>如是发行。<a id="a-5N"></a>世尊赞曰。<a id="a-5O"></a>善哉善哉。<a id="a-5P"></a>诸贤难及。<a id="a-5Q"></a>所作难及。<a id="a-5R"></a>是为报恩。<a id="a-5S"></a>而有反复。<a id="a-5T"></a>设行少有。<a id="a-5U"></a>所作不失。<a id="a-5V"></a>汝等之身。<a id="a-5W"></a>受王俸禄。<a id="a-5X"></a>所作当然。<a id="a-5Y"></a>此事佳善。<a id="a-5Z"></a>为慎仪像。<a id="a-5a"></a>则成正士。<a id="a-5b"></a>报大神恩。<a id="a-5c"></a>则有反复。<a id="a-5d"></a>诸贤听之。<a id="a-5e"></a>不但今世。<a id="a-5f"></a>为此国王。<a id="a-5g"></a>有所兴立。<a id="a-5h"></a>成就功效。<a id="a-5i"></a>所作难及。<a id="a-5j"></a>昔者过去久远世时。<a id="a-5k"></a>沙竭之国。<a id="a-5l"></a>大有诸乌众。<a id="a-5m"></a>而来集会。<a id="a-5n"></a>止顿其国。<a id="a-5o"></a>彼有乌王。<a id="a-5p"></a>名曰甘蔗。<a id="a-5q"></a>主八万乌。<a id="a-5r"></a>在中独尊。<a id="a-5s"></a>乌王有妇。<a id="a-5t"></a>名曰旧梨尼。<a id="a-5u"></a>于时怀躯。<a id="a-5v"></a>有阻恶食。<a id="a-5w"></a>心念如是。<a id="a-5x"></a>欲得鹿王肉食。<a id="a-5y"></a>至诚白王。<a id="a-5z"></a>欲得此食。<a id="a-60"></a>于今我身小发此念。<a id="a-61"></a>欲得善柔鹿王肉食乃活。<a id="a-62"></a>不尔者死。<a id="a-63"></a>沙竭国王。<a id="a-64"></a>欲得善柔鹿王肉而食啖之。<a id="a-65"></a>猎者亦募而行求之。<a id="a-66"></a>捕之将来。<a id="a-67"></a>于时乌王。<a id="a-68"></a>闻其音声。<a id="a-69"></a>合会乌众。<a id="a-6A"></a>汝等当行。<a id="a-6B"></a>沙竭国王。<a id="a-6C"></a>有大善鹿王形貌。<a id="a-6D"></a>名须具夜。<a id="a-6E"></a>欲得其肉。<a id="a-6F"></a>彼时四乌应募。<a id="a-6G"></a>吾等堪任取善柔肉。<a id="a-6H"></a>用国王故。<a id="a-6I"></a>不惜身命。<a id="a-6J"></a>当办此事。<a id="a-6K"></a>无令余鸟逐我后行。<a id="a-6L"></a>于时四乌。<a id="a-6M"></a>数数往至大众会所。<a id="a-6N"></a>各自议言。<a id="a-6O"></a>以何方便。<a id="a-6P"></a>而得取之。<a id="a-6Q"></a>彼时其人国王使者。<a id="a-6R"></a>往告太子。<a id="a-6S"></a>说乌数来。<a id="a-6T"></a>则遣守护所逝至处。<a id="a-6U"></a>不得如愿。<a id="a-6V"></a>然后复遣大乌之众。<a id="a-6W"></a>求须具之肉。<a id="a-6X"></a>今现在此。<a id="a-6Y"></a>便游随彼。<a id="a-6Z"></a>即时取肉。<a id="a-6a"></a>举之而去。<a id="a-6b"></a>时国王子。<a id="a-6c"></a>见大乌众。<a id="a-6d"></a>恐惧驰走。<a id="a-6e"></a>还白国王。<a id="a-6f"></a>具说本末。<a id="a-6g"></a>国王问之。<a id="a-6h"></a>乌所从来。<a id="a-6i"></a>乃至于此。<a id="a-6j"></a>太子白曰。<a id="a-6k"></a>我见四乌。<a id="a-6l"></a>色像若斯。<a id="a-6m"></a>数数来至于彼鹿苑。<a id="a-6n"></a>吾亦数往。<a id="a-6o"></a>然后四乌来到。<a id="a-6p"></a>时沙竭王。<a id="a-6q"></a>即敕外人令捕。<a id="a-6r"></a>乌师致鹰将来。<a id="a-6s"></a>四乌见之。<a id="a-6t"></a>畏在危命。<a id="a-6u"></a>故往取来。<a id="a-6v"></a>即时受教辄遣。<a id="a-6w"></a>乌师应往。<a id="a-6x"></a>以若干变。<a id="a-6y"></a>观其所趣。<a id="a-6z"></a>造立方便。<a id="a-70"></a>张罗捕乌。<a id="a-71"></a>辄以获之。<a id="a-72"></a>生上国王。<a id="a-73"></a>于时沙竭国王。<a id="a-74"></a>问其四乌。<a id="a-75"></a>而呵骂之。<a id="a-76"></a>汝等何故数来至此。<a id="a-77"></a>犯吾境界。<a id="a-78"></a>四乌答曰。<a id="a-79"></a>唯然大王。<a id="a-7A"></a>非我所乐。<a id="a-7B"></a>不愿至此。<a id="a-7C"></a>又有王。<a id="a-7D"></a>名曰安住。<a id="a-7E"></a>与八万乌俱。<a id="a-7F"></a>以为眷属。<a id="a-7G"></a>为之尊师。<a id="a-7H"></a>其妇旧梨尼。<a id="a-7I"></a>怀妊受胎。<a id="a-7J"></a>发此阻极而以恶食。<a id="a-7K"></a>欲得食啖须具善柔鹿肉。<a id="a-7L"></a>彼王遣来。<a id="a-7M"></a>受其君教。<a id="a-7N"></a>不惜身命。<a id="a-7O"></a>自投沉没。<a id="a-7P"></a>而奉谨教。<a id="a-7Q"></a>非吾所愿。<a id="a-7R"></a>时国王闻得未曾有。<a id="a-7S"></a>愕然怪之。<a id="a-7T"></a>彼自食心。<a id="a-7U"></a>莫作此食。<a id="a-7V"></a>自受王教。<a id="a-7W"></a>作此方计。<a id="a-7X"></a>不惜身命。<a id="a-7Y"></a>为其君王。<a id="a-7Z"></a>投弃躯命。<a id="a-7a"></a>今之所为。<a id="a-7b"></a>诚非所及。<a id="a-7c"></a>于世希有。<a id="a-7d"></a>欲求俗人。<a id="a-7e"></a>有此反覆。<a id="a-7f"></a>受君父教。<a id="a-7g"></a>尚不可得。<a id="a-7h"></a>况鸟兽乎。<a id="a-7i"></a>奉宣其命。<a id="a-7j"></a>难及难及。<a id="a-7k"></a>实未曾有。<a id="a-7l"></a>于是诸乌。<a id="a-7m"></a>为王说偈言。</p>
  <p id="a7n">唯愿大国王　　我止沙竭国</p>
  <p id="a7o">我等王安住　　与八万众俱</p>
  <p id="a7p">妇名旧梨尼　　欲思善柔肉</p>
  <p id="a7q">是大王鹿苑　　具足为王食</p>
  <p id="a7r">我等国王使　　奉命来至此</p>
  <p id="a7s">受君之教命　　不敢自至此</p>
  <p id="a7t">于是国王。<a id="a-7u"></a>心自念言。<a id="a-7v"></a>此事难得。<a id="a-7w"></a>为未曾有。<a id="a-7x"></a>于时国王告诸乌曰。<a id="a-7y"></a>赦汝罪过。<a id="a-7z"></a>在汝所凑。<a id="a-80"></a>常得解脱。<a id="a-81"></a>勿有拘制。<a id="a-82"></a>佛告诸臣。<a id="a-83"></a>欲知尔时四乌身不。<a id="a-84"></a>今汝等四臣则是。<a id="a-85"></a>安住国王今波斯匿王是也。<a id="a-86"></a>今者国王诸兵臣吏。<a id="a-87"></a>卿等所将八万乌是。<a id="a-88"></a>尔时得脱。<a id="a-89"></a>不见危害。<a id="a-8A"></a>今亦如是。<a id="a-8B"></a>佛说如是。<a id="a-8C"></a>四臣兵吏。<a id="a-8D"></a>及比丘僧。<a id="a-8E"></a>莫不欢喜。</p>
  <p data-pb></p>
  <h2 id="a8F">佛说蜜具经第四十八</h2>
  <p id="a8G">闻如是。<a id="a-8H"></a>一时佛游舍卫国给孤独园。<a id="a-8I"></a>与大比丘俱。<a id="a-8J"></a>尔时梵志。<a id="a-8K"></a>迷惑异道术。<a id="a-8L"></a>不信佛法。<a id="a-8M"></a>欲乱佛教。<a id="a-8N"></a>行于城中。<a id="a-8O"></a>遥见佛来。<a id="a-8P"></a>恶不欲睹。<a id="a-8Q"></a>窃入他舍。<a id="a-8R"></a>得无世尊瞿昙见我。<a id="a-8S"></a>于时大圣愍伤怜之。<a id="a-8T"></a>寻到其所住于目前。<a id="a-8U"></a>欲得避去永不能得。<a id="a-8V"></a>又欲驰走不能自致。<a id="a-8W"></a>来诣佛所。<a id="a-8X"></a>彼时世尊。<a id="a-8Y"></a>为说经法。<a id="a-8Z"></a>寻时欢喜。<a id="a-8a"></a>善心生焉。<a id="a-8b"></a>辄归命佛及法众僧。<a id="a-8c"></a>奉受戒禁。<a id="a-8d"></a>绕佛三匝。<a id="a-8e"></a>稽首而退。<a id="a-8f"></a>还归其家。<a id="a-8g"></a>即取应器。<a id="a-8h"></a>盛满中蜜。<a id="a-8i"></a>两手擎之。<a id="a-8j"></a>来诣佛所。<a id="a-8k"></a>而欲奉上。<a id="a-8l"></a>佛告诸比丘。<a id="a-8m"></a>取是钵蜜。<a id="a-8n"></a>而布与众僧。<a id="a-8o"></a>时一钵蜜。<a id="a-8p"></a>佛及众僧。<a id="a-8q"></a>皆得满足。<a id="a-8r"></a>钵满如故。<a id="a-8s"></a>即复授佛。<a id="a-8t"></a>佛告梵志。<a id="a-8u"></a>汝取是蜜。<a id="a-8v"></a>投着大水无量之流。<a id="a-8w"></a>梵志又问何故。<a id="a-8x"></a>佛言。<a id="a-8y"></a>具足水中虫蠡鼋鼍鱼鳖。<a id="a-8z"></a>悉蒙其味。<a id="a-90"></a>梵志受教。<a id="a-91"></a>即投水中。<a id="a-92"></a>还至佛所。<a id="a-93"></a>或惊或疑。<a id="a-94"></a>踊跃悲喜。<a id="a-95"></a>于时世尊。<a id="a-96"></a>寻以欣笑。<a id="a-97"></a>五色光从口出。<a id="a-98"></a>上至梵天。<a id="a-99"></a>普照五道。<a id="a-9A"></a>靡不周遍。<a id="a-9B"></a>还绕身三匝。<a id="a-9C"></a>授菩萨决光从顶入。<a id="a-9D"></a>授缘觉决光从口入。<a id="a-9E"></a>授声闻决光从臂肘入。<a id="a-9F"></a>说上天福光从脐入。<a id="a-9G"></a>说受人身光从膝入。<a id="a-9H"></a>说地狱饿鬼畜生光从足入。<a id="a-9I"></a>于时阿难从座起。<a id="a-9J"></a>整衣服。<a id="a-9K"></a>右膝着地。<a id="a-9L"></a>长跪叉手。<a id="a-9M"></a>而白佛言。<a id="a-9N"></a>佛不妄笑。<a id="a-9O"></a>笑会有意。<a id="a-9P"></a>佛告阿难。<a id="a-9Q"></a>汝见梵志。<a id="a-9R"></a>以蜜奉佛。<a id="a-9S"></a>布比丘僧。<a id="a-9T"></a>余蜜投水。<a id="a-9U"></a>对曰唯然。<a id="a-9V"></a>今此梵志。<a id="a-9W"></a>然后来世历二十劫。<a id="a-9X"></a>不堕恶趣。<a id="a-9Y"></a>过二十劫。<a id="a-9Z"></a>当得缘觉。<a id="a-9a"></a>名曰蜜具。<a id="a-9b"></a>诸比丘对曰。<a id="a-9c"></a>唯然世尊。<a id="a-9d"></a>吾等悉见于此梵志。<a id="a-9e"></a>以一钵蜜。<a id="a-9f"></a>多所饶益。<a id="a-9g"></a>而得缘觉。<a id="a-9h"></a>佛告比丘。<a id="a-9i"></a>于是梵志非但今世。<a id="a-9j"></a>以一钵蜜。<a id="a-9k"></a>多所饶益。<a id="a-9l"></a>前世宿命。<a id="a-9m"></a>亦复如是。<a id="a-9n"></a>乃往过世不可称计。<a id="a-9o"></a>有一婆罗门。<a id="a-9p"></a>往入闲居寂寞之处。<a id="a-9q"></a>见有神仙。<a id="a-9r"></a>多所博爱。<a id="a-9s"></a>或有人说。<a id="a-9t"></a>今此仙人。<a id="a-9u"></a>往古难及。<a id="a-9v"></a>当往启受。<a id="a-9w"></a>有人报言。<a id="a-9x"></a>用为见此养身满腹之种。<a id="a-9y"></a>尔时有一仙人。<a id="a-9z"></a>得五神通。<a id="a-A0"></a>见心所念。<a id="a-A1"></a>即于树下闲居之处。<a id="a-A2"></a>踊在空中。<a id="a-A3"></a>住其人前。<a id="a-A4"></a>其人见之。<a id="a-A5"></a>欢喜踊跃。<a id="a-A6"></a>善心生矣。<a id="a-A7"></a>即还其家。<a id="a-A8"></a>盛满钵蜜。<a id="a-A9"></a>而奉授之。<a id="a-AA"></a>时仙人受。<a id="a-AB"></a>飞在虚空。<a id="a-AC"></a>缘是施德。<a id="a-AD"></a>后作国王。<a id="a-AE"></a>名曰蜜具。<a id="a-AF"></a>以政法治国。<a id="a-AG"></a>治国积年。<a id="a-AH"></a>寿终之后。<a id="a-AI"></a>得生天上。<a id="a-AJ"></a>佛告比丘。<a id="a-AK"></a>欲知尔时五通仙人则我身是。<a id="a-AL"></a>尔时梵志今梵志是。<a id="a-AM"></a>尔时施蜜受天人福。<a id="a-AN"></a>缘是今世亦复施佛。<a id="a-AO"></a>后致缘觉。<a id="a-AP"></a>于是贤者阿难。<a id="a-AQ"></a>以偈赞佛。</p>
  <p id="aAR">世尊多哀怜　　自然至诚度</p>
  <p id="aAS">为诸天人世　　怀众狱系着</p>
  <p id="aAT">故为诸天世间尊　　于法自在雨法教</p>
  <p id="aAU">以欢悦心多所劝　　出家上天无数千</p>
  <p id="aAV">胜今无利皆得利　　其有悦心归命佛</p>
  <p id="aAW">恭肃殷勤造少萨　　临命寿终见趣安</p>
  <p id="aAX">尔时世尊赞贤者阿难曰。<a id="a-AY"></a>善哉善哉。<a id="a-AZ"></a>审如所云。<a id="a-Aa"></a>复次阿难。<a id="a-Ab"></a>造若干行。<a id="a-Ac"></a>乃成所立。<a id="a-Ad"></a>佛救一切。<a id="a-Ae"></a>如母念子。<a id="a-Af"></a>佛说如是。<a id="a-Ag"></a>莫不欢喜。</p>
  <p data-pb></p>
  <h2 id="aAh">佛说杂赞经第四十九</h2>
  <p id="aAi">闻如是。<a id="a-Aj"></a>一时佛游舍卫祇树给孤独园。<a id="a-Ak"></a>与大比丘俱。<a id="a-Al"></a>尔时有一比丘尼子。<a id="a-Am"></a>舍家为道。<a id="a-An"></a>喜诣家家。<a id="a-Ao"></a>与诸白衣。<a id="a-Ap"></a>杂错粗犷。<a id="a-Aq"></a>行不纯一。<a id="a-Ar"></a>母数诃之。<a id="a-As"></a>勿得尔也。<a id="a-At"></a>行有节限。<a id="a-Au"></a>若有法会。<a id="a-Av"></a>讲经说义。<a id="a-Aw"></a>乃可行耳。<a id="a-Ax"></a>无得效进为俗间事。<a id="a-Ay"></a>父亦呵之。<a id="a-Az"></a>亦不肯受父母之法教。<a id="a-B0"></a>在于人间。<a id="a-B1"></a>家居造乱。<a id="a-B2"></a>但与恶人不成就子共相追随。<a id="a-B3"></a>遇诸凶人共挝捶之。<a id="a-B4"></a>加得手拳。<a id="a-B5"></a>今欲投水中。<a id="a-B6"></a>久乃置耳。<a id="a-B7"></a>叫呼得脱舍去。<a id="a-B8"></a>诸比丘闻而往救之。<a id="a-B9"></a>得还归家。<a id="a-BA"></a>诸比丘众。<a id="a-BB"></a>而往白佛。<a id="a-BC"></a>说其本末。<a id="a-BD"></a>佛告比丘。<a id="a-BE"></a>此人不但今世不随家居教。<a id="a-BF"></a>迷惑其行。<a id="a-BG"></a>乃往过去久远世时。<a id="a-BH"></a>有诸乌巢。<a id="a-BI"></a>宾近家居。<a id="a-BJ"></a>人数喜探。<a id="a-BK"></a>欲捕取之。<a id="a-BL"></a>乌妻谓乌。<a id="a-BM"></a>无得近人家作巢。<a id="a-BN"></a>莫信于人。<a id="a-BO"></a>得无取卿加之苦毒。<a id="a-BP"></a>其乌闻之。<a id="a-BQ"></a>虽欲舍去。<a id="a-BR"></a>心怀恋恋。<a id="a-BS"></a>不能避去。<a id="a-BT"></a>众人数数。<a id="a-BU"></a>共触娆之。<a id="a-BV"></a>故不舍去。<a id="a-BW"></a>众人捕得。<a id="a-BX"></a>尽搣其毛羽。<a id="a-BY"></a>荆棘系颈。<a id="a-BZ"></a>天时霖雨。<a id="a-Ba"></a>泥溺叵行。<a id="a-Bb"></a>又不能飞。<a id="a-Bc"></a>徐徐自曳。<a id="a-Bd"></a>归到其巢。<a id="a-Be"></a>妻时以偈。<a id="a-Bf"></a>歌颂问曰。</p>
  <p id="aBg">谁皆搣毛羽　　今天复阴雨</p>
  <p id="aBh">被荆棘为铠　　而立户何谓</p>
  <p id="aBi">乌以偈答妇曰。</p>
  <p id="aBj">我身吉祥有所缘　　于今天时大霖雨</p>
  <p id="aBk">汝促开户无恼我　　且持食来活我命</p>
  <p id="aBl">其妇以偈答曰。</p>
  <p id="aBm">我如所念如所造　　卿所谗哳多所贪</p>
  <p id="aBn">今遭凶危如得华　　后方当更获其实</p>
  <p id="aBo">我之所颂亦可受　　具足成酪致醍醐</p>
  <p id="aBp">值此勤苦众恼已　　当诣屏猥处闲居</p>
  <p id="aBq">去彼不远。<a id="a-Br"></a>有一神仙梵志道人。<a id="a-Bs"></a>遥闻其声。<a id="a-Bt"></a>而歌颂曰。</p>
  <p id="aBu">不睹恶罪果　　缘是遭苦患</p>
  <p id="aBv">以故莫作罪　　将无受大恼</p>
  <p id="aBw">佛告诸比丘。<a id="a-Bx"></a>欲知尔时乌妻不乎。<a id="a-By"></a>今此比丘尼是也。<a id="a-Bz"></a>其乌夫出家子为沙门被打搣者是也。<a id="a-C0"></a>尔时仙人则吾是也。<a id="a-C1"></a>昔日相遇。<a id="a-C2"></a>今世相值。<a id="a-C3"></a>佛说如是。<a id="a-C4"></a>莫不欢喜。</p>
  <p data-pb></p>
  <h2 id="aC5">佛说草驴驰经第五十</h2>
  <p id="aC6">闻如是。<a id="a-C7"></a>一时佛游舍卫祇树给孤独园。<a id="a-C8"></a>与大比丘众俱。<a id="a-C9"></a>尔时有一比丘。<a id="a-CA"></a>新学远来客至此国。<a id="a-CB"></a>诸比丘欲求猗筹。<a id="a-CC"></a>诸比丘闻不与猗筹。<a id="a-CD"></a>今观于子。<a id="a-CE"></a>行不具足举动不祥。<a id="a-CF"></a>将无于此造损耗业。<a id="a-CG"></a>尔时新学不得猗筹。<a id="a-CH"></a>复诣余处。<a id="a-CI"></a>求索猗筹。<a id="a-CJ"></a>彼诸比丘。<a id="a-CK"></a>不问本末。<a id="a-CL"></a>速授猗筹。<a id="a-CM"></a>前比丘闻。<a id="a-CN"></a>即往问言。<a id="a-CO"></a>卿何以故。<a id="a-CP"></a>不问本末。<a id="a-CQ"></a>便与猗筹。<a id="a-CR"></a>比丘答曰。<a id="a-CS"></a>吾授猗筹。<a id="a-CT"></a>有固不妄。<a id="a-CU"></a>当奉事我。<a id="a-CV"></a>供养以时。<a id="a-CW"></a>有新比丘。<a id="a-CX"></a>安详雅步。<a id="a-CY"></a>举动不暴。<a id="a-CZ"></a>入出进退。<a id="a-Ca"></a>不失仪法。<a id="a-Cb"></a>类如佳人。<a id="a-Cc"></a>不似凶恶。<a id="a-Cd"></a>主比丘独在不出。<a id="a-Ce"></a>新学比丘。<a id="a-Cf"></a>复取衣钵。<a id="a-Cg"></a>取主比丘。<a id="a-Ch"></a>挝捶榜笞。<a id="a-Ci"></a>就地缚束。<a id="a-Cj"></a>犹系其口。<a id="a-Ck"></a>将无所唤。<a id="a-Cl"></a>人闻其声。<a id="a-Cm"></a>即于其夜。<a id="a-Cn"></a>驰迸行走。<a id="a-Co"></a>天欲向晓。<a id="a-Cp"></a>诸比丘众。<a id="a-Cq"></a>适闻其声。<a id="a-Cr"></a>皆来趣之。<a id="a-Cs"></a>解其系缚。<a id="a-Ct"></a>则问其意。<a id="a-Cu"></a>时彼比丘。<a id="a-Cv"></a>本末为说。<a id="a-Cw"></a>语比丘当共分布行求索之。<a id="a-Cx"></a>使我还得衣钵。<a id="a-Cy"></a>诸比丘答曰。<a id="a-Cz"></a>吾等语卿。<a id="a-D0"></a>莫得妄信。<a id="a-D1"></a>勿与猗筹。<a id="a-D2"></a>将无见抂。<a id="a-D3"></a>自在放恣。<a id="a-D4"></a>不用吾语。<a id="a-D5"></a>所可作者。<a id="a-D6"></a>今可自省。<a id="a-D7"></a>时诸比丘。<a id="a-D8"></a>具启世尊。<a id="a-D9"></a>佛言。<a id="a-DA"></a>诸比丘。<a id="a-DB"></a>此比丘者。<a id="a-DC"></a>不但今世。<a id="a-DD"></a>为是凶人。<a id="a-DE"></a>所见侵抂。<a id="a-DF"></a>不知本末。<a id="a-DG"></a>而妄信也。<a id="a-DH"></a>所在相遇。<a id="a-DI"></a>辄为所侵。<a id="a-DJ"></a>乃往过去。<a id="a-DK"></a>有梵志。<a id="a-DL"></a>名草驴驼。<a id="a-DM"></a>载瓦器。<a id="a-DN"></a>有持门户。<a id="a-DO"></a>行于道路。<a id="a-DP"></a>遥见一奴。<a id="a-DQ"></a>住于道傍。<a id="a-DR"></a>遥睹梵志。<a id="a-DS"></a>稍来近之。<a id="a-DT"></a>心欲劫夺。<a id="a-DU"></a>与之相见。<a id="a-DV"></a>梵志信之。<a id="a-DW"></a>此人见我。<a id="a-DX"></a>来奉事我。<a id="a-DY"></a>有所施与。<a id="a-DZ"></a>来亲附我。<a id="a-Da"></a>彼时梵志。<a id="a-Db"></a>以偈颂曰。</p>
  <p id="aDc">汝处于四衢　　颜貌有反覆</p>
  <p id="aDd">人未知本末　　不选择观察</p>
  <p id="aDe">其道人睹此　　净修行最法</p>
  <p id="aDf">无有众凶恶　　当施供事我</p>
  <p id="aDg">尔时余梵志。<a id="a-Dh"></a>道共侣行。<a id="a-Di"></a>皆共谓言。<a id="a-Dj"></a>莫信此人。<a id="a-Dk"></a>将无欺卿挝夺财物。<a id="a-Dl"></a>以偈颂曰。</p>
  <p id="aDm">梵志无得趣见人　　于四衢路莫妄信</p>
  <p id="aDn">摇动其目面无理　　定将挝卿夺卿物</p>
  <p id="aDo">彼时梵志。<a id="a-Dp"></a>不信伴语。<a id="a-Dq"></a>反信贼奴。<a id="a-Dr"></a>未有所益。<a id="a-Ds"></a>佐助供养。<a id="a-Dt"></a>于时彼奴。<a id="a-Du"></a>向于夜半。<a id="a-Dv"></a>人见断绝。<a id="a-Dw"></a>即奔走前。<a id="a-Dx"></a>挝捶梵志。<a id="a-Dy"></a>破伤脚膝。<a id="a-Dz"></a>眼眩躃地。<a id="a-E0"></a>夺其财物。<a id="a-E1"></a>草驴驼梵志。<a id="a-E2"></a>亡失所有。<a id="a-E3"></a>又复破其膝。<a id="a-E4"></a>躃地啼泣。<a id="a-E5"></a>犹如小儿。<a id="a-E6"></a>称怨呼嗟。<a id="a-E7"></a>时有一天。<a id="a-E8"></a>名净修梵行。<a id="a-E9"></a>以偈颂曰。</p>
  <p id="aEA">其求财于利　　而行于愍哀</p>
  <p id="aEB">[怡-台+龍]悷而自用　　不从尊师教</p>
  <p id="aEC">皆当得是患　　如彼梵志苦</p>
  <p id="aED">从愚不慎路　　获罪如梵志</p>
  <p id="aEE">佛告诸比丘。<a id="a-EF"></a>尔时梵志草驴驼者。<a id="a-EG"></a>今此比丘授新学比丘猗筹者是。<a id="a-EH"></a>髡钳恶奴。<a id="a-EI"></a>新比丘心怀恶依猗筹缘是劫盗者是也。<a id="a-EJ"></a>彼时诸异梵志。<a id="a-EK"></a>今诸比丘难彼比丘者是也。<a id="a-EL"></a>尔时净修梵行天者今吾身是。<a id="a-EM"></a>尔时相遇。<a id="a-EN"></a>今亦相值。<a id="a-EO"></a>佛说如是。<a id="a-EP"></a>莫不欢喜。</p>
  <p data-pb></p>
  <h2 id="aEQ">佛说孔雀经第五十一</h2>
  <p id="aER">闻如是。<a id="a-ES"></a>一时佛游舍卫祇树给孤独园。<a id="a-ET"></a>与大比丘众千二百五十人俱。<a id="a-EU"></a>诸比丘悉共集会。<a id="a-EV"></a>皆共嗟叹。<a id="a-EW"></a>心念世尊。<a id="a-EX"></a>得未曾有。<a id="a-EY"></a>一人兴世。<a id="a-EZ"></a>号曰如来至真等正觉。<a id="a-Ea"></a>毁坏一切诸外异学。<a id="a-Eb"></a>忽然幽冥。<a id="a-Ec"></a>无复光曜。<a id="a-Ed"></a>未有佛时。<a id="a-Ee"></a>致妙供养。<a id="a-Ef"></a>衣被饮食。<a id="a-Eg"></a>床卧之具。<a id="a-Eh"></a>莫不恭事。<a id="a-Ei"></a>自归之者。<a id="a-Ej"></a>佛现世间。<a id="a-Ek"></a>是等之类。<a id="a-El"></a>言诲不行。<a id="a-Em"></a>佛以道耳。<a id="a-En"></a>遥听比丘所共讲议。<a id="a-Eo"></a>即到其所。<a id="a-Ep"></a>问诸比丘。<a id="a-Eq"></a>向者何论。<a id="a-Er"></a>诸比丘具足自启说。<a id="a-Es"></a>我等集会。<a id="a-Et"></a>平等正觉。<a id="a-Eu"></a>适兴于世。<a id="a-Ev"></a>诸外异学。<a id="a-Ew"></a>便没不现。<a id="a-Ex"></a>忽然幽冥。<a id="a-Ey"></a>无复光曜。<a id="a-Ez"></a>佛告诸比丘。<a id="a-F0"></a>吾未兴世。<a id="a-F1"></a>外学炽盛。<a id="a-F2"></a>如无日月。<a id="a-F3"></a>烛火为明。<a id="a-F4"></a>日月适出。<a id="a-F5"></a>烛火无明。<a id="a-F6"></a>今佛兴世。<a id="a-F7"></a>异学皆没。<a id="a-F8"></a>无复威曜。<a id="a-F9"></a>独佛慧明。<a id="a-FA"></a>无所不昭。<a id="a-FB"></a>不但今世有殊异行也。<a id="a-FC"></a>前世亦然。<a id="a-FD"></a>未曾有法。<a id="a-FE"></a>乃往过去久远世时。<a id="a-FF"></a>有一大国。<a id="a-FG"></a>在于北方边地之土。<a id="a-FH"></a>号曰智幻。<a id="a-FI"></a>智幻土人。<a id="a-FJ"></a>赍持乌来。<a id="a-FK"></a>至波遮梨国。<a id="a-FL"></a>其土国界。<a id="a-FM"></a>无有此乌。<a id="a-FN"></a>亦无异类奇妙之禽。<a id="a-FO"></a>时彼国人。<a id="a-FP"></a>见持乌来。<a id="a-FQ"></a>欢喜踊跃。<a id="a-FR"></a>不能自胜。<a id="a-FS"></a>供养奉事。<a id="a-FT"></a>饮食果蓏。<a id="a-FU"></a>日日月月。<a id="a-FV"></a>而消息之。<a id="a-FW"></a>远方之乌。<a id="a-FX"></a>而觉见之皆来集会。<a id="a-FY"></a>不可称数。<a id="a-FZ"></a>一国普共供养奉事。<a id="a-Fa"></a>尊敬无量。<a id="a-Fb"></a>于彼异时。<a id="a-Fc"></a>有一贾人。<a id="a-Fd"></a>复从他国赍三孔雀来。<a id="a-Fe"></a>时众人见微妙殊好。<a id="a-Ff"></a>羽翼殊特。<a id="a-Fg"></a>行步和雅。<a id="a-Fh"></a>所未曾有。<a id="a-Fi"></a>众人共睹。<a id="a-Fj"></a>听其音声。<a id="a-Fk"></a>心怀踊跃。<a id="a-Fl"></a>又加于前千亿万倍。<a id="a-Fm"></a>皆弃于乌。<a id="a-Fn"></a>不复供事。<a id="a-Fo"></a>乌无威曜。<a id="a-Fp"></a>忽然无色如日之出。<a id="a-Fq"></a>烛火不现。<a id="a-Fr"></a>永无复心在诸乌许。<a id="a-Fs"></a>普悉爱敬于彼孔雀。<a id="a-Ft"></a>视之无厌。<a id="a-Fu"></a>前所敬养诸乌之具。<a id="a-Fv"></a>皆以供养孔雀之形。<a id="a-Fw"></a>尊敬自归。<a id="a-Fx"></a>诸乌皆没。<a id="a-Fy"></a>不知处所。<a id="a-Fz"></a>于时有天。<a id="a-G0"></a>即叹颂曰。</p>
  <p id="aG1">未见日光时　　烛火独为明</p>
  <p id="aG2">诸乌本见事　　水饮及果蓏</p>
  <p id="aG3">由音声具足　　日出止树间</p>
  <p id="aG4">诸乌所见供　　于今悉永无</p>
  <p id="aG5">当观此殊胜　　无尊卑见事</p>
  <p id="aG6">尊上适兴现　　卑贱无敬事</p>
  <p id="aG7">于是贤者阿难。<a id="a-G8"></a>缘世尊教。<a id="a-G9"></a>心怀踊跃。<a id="a-GA"></a>以颂赞曰。</p>
  <p id="aGB">如佛不兴出　　导师不现世</p>
  <p id="aGC">外沙门梵志　　皆普得供事</p>
  <p id="aGD">今佛具足音　　明白讲说法</p>
  <p id="aGE">诸外异学类　　永失诸供养</p>
  <p id="aGF">佛告诸比丘。<a id="a-GG"></a>欲知尔时孔雀者我身是也。<a id="a-GH"></a>乌者诸外异学也。<a id="a-GI"></a>天者阿难也。<a id="a-GJ"></a>于时在世。<a id="a-GK"></a>虽讲经法。<a id="a-GL"></a>未除三毒。<a id="a-GM"></a>生老病死。<a id="a-GN"></a>不能究竟。<a id="a-GO"></a>除尘劳垢。<a id="a-GP"></a>净修梵行。<a id="a-GQ"></a>于今如来兴于世间。<a id="a-GR"></a>如来至真等正觉明行成为善逝世间解天人师无上士道法御号佛世尊。<a id="a-GS"></a>于今说法。<a id="a-GT"></a>具足究竟。<a id="a-GU"></a>净修梵行。<a id="a-GV"></a>离诸尘垢。<a id="a-GW"></a>除淫怒痴。<a id="a-GX"></a>生老病死。<a id="a-GY"></a>独步三界而无所畏。<a id="a-GZ"></a>降伏诸邪众外异学。<a id="a-Ga"></a>莫不归伏。<a id="a-Gb"></a>一切蒙度。<a id="a-Gc"></a>佛说是时。<a id="a-Gd"></a>莫不欢喜。</p>
  <p data-pb></p>
  <h2 id="aGe">佛说仙人拨劫经第五十二</h2>
  <p id="aGf">闻如是。<a id="a-Gg"></a>一时佛游王舍城灵鹫山。<a id="a-Gh"></a>与大比丘千二百五十人俱。<a id="a-Gi"></a>尔时锦尽手长者。<a id="a-Gj"></a>至舍利弗所。<a id="a-Gk"></a>讽诵经法。<a id="a-Gl"></a>还归其家。<a id="a-Gm"></a>厌所居处。<a id="a-Gn"></a>下其须发。<a id="a-Go"></a>而为沙门。<a id="a-Gp"></a>未得罗汉。<a id="a-Gq"></a>一切所造。<a id="a-Gr"></a>皆已备足。<a id="a-Gs"></a>时诸比丘。<a id="a-Gt"></a>往见世尊。<a id="a-Gu"></a>今我等察锦尽手。<a id="a-Gv"></a>稽首面见。<a id="a-Gw"></a>闻说法律。<a id="a-Gx"></a>寻时出家。<a id="a-Gy"></a>而为沙门。<a id="a-Gz"></a>博闻多智。<a id="a-H0"></a>讲若干法。<a id="a-H1"></a>言谈雅丽。<a id="a-H2"></a>庠序无犷。<a id="a-H3"></a>兴起禅思。<a id="a-H4"></a>故复还家。<a id="a-H5"></a>世尊如是。<a id="a-H6"></a>随其所应未得罗汉。<a id="a-H7"></a>无根无著法。<a id="a-H8"></a>以未成就睹见生死周旋回转。<a id="a-H9"></a>不得解脱。<a id="a-HA"></a>如佛所教。<a id="a-HB"></a>如来至真等正觉。<a id="a-HC"></a>所获安隐。<a id="a-HD"></a>佛告诸比丘。<a id="a-HE"></a>何足为怪。<a id="a-HF"></a>吾成无上正真道。<a id="a-HG"></a>为最正觉。<a id="a-HH"></a>锦尽手为舍利弗。<a id="a-HI"></a>虽见教化度于四患。<a id="a-HJ"></a>吾于异世。<a id="a-HK"></a>以凡夫身。<a id="a-HL"></a>广说经法。<a id="a-HM"></a>度诸勤苦。<a id="a-HN"></a>乃为殊特。<a id="a-HO"></a>往昔过去久远世时。<a id="a-HP"></a>有一仙人。<a id="a-HQ"></a>名曰拨劫。<a id="a-HR"></a>得五神通。<a id="a-HS"></a>时为国王。<a id="a-HT"></a>所见奉事。<a id="a-HU"></a>爱敬无量。<a id="a-HV"></a>神足飞行。<a id="a-HW"></a>往返王宫。<a id="a-HX"></a>彼时国王。<a id="a-HY"></a>供养仙人。<a id="a-HZ"></a>一切施安。<a id="a-Ha"></a>坐在王边。<a id="a-Hb"></a>日日如是。<a id="a-Hc"></a>王奉仙人。<a id="a-Hd"></a>布发而行。<a id="a-He"></a>手自斟酌。<a id="a-Hf"></a>百种饮食。<a id="a-Hg"></a>积有年岁。<a id="a-Hh"></a>供养无限。<a id="a-Hi"></a>于时彼王。<a id="a-Hj"></a>有小缘务。<a id="a-Hk"></a>王有一女。<a id="a-Hl"></a>端正殊好。<a id="a-Hm"></a>于世希有。<a id="a-Hn"></a>王甚敬重。<a id="a-Ho"></a>重之无量。<a id="a-Hp"></a>女未出门。<a id="a-Hq"></a>王告女曰。<a id="a-Hr"></a>汝见吾不。<a id="a-Hs"></a>供养仙人。<a id="a-Ht"></a>奉事殷勤。<a id="a-Hu"></a>不敢失意。<a id="a-Hv"></a>女则白曰。<a id="a-Hw"></a>唯然已见。<a id="a-Hx"></a>王告之曰。<a id="a-Hy"></a>今吾有事。<a id="a-Hz"></a>当远游行。<a id="a-I0"></a>汝供养之。<a id="a-I1"></a>亦当如我事莫失意。<a id="a-I2"></a>时彼仙人。<a id="a-I3"></a>从空中飞下。<a id="a-I4"></a>至王宫内。<a id="a-I5"></a>王女见来。<a id="a-I6"></a>以手擎之。<a id="a-I7"></a>坐着座上。<a id="a-I8"></a>适以手擎。<a id="a-I9"></a>触体柔软。<a id="a-IA"></a>即起欲意。<a id="a-IB"></a>适起欲心。<a id="a-IC"></a>爱欲兴盛。<a id="a-ID"></a>寻失神足。<a id="a-IE"></a>故不能飞行。<a id="a-IF"></a>思惟经行。<a id="a-IG"></a>欲复神足。<a id="a-IH"></a>故不能获。<a id="a-II"></a>时彼仙人。<a id="a-IJ"></a>见国王女。<a id="a-IK"></a>贪欲意起。<a id="a-IL"></a>不能从志。<a id="a-IM"></a>步行出宫。<a id="a-IN"></a>如是所为。<a id="a-IO"></a>其音畅溢。<a id="a-IP"></a>莫不闻知。<a id="a-IQ"></a>时无央数人。<a id="a-IR"></a>皆来集会。<a id="a-IS"></a>王行事毕。<a id="a-IT"></a>还入其宫。<a id="a-IU"></a>闻其仙人。<a id="a-IV"></a>失于无欲。<a id="a-IW"></a>堕恩爱中。<a id="a-IX"></a>失其神足。<a id="a-IY"></a>不能飞行。<a id="a-IZ"></a>王时夜至其宫。<a id="a-Ia"></a>独窃自行。<a id="a-Ib"></a>往见仙人。<a id="a-Ic"></a>稽首足下。<a id="a-Id"></a>以偈颂曰。</p>
  <p id="aIe">吾闻大梵志　　卒暴皆贪欲</p>
  <p id="aIf">为从何所教　　何因习色欲</p>
  <p id="aIg">时拨劫仙人。<a id="a-Ih"></a>以偈答王曰。</p>
  <p id="aIi">吾实尔大王　　如圣之所闻</p>
  <p id="aIj">已堕于邪径　　以王远吾故</p>
  <p id="aIk">王以偈问曰。</p>
  <p id="aIl">不审慧所在　　及善恶所念</p>
  <p id="aIm">假使发欲心　　不能伏本净</p>
  <p id="aIn">时拨劫仙人。<a id="a-Io"></a>复以偈答王曰。</p>
  <p id="aIp">爱欲失义利　　淫心郁然炽</p>
  <p id="aIq">今日闻王语　　便当舍爱欲</p>
  <p id="aIr">于时国王。<a id="a-Is"></a>教告仙人。<a id="a-It"></a>仙人羞惭。<a id="a-Iu"></a>克心自责。<a id="a-Iv"></a>宿夜精勤。<a id="a-Iw"></a>不久即获。<a id="a-Ix"></a>还复神通。<a id="a-Iy"></a>佛告诸比丘。<a id="a-Iz"></a>尔时仙人拨劫今舍利弗是。<a id="a-J0"></a>国王者吾身是。<a id="a-J1"></a>佛说如是。<a id="a-J2"></a>莫不欢喜。</p>
  <p data-pb></p>
  <h2 id="aJ3">佛说清信士阿夷扇持父子经第五十三</h2>
  <p id="aJ4">闻如是。<a id="a-J5"></a>一时佛游舍卫祇树给孤独园。<a id="a-J6"></a>与大比丘千二百五十人俱。<a id="a-J7"></a>有一清信士。<a id="a-J8"></a>有子聪明。<a id="a-J9"></a>智慧辩才。<a id="a-JA"></a>在在所兴。<a id="a-JB"></a>无所不博。<a id="a-JC"></a>能自竖立。<a id="a-JD"></a>而无懈怠。<a id="a-JE"></a>明了殊绝。<a id="a-JF"></a>又晓家业买卖之利。<a id="a-JG"></a>多获财宝。<a id="a-JH"></a>供养父母。<a id="a-JI"></a>佛威神护。<a id="a-JJ"></a>诸天宿卫。<a id="a-JK"></a>无央数人。<a id="a-JL"></a>所共爱敬。<a id="a-JM"></a>不可父意。<a id="a-JN"></a>不爱念之。<a id="a-JO"></a>常憎恶见。<a id="a-JP"></a>驱使出舍。<a id="a-JQ"></a>数加捶杖。<a id="a-JR"></a>不能复堪。<a id="a-JS"></a>驰至他国。<a id="a-JT"></a>在于异土贾作。<a id="a-JU"></a>治生方便。<a id="a-JV"></a>计校兴造。<a id="a-JW"></a>时节不失。<a id="a-JX"></a>不废所业。<a id="a-JY"></a>多积财宝。<a id="a-JZ"></a>清信士。<a id="a-Ja"></a>闻多积财宝。<a id="a-Jb"></a>遥遣人呼使来归。<a id="a-Jc"></a>子不肯还。<a id="a-Jd"></a>清信士。<a id="a-Je"></a>复遣人行。<a id="a-Jf"></a>设使不来。<a id="a-Jg"></a>遣财物来。<a id="a-Jh"></a>殷勤谏晓。<a id="a-Ji"></a>都不肯遣。<a id="a-Jj"></a>其子报曰。<a id="a-Jk"></a>父困苦我。<a id="a-Jl"></a>不可复计。<a id="a-Jm"></a>至使令我不能发心所遣遗也。<a id="a-Jn"></a>复难自往。<a id="a-Jo"></a>时清信士。<a id="a-Jp"></a>对比丘众。<a id="a-Jq"></a>自讼说意。<a id="a-Jr"></a>其子有病。<a id="a-Js"></a>不顺父母。<a id="a-Jt"></a>诸比丘具以启佛。<a id="a-Ju"></a>世尊告曰。<a id="a-Jv"></a>此清信士。<a id="a-Jw"></a>不但今世与子不和。<a id="a-Jx"></a>前世亦然。<a id="a-Jy"></a>福德殊异。<a id="a-Jz"></a>有所造行。<a id="a-K0"></a>无所违失。<a id="a-K1"></a>不可其心。<a id="a-K2"></a>比丘且观于此。<a id="a-K3"></a>其子智慧殊特。<a id="a-K4"></a>德不可量。<a id="a-K5"></a>不可其心。<a id="a-K6"></a>不欲闻其声。<a id="a-K7"></a>复欲思得。<a id="a-K8"></a>佛告诸比丘。<a id="a-K9"></a>乃往过去久远世时。<a id="a-KA"></a>有一人。<a id="a-KB"></a>名曰阿夷扇持。<a id="a-KC"></a>为猕猴师。<a id="a-KD"></a>教于猕猴。<a id="a-KE"></a>举动法则。<a id="a-KF"></a>技术戏笑。<a id="a-KG"></a>多所悦豫。<a id="a-KH"></a>于众人民。<a id="a-KI"></a>以此技术。<a id="a-KJ"></a>无央数人。<a id="a-KK"></a>悉共爱敬。<a id="a-KL"></a>远近皆来。<a id="a-KM"></a>观其技术。<a id="a-KN"></a>蒙是之恩。<a id="a-KO"></a>多获财利。<a id="a-KP"></a>其阿夷扇持。<a id="a-KQ"></a>前后猕猴。<a id="a-KR"></a>大得众物。<a id="a-KS"></a>挝捶搏蹋。<a id="a-KT"></a>其人异日。<a id="a-KU"></a>将彼猕猴。<a id="a-KV"></a>入于城中。<a id="a-KW"></a>缚着于柱。<a id="a-KX"></a>挝捶毒痛。<a id="a-KY"></a>毁辱折伏。<a id="a-KZ"></a>于时猕猴。<a id="a-Ka"></a>窃得默出。<a id="a-Kb"></a>驰走入山。<a id="a-Kc"></a>闲居独处。<a id="a-Kd"></a>近附仙人。<a id="a-Ke"></a>依之止顿。<a id="a-Kf"></a>采取果蓏。<a id="a-Kg"></a>供养仙人。<a id="a-Kh"></a>复自食之。<a id="a-Ki"></a>阿夷扇持。<a id="a-Kj"></a>闻之走在其处空闲山中。<a id="a-Kk"></a>而遣人使呼之来还。<a id="a-Kl"></a>猕猴不肯。<a id="a-Km"></a>遥报之曰。<a id="a-Kn"></a>吾今续念。<a id="a-Ko"></a>前困毒我。<a id="a-Kp"></a>众患难量。<a id="a-Kq"></a>前时我父。<a id="a-Kr"></a>横无过罪。<a id="a-Ks"></a>而见加毒。<a id="a-Kt"></a>毁辱叵言。<a id="a-Ku"></a>今故驰走。<a id="a-Kv"></a>来入山中。<a id="a-Kw"></a>阿夷扇持。<a id="a-Kx"></a>便自往谓猕猴言。<a id="a-Ky"></a>来归还家。<a id="a-Kz"></a>默声不肯。<a id="a-L0"></a>仙人报曰。<a id="a-L1"></a>亦可原置。<a id="a-L2"></a>答仙人曰。<a id="a-L3"></a>吾置之耳。<a id="a-L4"></a>仙人报曰。<a id="a-L5"></a>敢可强致。<a id="a-L6"></a>小劝喻之。<a id="a-L7"></a>然后将行。<a id="a-L8"></a>假使强欲致之。<a id="a-L9"></a>傥不能也。<a id="a-LA"></a>其人答曰。<a id="a-LB"></a>假使方便欲致之去。<a id="a-LC"></a>不肯往者。<a id="a-LD"></a>吾当作计。<a id="a-LE"></a>即时以偈而歌颂曰。</p>
  <p id="aLF">卿贤柔善子　　譬如鹿就荫</p>
  <p id="aLG">便从树枝下　　得无饥渴死</p>
  <p id="aLH">尔时猕猴以偈答曰。</p>
  <p id="aLI">不仁和生我　　我自知志性</p>
  <p id="aLJ">从何所睹闻　　猕猴为柔贤</p>
  <p id="aLK">我到诸方面　　未有中间念</p>
  <p id="aLL">假使有邪长　　终不能制意</p>
  <p id="aLM">吾今续念之　　君阿夷扇持</p>
  <p id="aLN">将我入城中　　缚柱加毒痛</p>
  <p id="aLO">于今不忘之　　挝捶我苦毒</p>
  <p id="aLP">我已得自在　　不能就君困</p>
  <p id="aLQ">佛告诸比丘。<a id="a-LR"></a>欲知尔时阿夷扇持子今清信士子是也。<a id="a-LS"></a>清信士者则今父也。<a id="a-LT"></a>其仙人者我身是也。<a id="a-LU"></a>如是具足当分别说。<a id="a-LV"></a>佛说如是。<a id="a-LW"></a>莫不欢喜。</p>
  <p data-pb></p>
  <h2 id="aLX">佛说夫妇经第五十四</h2>
  <p id="aLY">闻如是。<a id="a-LZ"></a>一时佛游舍卫祇树给孤独园。<a id="a-La"></a>与大比丘千二百五十人俱。<a id="a-Lb"></a>有清信士。<a id="a-Lc"></a>其妇端正。<a id="a-Ld"></a>面貌殊好。<a id="a-Le"></a>威光巍巍。<a id="a-Lf"></a>威德无伦。<a id="a-Lg"></a>聪明智慧。<a id="a-Lh"></a>言语辩才。<a id="a-Li"></a>多所悦豫。<a id="a-Lj"></a>众人所敬。<a id="a-Lk"></a>于时夫婿不敬重之。<a id="a-Ll"></a>憎恶不欢。<a id="a-Lm"></a>不欲见之。<a id="a-Ln"></a>反更敬爱不急老妪仆使为妾。<a id="a-Lo"></a>而敬重之。<a id="a-Lp"></a>其妇见婿心异不和。<a id="a-Lq"></a>志在下使。<a id="a-Lr"></a>便谓其夫。<a id="a-Ls"></a>假使卿心不相喜者。<a id="a-Lt"></a>傥当见听出家为道。<a id="a-Lu"></a>作比丘尼。<a id="a-Lv"></a>数数如是。<a id="a-Lw"></a>婿便听之。<a id="a-Lx"></a>即便出家为道作比丘尼。<a id="a-Ly"></a>昼夜精进行道。<a id="a-Lz"></a>未久证得罗汉。<a id="a-M0"></a>然于后时。<a id="a-M1"></a>其清信士所敬女人。<a id="a-M2"></a>归非常没。<a id="a-M3"></a>时清信士。<a id="a-M4"></a>便行求索。<a id="a-M5"></a>得前时所妻为比丘尼。<a id="a-M6"></a>呼之归家。<a id="a-M7"></a>比丘尼不肯随之。<a id="a-M8"></a>吾已出家。<a id="a-M9"></a>则为他人。<a id="a-MA"></a>更生异世。<a id="a-MB"></a>罪福不同。<a id="a-MC"></a>时比丘尼闻。<a id="a-MD"></a>往白世尊。<a id="a-ME"></a>说其本末。<a id="a-MF"></a>佛告诸比丘。<a id="a-MG"></a>是清信士。<a id="a-MH"></a>前世毁辱此有德之人。<a id="a-MI"></a>不但今世。<a id="a-MJ"></a>又此女人。<a id="a-MK"></a>生生有德。<a id="a-ML"></a>有殊特之志。<a id="a-MM"></a>此人常坏乱之。<a id="a-MN"></a>今比丘尼。<a id="a-MO"></a>已入大路。<a id="a-MP"></a>复欲毁之。<a id="a-MQ"></a>不得从愿。<a id="a-MR"></a>佛告比丘。<a id="a-MS"></a>乃古无数世时。<a id="a-MT"></a>有一梵志。<a id="a-MU"></a>妇名莲华。<a id="a-MV"></a>端正殊好。<a id="a-MW"></a>面颜殊妙。<a id="a-MX"></a>色像第一。<a id="a-MY"></a>于世希有。<a id="a-MZ"></a>名德难及。<a id="a-Ma"></a>其梵志有一婢使。<a id="a-Mb"></a>而亲近之。<a id="a-Mc"></a>顺敬于婢。<a id="a-Md"></a>不肯恭敬莲华之妇。<a id="a-Me"></a>不喜见之。<a id="a-Mf"></a>反用婢语。<a id="a-Mg"></a>将妇出舍。<a id="a-Mh"></a>至于山间。<a id="a-Mi"></a>上优昙钵树。<a id="a-Mj"></a>择诸熟果而取食之。<a id="a-Mk"></a>弃诸生果而用与妇。<a id="a-Ml"></a>其妇问曰。<a id="a-Mm"></a>君何故独啖熟果。<a id="a-Mn"></a>生者弃下。<a id="a-Mo"></a>而持相与。<a id="a-Mp"></a>其夫答曰。<a id="a-Mq"></a>欲得熟者。<a id="a-Mr"></a>何不上树而自取之。<a id="a-Ms"></a>其妇答曰。<a id="a-Mt"></a>卿不与我。<a id="a-Mu"></a>我不能得。<a id="a-Mv"></a>当从夫命。<a id="a-Mw"></a>妇即上树。<a id="a-Mx"></a>夫见妇上树。<a id="a-My"></a>寻时下树。<a id="a-Mz"></a>以诸荆棘。<a id="a-N0"></a>遮树四面。<a id="a-N1"></a>欲使不下。<a id="a-N2"></a>置在树上。<a id="a-N3"></a>舍之而去。<a id="a-N4"></a>欲令便死。<a id="a-N5"></a>于时国王。<a id="a-N6"></a>与诸大臣。<a id="a-N7"></a>共行游猎。<a id="a-N8"></a>过彼树下。<a id="a-N9"></a>见其女人。<a id="a-NA"></a>端正殊好。<a id="a-NB"></a>颜貌殊异。<a id="a-NC"></a>世所希有。<a id="a-ND"></a>即问女人。<a id="a-NE"></a>卿为何人。<a id="a-NF"></a>为所从来。<a id="a-NG"></a>其妇本末为彼国王。<a id="a-NH"></a>说所变故。<a id="a-NI"></a>王见女人。<a id="a-NJ"></a>女相具足。<a id="a-NK"></a>无有众瑕。<a id="a-NL"></a>心自念言。<a id="a-NM"></a>其彼梵志。<a id="a-NN"></a>愚騃无智。<a id="a-NO"></a>非是丈夫。<a id="a-NP"></a>而不敬喜于此女人除棘载去。<a id="a-NQ"></a>至其宫内。<a id="a-NR"></a>立为王后。<a id="a-NS"></a>其后智慧辩才难及。<a id="a-NT"></a>互用摴蒱及以六博书疏通利。<a id="a-NU"></a>远近女人。<a id="a-NV"></a>来共博戏。<a id="a-NW"></a>王后辄胜。<a id="a-NX"></a>无能当者。<a id="a-NY"></a>于时梵志。<a id="a-NZ"></a>遥闻彼王有后。<a id="a-Na"></a>端正工于博戏。<a id="a-Nb"></a>其有来者。<a id="a-Nc"></a>王后得胜。<a id="a-Nd"></a>无不归伏。<a id="a-Ne"></a>莫能胜者。<a id="a-Nf"></a>心自念言。<a id="a-Ng"></a>且是我前妇。<a id="a-Nh"></a>非是异人。<a id="a-Ni"></a>其我前妇。<a id="a-Nj"></a>博戏第一。<a id="a-Nk"></a>又彼梵志亦工博戏。<a id="a-Nl"></a>欲诣王现其技术。<a id="a-Nm"></a>时王后。<a id="a-Nn"></a>闻一梵志形像如此。<a id="a-No"></a>及其颜貌长短好丑。<a id="a-Np"></a>即心念言。<a id="a-Nq"></a>是我前夫。<a id="a-Nr"></a>于时梵志。<a id="a-Ns"></a>诣王宫门。<a id="a-Nt"></a>王即见之。<a id="a-Nu"></a>遥试博戏。<a id="a-Nv"></a>侍人名齿。<a id="a-Nw"></a>于时梵志。<a id="a-Nx"></a>以偈颂曰。</p>
  <p id="aNy">发好长八尺　　其眉若如画</p>
  <p id="aNz">柔软上第一　　当念熟果蓏</p>
  <p id="aO0">于是王后以偈答曰。</p>
  <p id="aO1">往时婢自在　　其志好其所</p>
  <p id="aO2">敬重为第一　　劫取为第一</p>
  <p id="aO3">时梵志复以偈答王后曰。</p>
  <p id="aO4">诣闲居龙处　　龙象常所游</p>
  <p id="aO5">于彼相娱乐　　当念熟果蓏</p>
  <p id="aO6">王后以偈答梵志曰。</p>
  <p id="aO7">独自啖熟果　　生者弃与我</p>
  <p id="aO8">是吾宿因缘　　梵志所劫取</p>
  <p id="aO9">于时梵志。<a id="a-OA"></a>心中怀恨。<a id="a-OB"></a>即自克责。<a id="a-OC"></a>悔无所及。<a id="a-OD"></a>佛告诸比丘。<a id="a-OE"></a>尔时梵志今清信士是。<a id="a-OF"></a>其妇者今妇是。<a id="a-OG"></a>彼国王者吾身是。<a id="a-OH"></a>尔时起乱。<a id="a-OI"></a>今亦如是。<a id="a-OJ"></a>佛说如是。<a id="a-OK"></a>莫不欢喜。</p>
  <p data-pb></p>
  <h2 id="aOL">佛说譬喻经第五十五</h2>
  <p id="aOM">过去无数劫时。<a id="a-ON"></a>有独母。<a id="a-OO"></a>卖麻油膏为业。<a id="a-OP"></a>时有比丘。<a id="a-OQ"></a>日日于是母许。<a id="a-OR"></a>取麻油膏。<a id="a-OS"></a>为佛然灯。<a id="a-OT"></a>积有年数。<a id="a-OU"></a>佛后授比丘决。<a id="a-OV"></a>汝后当作佛。<a id="a-OW"></a>诸天国王人民。<a id="a-OX"></a>悉往贺比丘。<a id="a-OY"></a>比丘言。<a id="a-OZ"></a>我受恩。<a id="a-Oa"></a>独母闻比丘授决。<a id="a-Ob"></a>便到佛所白言。<a id="a-Oc"></a>此比丘。<a id="a-Od"></a>然麻油膏者。<a id="a-Oe"></a>我所有。<a id="a-Of"></a>愿佛复授我决。<a id="a-Og"></a>佛言。<a id="a-Oh"></a>此比丘作佛时。<a id="a-Oi"></a>汝当从其受决。<a id="a-Oj"></a>佛告舍利弗。<a id="a-Ok"></a>是时比丘者。<a id="a-Ol"></a>提和竭佛是。<a id="a-Om"></a>时独母我身是也。<a id="a-On"></a>昔维耶离国。<a id="a-Oo"></a>有一长者。<a id="a-Op"></a>闻佛来化。<a id="a-Oq"></a>即诣佛所。<a id="a-Or"></a>稽首礼足。<a id="a-Os"></a>白佛言。<a id="a-Ot"></a>意欲请佛一时三月。<a id="a-Ou"></a>佛默可之。<a id="a-Ov"></a>即摄衣持钵。<a id="a-Ow"></a>就长者家。<a id="a-Ox"></a>余人请者。<a id="a-Oy"></a>不能复得。<a id="a-Oz"></a>皆兴恚意。<a id="a-P0"></a>图害长者。<a id="a-P1"></a>便克日举兵。<a id="a-P2"></a>围舍数重。<a id="a-P3"></a>长者怖懅。<a id="a-P4"></a>至心于佛。<a id="a-P5"></a>无复他想。<a id="a-P6"></a>佛为说法。<a id="a-P7"></a>若干要语。<a id="a-P8"></a>长者及眷属。<a id="a-P9"></a>皆逮不起法忍。<a id="a-PA"></a>佛从座起。<a id="a-PB"></a>出解外人。<a id="a-PC"></a>说恚害之苦报。<a id="a-PD"></a>叹和慈之福。<a id="a-PE"></a>若干要言。<a id="a-PF"></a>众人意解。<a id="a-PG"></a>八万四千。<a id="a-PH"></a>发无上正真道意。<a id="a-PI"></a>诸比丘白佛。<a id="a-PJ"></a>今此大会。<a id="a-PK"></a>见佛意解。<a id="a-PL"></a>为是遭时也。<a id="a-PM"></a>为宿有因缘乎。<a id="a-PN"></a>佛言。<a id="a-PO"></a>今此众会。<a id="a-PP"></a>一时度者。<a id="a-PQ"></a>皆宿与佛有因缘故。<a id="a-PR"></a>比丘白言。<a id="a-PS"></a>愿佛本末说之。<a id="a-PT"></a>闻者增益功德。<a id="a-PU"></a>佛言。<a id="a-PV"></a>昔有一国。<a id="a-PW"></a>居近大海。<a id="a-PX"></a>时王名萨和达。<a id="a-PY"></a>以慈治国。<a id="a-PZ"></a>视民如子。<a id="a-Pa"></a>国有大灾。<a id="a-Pb"></a>三年不雨。<a id="a-Pc"></a>人民饥饿。<a id="a-Pd"></a>王召梵志道士。<a id="a-Pe"></a>问当雨不。<a id="a-Pf"></a>占者答曰。<a id="a-Pg"></a>满十年乃有雨耳。<a id="a-Ph"></a>王闻是语。<a id="a-Pi"></a>恐人民死尽。<a id="a-Pj"></a>愁忧不乐。<a id="a-Pk"></a>当作何计以济国人乎。<a id="a-Pl"></a>复念曰。<a id="a-Pm"></a>唯当身施以救众生耳。<a id="a-Pn"></a>便斋戒清净。<a id="a-Po"></a>又手向十方曰。<a id="a-Pp"></a>以我前后所作善行。<a id="a-Pq"></a>若有福报者。<a id="a-Pr"></a>愿生海中。<a id="a-Ps"></a>作大身鱼。<a id="a-Pt"></a>以肉供养众。<a id="a-Pu"></a>便闭口不食。<a id="a-Pv"></a>七日命终。<a id="a-Pw"></a>得生为鱼。<a id="a-Px"></a>身长四千里。<a id="a-Py"></a>具识宿命。<a id="a-Pz"></a>便堕海岸上。<a id="a-Q0"></a>正像黑山。<a id="a-Q1"></a>人民见山怪那得有是山。<a id="a-Q2"></a>皆往视之。<a id="a-Q3"></a>乃知大鱼。<a id="a-Q4"></a>举国皆往。<a id="a-Q5"></a>乃解取食。<a id="a-Q6"></a>得免饥困。<a id="a-Q7"></a>国遂还复。<a id="a-Q8"></a>丰熟如故告诸比丘。<a id="a-Q9"></a>尔时鱼者我身是也。<a id="a-QA"></a>尔时食我肉者。<a id="a-QB"></a>今维耶离国人是。<a id="a-QC"></a>如来往者。<a id="a-QD"></a>以肉活众生。<a id="a-QE"></a>一世中耳。<a id="a-QF"></a>今以道慧救护识神。<a id="a-QG"></a>还复本无。<a id="a-QH"></a>长离三界。<a id="a-QI"></a>众苦永灭矣。<a id="a-QJ"></a>菩萨勤苦具足三施。<a id="a-QK"></a>何谓三施。<a id="a-QL"></a>外施内施大施。<a id="a-QM"></a>是为三施。<a id="a-QN"></a>衣食珍宝。<a id="a-QO"></a>国土妻子。<a id="a-QP"></a>是为外施。<a id="a-QQ"></a>支体骨肉。<a id="a-QR"></a>头目髓脑。<a id="a-QS"></a>是为内施。<a id="a-QT"></a>四等六度。<a id="a-QU"></a>四谛非常。<a id="a-QV"></a>十二部经。<a id="a-QW"></a>为众生说。<a id="a-QX"></a>是为大施。<a id="a-QY"></a>求道之法。<a id="a-QZ"></a>三施具足。<a id="a-Qa"></a>乃疾得佛。<a id="a-Qb"></a>佛说是时。<a id="a-Qc"></a>无数众生。<a id="a-Qd"></a>皆发无上正真道意。<a id="a-Qe"></a>首达耆年尊。<a id="a-Qf"></a>教化五千人。<a id="a-Qg"></a>惟先年少。<a id="a-Qh"></a>其智深远。<a id="a-Qi"></a>行诸国土。<a id="a-Qj"></a>教化六万人。<a id="a-Qk"></a>展转与首达共会。<a id="a-Ql"></a>首达弟子。<a id="a-Qm"></a>见惟先智慧勇猛。<a id="a-Qn"></a>悉欲往崇之。<a id="a-Qo"></a>首达谓诸学者。<a id="a-Qp"></a>惟先年幼。<a id="a-Qq"></a>其慧薄少。<a id="a-Qr"></a>惟先窃闻其言。<a id="a-Qs"></a>菩萨法者。<a id="a-Qt"></a>当相供养。<a id="a-Qu"></a>行诸国土。<a id="a-Qv"></a>视若见佛。<a id="a-Qw"></a>今我无护。<a id="a-Qx"></a>而起同法之意。<a id="a-Qy"></a>惟先其夜默然而去其国土。<a id="a-Qz"></a>所以者何。<a id="a-R0"></a>欲令学者供养首达。<a id="a-R1"></a>首达者用诽谤惟先故。<a id="a-R2"></a>堕摩呵泥梨六十劫。<a id="a-R3"></a>既出得为人。<a id="a-R4"></a>无舌六十劫。<a id="a-R5"></a>所以者何。<a id="a-R6"></a>不制心口意故。<a id="a-R7"></a>而失菩萨法。<a id="a-R8"></a>罪尽已后。<a id="a-R9"></a>逮前功德。<a id="a-RA"></a>自致得佛。<a id="a-RB"></a>号字释迦文。<a id="a-RC"></a>佛告诸学者。<a id="a-RD"></a>其首达者则吾身是。<a id="a-RE"></a>惟先者今现阿弥陀佛是。<a id="a-RF"></a>其坐中一切皆悉言。<a id="a-RG"></a>其失小耳。<a id="a-RH"></a>得罪甚大。<a id="a-RI"></a>佛告诸会者。<a id="a-RJ"></a>身口意不可不护。<a id="a-RK"></a>其有信者。<a id="a-RL"></a>奉行而得道。<a id="a-RM"></a>所作过恶。<a id="a-RN"></a>能自觉改悔首。<a id="a-RO"></a>其过可得微轻。<a id="a-RP"></a>昔无数劫时。<a id="a-RQ"></a>有一人。<a id="a-RR"></a>大兴布施。<a id="a-RS"></a>供养外道梵志无数千人。<a id="a-RT"></a>数年之中。<a id="a-RU"></a>诸梵志法。<a id="a-RV"></a>知经多者。<a id="a-RW"></a>得为上座。<a id="a-RX"></a>中有梵志年耆多智。<a id="a-RY"></a>会中第一。<a id="a-RZ"></a>时儒童菩萨。<a id="a-Ra"></a>亦在山中。<a id="a-Rb"></a>学诸经术。<a id="a-Rc"></a>无所不博。<a id="a-Rd"></a>时来就会坐其下头。<a id="a-Re"></a>次问所知。<a id="a-Rf"></a>展转不如。<a id="a-Rg"></a>乃至上座。<a id="a-Rh"></a>问长老梵志所知。<a id="a-Ri"></a>亦不如儒童。<a id="a-Rj"></a>十二年向已欲满。<a id="a-Rk"></a>知经多者。<a id="a-Rl"></a>当以九种物以用施之。<a id="a-Rm"></a>九种物者。<a id="a-Rn"></a>金马银鞍勒。<a id="a-Ro"></a>及端正女。<a id="a-Rp"></a>金澡罐。<a id="a-Rq"></a>及金澡盘。<a id="a-Rr"></a>金银床席。<a id="a-Rs"></a>皆绝妙好。<a id="a-Rt"></a>如是之比。<a id="a-Ru"></a>有九种物。<a id="a-Rv"></a>长老梵志。<a id="a-Rw"></a>便自思惟。<a id="a-Rx"></a>吾十二年中。<a id="a-Ry"></a>无系我者。<a id="a-Rz"></a>而此年少。<a id="a-S0"></a>欻乃胜吾。<a id="a-S1"></a>人可羞耻。<a id="a-S2"></a>物不足言。<a id="a-S3"></a>失名不易。<a id="a-S4"></a>便语儒童。<a id="a-S5"></a>所施九物。<a id="a-S6"></a>尽当相与。<a id="a-S7"></a>卿小下我。<a id="a-S8"></a>使吾在上。<a id="a-S9"></a>儒童答曰。<a id="a-SA"></a>吾自以理。<a id="a-SB"></a>不强在上。<a id="a-SC"></a>若我知劣。<a id="a-SD"></a>我自在下。<a id="a-SE"></a>无所恨也。<a id="a-SF"></a>梵志懊恼。<a id="a-SG"></a>避座与之。<a id="a-SH"></a>七宝挍饰。<a id="a-SI"></a>极为精妙。<a id="a-SJ"></a>长老梵志。<a id="a-SK"></a>因问儒童。<a id="a-SL"></a>卿之学问。<a id="a-SM"></a>何所求索。<a id="a-SN"></a>答言。<a id="a-SO"></a>吾求阿惟三佛度脱万姓。<a id="a-SP"></a>长老梵志。<a id="a-SQ"></a>心毒恚生。<a id="a-SR"></a>内誓愿言。<a id="a-SS"></a>吾当世世坏子之心令不得成。<a id="a-ST"></a>若故作佛亦乱之。<a id="a-SU"></a>不宜复念言。<a id="a-SV"></a>善恶殊途。<a id="a-SW"></a>恐不相值。<a id="a-SX"></a>唯当大修德尔乃相遇耳。<a id="a-SY"></a>便行六度无极。<a id="a-SZ"></a>兼修诸善。<a id="a-Sa"></a>恒无废舍之意。<a id="a-Sb"></a>于是别去。<a id="a-Sc"></a>施主九物与诸梵志。<a id="a-Sd"></a>使各分之已。<a id="a-Se"></a>各减一银钱追与儒童。<a id="a-Sf"></a>不受九物。<a id="a-Sg"></a>使吾之等普分得之。<a id="a-Sh"></a>儒童受已。<a id="a-Si"></a>各自别去。<a id="a-Sj"></a>菩萨道成。<a id="a-Sk"></a>调达恒与菩萨相随。<a id="a-Sl"></a>俱生俱死。<a id="a-Sm"></a>共为兄弟。<a id="a-Sn"></a>恒坏菩萨。<a id="a-So"></a>尔时长老梵志调达是也。<a id="a-Sp"></a>儒童者释迦文佛是。<a id="a-Sq"></a>以本誓故。<a id="a-Sr"></a>恒不相离。<a id="a-Ss"></a>是其本末也。</p>
  <p id="aSt">师言。<a id="a-Su"></a>学当有善知识。<a id="a-Sv"></a>昔有驴一头。<a id="a-Sw"></a>其主恒令与马相随。<a id="a-Sx"></a>饮食行来。<a id="a-Sy"></a>常与马俱。<a id="a-Sz"></a>马行百里。<a id="a-T0"></a>亦行百里。<a id="a-T1"></a>马行千里。<a id="a-T2"></a>亦行千里。<a id="a-T3"></a>衣毛呜呼。<a id="a-T4"></a>与马相似。<a id="a-T5"></a>后时与驴相随。<a id="a-T6"></a>饮食行来。<a id="a-T7"></a>与驴共侣。<a id="a-T8"></a>驴行百里。<a id="a-T9"></a>亦行百里。<a id="a-TA"></a>驴行千里。<a id="a-TB"></a>亦行千里。<a id="a-TC"></a>毛衣头躯。<a id="a-TD"></a>悉为似驴。<a id="a-TE"></a>呜呼唉痾。<a id="a-TF"></a>纯为是驴。<a id="a-TG"></a>遂至老死。<a id="a-TH"></a>不复作马。<a id="a-TI"></a>学者亦如是。<a id="a-TJ"></a>随善知识。<a id="a-TK"></a>则日精进。<a id="a-TL"></a>精进者。<a id="a-TM"></a>得道驶。<a id="a-TN"></a>随恶知识。<a id="a-TO"></a>则日懈怠。<a id="a-TP"></a>懈怠者。<a id="a-TQ"></a>是为长没也。</p>
  <p id="aTR">昔者外国婆罗门。<a id="a-TS"></a>事天作寺舍。<a id="a-TT"></a>好作天像。<a id="a-TU"></a>以金作头。<a id="a-TV"></a>时有盗贼。<a id="a-TW"></a>登天像挽取其头。<a id="a-TX"></a>都不动。<a id="a-TY"></a>便称南无佛。<a id="a-TZ"></a>便得头去。<a id="a-Ta"></a>明日婆罗门失天头。<a id="a-Tb"></a>天头若去。<a id="a-Tc"></a>众人聚会。<a id="a-Td"></a>天神失头。<a id="a-Te"></a>是为无有神。<a id="a-Tf"></a>神着一婆罗门。<a id="a-Tg"></a>贼人取我头不能得。<a id="a-Th"></a>便称南无佛。<a id="a-Ti"></a>诸天皆惊动。<a id="a-Tj"></a>是故得我头。<a id="a-Tk"></a>诸婆罗门言。<a id="a-Tl"></a>天不如佛。<a id="a-Tm"></a>皆去事佛。<a id="a-Tn"></a>不复事天。<a id="a-To"></a>贼人称南无佛。<a id="a-Tp"></a>得天头去。<a id="a-Tq"></a>何况贤者称南无佛。<a id="a-Tr"></a>十方尊神不敢当。<a id="a-Ts"></a>但精进勿得懈怠。</p>
  <p id="aTt">昔有沙门。<a id="a-Tu"></a>昼夜诵经。<a id="a-Tv"></a>有狗伏床下。<a id="a-Tw"></a>一心听经。<a id="a-Tx"></a>不复念食。<a id="a-Ty"></a>如是积年。<a id="a-Tz"></a>命尽得人形。<a id="a-U0"></a>生舍卫国中作女人。<a id="a-U1"></a>长大见沙门分卫。<a id="a-U2"></a>便走自持饭与。<a id="a-U3"></a>欢喜如是。<a id="a-U4"></a>后便追沙门去。<a id="a-U5"></a>作比丘尼。<a id="a-U6"></a>精进得应真道也。<a id="a-U7"></a>昔有国王。<a id="a-U8"></a>于城外。<a id="a-U9"></a>大作伎乐。<a id="a-UA"></a>国中人民。<a id="a-UB"></a>皆共观之。<a id="a-UC"></a>城中有一家。<a id="a-UD"></a>其父有疾。<a id="a-UE"></a>不能行步。<a id="a-UF"></a>家室共扶。<a id="a-UG"></a>将令强行出城。<a id="a-UH"></a>便止树下。<a id="a-UI"></a>不能自致。<a id="a-UJ"></a>语家中言。<a id="a-UK"></a>汝行观来。<a id="a-UL"></a>还乃将我归。<a id="a-UM"></a>时天帝释作一道人过其边。<a id="a-UN"></a>便呼病人。<a id="a-UO"></a>汝随我去。<a id="a-UP"></a>我能令汝病愈。<a id="a-UQ"></a>人闻大喜。<a id="a-UR"></a>便起随去。<a id="a-US"></a>释遂将上天。<a id="a-UT"></a>至天帝宫。<a id="a-UU"></a>见金珍宝。<a id="a-UV"></a>非世所有。<a id="a-UW"></a>意中生念。<a id="a-UX"></a>欲从求乞。<a id="a-UY"></a>有人语言。<a id="a-UZ"></a>可从求瓶。<a id="a-Ua"></a>病人便前诣释言。<a id="a-Ub"></a>我欲去。<a id="a-Uc"></a>愿乞此瓶。<a id="a-Ud"></a>释便与之。<a id="a-Ue"></a>语之言。<a id="a-Uf"></a>此中有物。<a id="a-Ug"></a>在汝所愿。<a id="a-Uh"></a>病人即持归。<a id="a-Ui"></a>室家相对共探之。<a id="a-Uj"></a>辄得心中所欲金银珍宝。<a id="a-Uk"></a>恣意皆因。<a id="a-Ul"></a>大会宗亲。<a id="a-Um"></a>诸家内外共相娱乐。<a id="a-Un"></a>醉饱已后。<a id="a-Uo"></a>因取瓶跳之。<a id="a-Up"></a>我受汝恩。<a id="a-Uq"></a>令我富饶。<a id="a-Ur"></a>跳踉不止。<a id="a-Us"></a>便堕地破之。<a id="a-Ut"></a>所求不能复得。<a id="a-Uu"></a>佛之经戒。<a id="a-Uv"></a>譬如宝瓶。<a id="a-Uw"></a>初闻精进。<a id="a-Ux"></a>所愿必得。<a id="a-Uy"></a>后小懈慢。<a id="a-Uz"></a>忘经失戒。<a id="a-V0"></a>譬如瓶破无所复得也。<a id="a-V1"></a>法家妇女。<a id="a-V2"></a>着金银珠环。<a id="a-V3"></a>有四事上生天上。<a id="a-V4"></a>一者着金银珠环。<a id="a-V5"></a>若有明经者。<a id="a-V6"></a>闻经欢喜。<a id="a-V7"></a>脱持布施。<a id="a-V8"></a>是一福得生天上。<a id="a-V9"></a>二者若见远方沙门兴起塔寺欢喜。<a id="a-VA"></a>脱金银布施劝助。<a id="a-VB"></a>是二福得生天上。<a id="a-VC"></a>三者若贫穷困厄人。<a id="a-VD"></a>闻佛说布施第一行。<a id="a-VE"></a>便解布施。<a id="a-VF"></a>三福得生天上。<a id="a-VG"></a>四者得疾病临命终时。<a id="a-VH"></a>脱持布施。<a id="a-VI"></a>救助我命。<a id="a-VJ"></a>目自见施。<a id="a-VK"></a>是人命尽。<a id="a-VL"></a>欢喜不惧。<a id="a-VM"></a>得上生天。<a id="a-VN"></a>是以法家妇女。<a id="a-VO"></a>有四事行。<a id="a-VP"></a>着金银宝环。<a id="a-VQ"></a>得生于天上。</p>
 </body>
</html>