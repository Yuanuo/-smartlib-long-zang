<!doctype html>
<html id="z3IBUOMae" data-ver="1694">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说生经卷第三</h1>
  <h2 id="a2">佛说所欣释经第二十三</h2>
  <p id="a3">闻如是。<a id="a-4"></a>一时佛游舍卫祇树给孤独园。<a id="a-5"></a>与大比丘众千二百五十人俱。<a id="a-6"></a>所欣释子。<a id="a-7"></a>多所游至。<a id="a-8"></a>出入无节。<a id="a-9"></a>所诣门族。<a id="a-A"></a>不可称计。<a id="a-B"></a>或晨或冥。<a id="a-C"></a>或早入冥出。<a id="a-D"></a>于时阿难、<a id="a-E"></a>优陀、<a id="a-F"></a>薄拘卢等。<a id="a-G"></a>合会一处。<a id="a-H"></a>谓所欣释子曰。<a id="a-I"></a>贤者何为而多行来。<a id="a-J"></a>不知时节。<a id="a-K"></a>何不时出时入。<a id="a-L"></a>所诣之处。<a id="a-M"></a>不自节量。<a id="a-N"></a>所欣释子。<a id="a-O"></a>寻骂众贤。<a id="a-P"></a>出粗犷辞。<a id="a-Q"></a>卿等无智。<a id="a-R"></a>扰扰摇动。<a id="a-S"></a>不能自安。<a id="a-T"></a>喧呼恶口。<a id="a-U"></a>卿等懈怠。<a id="a-V"></a>不为众僧有所兴立。<a id="a-W"></a>吾今出入。<a id="a-X"></a>常为众僧。<a id="a-Y"></a>严办所当。<a id="a-Z"></a>卿等能任如是劳乎。<a id="a-a"></a>为诸众僧。<a id="a-b"></a>有所办耶。<a id="a-c"></a>勿得谓吾多有事理。<a id="a-d"></a>诸贤多务。<a id="a-e"></a>甚于吾身。<a id="a-f"></a>所欣释子。<a id="a-g"></a>卿等且复有所合办。<a id="a-h"></a>知何如吾办众僧事。<a id="a-i"></a>时诸比丘。<a id="a-j"></a>同共发意。<a id="a-k"></a>彼时三人。<a id="a-l"></a>言语柔软。<a id="a-m"></a>威德殊妙。<a id="a-n"></a>依本福行。<a id="a-o"></a>多所获致。<a id="a-p"></a>过踰于彼。<a id="a-q"></a>所欣释子。<a id="a-r"></a>钝愚男子以卒暴决。<a id="a-s"></a>愚騃自用。<a id="a-t"></a>强有所求。<a id="a-u"></a>不得如志。<a id="a-v"></a>有一异天。<a id="a-w"></a>诣长者家。<a id="a-x"></a>得满大罂若干供养。<a id="a-y"></a>贤者阿难。<a id="a-z"></a>诣他长者。<a id="a-10"></a>以柔软辞。<a id="a-11"></a>宿德坚强。<a id="a-12"></a>为说经法。<a id="a-13"></a>令其家人。<a id="a-14"></a>欢喜踊跃。<a id="a-15"></a>从得分卫。<a id="a-16"></a>大获供养。<a id="a-17"></a>随意所施。<a id="a-18"></a>不强不求。<a id="a-19"></a>时诸比丘往启佛。<a id="a-1A"></a>具说本末。<a id="a-1B"></a>佛告诸比丘。<a id="a-1C"></a>于此四人。<a id="a-1D"></a>不但今世诤功分卫。<a id="a-1E"></a>唯有一人。<a id="a-1F"></a>所获薄少。<a id="a-1G"></a>余人得多。<a id="a-1H"></a>阿难比丘。<a id="a-1I"></a>众人劝助。<a id="a-1J"></a>一切所安。<a id="a-1K"></a>往古久远不可计时。<a id="a-1L"></a>于他异土。<a id="a-1M"></a>时有四人。<a id="a-1N"></a>以为亲厚。<a id="a-1O"></a>相敛聚会。<a id="a-1P"></a>共止一处。<a id="a-1Q"></a>时有猎师。<a id="a-1R"></a>射猎得鹿。<a id="a-1S"></a>欲来入城。<a id="a-1T"></a>各共议言。<a id="a-1U"></a>吾等设计。<a id="a-1V"></a>从其猎师。<a id="a-1W"></a>当索鹿肉。<a id="a-1X"></a>知谁获多。<a id="a-1Y"></a>俱即发行。<a id="a-1Z"></a>一人陈辞。<a id="a-1a"></a>出其[麩-夫+黃]言。<a id="a-1b"></a>而高自畜。<a id="a-1c"></a>咄卿男子。<a id="a-1d"></a>当惠我肉。<a id="a-1e"></a>欲得食之。<a id="a-1f"></a>第二人曰。<a id="a-1g"></a>唯兄施肉。<a id="a-1h"></a>令弟得食。<a id="a-1i"></a>第三人曰。<a id="a-1j"></a>仁者可爱。<a id="a-1k"></a>以肉相与。<a id="a-1l"></a>吾思食之。<a id="a-1m"></a>第四人曰。<a id="a-1n"></a>亲厚捐肉。<a id="a-1o"></a>唯见乞施。<a id="a-1p"></a>吾欲食之。<a id="a-1q"></a>俱共饥渴。<a id="a-1r"></a>时猎师察四人言辞。<a id="a-1s"></a>各随所言。<a id="a-1t"></a>以偈报曰。</p>
  <p id="a1u">卿辞甚粗[麩-夫+黃]　　云何相与肉</p>
  <p id="a1v">其言如刺人　　但以角相施</p>
  <p id="a1w">复以偈报第二人曰。</p>
  <p id="a1x">此人为善哉　　谓我以为兄</p>
  <p id="a1y">其辞如肢体　　便持一脚与</p>
  <p id="a1z">复次第三人以偈报曰。</p>
  <p id="a20">可爱敬施我　　而心怀慈哀</p>
  <p id="a21">辞言如腹心　　便以心肝与</p>
  <p id="a22">复次第四人以偈报曰。</p>
  <p id="a23">以我为亲厚　　其身得同契</p>
  <p id="a24">此言快善哉　　以肉皆相施</p>
  <p id="a25">于时猎师。<a id="a-26"></a>随其所志言辞粗细。<a id="a-27"></a>各与肉分。<a id="a-28"></a>于时天颂曰。</p>
  <p id="a29">一切男子辞　　柔软归其身</p>
  <p id="a2A">是故莫粗言　　衰利不离身</p>
  <p id="a2B">尔时佛告诸比丘。<a id="a-2C"></a>第一粗辞则所欣释子。<a id="a-2D"></a>第二人者颰陀和黎。<a id="a-2E"></a>第三黑优陀。<a id="a-2F"></a>第四阿难也。<a id="a-2G"></a>天说偈者。<a id="a-2H"></a>则吾身。<a id="a-2I"></a>尔时相遇今亦如是。<a id="a-2J"></a>佛说如是。<a id="a-2K"></a>莫不欢喜。</p>
  <p data-pb></p>
  <h2 id="a2L">佛说国王五人经第二十四</h2>
  <p id="a2M">闻如是。<a id="a-2N"></a>一时佛游舍卫祇树给孤独园。<a id="a-2O"></a>与大比丘众千二百五十人俱。<a id="a-2P"></a>尔时诸尊比丘。<a id="a-2Q"></a>各发心言。<a id="a-2R"></a>贤者舍利弗。<a id="a-2S"></a>贤者阿那律。<a id="a-2T"></a>贤者阿难。<a id="a-2U"></a>输轮。<a id="a-2V"></a>及诸弟子五百之众。<a id="a-2W"></a>本俱一时弃家为道。<a id="a-2X"></a>无所贪慕。<a id="a-2Y"></a>不志世荣。<a id="a-2Z"></a>悉为沙门。<a id="a-2a"></a>时舍利弗。<a id="a-2b"></a>嗟叹智慧最为第一。<a id="a-2c"></a>断众狐疑。<a id="a-2d"></a>和解斗诤。<a id="a-2e"></a>分别道义。<a id="a-2f"></a>无所不通。<a id="a-2g"></a>如冥中有炬火。<a id="a-2h"></a>多所昭曜。<a id="a-2i"></a>时阿那律。<a id="a-2j"></a>嗟叹巧便。<a id="a-2k"></a>为众人匠。<a id="a-2l"></a>多所成就现若干术。<a id="a-2m"></a>令人喜悦。<a id="a-2n"></a>工巧第一。<a id="a-2o"></a>于时阿难。<a id="a-2p"></a>叹嗟端正色像第一。<a id="a-2q"></a>颜貌殊妙。<a id="a-2r"></a>见莫不欣。<a id="a-2s"></a>众人爱重。<a id="a-2t"></a>一切尊敬。<a id="a-2u"></a>叹为佛有三十二相。<a id="a-2v"></a>于时输轮。<a id="a-2w"></a>既勤修习。<a id="a-2x"></a>未曾有懈。<a id="a-2y"></a>嗟叹精进。<a id="a-2z"></a>世间无伦。<a id="a-30"></a>又能入海。<a id="a-31"></a>多所成办。<a id="a-32"></a>如来世尊。<a id="a-33"></a>现生释种。<a id="a-34"></a>弃国捐王。<a id="a-35"></a>得成佛道。<a id="a-36"></a>端正无比。<a id="a-37"></a>色像第一。<a id="a-38"></a>如星中月。<a id="a-39"></a>光明超日。<a id="a-3A"></a>体长丈六。<a id="a-3B"></a>三十二相。<a id="a-3C"></a>八十种好。<a id="a-3D"></a>其声八部。<a id="a-3E"></a>出万亿音。<a id="a-3F"></a>所讲说法。<a id="a-3G"></a>天龙鬼神。<a id="a-3H"></a>人物之类。<a id="a-3I"></a>各得开解。<a id="a-3J"></a>皆得其所。<a id="a-3K"></a>佛诸兄弟。<a id="a-3L"></a>伯叔之子。<a id="a-3M"></a>虽各自誉皆归命佛。<a id="a-3N"></a>以为弟子。<a id="a-3O"></a>佛之功德。<a id="a-3P"></a>不可称限。<a id="a-3Q"></a>从无数百千亿劫。<a id="a-3R"></a>积累功德。<a id="a-3S"></a>自致得佛。<a id="a-3T"></a>为一切人示其道路。<a id="a-3U"></a>俱往诣佛。<a id="a-3V"></a>问其本末。<a id="a-3W"></a>谁为第一。<a id="a-3X"></a>我等聚会。<a id="a-3Y"></a>各各自叹己之所长。<a id="a-3Z"></a>佛告比丘。<a id="a-3a"></a>此诸人等。<a id="a-3b"></a>不但今世各自称誉常叹己身第一无双。<a id="a-3c"></a>前世亦然。<a id="a-3d"></a>生生所归。<a id="a-3e"></a>皆伏吾所。<a id="a-3f"></a>吾尊无极。<a id="a-3g"></a>所以者何。<a id="a-3h"></a>乃往过去无数久远世时。<a id="a-3i"></a>有一国王。<a id="a-3j"></a>名曰大船。<a id="a-3k"></a>国土广大。<a id="a-3l"></a>群僚大臣。<a id="a-3m"></a>普亦具足。<a id="a-3n"></a>其土丰熟。<a id="a-3o"></a>人民炽盛。<a id="a-3p"></a>王有五子。<a id="a-3q"></a>第一智慧。<a id="a-3r"></a>第二工巧。<a id="a-3s"></a>第三端正。<a id="a-3t"></a>第四精进。<a id="a-3u"></a>第五福德。<a id="a-3v"></a>各自嗟叹己之所长。<a id="a-3w"></a>其智慧者。<a id="a-3x"></a>嗟叹智慧天下第一。<a id="a-3y"></a>以偈颂曰。</p>
  <p id="a3z">智慧最第一　　能决众狐疑</p>
  <p id="a40">分别难解义　　和解久怨结</p>
  <p id="a41">能以权方便　　令人得其所</p>
  <p id="a42">众庶睹欢喜　　悉共等称誉</p>
  <p id="a43">第二者。<a id="a-44"></a>嗟叹工巧。<a id="a-45"></a>以偈颂曰。</p>
  <p id="a46">工巧有技术　　多所能成就</p>
  <p id="a47">机关作木人　　正能似人形</p>
  <p id="a48">举动而屈伸　　观者莫不欣</p>
  <p id="a49">皆共归遗之　　所技可依因</p>
  <p id="a4A">第三人。<a id="a-4B"></a>嗟叹端正以偈颂曰。</p>
  <p id="a4C">端正最第一　　色像难比伦</p>
  <p id="a4D">众人观颜貌　　远近莫不闻</p>
  <p id="a4E">皆来尊敬之　　慎事普殷勤</p>
  <p id="a4F">家人奉若天　　如日出浮云</p>
  <p id="a4G">第四人。<a id="a-4H"></a>嗟叹精进。<a id="a-4I"></a>以偈颂曰。</p>
  <p id="a4J">精进为第一　　精进入大海</p>
  <p id="a4K">能越诸患难　　多致珍宝财</p>
  <p id="a4L">勇猛多所能　　由是无所碍</p>
  <p id="a4M">家业皆成办　　亲里敬欣戴</p>
  <p id="a4N">第五人。<a id="a-4O"></a>嗟叹福德。<a id="a-4P"></a>以偈颂曰。</p>
  <p id="a4Q">福德为第一　　所在得自然</p>
  <p id="a4R">富乐无有极　　生生为福田</p>
  <p id="a4S">福为天帝释　　梵天转轮王</p>
  <p id="a4T">亦得成佛道　　具足道法王</p>
  <p id="a4U">各各自说己之所长。<a id="a-4V"></a>各谓第一。<a id="a-4W"></a>无能决者。<a id="a-4X"></a>各自立意。<a id="a-4Y"></a>不相为伏。<a id="a-4Z"></a>转相谓言。<a id="a-4a"></a>吾等各当自试功德。<a id="a-4b"></a>现丈夫之相。<a id="a-4c"></a>远游诸国。<a id="a-4d"></a>诣他土地。<a id="a-4e"></a>尔乃别知殊异之德。<a id="a-4f"></a>谁为第一。<a id="a-4g"></a>时智慧者。<a id="a-4h"></a>入他国土。<a id="a-4i"></a>推问其国。<a id="a-4j"></a>人民善恶。<a id="a-4k"></a>谷米贵贱。<a id="a-4l"></a>豪富下劣。<a id="a-4m"></a>闻其国中。<a id="a-4n"></a>有两长者。<a id="a-4o"></a>豪富难及。<a id="a-4p"></a>旧共亲亲。<a id="a-4q"></a>中共相失。<a id="a-4r"></a>众人构狡。<a id="a-4s"></a>斗使成怨。<a id="a-4t"></a>积有年岁无能和解者。<a id="a-4u"></a>其智慧者设权方便。<a id="a-4v"></a>赍好馈遗百种饮食。<a id="a-4w"></a>诣长者门。<a id="a-4x"></a>求索奉现。<a id="a-4y"></a>长者即见。<a id="a-4z"></a>进其所赍馈遗之具。<a id="a-50"></a>以其长者名。<a id="a-51"></a>辞谢问讯。<a id="a-52"></a>前者相失。<a id="a-53"></a>以意不及。<a id="a-54"></a>众人构狡。<a id="a-55"></a>遂成怨结。<a id="a-56"></a>积年违旷。<a id="a-57"></a>不得言会。<a id="a-58"></a>思一侍面叙其辛苦。<a id="a-59"></a>故遣饮食馈遣之物。<a id="a-5A"></a>唯见纳受。<a id="a-5B"></a>无见讥责。<a id="a-5C"></a>亦无父怨母仇。<a id="a-5D"></a>故遣吾来。<a id="a-5E"></a>以相喻意。<a id="a-5F"></a>其长者闻。<a id="a-5G"></a>欣然大悦。<a id="a-5H"></a>吾欲和解。<a id="a-5I"></a>其日久矣。<a id="a-5J"></a>但无亲亲以相喻意。<a id="a-5K"></a>乃复辱信。<a id="a-5L"></a>枉屈相喻。<a id="a-5M"></a>诚非所望。<a id="a-5N"></a>同念厚意。<a id="a-5O"></a>便顺来旨。<a id="a-5P"></a>不敢违命。<a id="a-5Q"></a>其智慧者。<a id="a-5R"></a>解长者意。<a id="a-5S"></a>[火*霍]然无疑。<a id="a-5T"></a>辞出而退。<a id="a-5U"></a>诣第二长者。<a id="a-5V"></a>亦复如是。<a id="a-5W"></a>解喻其意。<a id="a-5X"></a>如前所言。<a id="a-5Y"></a>便共克期。<a id="a-5Z"></a>共会其处。<a id="a-5a"></a>聚合众人。<a id="a-5b"></a>和解仇怨。<a id="a-5c"></a>应时宴饮。<a id="a-5d"></a>作诸伎乐。<a id="a-5e"></a>共相娱乐。<a id="a-5f"></a>各各相问本末和解意。<a id="a-5g"></a>乃知此人以善权和解两怨令亲如故。<a id="a-5h"></a>各自念言。<a id="a-5i"></a>吾久相失。<a id="a-5j"></a>一国中人。<a id="a-5k"></a>不能和解。<a id="a-5l"></a>乃使此人远来相闻和解。<a id="a-5m"></a>其恩难量。<a id="a-5n"></a>非辞所尽。<a id="a-5o"></a>各出百千两金。<a id="a-5p"></a>而奉遗之。<a id="a-5q"></a>即持此宝。<a id="a-5r"></a>与诸兄弟。<a id="a-5s"></a>以偈颂曰。</p>
  <p id="a5t">言辞所具足　　辩能造经典</p>
  <p id="a5u">正士能博闻　　安隐至究竟</p>
  <p id="a5v">观我以智慧　　致此若干宝</p>
  <p id="a5w">衣食自具足　　并及布施人</p>
  <p id="a5x">时第二工巧者。<a id="a-5y"></a>转行至他国。<a id="a-5z"></a>应时国王。<a id="a-60"></a>喜诸技术。<a id="a-61"></a>即以材木。<a id="a-62"></a>作机关木人。<a id="a-63"></a>形貌端正。<a id="a-64"></a>生人无异。<a id="a-65"></a>衣服颜色。<a id="a-66"></a>黠慧无比。<a id="a-67"></a>能工歌舞。<a id="a-68"></a>举动如人。<a id="a-69"></a>辞言。<a id="a-6A"></a>我子生若干年。<a id="a-6B"></a>国中恭敬。<a id="a-6C"></a>多所馈遗。<a id="a-6D"></a>国王闻之。<a id="a-6E"></a>命使作技。<a id="a-6F"></a>王及夫人。<a id="a-6G"></a>升阁而观。<a id="a-6H"></a>作伎歌舞若干方便。<a id="a-6I"></a>跪拜进止。<a id="a-6J"></a>胜于生人。<a id="a-6K"></a>王及夫人。<a id="a-6L"></a>欢喜无量。<a id="a-6M"></a>便角[目*翕]眼。<a id="a-6N"></a>色视夫人。<a id="a-6O"></a>王遥见之。<a id="a-6P"></a>心怀忿怒。<a id="a-6Q"></a>促敕侍者。<a id="a-6R"></a>斩其头来。<a id="a-6S"></a>何以[目*翕]眼视吾夫人。<a id="a-6T"></a>谓有恶意。<a id="a-6U"></a>色视不疑。<a id="a-6V"></a>其父啼泣。<a id="a-6W"></a>泪出五行。<a id="a-6X"></a>长跪请命。<a id="a-6Y"></a>吾有一子。<a id="a-6Z"></a>甚重爱之。<a id="a-6a"></a>坐起进退。<a id="a-6b"></a>以解忧思。<a id="a-6c"></a>愚意不及。<a id="a-6d"></a>有是失耳。<a id="a-6e"></a>假使杀者。<a id="a-6f"></a>我共当死。<a id="a-6g"></a>唯以加哀。<a id="a-6h"></a>原其罪亹。<a id="a-6i"></a>时王恚甚。<a id="a-6j"></a>不肯听之。<a id="a-6k"></a>复白王言。<a id="a-6l"></a>若不活者。<a id="a-6m"></a>愿自手杀。<a id="a-6n"></a>勿使余人。<a id="a-6o"></a>王便可之。<a id="a-6p"></a>则拔一肩榍。<a id="a-6q"></a>机关解落。<a id="a-6r"></a>碎散在地。<a id="a-6s"></a>王乃惊愕。<a id="a-6t"></a>吾身云何瞋于材木。<a id="a-6u"></a>此人工巧。<a id="a-6v"></a>天下无双。<a id="a-6w"></a>作此机关。<a id="a-6x"></a>三百六十节。<a id="a-6y"></a>胜于生人。<a id="a-6z"></a>即以赏赐亿万两金。<a id="a-70"></a>即持金出。<a id="a-71"></a>与诸兄弟。<a id="a-72"></a>令饮食之。<a id="a-73"></a>以偈颂曰。</p>
  <p id="a74">观此工巧者　　多所而成就</p>
  <p id="a75">机关为木人　　过踰于生者</p>
  <p id="a76">歌舞现伎乐　　令尊者欢喜</p>
  <p id="a77">得赏若干宝　　谁为最第一</p>
  <p id="a78">第三端正者。<a id="a-79"></a>转诣他国。<a id="a-7A"></a>人民闻有端正者。<a id="a-7B"></a>从远方来。<a id="a-7C"></a>色像第一。<a id="a-7D"></a>世间希有。<a id="a-7E"></a>人民皆往奉迎。<a id="a-7F"></a>饮食百味。<a id="a-7G"></a>金银珍宝。<a id="a-7H"></a>用上遗之。<a id="a-7I"></a>其人作伎。<a id="a-7J"></a>众庶益悦。<a id="a-7K"></a>瞻戴光颜。<a id="a-7L"></a>如星中月。<a id="a-7M"></a>骄贵之女。<a id="a-7N"></a>多有财宝。<a id="a-7O"></a>众藏盈满。<a id="a-7P"></a>献致珍异无数亿宝。<a id="a-7Q"></a>得此宝已。<a id="a-7R"></a>与诸兄弟。<a id="a-7S"></a>以偈颂曰。</p>
  <p id="a7T">善哉色如花　　端正颜貌足</p>
  <p id="a7U">女人所尊敬　　又得常安隐</p>
  <p id="a7V">众人所观察　　犹如星中月</p>
  <p id="a7W">今致若干宝　　自食并施人</p>
  <p id="a7X">第四精进者。<a id="a-7Y"></a>转诣他国。<a id="a-7Z"></a>到一江边。<a id="a-7a"></a>见一栴檀树。<a id="a-7b"></a>随流来下。<a id="a-7c"></a>脱衣入水。<a id="a-7d"></a>泅截接取。<a id="a-7e"></a>国王家急求栴檀。<a id="a-7f"></a>即载送上。<a id="a-7g"></a>金得百万。<a id="a-7h"></a>所得之宝。<a id="a-7i"></a>不可称计。<a id="a-7j"></a>与诸兄弟。<a id="a-7k"></a>以偈颂曰。</p>
  <p id="a7l">精进最第一　　勇猛能入海</p>
  <p id="a7m">致于众珍宝　　以给家亲属</p>
  <p id="a7n">赖我浮江水　　接得妙栴檀</p>
  <p id="a7o">致金若干数　　自食及施人</p>
  <p id="a7p">第五福德者。<a id="a-7q"></a>转诣大国。<a id="a-7r"></a>时天暑热。<a id="a-7s"></a>卧于树下。<a id="a-7t"></a>日时昳中。<a id="a-7u"></a>余树荫移。<a id="a-7v"></a>此人所卧。<a id="a-7w"></a>树荫不动。<a id="a-7x"></a>威神巍巍。<a id="a-7y"></a>端正姝好。<a id="a-7z"></a>犹如日月。<a id="a-80"></a>彼国王薨。<a id="a-81"></a>无有太子可嗣立者。<a id="a-82"></a>众人议言。<a id="a-83"></a>当求贤士以为国主。<a id="a-84"></a>募人四出。<a id="a-85"></a>选择国内可应立者。<a id="a-86"></a>使者按行。<a id="a-87"></a>见一树下。<a id="a-88"></a>有此一人。<a id="a-89"></a>于世希有。<a id="a-8A"></a>卧于树下。<a id="a-8B"></a>树荫不移。<a id="a-8C"></a>心自念言。<a id="a-8D"></a>此非凡人。<a id="a-8E"></a>应为国主。<a id="a-8F"></a>寻往遍启。<a id="a-8G"></a>国之大臣。<a id="a-8H"></a>具说本末。<a id="a-8I"></a>于时群臣即严威仪。<a id="a-8J"></a>导从骑乘。<a id="a-8K"></a>印绶冠帻。<a id="a-8L"></a>车驾衣服。<a id="a-8M"></a>则往奉迎。<a id="a-8N"></a>洗沐涂香。<a id="a-8O"></a>衣冠被服。<a id="a-8P"></a>佩带毕讫。<a id="a-8Q"></a>皆拜谒称臣。<a id="a-8R"></a>升车入宫。<a id="a-8S"></a>南面立诏。<a id="a-8T"></a>国即太平。<a id="a-8U"></a>风雨时节。<a id="a-8V"></a>即时敕外。<a id="a-8W"></a>诏有四人。<a id="a-8X"></a>一者智慧。<a id="a-8Y"></a>二者工巧。<a id="a-8Z"></a>三者端正。<a id="a-8a"></a>四者精进。<a id="a-8b"></a>召至中合。<a id="a-8c"></a>一时俱集。<a id="a-8d"></a>令住侍卫。<a id="a-8e"></a>时福德王。<a id="a-8f"></a>以偈颂曰。</p>
  <p id="a8g">有福功德者　　得为天帝释</p>
  <p id="a8h">帝王转轮王　　亦得为梵王</p>
  <p id="a8i">智慧及工巧　　端正并精进</p>
  <p id="a8j">皆诣福德门　　侍立为臣仆</p>
  <p id="a8k">时福德王。<a id="a-8l"></a>遂以高位。<a id="a-8m"></a>署诸兄弟。<a id="a-8n"></a>各令得所。<a id="a-8o"></a>佛告诸比丘。<a id="a-8p"></a>尔时智慧者则舍利弗是。<a id="a-8q"></a>工巧者则阿那律是。<a id="a-8r"></a>端正者则阿难是。<a id="a-8s"></a>精进者则输轮是。<a id="a-8t"></a>福德王者。<a id="a-8u"></a>即吾身是。<a id="a-8v"></a>此等尔时各自称叹己之所长。<a id="a-8w"></a>以为第一。<a id="a-8x"></a>于今亦然。<a id="a-8y"></a>昔尔时世皆不如吾。<a id="a-8z"></a>而各自嗟叹。<a id="a-90"></a>吾成佛道。<a id="a-91"></a>三界之尊。<a id="a-92"></a>今皆归吾。<a id="a-93"></a>以为弟子。<a id="a-94"></a>依佛得度。<a id="a-95"></a>佛说如是。<a id="a-96"></a>莫不欢喜。</p>
  <p data-pb></p>
  <h2 id="a97">佛说蛊狐乌经第二十五</h2>
  <p id="a98">闻如是。<a id="a-99"></a>一时佛游舍卫祇树给孤独园。<a id="a-9A"></a>与大比丘众千二百五十人俱。<a id="a-9B"></a>尔时佛告诸比丘。<a id="a-9C"></a>调达凶危。<a id="a-9D"></a>横见嗟叹者。<a id="a-9E"></a>不得其理。<a id="a-9F"></a>拘迦利比丘。<a id="a-9G"></a>嗟叹调达。<a id="a-9H"></a>调达亦复叹拘迦利比丘。<a id="a-9I"></a>其彼二人。<a id="a-9J"></a>横相嗟叹。<a id="a-9K"></a>无义无理。<a id="a-9L"></a>诸比丘闻。<a id="a-9M"></a>往白世尊。<a id="a-9N"></a>唯然大圣观拘迦利比丘。<a id="a-9O"></a>因依正典。<a id="a-9P"></a>缘法律教。<a id="a-9Q"></a>以信出家。<a id="a-9R"></a>而为沙门。<a id="a-9S"></a>横叹调达。<a id="a-9T"></a>以非为是。<a id="a-9U"></a>不得义理。<a id="a-9V"></a>又彼调达。<a id="a-9W"></a>嗟叹拘迦利比丘。<a id="a-9X"></a>以非为是。<a id="a-9Y"></a>以是为非。<a id="a-9Z"></a>佛告诸比丘。<a id="a-9a"></a>今此辈愚騃之等。<a id="a-9b"></a>不但今世横相嗟叹以非为是以是为非。<a id="a-9c"></a>前世亦然。<a id="a-9d"></a>乃往过去久远世时。<a id="a-9e"></a>黄门命过。<a id="a-9f"></a>亲里即取弃樗树间。<a id="a-9g"></a>彼时蛊狐乌鸟。<a id="a-9h"></a>来食其肉。<a id="a-9i"></a>时共相嗟叹。<a id="a-9j"></a>树间乌为狐说偈曰。</p>
  <p id="a9k">君体如师子　　其头如仙人</p>
  <p id="a9l">脂犹鹿中王　　善哉如好华</p>
  <p id="a9m">于时蛊狐。<a id="a-9n"></a>即树间。<a id="a-9o"></a>以偈赞曰。</p>
  <p id="a9p">谁尊在树上　　其慧第一最</p>
  <p id="a9q">其明昭十方　　如积紫磨金</p>
  <p id="a9r">于时乌。<a id="a-9s"></a>以偈报。<a id="a-9t"></a>颂曰。</p>
  <p id="a9u">君则大师子　　欲见君故来</p>
  <p id="a9v">君脂如鹿王　　善哉得利义</p>
  <p id="a9w">蛊狐复以偈报。<a id="a-9x"></a>颂曰。</p>
  <p id="a9y">诚信实相知　　俱相叹至诚</p>
  <p id="a9z">合积紫磨金　　所问服食此</p>
  <p id="aA0">尔时去彼不远。<a id="a-A1"></a>有大仙人。<a id="a-A2"></a>处于闲居。<a id="a-A3"></a>净修为道。<a id="a-A4"></a>闻狐及乌转共相誉。<a id="a-A5"></a>心自念言。<a id="a-A6"></a>彼等之类。<a id="a-A7"></a>横相咨嗟。<a id="a-A8"></a>彼言皆虚。<a id="a-A9"></a>无一诚实。<a id="a-AA"></a>以偈问曰。</p>
  <p id="aAB">吾久见所兴　　至此俱两舌</p>
  <p id="aAC">自藏于树间　　俱食于人肉</p>
  <p id="aAD">于时乌瞋恚。<a id="a-AE"></a>以偈报仙人。</p>
  <p id="aAF">师子及孔雀　　共食于禽肉</p>
  <p id="aAG">于彼髡灭头　　次第而求活</p>
  <p id="aAH">仙人以偈答曰。</p>
  <p id="aAI">樗树臭下极　　一切鸟所恶</p>
  <p id="aAJ">众鹿所依因　　弃死黄门身</p>
  <p id="aAK">汝辈下贱物　　俱来聚会此</p>
  <p id="aAL">食于黄门身　　自称为上人</p>
  <p id="aAM">佛告诸比丘。<a id="a-AN"></a>欲知尔时蛊狐者调达是。<a id="a-AO"></a>乌者拘迦利是。<a id="a-AP"></a>仙人者则菩萨是。<a id="a-AQ"></a>尔时俱共相叹。<a id="a-AR"></a>以非为是。<a id="a-AS"></a>以是为非。<a id="a-AT"></a>于今亦然。</p>
  <p data-pb></p>
  <h2 id="aAU">佛说比丘疾病经第二十六</h2>
  <p id="aAV">闻如是。<a id="a-AW"></a>一时佛游舍卫祇树给孤独园。<a id="a-AX"></a>与大比丘千二百五十人俱。<a id="a-AY"></a>时一比丘。<a id="a-AZ"></a>疾病困笃。<a id="a-Aa"></a>独自一身。<a id="a-Ab"></a>无有等类。<a id="a-Ac"></a>无有视者。<a id="a-Ad"></a>亦无医药衣被饭食。<a id="a-Ae"></a>不能起居。<a id="a-Af"></a>恶露自出。<a id="a-Ag"></a>身卧其上。<a id="a-Ah"></a>四向顾视。<a id="a-Ai"></a>无来救济者。<a id="a-Aj"></a>便自叹息。<a id="a-Ak"></a>今日吾身。<a id="a-Al"></a>无救无护。<a id="a-Am"></a>时阿难见往白佛。<a id="a-An"></a>唯然大圣。<a id="a-Ao"></a>吾身今日。<a id="a-Ap"></a>得未曾有。<a id="a-Aq"></a>如来世尊。<a id="a-Ar"></a>大慈大哀。<a id="a-As"></a>有苦比丘。<a id="a-At"></a>当念救济。<a id="a-Au"></a>吾乃往世无数劫时。<a id="a-Av"></a>救此比丘疾病之患。<a id="a-Aw"></a>于今世亦然。<a id="a-Ax"></a>乃往过去久远世时。<a id="a-Ay"></a>于空闲处。<a id="a-Az"></a>多神仙五通学者。<a id="a-B0"></a>在彼独处。<a id="a-B1"></a>各各相劝。<a id="a-B2"></a>转相佐助。<a id="a-B3"></a>各各取果。<a id="a-B4"></a>以相给足。<a id="a-B5"></a>以作筹算。<a id="a-B6"></a>设使疾病。<a id="a-B7"></a>转相瞻疗。<a id="a-B8"></a>时有摩纳学志。<a id="a-B9"></a>有所缓急。<a id="a-BA"></a>常驰走趣。<a id="a-BB"></a>有一学志。<a id="a-BC"></a>若有急缓疾病之厄。<a id="a-BD"></a>初不视瞻。<a id="a-BE"></a>时彼学志。<a id="a-BF"></a>有急缓时。<a id="a-BG"></a>无有救者。<a id="a-BH"></a>则自独立。<a id="a-BI"></a>无伴无侣。<a id="a-BJ"></a>彼于异时。<a id="a-BK"></a>身得疾病。<a id="a-BL"></a>无疗瞻者。<a id="a-BM"></a>亦无持果授与食者。<a id="a-BN"></a>是时五通仙人见彼和尚。<a id="a-BO"></a>见之如是。<a id="a-BP"></a>心自念言。<a id="a-BQ"></a>此人孤独。<a id="a-BR"></a>无有救护。<a id="a-BS"></a>心愍念之。<a id="a-BT"></a>即往到其所。<a id="a-BU"></a>即问之曰。<a id="a-BV"></a>摩纳学志。<a id="a-BW"></a>卿强健时。<a id="a-BX"></a>颇有消息。<a id="a-BY"></a>问讯不宁。<a id="a-BZ"></a>有亲厚朋友乎。<a id="a-Ba"></a>即时报曰。<a id="a-Bb"></a>无也。<a id="a-Bc"></a>和尚亦无亲友知识之厚。<a id="a-Bd"></a>我之父母。<a id="a-Be"></a>家属亲里。<a id="a-Bf"></a>去此大远。<a id="a-Bg"></a>又问曰。<a id="a-Bh"></a>此梵志。<a id="a-Bi"></a>共顿一处。<a id="a-Bj"></a>不与亲友结为知识耶。<a id="a-Bk"></a>答曰。<a id="a-Bl"></a>无也。<a id="a-Bm"></a>和尚答曰。<a id="a-Bn"></a>不结亲友。<a id="a-Bo"></a>无有知识。<a id="a-Bp"></a>以何为人。<a id="a-Bq"></a>卿见余人。<a id="a-Br"></a>展转相敬。<a id="a-Bs"></a>展转相事。<a id="a-Bt"></a>卿独不也。<a id="a-Bu"></a>今日孤独。<a id="a-Bv"></a>无救护。<a id="a-Bw"></a>于时仙人。<a id="a-Bx"></a>扶接摩纳。<a id="a-By"></a>使之令坐。<a id="a-Bz"></a>将诣自所顿处。<a id="a-C0"></a>劝之安心。<a id="a-C1"></a>将诣亲厚。<a id="a-C2"></a>而以疗治则颂偈曰。</p>
  <p id="aC3">弃捐于妻子　　出家无所慕</p>
  <p id="aC4">卿和尚为父　　等类则兄弟</p>
  <p id="aC5">顿与梵志俱　　而不相供视</p>
  <p id="aC6">得疾病困笃　　孤独无所依</p>
  <p id="aC7">察子见此已　　梵行为亲友</p>
  <p id="aC8">普行子恭敬　　展转相瞻视</p>
  <p id="aC9">时佛世尊。<a id="a-CA"></a>往诣比丘。<a id="a-CB"></a>而问之曰。<a id="a-CC"></a>今得疾病。<a id="a-CD"></a>有瞻视医药床卧具乎。<a id="a-CE"></a>白曰。<a id="a-CF"></a>孤独无瞻视者。<a id="a-CG"></a>无医无药。<a id="a-CH"></a>去家甚远。<a id="a-CI"></a>离于父母无有兄弟。<a id="a-CJ"></a>亲里伴侣。<a id="a-CK"></a>无供侍者。<a id="a-CL"></a>世尊又问。<a id="a-CM"></a>卿强健时。<a id="a-CN"></a>颇瞻视问讯有疾者不。<a id="a-CO"></a>答曰。<a id="a-CP"></a>不也。<a id="a-CQ"></a>世尊告曰。<a id="a-CR"></a>卿强健时。<a id="a-CS"></a>不瞻视人。<a id="a-CT"></a>不问讯疾病。<a id="a-CU"></a>谁当瞻视卿乎。<a id="a-CV"></a>善恶有对。<a id="a-CW"></a>罪福有报。<a id="a-CX"></a>恩生往反。<a id="a-CY"></a>义绝稀疏。<a id="a-CZ"></a>佛为一切三界之救。<a id="a-Ca"></a>救度五道。<a id="a-Cb"></a>当舍卿耶。<a id="a-Cc"></a>前世救卿。<a id="a-Cd"></a>今亦当然。<a id="a-Ce"></a>佛扶起之。<a id="a-Cf"></a>欲以水洗。<a id="a-Cg"></a>时天如伸臂顷。<a id="a-Ch"></a>忽然来下。<a id="a-Ci"></a>欲洗浴之。<a id="a-Cj"></a>佛言拘翼。<a id="a-Ck"></a>卿在天上香洁之中。<a id="a-Cl"></a>安能救洗秽浊臭处。<a id="a-Cm"></a>天帝释答曰。<a id="a-Cn"></a>向者世尊说。<a id="a-Co"></a>此比丘本不瞻人。<a id="a-Cp"></a>不视疾病。<a id="a-Cq"></a>孤独无救。<a id="a-Cr"></a>佛为十方一切之救。<a id="a-Cs"></a>功德具足。<a id="a-Ct"></a>无所乏少。<a id="a-Cu"></a>尚瞻视之。<a id="a-Cv"></a>况我罪福未断。<a id="a-Cw"></a>而不兴福耶。<a id="a-Cx"></a>时佛手洗。<a id="a-Cy"></a>天帝水灌。<a id="a-Cz"></a>还复卧之。<a id="a-D0"></a>饮其医药。<a id="a-D1"></a>即时除愈。<a id="a-D2"></a>为说经法。<a id="a-D3"></a>即时得道。<a id="a-D4"></a>世尊以偈而赞之曰。</p>
  <p id="aD5">人当瞻疾病　　问讯诸危厄</p>
  <p id="aD6">善恶有报应　　如种果获实</p>
  <p id="aD7">世尊则为父　　经法以为母</p>
  <p id="aD8">同学者兄弟　　因是而得度</p>
  <p id="aD9">佛说如是。<a id="a-DA"></a>莫不欢喜。</p>
  <p data-pb></p>
  <h2 id="aDB">佛说审裸形子经第二十七</h2>
  <p id="aDC">闻如是。<a id="a-DD"></a>一时佛游舍卫祇树给孤独园。<a id="a-DE"></a>与大比丘众千二百五十人俱。<a id="a-DF"></a>尔时有国王。<a id="a-DG"></a>因梵志女而生一子。<a id="a-DH"></a>名曰至诚。<a id="a-DI"></a>外道异学。<a id="a-DJ"></a>审裸形子。<a id="a-DK"></a>而为作子。<a id="a-DL"></a>其裸形子。<a id="a-DM"></a>智慧聪明。<a id="a-DN"></a>有超异之慧。<a id="a-DO"></a>有所讲说。<a id="a-DP"></a>多所降伏。<a id="a-DQ"></a>于诸经典无所不博。<a id="a-DR"></a>普为众人。<a id="a-DS"></a>共其国王。<a id="a-DT"></a>博达众谊。<a id="a-DU"></a>往诣世尊。<a id="a-DV"></a>其尼揵有四姐弟。<a id="a-DW"></a>因梵志生。<a id="a-DX"></a>敬乐异学。<a id="a-DY"></a>一名饕餐。<a id="a-DZ"></a>二名兴贪。<a id="a-Da"></a>三名金诚。<a id="a-Db"></a>四名诚雪。<a id="a-Dc"></a>时裸形子。<a id="a-Dd"></a>遣诣佛所。<a id="a-De"></a>欲试世尊。<a id="a-Df"></a>皆受法则悉知经谊。<a id="a-Dg"></a>具来我说。<a id="a-Dh"></a>尔时姐弟。<a id="a-Di"></a>各相谓言。<a id="a-Dj"></a>吾等共诣沙门瞿昙所。<a id="a-Dk"></a>试其举动。<a id="a-Dl"></a>行步进止。<a id="a-Dm"></a>取其长短。<a id="a-Dn"></a>便共往诣。<a id="a-Do"></a>弃捐居家。<a id="a-Dp"></a>悉为沙门。<a id="a-Dq"></a>受具足戒。<a id="a-Dr"></a>时佛世尊。<a id="a-Ds"></a>以往世喻。<a id="a-Dt"></a>而开化之。<a id="a-Du"></a>导示本原。<a id="a-Dv"></a>诸根所从。<a id="a-Dw"></a>功德之本。<a id="a-Dx"></a>弃捐贡高。<a id="a-Dy"></a>除其憍慢。<a id="a-Dz"></a>皆得罗汉。<a id="a-E0"></a>时裸形子。<a id="a-E1"></a>问诸姐弟。<a id="a-E2"></a>所试云何。<a id="a-E3"></a>诸女则以无央数谊。<a id="a-E4"></a>嗟叹世尊。<a id="a-E5"></a>称誉经典法律之妙。<a id="a-E6"></a>不可胜限。<a id="a-E7"></a>时裸形子。<a id="a-E8"></a>不受女言。<a id="a-E9"></a>汝等以家事往欲试乱道。<a id="a-EA"></a>反为世尊所见摄取迷惑诳诈。<a id="a-EB"></a>譬如有人行入水中。<a id="a-EC"></a>洗去垢浊。<a id="a-ED"></a>令身净洁。<a id="a-EE"></a>反溺水死。<a id="a-EF"></a>汝等如是。<a id="a-EG"></a>欲往试佛坏其道意。<a id="a-EH"></a>视其举动。<a id="a-EI"></a>取其长短。<a id="a-EJ"></a>反为瞿昙所见迷惑。<a id="a-EK"></a>没溺自失不得济己。<a id="a-EL"></a>譬如有人行入果树。<a id="a-EM"></a>欲采好果。<a id="a-EN"></a>反为禽兽虎狼所食。<a id="a-EO"></a>亡身不还。<a id="a-EP"></a>汝等如是。<a id="a-EQ"></a>往试沙门瞿昙。<a id="a-ER"></a>取其法则举动长短。<a id="a-ES"></a>以来语吾。<a id="a-ET"></a>而反没溺。<a id="a-EU"></a>为所问瞿昙所惑。<a id="a-EV"></a>譬如蛇虺弊虫凶恶之人。<a id="a-EW"></a>尚可亲近。<a id="a-EX"></a>可信可乐。<a id="a-EY"></a>可致吉祥安隐之法。<a id="a-EZ"></a>世尊瞿昙。<a id="a-Ea"></a>求是功德安隐之谊。<a id="a-Eb"></a>终不可得。<a id="a-Ec"></a>诸女答曰。<a id="a-Ed"></a>世尊道德去人四虺瑕秽之毒。<a id="a-Ee"></a>令人安隐寂然。<a id="a-Ef"></a>虚空尚可有瑕。<a id="a-Eg"></a>如来世尊未曾有短。<a id="a-Eh"></a>男女见之。<a id="a-Ei"></a>莫不安隐。<a id="a-Ej"></a>时为我等。<a id="a-Ek"></a>说微妙谊。<a id="a-El"></a>咨叹道称。<a id="a-Em"></a>我等欢喜。<a id="a-En"></a>稽首归命。<a id="a-Eo"></a>时比丘僧。<a id="a-Ep"></a>具足启佛。<a id="a-Eq"></a>唯然世尊。<a id="a-Er"></a>且观外学裸形子。<a id="a-Es"></a>有异语诽谤佛道。<a id="a-Et"></a>反讥诸女。<a id="a-Eu"></a>汝等何故归命世尊。<a id="a-Ev"></a>观其举动。<a id="a-Ew"></a>当取长短而来语我。<a id="a-Ex"></a>反为迷惑沉溺。<a id="a-Ey"></a>其身不能自济。<a id="a-Ez"></a>佛告诸比丘。<a id="a-F0"></a>裸形子遣四女人。<a id="a-F1"></a>欲来试佛取其长短世尊无瑕。<a id="a-F2"></a>何从取阙。<a id="a-F3"></a>佛寻开化。<a id="a-F4"></a>皆令得度。<a id="a-F5"></a>至无著证。<a id="a-F6"></a>乃往古久远世时。<a id="a-F7"></a>有一国王。<a id="a-F8"></a>名曰迦邻。<a id="a-F9"></a>与他国王。<a id="a-FA"></a>结为怨仇。<a id="a-FB"></a>欲往坏之。<a id="a-FC"></a>即遣四女。<a id="a-FD"></a>端正殊妙。<a id="a-FE"></a>姿颜无双。<a id="a-FF"></a>而往试之。<a id="a-FG"></a>取其长短。<a id="a-FH"></a>为内匿贼。<a id="a-FI"></a>诣阿脂王许。<a id="a-FJ"></a>时阿脂王。<a id="a-FK"></a>有尊太后。<a id="a-FL"></a>端正殊好。<a id="a-FM"></a>无不尊敬。<a id="a-FN"></a>威神巍巍。<a id="a-FO"></a>殊德无量。<a id="a-FP"></a>无有瑕秽。<a id="a-FQ"></a>柔和无[麩-夫+黃]名称远闻。<a id="a-FR"></a>安详柔和。<a id="a-FS"></a>迦邻王女。<a id="a-FT"></a>嗟叹阿脂王功德世之希有。<a id="a-FU"></a>名称远闻。<a id="a-FV"></a>八方上下。<a id="a-FW"></a>莫不宣扬。<a id="a-FX"></a>我等父王。<a id="a-FY"></a>讳为迦邻。<a id="a-FZ"></a>故相遣来。<a id="a-Fa"></a>以相给侍。<a id="a-Fb"></a>奉在左右。<a id="a-Fc"></a>我父王辞曰。<a id="a-Fd"></a>其王德殊。<a id="a-Fe"></a>微妙难及。<a id="a-Ff"></a>无有瑕垢。<a id="a-Fg"></a>安详不暴。<a id="a-Fh"></a>忍辱无秽。<a id="a-Fi"></a>与人语言。<a id="a-Fj"></a>才辩殊异。<a id="a-Fk"></a>闻名辄伏。<a id="a-Fl"></a>我不受言。<a id="a-Fm"></a>其国属阿脂王。<a id="a-Fn"></a>为大国主。<a id="a-Fo"></a>又国号曰虚空。<a id="a-Fp"></a>王所止处。<a id="a-Fq"></a>有一大臣。<a id="a-Fr"></a>名曰细那。<a id="a-Fs"></a>聪明智慧。<a id="a-Ft"></a>圣达难及。<a id="a-Fu"></a>卒慧寻答。<a id="a-Fv"></a>为王辅臣。<a id="a-Fw"></a>时迦邻王。<a id="a-Fx"></a>不随女言。<a id="a-Fy"></a>弃诣大国细那土界。<a id="a-Fz"></a>与大众俱。<a id="a-G0"></a>周匝围绕。<a id="a-G1"></a>王问傍臣。<a id="a-G2"></a>当奈之何。<a id="a-G3"></a>吾自开门而舍去。<a id="a-G4"></a>入此他门。<a id="a-G5"></a>傍臣对曰。<a id="a-G6"></a>无得恐惧。<a id="a-G7"></a>天王自安。<a id="a-G8"></a>譬如师子处于林间不畏树木。<a id="a-G9"></a>今住于此。<a id="a-GA"></a>亦复如是。<a id="a-GB"></a>城郭则安。<a id="a-GC"></a>得护无患。<a id="a-GD"></a>以偈颂曰。</p>
  <p id="aGE">以自开其门　　反入此国界</p>
  <p id="aGF">阿兰之大土　　如师子林树</p>
  <p id="aGG">安护而得护　　自然无所畏</p>
  <p id="aGH">其欣踊国王　　可以长安隐</p>
  <p id="aGI">人健论谊。<a id="a-GJ"></a>其言流溢。<a id="a-GK"></a>阿脂王闻其迦邻王。<a id="a-GL"></a>以财利故及其名称。<a id="a-GM"></a>发意所趣。<a id="a-GN"></a>则叹颂曰。</p>
  <p id="aGO">此事大佳　　微妙难量</p>
  <p id="aGP">名德流布　　无有众恶</p>
  <p id="aGQ">能堪住法　　将无于此</p>
  <p id="aGR">有所诳诈</p>
  <p id="aGS">又问曰。<a id="a-GT"></a>其此仙人。<a id="a-GU"></a>天帝之神。<a id="a-GV"></a>皆游迦邻国界。<a id="a-GW"></a>威神广大。<a id="a-GX"></a>彼闻我德。<a id="a-GY"></a>即当得胜。<a id="a-GZ"></a>其迦邻王。<a id="a-Ga"></a>便当破坏而自降伏。<a id="a-Gb"></a>时阿脂王。<a id="a-Gc"></a>心自念曰。<a id="a-Gd"></a>彼诸仙人。<a id="a-Ge"></a>终不妄语。<a id="a-Gf"></a>诸仙人曰。<a id="a-Gg"></a>吾当得胜。<a id="a-Gh"></a>功德无量所说如此。<a id="a-Gi"></a>诸臣报曰。<a id="a-Gj"></a>唯然大王。<a id="a-Gk"></a>仙人至诚。<a id="a-Gl"></a>终不虚言。<a id="a-Gm"></a>以偈颂曰。</p>
  <p id="aGn">诸迦邻得胜　　缘是而降伏</p>
  <p id="aGo">阿脂王失计　　仙人说如是</p>
  <p id="aGp">善哉言质直　　所兴无所失</p>
  <p id="aGq">以何说此言　　自然有声音</p>
  <p id="aGr">天王当知之　　言至诚于斯</p>
  <p id="aGs">所行无放逸　　而当得胜法</p>
  <p id="aGt">又言阿脂王　　而当复得胜</p>
  <p id="aGu">此云何至诚　　更为我解说</p>
  <p id="aGv">大臣答曰。<a id="a-Gw"></a>不曾闻乎。<a id="a-Gx"></a>失圣仙人刚强难化。<a id="a-Gy"></a>手执利剑。<a id="a-Gz"></a>像貌可畏。<a id="a-H0"></a>丈夫男子以人民故。<a id="a-H1"></a>承其德本。<a id="a-H2"></a>而降伏之。<a id="a-H3"></a>不言自归。<a id="a-H4"></a>其阿脂王。<a id="a-H5"></a>为大丈夫。<a id="a-H6"></a>方便校计。<a id="a-H7"></a>亦复如是。<a id="a-H8"></a>又其眷属。<a id="a-H9"></a>和顺承教。<a id="a-HA"></a>无有异心。<a id="a-HB"></a>志不离别。<a id="a-HC"></a>所作无上。<a id="a-HD"></a>威德巍巍。<a id="a-HE"></a>假使阿脂王不得胜者。<a id="a-HF"></a>今愿天王。<a id="a-HG"></a>目自睹之。<a id="a-HH"></a>以王勇猛。<a id="a-HI"></a>计策方便。<a id="a-HJ"></a>权[捐-口+(口/└)]难及。<a id="a-HK"></a>终不破坏。<a id="a-HL"></a>设不相信。<a id="a-HM"></a>且自目见。<a id="a-HN"></a>以偈颂曰。</p>
  <p id="aHO">方策尊雄计　　知时强精进</p>
  <p id="aHP">勇猛有权略　　察此则知胜</p>
  <p id="aHQ">阿脂名德忍　　开化诸瞋恚</p>
  <p id="aHR">阿脂王堪任　　迦邻焉得胜</p>
  <p id="aHS">时王不用言。<a id="a-HT"></a>兴师起兵。<a id="a-HU"></a>往诣阿脂国。<a id="a-HV"></a>其欣踊兵。<a id="a-HW"></a>大臣辅佐。<a id="a-HX"></a>聪明智慧。<a id="a-HY"></a>勇猛精进。<a id="a-HZ"></a>以无上心。<a id="a-Ha"></a>和不离别。<a id="a-Hb"></a>又阿脂王。<a id="a-Hc"></a>身自勇健。<a id="a-Hd"></a>其力圣强。<a id="a-He"></a>应时得胜迦邻王。<a id="a-Hf"></a>迦邻王伏。<a id="a-Hg"></a>自归谒拜。<a id="a-Hh"></a>生捕收摄。<a id="a-Hi"></a>寻便放之。<a id="a-Hj"></a>于是天帝释以偈颂曰。</p>
  <p id="aHk">贤圣叹忍辱　　开化诸瞋恚</p>
  <p id="aHl">降伏迦邻王　　阿脂王独胜</p>
  <p id="aHm">佛告诸比丘。<a id="a-Hn"></a>欲知尔时迦邻王者审裸形子是。<a id="a-Ho"></a>阿脂王者则我身是。<a id="a-Hp"></a>欣踊大臣则舍利弗是。<a id="a-Hq"></a>帝释者阿难是。<a id="a-Hr"></a>尔时相随。<a id="a-Hs"></a>以为伴党。<a id="a-Ht"></a>义理相化。<a id="a-Hu"></a>上下相承。<a id="a-Hv"></a>今亦如是。<a id="a-Hw"></a>佛说如是。<a id="a-Hx"></a>莫不欢喜。</p>
  <p data-pb></p>
  <h2 id="aHy">佛说腹使经第二十八</h2>
  <p id="aHz">闻如是。<a id="a-I0"></a>一时佛游舍卫祇树给孤独园。<a id="a-I1"></a>与大比丘众千二百五十人俱。<a id="a-I2"></a>尔时其国米谷踊贵。<a id="a-I3"></a>人民饥饿。<a id="a-I4"></a>佛诸比丘。<a id="a-I5"></a>各欲散去流游诸国以为岁节。<a id="a-I6"></a>贤者阿难。<a id="a-I7"></a>博闻多智。<a id="a-I8"></a>于法无厌。<a id="a-I9"></a>辩才无碍。<a id="a-IA"></a>佛所说经。<a id="a-IB"></a>为无数人。<a id="a-IC"></a>护受经典。<a id="a-ID"></a>精进难及。<a id="a-IE"></a>心自念言。<a id="a-IF"></a>假使世尊。<a id="a-IG"></a>诣于余国。<a id="a-IH"></a>而造岁节。<a id="a-II"></a>处于他域。<a id="a-IJ"></a>无央数人。<a id="a-IK"></a>失其德本。<a id="a-IL"></a>坐具无所乏少。<a id="a-IM"></a>假使如来。<a id="a-IN"></a>止此舍卫。<a id="a-IO"></a>而为岁节。<a id="a-IP"></a>多所安隐。<a id="a-IQ"></a>为成德本。<a id="a-IR"></a>于时世尊。<a id="a-IS"></a>愍伤群黎。<a id="a-IT"></a>欲救护之。<a id="a-IU"></a>入舍卫城。<a id="a-IV"></a>波斯匿王。<a id="a-IW"></a>傍臣人民。<a id="a-IX"></a>往诣国王。<a id="a-IY"></a>阿难自往。<a id="a-IZ"></a>说此本末。<a id="a-Ia"></a>王波斯匿闻阿难言。<a id="a-Ib"></a>请佛三月及比丘众。<a id="a-Ic"></a>若干种馔。<a id="a-Id"></a>饮食具足。<a id="a-Ie"></a>病瘦给药。<a id="a-If"></a>一切所安。<a id="a-Ig"></a>随其所乐。<a id="a-Ih"></a>如是三月。<a id="a-Ii"></a>无所乏少。<a id="a-Ij"></a>佛比丘众。<a id="a-Ik"></a>舍卫岁节。<a id="a-Il"></a>时诸比丘。<a id="a-Im"></a>心自念言。<a id="a-In"></a>贤者阿难。<a id="a-Io"></a>功德难及。<a id="a-Ip"></a>得未曾有。<a id="a-Iq"></a>行权知时。<a id="a-Ir"></a>晓了谊理。<a id="a-Is"></a>劝化国王波斯匿。<a id="a-It"></a>供养世尊及比丘众。<a id="a-Iu"></a>岁节三月皆令安隐。<a id="a-Iv"></a>令比丘众九十日中无有忧虑。<a id="a-Iw"></a>一切施安所供无乏。<a id="a-Ix"></a>令比丘众各自安隐。<a id="a-Iy"></a>不复游驰至于他国。<a id="a-Iz"></a>时佛彻听闻诸比丘共议此事。<a id="a-J0"></a>寻即往到比丘众所。<a id="a-J1"></a>汝等向者何所讲论。<a id="a-J2"></a>诸比丘众。<a id="a-J3"></a>具足本末。<a id="a-J4"></a>启白如来。<a id="a-J5"></a>佛告比丘。<a id="a-J6"></a>贤者阿难。<a id="a-J7"></a>非但今世行权知时。<a id="a-J8"></a>前世亦然。<a id="a-J9"></a>行权方便。<a id="a-JA"></a>乃去往古久远世时。<a id="a-JB"></a>波罗奈国。<a id="a-JC"></a>时有王名梵达。<a id="a-JD"></a>王有大德。<a id="a-JE"></a>名称远闻。<a id="a-JF"></a>时国饥馑。<a id="a-JG"></a>米谷踊贵。<a id="a-JH"></a>人民饥饿。<a id="a-JI"></a>乞者众多。<a id="a-JJ"></a>无以可供。<a id="a-JK"></a>王喜施与。<a id="a-JL"></a>四面来乞。<a id="a-JM"></a>集如浮云。<a id="a-JN"></a>十方皆至。<a id="a-JO"></a>随力所任而供给之。<a id="a-JP"></a>布施如是无有休息。<a id="a-JQ"></a>谷米遂贵。<a id="a-JR"></a>天转旱酷。<a id="a-JS"></a>不复降雨。<a id="a-JT"></a>所种不收。<a id="a-JU"></a>人民饥困。<a id="a-JV"></a>乞者日滋。<a id="a-JW"></a>诣王宫门。<a id="a-JX"></a>仓廪虚竭。<a id="a-JY"></a>时诸臣吏。<a id="a-JZ"></a>各共议言。<a id="a-Ja"></a>今此国王。<a id="a-Jb"></a>敢来乞者。<a id="a-Jc"></a>寻即施与。<a id="a-Jd"></a>不能逆人。<a id="a-Je"></a>天旱不雨。<a id="a-Jf"></a>乞者遂甚。<a id="a-Jg"></a>米谷踊贵。<a id="a-Jh"></a>仓库虚尽。<a id="a-Ji"></a>将欲坏国。<a id="a-Jj"></a>时诸大臣。<a id="a-Jk"></a>欲救护国。<a id="a-Jl"></a>往诣王所。<a id="a-Jm"></a>具足为王启说此议。<a id="a-Jn"></a>王所施与。<a id="a-Jo"></a>今可省息。<a id="a-Jp"></a>于法可依。<a id="a-Jq"></a>须后丰有。<a id="a-Jr"></a>尔乃复施。<a id="a-Js"></a>王告之曰。<a id="a-Jt"></a>吾所施与。<a id="a-Ju"></a>不能懈止。<a id="a-Jv"></a>寡人有令。<a id="a-Jw"></a>志愿布施。<a id="a-Jx"></a>焉违本心。<a id="a-Jy"></a>又来乞者。<a id="a-Jz"></a>何忍逆之。<a id="a-K0"></a>其不来者。<a id="a-K1"></a>乃无所施。<a id="a-K2"></a>时诸群臣。<a id="a-K3"></a>各共谊言。<a id="a-K4"></a>吾等于宜当共作计。<a id="a-K5"></a>令诸穷士不得来乞。<a id="a-K6"></a>尔乃断耳。<a id="a-K7"></a>于时王施未曾懈废。<a id="a-K8"></a>心自愿言。<a id="a-K9"></a>令诸仓谷。<a id="a-KA"></a>莫使消减。<a id="a-KB"></a>时诸法明吏。<a id="a-KC"></a>告敕四远。<a id="a-KD"></a>不得令往从王乞丐。<a id="a-KE"></a>敢有乞者。<a id="a-KF"></a>皆受诛罚。<a id="a-KG"></a>弃命都市。<a id="a-KH"></a>四远乞者。<a id="a-KI"></a>来诣其国。<a id="a-KJ"></a>闻此急教。<a id="a-KK"></a>不敢行乞。<a id="a-KL"></a>不得见王。<a id="a-KM"></a>愁忧懊恼。<a id="a-KN"></a>问诸大臣。<a id="a-KO"></a>审有是命。<a id="a-KP"></a>又问父母。<a id="a-KQ"></a>实有急教。<a id="a-KR"></a>不得乞乎。<a id="a-KS"></a>答曰有之。<a id="a-KT"></a>不得行乞。<a id="a-KU"></a>乞者又问。<a id="a-KV"></a>假令远方有诸使吏。<a id="a-KW"></a>东西南北。<a id="a-KX"></a>皆足廪价谷粮饮食。<a id="a-KY"></a>今此臣吏。<a id="a-KZ"></a>独欲饮食。<a id="a-Ka"></a>故出恶教。<a id="a-Kb"></a>敕诸四远。<a id="a-Kc"></a>诸贫穷乞士。<a id="a-Kd"></a>不得诣门从王乞丐。<a id="a-Ke"></a>假使乞者罪皆应死。<a id="a-Kf"></a>唯远方使。<a id="a-Kg"></a>得见仓库。<a id="a-Kh"></a>展转传语。<a id="a-Ki"></a>众人皆知诸臣所建非王所为。<a id="a-Kj"></a>有一梵志。<a id="a-Kk"></a>饥穷经日。<a id="a-Kl"></a>欲行乞丐。<a id="a-Km"></a>以救其命。<a id="a-Kn"></a>遍行求索。<a id="a-Ko"></a>给足妻子。<a id="a-Kp"></a>假使谷贱。<a id="a-Kq"></a>乞丐易得。<a id="a-Kr"></a>所获无量。<a id="a-Ks"></a>设谷饥贵。<a id="a-Kt"></a>乞丐难获。<a id="a-Ku"></a>驰走乞丐。<a id="a-Kv"></a>无所不至。<a id="a-Kw"></a>才得活命。<a id="a-Kx"></a>心怀忧悴。<a id="a-Ky"></a>不可复言。<a id="a-Kz"></a>其妇于时谓梵志言。<a id="a-L0"></a>汝遭勤苦。<a id="a-L1"></a>乞丐遇患。<a id="a-L2"></a>无所不至。<a id="a-L3"></a>而不能得。<a id="a-L4"></a>何不诣王从其乞丐。<a id="a-L5"></a>本闻国王。<a id="a-L6"></a>敢有乞者。<a id="a-L7"></a>不逆人意。<a id="a-L8"></a>梵志答妇。<a id="a-L9"></a>汝不闻耶。<a id="a-LA"></a>国王有令。<a id="a-LB"></a>不得令人诣王乞丐。<a id="a-LC"></a>唯远方使。<a id="a-LD"></a>乃得进见。<a id="a-LE"></a>给其廪价。<a id="a-LF"></a>余人乞者。<a id="a-LG"></a>皆当见斩。<a id="a-LH"></a>梵志答妇。<a id="a-LI"></a>我身今日。<a id="a-LJ"></a>欲得求安。<a id="a-LK"></a>反见危害。<a id="a-LL"></a>既依仰他。<a id="a-LM"></a>复见毁辱。<a id="a-LN"></a>其妇答曰。<a id="a-LO"></a>如诸臣吏。<a id="a-LP"></a>告敕四远。<a id="a-LQ"></a>唯远使得前。<a id="a-LR"></a>不听余人。<a id="a-LS"></a>卿自应言。<a id="a-LT"></a>从远使来。<a id="a-LU"></a>欲见大王。<a id="a-LV"></a>食乃得度。<a id="a-LW"></a>于时梵志。<a id="a-LX"></a>即受妇言。<a id="a-LY"></a>执杖奉使。<a id="a-LZ"></a>着奉使冠。<a id="a-La"></a>诣王宫门。<a id="a-Lb"></a>门吏曰。<a id="a-Lc"></a>子所从来。<a id="a-Ld"></a>答曰。<a id="a-Le"></a>从远使来。<a id="a-Lf"></a>门吏白王。<a id="a-Lg"></a>启其本末。<a id="a-Lh"></a>即时现之。<a id="a-Li"></a>子所从来。<a id="a-Lj"></a>今十六国。<a id="a-Lk"></a>谷米饥贵。<a id="a-Ll"></a>各自守界。<a id="a-Lm"></a>何从自到。<a id="a-Ln"></a>从何国来。<a id="a-Lo"></a>吏具问是已。<a id="a-Lp"></a>梵志答曰。<a id="a-Lq"></a>闻服王德故被使来。<a id="a-Lr"></a>吏又问曰。<a id="a-Ls"></a>于是国界。<a id="a-Lt"></a>见彼国耶。<a id="a-Lu"></a>聚落墟聚。<a id="a-Lv"></a>足可达知。<a id="a-Lw"></a>假使为己。<a id="a-Lx"></a>唯愿天王。<a id="a-Ly"></a>独为已者。<a id="a-Lz"></a>所求易得。<a id="a-M0"></a>欲见大王。<a id="a-M1"></a>故来求见。<a id="a-M2"></a>门吏问之。<a id="a-M3"></a>其对如是。<a id="a-M4"></a>王曰现之。<a id="a-M5"></a>梵志即入。<a id="a-M6"></a>王问之曰。<a id="a-M7"></a>为谁使来。<a id="a-M8"></a>梵志对曰。<a id="a-M9"></a>求不恐惧。<a id="a-MA"></a>唯见听许。<a id="a-MB"></a>乃敢启王说所使来。<a id="a-MC"></a>王告之曰。<a id="a-MD"></a>便具自说原除恐惧。<a id="a-ME"></a>王又问言。<a id="a-MF"></a>与谁为使。<a id="a-MG"></a>梵志启曰。<a id="a-MH"></a>大王欲知之。<a id="a-MI"></a>我腹使来。<a id="a-MJ"></a>于时梵志。<a id="a-MK"></a>即说颂曰。</p>
  <p id="aML">众人求财利　　或遇诸怨贼</p>
  <p id="aMM">我为腹使来　　国主唯愿恕</p>
  <p id="aMN">谁为最尊势　　谁其第一先</p>
  <p id="aMO">我实为腹使　　大王勿罪责</p>
  <p id="aMP">诸佛及缘觉　　声闻圣弟子</p>
  <p id="aMQ">舍置寂然处　　入城落聚乞</p>
  <p id="aMR">穷厄无所依　　生身遭苦患</p>
  <p id="aMS">今我为腹使　　唯人尊见恕</p>
  <p id="aMT">于时王愍伤之。<a id="a-MU"></a>则以偈报梵志曰。</p>
  <p id="aMV">梵志当施卿　　赤牸牛千头</p>
  <p id="aMW">乃与犊子俱　　焉得不惠使</p>
  <p id="aMX">吾为诸使者　　给与所饥乏</p>
  <p id="aMY">为使者作使　　加施无恐惧</p>
  <p id="aMZ">佛告诸比丘。<a id="a-Ma"></a>欲知尔时梵志者阿难是也。<a id="a-Mb"></a>梵达王者波斯匿王是。<a id="a-Mc"></a>尔时阿难。<a id="a-Md"></a>开化令悦。<a id="a-Me"></a>戴仰无量。<a id="a-Mf"></a>于是阿难。<a id="a-Mg"></a>今世在国。<a id="a-Mh"></a>复化波斯匿王。<a id="a-Mi"></a>谷米饥馑。<a id="a-Mj"></a>供养世尊及比丘众。<a id="a-Mk"></a>三月之中无所乏少。<a id="a-Ml"></a>是故比丘。<a id="a-Mm"></a>当学善言柔和之辞。<a id="a-Mn"></a>当作巧辞方便之语。<a id="a-Mo"></a>是诸佛教。<a id="a-Mp"></a>佛说如是。<a id="a-Mq"></a>莫不欢喜。</p>
  <p data-pb></p>
  <h2 id="aMr">佛说弟子过命经第二十九</h2>
  <p id="aMs">闻如是。<a id="a-Mt"></a>一时佛游舍卫祇树给孤独园。<a id="a-Mu"></a>与大比丘众千二百五十人俱。<a id="a-Mv"></a>尔时异比丘有弟子。<a id="a-Mw"></a>志性温雅。<a id="a-Mx"></a>功德殊异。<a id="a-My"></a>意行仁贤。<a id="a-Mz"></a>至诚安隐。<a id="a-N0"></a>身常侍从宿卫和尚。<a id="a-N1"></a>恭顺良谨。<a id="a-N2"></a>精进难及。<a id="a-N3"></a>顺从法教。<a id="a-N4"></a>不违师命。<a id="a-N5"></a>于时短命。<a id="a-N6"></a>宿世所钟。<a id="a-N7"></a>其寿薄少。<a id="a-N8"></a>幼小亡没。<a id="a-N9"></a>即生天上。<a id="a-NA"></a>在忉利宫。<a id="a-NB"></a>适生天上。<a id="a-NC"></a>则观天上不久坚固。<a id="a-ND"></a>但睹大火。<a id="a-NE"></a>吾本所志。<a id="a-NF"></a>不得如意。<a id="a-NG"></a>不至究竟。<a id="a-NH"></a>与善师友不能相守。<a id="a-NI"></a>今舍善师反随恶友。<a id="a-NJ"></a>于是违远至尊和尚。<a id="a-NK"></a>及阿夷梨。<a id="a-NL"></a>众诸等类。<a id="a-NM"></a>修梵行者。<a id="a-NN"></a>四辈弟子。<a id="a-NO"></a>比丘比丘尼。<a id="a-NP"></a>清信士清信女。<a id="a-NQ"></a>有佛世尊。<a id="a-NR"></a>普一切智。<a id="a-NS"></a>其慧遍见。<a id="a-NT"></a>号曰如来至真等正觉。<a id="a-NU"></a>今悉违远大圣世尊。<a id="a-NV"></a>和尚师友及诸同学。<a id="a-NW"></a>无央数劫百千之数。<a id="a-NX"></a>难值难见。<a id="a-NY"></a>兴于世间。<a id="a-NZ"></a>不可得遇。<a id="a-Na"></a>讲说经典。<a id="a-Nb"></a>深妙优奥难限。<a id="a-Nc"></a>未曾所念。<a id="a-Nd"></a>口不发言。<a id="a-Ne"></a>而为安隐。<a id="a-Nf"></a>皆开化之。<a id="a-Ng"></a>分别智慧。<a id="a-Nh"></a>说诸缘起。<a id="a-Ni"></a>各各解了。<a id="a-Nj"></a>我从有因。<a id="a-Nk"></a>无央数劫。<a id="a-Nl"></a>所未闻见。<a id="a-Nm"></a>悉为解决。<a id="a-Nn"></a>吾本遭遇和尚可值此经典法律。<a id="a-No"></a>弃家为道。<a id="a-Np"></a>得作沙门。<a id="a-Nq"></a>不至超异。<a id="a-Nr"></a>如是等类。<a id="a-Ns"></a>所当兴立。<a id="a-Nt"></a>不得究竟。<a id="a-Nu"></a>今反当为放逸行乎。<a id="a-Nv"></a>今吾宁可先诣世尊咨受经义。<a id="a-Nw"></a>则自晓责。<a id="a-Nx"></a>感伤己身。<a id="a-Ny"></a>即以其夜。<a id="a-Nz"></a>威神光光。<a id="a-O0"></a>明彻远照。<a id="a-O1"></a>往诣世尊。<a id="a-O2"></a>稽首足下。<a id="a-O3"></a>却住一面。<a id="a-O4"></a>佛见其心真正乐道。<a id="a-O5"></a>纯淑在法。<a id="a-O6"></a>为说四谛苦集尽道。<a id="a-O7"></a>即见四谛。<a id="a-O8"></a>于是世尊。<a id="a-O9"></a>如其本根。<a id="a-OA"></a>而为分别。<a id="a-OB"></a>得至果证。<a id="a-OC"></a>欢喜踊跃。<a id="a-OD"></a>受其严戒。<a id="a-OE"></a>稽首佛足。<a id="a-OF"></a>右三绕已。<a id="a-OG"></a>忽然不现。<a id="a-OH"></a>于时和尚。<a id="a-OI"></a>心念弟子功德性行。<a id="a-OJ"></a>愁忧感结。<a id="a-OK"></a>泣涕雨泪。<a id="a-OL"></a>不能自解。<a id="a-OM"></a>等类谏喻。<a id="a-ON"></a>不能究思。<a id="a-OO"></a>于时比丘。<a id="a-OP"></a>往启世尊。<a id="a-OQ"></a>世尊告曰。<a id="a-OR"></a>呼比丘来问之。<a id="a-OS"></a>比丘何为忧恼。<a id="a-OT"></a>不能自解。<a id="a-OU"></a>比丘白曰。<a id="a-OV"></a>弟子终没。<a id="a-OW"></a>佛言。<a id="a-OX"></a>何故愁忧不能自解。<a id="a-OY"></a>比丘白曰。<a id="a-OZ"></a>唯然世尊。<a id="a-Oa"></a>我彼弟子。<a id="a-Ob"></a>甚大良谨。<a id="a-Oc"></a>仁贤温雅。<a id="a-Od"></a>名德难量。<a id="a-Oe"></a>未有究竟。<a id="a-Of"></a>而中夭没。<a id="a-Og"></a>以故忧悒。<a id="a-Oh"></a>不能自宽。<a id="a-Oi"></a>佛告比丘。<a id="a-Oj"></a>勿复愁忧。<a id="a-Ok"></a>所以者何。<a id="a-Ol"></a>卿之弟子。<a id="a-Om"></a>已至究竟。<a id="a-On"></a>得生天上。<a id="a-Oo"></a>今日夜半。<a id="a-Op"></a>至于佛所。<a id="a-Oq"></a>威神巍巍。<a id="a-Or"></a>光明远照。<a id="a-Os"></a>稽首足下。<a id="a-Ot"></a>却住一面。<a id="a-Ou"></a>吾为天子。<a id="a-Ov"></a>讲说经法。<a id="a-Ow"></a>具足广普分别圣谛。<a id="a-Ox"></a>于是天子。<a id="a-Oy"></a>即于座上。<a id="a-Oz"></a>成至圣法。<a id="a-P0"></a>佛为比丘。<a id="a-P1"></a>说此本末。<a id="a-P2"></a>即时欢喜。<a id="a-P3"></a>除其愁忧。<a id="a-P4"></a>不复涕泣。</p>
  <p id="aP5">于时世尊。<a id="a-P6"></a>教彼比丘。<a id="a-P7"></a>除忧恼患。<a id="a-P8"></a>时诸比丘。<a id="a-P9"></a>各心念言。<a id="a-PA"></a>得未曾有。<a id="a-PB"></a>大圣世尊。<a id="a-PC"></a>以无上药。<a id="a-PD"></a>疗此比丘忧恼之患。<a id="a-PE"></a>于彼弟子。<a id="a-PF"></a>疾病命过。<a id="a-PG"></a>愁忧懊恼。<a id="a-PH"></a>无能解者。<a id="a-PI"></a>见佛世尊。<a id="a-PJ"></a>众患皆除。<a id="a-PK"></a>真为如来至真等正觉。<a id="a-PL"></a>于亿千劫。<a id="a-PM"></a>歌颂佛德。<a id="a-PN"></a>不可穷尽。<a id="a-PO"></a>佛时遥闻诸比丘众共议此事。<a id="a-PP"></a>佛即往诣告诸比丘。<a id="a-PQ"></a>向者共会为何所论。<a id="a-PR"></a>比丘白佛。<a id="a-PS"></a>唯然世尊。<a id="a-PT"></a>向者共会叹佛功德。<a id="a-PU"></a>圣尊无量。<a id="a-PV"></a>度诸未度。<a id="a-PW"></a>济诸未脱。<a id="a-PX"></a>灭诸未灭。<a id="a-PY"></a>疗治一切淫怒痴患。<a id="a-PZ"></a>为无上医。<a id="a-Pa"></a>常以法药。<a id="a-Pb"></a>疗诸心病。<a id="a-Pc"></a>向者蠲除比丘忧患。<a id="a-Pd"></a>以是踊跃不能自胜。<a id="a-Pe"></a>佛告诸比丘。<a id="a-Pf"></a>如汝所云。<a id="a-Pg"></a>今此比丘。<a id="a-Ph"></a>见弟子终。<a id="a-Pi"></a>愁忧感结。<a id="a-Pj"></a>不能自解。<a id="a-Pk"></a>独佛世尊。<a id="a-Pl"></a>前世宿命。<a id="a-Pm"></a>亦复如是。<a id="a-Pn"></a>乃去往古久远世时。<a id="a-Po"></a>有异闲居。<a id="a-Pp"></a>一象生子。<a id="a-Pq"></a>堕地未久。<a id="a-Pr"></a>其母终亡。<a id="a-Ps"></a>去彼不远。<a id="a-Pt"></a>仙人所处。<a id="a-Pu"></a>有上威神功德具足。<a id="a-Pv"></a>志怀大哀。<a id="a-Pw"></a>遥见象子。<a id="a-Px"></a>其母命终。<a id="a-Py"></a>才能举足。<a id="a-Pz"></a>东西游佯。<a id="a-Q0"></a>不能自活。<a id="a-Q1"></a>即时扶将。<a id="a-Q2"></a>诣所止顿。<a id="a-Q3"></a>饮之以水。<a id="a-Q4"></a>采果饲之。<a id="a-Q5"></a>彼时象子。<a id="a-Q6"></a>仁和贤善。<a id="a-Q7"></a>功德殊妙。<a id="a-Q8"></a>乐于义理。<a id="a-Q9"></a>冀得安隐。<a id="a-QA"></a>无有忧患。<a id="a-QB"></a>除诸众恼。<a id="a-QC"></a>于时仙人。<a id="a-QD"></a>卧起同处。<a id="a-QE"></a>身形转长。<a id="a-QF"></a>衣毛鲜泽。<a id="a-QG"></a>则以水浆。<a id="a-QH"></a>供养仙人。<a id="a-QI"></a>其好果蓏。<a id="a-QJ"></a>然后自食。<a id="a-QK"></a>往反殷勤。<a id="a-QL"></a>奉侍不懈。<a id="a-QM"></a>彼时仙人。<a id="a-QN"></a>愍哀象子。<a id="a-QO"></a>观其德行。<a id="a-QP"></a>爱之如子。<a id="a-QQ"></a>视之无厌。<a id="a-QR"></a>敬之无极。</p>
  <p id="aQS">时天帝释则时发念。<a id="a-QT"></a>今此仙人志在象子。<a id="a-QU"></a>猗念无厌。<a id="a-QV"></a>今我宁可别令愁戚。<a id="a-QW"></a>时天帝释。<a id="a-QX"></a>示现试之。<a id="a-QY"></a>化使象子忽然死地而血流离。<a id="a-QZ"></a>仙人见之。<a id="a-Qa"></a>象子死亡。<a id="a-Qb"></a>忧愁叵言。<a id="a-Qc"></a>涕泣横流。<a id="a-Qd"></a>不能自解。<a id="a-Qe"></a>余仙人闻。<a id="a-Qf"></a>来谏晓之不能除忧。<a id="a-Qg"></a>不复食饮。<a id="a-Qh"></a>时天帝释。<a id="a-Qi"></a>自以其身。<a id="a-Qj"></a>住在虚空。<a id="a-Qk"></a>即为仙人。<a id="a-Ql"></a>而说偈曰。</p>
  <p id="aQm">仁者以弃家　　至此无眷属</p>
  <p id="aQn">诸仙人之法　　忧死非善哉</p>
  <p id="aQo">假使悲涕泣　　能令死者生</p>
  <p id="aQp">皆当聚悯泣　　假啼哭不活</p>
  <p id="aQq">已习共顿止　　而与象子俱</p>
  <p id="aQr">则有愍恩情　　不得不愁忧</p>
  <p id="aQs">死人哭于死　　其有啼哭者</p>
  <p id="aQt">明智不怀忧　　仙人慧何啼</p>
  <p id="aQu">时天帝释。<a id="a-Qv"></a>令其仙人怀忧恼已。<a id="a-Qw"></a>即令象子使活如故。<a id="a-Qx"></a>于时仙人见象子活。<a id="a-Qy"></a>寻大踊跃。<a id="a-Qz"></a>不能自胜不复愁忧。<a id="a-R0"></a>时天帝释。<a id="a-R1"></a>即寻为仙人。<a id="a-R2"></a>而说颂曰。</p>
  <p id="aR3">以拔卿忧恼　　心所怀愁戚</p>
  <p id="aR4">于今仁无患　　而除子忧戚</p>
  <p id="aR5">令人离愁恼　　及一切亲属</p>
  <p id="aR6">如卿今日欢　　见象子起放</p>
  <p id="aR7">时天帝释以偈颂曰。</p>
  <p id="aR8">吾愍伤卿故　　欲除诸忧戚</p>
  <p id="aR9">故兴此因缘　　增益于尘劳</p>
  <p id="aRA">明者晓了斯　　恩爱生苦患</p>
  <p id="aRB">则察其内外　　无得兴变化</p>
  <p id="aRC">佛告诸比丘。<a id="a-RD"></a>欲知尔时仙人者则今此和尚是。<a id="a-RE"></a>时象子者死弟子是也。<a id="a-RF"></a>天帝释者则我身也。<a id="a-RG"></a>尔时相遇。<a id="a-RH"></a>今亦如此。<a id="a-RI"></a>佛说如是。<a id="a-RJ"></a>莫不欢喜。</p>
 </body>
</html>