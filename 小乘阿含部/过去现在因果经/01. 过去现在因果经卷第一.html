<!doctype html>
<html id="z3IBUN6aY" data-ver="1826">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">过去现在因果经卷第一</h1>
  <p id="a2">如是我闻。<a id="a-3"></a>一时佛在舍卫国。<a id="a-4"></a>祇树给孤独园。<a id="a-5"></a>尔时世尊。<a id="a-6"></a>与诸比丘。<a id="a-7"></a>住于竹林。<a id="a-8"></a>是诸比丘。<a id="a-9"></a>于晨朝时。<a id="a-A"></a>着衣持钵。<a id="a-B"></a>入城乞食。<a id="a-C"></a>还归所住。<a id="a-D"></a>食竟澡漱。<a id="a-E"></a>各摄衣钵。<a id="a-F"></a>集在讲堂。<a id="a-G"></a>悉欲共说过去因缘。<a id="a-H"></a>尔时世尊。<a id="a-I"></a>以净天耳超于世间。<a id="a-J"></a>闻诸比丘语论之声。<a id="a-K"></a>即从座起。<a id="a-L"></a>到讲堂上。<a id="a-M"></a>于众中坐。<a id="a-N"></a>问诸比丘。<a id="a-O"></a>汝等共集。<a id="a-P"></a>欲说何法。<a id="a-Q"></a>时诸比丘。<a id="a-R"></a>即白佛言。<a id="a-S"></a>世尊。<a id="a-T"></a>我等食竟澡漱已讫故。<a id="a-U"></a>共集此各欲闻说过去因缘。<a id="a-V"></a>是时世尊。<a id="a-W"></a>语诸比丘。<a id="a-X"></a>汝等乐闻过去因缘者。<a id="a-Y"></a>谛听谛听。<a id="a-Z"></a>善思念之。<a id="a-a"></a>今为汝说。<a id="a-b"></a>比丘白言。<a id="a-c"></a>唯然世尊。<a id="a-d"></a>愿乐欲闻。<a id="a-e"></a>佛言比丘。<a id="a-f"></a>过去无数阿僧祇劫。<a id="a-g"></a>尔时有一仙人。<a id="a-h"></a>名曰善慧。<a id="a-i"></a>净修梵行。<a id="a-j"></a>求一切种智。<a id="a-k"></a>为欲成就此大智故。<a id="a-l"></a>乐处生死。<a id="a-m"></a>周遍五道。<a id="a-n"></a>一身死坏。<a id="a-o"></a>复受一身。<a id="a-p"></a>生死无量。<a id="a-q"></a>譬尽天下草木。<a id="a-r"></a>斩以为筹。<a id="a-s"></a>数其故身。<a id="a-t"></a>不能穷尽。<a id="a-u"></a>夫极天地之始终。<a id="a-v"></a>谓之一劫。<a id="a-w"></a>而其经天地成坏者。<a id="a-x"></a>不可称载也。<a id="a-y"></a>所以感伤群生耽惑爱欲沈流苦海。<a id="a-z"></a>起慈悲心。<a id="a-10"></a>欲拔济之。<a id="a-11"></a>又作此念。<a id="a-12"></a>今诸众生。<a id="a-13"></a>没于生死。<a id="a-14"></a>不能自出。<a id="a-15"></a>皆由贪欲嗔恚愚痴。<a id="a-16"></a>乐着色声香味触法故。<a id="a-17"></a>我当决定断其此病。<a id="a-18"></a>虽生诸趣。<a id="a-19"></a>不忘斯念。<a id="a-1A"></a>于诸众生。<a id="a-1B"></a>怨亲平等。<a id="a-1C"></a>以布施摄贫穷。<a id="a-1D"></a>持戒摄毁禁。<a id="a-1E"></a>忍辱摄嗔恚。<a id="a-1F"></a>精进摄懈怠。<a id="a-1G"></a>禅定摄乱意。<a id="a-1H"></a>智慧摄愚痴。<a id="a-1I"></a>如是长夜。<a id="a-1J"></a>增益众生。<a id="a-1K"></a>普为一切。<a id="a-1L"></a>而作归依。<a id="a-1M"></a>于诸如来。<a id="a-1N"></a>恭敬供养。<a id="a-1O"></a>乐欲听法。<a id="a-1P"></a>亦为他说。<a id="a-1Q"></a>常以四事。<a id="a-1R"></a>奉给众僧。<a id="a-1S"></a>于佛法众。<a id="a-1T"></a>尊重守护。<a id="a-1U"></a>如是诸行。<a id="a-1V"></a>不可称数。<a id="a-1W"></a>尔时有王。<a id="a-1X"></a>名曰灯照。<a id="a-1Y"></a>城名提播婆底。<a id="a-1Z"></a>其国人民。<a id="a-1a"></a>寿八万岁。<a id="a-1b"></a>安隐丰乐。<a id="a-1c"></a>极为炽盛。<a id="a-1d"></a>所欲自在。<a id="a-1e"></a>犹如诸天。<a id="a-1f"></a>时彼国王。<a id="a-1g"></a>正法治世。<a id="a-1h"></a>不抂人民。<a id="a-1i"></a>无有杀戮楚挞之苦。<a id="a-1j"></a>视诸人民。<a id="a-1k"></a>有如一子。<a id="a-1l"></a>时灯照王。<a id="a-1m"></a>始生太子。<a id="a-1n"></a>端严无比。<a id="a-1o"></a>威德具足。<a id="a-1p"></a>有三十二相八十种好。<a id="a-1q"></a>初生之日。<a id="a-1r"></a>四方皆明。<a id="a-1s"></a>日月珠火。<a id="a-1t"></a>不复为用。<a id="a-1u"></a>王见太子有如此瑞。<a id="a-1v"></a>即召诸臣。<a id="a-1w"></a>共集议言。<a id="a-1x"></a>太子初生。<a id="a-1y"></a>有此奇特。<a id="a-1z"></a>当为太子。<a id="a-20"></a>作何等名。<a id="a-21"></a>诸臣答言。<a id="a-22"></a>应名太子以为普光。<a id="a-23"></a>又召相师而占相之。<a id="a-24"></a>相师答言。<a id="a-25"></a>今观太子。<a id="a-26"></a>若在家者。<a id="a-27"></a>为转轮王。<a id="a-28"></a>统四天下。<a id="a-29"></a>若出家者。<a id="a-2A"></a>为天人尊。<a id="a-2B"></a>成萨婆若。<a id="a-2C"></a>王及夫人后宫婇女。<a id="a-2D"></a>闻相师言。<a id="a-2E"></a>于此太子。<a id="a-2F"></a>深生爱念。<a id="a-2G"></a>亦为天龙夜又乾闼婆阿修罗迦楼罗紧那罗摩睺罗伽人非人等。<a id="a-2H"></a>供养恭敬。<a id="a-2I"></a>尊重赞叹。<a id="a-2J"></a>是时太子。<a id="a-2K"></a>在于后宫。<a id="a-2L"></a>为夫人婇女。<a id="a-2M"></a>说种种法。<a id="a-2N"></a>太子年至二万九千岁。<a id="a-2O"></a>舍转轮王位。<a id="a-2P"></a>启其父母。<a id="a-2Q"></a>求欲出家。<a id="a-2R"></a>既不听已。<a id="a-2S"></a>乃至三请。<a id="a-2T"></a>犹尚不许。<a id="a-2U"></a>太子慈悲。<a id="a-2V"></a>志存拯济。<a id="a-2W"></a>忍其小违。<a id="a-2X"></a>以成大顺。<a id="a-2Y"></a>即便往诣山林树下。<a id="a-2Z"></a>剃除须发。<a id="a-2a"></a>被着法服。<a id="a-2b"></a>勤修苦行。<a id="a-2c"></a>满六千岁。<a id="a-2d"></a>成阿耨多罗三藐三菩提。<a id="a-2e"></a>为诸天人。<a id="a-2f"></a>及八部众。<a id="a-2g"></a>转于法轮。<a id="a-2h"></a>此轮微妙。<a id="a-2i"></a>一切世间。<a id="a-2j"></a>天人魔梵。<a id="a-2k"></a>所不能转。<a id="a-2l"></a>以三乘法。<a id="a-2m"></a>教化众生。<a id="a-2n"></a>所可利益。<a id="a-2o"></a>不可称数。<a id="a-2p"></a>尔时父王。<a id="a-2q"></a>及其夫人。<a id="a-2r"></a>后宫婇女。<a id="a-2s"></a>闻太子普光成阿耨多罗三藐三菩提。<a id="a-2t"></a>心大欢喜。<a id="a-2u"></a>踊跃无量。<a id="a-2v"></a>尔时群臣国内人民。<a id="a-2w"></a>婆罗门等。<a id="a-2x"></a>闻太子道成。<a id="a-2y"></a>心各念言。<a id="a-2z"></a>太子普光。<a id="a-30"></a>舍转轮王位。<a id="a-31"></a>剃除须发。<a id="a-32"></a>被着法服。<a id="a-33"></a>出家修道。<a id="a-34"></a>得成正觉。<a id="a-35"></a>我等今者。<a id="a-36"></a>亦当出家。<a id="a-37"></a>作此念已。<a id="a-38"></a>悉皆往诣普光佛所。<a id="a-39"></a>尔时普光如来。<a id="a-3A"></a>即观其心。<a id="a-3B"></a>随其因缘。<a id="a-3C"></a>而为说法。<a id="a-3D"></a>大臣婆罗门等。<a id="a-3E"></a>有四千人。<a id="a-3F"></a>成阿罗汉。<a id="a-3G"></a>国中人民。<a id="a-3H"></a>及余四方诸来会众。<a id="a-3I"></a>有八万人。<a id="a-3J"></a>亦得无著法忍。<a id="a-3K"></a>尔时普光如来。<a id="a-3L"></a>与八万四千诸阿罗汉。<a id="a-3M"></a>往诣国界。<a id="a-3N"></a>游行教化。<a id="a-3O"></a>父王闻已。<a id="a-3P"></a>心大欢喜。<a id="a-3Q"></a>即敕国中。<a id="a-3R"></a>平治道路。<a id="a-3S"></a>香水洒地。<a id="a-3T"></a>悬诸缯彩宝幢幡盖。<a id="a-3U"></a>散众名华。<a id="a-3V"></a>如是庄严。<a id="a-3W"></a>满十二踰阇那。<a id="a-3X"></a>又复击鼓唱令国内。<a id="a-3Y"></a>诸有华者。<a id="a-3Z"></a>不得私卖。<a id="a-3a"></a>悉输与王。<a id="a-3b"></a>并敕人民。<a id="a-3c"></a>不得先我供养于佛。<a id="a-3d"></a>即遣大臣。<a id="a-3e"></a>并作伎乐。<a id="a-3f"></a>烧香散华。<a id="a-3g"></a>而往请彼普光如来。<a id="a-3h"></a>尔时善慧仙人。<a id="a-3i"></a>在于山中。<a id="a-3j"></a>得五奇特梦。<a id="a-3k"></a>一者梦卧大海。<a id="a-3l"></a>二者梦枕须弥。<a id="a-3m"></a>三者梦海中一切众生。<a id="a-3n"></a>入其身内。<a id="a-3o"></a>四者梦手执日。<a id="a-3p"></a>五者梦手执月。<a id="a-3q"></a>得此梦已。<a id="a-3r"></a>即大惊悟。<a id="a-3s"></a>心自念言。<a id="a-3t"></a>我今此梦。<a id="a-3u"></a>非为小缘。<a id="a-3v"></a>当以问谁。<a id="a-3w"></a>宜入城内。<a id="a-3x"></a>问诸智者。<a id="a-3y"></a>作是念已。<a id="a-3z"></a>披鹿皮衣。<a id="a-40"></a>手执水瓶及杖伞盖。<a id="a-41"></a>行入城邑。<a id="a-42"></a>路过外道所止住处。<a id="a-43"></a>有五百人。<a id="a-44"></a>而为上首。<a id="a-45"></a>善慧念言。<a id="a-46"></a>我今当以所梦问之。<a id="a-47"></a>并得观其所修之业。<a id="a-48"></a>即共诸人。<a id="a-49"></a>讲论道义。<a id="a-4A"></a>破其异见。<a id="a-4B"></a>时五百人。<a id="a-4C"></a>即便受屈。<a id="a-4D"></a>求为弟子。<a id="a-4E"></a>于善慧所深生恭敬。<a id="a-4F"></a>各以银钱一枚而以上之。<a id="a-4G"></a>复有五百外道。<a id="a-4H"></a>既见善慧辩才聪明。<a id="a-4I"></a>亦生随喜。<a id="a-4J"></a>时诸外道。<a id="a-4K"></a>自共议言。<a id="a-4L"></a>今普光如来。<a id="a-4M"></a>出兴于世。<a id="a-4N"></a>善慧仙人。<a id="a-4O"></a>闻斯语已。<a id="a-4P"></a>举体毛竖。<a id="a-4Q"></a>心大欢喜。<a id="a-4R"></a>踊跃无量。<a id="a-4S"></a>便与外道。<a id="a-4T"></a>分别而去。<a id="a-4U"></a>外道问言。<a id="a-4V"></a>师何所趣。<a id="a-4W"></a>答言。<a id="a-4X"></a>我今当往普光佛所。<a id="a-4Y"></a>欲施供养。<a id="a-4Z"></a>外道白言。<a id="a-4a"></a>师若去者。<a id="a-4b"></a>愿乐随从。<a id="a-4c"></a>善慧答曰。<a id="a-4d"></a>我今有缘。<a id="a-4e"></a>宜应先行。<a id="a-4f"></a>尔时善慧。<a id="a-4g"></a>赍五百银钱。<a id="a-4h"></a>随路而去。<a id="a-4i"></a>诸外道众。<a id="a-4j"></a>悲恋懊恼。<a id="a-4k"></a>辞别而归。<a id="a-4l"></a>善慧至前。<a id="a-4m"></a>见王家人。<a id="a-4n"></a>平治道路。<a id="a-4o"></a>香水洒地。<a id="a-4p"></a>列幢幡盖。<a id="a-4q"></a>种种庄严。<a id="a-4r"></a>即便问言。<a id="a-4s"></a>何因缘故。<a id="a-4t"></a>而作是事。<a id="a-4u"></a>王人答言。<a id="a-4v"></a>世有佛兴。<a id="a-4w"></a>名曰普光。<a id="a-4x"></a>今灯照王。<a id="a-4y"></a>请来入城。<a id="a-4z"></a>所以匆匆庄严道路。<a id="a-50"></a>善慧即复问彼路人。<a id="a-51"></a>汝知何处有诸名花。<a id="a-52"></a>答言道士。<a id="a-53"></a>灯照大王。<a id="a-54"></a>击鼓唱令国内。<a id="a-55"></a>名花皆不得卖。<a id="a-56"></a>悉以输王。<a id="a-57"></a>善慧闻已。<a id="a-58"></a>心大懊恼。<a id="a-59"></a>意犹不息。<a id="a-5A"></a>苦访花所。<a id="a-5B"></a>俄尔即遇王家青衣。<a id="a-5C"></a>密持七茎青莲花过。<a id="a-5D"></a>畏王制令。<a id="a-5E"></a>藏着瓶中。<a id="a-5F"></a>善慧至诚。<a id="a-5G"></a>感其莲花踊出瓶外。<a id="a-5H"></a>善慧遥见。<a id="a-5I"></a>即追呼曰。<a id="a-5J"></a>大姊且止。<a id="a-5K"></a>此花卖不。<a id="a-5L"></a>青衣闻已。<a id="a-5M"></a>心大惊愕。<a id="a-5N"></a>而自念言。<a id="a-5O"></a>藏花甚密。<a id="a-5P"></a>此何男子。<a id="a-5Q"></a>乃见我花。<a id="a-5R"></a>求索买耶。<a id="a-5S"></a>顾看其瓶。<a id="a-5T"></a>果见花出。<a id="a-5U"></a>生奇特想。<a id="a-5V"></a>答言。<a id="a-5W"></a>男子。<a id="a-5X"></a>此青莲花当送宫内。<a id="a-5Y"></a>欲以上佛。<a id="a-5Z"></a>不可得也。<a id="a-5a"></a>善慧又言。<a id="a-5b"></a>请以五百银钱。<a id="a-5c"></a>雇五茎耳。<a id="a-5d"></a>青衣意疑。<a id="a-5e"></a>复自念言。<a id="a-5f"></a>此花所直不过数钱。<a id="a-5g"></a>而今男子。<a id="a-5h"></a>乃以银钱五百。<a id="a-5i"></a>求买五茎。<a id="a-5j"></a>即问之言。<a id="a-5k"></a>欲持此花用作何等。<a id="a-5l"></a>善慧答言。<a id="a-5m"></a>今有如来。<a id="a-5n"></a>出兴于世。<a id="a-5o"></a>灯照大王。<a id="a-5p"></a>请来入城。<a id="a-5q"></a>故须此花。<a id="a-5r"></a>欲以供养。<a id="a-5s"></a>大姊当知。<a id="a-5t"></a>诸佛如来。<a id="a-5u"></a>难可值遇。<a id="a-5v"></a>如优昙钵花时乃一现。<a id="a-5w"></a>青衣又问。<a id="a-5x"></a>供养如来。<a id="a-5y"></a>为求何等。<a id="a-5z"></a>善慧答曰。<a id="a-60"></a>为欲成就一切种智。<a id="a-61"></a>度脱无量苦众生故。<a id="a-62"></a>尔时青衣。<a id="a-63"></a>得闻此语。<a id="a-64"></a>心自念言。<a id="a-65"></a>今此男子。<a id="a-66"></a>颜容端正。<a id="a-67"></a>披鹿皮衣。<a id="a-68"></a>才蔽形体。<a id="a-69"></a>乃尔至诚。<a id="a-6A"></a>不惜钱宝。<a id="a-6B"></a>即语之曰。<a id="a-6C"></a>我今当以此花相与。<a id="a-6D"></a>愿我生生。<a id="a-6E"></a>常为君妻。<a id="a-6F"></a>善慧答言。<a id="a-6G"></a>我修梵行。<a id="a-6H"></a>求无为道。<a id="a-6I"></a>不得相许生死之缘。<a id="a-6J"></a>青衣即言。<a id="a-6K"></a>若当不从我此愿者。<a id="a-6L"></a>花不可得。<a id="a-6M"></a>善慧又曰。<a id="a-6N"></a>汝若决定不与我花。<a id="a-6O"></a>当从汝愿。<a id="a-6P"></a>我好布施。<a id="a-6Q"></a>不逆人意。<a id="a-6R"></a>若使有来从我乞求头目髓脑。<a id="a-6S"></a>及与妻子。<a id="a-6T"></a>汝莫生阂坏吾施心。<a id="a-6U"></a>青衣答言。<a id="a-6V"></a>善哉善哉。<a id="a-6W"></a>敬从来命。<a id="a-6X"></a>今我女弱不能得前请寄二花以献于佛。<a id="a-6Y"></a>使我生生不失此愿。<a id="a-6Z"></a>好丑不离。<a id="a-6a"></a>必置心中。<a id="a-6b"></a>令佛知之。</p>
  <p id="a6c">尔时灯照王。<a id="a-6d"></a>与其诸子。<a id="a-6e"></a>及众官属。<a id="a-6f"></a>婆罗门等。<a id="a-6g"></a>持好香花种种供具。<a id="a-6h"></a>而出奉迎普光如来。<a id="a-6i"></a>举国人民。<a id="a-6j"></a>亦皆随从。<a id="a-6k"></a>是时善慧五百弟子。<a id="a-6l"></a>共相谓言。<a id="a-6m"></a>今日国王及诸臣民。<a id="a-6n"></a>悉皆往诣普光佛所。<a id="a-6o"></a>大师今者亦当已去。<a id="a-6p"></a>我等宜应往彼礼敬。<a id="a-6q"></a>作此言已。<a id="a-6r"></a>即共俱行。<a id="a-6s"></a>在道未远。<a id="a-6t"></a>逢见善慧。<a id="a-6u"></a>师徒相遇。<a id="a-6v"></a>喜悦无量。<a id="a-6w"></a>即共同诣普光佛所。<a id="a-6x"></a>见灯照王。<a id="a-6y"></a>已到佛前。<a id="a-6z"></a>最得在初供养礼拜。<a id="a-70"></a>如是次第。<a id="a-71"></a>至诸大臣。<a id="a-72"></a>亦各礼敬。<a id="a-73"></a>并散名花。<a id="a-74"></a>花悉堕地于时善慧。<a id="a-75"></a>与五百弟子。<a id="a-76"></a>见诸人众供养毕已。<a id="a-77"></a>谛观如来相好之容。<a id="a-78"></a>又欲济拔诸苦众生。<a id="a-79"></a>亦欲满足一切种智故。<a id="a-7A"></a>即散五茎。<a id="a-7B"></a>皆住空中。<a id="a-7C"></a>化成花台。<a id="a-7D"></a>后散二茎。<a id="a-7E"></a>亦止空中。<a id="a-7F"></a>夹佛两边。<a id="a-7G"></a>尔时国王。<a id="a-7H"></a>及其眷属。<a id="a-7I"></a>一切臣民。<a id="a-7J"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-7K"></a>见此奇特。<a id="a-7L"></a>叹未曾有。<a id="a-7M"></a>于是普光如来。<a id="a-7N"></a>以无碍智。<a id="a-7O"></a>赞善慧言。<a id="a-7P"></a>善哉善哉。<a id="a-7Q"></a>善男子。<a id="a-7R"></a>汝以是行。<a id="a-7S"></a>过无量阿僧祇劫。<a id="a-7T"></a>当得成佛。<a id="a-7U"></a>号释迦牟尼如来应供正遍知明行足善逝世间解无上士调御丈夫天人师佛世尊。<a id="a-7V"></a>当于善慧受记之时。<a id="a-7W"></a>无量天龙夜叉乾闼婆阿修罗伽楼罗紧那罗摩睺罗伽人非人等。<a id="a-7X"></a>散众妙花。<a id="a-7Y"></a>满虚空中。<a id="a-7Z"></a>而发誓言。<a id="a-7a"></a>善慧将来成佛道时。<a id="a-7b"></a>我等皆愿为其眷属。<a id="a-7c"></a>是时普光如来。<a id="a-7d"></a>即记之曰。<a id="a-7e"></a>汝等皆当得生其国。<a id="a-7f"></a>尔时如来。<a id="a-7g"></a>既授记已。<a id="a-7h"></a>犹见善慧。<a id="a-7i"></a>作仙人髻。<a id="a-7j"></a>披鹿皮衣。<a id="a-7k"></a>如来欲令舍此服仪。<a id="a-7l"></a>即便化地。<a id="a-7m"></a>以为淤泥。<a id="a-7n"></a>善慧见佛应从此行而地浊湿。<a id="a-7o"></a>心自念言。<a id="a-7p"></a>云何乃令千辐轮足蹈此而过。<a id="a-7q"></a>即脱皮衣。<a id="a-7r"></a>以用布地。<a id="a-7s"></a>不足掩泥。<a id="a-7t"></a>仍又解发。<a id="a-7u"></a>亦以覆之。<a id="a-7v"></a>如来即便践之而度。<a id="a-7w"></a>因记之曰。<a id="a-7x"></a>汝后得佛当于五浊恶世。<a id="a-7y"></a>度诸天人。<a id="a-7z"></a>不以为难。<a id="a-80"></a>必如我也。<a id="a-81"></a>于时善慧。<a id="a-82"></a>闻斯记已。<a id="a-83"></a>欢欣踊跃。<a id="a-84"></a>喜不自胜。<a id="a-85"></a>即时便解一切法空。<a id="a-86"></a>得无生忍。<a id="a-87"></a>身升虚空。<a id="a-88"></a>去地七多罗树。<a id="a-89"></a>以偈赞佛。</p>
  <p id="a8A">今见世间导　　令我开慧眼</p>
  <p id="a8B">为说清净法　　去离一切着</p>
  <p id="a8C">今遇天人尊　　令我得无生</p>
  <p id="a8D">愿将来获果　　亦如两足尊</p>
  <p id="a8E">是时善慧。<a id="a-8F"></a>说此赞已。<a id="a-8G"></a>从空中下。<a id="a-8H"></a>到于佛前。<a id="a-8I"></a>五体投地。<a id="a-8J"></a>而白佛言。<a id="a-8K"></a>唯愿世尊。<a id="a-8L"></a>哀愍我故。<a id="a-8M"></a>听我出家。<a id="a-8N"></a>尔时普光如来。<a id="a-8O"></a>答言善哉。<a id="a-8P"></a>善来比丘。<a id="a-8Q"></a>须发自落。<a id="a-8R"></a>袈裟着身。<a id="a-8S"></a>即成沙门。</p>
  <p id="a8T">尔时有二贫穷老人。<a id="a-8U"></a>各与亲属一百人俱。<a id="a-8V"></a>睹佛相好。<a id="a-8W"></a>威德严显。<a id="a-8X"></a>自伤贫乏无以供养。<a id="a-8Y"></a>是时如来。<a id="a-8Z"></a>愍其心至。<a id="a-8a"></a>即化前地。<a id="a-8b"></a>生诸草秽。<a id="a-8c"></a>令二贫人。<a id="a-8d"></a>见地不净。<a id="a-8e"></a>发欢喜心。<a id="a-8f"></a>而便洒扫。<a id="a-8g"></a>普光如来。<a id="a-8h"></a>而记之曰。<a id="a-8i"></a>汝过无量阿僧祇劫。<a id="a-8j"></a>释迦牟尼佛。<a id="a-8k"></a>出兴于世。<a id="a-8l"></a>汝等尔时当作第一声闻弟子。<a id="a-8m"></a>尔时普光如来。<a id="a-8n"></a>记贫人已。<a id="a-8o"></a>与八万四千比丘。<a id="a-8p"></a>及灯照王。<a id="a-8q"></a>并婆罗门。<a id="a-8r"></a>诸臣民等。<a id="a-8s"></a>前后围绕。<a id="a-8t"></a>入提播婆底城。<a id="a-8u"></a>时灯照王。<a id="a-8v"></a>与其眷属。<a id="a-8w"></a>以四事供养普光如来并及八万四千比丘。<a id="a-8x"></a>经四万岁王即舍位。<a id="a-8y"></a>以付其子。<a id="a-8z"></a>与其眷属。<a id="a-90"></a>及夫人眷属。<a id="a-91"></a>各八万四千人。<a id="a-92"></a>同于佛法。<a id="a-93"></a>出家修道。<a id="a-94"></a>得陀罗尼诸法三昧。<a id="a-95"></a>善慧比丘。<a id="a-96"></a>亦随普光如来。<a id="a-97"></a>受王供养。<a id="a-98"></a>满四万岁。<a id="a-99"></a>于诸法中。<a id="a-9A"></a>得深三昧。<a id="a-9B"></a>教化众生。<a id="a-9C"></a>不可称数。<a id="a-9D"></a>尔时善慧。<a id="a-9E"></a>比丘。<a id="a-9F"></a>白普光如来言。<a id="a-9G"></a>世尊。<a id="a-9H"></a>我于昔日。<a id="a-9I"></a>在深山中。<a id="a-9J"></a>得五奇特梦。<a id="a-9K"></a>一者梦卧大海。<a id="a-9L"></a>二者梦枕须弥。<a id="a-9M"></a>三者梦海中一切众生。<a id="a-9N"></a>入我身内。<a id="a-9O"></a>四者梦手执日。<a id="a-9P"></a>五者梦手执月。<a id="a-9Q"></a>唯愿世尊。<a id="a-9R"></a>为我解说此梦之相。<a id="a-9S"></a>尔时普光如来。<a id="a-9T"></a>答言善哉。<a id="a-9U"></a>汝若欲知此梦义者。<a id="a-9V"></a>当为汝说。<a id="a-9W"></a>梦卧大海者。<a id="a-9X"></a>汝身即时在于生死大海之中。<a id="a-9Y"></a>梦枕须弥者。<a id="a-9Z"></a>出于生死得般涅槃相。<a id="a-9a"></a>梦太海中一切众生入身内者。<a id="a-9b"></a>当于生死大海。<a id="a-9c"></a>为诸众生。<a id="a-9d"></a>作归依处。<a id="a-9e"></a>梦手执日者。<a id="a-9f"></a>智慧光明。<a id="a-9g"></a>普照法界。<a id="a-9h"></a>梦手执月者以方便智。<a id="a-9i"></a>入于生死。<a id="a-9j"></a>以清凉法。<a id="a-9k"></a>化导众生。<a id="a-9l"></a>令离恼热。<a id="a-9m"></a>此梦因缘。<a id="a-9n"></a>是汝将来成佛之相。<a id="a-9o"></a>善慧闻已。<a id="a-9p"></a>欢喜踊跃。<a id="a-9q"></a>不能自胜。<a id="a-9r"></a>礼佛而退。<a id="a-9s"></a>尔时普光如来。<a id="a-9t"></a>复经少时。<a id="a-9u"></a>入般涅槃。<a id="a-9v"></a>善慧比丘。<a id="a-9w"></a>护持正法。<a id="a-9x"></a>满二万岁。<a id="a-9y"></a>以三乘法。<a id="a-9z"></a>教化众生。<a id="a-A0"></a>所利益者。<a id="a-A1"></a>不可称计。<a id="a-A2"></a>尔时善慧比丘。<a id="a-A3"></a>于彼命终。<a id="a-A4"></a>即便上生。<a id="a-A5"></a>为四天王。<a id="a-A6"></a>以三乘法。<a id="a-A7"></a>化诸天众。<a id="a-A8"></a>尽彼天寿。<a id="a-A9"></a>下生人间。<a id="a-AA"></a>为转轮圣王。<a id="a-AB"></a>王四天下。<a id="a-AC"></a>七宝具足。<a id="a-AD"></a>一金轮宝。<a id="a-AE"></a>二白象宝。<a id="a-AF"></a>三绀马宝。<a id="a-AG"></a>四神珠宝。<a id="a-AH"></a>五玉女宝。<a id="a-AI"></a>六主藏臣宝。<a id="a-AJ"></a>七主兵臣宝。<a id="a-AK"></a>千子具足。<a id="a-AL"></a>皆悉勇健。<a id="a-AM"></a>能伏怨敌。<a id="a-AN"></a>以正法治。<a id="a-AO"></a>无诸忧恼。<a id="a-AP"></a>常以十善。<a id="a-AQ"></a>化诸人民。<a id="a-AR"></a>于此寿终。<a id="a-AS"></a>生忉利天。<a id="a-AT"></a>为彼天主。<a id="a-AU"></a>寿终下生。<a id="a-AV"></a>为转轮圣王。<a id="a-AW"></a>终其寿命。<a id="a-AX"></a>乃至生于第七梵天。<a id="a-AY"></a>上为天王。<a id="a-AZ"></a>下为圣主。<a id="a-Aa"></a>各三十六反。<a id="a-Ab"></a>其间或为仙人。<a id="a-Ac"></a>或为外道六师。<a id="a-Ad"></a>或为婆罗门。<a id="a-Ae"></a>或为小王。<a id="a-Af"></a>如是变现。<a id="a-Ag"></a>不可称数。</p>
  <p id="aAh">尔时善慧菩萨。<a id="a-Ai"></a>功行满足。<a id="a-Aj"></a>位登十地。<a id="a-Ak"></a>在一生补处。<a id="a-Al"></a>近一切种智。<a id="a-Am"></a>生兜率天。<a id="a-An"></a>名圣善白。<a id="a-Ao"></a>为诸天主。<a id="a-Ap"></a>说于一生补处之行。<a id="a-Aq"></a>亦于十方国土。<a id="a-Ar"></a>现种种身。<a id="a-As"></a>为诸众生。<a id="a-At"></a>随应说法。<a id="a-Au"></a>期运将至。<a id="a-Av"></a>当下作佛。<a id="a-Aw"></a>即观五事。<a id="a-Ax"></a>一者观诸众生熟与未熟。<a id="a-Ay"></a>二者观时至与未至。<a id="a-Az"></a>三者观诸国土何国处中。<a id="a-B0"></a>四者观诸种族何族贵盛。<a id="a-B1"></a>五者观过去因缘谁最真正应为父母。<a id="a-B2"></a>观五事已。<a id="a-B3"></a>即自思惟。<a id="a-B4"></a>今诸众生。<a id="a-B5"></a>皆是我初发心以来所成熟者。<a id="a-B6"></a>堪能受于清净妙法。<a id="a-B7"></a>于此三千大千世界。<a id="a-B8"></a>此阎浮提迦毗罗旆兜国。<a id="a-B9"></a>最为处中。<a id="a-BA"></a>诸族种姓释迦第一甘蔗苗裔圣王之后。<a id="a-BB"></a>观白净王过去因缘。<a id="a-BC"></a>夫妻真正。<a id="a-BD"></a>堪为父母又观摩耶夫人。<a id="a-BE"></a>寿命修短。<a id="a-BF"></a>怀抱太子。<a id="a-BG"></a>满足十月。<a id="a-BH"></a>太子便生。<a id="a-BI"></a>生七日已。<a id="a-BJ"></a>其母命终。<a id="a-BK"></a>既作此观。<a id="a-BL"></a>又自思惟。<a id="a-BM"></a>我今若便即下生者。<a id="a-BN"></a>不能广利诸天人众。<a id="a-BO"></a>仍于天宫。<a id="a-BP"></a>现五种相。<a id="a-BQ"></a>令诸天子。<a id="a-BR"></a>皆悉觉知菩萨期运应下作佛。<a id="a-BS"></a>一者菩萨眼现瞬动。<a id="a-BT"></a>二者头上花萎。<a id="a-BU"></a>三者衣受尘垢。<a id="a-BV"></a>四者腋下汗出。<a id="a-BW"></a>五者不乐本座。<a id="a-BX"></a>时诸天众。<a id="a-BY"></a>忽见菩萨有此异相。<a id="a-BZ"></a>心大惊怖。<a id="a-Ba"></a>身诸毛孔。<a id="a-Bb"></a>血流如雨。<a id="a-Bc"></a>自相谓言。<a id="a-Bd"></a>菩萨不久。<a id="a-Be"></a>舍于我等。<a id="a-Bf"></a>尔时菩萨。<a id="a-Bg"></a>又现五瑞。<a id="a-Bh"></a>一者放大光明。<a id="a-Bi"></a>普照三千大千世界。<a id="a-Bj"></a>二者大地十八相动。<a id="a-Bk"></a>须弥海水。<a id="a-Bl"></a>诸天宫殿。<a id="a-Bm"></a>皆悉震摇。<a id="a-Bn"></a>三者诸魔宫宅。<a id="a-Bo"></a>隐蔽不现。<a id="a-Bp"></a>四者日月星辰。<a id="a-Bq"></a>无复光明。<a id="a-Br"></a>五者天龙八部。<a id="a-Bs"></a>身皆震动。<a id="a-Bt"></a>不能自禁。<a id="a-Bu"></a>是时兜率诸天。<a id="a-Bv"></a>见菩萨身。<a id="a-Bw"></a>已有五相。<a id="a-Bx"></a>又复睹外五希有事。<a id="a-By"></a>皆悉聚集。<a id="a-Bz"></a>到菩萨所。<a id="a-C0"></a>头面礼足。<a id="a-C1"></a>白言。<a id="a-C2"></a>尊者。<a id="a-C3"></a>我等今日。<a id="a-C4"></a>见此诸相。<a id="a-C5"></a>举身震动。<a id="a-C6"></a>不能自安。<a id="a-C7"></a>唯愿为我释此因缘。<a id="a-C8"></a>菩萨即便答诸天言。<a id="a-C9"></a>善男子当知。<a id="a-CA"></a>诸行皆悉无常。<a id="a-CB"></a>我今不久。<a id="a-CC"></a>舍此天宫。<a id="a-CD"></a>生阎浮提于时诸天。<a id="a-CE"></a>闻此语已。<a id="a-CF"></a>悲号涕泣。<a id="a-CG"></a>心大忧恼。<a id="a-CH"></a>举身血现。<a id="a-CI"></a>如波罗奢花。<a id="a-CJ"></a>或有不复乐于本座。<a id="a-CK"></a>或有弃其庄严之具。<a id="a-CL"></a>或有宛转迷闷于地。<a id="a-CM"></a>或有深叹无常苦者。<a id="a-CN"></a>尔时有一天子即说偈言。</p>
  <p id="aCO">菩萨在于此　　开我等法眼</p>
  <p id="aCP">今者远我去　　如盲离导师</p>
  <p id="aCQ">又如欲渡水　　忽然失桥船</p>
  <p id="aCR">亦似婴孩儿　　丧亡其慈母</p>
  <p id="aCS">我等亦如是　　失所归依处</p>
  <p id="aCT">方漂生死流　　了无有出缘</p>
  <p id="aCU">我等于长夜　　为痴箭所射</p>
  <p id="aCV">既失大医王　　谁当救我者</p>
  <p id="aCW">滞卧无明床　　长没爱欲海</p>
  <p id="aCX">永绝尊者训　　未见超出期</p>
  <p id="aCY">尔时菩萨。<a id="a-CZ"></a>见诸天子悲泣懊恼。<a id="a-Ca"></a>又复闻说恋慕之偈。<a id="a-Cb"></a>即以慈音而告之曰。<a id="a-Cc"></a>善男子。<a id="a-Cd"></a>凡人受生无不死者。<a id="a-Ce"></a>恩爱合会。<a id="a-Cf"></a>必有别离。<a id="a-Cg"></a>上至阿迦腻吒天。<a id="a-Ch"></a>下至阿鼻地狱。<a id="a-Ci"></a>其中一切诸众生等。<a id="a-Cj"></a>无有不为无常大火之所煎炙。<a id="a-Ck"></a>是故汝等。<a id="a-Cl"></a>不应于我独生恋慕。<a id="a-Cm"></a>我今与汝。<a id="a-Cn"></a>皆悉未离生死炽火。<a id="a-Co"></a>乃至一切贫富贵贱。<a id="a-Cp"></a>皆不免脱。<a id="a-Cq"></a>于是菩萨。<a id="a-Cr"></a>即说偈言。</p>
  <p id="aCs">诸行无常　　是生灭法</p>
  <p id="aCt">生灭灭已　　寂灭为乐</p>
  <p id="aCu">尔时菩萨。<a id="a-Cv"></a>语天子言。<a id="a-Cw"></a>此偈乃是过去诸佛之所共说。<a id="a-Cx"></a>诸行性相法皆如是。<a id="a-Cy"></a>汝等今者勿生忧恼。<a id="a-Cz"></a>我于生死无量劫来。<a id="a-D0"></a>今者唯有此一生在。<a id="a-D1"></a>不久当得离于诸行。<a id="a-D2"></a>汝等当知。<a id="a-D3"></a>今是度脱众生之时。<a id="a-D4"></a>我应下生阎浮提中。<a id="a-D5"></a>迦毗罗旆兜国。<a id="a-D6"></a>甘蔗苗裔。<a id="a-D7"></a>释姓种族。<a id="a-D8"></a>白净王家。<a id="a-D9"></a>我生于彼。<a id="a-DA"></a>远离父母。<a id="a-DB"></a>弃舍妻子及转轮王位。<a id="a-DC"></a>出家学道。<a id="a-DD"></a>勤修苦行。<a id="a-DE"></a>降伏魔怨。<a id="a-DF"></a>成一切种智。<a id="a-DG"></a>转于法轮。<a id="a-DH"></a>一切世间天人魔梵。<a id="a-DI"></a>所不能转。<a id="a-DJ"></a>亦依过去诸佛所行法式。<a id="a-DK"></a>广利一切诸天人众。<a id="a-DL"></a>建大法幢。<a id="a-DM"></a>倾倒魔幢。<a id="a-DN"></a>竭烦恼海。<a id="a-DO"></a>净八正路。<a id="a-DP"></a>以诸法印。<a id="a-DQ"></a>印众生心。<a id="a-DR"></a>设大法会。<a id="a-DS"></a>请诸天人。<a id="a-DT"></a>汝等尔时亦当皆同在于此会。<a id="a-DU"></a>餐受法食。<a id="a-DV"></a>以是因缘。<a id="a-DW"></a>不应忧恼。<a id="a-DX"></a>尔时菩萨。<a id="a-DY"></a>以偈颂曰。</p>
  <p id="aDZ">我于此不久　　当下阎浮提</p>
  <p id="aDa">迦毗罗旆兜　　白净王宫生</p>
  <p id="aDb">辞父母亲属　　舍转轮王位</p>
  <p id="aDc">出家行学道　　成一切种智</p>
  <p id="aDd">建立正法幢　　能竭烦恼海</p>
  <p id="aDe">闭塞恶趣门　　净开八正道</p>
  <p id="aDf">广利诸天人　　其数不可计</p>
  <p id="aDg">以是因缘故　　不应生忧恼</p>
  <p id="aDh">尔时菩萨。<a id="a-Di"></a>举身毛孔。<a id="a-Dj"></a>皆放光明。<a id="a-Dk"></a>诸天子等。<a id="a-Dl"></a>闻菩萨言。<a id="a-Dm"></a>又复见身出大光明。<a id="a-Dn"></a>欢喜踊跃。<a id="a-Do"></a>离诸忧苦。<a id="a-Dp"></a>各心念言。<a id="a-Dq"></a>菩萨不久。<a id="a-Dr"></a>当成正觉。<a id="a-Ds"></a>尔时菩萨。<a id="a-Dt"></a>观降胎时至。<a id="a-Du"></a>即乘六牙白象。<a id="a-Dv"></a>发兜率宫。<a id="a-Dw"></a>无量诸天。<a id="a-Dx"></a>作诸伎乐。<a id="a-Dy"></a>烧众名香。<a id="a-Dz"></a>散天妙花。<a id="a-E0"></a>随从菩萨。<a id="a-E1"></a>满虚空中。<a id="a-E2"></a>放大光明。<a id="a-E3"></a>普照十方。<a id="a-E4"></a>以四月八日明星出时。<a id="a-E5"></a>降神母胎。<a id="a-E6"></a>于时摩耶夫人。<a id="a-E7"></a>于眠寤之际。<a id="a-E8"></a>见菩萨乘六牙白象腾虚而来。<a id="a-E9"></a>从右胁入。<a id="a-EA"></a>影现于外如处琉璃。<a id="a-EB"></a>夫人体安快乐。<a id="a-EC"></a>如服甘露。<a id="a-ED"></a>顾见自身。<a id="a-EE"></a>如日月照。<a id="a-EF"></a>心大欢喜。<a id="a-EG"></a>踊跃无量。<a id="a-EH"></a>见此相已。<a id="a-EI"></a>豁然而觉。<a id="a-EJ"></a>生希有心。<a id="a-EK"></a>即便往至白净王所。<a id="a-EL"></a>而白王言。<a id="a-EM"></a>我于向者。<a id="a-EN"></a>眠寤之际。<a id="a-EO"></a>其状如梦。<a id="a-EP"></a>见诸瑞相。<a id="a-EQ"></a>极为奇特。<a id="a-ER"></a>王即答言。<a id="a-ES"></a>我向亦见有大光明。<a id="a-ET"></a>又复觉汝颜貌异常。<a id="a-EU"></a>汝可为说所见瑞相。<a id="a-EV"></a>夫人即便具说上事。<a id="a-EW"></a>以偈颂曰。</p>
  <p id="aEX">见有乘白象　　皎净如日月</p>
  <p id="aEY">释梵诸天众　　皆悉执宝幢</p>
  <p id="aEZ">烧香散天花　　并作众伎乐</p>
  <p id="aEa">充满虚空中　　围绕而来下</p>
  <p id="aEb">来入我右胁　　犹如处琉璃</p>
  <p id="aEc">今以现大王　　此为何瑞相</p>
  <p id="aEd">尔时白净王。<a id="a-Ee"></a>见摩耶夫人诸瑞相已。<a id="a-Ef"></a>欢喜踊跃。<a id="a-Eg"></a>不能自胜。<a id="a-Eh"></a>即便遣请善相婆罗门。<a id="a-Ei"></a>以妙香花种种饮食。<a id="a-Ej"></a>而供养之。<a id="a-Ek"></a>供养毕已。<a id="a-El"></a>示夫人右胁并说瑞相。<a id="a-Em"></a>白婆罗门言。<a id="a-En"></a>愿为占之。<a id="a-Eo"></a>有何等异。<a id="a-Ep"></a>时婆罗门。<a id="a-Eq"></a>即占之曰。<a id="a-Er"></a>大王夫人所怀太子。<a id="a-Es"></a>诸善妙相。<a id="a-Et"></a>不可具说。<a id="a-Eu"></a>今当为王略言之耳。<a id="a-Ev"></a>大王当知。<a id="a-Ew"></a>今此夫人胎中之子。<a id="a-Ex"></a>必能光显释迦种族。<a id="a-Ey"></a>降胎之时。<a id="a-Ez"></a>放大光明。<a id="a-F0"></a>诸天释梵。<a id="a-F1"></a>执侍围绕。<a id="a-F2"></a>此相必是正觉之瑞。<a id="a-F3"></a>若不出家。<a id="a-F4"></a>为转轮圣王。<a id="a-F5"></a>王四天下。<a id="a-F6"></a>七宝自至。<a id="a-F7"></a>千子具足。<a id="a-F8"></a>时王闻此婆罗门言。<a id="a-F9"></a>深自庆幸。<a id="a-FA"></a>踊跃无量。<a id="a-FB"></a>即以金银杂宝象马车乘。<a id="a-FC"></a>及以村邑。<a id="a-FD"></a>而用供给此婆罗门。<a id="a-FE"></a>时摩耶夫人。<a id="a-FF"></a>以其婇女。<a id="a-FG"></a>并及珍宝。<a id="a-FH"></a>亦以奉施。<a id="a-FI"></a>自从菩萨处胎以来。<a id="a-FJ"></a>摩耶夫人。<a id="a-FK"></a>日更修行六波罗蜜。<a id="a-FL"></a>天献饮食。<a id="a-FM"></a>自然而至。<a id="a-FN"></a>不复乐于人间之味。<a id="a-FO"></a>三千大千世界。<a id="a-FP"></a>常皆大明。<a id="a-FQ"></a>其界中间幽冥之处。<a id="a-FR"></a>日月威光所不能照。<a id="a-FS"></a>亦皆朗然。<a id="a-FT"></a>其中众生各得相见。<a id="a-FU"></a>共相谓言。<a id="a-FV"></a>此中云何忽生众生。<a id="a-FW"></a>菩萨降胎之时。<a id="a-FX"></a>三千大千世界十八相动。<a id="a-FY"></a>清凉香风起于四方。<a id="a-FZ"></a>诸抱疾者皆悉除愈。<a id="a-Fa"></a>贪欲嗔痴亦皆休息。</p>
  <p id="aFb">尔时兜率天宫。<a id="a-Fc"></a>有一天子。<a id="a-Fd"></a>作是念言。<a id="a-Fe"></a>菩萨已生白净王宫。<a id="a-Ff"></a>我亦当复下生人间。<a id="a-Fg"></a>菩萨成佛。<a id="a-Fh"></a>我得在先为其眷属。<a id="a-Fi"></a>供养听法。<a id="a-Fj"></a>作此念已。<a id="a-Fk"></a>即便下生王舍城中。<a id="a-Fl"></a>明月种姓。<a id="a-Fm"></a>旃陀罗。<a id="a-Fn"></a>及多王家。<a id="a-Fo"></a>复有天子。<a id="a-Fp"></a>生舍卫国王家。<a id="a-Fq"></a>复有天子。<a id="a-Fr"></a>生偷罗厥叉国王家。<a id="a-Fs"></a>复有天子。<a id="a-Ft"></a>生犊子国王家。<a id="a-Fu"></a>复有天子。<a id="a-Fv"></a>生跋罗国王家。<a id="a-Fw"></a>复有天子。<a id="a-Fx"></a>生卢罗国王家。<a id="a-Fy"></a>复有天子。<a id="a-Fz"></a>生德叉尸罗国王家。<a id="a-G0"></a>复有天子。<a id="a-G1"></a>生拘罗婆国王家。<a id="a-G2"></a>复有天子。<a id="a-G3"></a>生婆罗门家。<a id="a-G4"></a>复有天子。<a id="a-G5"></a>生长者居士毗舍首陀罗家。<a id="a-G6"></a>复有五百天子。<a id="a-G7"></a>生释种姓家。<a id="a-G8"></a>有如是等诸天子众。<a id="a-G9"></a>其数凡有九十九亿。<a id="a-GA"></a>下生人间。<a id="a-GB"></a>又从他化自在天。<a id="a-GC"></a>乃至四天王所下生者。<a id="a-GD"></a>不可称计。<a id="a-GE"></a>复有色界天王。<a id="a-GF"></a>与其眷属亦皆下生。<a id="a-GG"></a>而作仙人。<a id="a-GH"></a>菩萨在胎。<a id="a-GI"></a>行住坐卧。<a id="a-GJ"></a>无所妨碍。<a id="a-GK"></a>又不令母有诸苦患。<a id="a-GL"></a>菩萨晨朝于母胎中。<a id="a-GM"></a>为色界诸天。<a id="a-GN"></a>说种种法。<a id="a-GO"></a>至日中时。<a id="a-GP"></a>为欲界诸天。<a id="a-GQ"></a>亦说诸法于日晡时。<a id="a-GR"></a>又复为诸鬼神说法。<a id="a-GS"></a>于夜三时。<a id="a-GT"></a>亦复如是成熟利益无量众生。<a id="a-GU"></a>菩萨在胎。<a id="a-GV"></a>夫人婇女。<a id="a-GW"></a>有来礼拜而供养者。<a id="a-GX"></a>或复有来作是愿言。<a id="a-GY"></a>当令得成转轮圣王。<a id="a-GZ"></a>菩萨闻已。<a id="a-Ga"></a>心不喜乐。<a id="a-Gb"></a>或复有来作是愿言。<a id="a-Gc"></a>当令得成一切种智。<a id="a-Gd"></a>菩萨闻已。<a id="a-Ge"></a>心大欢喜。<a id="a-Gf"></a>菩萨处胎。<a id="a-Gg"></a>垂满十月。<a id="a-Gh"></a>身诸支节及以相好。<a id="a-Gi"></a>皆悉具足。<a id="a-Gj"></a>亦使其母诸根寂定。<a id="a-Gk"></a>乐处园林。<a id="a-Gl"></a>不喜愦闹。<a id="a-Gm"></a>时白净王。<a id="a-Gn"></a>心自思惟。<a id="a-Go"></a>夫人怀妊。<a id="a-Gp"></a>日月将满。<a id="a-Gq"></a>而不见其有生产相。<a id="a-Gr"></a>作此念时。<a id="a-Gs"></a>会遇夫人遣信白王。<a id="a-Gt"></a>我今欲出园林游观。<a id="a-Gu"></a>时王闻此益怀欢喜。<a id="a-Gv"></a>即敕于外。<a id="a-Gw"></a>令净扫洒蓝毗尼园。<a id="a-Gx"></a>更使栽植诸妙花果。<a id="a-Gy"></a>流泉浴池。<a id="a-Gz"></a>悉令清洁。<a id="a-H0"></a>栏楯阶陛。<a id="a-H1"></a>皆以七宝而为庄严。<a id="a-H2"></a>翡翠鸳鸯。<a id="a-H3"></a>鸾凤凰鹥。<a id="a-H4"></a>异类众鸟。<a id="a-H5"></a>鸣集其中。<a id="a-H6"></a>悬缯幡盖。<a id="a-H7"></a>散花烧香。<a id="a-H8"></a>作诸伎乐。<a id="a-H9"></a>犹如帝释欢喜之园。<a id="a-HA"></a>又敕中间所经行处。<a id="a-HB"></a>皆令严净。<a id="a-HC"></a>种种庄严。<a id="a-HD"></a>又敕严办十万七宝车辇。<a id="a-HE"></a>一一车辇。<a id="a-HF"></a>雕玩殊绝。<a id="a-HG"></a>又复敕外。<a id="a-HH"></a>严办四军。<a id="a-HI"></a>象兵马兵车兵步兵。<a id="a-HJ"></a>又复选取后宫婇女。<a id="a-HK"></a>容颜端正。<a id="a-HL"></a>不老不少。<a id="a-HM"></a>气性调和。<a id="a-HN"></a>聪慧明了。<a id="a-HO"></a>其数凡有八万四千。<a id="a-HP"></a>以用给侍摩耶夫人。<a id="a-HQ"></a>又复择取八万四千端正童女。<a id="a-HR"></a>着妙璎珞严身之具。<a id="a-HS"></a>赍持香花。<a id="a-HT"></a>先往住彼蓝毗尼园。<a id="a-HU"></a>王又敕诸群臣百官。<a id="a-HV"></a>夫人去者。<a id="a-HW"></a>皆悉侍从。<a id="a-HX"></a>于是夫人。<a id="a-HY"></a>即升宝舆。<a id="a-HZ"></a>与诸官属并及婇女。<a id="a-Ha"></a>前后导从。<a id="a-Hb"></a>往蓝毗尼园。<a id="a-Hc"></a>尔时复有天龙八部。<a id="a-Hd"></a>亦皆随从。<a id="a-He"></a>充满虚空。<a id="a-Hf"></a>尔时夫人。<a id="a-Hg"></a>既入园已。<a id="a-Hh"></a>诸根寂静。<a id="a-Hi"></a>十月满足。<a id="a-Hj"></a>于二月八日日初出时。<a id="a-Hk"></a>夫人见彼园中。<a id="a-Hl"></a>有一大树。<a id="a-Hm"></a>名曰无忧。<a id="a-Hn"></a>花色香鲜。<a id="a-Ho"></a>枝叶分布。<a id="a-Hp"></a>极为茂盛。<a id="a-Hq"></a>即举右手。<a id="a-Hr"></a>欲牵摘之。<a id="a-Hs"></a>菩萨渐渐从右胁出。<a id="a-Ht"></a>于时树下。<a id="a-Hu"></a>亦生七宝七茎莲花。<a id="a-Hv"></a>大如车轮。<a id="a-Hw"></a>菩萨即便堕莲花上。<a id="a-Hx"></a>无扶侍者。<a id="a-Hy"></a>自行七步。<a id="a-Hz"></a>举其右手而师子吼。<a id="a-I0"></a>我于一切天人之中最尊最胜。<a id="a-I1"></a>无量生死。<a id="a-I2"></a>于今尽矣。<a id="a-I3"></a>此生利益一切人天。<a id="a-I4"></a>说是言已。<a id="a-I5"></a>时四天王。<a id="a-I6"></a>即以天缯接太子身。<a id="a-I7"></a>置宝机上。<a id="a-I8"></a>释提桓因手执宝盖。<a id="a-I9"></a>大梵天王又持白拂。<a id="a-IA"></a>侍立左右。<a id="a-IB"></a>难陀龙王。<a id="a-IC"></a>优波难陀龙王。<a id="a-ID"></a>于虚空中。<a id="a-IE"></a>吐清净水。<a id="a-IF"></a>一温一凉。<a id="a-IG"></a>灌太子身。<a id="a-IH"></a>身黄金色有三十二相。<a id="a-II"></a>放大光明。<a id="a-IJ"></a>普照三千大千世界。<a id="a-IK"></a>天龙八部亦于空中作天伎乐。<a id="a-IL"></a>歌呗赞颂。<a id="a-IM"></a>烧众名香。<a id="a-IN"></a>散诸妙花。<a id="a-IO"></a>又雨天衣及以璎珞。<a id="a-IP"></a>缤纷乱坠不可称数。</p>
  <p id="aIQ">尔时摩耶夫人生太子已。<a id="a-IR"></a>身安快乐。<a id="a-IS"></a>无有苦患。<a id="a-IT"></a>欢喜踊跃。<a id="a-IU"></a>止于树下。<a id="a-IV"></a>前后自然忽生四井。<a id="a-IW"></a>其水香洁具八功德。<a id="a-IX"></a>尔时摩耶夫人。<a id="a-IY"></a>与其眷属。<a id="a-IZ"></a>随所欲须。<a id="a-Ia"></a>自恣洗漱。<a id="a-Ib"></a>复有诸夜叉王。<a id="a-Ic"></a>皆悉围绕。<a id="a-Id"></a>守护太子及摩耶夫人。<a id="a-Ie"></a>当尔之时。<a id="a-If"></a>阎浮提人。<a id="a-Ig"></a>乃至阿迦腻吒天。<a id="a-Ih"></a>虽离喜乐。<a id="a-Ii"></a>皆亦于此欢喜赞叹。<a id="a-Ij"></a>一切种智。<a id="a-Ik"></a>今出于世。<a id="a-Il"></a>无量众生。<a id="a-Im"></a>皆得利益。<a id="a-In"></a>唯愿速成正觉之道。<a id="a-Io"></a>转于法轮。<a id="a-Ip"></a>广度众生唯有魔王。<a id="a-Iq"></a>独怀愁恼。<a id="a-Ir"></a>不安本座。<a id="a-Is"></a>当尔之时。<a id="a-It"></a>所感瑞应。<a id="a-Iu"></a>三十有四。<a id="a-Iv"></a>一者十方世界。<a id="a-Iw"></a>皆悉大明。<a id="a-Ix"></a>二者三千大千世界。<a id="a-Iy"></a>十八相动丘墟平坦。<a id="a-Iz"></a>三者一切枯木悉更敷荣。<a id="a-J0"></a>国界自然生奇特树。<a id="a-J1"></a>四者园苑生异甘果。<a id="a-J2"></a>五者陆地生宝莲花大如车轮。<a id="a-J3"></a>六者地中伏藏。<a id="a-J4"></a>悉自发出。<a id="a-J5"></a>七者诸藏珍宝放大光明。<a id="a-J6"></a>八者诸天妙服自然来降。<a id="a-J7"></a>九者众川万流恬静澄清。<a id="a-J8"></a>十者风止云除。<a id="a-J9"></a>空中明净。<a id="a-JA"></a>十一者香风芬芳从四方来。<a id="a-JB"></a>细雨润泽。<a id="a-JC"></a>以[僉*殳]飞尘。<a id="a-JD"></a>十二者国中疾病皆悉除愈。<a id="a-JE"></a>十三者国内宫舍无不明曜。<a id="a-JF"></a>灯烛之光不复为用。<a id="a-JG"></a>十四者日月星辰停住不行。<a id="a-JH"></a>十五者毗舍佉星。<a id="a-JI"></a>下现人间。<a id="a-JJ"></a>待太子生。<a id="a-JK"></a>十六者诸梵天王。<a id="a-JL"></a>执素宝盖。<a id="a-JM"></a>列覆宫上。<a id="a-JN"></a>十七者八方诸仙人师。<a id="a-JO"></a>奉宝来献。<a id="a-JP"></a>十八者天百味食自然在前。<a id="a-JQ"></a>十九者无数宝瓶盛诸甘露。<a id="a-JR"></a>二十者诸天妙车载宝而至。<a id="a-JS"></a>二十一者无数白象子首戴莲花。<a id="a-JT"></a>列住殿前。<a id="a-JU"></a>二十二者天绀马宝自然而来。<a id="a-JV"></a>二十三者五百白师子王。<a id="a-JW"></a>从雪山出。<a id="a-JX"></a>息其恶情。<a id="a-JY"></a>心怀欢喜。<a id="a-JZ"></a>罗住城门。<a id="a-Ja"></a>二十四者诸天伎女。<a id="a-Jb"></a>于虚空中。<a id="a-Jc"></a>作妙音乐。<a id="a-Jd"></a>二十五者诸天玉女执孔雀拂。<a id="a-Je"></a>现宫墙上。<a id="a-Jf"></a>二十六者诸天玉女。<a id="a-Jg"></a>各持金瓶。<a id="a-Jh"></a>盛满香汁。<a id="a-Ji"></a>列住空中。<a id="a-Jj"></a>二十七者诸天歌颂。<a id="a-Jk"></a>赞太子德。<a id="a-Jl"></a>二十八者地狱休息。<a id="a-Jm"></a>毒痛不行。<a id="a-Jn"></a>二十九者毒虫隐伏。<a id="a-Jo"></a>恶鸟善心。<a id="a-Jp"></a>三十者诸恶律仪一时慈悲。<a id="a-Jq"></a>三十一者国内孕妇。<a id="a-Jr"></a>产者悉男。<a id="a-Js"></a>其有百病自然除愈。<a id="a-Jt"></a>三十二者一切树神。<a id="a-Ju"></a>化作人形。<a id="a-Jv"></a>悉来礼侍。<a id="a-Jw"></a>三十三者诸余国王。<a id="a-Jx"></a>各赍名宝同来臣伏。<a id="a-Jy"></a>三十四者一切人天。<a id="a-Jz"></a>无非时语。<a id="a-K0"></a>尔时诸婇女众。<a id="a-K1"></a>见此瑞相。<a id="a-K2"></a>极大欢喜。<a id="a-K3"></a>自相谓言。<a id="a-K4"></a>太子今生。<a id="a-K5"></a>有如此等嘉祥之事。<a id="a-K6"></a>唯愿长寿。<a id="a-K7"></a>无诸疾苦。<a id="a-K8"></a>勿令我等生大忧恼。<a id="a-K9"></a>作此言已。<a id="a-KA"></a>以天细氎。<a id="a-KB"></a>裹抱太子。<a id="a-KC"></a>至夫人所。<a id="a-KD"></a>时四天王。<a id="a-KE"></a>在虚空中。<a id="a-KF"></a>恭敬随从。<a id="a-KG"></a>释提桓因执盖来覆。<a id="a-KH"></a>有二十八大鬼神王。<a id="a-KI"></a>在园四角。<a id="a-KJ"></a>守卫奉护。<a id="a-KK"></a>尔时有一青衣。<a id="a-KL"></a>聪慧明了。<a id="a-KM"></a>从蓝毗尼园。<a id="a-KN"></a>还入宫中。<a id="a-KO"></a>到白净王所而白王言。<a id="a-KP"></a>大王威德。<a id="a-KQ"></a>转更增进。<a id="a-KR"></a>摩耶夫人已生太子。<a id="a-KS"></a>颜貌端正。<a id="a-KT"></a>有三十二相八十种好。<a id="a-KU"></a>堕莲花上。<a id="a-KV"></a>自行七步。<a id="a-KW"></a>举其右手而师子吼。<a id="a-KX"></a>我于一切天人之中最尊最胜。<a id="a-KY"></a>无量生死于今尽矣。<a id="a-KZ"></a>此生利益一切人天。<a id="a-Ka"></a>有如是等诸奇特事。<a id="a-Kb"></a>非可具说。<a id="a-Kc"></a>时白净王闻彼青衣说此语已。<a id="a-Kd"></a>欢喜踊跃不能自胜。<a id="a-Ke"></a>即脱身璎珞而以赐之。</p>
  <p id="aKf">尔时白净王即严四兵眷属围绕。<a id="a-Kg"></a>并与一亿释迦种姓。<a id="a-Kh"></a>前后导从。<a id="a-Ki"></a>入蓝毗尼园。<a id="a-Kj"></a>见彼园中天龙八部皆悉充满。<a id="a-Kk"></a>到夫人所见太子身。<a id="a-Kl"></a>相好殊异。<a id="a-Km"></a>欢喜踊跃。<a id="a-Kn"></a>犹如江海诸大波浪。<a id="a-Ko"></a>虑其短寿入怀悚惕。<a id="a-Kp"></a>譬如须弥山王。<a id="a-Kq"></a>难可动摇。<a id="a-Kr"></a>大地动时。<a id="a-Ks"></a>此山乃动。<a id="a-Kt"></a>彼白净王素性恬静。<a id="a-Ku"></a>常无欢戚。<a id="a-Kv"></a>今见太子。<a id="a-Kw"></a>一喜一惧。<a id="a-Kx"></a>亦复如是。<a id="a-Ky"></a>摩耶夫人。<a id="a-Kz"></a>为性调和。<a id="a-L0"></a>既生太子。<a id="a-L1"></a>见诸奇瑞。<a id="a-L2"></a>倍增柔软。<a id="a-L3"></a>尔时白净王。<a id="a-L4"></a>叉手合掌。<a id="a-L5"></a>礼诸天神。<a id="a-L6"></a>前抱太子。<a id="a-L7"></a>置于七宝象舆之上。<a id="a-L8"></a>与诸群臣后宫婇女虚空诸天。<a id="a-L9"></a>作诸伎乐。<a id="a-LA"></a>随从入城。<a id="a-LB"></a>时白净王及诸释子。<a id="a-LC"></a>未识三宝。<a id="a-LD"></a>即将太子。<a id="a-LE"></a>往诣天寺。<a id="a-LF"></a>太子既入。<a id="a-LG"></a>梵天形像。<a id="a-LH"></a>皆从座起。<a id="a-LI"></a>礼太子足而语王言。<a id="a-LJ"></a>大王当知。<a id="a-LK"></a>今此太子天人中尊。<a id="a-LL"></a>虚空天神。<a id="a-LM"></a>皆悉礼敬。<a id="a-LN"></a>大王。<a id="a-LO"></a>岂不见如此耶。<a id="a-LP"></a>云何而今来此礼我。<a id="a-LQ"></a>时白净王及诸释子。<a id="a-LR"></a>群臣内外。<a id="a-LS"></a>闻见是已。<a id="a-LT"></a>叹未曾有。<a id="a-LU"></a>即将太子出于天寺。<a id="a-LV"></a>还入后宫。<a id="a-LW"></a>当尔之时。<a id="a-LX"></a>诸释种姓。<a id="a-LY"></a>亦同一日。<a id="a-LZ"></a>生五百男。<a id="a-La"></a>时王厩中。<a id="a-Lb"></a>象生白子。<a id="a-Lc"></a>马生白驹。<a id="a-Ld"></a>牛羊亦生五色羔犊。<a id="a-Le"></a>如是等类。<a id="a-Lf"></a>数各五百。<a id="a-Lg"></a>王家青衣。<a id="a-Lh"></a>亦生五百苍头。<a id="a-Li"></a>尔时宫中。<a id="a-Lj"></a>五百伏藏。<a id="a-Lk"></a>自然发出。<a id="a-Ll"></a>一一伏藏。<a id="a-Lm"></a>有七宝藏。<a id="a-Ln"></a>而围绕之。<a id="a-Lo"></a>又有诸大国商人。<a id="a-Lp"></a>从海采宝。<a id="a-Lq"></a>还迦毗罗旆兜国。<a id="a-Lr"></a>彼诸商人。<a id="a-Ls"></a>各赍奇宝。<a id="a-Lt"></a>而来献王。<a id="a-Lu"></a>时白净王。<a id="a-Lv"></a>问诸商人。<a id="a-Lw"></a>汝等入海。<a id="a-Lx"></a>采诸珍宝。<a id="a-Ly"></a>悉皆吉利。<a id="a-Lz"></a>无苦恼不。<a id="a-M0"></a>及诸伴侣。<a id="a-M1"></a>无遗落耶。<a id="a-M2"></a>彼诸商人。<a id="a-M3"></a>答言大王。<a id="a-M4"></a>所经道路。<a id="a-M5"></a>极自安隐。<a id="a-M6"></a>王闻此言。<a id="a-M7"></a>甚大欢喜。<a id="a-M8"></a>即遣请诸婆罗门等。<a id="a-M9"></a>婆罗门众。<a id="a-MA"></a>皆悉集已。<a id="a-MB"></a>设诸供养。<a id="a-MC"></a>或与象马及以七宝。<a id="a-MD"></a>田宅僮仆。<a id="a-ME"></a>供养毕已。<a id="a-MF"></a>抱太子出。<a id="a-MG"></a>即便白诸婆罗门言。<a id="a-MH"></a>当为太子。<a id="a-MI"></a>作何等名。<a id="a-MJ"></a>诸婆罗门。<a id="a-MK"></a>即共论议。<a id="a-ML"></a>而答王言。<a id="a-MM"></a>太子生时。<a id="a-MN"></a>一切宝藏皆悉发出。<a id="a-MO"></a>所有诸瑞莫非吉祥。<a id="a-MP"></a>以此义故。<a id="a-MQ"></a>当名太子为萨婆悉达。<a id="a-MR"></a>说此语时。<a id="a-MS"></a>虚空天神。<a id="a-MT"></a>即击天鼓。<a id="a-MU"></a>烧香散花。<a id="a-MV"></a>唱言善哉。<a id="a-MW"></a>诸天人民。<a id="a-MX"></a>即便称曰。<a id="a-MY"></a>萨婆悉达。<a id="a-MZ"></a>尔时八王。<a id="a-Ma"></a>亦于是日。<a id="a-Mb"></a>与白净王。<a id="a-Mc"></a>同生太子。<a id="a-Md"></a>彼诸国王。<a id="a-Me"></a>各怀欢喜。<a id="a-Mf"></a>我今生子。<a id="a-Mg"></a>有诸奇异。<a id="a-Mh"></a>而不知是萨婆悉达之瑞相也。<a id="a-Mi"></a>皆集婆罗门。<a id="a-Mj"></a>各为太子。<a id="a-Mk"></a>制好名字。<a id="a-Ml"></a>王舍城太子名曰频毗娑罗。<a id="a-Mm"></a>舍卫国太子名婆斯匿。<a id="a-Mn"></a>偷罗拘吒国太子名拘腊婆。<a id="a-Mo"></a>犊子国太子名优陀延。<a id="a-Mp"></a>跋罗国太子名郁陀罗延。<a id="a-Mq"></a>卢罗国太子名曰疾光。<a id="a-Mr"></a>德叉尸罗国太子名弗迦罗娑罗。<a id="a-Ms"></a>拘罗婆国太子名拘罗婆。<a id="a-Mt"></a>尔时白净王普敕群臣。<a id="a-Mu"></a>令访聪明多闻。<a id="a-Mv"></a>智慧善知占相。<a id="a-Mw"></a>为诸世人所知识者。<a id="a-Mx"></a>群臣闻已。<a id="a-My"></a>四方推觅。<a id="a-Mz"></a>时王即便于后园中。<a id="a-N0"></a>起一大殿。<a id="a-N1"></a>窗牖栏楯。<a id="a-N2"></a>七宝庄饰。<a id="a-N3"></a>尔时群臣。<a id="a-N4"></a>得五百婆罗门聪明知相见诸奇瑞。<a id="a-N5"></a>欲来诣王。<a id="a-N6"></a>会王遣信疾速而至。<a id="a-N7"></a>诸臣白王。<a id="a-N8"></a>知相婆罗门。<a id="a-N9"></a>今者已到。<a id="a-NA"></a>王闻欢喜。<a id="a-NB"></a>即敕令前请入殿坐。<a id="a-NC"></a>设诸供养。<a id="a-ND"></a>彼婆罗门即白王言。<a id="a-NE"></a>我闻大王。<a id="a-NF"></a>新生太子。<a id="a-NG"></a>有诸相好奇特之瑞。<a id="a-NH"></a>愿令我等悉得见之。<a id="a-NI"></a>时王即敕抱太子出。<a id="a-NJ"></a>诸婆罗门。<a id="a-NK"></a>既见太子相好威严。<a id="a-NL"></a>叹未曾有。<a id="a-NM"></a>王即问言。<a id="a-NN"></a>今占太子。<a id="a-NO"></a>其相云何。<a id="a-NP"></a>婆罗门言。<a id="a-NQ"></a>一切众生皆欲子好。<a id="a-NR"></a>大王。<a id="a-NS"></a>今者所生太子。<a id="a-NT"></a>是大珍异勿生忧怖。<a id="a-NU"></a>即又白言。<a id="a-NV"></a>所生太子。<a id="a-NW"></a>大王。<a id="a-NX"></a>虽言是王之子。<a id="a-NY"></a>乃是世间人天之眼。<a id="a-NZ"></a>王复问言。<a id="a-Na"></a>云何得知。<a id="a-Nb"></a>婆罗门言。<a id="a-Nc"></a>我观太子。<a id="a-Nd"></a>身色光焰。<a id="a-Ne"></a>犹如真金有诸相好。<a id="a-Nf"></a>极为明净。<a id="a-Ng"></a>若当出家。<a id="a-Nh"></a>成一切种智。<a id="a-Ni"></a>若在家者。<a id="a-Nj"></a>为转轮圣王领四天下。<a id="a-Nk"></a>譬如江河海为第一。<a id="a-Nl"></a>众山之中须弥最胜。<a id="a-Nm"></a>凡诸光晖日为无上。<a id="a-Nn"></a>一切清凉唯有明月。<a id="a-No"></a>天人世间太子为尊。<a id="a-Np"></a>王闻此语。<a id="a-Nq"></a>心大欢喜。<a id="a-Nr"></a>离诸怵惕。<a id="a-Ns"></a>彼婆罗门又白王言。<a id="a-Nt"></a>有一梵仙名阿私陀。<a id="a-Nu"></a>具足五通。<a id="a-Nv"></a>在于香山。<a id="a-Nw"></a>彼能为王断诸疑惑。<a id="a-Nx"></a>诸婆罗门说此语已。<a id="a-Ny"></a>辞别而去。</p>
  <p id="aNz">尔时白净王心自思惟。<a id="a-O0"></a>阿私陀仙人。<a id="a-O1"></a>居在香山。<a id="a-O2"></a>途迳崄绝。<a id="a-O3"></a>非人所到。<a id="a-O4"></a>当以何方请来至此。<a id="a-O5"></a>王可作此心念之时。<a id="a-O6"></a>阿私陀仙人。<a id="a-O7"></a>遥知王意。<a id="a-O8"></a>又复先见诸奇瑞相。<a id="a-O9"></a>深解菩萨为破生死故现受生。<a id="a-OA"></a>以神通力。<a id="a-OB"></a>腾虚而来。<a id="a-OC"></a>到王宫门。<a id="a-OD"></a>时守门者入白王言。<a id="a-OE"></a>阿私陀仙人。<a id="a-OF"></a>乘虚空来。<a id="a-OG"></a>今在门外。<a id="a-OH"></a>王闻欢喜。<a id="a-OI"></a>即敕令前。<a id="a-OJ"></a>王至门上自奉迎之。<a id="a-OK"></a>既见仙人。<a id="a-OL"></a>恭敬礼拜。<a id="a-OM"></a>而即问言。<a id="a-ON"></a>尊者既来。<a id="a-OO"></a>住门不进。<a id="a-OP"></a>为守门者不听前耶。<a id="a-OQ"></a>仙人答言。<a id="a-OR"></a>无见止者。<a id="a-OS"></a>既来相诣。<a id="a-OT"></a>宜须先白。<a id="a-OU"></a>王便随从。<a id="a-OV"></a>入于后宫。<a id="a-OW"></a>敬请令坐。<a id="a-OX"></a>而问讯言。<a id="a-OY"></a>尊者。<a id="a-OZ"></a>四大常安和不。<a id="a-Oa"></a>仙人答言。<a id="a-Ob"></a>蒙大王恩。<a id="a-Oc"></a>幸得安乐。<a id="a-Od"></a>时白净王白仙人言。<a id="a-Oe"></a>尊者。<a id="a-Of"></a>今日能来下降。<a id="a-Og"></a>我等种族。<a id="a-Oh"></a>方大炽盛。<a id="a-Oi"></a>从今已去。<a id="a-Oj"></a>日就吉祥。<a id="a-Ok"></a>为是经过故来此耶。<a id="a-Ol"></a>仙人答言。<a id="a-Om"></a>我在香山。<a id="a-On"></a>见大光明诸奇特相。<a id="a-Oo"></a>又知大王心之所念。<a id="a-Op"></a>以是因缘故来到此。<a id="a-Oq"></a>我以神力。<a id="a-Or"></a>乘虚而来。<a id="a-Os"></a>闻上诸天说。<a id="a-Ot"></a>王太子必当得成一切种智。<a id="a-Ou"></a>度脱天人。<a id="a-Ov"></a>又王太子。<a id="a-Ow"></a>从右胁生。<a id="a-Ox"></a>堕于七宝莲花之上而行七步。<a id="a-Oy"></a>举其右手而师子吼。<a id="a-Oz"></a>我于天人之中。<a id="a-P0"></a>最尊最胜。<a id="a-P1"></a>无量生死于今尽矣。<a id="a-P2"></a>此生利益一切天人。<a id="a-P3"></a>又复诸天围绕恭敬。<a id="a-P4"></a>闻有如此大奇特事。<a id="a-P5"></a>快哉大王。<a id="a-P6"></a>宜应欣庆。<a id="a-P7"></a>太子今者可得见不。<a id="a-P8"></a>即将仙人至太子所。<a id="a-P9"></a>王及夫人。<a id="a-PA"></a>抱太子出。<a id="a-PB"></a>欲礼仙人。<a id="a-PC"></a>时彼仙人。<a id="a-PD"></a>即止王曰。<a id="a-PE"></a>此是天人三界中尊。<a id="a-PF"></a>云何而令礼于我耶。<a id="a-PG"></a>时彼仙人。<a id="a-PH"></a>即起合掌。<a id="a-PI"></a>礼太子足。<a id="a-PJ"></a>王及夫人白仙人言。<a id="a-PK"></a>唯愿尊者为相太子。<a id="a-PL"></a>仙人言善。<a id="a-PM"></a>即便占相。<a id="a-PN"></a>具见相已。<a id="a-PO"></a>忽然悲泣。<a id="a-PP"></a>不能自胜。<a id="a-PQ"></a>王及夫人见彼仙人悲泣流泪。<a id="a-PR"></a>举身战怖。<a id="a-PS"></a>生大忧恼。<a id="a-PT"></a>如大波浪动于小船。<a id="a-PU"></a>问仙人言。<a id="a-PV"></a>我子初生。<a id="a-PW"></a>具诸瑞相。<a id="a-PX"></a>有何不祥而悲泣耶。<a id="a-PY"></a>尔时仙人歔欷答言。<a id="a-PZ"></a>大王。<a id="a-Pa"></a>太子相好具足。<a id="a-Pb"></a>无有不祥。<a id="a-Pc"></a>王又问言。<a id="a-Pd"></a>愿更为我占视太子。<a id="a-Pe"></a>有长寿相不。<a id="a-Pf"></a>得转轮王位王四天下不。<a id="a-Pg"></a>我年既暮。<a id="a-Ph"></a>欲以国土皆悉付之。<a id="a-Pi"></a>当隐山林出家学道。<a id="a-Pj"></a>所可志愿。<a id="a-Pk"></a>唯在于此。<a id="a-Pl"></a>尊者为观必定果耶。<a id="a-Pm"></a>尔时仙人又答王言。<a id="a-Pn"></a>大王。<a id="a-Po"></a>太子具三十二相。<a id="a-Pp"></a>一者足下安平平如奁底。<a id="a-Pq"></a>二者足下千辐网轮轮相具足。<a id="a-Pr"></a>三者手足相指长胜于余人。<a id="a-Ps"></a>四者手足柔软胜余身分。<a id="a-Pt"></a>五者足跟广具足满好。<a id="a-Pu"></a>六者足指合缦网胜于余人。<a id="a-Pv"></a>七者足趺高平好与跟相称。<a id="a-Pw"></a>八者伊泥延鹿腨纤好如伊泥延鹿王。<a id="a-Px"></a>九者平住两手摩膝。<a id="a-Py"></a>十者阴藏相如马王象王。<a id="a-Pz"></a>十一者身纵广等如尼拘类树。<a id="a-Q0"></a>十二者一一孔一毛生青色柔软右旋。<a id="a-Q1"></a>十三者毛上向靡。<a id="a-Q2"></a>青色柔软右旋。<a id="a-Q3"></a>十四者金色相其色微妙胜阎浮檀金。<a id="a-Q4"></a>十五者身光面一丈。<a id="a-Q5"></a>十六者皮薄细滑不受尘垢不停蚊蚋。<a id="a-Q6"></a>十七者七处满。<a id="a-Q7"></a>两足下两手中两肩上项中皆满字相分明。<a id="a-Q8"></a>十八者两腋下满如摩尼珠。<a id="a-Q9"></a>十九者身如师子。<a id="a-QA"></a>二十者身广端直。<a id="a-QB"></a>二十一者肩圆好。<a id="a-QC"></a>二十二者口四十齿。<a id="a-QD"></a>二十三者齿白齐密而根深。<a id="a-QE"></a>二十四者四牙最白而大。<a id="a-QF"></a>二十五者方颊车如师子。<a id="a-QG"></a>二十六者味中得上味咽中二处津液流出。<a id="a-QH"></a>二十七者舌大软薄能覆面至耳发际。<a id="a-QI"></a>二十八者梵音深远如迦陵频伽声。<a id="a-QJ"></a>二十九者眼色如金精。<a id="a-QK"></a>三十者眼睫如牛王。<a id="a-QL"></a>三十一者眉间白毫相软白如兜罗绵。<a id="a-QM"></a>三十二者顶髻肉成。<a id="a-QN"></a>具有如此相好之身。<a id="a-QO"></a>若在家者。<a id="a-QP"></a>年二十九。<a id="a-QQ"></a>为转轮圣王。<a id="a-QR"></a>若出家者。<a id="a-QS"></a>成一切种智。<a id="a-QT"></a>广济天人。<a id="a-QU"></a>然王太子。<a id="a-QV"></a>必当学道得成阿耨多罗三藐三菩提。<a id="a-QW"></a>不久当转清净法轮。<a id="a-QX"></a>利益天人开世间眼。<a id="a-QY"></a>我今年寿。<a id="a-QZ"></a>已百二十不久命终。<a id="a-Qa"></a>生无想天。<a id="a-Qb"></a>不睹佛兴。<a id="a-Qc"></a>不闻经法。<a id="a-Qd"></a>故自悲耳。<a id="a-Qe"></a>又问仙人。<a id="a-Qf"></a>尊者向占言。<a id="a-Qg"></a>有二种。<a id="a-Qh"></a>一当作王。<a id="a-Qi"></a>二成正觉。<a id="a-Qj"></a>而今云何言。<a id="a-Qk"></a>决定成一切种智。<a id="a-Ql"></a>时仙人言。<a id="a-Qm"></a>我相之法。<a id="a-Qn"></a>若有众生。<a id="a-Qo"></a>具三十二相。<a id="a-Qp"></a>或生非处。<a id="a-Qq"></a>又不明显。<a id="a-Qr"></a>此人必为转轮圣王。<a id="a-Qs"></a>若三十二相。<a id="a-Qt"></a>皆得其处。<a id="a-Qu"></a>又复明显。<a id="a-Qv"></a>此人必成一切种智。<a id="a-Qw"></a>我观大王太子诸相。<a id="a-Qx"></a>皆得其所。<a id="a-Qy"></a>又极明显。<a id="a-Qz"></a>是以决定知成正觉。<a id="a-R0"></a>仙人为王说此语已。<a id="a-R1"></a>辞别而退。</p>
  <p id="aR2">尔时白净王。<a id="a-R3"></a>既闻仙人决定之说。<a id="a-R4"></a>心怀愁恼。<a id="a-R5"></a>虑恐出家。<a id="a-R6"></a>即择五百青衣贤明多智。<a id="a-R7"></a>为作儞母。<a id="a-R8"></a>养视太子。<a id="a-R9"></a>其中或有乳者。<a id="a-RA"></a>或有抱者。<a id="a-RB"></a>或有浴者。<a id="a-RC"></a>或有浣濯者。<a id="a-RD"></a>如是等比。<a id="a-RE"></a>供给太子。<a id="a-RF"></a>皆悉具足。<a id="a-RG"></a>又复别为起三时殿。<a id="a-RH"></a>温凉寒暑。<a id="a-RI"></a>各自异处。<a id="a-RJ"></a>其殿皆以七宝庄严。<a id="a-RK"></a>衣裳服饰。<a id="a-RL"></a>皆悉随时。<a id="a-RM"></a>王恐太子弃家学道。<a id="a-RN"></a>使其城门开闭之声闻四十里。<a id="a-RO"></a>又复择取五百妓女。<a id="a-RP"></a>形容端正。<a id="a-RQ"></a>不肥不瘦。<a id="a-RR"></a>不长不短。<a id="a-RS"></a>不白不黑。<a id="a-RT"></a>才能巧妙。<a id="a-RU"></a>各兼数技。<a id="a-RV"></a>皆以名宝。<a id="a-RW"></a>璎珞其身。<a id="a-RX"></a>百人一番。<a id="a-RY"></a>迭代宿卫。<a id="a-RZ"></a>于其殿前。<a id="a-Ra"></a>列树甘果。<a id="a-Rb"></a>枝叶蔚映。<a id="a-Rc"></a>花实繁茂。<a id="a-Rd"></a>又有浴池。<a id="a-Re"></a>清净澄洁。<a id="a-Rf"></a>池边香草。<a id="a-Rg"></a>杂色莲花。<a id="a-Rh"></a>猗靡芬敷。<a id="a-Ri"></a>不可称计。<a id="a-Rj"></a>异类之鸟。<a id="a-Rk"></a>数百千种。<a id="a-Rl"></a>光丽心目。<a id="a-Rm"></a>趣悦太子。<a id="a-Rn"></a>太子既生。<a id="a-Ro"></a>始满七日。<a id="a-Rp"></a>其母命终。<a id="a-Rq"></a>以怀太子功德大故。<a id="a-Rr"></a>上生忉利。<a id="a-Rs"></a>封受自然。<a id="a-Rt"></a>太子自知。<a id="a-Ru"></a>福德威重。<a id="a-Rv"></a>无有女人堪受礼者。<a id="a-Rw"></a>故因将终托之而生。<a id="a-Rx"></a>尔时太子姨母摩诃波阇波提。<a id="a-Ry"></a>乳养太子。<a id="a-Rz"></a>如母无异。<a id="a-S0"></a>时白净王。<a id="a-S1"></a>敕作七宝天冠及以璎珞。<a id="a-S2"></a>而与太子。<a id="a-S3"></a>太子年渐长大。<a id="a-S4"></a>为办象马牛羊之车。<a id="a-S5"></a>凡是童子所玩好具。<a id="a-S6"></a>无不给与。<a id="a-S7"></a>尔时举国人民。<a id="a-S8"></a>皆行仁惠。<a id="a-S9"></a>五谷丰熟。<a id="a-SA"></a>风雨以时。<a id="a-SB"></a>又无盗贼。<a id="a-SC"></a>快乐安隐。<a id="a-SD"></a>皆是太子福德力故。<a id="a-SE"></a>时王又以青衣所生是车匿等五百苍头。<a id="a-SF"></a>给侍太子。<a id="a-SG"></a>至年七岁。<a id="a-SH"></a>父王心念。<a id="a-SI"></a>太子已大。<a id="a-SJ"></a>宜令学书。<a id="a-SK"></a>访觅国中聪明婆罗门善诸书艺。<a id="a-SL"></a>请使令来以教太子。<a id="a-SM"></a>尔时有一婆罗门。<a id="a-SN"></a>名跋陀罗尼。<a id="a-SO"></a>与五百婆罗门。<a id="a-SP"></a>以为眷属。<a id="a-SQ"></a>来受王请。<a id="a-SR"></a>即白婆罗门言。<a id="a-SS"></a>欲屈尊者为太子师。<a id="a-ST"></a>此可尔不。<a id="a-SU"></a>婆罗门言。<a id="a-SV"></a>当随所知。<a id="a-SW"></a>以授太子。<a id="a-SX"></a>时白净王。<a id="a-SY"></a>更为太子起大学堂。<a id="a-SZ"></a>七宝庄严。<a id="a-Sa"></a>床榻学具。<a id="a-Sb"></a>极令精丽。<a id="a-Sc"></a>卜择吉日。<a id="a-Sd"></a>即以太子与婆罗门。<a id="a-Se"></a>而令教之。<a id="a-Sf"></a>尔时婆罗门。<a id="a-Sg"></a>以四十九书字之本。<a id="a-Sh"></a>教令读之。<a id="a-Si"></a>于时太子见此事已。<a id="a-Sj"></a>问其师言。<a id="a-Sk"></a>此何等书。<a id="a-Sl"></a>阎浮提中。<a id="a-Sm"></a>一切诸书。<a id="a-Sn"></a>凡有几种。<a id="a-So"></a>师即默然不知所答。<a id="a-Sp"></a>又复问言。<a id="a-Sq"></a>此阿一字。<a id="a-Sr"></a>有何等义。<a id="a-Ss"></a>师又默然亦不能答。<a id="a-St"></a>内怀惭愧。<a id="a-Su"></a>即从座起。<a id="a-Sv"></a>礼太子足而赞叹言。<a id="a-Sw"></a>太子初生行七步时。<a id="a-Sx"></a>自言天人之中最尊最胜。<a id="a-Sy"></a>此言不虚。<a id="a-Sz"></a>唯愿为说阎浮提书凡有几种。<a id="a-T0"></a>太子答言。<a id="a-T1"></a>阎浮提中。<a id="a-T2"></a>或有梵书。<a id="a-T3"></a>或佉楼书。<a id="a-T4"></a>或莲花书。<a id="a-T5"></a>有如是等六十四种。<a id="a-T6"></a>此阿字者。<a id="a-T7"></a>是梵音声。<a id="a-T8"></a>又此字义。<a id="a-T9"></a>是不可坏。<a id="a-TA"></a>亦是无上正真道义。<a id="a-TB"></a>凡如此义。<a id="a-TC"></a>无量无边。<a id="a-TD"></a>尔时婆罗门。<a id="a-TE"></a>深生惭愧。<a id="a-TF"></a>还至王所。<a id="a-TG"></a>而白王言。<a id="a-TH"></a>大王。<a id="a-TI"></a>太子是天人中第一之师。<a id="a-TJ"></a>云何而欲令我教耶。<a id="a-TK"></a>尔时父王闻婆罗门言。<a id="a-TL"></a>倍生欢喜。<a id="a-TM"></a>叹未曾有。<a id="a-TN"></a>即厚供养彼婆罗门。<a id="a-TO"></a>随意所之。<a id="a-TP"></a>凡诸技艺典籍议论。<a id="a-TQ"></a>天文地理。<a id="a-TR"></a>算数射御太子皆悉自然知之。</p>
 </body>
</html>