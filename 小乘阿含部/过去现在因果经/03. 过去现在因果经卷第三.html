<!doctype html>
<html id="z3IBUNCaa" data-ver="2279">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">过去现在因果经卷第三</h1>
  <p id="a2">尔时白净王。<a id="a-3"></a>发遣王师及大臣已。<a id="a-4"></a>即以太子璎珞。<a id="a-5"></a>与摩诃波阇波提。<a id="a-6"></a>而语之言。<a id="a-7"></a>此是太子所服璎珞。<a id="a-8"></a>付车匿还。<a id="a-9"></a>令以与汝。<a id="a-A"></a>摩诃波阇波提。<a id="a-B"></a>见璎珞已。<a id="a-C"></a>倍增悲绝。<a id="a-D"></a>而自念言。<a id="a-E"></a>四天下人。<a id="a-F"></a>极为薄福。<a id="a-G"></a>失此明智转轮圣王。<a id="a-H"></a>又送余庄严具。<a id="a-I"></a>以与耶输陀罗。<a id="a-J"></a>而语之曰。<a id="a-K"></a>太子以此严身之具。<a id="a-L"></a>令持与汝。<a id="a-M"></a>耶输陀罗。<a id="a-N"></a>既见此物。<a id="a-O"></a>闷绝躃地。<a id="a-P"></a>王又遣人敕耶输陀罗。<a id="a-Q"></a>令自爱敬。<a id="a-R"></a>无使胎子不安隐也。</p>
  <p id="aS">尔时王师。<a id="a-T"></a>及以大臣。<a id="a-U"></a>至跋伽仙人苦行林中。<a id="a-V"></a>除去从人及诸仪饰。<a id="a-W"></a>便前仙人所住之处。<a id="a-X"></a>仙人请坐。<a id="a-Y"></a>互相问讯。<a id="a-Z"></a>于是王师。<a id="a-a"></a>语仙人言。<a id="a-b"></a>我是白净王师。<a id="a-c"></a>今所以来至于此者。<a id="a-d"></a>彼白净王。<a id="a-e"></a>足相太子。<a id="a-f"></a>厌恶生老病死之苦。<a id="a-g"></a>出家学道。<a id="a-h"></a>路由此林。<a id="a-i"></a>大仙见不。<a id="a-j"></a>跋伽仙人。<a id="a-k"></a>答王师言。<a id="a-l"></a>我近于此见一童子。<a id="a-m"></a>颜容端正。<a id="a-n"></a>相好具足。<a id="a-o"></a>来入此林。<a id="a-p"></a>共我议论。<a id="a-q"></a>遂经一宿。<a id="a-r"></a>不知乃是王之太子。<a id="a-s"></a>鄙薄我等所修之道。<a id="a-t"></a>从此北行。<a id="a-u"></a>诣彼仙人阿罗逻迦兰。<a id="a-v"></a>尔时王师大臣。<a id="a-w"></a>闻此言已。<a id="a-x"></a>即便疾往彼仙人所。<a id="a-y"></a>而于中路。<a id="a-z"></a>遥见太子在于树下。<a id="a-10"></a>端坐思惟。<a id="a-11"></a>相好光明。<a id="a-12"></a>踰于日月。<a id="a-13"></a>即便下马。<a id="a-14"></a>除却侍卫。<a id="a-15"></a>脱诸仪服。<a id="a-16"></a>前太子所。<a id="a-17"></a>坐于一面。<a id="a-18"></a>互相问讯。<a id="a-19"></a>于是王师。<a id="a-1A"></a>白太子言。<a id="a-1B"></a>大王见使寻求太子。<a id="a-1C"></a>欲有所说。<a id="a-1D"></a>太子答曰。<a id="a-1E"></a>父王遣汝。<a id="a-1F"></a>欲何所道。<a id="a-1G"></a>王师即言。<a id="a-1H"></a>大王久知太子深乐出家此意难回。<a id="a-1I"></a>然王于太子。<a id="a-1J"></a>恩爱情深。<a id="a-1K"></a>忧愁盛火。<a id="a-1L"></a>常自炽然。<a id="a-1M"></a>须太子归。<a id="a-1N"></a>以灭之耳。<a id="a-1O"></a>愿便回驾。<a id="a-1P"></a>还反宫城。<a id="a-1Q"></a>虽有物务。<a id="a-1R"></a>不令太子全弃道业。<a id="a-1S"></a>静心之处。<a id="a-1T"></a>不必山林。<a id="a-1U"></a>摩诃波阇波提。<a id="a-1V"></a>耶输陀罗。<a id="a-1W"></a>内外眷属。<a id="a-1X"></a>皆悉没于忧恼大海。<a id="a-1Y"></a>思太子还。<a id="a-1Z"></a>而拯救之。</p>
  <p id="a1a">尔时太子。<a id="a-1b"></a>闻王师语。<a id="a-1c"></a>以深重声答王师言。<a id="a-1d"></a>我岂不知父王于我恩情深耶。<a id="a-1e"></a>但畏生老病死之苦。<a id="a-1f"></a>是以来此。<a id="a-1g"></a>为断除故。<a id="a-1h"></a>若令恩爱终日合会又无生老病死苦者。<a id="a-1i"></a>我复何为来至于此。<a id="a-1j"></a>我今所以违远父王。<a id="a-1k"></a>欲为将来和合故耳。<a id="a-1l"></a>父王忧愁大火。<a id="a-1m"></a>今虽炽然。<a id="a-1n"></a>我与父王。<a id="a-1o"></a>唯余今生有此一苦。<a id="a-1p"></a>将来自当永绝斯患。<a id="a-1q"></a>若如汝言。<a id="a-1r"></a>令吾处宫修道业者。<a id="a-1s"></a>如七宝舍。<a id="a-1t"></a>满中焰火。<a id="a-1u"></a>当有人能止此室不。<a id="a-1v"></a>如杂毒食。<a id="a-1w"></a>设有饥人。<a id="a-1x"></a>终不食之。<a id="a-1y"></a>我既弃国。<a id="a-1z"></a>出家修道。<a id="a-20"></a>云何令我复还宫城修学道耶。<a id="a-21"></a>世间之人。<a id="a-22"></a>在大苦中。<a id="a-23"></a>为小乐故。<a id="a-24"></a>尚复耽湎不能暂舍。<a id="a-25"></a>况我在此极静寂处。<a id="a-26"></a>无诸患苦。<a id="a-27"></a>而能捐弃。<a id="a-28"></a>还就于恶。<a id="a-29"></a>古昔诸王。<a id="a-2A"></a>入山学道。<a id="a-2B"></a>无有中路还受欲者。<a id="a-2C"></a>父王若欲必令我归。<a id="a-2D"></a>便是违于先王之法。</p>
  <p id="a2E">尔时王师。<a id="a-2F"></a>白太子言。<a id="a-2G"></a>诚如太子今之所说。<a id="a-2H"></a>然诸仙圣。<a id="a-2I"></a>一言未来定有果报。<a id="a-2J"></a>一言定无此。<a id="a-2K"></a>二仙圣尚不能知未来世中必定有无。<a id="a-2L"></a>太子云何欲舍现乐而求未来不定果报。<a id="a-2M"></a>生死果报。<a id="a-2N"></a>尚不可知决定有无。<a id="a-2O"></a>云何乃欲求解脱果。<a id="a-2P"></a>唯愿太子。<a id="a-2Q"></a>便还宫也。</p>
  <p id="a2R">太子答言。<a id="a-2S"></a>彼二仙人。<a id="a-2T"></a>说未来果。<a id="a-2U"></a>一者言有。<a id="a-2V"></a>一者言无。<a id="a-2W"></a>皆是疑心。<a id="a-2X"></a>非决定说。<a id="a-2Y"></a>我今终不修顺彼教。<a id="a-2Z"></a>不应以此而见难诘。<a id="a-2a"></a>所以者何。<a id="a-2b"></a>我今不为希慕果报而来至此。<a id="a-2c"></a>以目所见生老病死。<a id="a-2d"></a>必应经之故。<a id="a-2e"></a>求解脱免此苦耳。<a id="a-2f"></a>令汝不久见我道。<a id="a-2g"></a>成我此志愿。<a id="a-2h"></a>终不可回。<a id="a-2i"></a>还启父王。<a id="a-2j"></a>说如此也。<a id="a-2k"></a>尔时太子。<a id="a-2l"></a>作此语已。<a id="a-2m"></a>即从座起。<a id="a-2n"></a>与王师大臣。<a id="a-2o"></a>辞别北行。<a id="a-2p"></a>诣阿罗逻迦兰仙人所。<a id="a-2q"></a>于时王师大臣。<a id="a-2r"></a>见太子去。<a id="a-2s"></a>啼泣懊恼。<a id="a-2t"></a>一者念太子情深。<a id="a-2u"></a>二者奉受王使。<a id="a-2v"></a>来太子所。<a id="a-2w"></a>而复不能移转其意。<a id="a-2x"></a>徘徊路侧。<a id="a-2y"></a>不能自反。<a id="a-2z"></a>互共议言。<a id="a-30"></a>既被王使。<a id="a-31"></a>而无力效。<a id="a-32"></a>今者空归。<a id="a-33"></a>云何奉答。<a id="a-34"></a>我等当留。<a id="a-35"></a>所从五人。<a id="a-36"></a>聪明智慧。<a id="a-37"></a>心意柔软。<a id="a-38"></a>为性忠直。<a id="a-39"></a>种族强者。<a id="a-3A"></a>密令伺察。<a id="a-3B"></a>看其进止。<a id="a-3C"></a>作此言已。<a id="a-3D"></a>顾瞻其傍。<a id="a-3E"></a>见憍陈如等五人。<a id="a-3F"></a>而语之言。<a id="a-3G"></a>汝等悉能留止此不。<a id="a-3H"></a>五人答言。<a id="a-3I"></a>善哉如敕。<a id="a-3J"></a>进止去来。<a id="a-3K"></a>当密伺察。<a id="a-3L"></a>即便辞别。<a id="a-3M"></a>趣太子所。<a id="a-3N"></a>王师大臣。<a id="a-3O"></a>还归宫城。</p>
  <p id="a3P">尔时太子。<a id="a-3Q"></a>往彼阿罗逻迦兰仙人住处。<a id="a-3R"></a>渡于恒河。<a id="a-3S"></a>路由王舍城。<a id="a-3T"></a>既入城已。<a id="a-3U"></a>诸人民众。<a id="a-3V"></a>见太子颜貌相好殊特。<a id="a-3W"></a>欢喜爱敬。<a id="a-3X"></a>举国皆悉奔驰瞻视。<a id="a-3Y"></a>如是諠哗。<a id="a-3Z"></a>彻频毗娑罗王。<a id="a-3a"></a>王便惊问。<a id="a-3b"></a>此是何声。<a id="a-3c"></a>诸臣答言。<a id="a-3d"></a>白净王太子。<a id="a-3e"></a>名萨婆悉达。<a id="a-3f"></a>昔诸相师。<a id="a-3g"></a>记其应得转轮王位。<a id="a-3h"></a>王四天下。<a id="a-3i"></a>又复记其若出家者。<a id="a-3j"></a>必当成就一切种智。<a id="a-3k"></a>其人今者来入此城。<a id="a-3l"></a>外诸人民。<a id="a-3m"></a>驰竞来看。<a id="a-3n"></a>以是之故。<a id="a-3o"></a>所以諠闹。<a id="a-3p"></a>时频毗娑罗王。<a id="a-3q"></a>既闻此语。<a id="a-3r"></a>心大欢喜。<a id="a-3s"></a>踊跃遍身。<a id="a-3t"></a>即敕一人。<a id="a-3u"></a>令往伺察太子所在。<a id="a-3v"></a>使者受敕。<a id="a-3w"></a>寻求太子。<a id="a-3x"></a>见在般茶婆山。<a id="a-3y"></a>于一石上。<a id="a-3z"></a>端坐思惟。<a id="a-40"></a>时使即归。<a id="a-41"></a>具白大王。<a id="a-42"></a>王便严驾。<a id="a-43"></a>与诸臣民。<a id="a-44"></a>诣太子所。<a id="a-45"></a>至般茶婆山。<a id="a-46"></a>遥见太子。<a id="a-47"></a>相好光明。<a id="a-48"></a>踰于日月。<a id="a-49"></a>即便下马。<a id="a-4A"></a>除却仪饰及诸侍卫。<a id="a-4B"></a>前坐问讯太子。<a id="a-4C"></a>四大悉调和不。<a id="a-4D"></a>我见太子。<a id="a-4E"></a>心甚欢喜。<a id="a-4F"></a>然有一悲。<a id="a-4G"></a>太子本是日之种姓。<a id="a-4H"></a>累世相承。<a id="a-4I"></a>为转轮王。<a id="a-4J"></a>太子今者转轮王相。<a id="a-4K"></a>皆悉具足。<a id="a-4L"></a>云何舍之。<a id="a-4M"></a>来入深山。<a id="a-4N"></a>践藉沙土。<a id="a-4O"></a>远至此耶。<a id="a-4P"></a>我见是故。<a id="a-4Q"></a>所以悲耳。<a id="a-4R"></a>太子若以父王今在故。<a id="a-4S"></a>欲不取圣王位者。<a id="a-4T"></a>当以我国分半治之。<a id="a-4U"></a>若谓为少。<a id="a-4V"></a>我当舍国尽以相奉臣事太子。<a id="a-4W"></a>若复不取我此国者。<a id="a-4X"></a>当给四兵。<a id="a-4Y"></a>可自攻伐取他国也。<a id="a-4Z"></a>太子所欲。<a id="a-4a"></a>其不相违。</p>
  <p id="a4b">尔时太子。<a id="a-4c"></a>闻频毗娑罗王说此语已。<a id="a-4d"></a>深感其意。<a id="a-4e"></a>即答王言。<a id="a-4f"></a>王之种族。<a id="a-4g"></a>本是明月。<a id="a-4h"></a>性自高凉。<a id="a-4i"></a>不为鄙事。<a id="a-4j"></a>所为所作。<a id="a-4k"></a>无不清胜。<a id="a-4l"></a>今发是言。<a id="a-4m"></a>未足为奇。<a id="a-4n"></a>然我观王。<a id="a-4o"></a>中情恳至。<a id="a-4p"></a>倍于前后。<a id="a-4q"></a>王今便可于身命财修三坚法。<a id="a-4r"></a>亦不应以不坚之法劝奖余人。<a id="a-4s"></a>我今既舍转轮王位。<a id="a-4t"></a>亦复何缘应取王国。<a id="a-4u"></a>王以善心。<a id="a-4v"></a>舍国与我。<a id="a-4w"></a>犹尚不取。<a id="a-4x"></a>何缘以兵伐取他国也。<a id="a-4y"></a>我今所以辞别父母剃除须发舍于国者。<a id="a-4z"></a>为断生老病死苦故。<a id="a-50"></a>非为求于五欲乐也。</p>
  <p id="a51">世间五欲。<a id="a-52"></a>如大火聚。<a id="a-53"></a>烧诸众生。<a id="a-54"></a>不能自出。<a id="a-55"></a>云何劝我。<a id="a-56"></a>贪着之耶。<a id="a-57"></a>我今所以来至此者。<a id="a-58"></a>有二仙人阿罗逻迦兰。<a id="a-59"></a>是求解脱最上导师。<a id="a-5A"></a>欲往彼处求解脱道。<a id="a-5B"></a>不宜久停在于此也。<a id="a-5C"></a>我既违王初始之言。<a id="a-5D"></a>喜心赐我。<a id="a-5E"></a>勿致嫌恨。<a id="a-5F"></a>王今当以正法治国。<a id="a-5G"></a>勿抂人民。<a id="a-5H"></a>作此言已。<a id="a-5I"></a>太子即起。<a id="a-5J"></a>而与王别。<a id="a-5K"></a>时频毗娑罗王。<a id="a-5L"></a>见太子去。<a id="a-5M"></a>深大惆怅。<a id="a-5N"></a>合掌流泪。<a id="a-5O"></a>而作是言。<a id="a-5P"></a>初见太子。<a id="a-5Q"></a>心大踊跃。<a id="a-5R"></a>太子既去。<a id="a-5S"></a>倍生悲苦。<a id="a-5T"></a>汝今为于大解脱故。<a id="a-5U"></a>而欲去者。<a id="a-5V"></a>不敢相留。<a id="a-5W"></a>唯愿太子。<a id="a-5X"></a>所期速果。<a id="a-5Y"></a>若道成者。<a id="a-5Z"></a>愿先见度。<a id="a-5a"></a>太子于是。<a id="a-5b"></a>辞别而去。<a id="a-5c"></a>时王奉送。<a id="a-5d"></a>次于路侧。<a id="a-5e"></a>极目瞻瞩。<a id="a-5f"></a>不见乃反。</p>
  <p id="a5g">尔时太子。<a id="a-5h"></a>即便前至彼阿罗逻仙人之所。<a id="a-5i"></a>于时诸天。<a id="a-5j"></a>语仙人言。<a id="a-5k"></a>萨婆悉达。<a id="a-5l"></a>弃舍国土。<a id="a-5m"></a>辞别父母。<a id="a-5n"></a>为求无上正真之道。<a id="a-5o"></a>欲拔一切众生苦故。<a id="a-5p"></a>今者已来。<a id="a-5q"></a>垂至于此。<a id="a-5r"></a>时彼仙人。<a id="a-5s"></a>既闻天语。<a id="a-5t"></a>心大欢喜。<a id="a-5u"></a>俄尔之顷。<a id="a-5v"></a>遥见太子。<a id="a-5w"></a>即出奉迎。<a id="a-5x"></a>赞言善来。<a id="a-5y"></a>俱还所住。<a id="a-5z"></a>请太子坐。<a id="a-60"></a>是时仙人。<a id="a-61"></a>既见太子。<a id="a-62"></a>颜貌端正。<a id="a-63"></a>相好具足。<a id="a-64"></a>诸根恬静。<a id="a-65"></a>深生爱敬。<a id="a-66"></a>即问太子。<a id="a-67"></a>所行道路。<a id="a-68"></a>得无疲耶。<a id="a-69"></a>太子初生。<a id="a-6A"></a>及以出家。<a id="a-6B"></a>又来至此。<a id="a-6C"></a>我悉知之。<a id="a-6D"></a>能于火聚。<a id="a-6E"></a>自觉而出。<a id="a-6F"></a>又如大象。<a id="a-6G"></a>于罥索中。<a id="a-6H"></a>而自免脱。<a id="a-6I"></a>古昔诸王。<a id="a-6J"></a>盛年之时。<a id="a-6K"></a>恣受五欲。<a id="a-6L"></a>至于根熟。<a id="a-6M"></a>然后方舍国邑乐具。<a id="a-6N"></a>出家学道。<a id="a-6O"></a>此未足奇。<a id="a-6P"></a>太子今者于此壮年。<a id="a-6Q"></a>能弃五欲。<a id="a-6R"></a>远至此间。<a id="a-6S"></a>真为殊特。<a id="a-6T"></a>当勤精进。<a id="a-6U"></a>速度彼岸。<a id="a-6V"></a>太子闻已。<a id="a-6W"></a>即答之曰。<a id="a-6X"></a>我闻汝言。<a id="a-6Y"></a>极为欢喜。<a id="a-6Z"></a>汝可为我说断生老病死之法。<a id="a-6a"></a>我今乐闻。<a id="a-6b"></a>仙人答言。<a id="a-6c"></a>善哉善哉。<a id="a-6d"></a>即便说曰。<a id="a-6e"></a>众生之始。<a id="a-6f"></a>始于冥初。<a id="a-6g"></a>从于冥初。<a id="a-6h"></a>起于我慢。<a id="a-6i"></a>从于我慢。<a id="a-6j"></a>生于痴心。<a id="a-6k"></a>从于痴心。<a id="a-6l"></a>生于染爱。<a id="a-6m"></a>从于染爱。<a id="a-6n"></a>生五微尘气。<a id="a-6o"></a>从五微尘气。<a id="a-6p"></a>生于五大。<a id="a-6q"></a>从于五大。<a id="a-6r"></a>生贪欲嗔恚等诸烦恼。<a id="a-6s"></a>于是流转生老病死忧悲苦恼。<a id="a-6t"></a>今为太子。<a id="a-6u"></a>略言之耳。</p>
  <p id="a6v">尔时太子。<a id="a-6w"></a>即便问曰。<a id="a-6x"></a>我今已知汝之所说。<a id="a-6y"></a>生死根本。<a id="a-6z"></a>复何方便。<a id="a-70"></a>而能断之。<a id="a-71"></a>仙人答言。<a id="a-72"></a>若欲断此生死本者。<a id="a-73"></a>先当出家修持戒行。<a id="a-74"></a>谦卑忍辱。<a id="a-75"></a>住空闲处。<a id="a-76"></a>修习禅定。<a id="a-77"></a>离欲恶不善法。<a id="a-78"></a>有觉有观。<a id="a-79"></a>得初禅。<a id="a-7A"></a>除觉观。<a id="a-7B"></a>定生入喜心。<a id="a-7C"></a>得第二禅。<a id="a-7D"></a>舍喜心。<a id="a-7E"></a>得正念。<a id="a-7F"></a>具乐根。<a id="a-7G"></a>得第三禅。<a id="a-7H"></a>除苦乐。<a id="a-7I"></a>得净念。<a id="a-7J"></a>入舍根。<a id="a-7K"></a>得第四禅。<a id="a-7L"></a>获无想报。<a id="a-7M"></a>别有一师。<a id="a-7N"></a>说如此处。<a id="a-7O"></a>名为解脱。<a id="a-7P"></a>从定觉已。<a id="a-7Q"></a>然后方知非解脱处离色想。<a id="a-7R"></a>入空处。<a id="a-7S"></a>灭有对想。<a id="a-7T"></a>入识处。<a id="a-7U"></a>灭无量识想。<a id="a-7V"></a>唯观一识。<a id="a-7W"></a>入无所有处。<a id="a-7X"></a>离于种种想。<a id="a-7Y"></a>入非想非非想处。<a id="a-7Z"></a>斯处名为究竟解脱。<a id="a-7a"></a>是诸学者之彼岸也。</p>
  <p id="a7b">太子若欲断于生老病死患者。<a id="a-7c"></a>应当修学如此之行。<a id="a-7d"></a>尔时太子。<a id="a-7e"></a>闻仙人言。<a id="a-7f"></a>心不喜乐。<a id="a-7g"></a>即自思惟。<a id="a-7h"></a>其所知见。<a id="a-7i"></a>非究竟处。<a id="a-7j"></a>非是永断诸结烦恼。<a id="a-7k"></a>即便语言。<a id="a-7l"></a>我今于汝所说法中。<a id="a-7m"></a>有所未解。<a id="a-7n"></a>今欲相问。<a id="a-7o"></a>仙人答言。<a id="a-7p"></a>敬从来意。<a id="a-7q"></a>即问之曰。<a id="a-7r"></a>非想非非想处。<a id="a-7s"></a>为有我耶。<a id="a-7t"></a>为无我耶。<a id="a-7u"></a>若言无我。<a id="a-7v"></a>不应言非想非非想。<a id="a-7w"></a>若言有我。<a id="a-7x"></a>我为有知。<a id="a-7y"></a>我为无知。<a id="a-7z"></a>我若无知。<a id="a-80"></a>则同木石。<a id="a-81"></a>我若有知。<a id="a-82"></a>则有攀缘。<a id="a-83"></a>既有攀缘。<a id="a-84"></a>则有染着。<a id="a-85"></a>以染着故。<a id="a-86"></a>则非解脱。<a id="a-87"></a>汝以尽于粗结。<a id="a-88"></a>而不自知细结犹存。<a id="a-89"></a>以是之故。<a id="a-8A"></a>谓为究竟。<a id="a-8B"></a>细结滋长。<a id="a-8C"></a>复受下生。<a id="a-8D"></a>以此故知非度彼岸。<a id="a-8E"></a>若能除我及以我想。<a id="a-8F"></a>一切尽舍是则名为真解脱也仙人默然。<a id="a-8G"></a>心自思惟。<a id="a-8H"></a>太子所说。<a id="a-8I"></a>甚为微妙。</p>
  <p id="a8J">尔时太子。<a id="a-8K"></a>复问仙人。<a id="a-8L"></a>汝年至几而出家耶。<a id="a-8M"></a>修梵行来。<a id="a-8N"></a>复几许年。<a id="a-8O"></a>仙人答言。<a id="a-8P"></a>我年十六。<a id="a-8Q"></a>而便出家。<a id="a-8R"></a>修梵行来。<a id="a-8S"></a>一百四年。<a id="a-8T"></a>太子闻已。<a id="a-8U"></a>而心念言。<a id="a-8V"></a>出家以来。<a id="a-8W"></a>乃如是久。<a id="a-8X"></a>而所得法。<a id="a-8Y"></a>正如此乎。<a id="a-8Z"></a>于时太子。<a id="a-8a"></a>为求胜法。<a id="a-8b"></a>即从坐起。<a id="a-8c"></a>与仙人别。<a id="a-8d"></a>尔时仙人。<a id="a-8e"></a>语太子言。<a id="a-8f"></a>我久远来。<a id="a-8g"></a>习此苦行。<a id="a-8h"></a>而所得果。<a id="a-8i"></a>正如此耳。<a id="a-8j"></a>汝是王种。<a id="a-8k"></a>云何而能修苦行耶。<a id="a-8l"></a>太子答言。<a id="a-8m"></a>如汝所修非为苦也。<a id="a-8n"></a>别有最苦难行之道。<a id="a-8o"></a>仙人既见太子智慧。<a id="a-8p"></a>又观志意坚固不亏。<a id="a-8q"></a>知决定成一切种智。<a id="a-8r"></a>白太子言。<a id="a-8s"></a>汝若道成。<a id="a-8t"></a>愿先度我。<a id="a-8u"></a>于是太子。<a id="a-8v"></a>答言善哉。<a id="a-8w"></a>次至迦兰所住之处。<a id="a-8x"></a>论议问答。<a id="a-8y"></a>亦复如是。<a id="a-8z"></a>太子即便前路而去。<a id="a-90"></a>时二仙人。<a id="a-91"></a>见太子去。<a id="a-92"></a>各心念言。<a id="a-93"></a>太子智慧。<a id="a-94"></a>深妙奇特。<a id="a-95"></a>乃尔难测。<a id="a-96"></a>合掌奉送。<a id="a-97"></a>绝视方还。</p>
  <p id="a98">尔时太子。<a id="a-99"></a>调伏阿罗逻迦兰二仙人已。<a id="a-9A"></a>即便前进迦阇山苦行林中。<a id="a-9B"></a>是憍陈如等五人所止住处。<a id="a-9C"></a>即于尼连禅河侧。<a id="a-9D"></a>静坐思惟。<a id="a-9E"></a>观众生根。<a id="a-9F"></a>宜应六年苦行。<a id="a-9G"></a>而以度之。<a id="a-9H"></a>思惟是已。<a id="a-9I"></a>便修苦行。<a id="a-9J"></a>于是诸天。<a id="a-9K"></a>奉献麻米。<a id="a-9L"></a>太子为求正真道故。<a id="a-9M"></a>净心守戒。<a id="a-9N"></a>日食一麻一米。<a id="a-9O"></a>设有乞者。<a id="a-9P"></a>亦以施之。</p>
  <p id="a9Q">尔时憍陈如等五人。<a id="a-9R"></a>既见太子。<a id="a-9S"></a>端坐思惟。<a id="a-9T"></a>修于苦行。<a id="a-9U"></a>或日食一麻。<a id="a-9V"></a>或日食一米。<a id="a-9W"></a>或复二日。<a id="a-9X"></a>乃至七日。<a id="a-9Y"></a>食一麻米。<a id="a-9Z"></a>时憍陈如等。<a id="a-9a"></a>亦修苦行。<a id="a-9b"></a>供奉太子。<a id="a-9c"></a>不离其侧。<a id="a-9d"></a>既见此已。<a id="a-9e"></a>即遣一人。<a id="a-9f"></a>还白王师及以大臣。<a id="a-9g"></a>具说太子所行之事。<a id="a-9h"></a>尔时王师大臣。<a id="a-9i"></a>俱还宫门。<a id="a-9j"></a>颜貌愁悴。<a id="a-9k"></a>身形萎熟。<a id="a-9l"></a>犹如有人丧其所亲葬送既毕。<a id="a-9m"></a>抑忍而归。<a id="a-9n"></a>时守门者。<a id="a-9o"></a>而白王言。<a id="a-9p"></a>师与大臣。<a id="a-9q"></a>今在门外。<a id="a-9r"></a>王既闻已。<a id="a-9s"></a>气奔声绝。<a id="a-9t"></a>身首才动。<a id="a-9u"></a>时守门人。<a id="a-9v"></a>解王此意。<a id="a-9w"></a>即呼令前。<a id="a-9x"></a>王与相见。<a id="a-9y"></a>悲不能言。<a id="a-9z"></a>如是良久。<a id="a-A0"></a>微声而问。<a id="a-A1"></a>太子既是我之性命。<a id="a-A2"></a>卿等今者独作此归。<a id="a-A3"></a>我之性命。<a id="a-A4"></a>云何而存。<a id="a-A5"></a>王师答言。<a id="a-A6"></a>我奉王敕。<a id="a-A7"></a>寻求太子。<a id="a-A8"></a>便至跋伽仙人住处。<a id="a-A9"></a>访觅太子。<a id="a-AA"></a>仙人语我太子所在并说太子所言之事。<a id="a-AB"></a>我便前行。<a id="a-AC"></a>而于中路。<a id="a-AD"></a>遇见太子。<a id="a-AE"></a>在于树下。<a id="a-AF"></a>端坐思惟。<a id="a-AG"></a>相好光明。<a id="a-AH"></a>踰于日月。<a id="a-AI"></a>即向太子。<a id="a-AJ"></a>具说大王摩诃波阇波提及耶输陀罗忧苦之情。<a id="a-AK"></a>太子即以深重之声。<a id="a-AL"></a>而见答言。<a id="a-AM"></a>我岂不知父王亲戚恩情深耶。<a id="a-AN"></a>但畏生死爱别离苦。<a id="a-AO"></a>为欲断除故来此耳。<a id="a-AP"></a>如是种种言辞所说。<a id="a-AQ"></a>志意坚固。<a id="a-AR"></a>如须弥山不可移动。<a id="a-AS"></a>舍我而去。<a id="a-AT"></a>如弃草芥。<a id="a-AU"></a>尔时即便选择五人。<a id="a-AV"></a>随从给侍。<a id="a-AW"></a>伺察所在。<a id="a-AX"></a>所遣人中。<a id="a-AY"></a>有一人还说言。<a id="a-AZ"></a>太子当至阿罗逻迦兰仙人之所。<a id="a-Aa"></a>路由恒河。<a id="a-Ab"></a>以天神力。<a id="a-Ac"></a>而得渡水。<a id="a-Ad"></a>至王舍城。<a id="a-Ae"></a>时频毗娑罗王。<a id="a-Af"></a>来诣太子。<a id="a-Ag"></a>方便譬说。<a id="a-Ah"></a>不应出家。<a id="a-Ai"></a>分国共治。<a id="a-Aj"></a>及以全与。<a id="a-Ak"></a>并欲与兵令伐他国。<a id="a-Al"></a>太子亦复皆悉不受。<a id="a-Am"></a>即又前行达仙人所。<a id="a-An"></a>而为说法。<a id="a-Ao"></a>降伏其心。<a id="a-Ap"></a>又至伽阇山苦行林中尼连禅河侧。<a id="a-Aq"></a>静坐思惟。<a id="a-Ar"></a>日食一麻一米。</p>
  <p id="aAs">尔时白净王。<a id="a-At"></a>闻王师大臣说彼使人如此语已。<a id="a-Au"></a>心大悲恼。<a id="a-Av"></a>举体战掉。<a id="a-Aw"></a>身毛皆竖。<a id="a-Ax"></a>即语王师及大臣言。<a id="a-Ay"></a>太子遂舍转轮王位父母亲属恩爱之乐。<a id="a-Az"></a>远在深山。<a id="a-B0"></a>修此苦行。<a id="a-B1"></a>我今薄福。<a id="a-B2"></a>生失如此珍宝之子。<a id="a-B3"></a>王即复以使人所言。<a id="a-B4"></a>向摩诃波阇波提及耶输陀罗。<a id="a-B5"></a>而为说之。<a id="a-B6"></a>时白净王。<a id="a-B7"></a>即便严驾五百乘车。<a id="a-B8"></a>摩诃波阇波提。<a id="a-B9"></a>及耶输陀罗。<a id="a-BA"></a>亦复相与办五百乘一切资生。<a id="a-BB"></a>皆悉具足。<a id="a-BC"></a>即唤车匿。<a id="a-BD"></a>而语之言。<a id="a-BE"></a>汝送太子。<a id="a-BF"></a>远放深山。<a id="a-BG"></a>今复令汝领此千乘。<a id="a-BH"></a>载致资粮。<a id="a-BI"></a>送与太子。<a id="a-BJ"></a>随时供养。<a id="a-BK"></a>勿使乏少。<a id="a-BL"></a>尽更来请。<a id="a-BM"></a>车匿受敕。<a id="a-BN"></a>即领千乘。<a id="a-BO"></a>疾速而去。<a id="a-BP"></a>至太子所。<a id="a-BQ"></a>见形消瘦。<a id="a-BR"></a>皮骨相连。<a id="a-BS"></a>血脉悉现。<a id="a-BT"></a>如波罗奢花。<a id="a-BU"></a>头面礼足。<a id="a-BV"></a>闷绝于地。<a id="a-BW"></a>良久乃起。<a id="a-BX"></a>衔泪而言。<a id="a-BY"></a>大王忆念太子。<a id="a-BZ"></a>不舍日夜。<a id="a-Ba"></a>今故遣我。<a id="a-Bb"></a>领此千乘。<a id="a-Bc"></a>载资生具。<a id="a-Bd"></a>以饷太子。<a id="a-Be"></a>于时太子。<a id="a-Bf"></a>答车匿言。<a id="a-Bg"></a>我违父母。<a id="a-Bh"></a>及舍国土。<a id="a-Bi"></a>远来在此。<a id="a-Bj"></a>为求至道。<a id="a-Bk"></a>云何当复受此饷耶。<a id="a-Bl"></a>尔时车匿。<a id="a-Bm"></a>闻此语已。<a id="a-Bn"></a>心自思惟。<a id="a-Bo"></a>太子今者既不肯受如此资供。<a id="a-Bp"></a>我当别觅一人。<a id="a-Bq"></a>领此千乘。<a id="a-Br"></a>还归王所。<a id="a-Bs"></a>我住于此。<a id="a-Bt"></a>奉事太子。<a id="a-Bu"></a>即差一人。<a id="a-Bv"></a>领车而去。<a id="a-Bw"></a>于是车匿。<a id="a-Bx"></a>密侍太子。<a id="a-By"></a>不离晨昏。<a id="a-Bz"></a>尔时太子。<a id="a-C0"></a>心自念言。<a id="a-C1"></a>我今日食一麻一米。<a id="a-C2"></a>乃至七日食一麻米。<a id="a-C3"></a>身形消瘦。<a id="a-C4"></a>有若枯木。<a id="a-C5"></a>修于苦行。<a id="a-C6"></a>垂满六年。<a id="a-C7"></a>不得解脱。<a id="a-C8"></a>故知非道。<a id="a-C9"></a>不如昔在阎浮树下。<a id="a-CA"></a>所思惟法。<a id="a-CB"></a>离欲寂静。<a id="a-CC"></a>是最真正。<a id="a-CD"></a>今我若复以此羸身。<a id="a-CE"></a>而取道者。<a id="a-CF"></a>彼诸外道。<a id="a-CG"></a>当言自饿是般涅槃因。<a id="a-CH"></a>我今虽复节节有那罗延力。<a id="a-CI"></a>亦不以此而取道果。<a id="a-CJ"></a>我当受食然后成道。<a id="a-CK"></a>作是念已。<a id="a-CL"></a>即从坐起。<a id="a-CM"></a>至尼连禅河。<a id="a-CN"></a>入水洗浴。<a id="a-CO"></a>洗浴既毕。<a id="a-CP"></a>身体羸瘠。<a id="a-CQ"></a>不能自出。<a id="a-CR"></a>天神来下。<a id="a-CS"></a>为按树枝。<a id="a-CT"></a>得攀出池。<a id="a-CU"></a>时彼林外。<a id="a-CV"></a>有一牧牛女人。<a id="a-CW"></a>名难陀波罗。<a id="a-CX"></a>时净居天。<a id="a-CY"></a>来下劝言。<a id="a-CZ"></a>太子今者在于林中。<a id="a-Ca"></a>汝可供养。<a id="a-Cb"></a>女人闻已。<a id="a-Cc"></a>心大欢喜。<a id="a-Cd"></a>于时地中。<a id="a-Ce"></a>自然而生千叶莲花。<a id="a-Cf"></a>花上有乳糜。<a id="a-Cg"></a>女人见此。<a id="a-Ch"></a>生奇特心。<a id="a-Ci"></a>即取乳糜。<a id="a-Cj"></a>至太子所。<a id="a-Ck"></a>头面礼足。<a id="a-Cl"></a>而以奉上。<a id="a-Cm"></a>太子即便受彼女施。<a id="a-Cn"></a>而咒愿之。<a id="a-Co"></a>今所施食。<a id="a-Cp"></a>欲令食者。<a id="a-Cq"></a>得充气力。<a id="a-Cr"></a>当使施家得胆得喜。<a id="a-Cs"></a>安乐无病。<a id="a-Ct"></a>终保年寿。<a id="a-Cu"></a>智慧具足。<a id="a-Cv"></a>太子即复作如是言。<a id="a-Cw"></a>我为成熟一切众生故。<a id="a-Cx"></a>受此食。<a id="a-Cy"></a>咒愿讫已。<a id="a-Cz"></a>即受食之。<a id="a-D0"></a>身体光悦。<a id="a-D1"></a>气力充足。<a id="a-D2"></a>堪受菩提。</p>
  <p id="aD3">尔时五人。<a id="a-D4"></a>既见此事。<a id="a-D5"></a>惊而怪之。<a id="a-D6"></a>谓为退转。<a id="a-D7"></a>各还所住。<a id="a-D8"></a>菩萨独行。<a id="a-D9"></a>趣毕波罗树。<a id="a-DA"></a>自发愿言。<a id="a-DB"></a>坐彼树下。<a id="a-DC"></a>我道不成。<a id="a-DD"></a>要终不起。<a id="a-DE"></a>菩萨德重。<a id="a-DF"></a>地不能胜。<a id="a-DG"></a>于时步步地为震动。<a id="a-DH"></a>出大音声。<a id="a-DI"></a>尔时盲龙。<a id="a-DJ"></a>闻地动向心大欢喜。<a id="a-DK"></a>两目开明。<a id="a-DL"></a>曾见先佛有此瑞应。<a id="a-DM"></a>作是念已。<a id="a-DN"></a>从地踊出。<a id="a-DO"></a>礼菩萨足。<a id="a-DP"></a>时有五百青雀。<a id="a-DQ"></a>飞腾虚空。<a id="a-DR"></a>右绕菩萨。<a id="a-DS"></a>杂色瑞云。<a id="a-DT"></a>及以香风。<a id="a-DU"></a>而随映拂。<a id="a-DV"></a>尔时盲龙。<a id="a-DW"></a>以偈赞曰。</p>
  <p id="aDX">菩萨足践处　　地皆六种震</p>
  <p id="aDY">发大深远音　　我闻眼开明</p>
  <p id="aDZ">又见虚空中　　青雀绕菩萨</p>
  <p id="aDa">瑞云极鲜映　　香风甚清凉</p>
  <p id="aDb">此菩萨瑞相　　悉同过去佛</p>
  <p id="aDc">以是知菩萨　　必定成正觉</p>
  <p id="aDd">于是菩萨。<a id="a-De"></a>则自思惟。<a id="a-Df"></a>过去诸佛。<a id="a-Dg"></a>以何为座。<a id="a-Dh"></a>成无上道。<a id="a-Di"></a>即便自知以草为座。<a id="a-Dj"></a>释提桓因。<a id="a-Dk"></a>化为凡人。<a id="a-Dl"></a>执净软草。<a id="a-Dm"></a>菩萨问言。<a id="a-Dn"></a>汝名何等。<a id="a-Do"></a>答名吉祥。<a id="a-Dp"></a>菩萨闻之。<a id="a-Dq"></a>心大欢喜。<a id="a-Dr"></a>我破不吉。<a id="a-Ds"></a>以成吉祥。<a id="a-Dt"></a>菩萨又言。<a id="a-Du"></a>汝手中草。<a id="a-Dv"></a>此可得不。<a id="a-Dw"></a>于是吉祥。<a id="a-Dx"></a>即便授草。<a id="a-Dy"></a>以与菩萨。<a id="a-Dz"></a>因发愿言。<a id="a-E0"></a>菩萨道成。<a id="a-E1"></a>愿先度我。<a id="a-E2"></a>菩萨受已。<a id="a-E3"></a>敷以为座。<a id="a-E4"></a>而于草上。<a id="a-E5"></a>结加趺坐。<a id="a-E6"></a>如过去佛所坐之法。<a id="a-E7"></a>而自誓言。<a id="a-E8"></a>不成正觉。<a id="a-E9"></a>不起此座。<a id="a-EA"></a>我亦如是发此誓时。<a id="a-EB"></a>天龙鬼神。<a id="a-EC"></a>皆悉欢喜。<a id="a-ED"></a>清凉好风。<a id="a-EE"></a>从四方来。<a id="a-EF"></a>禽兽息向。<a id="a-EG"></a>树不鸣条。<a id="a-EH"></a>游云飞尘。<a id="a-EI"></a>皆悉澄净。<a id="a-EJ"></a>知是菩萨。<a id="a-EK"></a>必成道相。</p>
  <p id="aEL">尔时菩萨。<a id="a-EM"></a>在于树下。<a id="a-EN"></a>发誓言时。<a id="a-EO"></a>天龙八部。<a id="a-EP"></a>皆悉欢喜。<a id="a-EQ"></a>于虚空中。<a id="a-ER"></a>踊跃赞叹。<a id="a-ES"></a>时第六天魔王宫殿。<a id="a-ET"></a>自然动摇。<a id="a-EU"></a>于是魔王。<a id="a-EV"></a>心大懊恼。<a id="a-EW"></a>精神躁扰。<a id="a-EX"></a>声味不御。<a id="a-EY"></a>而自念言。<a id="a-EZ"></a>沙门瞿昙。<a id="a-Ea"></a>今在树下。<a id="a-Eb"></a>舍于五欲。<a id="a-Ec"></a>端坐思惟。<a id="a-Ed"></a>不久当成正觉之道。<a id="a-Ee"></a>其道若成。<a id="a-Ef"></a>广度一切。<a id="a-Eg"></a>超越我境。<a id="a-Eh"></a>及道未成。<a id="a-Ei"></a>往坏乱之。</p>
  <p id="aEj">尔时魔子萨陀。<a id="a-Ek"></a>见父憔悴。<a id="a-El"></a>而往白言。<a id="a-Em"></a>不审父王。<a id="a-En"></a>何故忧戚。<a id="a-Eo"></a>魔王答言。<a id="a-Ep"></a>沙门瞿昙。<a id="a-Eq"></a>今坐树下。<a id="a-Er"></a>其道将成超越于我。<a id="a-Es"></a>今欲坏之。<a id="a-Et"></a>魔子即便前谏父言。<a id="a-Eu"></a>菩萨清净。<a id="a-Ev"></a>超出三界。<a id="a-Ew"></a>神通智慧。<a id="a-Ex"></a>无不明了。<a id="a-Ey"></a>天龙八部。<a id="a-Ez"></a>咸共称赞。<a id="a-F0"></a>此非父王所能摧屈。<a id="a-F1"></a>不须造恶自招祸咎。<a id="a-F2"></a>魔有三女。<a id="a-F3"></a>形容仪貌。<a id="a-F4"></a>极为端正。<a id="a-F5"></a>妖冶巧媚。<a id="a-F6"></a>善能惑人。<a id="a-F7"></a>于天女中。<a id="a-F8"></a>最为第一。<a id="a-F9"></a>熏以名香。<a id="a-FA"></a>佩好璎珞。<a id="a-FB"></a>一名染欲。<a id="a-FC"></a>二名能悦人。<a id="a-FD"></a>三名可爱乐。<a id="a-FE"></a>三女俱前白其父言。<a id="a-FF"></a>不审今者何故忧愁。<a id="a-FG"></a>父即写心。<a id="a-FH"></a>语诸女言。<a id="a-FI"></a>世间今有沙门瞿昙。<a id="a-FJ"></a>身被法铠。<a id="a-FK"></a>执自在弓。<a id="a-FL"></a>镞智慧箭。<a id="a-FM"></a>欲伏众生坏我境界。<a id="a-FN"></a>我若不如。<a id="a-FO"></a>众生信彼。<a id="a-FP"></a>皆悉归依。<a id="a-FQ"></a>我土则空。<a id="a-FR"></a>是故愁耳。<a id="a-FS"></a>及未成道。<a id="a-FT"></a>欲往摧挫坏其桥梁。<a id="a-FU"></a>于是魔王。<a id="a-FV"></a>手执强弓。<a id="a-FW"></a>又持五箭。<a id="a-FX"></a>男女眷属。<a id="a-FY"></a>俱时往彼毕波罗树下。<a id="a-FZ"></a>见于牟尼。<a id="a-Fa"></a>寂然不动。<a id="a-Fb"></a>欲度生死三有之海。<a id="a-Fc"></a>尔时魔王。<a id="a-Fd"></a>左手执弓。<a id="a-Fe"></a>右手调箭。<a id="a-Ff"></a>语菩萨言。<a id="a-Fg"></a>汝刹利种。<a id="a-Fh"></a>死甚可畏。<a id="a-Fi"></a>何不速起。<a id="a-Fj"></a>宜应修汝转轮王业。<a id="a-Fk"></a>舍出家法。<a id="a-Fl"></a>习于施会。<a id="a-Fm"></a>得生天乐。<a id="a-Fn"></a>此道第一胜先所行。<a id="a-Fo"></a>汝是刹利转轮王种。<a id="a-Fp"></a>而为乞士。<a id="a-Fq"></a>此非所应。<a id="a-Fr"></a>今若不起。<a id="a-Fs"></a>但好安坐。<a id="a-Ft"></a>勿舍本誓。<a id="a-Fu"></a>我试射汝。<a id="a-Fv"></a>一放利箭。<a id="a-Fw"></a>苦行仙人。<a id="a-Fx"></a>闻我箭声。<a id="a-Fy"></a>莫不惊怖。<a id="a-Fz"></a>惛迷失性。<a id="a-G0"></a>况汝瞿昙。<a id="a-G1"></a>能堪此毒。<a id="a-G2"></a>汝若速起。<a id="a-G3"></a>可得安全。<a id="a-G4"></a>魔说此语。<a id="a-G5"></a>以怖菩萨。<a id="a-G6"></a>菩萨怡然。<a id="a-G7"></a>不惊不动。<a id="a-G8"></a>魔王即便挽弓放箭。<a id="a-G9"></a>并进天女。<a id="a-GA"></a>菩萨尔时。<a id="a-GB"></a>眼不视箭。<a id="a-GC"></a>箭停空中。<a id="a-GD"></a>其镞下向。<a id="a-GE"></a>变成莲花时三天女。<a id="a-GF"></a>白菩萨言。<a id="a-GG"></a>仁者至德。<a id="a-GH"></a>天人所敬。<a id="a-GI"></a>应有供侍。<a id="a-GJ"></a>我等今者年在盛时。<a id="a-GK"></a>天女端正。<a id="a-GL"></a>无踰我者天今遣我。<a id="a-GM"></a>以相供给。<a id="a-GN"></a>晨昏寝卧。<a id="a-GO"></a>愿侍左右。<a id="a-GP"></a>菩萨答言。<a id="a-GQ"></a>汝植小善。<a id="a-GR"></a>得为天身。<a id="a-GS"></a>不念无常。<a id="a-GT"></a>而作妖媚。<a id="a-GU"></a>形体虽美。<a id="a-GV"></a>而心不端。<a id="a-GW"></a>淫惑不善。<a id="a-GX"></a>死必当堕三恶道中。<a id="a-GY"></a>受鸟兽身。<a id="a-GZ"></a>免之甚难汝等今者欲乱定意。<a id="a-Ga"></a>非清净心。<a id="a-Gb"></a>今便可去。<a id="a-Gc"></a>吾不相须。<a id="a-Gd"></a>时三天女。<a id="a-Ge"></a>变成老姥。<a id="a-Gf"></a>头白面皱。<a id="a-Gg"></a>齿落垂涎。<a id="a-Gh"></a>肉消骨立。<a id="a-Gi"></a>腹大如鼓。<a id="a-Gj"></a>柱杖羸步。<a id="a-Gk"></a>不能自复。<a id="a-Gl"></a>魔王既见如是坚固。<a id="a-Gm"></a>心自思惟。<a id="a-Gn"></a>我昔曾于雪山之中。<a id="a-Go"></a>射此摩醯首罗。<a id="a-Gp"></a>即便恐惧。<a id="a-Gq"></a>退其善心。<a id="a-Gr"></a>而今不办动于瞿昙。<a id="a-Gs"></a>既非此箭。<a id="a-Gt"></a>及我三女。<a id="a-Gu"></a>所能移转。<a id="a-Gv"></a>令生爱恚。<a id="a-Gw"></a>当复更作他余方便。<a id="a-Gx"></a>即以软语。<a id="a-Gy"></a>诱菩萨言。<a id="a-Gz"></a>汝若不乐人间受乐。<a id="a-H0"></a>今者便可上升天宫。<a id="a-H1"></a>我舍天位及五欲具。<a id="a-H2"></a>悉持与汝。<a id="a-H3"></a>菩萨答言。<a id="a-H4"></a>汝于先世。<a id="a-H5"></a>修少施因。<a id="a-H6"></a>今故得为自在天王。<a id="a-H7"></a>此福有期。<a id="a-H8"></a>要还下生沉溺三涂。<a id="a-H9"></a>出济甚难。<a id="a-HA"></a>此为罪因。<a id="a-HB"></a>非我所须。<a id="a-HC"></a>魔语菩萨。<a id="a-HD"></a>我之果报。<a id="a-HE"></a>是汝所知。<a id="a-HF"></a>汝之果报。<a id="a-HG"></a>谁复知者。<a id="a-HH"></a>菩萨答言。<a id="a-HI"></a>我之果报。<a id="a-HJ"></a>唯此地知。<a id="a-HK"></a>说此语已。<a id="a-HL"></a>于时大地。<a id="a-HM"></a>六种震动。<a id="a-HN"></a>于是地神。<a id="a-HO"></a>持七宝瓶。<a id="a-HP"></a>满中莲花。<a id="a-HQ"></a>从地踊出。<a id="a-HR"></a>而语魔言。<a id="a-HS"></a>菩萨昔以头目髓脑。<a id="a-HT"></a>以施于人。<a id="a-HU"></a>所出之血。<a id="a-HV"></a>浸润大地。<a id="a-HW"></a>国城妻子象马珍宝。<a id="a-HX"></a>而用布施。<a id="a-HY"></a>不可称计。<a id="a-HZ"></a>为求无上正真之道。<a id="a-Ha"></a>以是之故。<a id="a-Hb"></a>汝今不应恼乱菩萨。<a id="a-Hc"></a>魔闻是已。<a id="a-Hd"></a>心生怖惧。<a id="a-He"></a>身毛皆竖。<a id="a-Hf"></a>时彼地神。<a id="a-Hg"></a>礼菩萨足。<a id="a-Hh"></a>以花供养。<a id="a-Hi"></a>忽然不现。</p>
  <p id="aHj">尔时魔王。<a id="a-Hk"></a>即自思惟。<a id="a-Hl"></a>我以强弓利箭并及三女。<a id="a-Hm"></a>兼以方便和言诱之。<a id="a-Hn"></a>不能坏乱此瞿昙心。<a id="a-Ho"></a>今当更设诸种方便。<a id="a-Hp"></a>广集军众。<a id="a-Hq"></a>以力迫胁。<a id="a-Hr"></a>作是念时。<a id="a-Hs"></a>其诸军众。<a id="a-Ht"></a>忽然来至。<a id="a-Hu"></a>充满虚空形貌各异。<a id="a-Hv"></a>或执戟操剑。<a id="a-Hw"></a>头戴大树。<a id="a-Hx"></a>手执金杵。<a id="a-Hy"></a>种种战具。<a id="a-Hz"></a>皆悉备足。<a id="a-I0"></a>或猪鱼驴马师子龙头熊罴虎兕。<a id="a-I1"></a>及诸兽头。<a id="a-I2"></a>或一身多头。<a id="a-I3"></a>或面各一目。<a id="a-I4"></a>或众多目。<a id="a-I5"></a>或大腹长身。<a id="a-I6"></a>或羸瘦无腹。<a id="a-I7"></a>或长脚大膝。<a id="a-I8"></a>或大脚肥腨。<a id="a-I9"></a>或长爪利牙。<a id="a-IA"></a>或头在胸前。<a id="a-IB"></a>或两足多身。<a id="a-IC"></a>或大面傍面。<a id="a-ID"></a>或色如灰土。<a id="a-IE"></a>或身放烟焰。<a id="a-IF"></a>或象身担山。<a id="a-IG"></a>或被发裸形。<a id="a-IH"></a>或复面色半赤半白。<a id="a-II"></a>或唇垂至地。<a id="a-IJ"></a>或上褰覆面。<a id="a-IK"></a>或身着虎皮。<a id="a-IL"></a>或师子蛇皮。<a id="a-IM"></a>或蛇遍缠身。<a id="a-IN"></a>或头上火燃。<a id="a-IO"></a>或嗔目努臂。<a id="a-IP"></a>或傍行跳掷。<a id="a-IQ"></a>或空中旋转。<a id="a-IR"></a>或驰步吼吓。<a id="a-IS"></a>有如是等诸恶类形不可称数。<a id="a-IT"></a>围绕菩萨。<a id="a-IU"></a>或复有欲裂菩萨身。<a id="a-IV"></a>或四方烟起。<a id="a-IW"></a>焱焰冲天或狂音奋发。<a id="a-IX"></a>震动山谷。<a id="a-IY"></a>风火烟尘。<a id="a-IZ"></a>暗无所见。<a id="a-Ia"></a>四大海水。<a id="a-Ib"></a>一时涌沸。<a id="a-Ic"></a>护法天人。<a id="a-Id"></a>诸龙鬼等。<a id="a-Ie"></a>悉忿魔众。<a id="a-If"></a>嗔恚增盛。<a id="a-Ig"></a>毛孔血流。<a id="a-Ih"></a>净居天众。<a id="a-Ii"></a>见此恶魔恼乱菩萨。<a id="a-Ij"></a>以慈悲心。<a id="a-Ik"></a>而愍伤之。<a id="a-Il"></a>于是来下。<a id="a-Im"></a>侧塞虚空。<a id="a-In"></a>见魔军众。<a id="a-Io"></a>无量无边。<a id="a-Ip"></a>围绕菩萨。<a id="a-Iq"></a>发大恶声。<a id="a-Ir"></a>震动天地。<a id="a-Is"></a>菩萨心定。<a id="a-It"></a>颜无异相。<a id="a-Iu"></a>犹如师子处于鹿群。<a id="a-Iv"></a>皆悉叹言。<a id="a-Iw"></a>呜呼奇哉。<a id="a-Ix"></a>未曾有也。<a id="a-Iy"></a>菩萨决定当成正觉。<a id="a-Iz"></a>是诸魔众。<a id="a-J0"></a>互相催切。<a id="a-J1"></a>各尽威力。<a id="a-J2"></a>摧破菩萨。<a id="a-J3"></a>或角目切齿。<a id="a-J4"></a>或横飞乱掷。<a id="a-J5"></a>菩萨观之。<a id="a-J6"></a>如童子戏。<a id="a-J7"></a>魔益愁忿怼。<a id="a-J8"></a>更增战力。<a id="a-J9"></a>菩萨以慈悲力故。<a id="a-JA"></a>令抱石者。<a id="a-JB"></a>不能胜举。<a id="a-JC"></a>其胜举者。<a id="a-JD"></a>不能得下。<a id="a-JE"></a>飞刀舞剑。<a id="a-JF"></a>停于空中。<a id="a-JG"></a>电雷雨火。<a id="a-JH"></a>成五色华。<a id="a-JI"></a>恶龙吐毒。<a id="a-JJ"></a>变成香风。<a id="a-JK"></a>诸恶类形。<a id="a-JL"></a>欲毁菩萨。<a id="a-JM"></a>不能得动。<a id="a-JN"></a>魔有姊妹。<a id="a-JO"></a>一名弥伽。<a id="a-JP"></a>二名迦利。<a id="a-JQ"></a>各各以手执髑髅器。<a id="a-JR"></a>在菩萨前作诸异状。<a id="a-JS"></a>恼乱菩萨。<a id="a-JT"></a>是诸魔众。<a id="a-JU"></a>种种丑身。<a id="a-JV"></a>欲怖菩萨。<a id="a-JW"></a>终不能动。<a id="a-JX"></a>菩萨一毛。<a id="a-JY"></a>魔益忧愁。<a id="a-JZ"></a>空中有神。<a id="a-Ja"></a>名曰负多。<a id="a-Jb"></a>隐身而言。<a id="a-Jc"></a>我于今者见牟尼尊心意泰然。<a id="a-Jd"></a>无怨恨想。<a id="a-Je"></a>是诸魔众。<a id="a-Jf"></a>起于毒心。<a id="a-Jg"></a>于无怨处。<a id="a-Jh"></a>而横生忿。<a id="a-Ji"></a>是痴恶魔。<a id="a-Jj"></a>徒自疲劳。<a id="a-Jk"></a>永无所得。<a id="a-Jl"></a>今日宜应舍恚害心。<a id="a-Jm"></a>汝口乃可吹须弥山。<a id="a-Jn"></a>令其崩倒。<a id="a-Jo"></a>火可令冷。<a id="a-Jp"></a>水可令热。<a id="a-Jq"></a>地性坚强可令柔软。<a id="a-Jr"></a>汝不能坏菩萨历劫修习善果。<a id="a-Js"></a>正思惟定。<a id="a-Jt"></a>精勤方便。<a id="a-Ju"></a>净智慧光。<a id="a-Jv"></a>此四功德。<a id="a-Jw"></a>无能断截。<a id="a-Jx"></a>为作留难。<a id="a-Jy"></a>不成正觉。<a id="a-Jz"></a>如千日照必能除暗。<a id="a-K0"></a>钻木得火。<a id="a-K1"></a>穿地得水。<a id="a-K2"></a>精勤方便。<a id="a-K3"></a>无求不得。<a id="a-K4"></a>世间众生。<a id="a-K5"></a>没于三毒。<a id="a-K6"></a>无有救者。<a id="a-K7"></a>菩萨慈悲。<a id="a-K8"></a>求智慧药。<a id="a-K9"></a>为世除患。<a id="a-KA"></a>汝今云何而恼乱之。<a id="a-KB"></a>世间众生。<a id="a-KC"></a>痴惑无智。<a id="a-KD"></a>悉着邪见。<a id="a-KE"></a>今设法眼。<a id="a-KF"></a>修习正路。<a id="a-KG"></a>欲导众生。<a id="a-KH"></a>汝今云何恼乱导师。<a id="a-KI"></a>是则不可。<a id="a-KJ"></a>譬如在于旷野之中。<a id="a-KK"></a>而欲欺诳商人导师。<a id="a-KL"></a>众生堕大黑暗之中。<a id="a-KM"></a>茫然不知所止之处。<a id="a-KN"></a>菩萨为然大智慧灯。<a id="a-KO"></a>汝今云何欲吹令灭。<a id="a-KP"></a>众生今者没生死海。<a id="a-KQ"></a>菩萨为修智慧宝船。<a id="a-KR"></a>汝今云何欲令沉溺。<a id="a-KS"></a>忍辱为牙。<a id="a-KT"></a>坚固为根。<a id="a-KU"></a>无上大法以为大果。<a id="a-KV"></a>汝今云何而欲攻伐。<a id="a-KW"></a>贪恚痴锁。<a id="a-KX"></a>缚诸众生。<a id="a-KY"></a>菩萨苦行。<a id="a-KZ"></a>欲为解之。<a id="a-Ka"></a>今日决定于此树下。<a id="a-Kb"></a>结加趺坐。<a id="a-Kc"></a>成无上道。<a id="a-Kd"></a>此地乃是过去诸佛金刚之座。<a id="a-Ke"></a>余方悉转。<a id="a-Kf"></a>斯处不动。<a id="a-Kg"></a>堪受妙定。<a id="a-Kh"></a>非汝所摧。<a id="a-Ki"></a>汝今宜应生欣庆心。<a id="a-Kj"></a>息憍慢意。<a id="a-Kk"></a>修知识想。<a id="a-Kl"></a>而奉事之。<a id="a-Km"></a>是时魔王。<a id="a-Kn"></a>闻空中声。<a id="a-Ko"></a>又见菩萨恬然不异。<a id="a-Kp"></a>魔心惭愧。<a id="a-Kq"></a>舍离憍慢。<a id="a-Kr"></a>即便复道。<a id="a-Ks"></a>还归天宫。<a id="a-Kt"></a>群魔忧戚。<a id="a-Ku"></a>悉皆崩散。<a id="a-Kv"></a>情意沮悴。<a id="a-Kw"></a>无复威武。<a id="a-Kx"></a>诸斗战具。<a id="a-Ky"></a>纵撗林野。<a id="a-Kz"></a>当于恶魔退散之时。<a id="a-L0"></a>菩萨心净。<a id="a-L1"></a>湛然不动。<a id="a-L2"></a>天无烟雾。<a id="a-L3"></a>风不摇条。<a id="a-L4"></a>落日停光。<a id="a-L5"></a>倍更明盛。<a id="a-L6"></a>澄月映彻。<a id="a-L7"></a>众星灿朗。<a id="a-L8"></a>幽隐暗暝。<a id="a-L9"></a>无复障碍。<a id="a-LA"></a>虚空诸天雨妙花香。<a id="a-LB"></a>作众伎乐。<a id="a-LC"></a>供养菩萨。</p>
  <p id="aLD">尔时菩萨。<a id="a-LE"></a>以慈悲力。<a id="a-LF"></a>于二月七日夜。<a id="a-LG"></a>降伏魔已。<a id="a-LH"></a>放大光明。<a id="a-LI"></a>即便入定思惟真谛。<a id="a-LJ"></a>于诸法中。<a id="a-LK"></a>禅定自在。<a id="a-LL"></a>悉知过去所造善恶。<a id="a-LM"></a>从此生彼。<a id="a-LN"></a>父母眷属。<a id="a-LO"></a>贫富贵贱。<a id="a-LP"></a>寿夭长短。<a id="a-LQ"></a>及名姓字。<a id="a-LR"></a>皆悉明了。<a id="a-LS"></a>即于众生。<a id="a-LT"></a>起大悲心。<a id="a-LU"></a>而自念言。<a id="a-LV"></a>一切众生。<a id="a-LW"></a>无救济者。<a id="a-LX"></a>轮回五道。<a id="a-LY"></a>不知出津。<a id="a-LZ"></a>皆悉虚伪。<a id="a-La"></a>无有真实。<a id="a-Lb"></a>而于其中。<a id="a-Lc"></a>横生苦乐。<a id="a-Ld"></a>作是思惟。<a id="a-Le"></a>至初夜尽。</p>
  <p id="aLf">尔时菩萨。<a id="a-Lg"></a>既至中夜。<a id="a-Lh"></a>即得天眼。<a id="a-Li"></a>观察世间。<a id="a-Lj"></a>皆悉彻见。<a id="a-Lk"></a>如明镜中。<a id="a-Ll"></a>自睹面像。<a id="a-Lm"></a>见诸众生。<a id="a-Ln"></a>种类无量。<a id="a-Lo"></a>死此生彼。<a id="a-Lp"></a>随行善恶。<a id="a-Lq"></a>受苦乐报。<a id="a-Lr"></a>见地狱中考治众生。<a id="a-Ls"></a>或洋铜灌口。<a id="a-Lt"></a>或抱铜柱。<a id="a-Lu"></a>或卧铁床或以铁镬。<a id="a-Lv"></a>而煎煮之。<a id="a-Lw"></a>或于火上。<a id="a-Lx"></a>而加丳炙。<a id="a-Ly"></a>或为虎狼鹰犬。<a id="a-Lz"></a>所食。<a id="a-M0"></a>或有避火依于树下。<a id="a-M1"></a>树叶坠落。<a id="a-M2"></a>皆成刀剑。<a id="a-M3"></a>割截其身。<a id="a-M4"></a>或以斧锯解剔肢体。<a id="a-M5"></a>或掷热沸灰河之中。<a id="a-M6"></a>或复掷于粪屎坑中。<a id="a-M7"></a>受如是等种种诸苦。<a id="a-M8"></a>以业报故。<a id="a-M9"></a>命终不死。<a id="a-MA"></a>菩萨既见如此事已。<a id="a-MB"></a>而心思惟。<a id="a-MC"></a>此等众生。<a id="a-MD"></a>本造恶业。<a id="a-ME"></a>为世乐故。<a id="a-MF"></a>而今得果。<a id="a-MG"></a>极为大苦。<a id="a-MH"></a>若人有见如此恶报。<a id="a-MI"></a>无复更应作不善想。</p>
  <p id="aMJ">尔时菩萨。<a id="a-MK"></a>复观畜生。<a id="a-ML"></a>随种种行。<a id="a-MM"></a>受杂丑形。<a id="a-MN"></a>或复有为骨肉筋角皮牙毛羽。<a id="a-MO"></a>而受杀者。<a id="a-MP"></a>或复为人负荷重担。<a id="a-MQ"></a>饥渴乏极。<a id="a-MR"></a>人无知者。<a id="a-MS"></a>或穿其鼻。<a id="a-MT"></a>或钩其首。<a id="a-MU"></a>常以身肉。<a id="a-MV"></a>而供于人。<a id="a-MW"></a>还与其类。<a id="a-MX"></a>更相食啖。<a id="a-MY"></a>受于如是种种之苦。<a id="a-MZ"></a>菩萨既见。<a id="a-Ma"></a>生大悲心。<a id="a-Mb"></a>即自思惟。<a id="a-Mc"></a>斯等众生。<a id="a-Md"></a>恒以身力。<a id="a-Me"></a>而供于人。<a id="a-Mf"></a>又加楚挞饥渴之苦。<a id="a-Mg"></a>皆是本修恶行果报。<a id="a-Mh"></a>尔时菩萨。<a id="a-Mi"></a>次观饿鬼。<a id="a-Mj"></a>见其恒居黑闇之中。<a id="a-Mk"></a>未曾暂睹日月之光。<a id="a-Ml"></a>还是其类。<a id="a-Mm"></a>亦不相见。<a id="a-Mn"></a>受形长大。<a id="a-Mo"></a>腹如太山。<a id="a-Mp"></a>咽颈若针。<a id="a-Mq"></a>口中恒有大火炽燃。<a id="a-Mr"></a>常为饥渴之所燋迫。<a id="a-Ms"></a>千亿万岁。<a id="a-Mt"></a>不闻食声。<a id="a-Mu"></a>设值天雨洒其上者变成火珠。<a id="a-Mv"></a>或时过临江海河池。<a id="a-Mw"></a>水即化为热铜燋炭。<a id="a-Mx"></a>动身举步声。<a id="a-My"></a>如人牵五百乘车。<a id="a-Mz"></a>支体节节。<a id="a-N0"></a>皆悉火然。<a id="a-N1"></a>菩萨既见受如是等种种诸苦。<a id="a-N2"></a>起大悲心。<a id="a-N3"></a>而自思惟。<a id="a-N4"></a>斯等皆为本造悭贪积财不施故。<a id="a-N5"></a>令今者受斯罪报。<a id="a-N6"></a>若人见彼受此苦痛。<a id="a-N7"></a>宜应惠施勿生吝惜。<a id="a-N8"></a>设使无财。<a id="a-N9"></a>亦应割肉以用布施。<a id="a-NA"></a>尔时菩萨。<a id="a-NB"></a>次复观人。<a id="a-NC"></a>见从中阴始欲入胎。<a id="a-ND"></a>父母和合。<a id="a-NE"></a>以颠倒想。<a id="a-NF"></a>起于爱心。<a id="a-NG"></a>即以不净。<a id="a-NH"></a>而为己身。<a id="a-NI"></a>既处胎已。<a id="a-NJ"></a>在于生熟二藏之间。<a id="a-NK"></a>熏炙身体。<a id="a-NL"></a>如地狱苦。<a id="a-NM"></a>至满十月。<a id="a-NN"></a>然后方生。<a id="a-NO"></a>初生之时。<a id="a-NP"></a>而为外人之所抱执。<a id="a-NQ"></a>粗涩苦痛。<a id="a-NR"></a>如被刀剑。<a id="a-NS"></a>如是不久。<a id="a-NT"></a>复归老死。<a id="a-NU"></a>更为婴儿。<a id="a-NV"></a>轮转五道。<a id="a-NW"></a>不能自悟。<a id="a-NX"></a>菩萨见已。<a id="a-NY"></a>起大悲心。<a id="a-NZ"></a>而自思惟。<a id="a-Na"></a>众生皆有如斯之患。<a id="a-Nb"></a>云何于中。<a id="a-Nc"></a>耽着五欲。<a id="a-Nd"></a>撗计为乐。<a id="a-Ne"></a>而不能断颠倒根本。<a id="a-Nf"></a>尔时菩萨。<a id="a-Ng"></a>次观诸天。<a id="a-Nh"></a>见彼天子。<a id="a-Ni"></a>其身清净。<a id="a-Nj"></a>不受尘垢。<a id="a-Nk"></a>如真琉璃。<a id="a-Nl"></a>有大光明。<a id="a-Nm"></a>两目不瞬。<a id="a-Nn"></a>或有居在须弥山顶。<a id="a-No"></a>或复居在须弥四镇。<a id="a-Np"></a>或复居在虚空之中。<a id="a-Nq"></a>心常欢悦。<a id="a-Nr"></a>无不适事。<a id="a-Ns"></a>奏天美乐以自娱乐。<a id="a-Nt"></a>不识昼夜。<a id="a-Nu"></a>四方诸趣。<a id="a-Nv"></a>无不绝妙。<a id="a-Nw"></a>视东耽着。<a id="a-Nx"></a>弥岁忘转。<a id="a-Ny"></a>瞻西耽湎。<a id="a-Nz"></a>经年不回。<a id="a-O0"></a>乃至南北。<a id="a-O1"></a>皆亦如是。<a id="a-O2"></a>饮食衣服。<a id="a-O3"></a>应念即至。<a id="a-O4"></a>虽有如此适意之事。<a id="a-O5"></a>犹为欲火之所煎燋。<a id="a-O6"></a>又见彼天福尽之时。<a id="a-O7"></a>五死相现。<a id="a-O8"></a>一者头上花萎。<a id="a-O9"></a>二者眼瞬。<a id="a-OA"></a>三者身上光灭。<a id="a-OB"></a>四者腋下汗出。<a id="a-OC"></a>五者自然离于本座。<a id="a-OD"></a>其诸眷属。<a id="a-OE"></a>见天子身五死相现。<a id="a-OF"></a>心生恋慕。<a id="a-OG"></a>天子亦复自见己身。<a id="a-OH"></a>有五死相。<a id="a-OI"></a>又见眷属恋慕于己。<a id="a-OJ"></a>当尔之时。<a id="a-OK"></a>生大苦恼。<a id="a-OL"></a>菩萨既见彼诸天子有如是事。<a id="a-OM"></a>起大悲心。<a id="a-ON"></a>而自思惟。<a id="a-OO"></a>此诸天子。<a id="a-OP"></a>本修少善。<a id="a-OQ"></a>得受天乐。<a id="a-OR"></a>果报将尽。<a id="a-OS"></a>生大苦恼。<a id="a-OT"></a>既命终已。<a id="a-OU"></a>舍彼天身。<a id="a-OV"></a>或有堕于三恶道中。<a id="a-OW"></a>本造善行。<a id="a-OX"></a>为求乐报。<a id="a-OY"></a>而今所得。<a id="a-OZ"></a>少乐多苦。<a id="a-Oa"></a>譬如饥人啖杂毒食。<a id="a-Ob"></a>初虽为美。<a id="a-Oc"></a>终成大患。<a id="a-Od"></a>云何智者。<a id="a-Oe"></a>贪乐此耶。<a id="a-Of"></a>色无色界诸天。<a id="a-Og"></a>见寿命长。<a id="a-Oh"></a>便谓常乐既见变坏。<a id="a-Oi"></a>生大苦恼。<a id="a-Oj"></a>即起邪见。<a id="a-Ok"></a>谤无因果。<a id="a-Ol"></a>以此事故。<a id="a-Om"></a>轮回三涂。<a id="a-On"></a>备受诸苦。<a id="a-Oo"></a>菩萨以天眼力。<a id="a-Op"></a>观察五道。<a id="a-Oq"></a>起大悲心。<a id="a-Or"></a>而自思惟。<a id="a-Os"></a>三界之中。<a id="a-Ot"></a>无有一乐。<a id="a-Ou"></a>如是思惟至中夜尽。<a id="a-Ov"></a>尔时菩萨。<a id="a-Ow"></a>至第三夜。<a id="a-Ox"></a>观众生性。<a id="a-Oy"></a>以何因缘。<a id="a-Oz"></a>而有老死。<a id="a-P0"></a>即知老死。<a id="a-P1"></a>以生为本。<a id="a-P2"></a>若离于生。<a id="a-P3"></a>则无老死。<a id="a-P4"></a>又复此生。<a id="a-P5"></a>不从天生。<a id="a-P6"></a>不从自生。<a id="a-P7"></a>非无缘生。<a id="a-P8"></a>从因缘生。<a id="a-P9"></a>因于欲有色有无色有业生。<a id="a-PA"></a>又观三有业从何而生。<a id="a-PB"></a>即知三有业从四取生。<a id="a-PC"></a>又观四取从何而生。<a id="a-PD"></a>即知四取从爱而生。<a id="a-PE"></a>又复观爱从何而生。<a id="a-PF"></a>即便知爱从受而生。<a id="a-PG"></a>又复观受从何而生。<a id="a-PH"></a>即便知受从触而生。<a id="a-PI"></a>又复观触从何而生。<a id="a-PJ"></a>即便知触从六入生。<a id="a-PK"></a>又观六入从何而生。<a id="a-PL"></a>即知六入从名色生。<a id="a-PM"></a>又观名色从何而生。<a id="a-PN"></a>即知名色从识而生。<a id="a-PO"></a>又复观识从何而生。<a id="a-PP"></a>即便知识从行而生。<a id="a-PQ"></a>又复观行从何而生。<a id="a-PR"></a>即便知行从无明生。<a id="a-PS"></a>若灭无明则行灭。<a id="a-PT"></a>行灭则识灭。<a id="a-PU"></a>识灭则名色灭。<a id="a-PV"></a>名色灭则六入灭。<a id="a-PW"></a>六入灭则触灭。<a id="a-PX"></a>触灭则受灭。<a id="a-PY"></a>受灭则爱灭。<a id="a-PZ"></a>爱灭则取灭。<a id="a-Pa"></a>取灭则有灭。<a id="a-Pb"></a>有灭则生灭。<a id="a-Pc"></a>生灭则老死忧悲苦恼灭。<a id="a-Pd"></a>如是逆顺。<a id="a-Pe"></a>观十二因缘。<a id="a-Pf"></a>第三夜分。<a id="a-Pg"></a>破于无明。<a id="a-Ph"></a>明相出时。<a id="a-Pi"></a>得智慧光。<a id="a-Pj"></a>断于习障。<a id="a-Pk"></a>成一切种智。</p>
  <p id="aPl">尔时如来。<a id="a-Pm"></a>心自思惟。<a id="a-Pn"></a>八正圣道。<a id="a-Po"></a>是三世诸佛之所履行。<a id="a-Pp"></a>趣般涅槃路。<a id="a-Pq"></a>我今已践。<a id="a-Pr"></a>智慧通达。<a id="a-Ps"></a>无所挂碍。<a id="a-Pt"></a>于时大地。<a id="a-Pu"></a>十八相动。<a id="a-Pv"></a>游霞飞尘。<a id="a-Pw"></a>皆悉澄净。<a id="a-Px"></a>天鼓自然。<a id="a-Py"></a>而发妙声。<a id="a-Pz"></a>香风徐起。<a id="a-Q0"></a>柔软清凉。<a id="a-Q1"></a>杂色瑞云。<a id="a-Q2"></a>降甘露雨。<a id="a-Q3"></a>园林花果。<a id="a-Q4"></a>荣不待时。<a id="a-Q5"></a>又雨曼陀罗花。<a id="a-Q6"></a>摩诃曼陀罗花。<a id="a-Q7"></a>曼殊沙花。<a id="a-Q8"></a>摩诃曼殊沙花。<a id="a-Q9"></a>金花银花。<a id="a-QA"></a>琉璃等花。<a id="a-QB"></a>七宝莲花。<a id="a-QC"></a>绕菩提树。<a id="a-QD"></a>满三十六踰阇那。<a id="a-QE"></a>是时诸天。<a id="a-QF"></a>作天伎乐散花烧香。<a id="a-QG"></a>歌呗赞叹。<a id="a-QH"></a>执天宝盖及以幢幡。<a id="a-QI"></a>充塞虚空。<a id="a-QJ"></a>供养如来。<a id="a-QK"></a>龙神八部。<a id="a-QL"></a>所设供养。<a id="a-QM"></a>亦复如是。<a id="a-QN"></a>当尔之时。<a id="a-QO"></a>一切众生。<a id="a-QP"></a>皆悉慈爱。<a id="a-QQ"></a>无嗔害想。<a id="a-QR"></a>欢喜踊跃。<a id="a-QS"></a>如见圣迹。<a id="a-QT"></a>无怖畏情。<a id="a-QU"></a>其心调柔。<a id="a-QV"></a>离憍慢意。<a id="a-QW"></a>亦无悭嫉谄诳之心。<a id="a-QX"></a>五净居天。<a id="a-QY"></a>离喜乐根。<a id="a-QZ"></a>亦皆欢悦。<a id="a-Qa"></a>不能自胜。<a id="a-Qb"></a>地狱苦痛。<a id="a-Qc"></a>暂得休息。<a id="a-Qd"></a>生大欢喜。<a id="a-Qe"></a>一切畜生。<a id="a-Qf"></a>相食啖者。<a id="a-Qg"></a>无复恶心。<a id="a-Qh"></a>饿鬼饱满无饥渴想。<a id="a-Qi"></a>世界之中。<a id="a-Qj"></a>幽瞑之处日月威光。<a id="a-Qk"></a>所不能照。<a id="a-Ql"></a>而皆大明。<a id="a-Qm"></a>其中众生。<a id="a-Qn"></a>悉得相见。<a id="a-Qo"></a>各作是言。<a id="a-Qp"></a>此中云何忽有众生。<a id="a-Qq"></a>大圣法王。<a id="a-Qr"></a>出兴于世。<a id="a-Qs"></a>以大法光。<a id="a-Qt"></a>破非法暗故。<a id="a-Qu"></a>令一切皆悉明朗。<a id="a-Qv"></a>甘蔗先王。<a id="a-Qw"></a>弃国学道。<a id="a-Qx"></a>得五通仙。<a id="a-Qy"></a>又行十善。<a id="a-Qz"></a>得生天者。<a id="a-R0"></a>皆乘神通。<a id="a-R1"></a>到菩提树。<a id="a-R2"></a>在虚空中。<a id="a-R3"></a>欢喜合掌。<a id="a-R4"></a>而赞叹言。<a id="a-R5"></a>于我甘蔗种族之中。<a id="a-R6"></a>能断诸漏。<a id="a-R7"></a>成一切智。<a id="a-R8"></a>为世间眼。<a id="a-R9"></a>甚为奇特。<a id="a-RA"></a>一切莫不欢喜踊跃。<a id="a-RB"></a>唯有魔王。<a id="a-RC"></a>心独忧愁。</p>
  <p id="aRD">尔时如来。<a id="a-RE"></a>于七日中。<a id="a-RF"></a>一心思惟。<a id="a-RG"></a>观于树王。<a id="a-RH"></a>而自念言。<a id="a-RI"></a>我在此处。<a id="a-RJ"></a>尽一切漏。<a id="a-RK"></a>所作已竟。<a id="a-RL"></a>本愿成满。<a id="a-RM"></a>我所得法。<a id="a-RN"></a>甚深难解。<a id="a-RO"></a>唯佛与佛。<a id="a-RP"></a>乃能知之。<a id="a-RQ"></a>一切众生。<a id="a-RR"></a>于五浊世。<a id="a-RS"></a>为贪欲嗔恚愚痴邪见憍慢谄曲之所覆障。<a id="a-RT"></a>薄福钝根。<a id="a-RU"></a>无有智慧。<a id="a-RV"></a>云何能解我所得法。<a id="a-RW"></a>今我若为转法轮者。<a id="a-RX"></a>彼必迷惑。<a id="a-RY"></a>不能信受。<a id="a-RZ"></a>而生诽谤。<a id="a-Ra"></a>当堕恶道。<a id="a-Rb"></a>受诸苦痛。<a id="a-Rc"></a>我宁默然。<a id="a-Rd"></a>入般涅槃。<a id="a-Re"></a>尔时如来。<a id="a-Rf"></a>以偈颂曰。</p>
  <p id="aRg">圣道甚难登　　智慧果难得</p>
  <p id="aRh">我于此难中　　皆悉已能办</p>
  <p id="aRi">我所得智慧　　微妙最第一</p>
  <p id="aRj">众生诸根钝　　着乐痴所盲</p>
  <p id="aRk">顺于生死流　　不能反其源</p>
  <p id="aRl">如斯之等类　　云何而可度</p>
  <p id="aRm">尔时如来。<a id="a-Rn"></a>作此念已。<a id="a-Ro"></a>大梵天王。<a id="a-Rp"></a>见于如来圣果已成。<a id="a-Rq"></a>默然而住。<a id="a-Rr"></a>不转法轮。<a id="a-Rs"></a>心怀忧恼。<a id="a-Rt"></a>即自念言。<a id="a-Ru"></a>世尊昔于无量亿劫。<a id="a-Rv"></a>为众生故。<a id="a-Rw"></a>久在生死。<a id="a-Rx"></a>舍国城妻子。<a id="a-Ry"></a>头目髓脑。<a id="a-Rz"></a>备受众苦。<a id="a-S0"></a>始于今者所愿满足。<a id="a-S1"></a>成阿耨多罗三藐三菩提。<a id="a-S2"></a>云何默然。<a id="a-S3"></a>而不说法。<a id="a-S4"></a>众生长夜。<a id="a-S5"></a>沉没生死。<a id="a-S6"></a>我今当往请转法轮。<a id="a-S7"></a>作是念已。<a id="a-S8"></a>即发天宫。<a id="a-S9"></a>犹如壮士屈伸臂顷。<a id="a-SA"></a>至如来所。<a id="a-SB"></a>头面礼足。<a id="a-SC"></a>绕百千匝。<a id="a-SD"></a>却住一面。<a id="a-SE"></a>胡跪合掌。<a id="a-SF"></a>而白佛言。<a id="a-SG"></a>世尊往昔。<a id="a-SH"></a>为众生故。<a id="a-SI"></a>久住生死。<a id="a-SJ"></a>舍身头目。<a id="a-SK"></a>以用布施。<a id="a-SL"></a>备受诸苦。<a id="a-SM"></a>广修德本。<a id="a-SN"></a>始于今者。<a id="a-SO"></a>成无上道。<a id="a-SP"></a>云何默然。<a id="a-SQ"></a>而不说法。<a id="a-SR"></a>众生长夜。<a id="a-SS"></a>没溺生死。<a id="a-ST"></a>堕无明暗。<a id="a-SU"></a>出期甚难。<a id="a-SV"></a>然有众生。<a id="a-SW"></a>过去世时。<a id="a-SX"></a>亲近善友。<a id="a-SY"></a>植诸德本。<a id="a-SZ"></a>堪任闻法。<a id="a-Sa"></a>受于圣道。<a id="a-Sb"></a>唯愿世尊。<a id="a-Sc"></a>为斯等故。<a id="a-Sd"></a>以大悲力。<a id="a-Se"></a>转妙法轮。<a id="a-Sf"></a>释提桓因。<a id="a-Sg"></a>乃至他化自在天。<a id="a-Sh"></a>亦复如是。<a id="a-Si"></a>劝请如来。<a id="a-Sj"></a>为诸众生。<a id="a-Sk"></a>转大法轮。</p>
  <p id="aSl">尔时世尊答大梵天王及释提桓因等言。<a id="a-Sm"></a>我亦欲为一切众生转于法轮。<a id="a-Sn"></a>但所得法。<a id="a-So"></a>微妙甚深。<a id="a-Sp"></a>难解难知。<a id="a-Sq"></a>诸众生等。<a id="a-Sr"></a>不能信受。<a id="a-Ss"></a>生诽谤心。<a id="a-St"></a>堕于地狱。<a id="a-Su"></a>我今为此故。<a id="a-Sv"></a>默然耳。<a id="a-Sw"></a>时梵天王等。<a id="a-Sx"></a>乃至三请。<a id="a-Sy"></a>尔时如来。<a id="a-Sz"></a>至满七日。<a id="a-T0"></a>默然受之。<a id="a-T1"></a>梵天王等。<a id="a-T2"></a>知佛受请。<a id="a-T3"></a>头面礼足。<a id="a-T4"></a>各还所住。</p>
  <p id="aT5">尔时世尊。<a id="a-T6"></a>受梵王等请已。<a id="a-T7"></a>又于七日。<a id="a-T8"></a>而以佛眼。<a id="a-T9"></a>观诸众生。<a id="a-TA"></a>上中下根。<a id="a-TB"></a>及诸烦恼。<a id="a-TC"></a>亦下中上。<a id="a-TD"></a>满二七日。<a id="a-TE"></a>尔时世尊。<a id="a-TF"></a>又复思惟。<a id="a-TG"></a>我今当开甘露法门。<a id="a-TH"></a>谁应在先。<a id="a-TI"></a>而得闻者。<a id="a-TJ"></a>阿罗逻仙人。<a id="a-TK"></a>聪慧易悟。<a id="a-TL"></a>又先发愿道成度我。<a id="a-TM"></a>作是念时。<a id="a-TN"></a>空中有言。<a id="a-TO"></a>阿罗逻仙人。<a id="a-TP"></a>昨夜命终。<a id="a-TQ"></a>尔时世尊。<a id="a-TR"></a>即便答彼空中声言。<a id="a-TS"></a>我亦知其昨夜命终。<a id="a-TT"></a>又自思惟。<a id="a-TU"></a>迦兰仙人。<a id="a-TV"></a>利根明了。<a id="a-TW"></a>亦应先闻。<a id="a-TX"></a>空中又言。<a id="a-TY"></a>迦兰仙人。<a id="a-TZ"></a>昨夜命终。<a id="a-Ta"></a>尔时世尊。<a id="a-Tb"></a>即复答言。<a id="a-Tc"></a>我亦知其昨夜命终。</p>
  <p id="aTd">尔时世尊。<a id="a-Te"></a>又自思惟。<a id="a-Tf"></a>彼王师大臣所遣。<a id="a-Tg"></a>憍陈如等五人瞻视我者。<a id="a-Th"></a>皆悉聪明。<a id="a-Ti"></a>又过去世。<a id="a-Tj"></a>于我发愿应先闻法。<a id="a-Tk"></a>我今宜当为此五人先开法门。<a id="a-Tl"></a>又自思惟。<a id="a-Tm"></a>古昔诸佛转法轮处。<a id="a-Tn"></a>皆悉在于婆罗奈国鹿野苑中仙人住处又此五人。<a id="a-To"></a>所止住处。<a id="a-Tp"></a>亦在于彼。<a id="a-Tq"></a>我今应往至其住处。<a id="a-Tr"></a>转大法轮。<a id="a-Ts"></a>思惟是已。<a id="a-Tt"></a>即从座起。<a id="a-Tu"></a>诣婆罗奈国。<a id="a-Tv"></a>尔时有五百商人。<a id="a-Tw"></a>二人为主。<a id="a-Tx"></a>一名跋陀罗斯那。<a id="a-Ty"></a>二名跋陀罗梨。<a id="a-Tz"></a>行过旷野。<a id="a-U0"></a>时有天神。<a id="a-U1"></a>而语之言。<a id="a-U2"></a>有如来应供正遍知明行足善逝世间解无上士调御丈夫天人师佛世尊。<a id="a-U3"></a>出兴于世。<a id="a-U4"></a>最上福田。<a id="a-U5"></a>汝今宜应最前设供。<a id="a-U6"></a>时彼商人。<a id="a-U7"></a>闻天语已。<a id="a-U8"></a>即答之曰。<a id="a-U9"></a>善哉如告。<a id="a-UA"></a>又问天言。<a id="a-UB"></a>世尊今者为在何许。<a id="a-UC"></a>天又报言。<a id="a-UD"></a>世尊不久当来至此。<a id="a-UE"></a>于是如来。<a id="a-UF"></a>与无量诸天。<a id="a-UG"></a>前后导从。<a id="a-UH"></a>到多谓娑跋利村。<a id="a-UI"></a>时彼商人。<a id="a-UJ"></a>既见如来威相庄严。<a id="a-UK"></a>又见诸天前后围绕。<a id="a-UL"></a>倍生欢喜。<a id="a-UM"></a>即以蜜麨。<a id="a-UN"></a>而奉上佛。<a id="a-UO"></a>尔时世尊。<a id="a-UP"></a>心自思惟。<a id="a-UQ"></a>过去诸佛。<a id="a-UR"></a>用钵多罗。<a id="a-US"></a>而以盛食。<a id="a-UT"></a>时四天王。<a id="a-UU"></a>知佛心念。<a id="a-UV"></a>各持一钵。<a id="a-UW"></a>来至佛所。<a id="a-UX"></a>而以奉上。<a id="a-UY"></a>于是世尊。<a id="a-UZ"></a>而自念言。<a id="a-Ua"></a>我今若受一王钵者。<a id="a-Ub"></a>余王必当生于恨心。<a id="a-Uc"></a>即便普受四王之钵。<a id="a-Ud"></a>累置掌上。<a id="a-Ue"></a>按令成一。<a id="a-Uf"></a>使四际现。<a id="a-Ug"></a>尔时世尊。<a id="a-Uh"></a>即便咒愿。<a id="a-Ui"></a>今所布施。<a id="a-Uj"></a>欲令食者。<a id="a-Uk"></a>得充气力。<a id="a-Ul"></a>当令施者。<a id="a-Um"></a>得色得力。<a id="a-Un"></a>得胆得喜。<a id="a-Uo"></a>安快无病。<a id="a-Up"></a>终保年寿。<a id="a-Uq"></a>诸善鬼神。<a id="a-Ur"></a>恒随守护。<a id="a-Us"></a>饭食布施。<a id="a-Ut"></a>断三毒根。<a id="a-Uu"></a>将来当获三坚法报。<a id="a-Uv"></a>聪明智慧。<a id="a-Uw"></a>笃信佛法。<a id="a-Ux"></a>在在所生。<a id="a-Uy"></a>正见不昧。<a id="a-Uz"></a>现世之中。<a id="a-V0"></a>父母妻子。<a id="a-V1"></a>亲戚眷属。<a id="a-V2"></a>皆悉炽盛。<a id="a-V3"></a>无诸灾怪不吉祥事。<a id="a-V4"></a>门族之中。<a id="a-V5"></a>若有命过堕恶道者。<a id="a-V6"></a>当令以今所施之福还生人天。<a id="a-V7"></a>不起邪见。<a id="a-V8"></a>增进功德。<a id="a-V9"></a>常得奉近。<a id="a-VA"></a>诸佛如来。<a id="a-VB"></a>得闻妙说。<a id="a-VC"></a>见谛得证。<a id="a-VD"></a>所愿具足。</p>
  <p id="aVE">尔时世尊。<a id="a-VF"></a>咒愿讫己。<a id="a-VG"></a>即便受食。<a id="a-VH"></a>食既毕竟。<a id="a-VI"></a>澡漱洗钵即授商人三归。<a id="a-VJ"></a>一归依佛。<a id="a-VK"></a>二归依法。<a id="a-VL"></a>三归依将来僧。<a id="a-VM"></a>授三归竟。<a id="a-VN"></a>因与之别。<a id="a-VO"></a>而便前行威仪庠序步若鹅王。<a id="a-VP"></a>路逢外道。<a id="a-VQ"></a>名优波伽。<a id="a-VR"></a>既见如来相好庄严。<a id="a-VS"></a>诸根寂定。<a id="a-VT"></a>叹为奇特。<a id="a-VU"></a>即说偈言。</p>
  <p id="aVV">世间诸众生　　皆为三毒缚</p>
  <p id="aVW">诸根又轻躁　　驰荡于外境</p>
  <p id="aVX">而今见仁者　　诸根极寂静</p>
  <p id="aVY">必到解脱地　　决定无有疑</p>
  <p id="aVZ">仁者所学师　　其姓字何等</p>
  <p id="aVa">尔时世尊以偈答曰。</p>
  <p id="aVb">我今已超出　　一切众生表</p>
  <p id="aVc">微妙深远法　　我今已具知</p>
  <p id="aVd">三毒五欲境　　永断无余习</p>
  <p id="aVe">如莲花在水　　不染浊水泥</p>
  <p id="aVf">自悟八正道　　无师无等侣</p>
  <p id="aVg">以清净智慧　　降伏大力魔</p>
  <p id="aVh">今得成正觉　　堪为天人师</p>
  <p id="aVi">身口意满足　　故号为牟尼</p>
  <p id="aVj">欲趣波罗奈　　转甘露法轮</p>
  <p id="aVk">是天人魔梵　　所可不能转</p>
  <p id="aVl">尔时优波伽。<a id="a-Vm"></a>闻此偈言。<a id="a-Vn"></a>心生欢喜。<a id="a-Vo"></a>叹未曾有。<a id="a-Vp"></a>合掌恭敬。<a id="a-Vq"></a>围绕而去。<a id="a-Vr"></a>回顾瞻瞩。<a id="a-Vs"></a>不见乃止。</p>
  <p id="aVt">尔时世尊即复前行。<a id="a-Vu"></a>次到阿阇婆罗水侧。<a id="a-Vv"></a>日暮止宿。<a id="a-Vw"></a>而便入定。<a id="a-Vx"></a>当于尔时。<a id="a-Vy"></a>七日风雨。<a id="a-Vz"></a>时彼水中。<a id="a-W0"></a>有大龙王。<a id="a-W1"></a>名目真邻陀。<a id="a-W2"></a>见佛入定。<a id="a-W3"></a>即以其身围绕七匝满七日已。<a id="a-W4"></a>时彼龙王。<a id="a-W5"></a>化为人形。<a id="a-W6"></a>头面礼足。<a id="a-W7"></a>而白佛言。<a id="a-W8"></a>世尊在此。<a id="a-W9"></a>七日之中。<a id="a-WA"></a>不至乃甚。<a id="a-WB"></a>患风雨耶。<a id="a-WC"></a>尔时世尊以偈答曰。</p>
  <p id="aWD">诸天及世人　　所欢于五欲</p>
  <p id="aWE">比我禅定乐　　不可为譬喻</p>
  <p id="aWF">时彼龙王。<a id="a-WG"></a>闻佛此偈。<a id="a-WH"></a>欢喜踊跃。<a id="a-WI"></a>头面礼足。<a id="a-WJ"></a>还归所止。</p>
  <p id="aWK">尔时世尊。<a id="a-WL"></a>即复前行。<a id="a-WM"></a>往婆罗奈国。<a id="a-WN"></a>至憍陈如摩诃那摩跋波阿舍婆阇跋陀罗阇所止住处。<a id="a-WO"></a>时彼五人。<a id="a-WP"></a>遥见佛来。<a id="a-WQ"></a>共相谓言。<a id="a-WR"></a>沙门瞿昙。<a id="a-WS"></a>弃舍苦行。<a id="a-WT"></a>而还退受饭食之乐。<a id="a-WU"></a>无复道心。<a id="a-WV"></a>今既来此。<a id="a-WW"></a>我等不须起迎之也。<a id="a-WX"></a>亦勿作礼敬。<a id="a-WY"></a>问所须为敷坐处。<a id="a-WZ"></a>若欲坐者。<a id="a-Wa"></a>自随其意。<a id="a-Wb"></a>作此语竟。<a id="a-Wc"></a>而各默然。<a id="a-Wd"></a>尔时世尊。<a id="a-We"></a>来既至已。<a id="a-Wf"></a>五人不觉。<a id="a-Wg"></a>各从坐起。<a id="a-Wh"></a>礼拜奉迎。<a id="a-Wi"></a>互为执事。<a id="a-Wj"></a>或复有为持衣钵者。<a id="a-Wk"></a>或有取水供盥漱者。<a id="a-Wl"></a>或复有为澡洗脚者。<a id="a-Wm"></a>各违本誓。<a id="a-Wn"></a>犹故称佛。<a id="a-Wo"></a>以为瞿昙。<a id="a-Wp"></a>尔时世尊。<a id="a-Wq"></a>语憍陈如言。<a id="a-Wr"></a>汝等共约见我不起。<a id="a-Ws"></a>今者何故。<a id="a-Wt"></a>违先所誓。<a id="a-Wu"></a>而即惊起。<a id="a-Wv"></a>为我执事。<a id="a-Ww"></a>时彼五人。<a id="a-Wx"></a>闻佛此语。<a id="a-Wy"></a>深生惭愧。<a id="a-Wz"></a>即前白言。<a id="a-X0"></a>瞿昙行道。<a id="a-X1"></a>得无疲惓。<a id="a-X2"></a>尔时世尊。<a id="a-X3"></a>语五人言。<a id="a-X4"></a>汝等云何。<a id="a-X5"></a>于无上尊。<a id="a-X6"></a>而以高情。<a id="a-X7"></a>称唤姓耶。<a id="a-X8"></a>我心如空。<a id="a-X9"></a>于诸毁誉。<a id="a-XA"></a>无所分别。<a id="a-XB"></a>但汝憍慢。<a id="a-XC"></a>自招恶报。<a id="a-XD"></a>譬如有子。<a id="a-XE"></a>称父母名。<a id="a-XF"></a>于世仪中。<a id="a-XG"></a>犹尚不可。<a id="a-XH"></a>况我今是一切父母。<a id="a-XI"></a>时彼五人。<a id="a-XJ"></a>又闻此语。<a id="a-XK"></a>倍生惭愧。<a id="a-XL"></a>而白佛言。<a id="a-XM"></a>我等愚痴。<a id="a-XN"></a>无有慧识。<a id="a-XO"></a>不知今者已成正觉。<a id="a-XP"></a>所以者何。<a id="a-XQ"></a>往见如来日食麻米苦行六年。<a id="a-XR"></a>而今还受饮食之乐。<a id="a-XS"></a>我以是故。<a id="a-XT"></a>谓不得道。<a id="a-XU"></a>尔时世尊。<a id="a-XV"></a>语憍陈如言。<a id="a-XW"></a>汝等莫以小智轻量我道成与不成。<a id="a-XX"></a>何以故。<a id="a-XY"></a>形在苦者。<a id="a-XZ"></a>心则恼乱。<a id="a-Xa"></a>身在乐者。<a id="a-Xb"></a>情则乐着。<a id="a-Xc"></a>是以苦乐。<a id="a-Xd"></a>两非道因。<a id="a-Xe"></a>譬如钻火。<a id="a-Xf"></a>浇之以水。<a id="a-Xg"></a>则必无有破暗之照。<a id="a-Xh"></a>钻智慧火。<a id="a-Xi"></a>亦复如是。<a id="a-Xj"></a>有苦乐水。<a id="a-Xk"></a>慧光不生。<a id="a-Xl"></a>以不生故。<a id="a-Xm"></a>不能灭于生死黑障。<a id="a-Xn"></a>今者若能弃舍苦乐。<a id="a-Xo"></a>行于中道。<a id="a-Xp"></a>心则寂定。<a id="a-Xq"></a>堪能修彼八正圣道。<a id="a-Xr"></a>离于生老病死之患。<a id="a-Xs"></a>我已随顺中道之行。<a id="a-Xt"></a>得成阿耨多罗三藐三菩提。<a id="a-Xu"></a>时彼五人。<a id="a-Xv"></a>既闻如来如此之言。<a id="a-Xw"></a>心大欢喜。<a id="a-Xx"></a>踊跃无量。<a id="a-Xy"></a>瞻仰尊颜。<a id="a-Xz"></a>目不暂舍。</p>
  <p id="aY0">尔时世尊。<a id="a-Y1"></a>观五人根堪任受道。<a id="a-Y2"></a>而语之言。<a id="a-Y3"></a>憍陈如汝等当知五盛阴苦。<a id="a-Y4"></a>生苦。<a id="a-Y5"></a>老苦。<a id="a-Y6"></a>病苦。<a id="a-Y7"></a>死苦。<a id="a-Y8"></a>爱别离苦。<a id="a-Y9"></a>怨憎会苦。<a id="a-YA"></a>所求不得苦。<a id="a-YB"></a>失荣乐苦。<a id="a-YC"></a>憍陈如。<a id="a-YD"></a>有形无形。<a id="a-YE"></a>无足一足。<a id="a-YF"></a>二足四足多足。<a id="a-YG"></a>一切众生。<a id="a-YH"></a>无不悉有如此苦者。<a id="a-YI"></a>譬如以灰覆于火上。<a id="a-YJ"></a>若遇干草。<a id="a-YK"></a>还复烧燃。<a id="a-YL"></a>如是诸苦。<a id="a-YM"></a>由我为本。<a id="a-YN"></a>若有众生。<a id="a-YO"></a>起微我想。<a id="a-YP"></a>还复更受如此之苦。<a id="a-YQ"></a>贪欲嗔恚。<a id="a-YR"></a>及以愚痴。<a id="a-YS"></a>皆悉缘我根本而生。<a id="a-YT"></a>又此三毒。<a id="a-YU"></a>是诸苦因。<a id="a-YV"></a>犹如种子能生于芽。<a id="a-YW"></a>众生以是轮回三有。<a id="a-YX"></a>若灭我想及贪嗔痴。<a id="a-YY"></a>诸苦亦皆从此而断。<a id="a-YZ"></a>莫不悉由彼八正道。<a id="a-Ya"></a>如人以水浇于盛火。<a id="a-Yb"></a>一切众生不知诸苦之根本者。<a id="a-Yc"></a>皆悉轮回。<a id="a-Yd"></a>在于生死。<a id="a-Ye"></a>憍陈如。<a id="a-Yf"></a>苦应知。<a id="a-Yg"></a>习当断。<a id="a-Yh"></a>灭应证。<a id="a-Yi"></a>道当修。<a id="a-Yj"></a>憍陈如。<a id="a-Yk"></a>我以知苦。<a id="a-Yl"></a>以断习。<a id="a-Ym"></a>以证灭。<a id="a-Yn"></a>以修道故。<a id="a-Yo"></a>得阿耨多罗三藐三菩提。<a id="a-Yp"></a>是故汝今应当知苦断习证灭修道。<a id="a-Yq"></a>若人不知四圣谛者。<a id="a-Yr"></a>当知是人不得解脱。<a id="a-Ys"></a>四圣谛者。<a id="a-Yt"></a>是真是实。<a id="a-Yu"></a>苦实是苦。<a id="a-Yv"></a>习实是习。<a id="a-Yw"></a>灭实是灭。<a id="a-Yx"></a>道实是道。<a id="a-Yy"></a>憍陈如。<a id="a-Yz"></a>汝等解未。<a id="a-Z0"></a>憍陈如言。<a id="a-Z1"></a>解已世尊。<a id="a-Z2"></a>知已世尊。<a id="a-Z3"></a>以于四谛得解知故。<a id="a-Z4"></a>故名阿若憍陈如。<a id="a-Z5"></a>当佛三转四谛十二行法轮时。<a id="a-Z6"></a>阿若憍陈如。<a id="a-Z7"></a>于诸法中。<a id="a-Z8"></a>远尘离垢。<a id="a-Z9"></a>得法眼净。<a id="a-ZA"></a>时虚空中。<a id="a-ZB"></a>八万那由他诸天。<a id="a-ZC"></a>亦离尘垢。<a id="a-ZD"></a>得法眼净。<a id="a-ZE"></a>尔时地神。<a id="a-ZF"></a>见于如来。<a id="a-ZG"></a>在其境界。<a id="a-ZH"></a>而转法轮。<a id="a-ZI"></a>心大欢喜。<a id="a-ZJ"></a>高声唱言。<a id="a-ZK"></a>如来于此。<a id="a-ZL"></a>转妙法轮。<a id="a-ZM"></a>虚空天神。<a id="a-ZN"></a>既闻此言。<a id="a-ZO"></a>又生踊跃。<a id="a-ZP"></a>展转唱声。<a id="a-ZQ"></a>乃至阿迦腻吒天。<a id="a-ZR"></a>诸天闻已。<a id="a-ZS"></a>欣悦无量。<a id="a-ZT"></a>高声唱言。<a id="a-ZU"></a>如来今日于婆罗奈国鹿野苑中仙人住处。<a id="a-ZV"></a>转大法轮。<a id="a-ZW"></a>一切世间。<a id="a-ZX"></a>天人魔梵。<a id="a-ZY"></a>沙门婆罗门。<a id="a-ZZ"></a>所不能转。<a id="a-Za"></a>尔时大地。<a id="a-Zb"></a>十八相动。<a id="a-Zc"></a>天龙八部。<a id="a-Zd"></a>于虚空中。<a id="a-Ze"></a>作众伎乐天鼓自鸣。<a id="a-Zf"></a>烧众名香。<a id="a-Zg"></a>散诸妙花。<a id="a-Zh"></a>宝幢幡盖。<a id="a-Zi"></a>歌呗赞叹。<a id="a-Zj"></a>世界之中。<a id="a-Zk"></a>自然大明。<a id="a-Zl"></a>阿若憍陈如。<a id="a-Zm"></a>于弟子中。<a id="a-Zn"></a>以始悟故。<a id="a-Zo"></a>为第一弟子。<a id="a-Zp"></a>时彼摩诃那摩等四人。<a id="a-Zq"></a>闻佛转法轮已。<a id="a-Zr"></a>阿若憍陈如。<a id="a-Zs"></a>独悟道迹。<a id="a-Zt"></a>心自念言。<a id="a-Zu"></a>世尊若更为我说法。<a id="a-Zv"></a>我等亦当复悟道迹。<a id="a-Zw"></a>作此念已。<a id="a-Zx"></a>瞻仰尊颜。<a id="a-Zy"></a>目不暂舍。</p>
  <p id="aZz">尔时世尊。<a id="a-a0"></a>知四人念。<a id="a-a1"></a>即便重为广说四谛。<a id="a-a2"></a>于时四人。<a id="a-a3"></a>于诸法中。<a id="a-a4"></a>亦离尘垢。<a id="a-a5"></a>得法眼净。<a id="a-a6"></a>时彼五人。<a id="a-a7"></a>见道迹已。<a id="a-a8"></a>顶礼佛足。<a id="a-a9"></a>而白佛言。<a id="a-aA"></a>世尊我等五人。<a id="a-aB"></a>已见道迹。<a id="a-aC"></a>已证道迹。<a id="a-aD"></a>我等今者欲于佛法出家修道。<a id="a-aE"></a>唯愿世尊。<a id="a-aF"></a>慈愍听许。<a id="a-aG"></a>于时世尊。<a id="a-aH"></a>唤彼五人。<a id="a-aI"></a>善来比丘。<a id="a-aJ"></a>须发自落。<a id="a-aK"></a>袈裟着身。<a id="a-aL"></a>即成沙门。<a id="a-aM"></a>尔时世尊。<a id="a-aN"></a>问彼五人。<a id="a-aO"></a>汝等比丘。<a id="a-aP"></a>知色受想行识为是常为无常耶。<a id="a-aQ"></a>为是苦为非苦耶。<a id="a-aR"></a>为是空为非空耶。<a id="a-aS"></a>为有我为无我耶。<a id="a-aT"></a>时五比丘。<a id="a-aU"></a>闻佛说是五阴法已。<a id="a-aV"></a>漏尽意解。<a id="a-aW"></a>成阿罗汉果。<a id="a-aX"></a>即便答言。<a id="a-aY"></a>世尊色受想行识。<a id="a-aZ"></a>实是无常苦空无我。<a id="a-aa"></a>于是世间。<a id="a-ab"></a>始有六阿罗汉。<a id="a-ac"></a>佛阿罗汉。<a id="a-ad"></a>是为佛宝。<a id="a-ae"></a>四谛法轮。<a id="a-af"></a>是为法宝。<a id="a-ag"></a>五阿罗汉。<a id="a-ah"></a>是为僧宝。<a id="a-ai"></a>如是世间三宝具足。<a id="a-aj"></a>为诸天人。<a id="a-ak"></a>第一福田。</p>
 </body>
</html>