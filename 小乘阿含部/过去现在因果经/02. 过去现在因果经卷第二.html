<!doctype html>
<html id="z3IBUN9aZ" data-ver="2117">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">过去现在因果经卷第二</h1>
  <p id="a2">尔时太子至年十岁。<a id="a-3"></a>诸释种中。<a id="a-4"></a>五百童子。<a id="a-5"></a>皆亦同年。<a id="a-6"></a>太子从弟提婆达多。<a id="a-7"></a>次名难陀。<a id="a-8"></a>次名孙陀罗难陀等。<a id="a-9"></a>或有三十相三十一相者。<a id="a-A"></a>或复虽有三十二相相不分明。<a id="a-B"></a>各闲伎艺。<a id="a-C"></a>有大筋力。<a id="a-D"></a>时提婆达多等五百童子。<a id="a-E"></a>既闻太子诸艺皆通。<a id="a-F"></a>名彻十方。<a id="a-G"></a>共相谓言。<a id="a-H"></a>太子虽复聪明智慧。<a id="a-I"></a>善解书论。<a id="a-J"></a>至于力膂。<a id="a-K"></a>讵胜我等。<a id="a-L"></a>欲与太子较其勇健。<a id="a-M"></a>尔时父王。<a id="a-N"></a>又访国中善知射者。<a id="a-O"></a>而召之来。<a id="a-P"></a>令教太子。<a id="a-Q"></a>即往后园。<a id="a-R"></a>欲射铁鼓。<a id="a-S"></a>提婆达多等五百童子。<a id="a-T"></a>亦悉随从。<a id="a-U"></a>时师即便授一小弓而与太子。<a id="a-V"></a>太子含笑而问之言。<a id="a-W"></a>以此与我。<a id="a-X"></a>欲作何等。<a id="a-Y"></a>射师答言。<a id="a-Z"></a>欲令太子射此铁鼓。<a id="a-a"></a>太子又言。<a id="a-b"></a>此弓力弱。<a id="a-c"></a>更求如是七弓将来。<a id="a-d"></a>师即授与。<a id="a-e"></a>太子便执七弓。<a id="a-f"></a>以射一箭。<a id="a-g"></a>过七铁鼓。<a id="a-h"></a>时彼射师。<a id="a-i"></a>往白王言。<a id="a-j"></a>大王。<a id="a-k"></a>太子自知射艺。<a id="a-l"></a>以一箭力。<a id="a-m"></a>射过七鼓。<a id="a-n"></a>阎浮提中无能等者。<a id="a-o"></a>云何令我为作师耶。<a id="a-p"></a>尔时白净王闻此语已。<a id="a-q"></a>心大欢喜。<a id="a-r"></a>而自念言。<a id="a-s"></a>我子聪明。<a id="a-t"></a>书论算数四远悉知。<a id="a-u"></a>而其射艺四方人民。<a id="a-v"></a>未有知者。<a id="a-w"></a>即敕太子及提婆达多等五百童子。<a id="a-x"></a>又复击鼓唱令国界。<a id="a-y"></a>太子萨婆悉达。<a id="a-z"></a>却后七日。<a id="a-10"></a>当出后园。<a id="a-11"></a>欲试武艺。<a id="a-12"></a>诸人民中有勇力者。<a id="a-13"></a>可悉来此。<a id="a-14"></a>到第七日。<a id="a-15"></a>提婆达多与六万眷属。<a id="a-16"></a>最先出城。<a id="a-17"></a>于时有一大象。<a id="a-18"></a>当城门住。<a id="a-19"></a>此诸军众。<a id="a-1A"></a>皆不敢前。<a id="a-1B"></a>提婆达多问诸人言。<a id="a-1C"></a>何故住此而不前耶。<a id="a-1D"></a>诸人答言。<a id="a-1E"></a>有一大象。<a id="a-1F"></a>当门而立。<a id="a-1G"></a>举众畏之。<a id="a-1H"></a>故不敢前。<a id="a-1I"></a>提婆达多闻此言已。<a id="a-1J"></a>独前象所。<a id="a-1K"></a>以手搏头。<a id="a-1L"></a>即便躃地。<a id="a-1M"></a>于是军众次第得过。<a id="a-1N"></a>尔时难陀又与眷属亦欲出城。<a id="a-1O"></a>其诸军众徐步渐前。<a id="a-1P"></a>难陀即问。<a id="a-1Q"></a>何故行迟。<a id="a-1R"></a>诸人答言。<a id="a-1S"></a>提婆达多手搏一象。<a id="a-1T"></a>躃在城门。<a id="a-1U"></a>妨行者路。<a id="a-1V"></a>以是故迟。<a id="a-1W"></a>难陀即便前至象所。<a id="a-1X"></a>以足指挑象。<a id="a-1Y"></a>掷着路傍。<a id="a-1Z"></a>无数人众。<a id="a-1a"></a>聚共看之。<a id="a-1b"></a>尔时太子与十万眷属。<a id="a-1c"></a>前后围绕。<a id="a-1d"></a>始出城门。<a id="a-1e"></a>见于路傍人众聚看即便问曰。<a id="a-1f"></a>此诸人辈。<a id="a-1g"></a>为何所看。<a id="a-1h"></a>从人答言。<a id="a-1i"></a>提婆达多手搏一象。<a id="a-1j"></a>躃在城门妨人行路。<a id="a-1k"></a>难陀次出。<a id="a-1l"></a>以足指挑掷着于此。<a id="a-1m"></a>是故行人悉聚看之。<a id="a-1n"></a>于是太子。<a id="a-1o"></a>即自念言。<a id="a-1p"></a>今者正是现力之时。<a id="a-1q"></a>太子便即以手执象。<a id="a-1r"></a>掷着城外。<a id="a-1s"></a>还以手接。<a id="a-1t"></a>不令伤损。<a id="a-1u"></a>象又还稣。<a id="a-1v"></a>无所苦痛。<a id="a-1w"></a>时诸人民。<a id="a-1x"></a>叹未曾有。<a id="a-1y"></a>王闻此已。<a id="a-1z"></a>深生奇特。<a id="a-20"></a>如是太子及提婆达多并与难陀。<a id="a-21"></a>四远人民。<a id="a-22"></a>皆悉来集。<a id="a-23"></a>在彼园中。<a id="a-24"></a>尔时彼园。<a id="a-25"></a>种种庄严。<a id="a-26"></a>施列金鼓银鼓鋀石之鼓铜铁等鼓。<a id="a-27"></a>各有七枚。<a id="a-28"></a>尔时提婆达多。<a id="a-29"></a>最先射之。<a id="a-2A"></a>彻三金鼓。<a id="a-2B"></a>次及难陀。<a id="a-2C"></a>亦彻三鼓。<a id="a-2D"></a>诸来人众。<a id="a-2E"></a>悉皆雅叹。<a id="a-2F"></a>尔时群臣。<a id="a-2G"></a>白太子言。<a id="a-2H"></a>提婆达多及与难陀。<a id="a-2I"></a>皆已射讫。<a id="a-2J"></a>今者次第正在太子。<a id="a-2K"></a>唯愿太子射此诸鼓。<a id="a-2L"></a>如是三请。<a id="a-2M"></a>太子曰善而语之言。<a id="a-2N"></a>若欲使我射诸鼓者。<a id="a-2O"></a>此弓力弱。<a id="a-2P"></a>更觅强者。<a id="a-2Q"></a>诸臣答言。<a id="a-2R"></a>太子祖王有一良弓。<a id="a-2S"></a>今在王库。<a id="a-2T"></a>太子语言。<a id="a-2U"></a>便可取来。<a id="a-2V"></a>弓既至已。<a id="a-2W"></a>太子即牵以放一箭。<a id="a-2X"></a>彻过诸鼓。<a id="a-2Y"></a>然后入池。<a id="a-2Z"></a>泉水流出。<a id="a-2a"></a>又亦穿过大铁围山。<a id="a-2b"></a>尔时提婆达多又与难陀。<a id="a-2c"></a>共相扑戏。<a id="a-2d"></a>二人力等。<a id="a-2e"></a>亦无胜者。<a id="a-2f"></a>太子又前。<a id="a-2g"></a>手执二弟。<a id="a-2h"></a>躃之于地。<a id="a-2i"></a>以慈力故不令伤痛。<a id="a-2j"></a>尔时四远诸人民众。<a id="a-2k"></a>既见太子有如此力。<a id="a-2l"></a>高声唱言。<a id="a-2m"></a>白净王太子。<a id="a-2n"></a>非但智慧胜一切人其力勇健亦无等者。<a id="a-2o"></a>莫不叹伏。<a id="a-2p"></a>益生恭敬。</p>
  <p id="a2q">尔时白净王。<a id="a-2r"></a>即会诸臣而共议言。<a id="a-2s"></a>太子今者年已长大。<a id="a-2t"></a>智慧勇健。<a id="a-2u"></a>皆悉具足。<a id="a-2v"></a>今宜应以四大海水灌太子顶。<a id="a-2w"></a>又复敕下余小国王。<a id="a-2x"></a>却后二月八日。<a id="a-2y"></a>灌太子顶。<a id="a-2z"></a>皆可来集。<a id="a-30"></a>至二月八日。<a id="a-31"></a>诸余国王并及仙人婆罗门等。<a id="a-32"></a>皆悉云集。<a id="a-33"></a>悬缯幡盖。<a id="a-34"></a>烧香散花。<a id="a-35"></a>鸣钟击鼓。<a id="a-36"></a>作诸伎乐。<a id="a-37"></a>以七宝器。<a id="a-38"></a>盛四海水。<a id="a-39"></a>诸仙人众。<a id="a-3A"></a>各各顶戴授婆罗门。<a id="a-3B"></a>如是乃至遍及诸臣。<a id="a-3C"></a>悉已顶戴。<a id="a-3D"></a>传授与王。<a id="a-3E"></a>时王即以灌太子顶。<a id="a-3F"></a>以七宝印而用付之。<a id="a-3G"></a>又击大鼓。<a id="a-3H"></a>高声唱言。<a id="a-3I"></a>今立萨婆悉达以为太子。<a id="a-3J"></a>尔时虚空天龙夜叉人非人等。<a id="a-3K"></a>作天伎乐。<a id="a-3L"></a>异口同音赞言。<a id="a-3M"></a>善哉。<a id="a-3N"></a>当于迦毗罗旆兜国立太子时。<a id="a-3O"></a>余八国王。<a id="a-3P"></a>亦于是日同立太子。</p>
  <p id="a3Q">尔时太子。<a id="a-3R"></a>启王出游。<a id="a-3S"></a>王即听许。<a id="a-3T"></a>时王即与太子并诸群臣。<a id="a-3U"></a>前后导从。<a id="a-3V"></a>按行国界。<a id="a-3W"></a>次复前行。<a id="a-3X"></a>到王田所。<a id="a-3Y"></a>即便止息。<a id="a-3Z"></a>阎浮树下。<a id="a-3a"></a>看诸耕人。<a id="a-3b"></a>尔时净居天。<a id="a-3c"></a>化作壤虫。<a id="a-3d"></a>乌随啄之。<a id="a-3e"></a>太子见已。<a id="a-3f"></a>起慈悲心。<a id="a-3g"></a>众生可愍。<a id="a-3h"></a>互相吞食。<a id="a-3i"></a>即便思惟。<a id="a-3j"></a>离欲界爱。<a id="a-3k"></a>如是乃至得四禅地。<a id="a-3l"></a>日光昕赫。<a id="a-3m"></a>树为曲枝。<a id="a-3n"></a>随荫太子。<a id="a-3o"></a>尔时白净王。<a id="a-3p"></a>四面推求。<a id="a-3q"></a>问觅太子。<a id="a-3r"></a>从人答曰。<a id="a-3s"></a>太子今在阎浮树下。<a id="a-3t"></a>时王即便与诸群臣。<a id="a-3u"></a>往彼树所。<a id="a-3v"></a>未至之间。<a id="a-3w"></a>遥见太子端坐思惟。<a id="a-3x"></a>又见彼树曲荫其躯深生奇特。<a id="a-3y"></a>时王即前执太子手问言。<a id="a-3z"></a>汝今何故在于此坐。<a id="a-40"></a>太子答言。<a id="a-41"></a>观诸众生。<a id="a-42"></a>更相吞食。<a id="a-43"></a>甚可伤愍。<a id="a-44"></a>王闻此语。<a id="a-45"></a>心生忧恼。<a id="a-46"></a>虑其出家。<a id="a-47"></a>宜急婚娉以悦其意。<a id="a-48"></a>即便呼之。<a id="a-49"></a>俱共还国。<a id="a-4A"></a>太子答言。<a id="a-4B"></a>愿停于此。<a id="a-4C"></a>王闻其语。<a id="a-4D"></a>心即念言。<a id="a-4E"></a>彼阿私陀。<a id="a-4F"></a>往日所说。<a id="a-4G"></a>太子今者将如其言。<a id="a-4H"></a>王即流泪重唤还国。<a id="a-4I"></a>太子既见父王如此。<a id="a-4J"></a>即便随从。<a id="a-4K"></a>归于所止。<a id="a-4L"></a>王恐愁忧。<a id="a-4M"></a>不乐在家。<a id="a-4N"></a>更增妓女。<a id="a-4O"></a>而娱乐之。</p>
  <p id="a4P">尔时太子。<a id="a-4Q"></a>至年十七。<a id="a-4R"></a>王集诸臣。<a id="a-4S"></a>而共议言。<a id="a-4T"></a>太子今者年已长大。<a id="a-4U"></a>宜应为其访索婚所。<a id="a-4V"></a>诸臣答言。<a id="a-4W"></a>有一释种婆罗门。<a id="a-4X"></a>名摩诃那摩。<a id="a-4Y"></a>其人有女。<a id="a-4Z"></a>名耶输陀罗。<a id="a-4a"></a>颜容端正。<a id="a-4b"></a>聪明智慧。<a id="a-4c"></a>贤才过人。<a id="a-4d"></a>礼仪备举。<a id="a-4e"></a>有如是德。<a id="a-4f"></a>堪太子妃。<a id="a-4g"></a>王即答言。<a id="a-4h"></a>若如卿语。<a id="a-4i"></a>便为纳之。<a id="a-4j"></a>王还宫内。<a id="a-4k"></a>即敕宫中聪明有智旧宿女人。<a id="a-4l"></a>汝可往至摩诃那摩长者之家。<a id="a-4m"></a>瞻看其女。<a id="a-4n"></a>容仪礼行。<a id="a-4o"></a>为何如耶。<a id="a-4p"></a>可停于彼至满七日。<a id="a-4q"></a>受王敕已。<a id="a-4r"></a>即便往彼长者之家。<a id="a-4s"></a>于七日中。<a id="a-4t"></a>具观此女。<a id="a-4u"></a>还答王言。<a id="a-4v"></a>我观此女。<a id="a-4w"></a>容貌端正。<a id="a-4x"></a>威仪进止。<a id="a-4y"></a>无与等者王闻其言。<a id="a-4z"></a>极大欢喜。<a id="a-50"></a>即便遣人语摩诃那摩言。<a id="a-51"></a>太子年长。<a id="a-52"></a>欲为纳妃。<a id="a-53"></a>诸臣并言。<a id="a-54"></a>汝女淑令。<a id="a-55"></a>宜堪此举。<a id="a-56"></a>今欲相屈。<a id="a-57"></a>时摩诃那摩。<a id="a-58"></a>答王使言。<a id="a-59"></a>谨奉敕旨。<a id="a-5A"></a>王即令诸臣择采吉日。<a id="a-5B"></a>遣车万乘。<a id="a-5C"></a>而往迎之。<a id="a-5D"></a>既至宫已。<a id="a-5E"></a>具足太子婚姻之礼。<a id="a-5F"></a>又复更增诸妓女众。<a id="a-5G"></a>昼夜娱乐。<a id="a-5H"></a>尔时太子。<a id="a-5I"></a>恒与其妃。<a id="a-5J"></a>行住坐卧。<a id="a-5K"></a>未曾不俱。<a id="a-5L"></a>初自无有世俗之意。<a id="a-5M"></a>于静夜中。<a id="a-5N"></a>但修禅观。<a id="a-5O"></a>时王日日问诸婇女。<a id="a-5P"></a>太子与妃。<a id="a-5Q"></a>相接近不。<a id="a-5R"></a>婇女答言。<a id="a-5S"></a>不见太子有夫妇道。<a id="a-5T"></a>王闻此语。<a id="a-5U"></a>愁忧不乐。<a id="a-5V"></a>更增妓女。<a id="a-5W"></a>而娱乐之。<a id="a-5X"></a>如是经时。<a id="a-5Y"></a>犹不接近。<a id="a-5Z"></a>时王深疑恐不能男。</p>
  <p id="a5a">尔时太子。<a id="a-5b"></a>闻诸妓女歌咏园林花果茂盛。<a id="a-5c"></a>流泉清凉。<a id="a-5d"></a>太子忽便欲出游观。<a id="a-5e"></a>即遣妓女。<a id="a-5f"></a>往白王言。<a id="a-5g"></a>在宫日久。<a id="a-5h"></a>乐欲暂出园林游戏。<a id="a-5i"></a>王闻此语。<a id="a-5j"></a>心生欢喜。<a id="a-5k"></a>而自念言。<a id="a-5l"></a>太子当是不乐在宫行夫妇礼。<a id="a-5m"></a>所以求出园林去耳。<a id="a-5n"></a>即便听之。<a id="a-5o"></a>敕诸群臣。<a id="a-5p"></a>整治园观。<a id="a-5q"></a>所经道路。<a id="a-5r"></a>皆令清净。<a id="a-5s"></a>太子即便往至王所头面礼足。<a id="a-5t"></a>辞出而去。<a id="a-5u"></a>时王即便敕一旧臣聪明智慧善言辩者。<a id="a-5v"></a>令从太子。<a id="a-5w"></a>尔时太子。<a id="a-5x"></a>与诸官属。<a id="a-5y"></a>前后导从。<a id="a-5z"></a>出城东门。<a id="a-60"></a>国中人民。<a id="a-61"></a>闻太子出。<a id="a-62"></a>男女盈路。<a id="a-63"></a>观者如云。<a id="a-64"></a>时净居天。<a id="a-65"></a>化作老人。<a id="a-66"></a>头白背伛。<a id="a-67"></a>拄杖羸步。<a id="a-68"></a>太子即便问从者言。<a id="a-69"></a>此为何人。<a id="a-6A"></a>从者答曰。<a id="a-6B"></a>此老人也。<a id="a-6C"></a>太子又问。<a id="a-6D"></a>何谓为老。<a id="a-6E"></a>答曰。<a id="a-6F"></a>此人昔日曾经婴儿童子少年。<a id="a-6G"></a>迁谢不住。<a id="a-6H"></a>遂至根熟。<a id="a-6I"></a>形变色衰。<a id="a-6J"></a>饮食不消。<a id="a-6K"></a>气力虚微。<a id="a-6L"></a>坐起苦极。<a id="a-6M"></a>余命无几。<a id="a-6N"></a>故谓为老。<a id="a-6O"></a>太子又问。<a id="a-6P"></a>唯此人老。<a id="a-6Q"></a>一切皆然。<a id="a-6R"></a>从者答言。<a id="a-6S"></a>一切皆悉应当如此。<a id="a-6T"></a>尔时太子。<a id="a-6U"></a>闻是语已。<a id="a-6V"></a>生大苦恼。<a id="a-6W"></a>而自念言。<a id="a-6X"></a>日月流迈。<a id="a-6Y"></a>时变岁移。<a id="a-6Z"></a>老至如电。<a id="a-6a"></a>身安足恃。<a id="a-6b"></a>我虽富贵。<a id="a-6c"></a>岂独免耶。<a id="a-6d"></a>云何世人。<a id="a-6e"></a>而不怖畏。<a id="a-6f"></a>太子从本以来。<a id="a-6g"></a>不乐处世。<a id="a-6h"></a>又闻此事。<a id="a-6i"></a>益生厌离。<a id="a-6j"></a>即回车还。<a id="a-6k"></a>愁思不乐。<a id="a-6l"></a>时王闻已。<a id="a-6m"></a>心怀煎忧。<a id="a-6n"></a>恐其学道。<a id="a-6o"></a>更增妓女。<a id="a-6p"></a>以娱乐之。</p>
  <p id="a6q">尔时太子。<a id="a-6r"></a>复经少时。<a id="a-6s"></a>启王出游。<a id="a-6t"></a>王闻此言。<a id="a-6u"></a>心生忧虑。<a id="a-6v"></a>而自念言。<a id="a-6w"></a>太子前出。<a id="a-6x"></a>逢见老人。<a id="a-6y"></a>忧愁不乐。<a id="a-6z"></a>今者云何。<a id="a-70"></a>而复求出。<a id="a-71"></a>王爱太子。<a id="a-72"></a>不忍违异。<a id="a-73"></a>僶俯从之。<a id="a-74"></a>即集诸臣。<a id="a-75"></a>而共议言。<a id="a-76"></a>太子前者出城东门。<a id="a-77"></a>逢见老人。<a id="a-78"></a>还辄不乐。<a id="a-79"></a>今者已复求出游观。<a id="a-7A"></a>吾不能免。<a id="a-7B"></a>遂复许之。<a id="a-7C"></a>诸臣答言。<a id="a-7D"></a>当更严敕外诸官属。<a id="a-7E"></a>修治道路。<a id="a-7F"></a>悬缯幡盖。<a id="a-7G"></a>散华烧香。<a id="a-7H"></a>皆使华丽。<a id="a-7I"></a>无令臭秽诸不净洁。<a id="a-7J"></a>及以老病在道侧也。</p>
  <p id="a7K">尔时迦毗罗旆兜城四门之外。<a id="a-7L"></a>各有一园。<a id="a-7M"></a>树木花果。<a id="a-7N"></a>浴池楼观。<a id="a-7O"></a>种种庄严。<a id="a-7P"></a>皆悉无异。<a id="a-7Q"></a>王问诸臣。<a id="a-7R"></a>外诸园观。<a id="a-7S"></a>何者为胜。<a id="a-7T"></a>诸臣答言。<a id="a-7U"></a>外诸园观。<a id="a-7V"></a>皆等无异。<a id="a-7W"></a>如忉利天欢喜之园。<a id="a-7X"></a>王又敕言。<a id="a-7Y"></a>太子前出。<a id="a-7Z"></a>已从东门。<a id="a-7a"></a>今者可令从南门出。<a id="a-7b"></a>尔时太子。<a id="a-7c"></a>百官导从。<a id="a-7d"></a>出城南门。<a id="a-7e"></a>时净居天。<a id="a-7f"></a>化作病人。<a id="a-7g"></a>身瘦腹大。<a id="a-7h"></a>喘息呻吟。<a id="a-7i"></a>骨消肉竭。<a id="a-7j"></a>颜貌痿黄。<a id="a-7k"></a>举身战掉。<a id="a-7l"></a>不能自持。<a id="a-7m"></a>两人扶腋。<a id="a-7n"></a>在于路侧。<a id="a-7o"></a>太子即问。<a id="a-7p"></a>此为何人。<a id="a-7q"></a>从者答曰。<a id="a-7r"></a>此病人也。<a id="a-7s"></a>太子又问。<a id="a-7t"></a>何谓为病。<a id="a-7u"></a>答曰。<a id="a-7v"></a>夫谓病者。<a id="a-7w"></a>皆由嗜欲。<a id="a-7x"></a>饮食无度。<a id="a-7y"></a>四大不调。<a id="a-7z"></a>转变成病。<a id="a-80"></a>百节苦痛。<a id="a-81"></a>气力虚微。<a id="a-82"></a>饮食寡少。<a id="a-83"></a>眠卧不安。<a id="a-84"></a>虽有身手。<a id="a-85"></a>不能自运。<a id="a-86"></a>要假他力。<a id="a-87"></a>然后坐起。<a id="a-88"></a>尔时太子。<a id="a-89"></a>以慈悲心。<a id="a-8A"></a>看彼病人。<a id="a-8B"></a>自生愁忧。<a id="a-8C"></a>又复问言。<a id="a-8D"></a>此人独尔。<a id="a-8E"></a>余皆然耶。<a id="a-8F"></a>答曰。<a id="a-8G"></a>一切人民。<a id="a-8H"></a>无有贵贱。<a id="a-8I"></a>同有此病。<a id="a-8J"></a>太子闻已。<a id="a-8K"></a>心自念言。<a id="a-8L"></a>如此病苦。<a id="a-8M"></a>普应婴之。<a id="a-8N"></a>云何世人。<a id="a-8O"></a>耽乐不畏。<a id="a-8P"></a>作此念已。<a id="a-8Q"></a>深生恐怖。<a id="a-8R"></a>身心战动。<a id="a-8S"></a>譬如月影现波浪水。<a id="a-8T"></a>语从者言。<a id="a-8U"></a>如此身者。<a id="a-8V"></a>是大苦聚。<a id="a-8W"></a>世人于中。<a id="a-8X"></a>撗生欢乐。<a id="a-8Y"></a>愚痴无识。<a id="a-8Z"></a>不知觉悟。<a id="a-8a"></a>今者云何。<a id="a-8b"></a>欲往彼园游观嬉戏。<a id="a-8c"></a>即便回车。<a id="a-8d"></a>还入王宫。<a id="a-8e"></a>坐自思惟。<a id="a-8f"></a>愁忧不乐。<a id="a-8g"></a>王问从者。<a id="a-8h"></a>太子今出。<a id="a-8i"></a>宁有乐不。<a id="a-8j"></a>从者答言。<a id="a-8k"></a>始出南门。<a id="a-8l"></a>逢见病人。<a id="a-8m"></a>以此不乐。<a id="a-8n"></a>即回车还。<a id="a-8o"></a>王闻此语。<a id="a-8p"></a>心大愁忧。<a id="a-8q"></a>虑其出家。<a id="a-8r"></a>时王即便问诸臣言。<a id="a-8s"></a>太子前者出城东门。<a id="a-8t"></a>逢见老人愁忧不乐。<a id="a-8u"></a>以此事故。<a id="a-8v"></a>吾敕卿等。<a id="a-8w"></a>净治道路。<a id="a-8x"></a>无令老病在于巷侧。<a id="a-8y"></a>云何今出于城南门。<a id="a-8z"></a>而复致有疾病人耶。<a id="a-90"></a>又令太子逢值见之。<a id="a-91"></a>诸臣答言。<a id="a-92"></a>近受王敕。<a id="a-93"></a>严命外司。<a id="a-94"></a>勿使有诸臭秽老病在于道侧。<a id="a-95"></a>互相捡覆。<a id="a-96"></a>无敢懈怠。<a id="a-97"></a>不知何缘忽有病人。<a id="a-98"></a>非是我等之罪咎也。<a id="a-99"></a>尔时王问诸从者言。<a id="a-9A"></a>汝等并见病人在路何从而至。<a id="a-9B"></a>从者答曰。<a id="a-9C"></a>无有踪迹。<a id="a-9D"></a>不知何来。<a id="a-9E"></a>时王深于太子生犹豫心。<a id="a-9F"></a>恐其学道。<a id="a-9G"></a>更增妓女。<a id="a-9H"></a>而悦其意。<a id="a-9I"></a>又复欲使于五欲中生恋着心。</p>
  <p id="a9J">尔时有一婆罗门子。<a id="a-9K"></a>名忧陀夷。<a id="a-9L"></a>聪明智慧。<a id="a-9M"></a>极有才辩。<a id="a-9N"></a>时王即便请求入宫。<a id="a-9O"></a>而语之言。<a id="a-9P"></a>太子今者。<a id="a-9Q"></a>不乐在世受于五欲。<a id="a-9R"></a>恐其不久。<a id="a-9S"></a>出家学道。<a id="a-9T"></a>汝可与之共作朋属。<a id="a-9U"></a>具说世间五欲乐事。<a id="a-9V"></a>令其心动不乐出家。<a id="a-9W"></a>时优陀夷。<a id="a-9X"></a>即便答言。<a id="a-9Y"></a>太子聪明。<a id="a-9Z"></a>无与等者。<a id="a-9a"></a>所知书论。<a id="a-9b"></a>皆悉渊博。<a id="a-9c"></a>并是我今所未曾闻。<a id="a-9d"></a>云何见使诱说之耶。<a id="a-9e"></a>譬以藕丝欲悬须弥。<a id="a-9f"></a>我亦如是。<a id="a-9g"></a>终不能回太子之心。<a id="a-9h"></a>大王既敕令作朋友。<a id="a-9i"></a>要当自竭我所知见。<a id="a-9j"></a>时优陀夷。<a id="a-9k"></a>受王敕已。<a id="a-9l"></a>随从太子。<a id="a-9m"></a>行住坐卧。<a id="a-9n"></a>不敢远离。<a id="a-9o"></a>时王又复选诸妓女。<a id="a-9p"></a>聪明智慧。<a id="a-9q"></a>颜容端正。<a id="a-9r"></a>善于歌舞。<a id="a-9s"></a>能惑人者。<a id="a-9t"></a>种种庄饰。<a id="a-9u"></a>光丽悦目。<a id="a-9v"></a>皆悉遣往给侍太子。</p>
  <p id="a9w">尔时太子。<a id="a-9x"></a>复经少时。<a id="a-9y"></a>启王出游。<a id="a-9z"></a>王闻此语。<a id="a-A0"></a>心自念言。<a id="a-A1"></a>彼优陀夷。<a id="a-A2"></a>既与太子共为朋友。<a id="a-A3"></a>今若出游。<a id="a-A4"></a>或胜于前。<a id="a-A5"></a>无复厌俗乐出家心。<a id="a-A6"></a>作是念已。<a id="a-A7"></a>即便听许。<a id="a-A8"></a>时王又复集诸大臣。<a id="a-A9"></a>悉语之言。<a id="a-AA"></a>太子今者复求出游。<a id="a-AB"></a>我不忍违。<a id="a-AC"></a>已复听之。<a id="a-AD"></a>太子前出东南二门。<a id="a-AE"></a>已见老病。<a id="a-AF"></a>还辄忧愁。<a id="a-AG"></a>今者宜令从西门出。<a id="a-AH"></a>我心虑其还又不乐。<a id="a-AI"></a>然优陀夷。<a id="a-AJ"></a>是其良友。<a id="a-AK"></a>冀今出还。<a id="a-AL"></a>不复应尔。<a id="a-AM"></a>卿等好令修治道路园林台观。<a id="a-AN"></a>皆使严整。<a id="a-AO"></a>香华幡盖。<a id="a-AP"></a>数倍于前。<a id="a-AQ"></a>无令复有老病臭秽在道侧也。<a id="a-AR"></a>臣受敕已。<a id="a-AS"></a>即语外司。<a id="a-AT"></a>严治道路。<a id="a-AU"></a>并及园林。<a id="a-AV"></a>光丽倍常。<a id="a-AW"></a>王又先送诸妙妓女。<a id="a-AX"></a>置彼园中。<a id="a-AY"></a>又复敕语优陀夷言。<a id="a-AZ"></a>若当路侧。<a id="a-Aa"></a>有不祥事。<a id="a-Ab"></a>可以方便诱悦其心。<a id="a-Ac"></a>并敕诸臣。<a id="a-Ad"></a>随从太子。<a id="a-Ae"></a>皆令伺察。<a id="a-Af"></a>若有不吉。<a id="a-Ag"></a>远驱逐之。<a id="a-Ah"></a>尔时太子。<a id="a-Ai"></a>与优陀夷。<a id="a-Aj"></a>百官导从。<a id="a-Ak"></a>烧香散花。<a id="a-Al"></a>作众伎乐。<a id="a-Am"></a>出城西门。<a id="a-An"></a>时净居天。<a id="a-Ao"></a>心自念言。<a id="a-Ap"></a>先现老病于二城门。<a id="a-Aq"></a>举众皆见。<a id="a-Ar"></a>令白净王嗔责从者并及外司。<a id="a-As"></a>太子今出。<a id="a-At"></a>王制严峻。<a id="a-Au"></a>我今现死。<a id="a-Av"></a>若皆见者。<a id="a-Aw"></a>增王忿怒。<a id="a-Ax"></a>必加罚戮抂及无辜。<a id="a-Ay"></a>我于今日所现之事。<a id="a-Az"></a>唯令太子及忧陀夷二人见耳。<a id="a-B0"></a>使余官属不受责也。<a id="a-B1"></a>作此念已。<a id="a-B2"></a>即便来下。<a id="a-B3"></a>化为死人。<a id="a-B4"></a>四人举舆。<a id="a-B5"></a>以诸香华。<a id="a-B6"></a>布散尸上。<a id="a-B7"></a>室家大小。<a id="a-B8"></a>号哭送之。<a id="a-B9"></a>尔时太子。<a id="a-BA"></a>与优陀夷。<a id="a-BB"></a>二人独见。<a id="a-BC"></a>太子问言。<a id="a-BD"></a>此为何物。<a id="a-BE"></a>而以花香。<a id="a-BF"></a>庄饰其上。<a id="a-BG"></a>复有人众。<a id="a-BH"></a>号哭相送。<a id="a-BI"></a>时优陀夷。<a id="a-BJ"></a>以王敕故。<a id="a-BK"></a>默然不答。<a id="a-BL"></a>如是三问。<a id="a-BM"></a>净居天王。<a id="a-BN"></a>威神之力。<a id="a-BO"></a>使优陀夷不觉答言。<a id="a-BP"></a>是死人也。<a id="a-BQ"></a>太子又问。<a id="a-BR"></a>何谓为死。<a id="a-BS"></a>优陀夷言。<a id="a-BT"></a>夫谓死者。<a id="a-BU"></a>刀风解形。<a id="a-BV"></a>神识去矣。<a id="a-BW"></a>四体诸根。<a id="a-BX"></a>无所复知。<a id="a-BY"></a>此人在世。<a id="a-BZ"></a>贪着五欲。<a id="a-Ba"></a>爱惜钱财。<a id="a-Bb"></a>辛苦经营。<a id="a-Bc"></a>唯知积聚。<a id="a-Bd"></a>不识无常。<a id="a-Be"></a>今者一旦舍之而死。<a id="a-Bf"></a>又为父母亲戚眷属之所爱念。<a id="a-Bg"></a>命终之后。<a id="a-Bh"></a>犹如草木。<a id="a-Bi"></a>恩情好恶。<a id="a-Bj"></a>不复相关。<a id="a-Bk"></a>如是死者。<a id="a-Bl"></a>诚可哀也。<a id="a-Bm"></a>太子闻已。<a id="a-Bn"></a>心大战怖。<a id="a-Bo"></a>又问优陀夷言。<a id="a-Bp"></a>唯此人死。<a id="a-Bq"></a>余亦当然。<a id="a-Br"></a>即复答言。<a id="a-Bs"></a>一切世人。<a id="a-Bt"></a>皆应如此。<a id="a-Bu"></a>无有贵贱而得免脱。<a id="a-Bv"></a>太子素性。<a id="a-Bw"></a>恬静难动。<a id="a-Bx"></a>既闻此语。<a id="a-By"></a>不能自安。<a id="a-Bz"></a>即以微声。<a id="a-C0"></a>语优陀夷。<a id="a-C1"></a>世间乃复有此死苦。<a id="a-C2"></a>云何于中。<a id="a-C3"></a>而行放逸心如木石不知怖畏。<a id="a-C4"></a>即敕御者可回车还。<a id="a-C5"></a>御者答言。<a id="a-C6"></a>前出二门。<a id="a-C7"></a>未到园所。<a id="a-C8"></a>中路而反。<a id="a-C9"></a>致令大王深见嗔责。<a id="a-CA"></a>今者岂敢复如此耶。<a id="a-CB"></a>时优陀夷。<a id="a-CC"></a>语御者言。<a id="a-CD"></a>如汝所说。<a id="a-CE"></a>不应便归。<a id="a-CF"></a>即复前行。<a id="a-CG"></a>至彼园中。<a id="a-CH"></a>香华幡盖。<a id="a-CI"></a>作众伎乐。<a id="a-CJ"></a>众妓端正。<a id="a-CK"></a>犹如诸天婇女无异。<a id="a-CL"></a>于太子前。<a id="a-CM"></a>各竞歌舞冀以恣态。<a id="a-CN"></a>悦动其意。<a id="a-CO"></a>太子心安。<a id="a-CP"></a>不可移转。<a id="a-CQ"></a>即止园中。<a id="a-CR"></a>荫息树间。<a id="a-CS"></a>除其侍卫。<a id="a-CT"></a>端坐思惟。<a id="a-CU"></a>忆昔曾在阎浮树下。<a id="a-CV"></a>远离欲界。<a id="a-CW"></a>乃至得于第四禅定。<a id="a-CX"></a>尔时优陀夷。<a id="a-CY"></a>到太子所。<a id="a-CZ"></a>而作此言。<a id="a-Ca"></a>大王见敕。<a id="a-Cb"></a>令与太子共为朋友。<a id="a-Cc"></a>脱有得失。<a id="a-Cd"></a>互相开悟。<a id="a-Ce"></a>朋友之法。<a id="a-Cf"></a>其要有三。<a id="a-Cg"></a>一者见有过失辄相谏晓。<a id="a-Ch"></a>二者见有好事。<a id="a-Ci"></a>深生随喜。<a id="a-Cj"></a>三者在于苦厄。<a id="a-Ck"></a>不相弃舍。<a id="a-Cl"></a>今献诚言。<a id="a-Cm"></a>愿不见责。<a id="a-Cn"></a>古昔诸王。<a id="a-Co"></a>及今现在。<a id="a-Cp"></a>皆悉受于五欲之乐。<a id="a-Cq"></a>然后出家。<a id="a-Cr"></a>太子云何。<a id="a-Cs"></a>永绝不顾又人生世。<a id="a-Ct"></a>宜顺人行。<a id="a-Cu"></a>无有弃国而学道者。<a id="a-Cv"></a>唯愿太子。<a id="a-Cw"></a>受于五欲。<a id="a-Cx"></a>令有子息。<a id="a-Cy"></a>不绝王嗣。<a id="a-Cz"></a>尔时太子。<a id="a-D0"></a>而答之言。<a id="a-D1"></a>诚如所说。<a id="a-D2"></a>但我不以捐国故尔。<a id="a-D3"></a>亦复不言五欲无乐。<a id="a-D4"></a>以畏老病生死之苦故。<a id="a-D5"></a>于五欲不敢爱着。<a id="a-D6"></a>汝向所言。<a id="a-D7"></a>古昔诸王。<a id="a-D8"></a>先经五欲。<a id="a-D9"></a>然后出家。<a id="a-DA"></a>此诸王等。<a id="a-DB"></a>今在何许。<a id="a-DC"></a>以爱欲故。<a id="a-DD"></a>或在地狱。<a id="a-DE"></a>或在饿鬼。<a id="a-DF"></a>或在畜生。<a id="a-DG"></a>或在人天。<a id="a-DH"></a>以有如是轮转苦故。<a id="a-DI"></a>是以我欲离老病苦生死法耳。<a id="a-DJ"></a>汝今云何令我受之。<a id="a-DK"></a>时优陀夷。<a id="a-DL"></a>虽竭才辩劝奖太子。<a id="a-DM"></a>不能令回。<a id="a-DN"></a>即便退坐。<a id="a-DO"></a>归于所止。<a id="a-DP"></a>太子仍敕严驾还宫。<a id="a-DQ"></a>诸妓女众。<a id="a-DR"></a>及优陀夷。<a id="a-DS"></a>愁忧惨戚。<a id="a-DT"></a>颜貌颦蹙。<a id="a-DU"></a>如人新丧所爱亲属。<a id="a-DV"></a>太子到宫。<a id="a-DW"></a>恻怆倍常。<a id="a-DX"></a>时白净王。<a id="a-DY"></a>呼优陀夷。<a id="a-DZ"></a>而问之言。<a id="a-Da"></a>太子今出。<a id="a-Db"></a>宁有乐不。<a id="a-Dc"></a>优陀夷言。<a id="a-Dd"></a>出城不远。<a id="a-De"></a>逢见死人。<a id="a-Df"></a>亦不知其从何而来。<a id="a-Dg"></a>太子与我。<a id="a-Dh"></a>同时见之。<a id="a-Di"></a>太子问言。<a id="a-Dj"></a>此为何人。<a id="a-Dk"></a>我亦不觉答是死人。<a id="a-Dl"></a>时王即复问诸从者。<a id="a-Dm"></a>汝等皆见城西门外有死人不。<a id="a-Dn"></a>从者答言。<a id="a-Do"></a>我等不见。<a id="a-Dp"></a>王闻此语。<a id="a-Dq"></a>神意豁然。<a id="a-Dr"></a>而自念言。<a id="a-Ds"></a>太子优陀夷。<a id="a-Dt"></a>二人独见。<a id="a-Du"></a>此是天力。<a id="a-Dv"></a>非诸臣咎。<a id="a-Dw"></a>必定当如阿私陀言。<a id="a-Dx"></a>作此念已。<a id="a-Dy"></a>心大苦恼。<a id="a-Dz"></a>复增妓女。<a id="a-E0"></a>以娱乐之。<a id="a-E1"></a>日日遣人。<a id="a-E2"></a>慰诱太子。<a id="a-E3"></a>而语之言。<a id="a-E4"></a>国是汝有。<a id="a-E5"></a>何故愁忧。<a id="a-E6"></a>而不乐耶。<a id="a-E7"></a>王又严敕诸妓女众。<a id="a-E8"></a>悦太子意。<a id="a-E9"></a>勿舍昼夜。<a id="a-EA"></a>时白净王。<a id="a-EB"></a>虽知天力非复人事。<a id="a-EC"></a>爱重太子。<a id="a-ED"></a>不能不言。<a id="a-EE"></a>心自思惟。<a id="a-EF"></a>太子前已出三城门。<a id="a-EG"></a>今者唯有北门未出。<a id="a-EH"></a>其必不久更求出游。<a id="a-EI"></a>当复庄严彼外园林。<a id="a-EJ"></a>倍令光丽。<a id="a-EK"></a>勿使有诸不可意事。<a id="a-EL"></a>如所思惟。<a id="a-EM"></a>具敕诸臣。<a id="a-EN"></a>时王又复心自愿言。<a id="a-EO"></a>太子若出城北门时。<a id="a-EP"></a>唯愿诸天。<a id="a-EQ"></a>勿复现于不吉祥事复令我子心生忧恼。<a id="a-ER"></a>既心愿已。<a id="a-ES"></a>遂敕御者。<a id="a-ET"></a>太子若出。<a id="a-EU"></a>当令乘马使得四望见诸人民光丽庄饰。<a id="a-EV"></a>是时太子。<a id="a-EW"></a>启王出游。<a id="a-EX"></a>王不忍违。<a id="a-EY"></a>便与优陀夷及余官属。<a id="a-EZ"></a>前后导从。<a id="a-Ea"></a>出城北门。<a id="a-Eb"></a>到彼园所。<a id="a-Ec"></a>太子下马。<a id="a-Ed"></a>止息于树。<a id="a-Ee"></a>除去侍卫。<a id="a-Ef"></a>端坐思惟。<a id="a-Eg"></a>念于世间老病死苦。<a id="a-Eh"></a>时净居天。<a id="a-Ei"></a>化作比丘。<a id="a-Ej"></a>法服持钵。<a id="a-Ek"></a>手执锡杖。<a id="a-El"></a>视地而行。<a id="a-Em"></a>在太子前。<a id="a-En"></a>太子见已。<a id="a-Eo"></a>即便问言。<a id="a-Ep"></a>汝是何人。<a id="a-Eq"></a>比丘答言。<a id="a-Er"></a>我是比丘。<a id="a-Es"></a>太子又问。<a id="a-Et"></a>何谓比丘。<a id="a-Eu"></a>答言。<a id="a-Ev"></a>能破结贼。<a id="a-Ew"></a>不受后身。<a id="a-Ex"></a>故曰比丘。<a id="a-Ey"></a>世间皆悉无常危脆。<a id="a-Ez"></a>我所修学。<a id="a-F0"></a>无漏圣道。<a id="a-F1"></a>不着色声香味触法。<a id="a-F2"></a>永得无为。<a id="a-F3"></a>到解脱岸。<a id="a-F4"></a>作此言已。<a id="a-F5"></a>于太子前。<a id="a-F6"></a>现神通力。<a id="a-F7"></a>腾虚而去。<a id="a-F8"></a>当尔之时。<a id="a-F9"></a>诸从官属。<a id="a-FA"></a>皆悉睹见。<a id="a-FB"></a>太子既已见此比丘。<a id="a-FC"></a>又闻广说出家功德。<a id="a-FD"></a>会其宿怀厌欲之情。<a id="a-FE"></a>便自唱言。<a id="a-FF"></a>善哉善哉。<a id="a-FG"></a>天人之中。<a id="a-FH"></a>唯此为胜。<a id="a-FI"></a>我当决定修学是道。<a id="a-FJ"></a>作此语已。<a id="a-FK"></a>即便索马还归宫城。<a id="a-FL"></a>于时太子。<a id="a-FM"></a>心生欣庆。<a id="a-FN"></a>而自念言。<a id="a-FO"></a>我先见有老病死苦。<a id="a-FP"></a>昼夜常恐为此所逼。<a id="a-FQ"></a>今见比丘。<a id="a-FR"></a>开悟我情。<a id="a-FS"></a>示解脱路。<a id="a-FT"></a>作此念已。<a id="a-FU"></a>即自思惟方便。<a id="a-FV"></a>求觅出家因缘。</p>
  <p id="aFW">尔时白净王。<a id="a-FX"></a>问优陀夷言。<a id="a-FY"></a>太子今出。<a id="a-FZ"></a>宁有乐不。<a id="a-Fa"></a>时优陀夷即答王言。<a id="a-Fb"></a>太子向出。<a id="a-Fc"></a>所经道路。<a id="a-Fd"></a>无诸不祥。<a id="a-Fe"></a>既到园中。<a id="a-Ff"></a>太子独自在于树下。<a id="a-Fg"></a>遥见一人。<a id="a-Fh"></a>剃除须发。<a id="a-Fi"></a>着染色衣。<a id="a-Fj"></a>来太子前而共言语。<a id="a-Fk"></a>言语既毕。<a id="a-Fl"></a>腾虚而去。<a id="a-Fm"></a>竟亦不知何所论说。<a id="a-Fn"></a>太子因是严驾而归。<a id="a-Fo"></a>当尔之时。<a id="a-Fp"></a>颜容欢悦。<a id="a-Fq"></a>还至宫中。<a id="a-Fr"></a>方生忧愁。<a id="a-Fs"></a>时白净王。<a id="a-Ft"></a>既闻此语。<a id="a-Fu"></a>心生狐疑。<a id="a-Fv"></a>亦复不知是何瑞相。<a id="a-Fw"></a>深怀懊恼。<a id="a-Fx"></a>而自念言。<a id="a-Fy"></a>太子决定舍家学道。<a id="a-Fz"></a>又纳其妃。<a id="a-G0"></a>久而无子。<a id="a-G1"></a>我今应敕耶输陀罗。<a id="a-G2"></a>当思方便莫绝国嗣。<a id="a-G3"></a>复应警戒勿使太子去而不知。<a id="a-G4"></a>既作是念。<a id="a-G5"></a>如所思惟。<a id="a-G6"></a>即便敕于耶输陀罗。<a id="a-G7"></a>耶输陀罗。<a id="a-G8"></a>闻王敕已。<a id="a-G9"></a>心怀惭愧。<a id="a-GA"></a>默然而住行止坐卧。<a id="a-GB"></a>不离太子。<a id="a-GC"></a>时王复增诸妙妓女。<a id="a-GD"></a>以娱乐之。</p>
  <p id="aGE">尔时太子年至十九。<a id="a-GF"></a>心自思惟。<a id="a-GG"></a>我今正是出家之时。<a id="a-GH"></a>而便往至于父王所。<a id="a-GI"></a>威仪庠序。<a id="a-GJ"></a>犹如帝释。<a id="a-GK"></a>往诣梵天。<a id="a-GL"></a>傍臣见已。<a id="a-GM"></a>而白王言。<a id="a-GN"></a>太子今者来大王所。<a id="a-GO"></a>王闻此言。<a id="a-GP"></a>忧喜交集。<a id="a-GQ"></a>太子既至。<a id="a-GR"></a>头面作礼。<a id="a-GS"></a>尔时父王。<a id="a-GT"></a>即便抱之。<a id="a-GU"></a>而敕令坐。<a id="a-GV"></a>太子坐已。<a id="a-GW"></a>白父王言。<a id="a-GX"></a>恩爱集会。<a id="a-GY"></a>必有别离。<a id="a-GZ"></a>唯愿听我出家学道。<a id="a-Ga"></a>一切众生。<a id="a-Gb"></a>爱别离苦。<a id="a-Gc"></a>皆使解脱。<a id="a-Gd"></a>愿必垂许。<a id="a-Ge"></a>不见留难。<a id="a-Gf"></a>时白净王。<a id="a-Gg"></a>闻太子语。<a id="a-Gh"></a>心大苦痛。<a id="a-Gi"></a>犹如金刚摧破于山。<a id="a-Gj"></a>举身战掉。<a id="a-Gk"></a>不安本座。<a id="a-Gl"></a>执太子手。<a id="a-Gm"></a>不复能言。<a id="a-Gn"></a>啼泣流泪。<a id="a-Go"></a>嘘唏哽咽。<a id="a-Gp"></a>如是良久。<a id="a-Gq"></a>微声而言。<a id="a-Gr"></a>汝今宜应息出家意。<a id="a-Gs"></a>所以者何。<a id="a-Gt"></a>年既少壮。<a id="a-Gu"></a>国未有嗣。<a id="a-Gv"></a>而便委我。<a id="a-Gw"></a>曾不回顾。<a id="a-Gx"></a>尔时太子。<a id="a-Gy"></a>既见父王流泪不许。<a id="a-Gz"></a>还归所止。<a id="a-H0"></a>思惟出家。<a id="a-H1"></a>愁忧不乐。</p>
  <p id="aH2">尔时迦毗罗旆兜国。<a id="a-H3"></a>诸大相师。<a id="a-H4"></a>占知太子。<a id="a-H5"></a>若不出家。<a id="a-H6"></a>过七日后。<a id="a-H7"></a>得转轮王位。<a id="a-H8"></a>王四天下。<a id="a-H9"></a>七宝自至。<a id="a-HA"></a>各以所知。<a id="a-HB"></a>往白王言。<a id="a-HC"></a>释迦种姓。<a id="a-HD"></a>于此方兴。<a id="a-HE"></a>王闻是语。<a id="a-HF"></a>心生欢喜。<a id="a-HG"></a>即敕诸臣并释种子。<a id="a-HH"></a>汝闻相师如此言不。<a id="a-HI"></a>皆应日夜侍卫太子。<a id="a-HJ"></a>于城四门门各千人。<a id="a-HK"></a>周匝城外一踰阇那内。<a id="a-HL"></a>逻置人众。<a id="a-HM"></a>而防护之。<a id="a-HN"></a>复敕耶输陀罗并诸内官。<a id="a-HO"></a>倍加警戒。<a id="a-HP"></a>过于七日。<a id="a-HQ"></a>勿使出家。<a id="a-HR"></a>时王又来至太子所。<a id="a-HS"></a>太子遥见。<a id="a-HT"></a>即往奉迎。<a id="a-HU"></a>头面礼足。<a id="a-HV"></a>问讯起居。<a id="a-HW"></a>王语太子我昔既闻阿私陀说及众相师。<a id="a-HX"></a>并诸奇瑞。<a id="a-HY"></a>必定知汝不乐处世。<a id="a-HZ"></a>国嗣既重。<a id="a-Ha"></a>属当相继。<a id="a-Hb"></a>唯愿为我。<a id="a-Hc"></a>生汝一子。<a id="a-Hd"></a>然后绝俗。<a id="a-He"></a>不复相违。<a id="a-Hf"></a>尔时太子。<a id="a-Hg"></a>闻父王言。<a id="a-Hh"></a>心自思惟。<a id="a-Hi"></a>大王所以苦留我者。<a id="a-Hj"></a>正自为国无绍嗣耳。<a id="a-Hk"></a>作是念已。<a id="a-Hl"></a>而答王言。<a id="a-Hm"></a>善哉如敕。<a id="a-Hn"></a>即以左手。<a id="a-Ho"></a>指其妃腹。<a id="a-Hp"></a>时耶输陀罗。<a id="a-Hq"></a>便觉体异。<a id="a-Hr"></a>自知有娠。<a id="a-Hs"></a>王闻太子如敕之言。<a id="a-Ht"></a>心大欢喜。<a id="a-Hu"></a>当谓太子七日之内。<a id="a-Hv"></a>必未有儿。<a id="a-Hw"></a>若过此期。<a id="a-Hx"></a>转轮王位。<a id="a-Hy"></a>自然而至。<a id="a-Hz"></a>不复出家。</p>
  <p id="aI0">尔时太子。<a id="a-I1"></a>心自念言。<a id="a-I2"></a>我年已至一十有九。<a id="a-I3"></a>今是二月。<a id="a-I4"></a>复是七日。<a id="a-I5"></a>宜应方便思求出家。<a id="a-I6"></a>所以者何。<a id="a-I7"></a>今正是时。<a id="a-I8"></a>又于父王。<a id="a-I9"></a>所愿已满。<a id="a-IA"></a>作此念已。<a id="a-IB"></a>身放光明。<a id="a-IC"></a>照四天王宫。<a id="a-ID"></a>乃至照于净居天宫。<a id="a-IE"></a>不令人间见此光明。<a id="a-IF"></a>尔时诸天见此光已。<a id="a-IG"></a>皆知太子出家时至。<a id="a-IH"></a>即便来下。<a id="a-II"></a>到太子所。<a id="a-IJ"></a>头面礼足。<a id="a-IK"></a>合掌白言。<a id="a-IL"></a>无量劫来。<a id="a-IM"></a>所修行愿。<a id="a-IN"></a>今者正是成熟之时。<a id="a-IO"></a>于是太子。<a id="a-IP"></a>答诸天言。<a id="a-IQ"></a>如汝等语。<a id="a-IR"></a>今正是时。<a id="a-IS"></a>然父王敕内外官属。<a id="a-IT"></a>严见防卫。<a id="a-IU"></a>欲去无从。<a id="a-IV"></a>诸天白言我等自当设诸方便。<a id="a-IW"></a>令太子出。<a id="a-IX"></a>使无知者。<a id="a-IY"></a>诸天即便以其神力。<a id="a-IZ"></a>令诸官属。<a id="a-Ia"></a>皆悉惛卧。</p>
  <p id="aIb">尔时耶输陀罗。<a id="a-Ic"></a>眠卧之中。<a id="a-Id"></a>得三大梦。<a id="a-Ie"></a>一者梦月堕地。<a id="a-If"></a>二者梦牙齿落。<a id="a-Ig"></a>三者梦失右臂。<a id="a-Ih"></a>得此梦已。<a id="a-Ii"></a>眠中惊觉。<a id="a-Ij"></a>心大怖惧。<a id="a-Ik"></a>白太子言。<a id="a-Il"></a>我于眠中。<a id="a-Im"></a>得三恶梦。<a id="a-In"></a>太子问言。<a id="a-Io"></a>汝梦何等。<a id="a-Ip"></a>耶输陀罗。<a id="a-Iq"></a>即便具说所梦之事。<a id="a-Ir"></a>太子语言月犹在天。<a id="a-Is"></a>齿又不落。<a id="a-It"></a>臂复尚在。<a id="a-Iu"></a>当知诸梦虚假非实。<a id="a-Iv"></a>汝今不应横生怖畏。<a id="a-Iw"></a>耶输陀罗。<a id="a-Ix"></a>又语太子。<a id="a-Iy"></a>如我自忖所梦之事。<a id="a-Iz"></a>必是太子出家之瑞。<a id="a-J0"></a>太子又答。<a id="a-J1"></a>汝但安眠勿生此虑。<a id="a-J2"></a>要不令汝有不祥事。<a id="a-J3"></a>耶输陀罗。<a id="a-J4"></a>闻此语已。<a id="a-J5"></a>即便还眠。<a id="a-J6"></a>太子即从坐起。<a id="a-J7"></a>遍观妓女及耶输陀罗。<a id="a-J8"></a>皆如木人。<a id="a-J9"></a>譬若芭蕉中无坚实。<a id="a-JA"></a>或有倚伏于乐器上。<a id="a-JB"></a>臂脚垂地。<a id="a-JC"></a>更相枕卧。<a id="a-JD"></a>鼻涕目泪。<a id="a-JE"></a>口中流涎。<a id="a-JF"></a>又复遍观妻及妓女。<a id="a-JG"></a>见其形体。<a id="a-JH"></a>发爪髓脑。<a id="a-JI"></a>骨齿髑髅。<a id="a-JJ"></a>皮肤肌肉。<a id="a-JK"></a>筋脉肪血。<a id="a-JL"></a>心肺脾肾。<a id="a-JM"></a>肝胆肠胃。<a id="a-JN"></a>屎尿涕唾。<a id="a-JO"></a>外为革囊。<a id="a-JP"></a>中盛臭秽。<a id="a-JQ"></a>无一可奇。<a id="a-JR"></a>强熏以香。<a id="a-JS"></a>饰以花彩。<a id="a-JT"></a>譬如假借当还。<a id="a-JU"></a>亦不得久。<a id="a-JV"></a>百年之命。<a id="a-JW"></a>卧消其半。<a id="a-JX"></a>又多忧恼。<a id="a-JY"></a>其乐无几。<a id="a-JZ"></a>世人云何恒见此事。<a id="a-Ja"></a>而不觉悟。<a id="a-Jb"></a>又于其中。<a id="a-Jc"></a>贪着淫欲。<a id="a-Jd"></a>我今当学古昔诸佛所修之行。<a id="a-Je"></a>急应远此大火之聚。</p>
  <p id="aJf">尔时太子。<a id="a-Jg"></a>思惟是已。<a id="a-Jh"></a>至于后夜。<a id="a-Ji"></a>净居天王。<a id="a-Jj"></a>及欲界诸天。<a id="a-Jk"></a>充满虚空。<a id="a-Jl"></a>即共同声。<a id="a-Jm"></a>白太子言。<a id="a-Jn"></a>内外眷属。<a id="a-Jo"></a>皆悉惛卧。<a id="a-Jp"></a>今者正是出家之时。<a id="a-Jq"></a>尔时太子。<a id="a-Jr"></a>即便自往至车匿所。<a id="a-Js"></a>以天力故。<a id="a-Jt"></a>车匿自觉。<a id="a-Ju"></a>而语之言。<a id="a-Jv"></a>汝可为我被揵陟来。<a id="a-Jw"></a>尔时车匿。<a id="a-Jx"></a>闻此言已。<a id="a-Jy"></a>举身战怖。<a id="a-Jz"></a>心怀犹豫。<a id="a-K0"></a>一者不欲违太子命。<a id="a-K1"></a>二者畏王敕旨严峻。<a id="a-K2"></a>思惟良久。<a id="a-K3"></a>流泪而言。<a id="a-K4"></a>大王慈敕。<a id="a-K5"></a>如是之严。<a id="a-K6"></a>且又今者非游观时。<a id="a-K7"></a>又非降伏怨敌之日。<a id="a-K8"></a>云何于此后夜之中。<a id="a-K9"></a>而忽索马。<a id="a-KA"></a>欲何所之。<a id="a-KB"></a>太子又复语车匿言。<a id="a-KC"></a>我今欲为一切众生。<a id="a-KD"></a>降伏烦恼结使贼故。<a id="a-KE"></a>汝今不应违我此意。<a id="a-KF"></a>尔时车匿。<a id="a-KG"></a>举声号泣。<a id="a-KH"></a>欲令耶输陀罗及诸眷属。<a id="a-KI"></a>皆悉觉知。<a id="a-KJ"></a>太子当去。<a id="a-KK"></a>以天神力。<a id="a-KL"></a>惛卧如故。<a id="a-KM"></a>车匿即便牵马而来。<a id="a-KN"></a>太子徐前。<a id="a-KO"></a>而语车匿及以揵陟。<a id="a-KP"></a>一切恩爱。<a id="a-KQ"></a>会当别离。<a id="a-KR"></a>世间之事。<a id="a-KS"></a>易可果遂。<a id="a-KT"></a>出家因缘。<a id="a-KU"></a>甚难成就。<a id="a-KV"></a>车匿闻已。<a id="a-KW"></a>默然无言。<a id="a-KX"></a>于是揵陟。<a id="a-KY"></a>不复喷鸣。<a id="a-KZ"></a>尔时太子。<a id="a-Ka"></a>见明相出。<a id="a-Kb"></a>放身光明。<a id="a-Kc"></a>彻照十方。<a id="a-Kd"></a>师子吼言。<a id="a-Ke"></a>过去诸佛。<a id="a-Kf"></a>出家之法。<a id="a-Kg"></a>我今亦然。<a id="a-Kh"></a>于是诸天。<a id="a-Ki"></a>捧马四足。<a id="a-Kj"></a>并接车匿。<a id="a-Kk"></a>释提桓因。<a id="a-Kl"></a>执盖随从。<a id="a-Km"></a>诸天即便令城北门。<a id="a-Kn"></a>自然而开。<a id="a-Ko"></a>不使有声。<a id="a-Kp"></a>太子于是从门而出。<a id="a-Kq"></a>虚空诸天赞叹随从。<a id="a-Kr"></a>尔时太子。<a id="a-Ks"></a>又师子吼。<a id="a-Kt"></a>我若不断生老病死忧悲苦恼。<a id="a-Ku"></a>终不还宫。<a id="a-Kv"></a>我若不得阿耨多罗三藐三菩提。<a id="a-Kw"></a>又复不能转于法轮。<a id="a-Kx"></a>要不还与父王相见。<a id="a-Ky"></a>若当不尽恩爱之情。<a id="a-Kz"></a>终不还见摩诃波阇波提及耶输陀罗。<a id="a-L0"></a>当于太子说此誓时。<a id="a-L1"></a>虚空诸天。<a id="a-L2"></a>赞言善哉。<a id="a-L3"></a>斯言必果。<a id="a-L4"></a>至于天晓。<a id="a-L5"></a>所行道路。<a id="a-L6"></a>已三踰阇那。<a id="a-L7"></a>时诸天众。<a id="a-L8"></a>既从太子。<a id="a-L9"></a>至此处已。<a id="a-LA"></a>所为事毕。<a id="a-LB"></a>忽然不现。</p>
  <p id="aLC">尔时太子。<a id="a-LD"></a>次行至彼跋伽仙人苦行林中。<a id="a-LE"></a>太子见此园林。<a id="a-LF"></a>寂静无诸諠闹。<a id="a-LG"></a>心生欢喜。<a id="a-LH"></a>诸根悦豫。<a id="a-LI"></a>即便下马。<a id="a-LJ"></a>抚背而言。<a id="a-LK"></a>所难为事。<a id="a-LL"></a>汝作已毕。<a id="a-LM"></a>又语车匿。<a id="a-LN"></a>马行骏疾。<a id="a-LO"></a>如金翅鸟王。<a id="a-LP"></a>汝恒随从。<a id="a-LQ"></a>不离我侧世间之人。<a id="a-LR"></a>或有善心。<a id="a-LS"></a>而形不随。<a id="a-LT"></a>或运形力。<a id="a-LU"></a>而心不称。<a id="a-LV"></a>汝今心形皆悉无违。<a id="a-LW"></a>又世间人。<a id="a-LX"></a>处富贵者。<a id="a-LY"></a>竞随奉事。<a id="a-LZ"></a>我既舍国。<a id="a-La"></a>来此林中。<a id="a-Lb"></a>唯汝一人。<a id="a-Lc"></a>独能随我。<a id="a-Ld"></a>甚为希有。<a id="a-Le"></a>我今既已至闲静处。<a id="a-Lf"></a>汝便可与揵陟俱还宫也。<a id="a-Lg"></a>尔时车匿。<a id="a-Lh"></a>闻此语已。<a id="a-Li"></a>悲号啼泣。<a id="a-Lj"></a>迷闷躃地。<a id="a-Lk"></a>不能自胜。<a id="a-Ll"></a>于是揵陟。<a id="a-Lm"></a>既闻被遣。<a id="a-Ln"></a>屈膝舐足。<a id="a-Lo"></a>泪落如雨。<a id="a-Lp"></a>车匿答言。<a id="a-Lq"></a>我今云何忍听太子如此言耶。<a id="a-Lr"></a>我于宫中。<a id="a-Ls"></a>违大王敕。<a id="a-Lt"></a>辄被揵陟。<a id="a-Lu"></a>以与太子。<a id="a-Lv"></a>致令今日来至于此。<a id="a-Lw"></a>父王及摩诃波阇波提。<a id="a-Lx"></a>失太子故。<a id="a-Ly"></a>必当忧恼。<a id="a-Lz"></a>宫中内外。<a id="a-M0"></a>亦应搔动。<a id="a-M1"></a>又复此处。<a id="a-M2"></a>多诸崄难。<a id="a-M3"></a>猛兽毒虫。<a id="a-M4"></a>交横道路。<a id="a-M5"></a>我今云何而舍太子。<a id="a-M6"></a>独还宫耶。<a id="a-M7"></a>太子即便答车匿言。<a id="a-M8"></a>世间之法。<a id="a-M9"></a>独生独死。<a id="a-MA"></a>岂复有伴。<a id="a-MB"></a>又有生老病死诸苦。<a id="a-MC"></a>我当云何与此作侣。<a id="a-MD"></a>吾今为欲断诸苦故。<a id="a-ME"></a>而来至此。<a id="a-MF"></a>苦若断时。<a id="a-MG"></a>然后当与一切众生。<a id="a-MH"></a>而作伴侣。<a id="a-MI"></a>我于即时。<a id="a-MJ"></a>诸苦未离。<a id="a-MK"></a>云何而得为汝作侣。<a id="a-ML"></a>车匿又曰。<a id="a-MM"></a>太子生来。<a id="a-MN"></a>长于深宫。<a id="a-MO"></a>身体手足。<a id="a-MP"></a>皆悉柔软。<a id="a-MQ"></a>眠卧床褥。<a id="a-MR"></a>无不细滑。<a id="a-MS"></a>如何一旦履藉荆棘瓦砾泥土。<a id="a-MT"></a>止宿树下。<a id="a-MU"></a>太子答言。<a id="a-MV"></a>诚如汝语。<a id="a-MW"></a>设我住宫。<a id="a-MX"></a>乃可免此荆蕀之患。<a id="a-MY"></a>老病死苦。<a id="a-MZ"></a>会自见侵。<a id="a-Ma"></a>车匿既闻太子此语。<a id="a-Mb"></a>悲泣垂泪。<a id="a-Mc"></a>默然而住。<a id="a-Md"></a>于时太子。<a id="a-Me"></a>即就车匿。<a id="a-Mf"></a>取七宝剑。<a id="a-Mg"></a>而师子吼。<a id="a-Mh"></a>过去诸佛。<a id="a-Mi"></a>为成就阿耨多罗三藐三菩提故。<a id="a-Mj"></a>舍弃饰好。<a id="a-Mk"></a>剃除须发。<a id="a-Ml"></a>我今亦当依诸佛法。<a id="a-Mm"></a>作此言已。<a id="a-Mn"></a>便脱宝冠髻中明珠。<a id="a-Mo"></a>以与车匿。<a id="a-Mp"></a>而语之曰。<a id="a-Mq"></a>以此宝冠及以明珠。<a id="a-Mr"></a>致王足下。<a id="a-Ms"></a>汝可为我上白大王。<a id="a-Mt"></a>我今不为生天乐故。<a id="a-Mu"></a>亦复非不孝顺父母。<a id="a-Mv"></a>亦无忿恨嗔恚之心。<a id="a-Mw"></a>但以畏彼生老病死。<a id="a-Mx"></a>为除断故。<a id="a-My"></a>来至此耳。<a id="a-Mz"></a>汝应助我随喜欣庆。<a id="a-N0"></a>勿于吉祥更生悲愁。<a id="a-N1"></a>父王若谓我今出家未是时者。<a id="a-N2"></a>汝以我语。<a id="a-N3"></a>上启大王。<a id="a-N4"></a>老病死至。<a id="a-N5"></a>岂有定时。<a id="a-N6"></a>人虽少壮。<a id="a-N7"></a>焉得免此。<a id="a-N8"></a>父王若复而责我言。<a id="a-N9"></a>本要有子。<a id="a-NA"></a>当听出家。<a id="a-NB"></a>今未有子。<a id="a-NC"></a>云何而去。<a id="a-ND"></a>及出宫时。<a id="a-NE"></a>不启闻者。<a id="a-NF"></a>汝可为我具启父王。<a id="a-NG"></a>耶输陀罗。<a id="a-NH"></a>久已有身。<a id="a-NI"></a>王自问之。<a id="a-NJ"></a>昔敕如此。<a id="a-NK"></a>非为专辄。<a id="a-NL"></a>往古有诸转轮圣王厌国位者。<a id="a-NM"></a>入于山林。<a id="a-NN"></a>出家求道。<a id="a-NO"></a>无有中途还受五欲。<a id="a-NP"></a>我今出家。<a id="a-NQ"></a>亦复如是。<a id="a-NR"></a>未成菩提。<a id="a-NS"></a>终不还宫。<a id="a-NT"></a>内外眷属。<a id="a-NU"></a>皆当于我有恩爱情。<a id="a-NV"></a>可以汝辩为解释之。<a id="a-NW"></a>勿使于我横生忧恼。<a id="a-NX"></a>太子又复脱身璎珞。<a id="a-NY"></a>以授车匿。<a id="a-NZ"></a>而语之言。<a id="a-Na"></a>汝可为我持此璎珞。<a id="a-Nb"></a>奉摩诃波阇波提道。<a id="a-Nc"></a>我今为断诸苦本故出宫城。<a id="a-Nd"></a>求满此愿。<a id="a-Ne"></a>勿复于我反更生苦。<a id="a-Nf"></a>又脱身上余庄严具。<a id="a-Ng"></a>以与耶输陀罗。<a id="a-Nh"></a>亦复语言。<a id="a-Ni"></a>人生于世。<a id="a-Nj"></a>爱别离苦。<a id="a-Nk"></a>我今为欲断此诸苦。<a id="a-Nl"></a>出家学道。<a id="a-Nm"></a>勿以我故恒生愁忧。<a id="a-Nn"></a>并诸亲属。<a id="a-No"></a>皆亦如是。<a id="a-Np"></a>尔时车匿。<a id="a-Nq"></a>闻此语已。<a id="a-Nr"></a>倍增悲绝。<a id="a-Ns"></a>不忍违于太子敕令。<a id="a-Nt"></a>即便长跪。<a id="a-Nu"></a>受取宝冠明珠璎珞及严饰具。<a id="a-Nv"></a>垂泪而言。<a id="a-Nw"></a>我闻太子如此志愿。<a id="a-Nx"></a>举身战掉。<a id="a-Ny"></a>设令有人心如木石。<a id="a-Nz"></a>闻此语者。<a id="a-O0"></a>亦当悲感。<a id="a-O1"></a>况我生来奉侍太子。<a id="a-O2"></a>闻此誓言。<a id="a-O3"></a>而不感绝。<a id="a-O4"></a>唯愿太子。<a id="a-O5"></a>舍于此志。<a id="a-O6"></a>勿令父王。<a id="a-O7"></a>及摩诃波阇波提。<a id="a-O8"></a>耶输陀罗。<a id="a-O9"></a>并余亲属。<a id="a-OA"></a>生大悲苦。<a id="a-OB"></a>若使决定不回此意。<a id="a-OC"></a>勿于是处。<a id="a-OD"></a>而复弃我。<a id="a-OE"></a>我今归依太子足下。<a id="a-OF"></a>终不见有违离去理。<a id="a-OG"></a>设当还宫。<a id="a-OH"></a>王必责我。<a id="a-OI"></a>云何独委太子而归。<a id="a-OJ"></a>欲令何言上答大王。<a id="a-OK"></a>太子答言。<a id="a-OL"></a>汝今不应作如此语。<a id="a-OM"></a>世皆离别。<a id="a-ON"></a>岂常集聚。<a id="a-OO"></a>我生七日。<a id="a-OP"></a>而母命终。<a id="a-OQ"></a>母子尚有死生之别。<a id="a-OR"></a>而况余人。<a id="a-OS"></a>汝勿于我偏生恋慕。<a id="a-OT"></a>可与揵陟俱还宫也。<a id="a-OU"></a>如是再敕。<a id="a-OV"></a>犹不肯去。</p>
  <p id="aOW">尔时太子。<a id="a-OX"></a>便以利剑。<a id="a-OY"></a>自剃须发。<a id="a-OZ"></a>即发愿言。<a id="a-Oa"></a>今落须发。<a id="a-Ob"></a>愿与一切。<a id="a-Oc"></a>断除烦恼及以习障。<a id="a-Od"></a>释提桓因。<a id="a-Oe"></a>接发而去。<a id="a-Of"></a>虚空诸天。<a id="a-Og"></a>烧香散花。<a id="a-Oh"></a>异口同音赞言。<a id="a-Oi"></a>善哉善哉。<a id="a-Oj"></a>尔时太子。<a id="a-Ok"></a>剃须发已。<a id="a-Ol"></a>自见其身所著之衣。<a id="a-Om"></a>犹是七宝。<a id="a-On"></a>即心念言。<a id="a-Oo"></a>过去诸佛出家之法。<a id="a-Op"></a>所著衣服。<a id="a-Oq"></a>不当如此。<a id="a-Or"></a>时净居天。<a id="a-Os"></a>于太子前。<a id="a-Ot"></a>化作猎师。<a id="a-Ou"></a>身被袈裟。<a id="a-Ov"></a>太子既见。<a id="a-Ow"></a>心大欢喜。<a id="a-Ox"></a>而语之言。<a id="a-Oy"></a>汝所著衣。<a id="a-Oz"></a>是寂静服。<a id="a-P0"></a>往昔诸佛之所幖帜也。<a id="a-P1"></a>云何着此。<a id="a-P2"></a>而为罪行。<a id="a-P3"></a>猎者答言。<a id="a-P4"></a>我着袈裟。<a id="a-P5"></a>以诱群鹿。<a id="a-P6"></a>鹿见袈裟。<a id="a-P7"></a>皆来近我。<a id="a-P8"></a>我得杀之。<a id="a-P9"></a>太子又言。<a id="a-PA"></a>若如汝说。<a id="a-PB"></a>着此袈裟。<a id="a-PC"></a>但欲为杀诸鹿故耳。<a id="a-PD"></a>非求解脱而服之也。<a id="a-PE"></a>我今持此七宝之衣。<a id="a-PF"></a>与汝贸易。<a id="a-PG"></a>吾服此衣。<a id="a-PH"></a>为欲摄救一切众生。<a id="a-PI"></a>断其烦恼。<a id="a-PJ"></a>猎者答言。<a id="a-PK"></a>善哉如告。<a id="a-PL"></a>即脱宝衣。<a id="a-PM"></a>而与猎者。<a id="a-PN"></a>自被袈裟。<a id="a-PO"></a>依过去诸佛所服之法。<a id="a-PP"></a>时净居天。<a id="a-PQ"></a>还复梵身。<a id="a-PR"></a>上升虚空。<a id="a-PS"></a>归其所止。<a id="a-PT"></a>于时空中。<a id="a-PU"></a>有异光明。<a id="a-PV"></a>车匿见此。<a id="a-PW"></a>心生奇特。<a id="a-PX"></a>叹未曾有。<a id="a-PY"></a>今此瑞应。<a id="a-PZ"></a>非为小缘。<a id="a-Pa"></a>车匿既见太子剃除须发身着法服。<a id="a-Pb"></a>定知太子必不可回。<a id="a-Pc"></a>闷绝于地。<a id="a-Pd"></a>倍增懊恼。<a id="a-Pe"></a>尔时太子。<a id="a-Pf"></a>而语之言。<a id="a-Pg"></a>汝今宜应舍此悲愁。<a id="a-Ph"></a>便还宫城。<a id="a-Pi"></a>具宣我意。<a id="a-Pj"></a>太子于是。<a id="a-Pk"></a>即徐前行。<a id="a-Pl"></a>车匿歔欷。<a id="a-Pm"></a>头面作礼。<a id="a-Pn"></a>乃至远望不见太子。<a id="a-Po"></a>然后方起。<a id="a-Pp"></a>举体战掉。<a id="a-Pq"></a>不能自胜。<a id="a-Pr"></a>顾看揵陟及庄严具。<a id="a-Ps"></a>呜咽悲哽。<a id="a-Pt"></a>涕泗交流。<a id="a-Pu"></a>即牵揵陟。<a id="a-Pv"></a>执持宝冠严身之具。<a id="a-Pw"></a>车匿号啕。<a id="a-Px"></a>揵陟悲鸣。<a id="a-Py"></a>缘路而归。</p>
  <p id="aPz">尔时太子。<a id="a-Q0"></a>即便前至跋伽仙人所住之处。<a id="a-Q1"></a>时彼林中。<a id="a-Q2"></a>有诸鸟兽。<a id="a-Q3"></a>既见太子。<a id="a-Q4"></a>皆悉瞩目。<a id="a-Q5"></a>端住不瞬。<a id="a-Q6"></a>跋伽仙人。<a id="a-Q7"></a>遥见太子。<a id="a-Q8"></a>而自念言。<a id="a-Q9"></a>此是何神。<a id="a-QA"></a>为日月天。<a id="a-QB"></a>为帝释耶。<a id="a-QC"></a>便与眷属。<a id="a-QD"></a>来迎太子。<a id="a-QE"></a>深生敬重。<a id="a-QF"></a>而作是言。<a id="a-QG"></a>善来仁者。<a id="a-QH"></a>太子既见诸仙人众。<a id="a-QI"></a>心意柔软。<a id="a-QJ"></a>威仪庠序。<a id="a-QK"></a>太子即便前其住处。<a id="a-QL"></a>诸仙人等。<a id="a-QM"></a>无复威光。<a id="a-QN"></a>皆悉同来请太子坐。<a id="a-QO"></a>太子坐已。<a id="a-QP"></a>观察彼诸仙人之行。<a id="a-QQ"></a>或有以草而为衣者。<a id="a-QR"></a>或以树皮树叶以为服者。<a id="a-QS"></a>或有唯食草木花果或有一日一食。<a id="a-QT"></a>或二日一食。<a id="a-QU"></a>或三日一食。<a id="a-QV"></a>如是行于自饿之法。<a id="a-QW"></a>或事水火。<a id="a-QX"></a>或奉日月。<a id="a-QY"></a>或翘一脚。<a id="a-QZ"></a>或卧尘土。<a id="a-Qa"></a>或有卧于荆蕀之上。<a id="a-Qb"></a>或有卧于水火之侧。<a id="a-Qc"></a>太子既见如此苦行。<a id="a-Qd"></a>即便问于跋伽仙人。<a id="a-Qe"></a>汝等今者修此苦行。<a id="a-Qf"></a>甚为奇特。<a id="a-Qg"></a>皆欲求于何等果报。<a id="a-Qh"></a>仙人答言。<a id="a-Qi"></a>修此苦行。<a id="a-Qj"></a>为欲生天。<a id="a-Qk"></a>太子又问。<a id="a-Ql"></a>诸天虽乐。<a id="a-Qm"></a>福尽则穷。<a id="a-Qn"></a>轮回六道。<a id="a-Qo"></a>终为苦聚。<a id="a-Qp"></a>汝等云何修诸苦因。<a id="a-Qq"></a>以求苦报。<a id="a-Qr"></a>太子即便心自叹言。<a id="a-Qs"></a>商人为宝故入大海。<a id="a-Qt"></a>王为国土。<a id="a-Qu"></a>兴师相伐。<a id="a-Qv"></a>今诸仙人。<a id="a-Qw"></a>为生天故。<a id="a-Qx"></a>修此苦行。<a id="a-Qy"></a>作是叹已。<a id="a-Qz"></a>默然而住。<a id="a-R0"></a>跋伽仙人。<a id="a-R1"></a>即问太子。<a id="a-R2"></a>仁者何意。<a id="a-R3"></a>默然不言。<a id="a-R4"></a>我等所行非真正耶。<a id="a-R5"></a>太子答言。<a id="a-R6"></a>汝等所行。<a id="a-R7"></a>非不至苦。<a id="a-R8"></a>然求果报。<a id="a-R9"></a>终不离苦。<a id="a-RA"></a>太子与诸仙人。<a id="a-RB"></a>设此议论言语往复。<a id="a-RC"></a>乃至日暮。<a id="a-RD"></a>太子即便停彼一宿。<a id="a-RE"></a>既至明旦。<a id="a-RF"></a>复更思惟。<a id="a-RG"></a>此诸仙人。<a id="a-RH"></a>虽修苦行。<a id="a-RI"></a>皆非解脱真正之道。<a id="a-RJ"></a>我今不应止住于此。<a id="a-RK"></a>即与仙人。<a id="a-RL"></a>辞别欲去。<a id="a-RM"></a>时诸仙人。<a id="a-RN"></a>白太子言。<a id="a-RO"></a>仁者来此。<a id="a-RP"></a>我皆欢喜。<a id="a-RQ"></a>令我人众。<a id="a-RR"></a>威德增盛。<a id="a-RS"></a>今者何故而忽欲去。<a id="a-RT"></a>为是我等。<a id="a-RU"></a>失于威仪。<a id="a-RV"></a>为此众中相犯触耶。<a id="a-RW"></a>以何因缘。<a id="a-RX"></a>不住于此。<a id="a-RY"></a>太子答言。<a id="a-RZ"></a>非是汝等有如是失宾主之仪。<a id="a-Ra"></a>亦无所少。<a id="a-Rb"></a>但汝所修。<a id="a-Rc"></a>增长苦因。<a id="a-Rd"></a>我今学道。<a id="a-Re"></a>为断苦本。<a id="a-Rf"></a>以此因缘。<a id="a-Rg"></a>是故去耳。<a id="a-Rh"></a>诸仙人众。<a id="a-Ri"></a>自共议言。<a id="a-Rj"></a>其所修道。<a id="a-Rk"></a>极为广大。<a id="a-Rl"></a>云何我等而得留之。<a id="a-Rm"></a>尔时有一仙人。<a id="a-Rn"></a>善知相法。<a id="a-Ro"></a>语众人言。<a id="a-Rp"></a>今此仁者。<a id="a-Rq"></a>诸相具足。<a id="a-Rr"></a>必当得于一切种智。<a id="a-Rs"></a>为天人师即便俱往诣太子所。<a id="a-Rt"></a>而作是言。<a id="a-Ru"></a>所修道异。<a id="a-Rv"></a>不敢相留。<a id="a-Rw"></a>若欲去者。<a id="a-Rx"></a>可向北行。<a id="a-Ry"></a>彼有大仙。<a id="a-Rz"></a>名阿罗逻加兰。<a id="a-S0"></a>仁者可往就其语论。<a id="a-S1"></a>我观仁者。<a id="a-S2"></a>亦当不必住于彼处。<a id="a-S3"></a>于是太子。<a id="a-S4"></a>即便北行。<a id="a-S5"></a>诸仙人众。<a id="a-S6"></a>见太子去。<a id="a-S7"></a>心怀懊恼。<a id="a-S8"></a>合掌随送极望绝视。<a id="a-S9"></a>然后乃还。<a id="a-SA"></a>尔时太子。<a id="a-SB"></a>既出宫已。<a id="a-SC"></a>至于天晓。<a id="a-SD"></a>耶输陀罗。<a id="a-SE"></a>及诸婇女。<a id="a-SF"></a>从眠而觉。<a id="a-SG"></a>不见太子。<a id="a-SH"></a>悲号啼泣。<a id="a-SI"></a>即便往启摩诃波阇波提。<a id="a-SJ"></a>今旦忽失太子所在。<a id="a-SK"></a>摩诃波阇波提。<a id="a-SL"></a>闻是语已。<a id="a-SM"></a>迷闷躃地。<a id="a-SN"></a>如是展转。<a id="a-SO"></a>乃至达王。<a id="a-SP"></a>王闻此言。<a id="a-SQ"></a>屹然无声。<a id="a-SR"></a>失其精魄。<a id="a-SS"></a>若丧四体。<a id="a-ST"></a>举宫内外。<a id="a-SU"></a>皆亦如是。<a id="a-SV"></a>时诸大臣。<a id="a-SW"></a>即入检视太子住处。<a id="a-SX"></a>案行宫城。<a id="a-SY"></a>见城北门。<a id="a-SZ"></a>自然已开。<a id="a-Sa"></a>又复不见车匿揵陟。<a id="a-Sb"></a>即问门司。<a id="a-Sc"></a>谁开此者。<a id="a-Sd"></a>互相推捡。<a id="a-Se"></a>皆云不知。<a id="a-Sf"></a>并问防人。<a id="a-Sg"></a>亦云不解此门开意。<a id="a-Sh"></a>于时大臣。<a id="a-Si"></a>心自思惟。<a id="a-Sj"></a>北门既开。<a id="a-Sk"></a>太子必当从此而出。<a id="a-Sl"></a>宜速寻觅太子所在。<a id="a-Sm"></a>即敕千乘万骑。<a id="a-Sn"></a>络绎四出。<a id="a-So"></a>追求太子。<a id="a-Sp"></a>以天力故。<a id="a-Sq"></a>迷失道迳。<a id="a-Sr"></a>不知所之。<a id="a-Ss"></a>即便还归。<a id="a-St"></a>白大王言。<a id="a-Su"></a>推寻太子。<a id="a-Sv"></a>不知所在。<a id="a-Sw"></a>尔时车匿。<a id="a-Sx"></a>步牵揵陟。<a id="a-Sy"></a>及庄严具。<a id="a-Sz"></a>悲泣鸣咽。<a id="a-T0"></a>随路而还。<a id="a-T1"></a>举邑人民。<a id="a-T2"></a>见此惊愕。<a id="a-T3"></a>无不懊恼。<a id="a-T4"></a>悉皆竞来。<a id="a-T5"></a>问车匿言。<a id="a-T6"></a>汝送太子。<a id="a-T7"></a>置于何处。<a id="a-T8"></a>今与揵陟。<a id="a-T9"></a>而独还耶。<a id="a-TA"></a>车匿既得诸人此问。<a id="a-TB"></a>倍更悲绝。<a id="a-TC"></a>不能答之。<a id="a-TD"></a>此诸人民。<a id="a-TE"></a>虽见揵陟被带鞍勒七宝庄严。<a id="a-TF"></a>不见太子。<a id="a-TG"></a>犹若死人饰以花彩。<a id="a-TH"></a>于是车匿。<a id="a-TI"></a>前入宫城。<a id="a-TJ"></a>揵陟悲嘶。<a id="a-TK"></a>诸厩群马。<a id="a-TL"></a>一时哀鸣。<a id="a-TM"></a>外诸官属。<a id="a-TN"></a>白摩诃波阇波提及耶输陀罗言。<a id="a-TO"></a>车匿唯与揵陟俱还。<a id="a-TP"></a>闻此言已。<a id="a-TQ"></a>宛转于地。<a id="a-TR"></a>而自念曰。<a id="a-TS"></a>今者唯闻车匿揵陟相随俱还。<a id="a-TT"></a>而不闻道太子归声。<a id="a-TU"></a>摩诃波阇波提。<a id="a-TV"></a>即作是言。<a id="a-TW"></a>我养太子。<a id="a-TX"></a>至年长大。<a id="a-TY"></a>一旦舍我。<a id="a-TZ"></a>不知所在。<a id="a-Ta"></a>譬如果树。<a id="a-Tb"></a>结花成实。<a id="a-Tc"></a>临熟落地。<a id="a-Td"></a>又如饥人。<a id="a-Te"></a>遇百味馔。<a id="a-Tf"></a>临欲食之。<a id="a-Tg"></a>忽然翻倒。<a id="a-Th"></a>耶输陀罗。<a id="a-Ti"></a>又自言曰。<a id="a-Tj"></a>我与太子。<a id="a-Tk"></a>行住坐卧。<a id="a-Tl"></a>不相远离。<a id="a-Tm"></a>今者舍我。<a id="a-Tn"></a>莫知所趣。<a id="a-To"></a>古昔诸王。<a id="a-Tp"></a>入山学道。<a id="a-Tq"></a>皆将妻子。<a id="a-Tr"></a>不暂相弃。<a id="a-Ts"></a>世间之人。<a id="a-Tt"></a>一遇相识。<a id="a-Tu"></a>别不相忘。<a id="a-Tv"></a>夫妇之情。<a id="a-Tw"></a>恩爱之深。<a id="a-Tx"></a>而乃反更如是之薄。<a id="a-Ty"></a>诘车匿言。<a id="a-Tz"></a>宁与智者而作怨仇。<a id="a-U0"></a>不共愚人以为亲厚。<a id="a-U1"></a>汝痴顽人。<a id="a-U2"></a>盗送太子。<a id="a-U3"></a>置于何处。<a id="a-U4"></a>令此释族不复炽盛。<a id="a-U5"></a>又责揵陟。<a id="a-U6"></a>汝载太子。<a id="a-U7"></a>出此王宫。<a id="a-U8"></a>近去之时。<a id="a-U9"></a>寂然无声。<a id="a-UA"></a>今者空反。<a id="a-UB"></a>何意悲嘶。<a id="a-UC"></a>尔时车匿。<a id="a-UD"></a>即便答言。<a id="a-UE"></a>勿责于我及以揵陟。<a id="a-UF"></a>所以者何。<a id="a-UG"></a>此是天力。<a id="a-UH"></a>非人所为。<a id="a-UI"></a>当于尔夕。<a id="a-UJ"></a>夫人婇女。<a id="a-UK"></a>皆悉惛卧。<a id="a-UL"></a>太子敕我。<a id="a-UM"></a>令起被马。<a id="a-UN"></a>我于尔时。<a id="a-UO"></a>以大高声。<a id="a-UP"></a>而谏太子。<a id="a-UQ"></a>欲使夫人。<a id="a-UR"></a>及诸婇女闻此惊悟。<a id="a-US"></a>及被揵陟都无觉者。<a id="a-UT"></a>城门每开闻四十里。<a id="a-UU"></a>当尔之时。<a id="a-UV"></a>自然而开。<a id="a-UW"></a>又无一声。<a id="a-UX"></a>如此之事。<a id="a-UY"></a>岂非天力。<a id="a-UZ"></a>出城之时。<a id="a-Ua"></a>天令诸神。<a id="a-Ub"></a>手捧马足。<a id="a-Uc"></a>并接于我。<a id="a-Ud"></a>虚空诸天。<a id="a-Ue"></a>随从无数。<a id="a-Uf"></a>我当云何而能止耶。<a id="a-Ug"></a>时天既晓。<a id="a-Uh"></a>行三踰阇那。<a id="a-Ui"></a>至彼跋伽仙人住处。<a id="a-Uj"></a>又复有诸奇特异事。<a id="a-Uk"></a>愿听我说。<a id="a-Ul"></a>太子既至跋伽仙人苦行林中。<a id="a-Um"></a>即便下马。<a id="a-Un"></a>手抚马背。<a id="a-Uo"></a>并敕于我。<a id="a-Up"></a>令还宫城。<a id="a-Uq"></a>我于此时。<a id="a-Ur"></a>随从太子。<a id="a-Us"></a>永无归意。<a id="a-Ut"></a>太子见遣。<a id="a-Uu"></a>终不听住。<a id="a-Uv"></a>又复就我。<a id="a-Uw"></a>取七宝剑。<a id="a-Ux"></a>而自唱言。<a id="a-Uy"></a>过去诸佛。<a id="a-Uz"></a>为成就阿耨多罗三藐三菩提故。<a id="a-V0"></a>舍于饰好。<a id="a-V1"></a>剃除须发。<a id="a-V2"></a>我今亦当依诸佛法。<a id="a-V3"></a>唱此言已。<a id="a-V4"></a>即脱宝冠及以明珠。<a id="a-V5"></a>悉付我还置王足下。<a id="a-V6"></a>又以璎珞。<a id="a-V7"></a>与摩诃波阇波提。<a id="a-V8"></a>余庄严具。<a id="a-V9"></a>以与耶输陀罗。<a id="a-VA"></a>我于尔时。<a id="a-VB"></a>虽闻此诲。<a id="a-VC"></a>犹侍左右。<a id="a-VD"></a>无有归情。<a id="a-VE"></a>于时太子。<a id="a-VF"></a>便以利剑。<a id="a-VG"></a>自剃须发。<a id="a-VH"></a>天于空中。<a id="a-VI"></a>随接而去。<a id="a-VJ"></a>即便前行。<a id="a-VK"></a>逢于猎者。<a id="a-VL"></a>以身所著七宝妙衣。<a id="a-VM"></a>而与猎人。<a id="a-VN"></a>贸易袈裟。<a id="a-VO"></a>于是虚空。<a id="a-VP"></a>有大光明。<a id="a-VQ"></a>我见太子形服既变。<a id="a-VR"></a>深知其意必不可回。<a id="a-VS"></a>我即闷绝。<a id="a-VT"></a>心大懊恼。<a id="a-VU"></a>太子前至跋伽仙人所住之处。<a id="a-VV"></a>我便于彼。<a id="a-VW"></a>辞别而归。<a id="a-VX"></a>此诸奇特。<a id="a-VY"></a>皆是天力。<a id="a-VZ"></a>非复人事。<a id="a-Va"></a>愿勿责我及揵陟也。<a id="a-Vb"></a>时摩诃波阇波提。<a id="a-Vc"></a>及耶输陀罗。<a id="a-Vd"></a>既闻车匿说此事已。<a id="a-Ve"></a>心小醒悟。<a id="a-Vf"></a>默然无声。</p>
  <p id="aVg">尔时白净王。<a id="a-Vh"></a>闷绝始醒。<a id="a-Vi"></a>敕唤车匿。<a id="a-Vj"></a>而语之言。<a id="a-Vk"></a>汝云何令诸释种姓生大苦恼。<a id="a-Vl"></a>我有严制。<a id="a-Vm"></a>敕内外官属。<a id="a-Vn"></a>守护太子畏其出家。<a id="a-Vo"></a>汝复何意。<a id="a-Vp"></a>辄被揵陟。<a id="a-Vq"></a>而与太子令密去耶。<a id="a-Vr"></a>车匿闻已。<a id="a-Vs"></a>生大怖惧。<a id="a-Vt"></a>而启王言。<a id="a-Vu"></a>太子出城。<a id="a-Vv"></a>实非我咎。<a id="a-Vw"></a>唯愿大王。<a id="a-Vx"></a>听我具说。<a id="a-Vy"></a>即以宝冠及髻中明珠。<a id="a-Vz"></a>置王足下。<a id="a-W0"></a>太子令我以此冠珠置王足下。<a id="a-W1"></a>七宝璎珞与摩诃波阇波提。<a id="a-W2"></a>余庄严具与耶输陀罗。<a id="a-W3"></a>王见诸物。<a id="a-W4"></a>倍增悲绝。<a id="a-W5"></a>虽复木石。<a id="a-W6"></a>犹尚有感。<a id="a-W7"></a>况乃父子恩爱之深。<a id="a-W8"></a>车匿具以前事。<a id="a-W9"></a>而启王言。<a id="a-WA"></a>太子敕我。<a id="a-WB"></a>父王若谓本要有子。<a id="a-WC"></a>当听出家。<a id="a-WD"></a>今未有子。<a id="a-WE"></a>云何而去。<a id="a-WF"></a>临去之时。<a id="a-WG"></a>又不启者。<a id="a-WH"></a>汝可为我具答父王。<a id="a-WI"></a>耶输陀罗。<a id="a-WJ"></a>久已有娠。<a id="a-WK"></a>王宜问之。<a id="a-WL"></a>昔敕如此。<a id="a-WM"></a>非为专辄。<a id="a-WN"></a>王闻此言。<a id="a-WO"></a>即便遣问耶输陀罗。<a id="a-WP"></a>太子云汝久已有娠。<a id="a-WQ"></a>实如此不。<a id="a-WR"></a>耶输陀罗。<a id="a-WS"></a>即答信言。<a id="a-WT"></a>当于大王来此宫时。<a id="a-WU"></a>太子指我。<a id="a-WV"></a>即觉有娠。<a id="a-WW"></a>王闻其语。<a id="a-WX"></a>生奇特心。<a id="a-WY"></a>忧恼暂歇。<a id="a-WZ"></a>而自念言。<a id="a-Wa"></a>我前所以许令有子听出家者。<a id="a-Wb"></a>七日之中。<a id="a-Wc"></a>必无子理。<a id="a-Wd"></a>转轮王位。<a id="a-We"></a>自然而至。<a id="a-Wf"></a>不谓七日未满。<a id="a-Wg"></a>而便有娠。<a id="a-Wh"></a>深自咎悼智慧浅短。<a id="a-Wi"></a>所为方便。<a id="a-Wj"></a>不能住之。<a id="a-Wk"></a>轻作此约。<a id="a-Wl"></a>重增悔恨。<a id="a-Wm"></a>太子神略。<a id="a-Wn"></a>出人意表。<a id="a-Wo"></a>今日之事。<a id="a-Wp"></a>亦复兼是诸大天力。<a id="a-Wq"></a>我今不应责车匿也。<a id="a-Wr"></a>时白净王。<a id="a-Ws"></a>心自思惟。<a id="a-Wt"></a>太子出家。<a id="a-Wu"></a>必不可回。<a id="a-Wv"></a>设使更作诸余方便。<a id="a-Ww"></a>亦不能留。<a id="a-Wx"></a>虽复弃国出家学道。<a id="a-Wy"></a>然已有子。<a id="a-Wz"></a>不绝种嗣。<a id="a-X0"></a>我今应敕耶输陀罗。<a id="a-X1"></a>好令将护所怀之子。<a id="a-X2"></a>时白净王。<a id="a-X3"></a>爱念情深。<a id="a-X4"></a>语车匿言。<a id="a-X5"></a>我今当往寻求太子。<a id="a-X6"></a>不知即时。<a id="a-X7"></a>定在何许。<a id="a-X8"></a>其今既已舍我学道。<a id="a-X9"></a>我复何忍独生独活。<a id="a-XA"></a>便当追逐随其所在。<a id="a-XB"></a>尔时王师。<a id="a-XC"></a>及与大臣。<a id="a-XD"></a>闻王欲出寻求太子。<a id="a-XE"></a>二人俱共来谏王言。<a id="a-XF"></a>大王不应自生忧恼。<a id="a-XG"></a>所以者何。<a id="a-XH"></a>我观太子。<a id="a-XI"></a>见其相貌。<a id="a-XJ"></a>过去世中。<a id="a-XK"></a>久已修习出家之业。<a id="a-XL"></a>设复令为释提桓因。<a id="a-XM"></a>亦当不乐。<a id="a-XN"></a>况复今者转轮王位。<a id="a-XO"></a>而能留耶。<a id="a-XP"></a>大王不忆太子初生而行七步举手住言。<a id="a-XQ"></a>我生已尽。<a id="a-XR"></a>是最后身。<a id="a-XS"></a>诸梵天王。<a id="a-XT"></a>释提桓因。<a id="a-XU"></a>悉来下从。<a id="a-XV"></a>如此奇特。<a id="a-XW"></a>云何乐世。<a id="a-XX"></a>又复白王。<a id="a-XY"></a>阿私陀仙。<a id="a-XZ"></a>昔相太子。<a id="a-Xa"></a>年至十九。<a id="a-Xb"></a>出家学道。<a id="a-Xc"></a>必当成就一切种智。<a id="a-Xd"></a>今时既到。<a id="a-Xe"></a>大王何故。<a id="a-Xf"></a>而生愁苦。<a id="a-Xg"></a>又复大王。<a id="a-Xh"></a>严敕内外。<a id="a-Xi"></a>守护太子。<a id="a-Xj"></a>虑恐出家。<a id="a-Xk"></a>而诸天来。<a id="a-Xl"></a>导引出城。<a id="a-Xm"></a>如是之事。<a id="a-Xn"></a>非复人力。<a id="a-Xo"></a>唯愿大王。<a id="a-Xp"></a>当生欢喜。<a id="a-Xq"></a>勿怀愁恼。<a id="a-Xr"></a>不须自出。<a id="a-Xs"></a>若忆太子犹不已者。<a id="a-Xt"></a>我今当与大臣寻求所在。<a id="a-Xu"></a>王闻此语。<a id="a-Xv"></a>心自念言。<a id="a-Xw"></a>我知太子。<a id="a-Xx"></a>虽不可回。<a id="a-Xy"></a>未忍便舍。<a id="a-Xz"></a>不复追之。<a id="a-Y0"></a>今当试令师及大臣更一寻也。<a id="a-Y1"></a>即便答师及大臣言。<a id="a-Y2"></a>善哉可去。<a id="a-Y3"></a>举宫内外。<a id="a-Y4"></a>心皆苦恼。<a id="a-Y5"></a>伫逐速还。<a id="a-Y6"></a>于是王师大臣。<a id="a-Y7"></a>即便辞出。<a id="a-Y8"></a>追寻太子。</p>
 </body>
</html>