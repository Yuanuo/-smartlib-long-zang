<!DOCTYPE html>
<html>
<head>
  <meta charset="utf-8"/>
  <meta name="author" content="支谦/吴"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>佛说义足经卷上(一部合十六章)</title>
</head>
<body>
  <h1 class="head">佛说义足经卷上(一部合十六章)</h1>
  <h2>桀贪第一</h2>
  <p>闻如是。佛在舍卫国祇树给孤独园。时有一梵志。祇树间有大稻田。已熟。在朝暮当收获梵志晨起。往到田上遥见禾穟。心内欢喜。自谓得愿。视禾不能舍去。佛是时从诸比丘。入城求食。遥见梵志喜乐如是。便谓诸比丘。汝曹见是梵志不。皆对言见。佛默然入城。食后各还精舍。即日夜天雨大雹。皆杀田中禾。梵志有一女。亦以夜死。梵志以是故。愁愦忧烦。啼哭无能止者。明日众比丘。持应器入城求食。便闻梵志有是灾害。啼哭甚悲。非沙门梵志及国人所能解其忧者。比丘食竟。还到佛所。作礼白。梵志意状如是。言适竟。梵志啼哭。来到佛所。劳佛竟。便坐佛边。佛知其本忧所念。即谓梵志言。世有五事。不可得避。亦无脱者。何等为五。当耗减法。欲使不耗减。是不可得。当亡弃法。欲使不亡弃。是不可得。当病瘦法。欲使不病瘦。是不可得。当老朽法。欲使不老朽。是不可得。当死去法。欲使不死去。是不可得。凡人无道无慧计。见耗减亡弃老病死法来。即生忧愦悲哀。拍髀热自。耗身无益。何以故。坐不闻知谛。当如是。梵志我闻有抱谛者。见耗减法亡弃老病死法来。不以为忧。何以故。已闻知谛。当如是。不是独我家耗。世悉亦尔。世与耗俱生。我何从独得离。慧意谛计。我今已耗。至使忧之。坐羸不食。面目委色。与我怨者快喜。与我厚者代忧。惨戚家事不修计耗。不可复得。已谛如是。见耗减亡弃老病死法来。终不复忧也。佛以是因缘。为梵志说偈。</p>
  <p>不以忧愁悲声　　多少得前所亡</p>
  <p>痛忧亦无所益　　怨家意快生喜</p>
  <p>至诚有慧谛者　　不忧老病死亡</p>
  <p>欲快者反生恼　　见其华色悦好</p>
  <p>飞响不及无常　　珍宝求解不死</p>
  <p>知去不复忧追　　念行致胜世宝</p>
  <p>谛知是不可追　　世人我卿亦然</p>
  <p>远忧愁念正行　　是世忧当何益</p>
  <p>佛复为梵志。极说经法。次说布施持戒。现天径欲善。其恶无坚固。佛知梵志意软向正便见四谛。梵志意解。便得第一沟港道。如染净缯受色即好。便起头面著佛足。叉手言。我今见谛。如引镜自照。从今已后。身归佛归比丘僧。受我为清信士。奉行五戒。尽形寿净洁不犯戒。便起绕佛三匝而去。众比丘便白佛言。快哉解洗梵志意。乃如是至便喜笑而去。</p>
  <p>佛语诸比丘。不但是返解是梵志忧。过去久远。是阎浮利地有五王。其一王名曰桀贪。治国不正。大臣人民。悉患王所为。便共集议言。我曹家家出兵。皆拔白到王前。共谓王宁自知所为不正施行贪害万姓。不急出国去。不者必相害伤。王闻大恐怖战栗。衣毛悉竖。以车骑而出国去。穷厄织草[卄/((女/女)*干)]。卖以自给。大臣人民。取王弟拜作王。便正治不枉万姓。故王桀贪闻弟兴将为王。即内欢喜计言。我可从弟有所乞。可以自活。便上书具自陈说。便从王乞一鄹。可以自给。王即与之。愍伤其厄。得一[阿-可+聚]便正治。复乞两[阿-可+聚]。四五至十[阿-可+聚]。二十三十四十五十至百[阿-可+聚]。二百至五百[阿-可+聚]。便复乞半国。王即与之。便正治。如是久远。桀贪生念。便兴半国兵。攻弟国即胜。便自得故国。复生念。我今何不悉兴一国兵攻二国三国四国。便往攻悉得胜。复正治四国。复生念。今我何不兴四国兵攻第五国。便往攻即复得胜。是时陆地尽。四海内皆属王。便改号自立为大胜王。天帝释便试之。宁知厌足不。便化作小童梵志姓驹夷。欲得见王。被发拄金杖。持金瓶住宫门。守门者白王言。外有梵志姓驹夷欲见王。王言大善。便请前坐。相劳问毕。却谓王言。我属从海边来。见一大国丰乐。人民炽盛。多有珍宝。可往攻之。王审足复欲得是国。王言。我大欲得。天王谓言。可益装船兴兵相待。却后七日。当将王往适。言天王便化去。到其日便大兴兵益装船。不见梵志来。是时王愁忧不乐。拍髀如言。怨哉我今以亡是大国。如得驹夷不坚获。如期反不见。是时一国人民。回坐向王。王啼亦啼。王忧亦忧。王处忧未尝止闻识经偈。便生意而说言。</p>
  <p>增念随欲　　已有复愿　　日盛为喜</p>
  <p>从得自在</p>
  <p>王便为众人。说欲偈意。有能解是偈义者。上金钱一千。时坐中有少年。名曰郁多。郁多即白王言。我能解是义。相假七日乃来对。到七日白母言。我今欲到王所解王忧母谓子。子且勿行。帝王难事如燃火。其教如利刀。难可亲近。子言。母勿愁忧。我力自能淹王偈义。当得重谢。可以极自娱乐。便到王所言。我今来对其义。即说偈言。</p>
  <p>增念随欲　　已有复愿　　已放不制</p>
  <p>如渴饮汤　　悉以世地　　满马金银</p>
  <p>悉得不厌　　有黠正行　　如角距生</p>
  <p>日长取增　　人生亦尔　　不觉欲增</p>
  <p>饥渴无尽　　日日复有　　金山拄天</p>
  <p>状若须弥　　悉得不厌　　有黠正行</p>
  <p>欲致痛冥　　未尝闻之　　愿闻远欲</p>
  <p>厌者以黠　　厌欲为尊　　欲漏难离</p>
  <p>黠人觉苦　　不随爱欲　　如作车轮</p>
  <p>能使致坚　　稍稍去欲　　意稍得安</p>
  <p>欲得道定　　悉舍所欲</p>
  <p>王言知意。悉治世地尽。四海内无不至属。是亦可为厌。乃复远欲贪海外国。大胜王即谓郁多言。</p>
  <p>童子若善　　以尊依世　　说欲甚痛</p>
  <p>慧计乃尔　　汝说八偈　　偈上千钱</p>
  <p>愿上大德　　说义甚哀</p>
  <p>郁多以偈报言。</p>
  <p>不用是宝　　取可自给　　最后说偈</p>
  <p>意远欲乐　　家母大王　　身羸老年</p>
  <p>念欲报母　　与金钱千　　令得自供</p>
  <p>大胜王。便上金钱一千。使得供养老母。佛语诸比丘。是时大胜者。即种稻梵志是也。时童子郁多者。则我身是也。我是时亦解释是梵志痛忧。我今亦一切断是梵志痛忧。已终不复著苦。佛以是本因。演是卷义。令我后学闻是说。欲作偈句为后世作明。令我经法久住。义足经。</p>
  <p>增念随欲　　已有复愿　　日增为喜</p>
  <p>从得自在　　有贪世欲　　坐贪痴人</p>
  <p>既亡欲愿　　毒箭著身　　是欲当远</p>
  <p>如附蛇头　　违世所乐　　当定行禅</p>
  <p>田种珍宝　　牛马养者　　坐女系欲</p>
  <p>痴行犯身　　倒羸为强　　坐服甚怨</p>
  <p>次冥受痛　　船破海中　　故说摄意</p>
  <p>远欲勿犯　　精进求度　　载船至岸</p>
  <p>佛说是义足经竟。比丘欢喜。</p>
  <h2>优填王第二</h2>
  <p>闻如是。佛在舍卫国祇树给孤独园。时有一比丘。在句参国石间土室中。长发须爪。被坏衣。时优填王。欲出游观。到我迹山。侍者即敕治道桥。还白王。已治道王可出。王但从美人妓女。乘骑到我迹山。下车步上。有一美人。经行山中。从崎至崎。顾见石间土室中。有一比丘。长须发爪。衣服裂败。状类如鬼。便大声呼天子。是中有鬼。是中有鬼。王便遥问何所在。美人言。近在石间土室中。王即拔剑从之。见比丘如是即问。汝何等人。对言。我是沙门。王问汝何等沙门。曰我是释迦沙门。王言。是应真耶。曰非也。宁有四禅耶。复言。无有也。宁三禅二禅耶。复言。无有。宁至一禅耶。对曰。言实一禅行。王便恚内不解。顾谓侍者黄门。以淫意念。是沙门凡俗人无真行。奈何见我美人。便敕侍者。急取断弦截来系是人。侍者便去。山神念是比丘无过。今当怨死。我可拥护令脱是厄。便化作大猪身。徐走王边。侍者即白王。大猪近在王边。王便舍比丘。拔剑逐猪。比丘见王去远。便走出到舍卫祇树给孤独园中。为诸比丘说本末。比丘即白佛。佛是时因是本。变有义生。命我比丘悉知经卷出语。为后世学作明。令我经道久住。是时佛说义足经。</p>
  <p class="l-js-5c">系舍多所愿　　住其邪所遮</p>
  <p class="l-js-5c">以遮远正道　　欲念难可慧</p>
  <p class="l-js-5c">坐可系胞胎　　系色坚虽解</p>
  <p class="l-js-5c">不观去来法　　慧是亦断本</p>
  <p class="l-js-5c">贪欲以痴盲　　不知邪利增</p>
  <p class="l-js-5c">坐欲被痛悲　　从是当何依</p>
  <p class="l-js-5c">人生当觉是　　世邪难可依</p>
  <p class="l-js-5c">舍正不著念　　命短死甚近</p>
  <p class="l-js-5c">展转是世苦　　生死欲溪流</p>
  <p class="l-js-5c">死时乃念怨　　从欲诋胎极</p>
  <p class="l-js-5c">自可受痛身　　流断少水鱼</p>
  <p class="l-js-5c">以见断身可　　三世复何增</p>
  <p class="l-js-5c">力欲于两面　　彼可觉莫著</p>
  <p class="l-js-5c">莫行所自怨　　见闻莫自污</p>
  <p class="l-js-5c">觉想观度海　　有我尊不计</p>
  <p class="l-js-5c">力行拔未出　　致使乃无疑</p>
  <p>佛说是义足经。比丘欢喜。</p>
  <h2>须陀利第三</h2>
  <p>闻如是。佛在舍卫国祇树给孤独园。为国王大臣及理家所待敬。事遇不懈。饭食衣被。卧床疾药。供所当得。是时梵志自坐其讲堂共议言。我曹本为国王大臣人民理家所侍遇。今弃不复用。悉反事沙门瞿昙及诸弟子。今我曹当共作方便败之耳。便共议。今但当求我曹部伍中最端正好女共杀之。以其死尸。埋于祇树间。尔乃毁伤沙门瞿昙及诸弟子。令恶名远闻。待遇者远离不复敬之。学者悉不复得衣食。皆当来事我曹。我曹便当为世尊。坏瞿昙世无能胜我曹者。即共行谓好首言。汝宁知我曹今弃不复见用。反以沙门瞿昙为师。汝宁能忿为众作利不。好首言。作利云何。曰唯舍寿命死耳。答言。我不能也。曰汝不能尔者从今以后。终不复内汝著数中也。女闻大不乐。即言诺。是我职当也。众学言。善哉。便共教女言。从今以后。朝暮到佛所。数往祇树间。悉令万姓见知汝如是我曹共杀汝。埋著祇树间。令瞿昙得毁辱不。小女即承教。数数往来沙门所。令众人知女如是。便取女杀埋著祇树间。众梵志便相聚会。到王宫门。称怨言。我曹学中。有一女独端正。花色无双。今生亡不知处。王谓言。女行来常在何所。共对言。常往来沙门瞿昙所。王言。尔者当于彼求。便从王乞吏兵。王即与之。寻求行转到祇树间。便掘出死尸著床上。共持于舍卫四道。悉遍里巷称怨言。众人观沙门瞿昙释家子。常称言德戒弘普无上。如何私与女人通。杀埋藏之。如是当有何法何德何戒行乎。食时众比丘。悉持应器。入城乞食。众理家人民。遥见便骂言。是曹沙门。自称言有法德戒。子曹所犯若此。当有何善。奈何复得衣食。众比丘闻如是。持空应器。出城洗手足。盛藏应器到佛所。作礼悉住不坐。如事具说。是时佛说偈言。</p>
  <p>无想放意妄语　　众斗被箭忍痛</p>
  <p>闻凡放善恶言　　比丘忍无乱意</p>
  <p>佛告比丘。我被是妄谤。不过七日耳。是时有清信女。字惟阎。于城中闻比丘求食悉空还。甚鄙念佛及比丘僧。便疾行到祇树。至佛所头面作礼。绕佛坐一边。佛为广说经法。惟阎闻经竟起。叉手白佛言。愿尊及比丘僧。从我家饭七日。佛默然受之。惟阎便绕佛三匝而去。至七日。佛告阿难。汝与众比丘。入城悉于里巷四徼街道说偈言。</p>
  <p class="l-js-5c">常欺倒邪冥　　说作身不犯</p>
  <p class="l-js-5c">重冥行欺具　　自怨到彼苦</p>
  <p class="l-js-5c">修地利分具　　不守怨自贼</p>
  <p class="l-js-5c">恶言截头本　　常关守其门</p>
  <p class="l-js-5c">当尊反兴毁　　尊空无戒人</p>
  <p class="l-js-5c">从口内众忧　　嫉心众不安</p>
  <p class="l-js-5c">抟掩利人财　　力欺亦可致</p>
  <p class="l-js-5c">是悉皆可忍　　是最以亡宝</p>
  <p class="l-js-5c">有怨于正人　　世六余有五</p>
  <p class="l-js-5c">恶有道致彼　　坐意行不正</p>
  <p>欺咤有十万</p>
  <p>阿难即受教。俱入城。于里巷四街道。说如佛所言。即时舍卫人民。及诸里家。皆生意言释家子实无恶。学在释家。终不有邪行。是时众异梵志。自于讲堂有所讼。中有一人。言露子曹事。于外出声言。汝曹自共杀好首。而怨佛及弟子乎。大臣闻是声。便入启王。王即召众梵志问。汝曹自共杀好首不。便言实尔。王怒曰。当重罚子曹。奈何于我国界。自称为道。而有杀害之心。即敕傍臣。悉收子曹。遍徇舍卫城里巷匝。逐出国界去。佛以食时。从诸比丘。皆持应器入城。时有清信士。名阿须利。遥见佛。便往作礼。扬声白佛言。闻者不识四方名心甚悲。所闻经法。不能复诵。闻佛及比丘僧怨被恶名。佛谓阿须利言。不适有是宿命因缘。佛便说偈言。</p>
  <p class="l-js-5c">亦毁于少言　　多言亦得毁</p>
  <p class="l-js-5c">亦毁于忠言　　世恶无不毁</p>
  <p class="l-js-5c">过去亦当来　　现在亦无有</p>
  <p class="l-js-5c">谁尽寿见毁　　难形尚敬难</p>
  <p>佛广为阿须利说经。便到须达家。直坐正座。须达便为佛作礼。叉手言。我属者悲。身不识方面。所闻经法不能复诵。闻佛及比丘僧怨被恶名。佛是时说偈言。</p>
  <p class="l-js-5c">我如象行斗　　被疮不著想</p>
  <p class="l-js-5c">念我忍意尔　　世人无喜念</p>
  <p class="l-js-5c">我手无疮疡　　以手把毒行</p>
  <p class="l-js-5c">无疮毒从生　　善行恶不成</p>
  <p>佛广为须达说经。便到维阎家。直坐正座。维阎作礼竟。叉手言。属者我悲。身不识方面。所闻经法。不能复诵。闻佛及比丘僧怨被恶名。佛因为维阎说偈言。</p>
  <p class="l-js-5c">无晓欲使恼　　内净外何污</p>
  <p class="l-js-5c">愚人怨自误　　向风扬细尘</p>
  <p>维阎是时。快饭食佛比丘僧竟。澡水与下坐。听佛说经。佛为说守戒净行。悉见诸道便而去。时国王波私匿。具从事骑。以王威法。出城到祇树。欲前见佛故。乘骑未到。下车步入。遥见佛。便却盖解冠。却诸侍从。脱足金屣。便前为佛作礼就座。叉手白佛言。属者甚悲。身不识方面。所闻经法不复诵。闻佛及比丘僧怨被恶名。佛即为王说偈言。</p>
  <p class="l-js-5c">邪念说彼短　　解意谛说善</p>
  <p class="l-js-5c">口直次及尊　　善恶舍不忧</p>
  <p class="l-js-5c">以行当那舍　　弃世欲自在</p>
  <p class="l-js-5c">抱至德不乱　　制欲人所诘</p>
  <p>舍卫一国人民。悉生念疑。佛及比丘僧。从何因缘。致是恶名声厄。共视佛威神。甚大巍巍。如星中月。适无敢难。佛悉知其所念。便说是义足经言。</p>
  <p>如有守戒行人　　问不及先具演</p>
  <p>有疑正非法道　　欲来学且自净</p>
  <p>以止不拘是世　　常自说著戒坚</p>
  <p>是道法黠所信　　不著绮行教世</p>
  <p>法不匿不朽言　　毁尊我不喜恐</p>
  <p>自见行无邪漏　　不著想何嗔喜</p>
  <p>所我有以转舍　　鲜明法正著持</p>
  <p>求正利得必空　　以想空法本空</p>
  <p>不著余无所有　　行不愿三界生</p>
  <p>可瞑冥悉已断　　云何行有处所</p>
  <p>所当有悉裂去　　所道说无爱著</p>
  <p>已不著亦可离　　从行拔悉舍去</p>
  <p>佛说是义足经竟。比丘欢喜。</p>
  <h2>摩竭梵志第四</h2>
  <p>闻如是。佛在舍卫国祇树给孤独园。时有一梵志。字摩竭卒死讲堂。同学便著床上。共舁出于舍卫里巷四街道。举声言。见摩竭者。悉得解脱。今见死尸亦解脱。后闻名者亦解脱。诸比丘。食时悉持应器。入城求食。时见梵志说摩竭功德如是。食竟悉澡应器。还到佛所。作礼竟皆就座。即为佛本末说如是。佛因是本演是卷。令我弟子悉闻解。广为后世作明。令我经道久住。说是义足经。</p>
  <p>我见净无有病　　信见谛及自净</p>
  <p>有知是悉可度　　苦断习证前服</p>
  <p>见好人以为净　　有慧行及离苦</p>
  <p>黠除凶见净径　　断所见证至净</p>
  <p>从异道无得脱　　见闻持戒行度</p>
  <p>身不污罪亦福　　悉已断不自誉</p>
  <p>悉弃上莫念后　　有是行度四海</p>
  <p>直行去莫念苦　　有所念意便缚</p>
  <p>常觉意守戒行　　在上行想彼苦</p>
  <p>念本念稍入行　　不矫言审有黠</p>
  <p>一切法无有疑　　至见闻亦所念</p>
  <p>谛见闻行力根　　谁作世是六衰</p>
  <p>不念身不念尊　　亦不愿行至净</p>
  <p>恩怨断无所著　　断世愿无所著</p>
  <p>无所有为梵志　　闻见法便直取</p>
  <p>淫不淫著污淫　　已无是当著净</p>
  <p>佛说是义足经竟。比丘悉欢喜。</p>
  <h2>镜面王第五</h2>
  <p>闻如是。佛在舍卫国祇树给孤独园。众比丘以食时。持应器入城欲求食。自念言。今入城甚早。我曹宁可到异梵志讲堂。与相劳徕便就坐。是时诸梵志自共诤。生结不解。转相谤怨。我知是法。汝知何法。我所知合于道。汝所知合何道。我道法可猗行。汝道法难可亲。当前说著后说。当后说反前说。多说法非与重担不能举。为汝说义不能解。汝定知法极无所有。汝迫复何对。以舌戟转相中害。被一毒报以三。诸比丘闻子曹怨言。如是亦不善。子言亦不证。子曹正各起座。到舍卫求食食竟举藏应器。还到祇树入园。为佛作礼。悉坐一面。便如事具说。念是曹梵志学自苦。何时当得解。佛言。是曹梵志。非一世痴冥。过去久远。是阎浮利地有王。名曰镜面。时敕使者。令行我国界无眼人悉将来至殿下。使者受敕即行。将诸无眼人。到殿下。以白王。王敕大臣。悉将是人去示其象。臣即将到象厩。一一示之。令捉象。有捉足者。尾者尾本者腹者胁者背者耳者头者牙者鼻者。悉示已。便将诣王所。王悉问。汝曹审见象不。对言。我悉见。王言何类。中有得足者言。明王象如柱。得尾者曰。如扫帚。得尾本者言如杖。得腹者言如埵。得胁者言如壁。得背者言如高岸。得耳者言如大箕。得头者言如臼。得牙者言如角。得鼻者言如索。便复于王前。共诤讼象。谛如我言。王是时说偈言。</p>
  <p class="l-js-5c">今为无眼会　　空谛自谓谛</p>
  <p class="l-js-5c">见一言余非　　坐一象相怨</p>
  <p>佛告诸比丘。是时镜面王者。即我身是。时无眼人者。即讲堂梵志是。是时子曹无智坐空诤。今子曹亦冥。空诤无所益。佛是时生是义。具捡此卷。令弟子悉解。为后世作明。令我经道久住。说是义足经。</p>
  <p class="l-js-7c">自冥言是彼不及　　著痴日漏何时明</p>
  <p class="l-js-7c">自无道谓学悉尔　　但乱无行何时解</p>
  <p>常自觉得尊行　　自闻见行无比</p>
  <p>已堕系世五宅　　自可奇行胜彼</p>
  <p>抱痴住淫致善　　已邪学蒙得度</p>
  <p>所见闻谛受思　　虽持戒莫谓可</p>
  <p>见世行莫悉修　　虽黠念亦彼行</p>
  <p>兴行等亦敬待　　莫生想不及过</p>
  <p>是已断后亦尽　　亦弃想独行得</p>
  <p>莫自知以致黠　　虽见闻但行观</p>
  <p>悉无愿于两面　　胎亦胎舍远离</p>
  <p>亦两处无所住　　悉观法得正止</p>
  <p>意受行所见闻　　所邪念小不想</p>
  <p>慧观法竟见意　　从是得舍世空</p>
  <p>自无有何法行　　本行法求义谛</p>
  <p>但守戒求为谛　　度无极众不还</p>
  <p>佛说是义足经竟。比丘悉欢喜。</p>
  <h2>老少俱死第六</h2>
  <p>闻如是。佛在娑扫国城外安延树下。时有一行车人。出城未到安延树。车毂道败。便下道一面。悒愁而坐。佛是时持应器从阿难入城求食。道见车毂败坏。其主下道坐。悒愁不乐。即说是优檀经。</p>
  <p class="l-js-5c">如行车于道　　舍平就邪道</p>
  <p class="l-js-5c">至邪致忧患　　如是坏毂轮</p>
  <p class="l-js-5c">远法正亦尔　　意著邪行痛</p>
  <p class="l-js-5c">愚服死生苦　　亦有坏毂忧</p>
  <p>佛便入城。城中时有一梵志死。寿年百二十死。复有一长者子。年七岁亦死。两家俱送丧。皆持五彩幡。诸女弱皆被发。亲属啼哭悲泪。佛见因问阿难。是何等人聚会。悲哀声甚痛。阿难即如事对。佛因是本。有生是义。令我弟子悉解捡是卷。为后世作明。令我经法久住。时佛说是义足经。</p>
  <p class="l-js-5c">是身命甚短　　减百年亦死</p>
  <p class="l-js-5c">虽有过百年　　老从何离死</p>
  <p class="l-js-5c">坐可意生忧　　有爱从得常</p>
  <p class="l-js-5c">爱憎悉当别　　见是莫乐家</p>
  <p>死海无所不漂　　宿所贪爱有我</p>
  <p>慧愿观谛计是　　是无我我无是</p>
  <p>是世乐如见梦　　有识寤亦何见</p>
  <p>有贪世悉亦尔　　识转灭亦何见</p>
  <p>闻是彼悉已去　　善亦恶今不见</p>
  <p>悉舍世到何所　　识神去但名在</p>
  <p>既悲忧转相嫉　　复不舍贪著爱</p>
  <p>尊故断爱弃可　　远恐怖见安处</p>
  <p>比丘谛莫妄念　　欲可远身且坏</p>
  <p>欲行止意观意　　已垂谛无止处</p>
  <p>无止者亦尊行　　爱不爱亦嫉行</p>
  <p>在悲忧亦嫉行　　无濡沾如莲华</p>
  <p>已不著亦不望　　见闻邪吾不爱</p>
  <p>亦不从求解脱　　不污淫亦何贪</p>
  <p>不相贪如莲华　　生在水水不污</p>
  <p>尊及世亦尔行　　所闻见如未生</p>
  <p>佛说是义足经竟。比丘悉欢喜。</p>
  <h2>弥勒难第七</h2>
  <p>闻如是。佛在王舍国多鸟竹园中。时众老年比丘。在讲堂坐行内事。转相问法。采象子字舍利弗。亦在座中。闻说内事律法难问。问不随律言。亦无礼敬。是时贤者大句私。亦在座中。便谓舍利弗言。无。弟。勿于老年比丘。有所疑随所言恭敬先学。广为舍利弗说定意经。如有贤者子。发道久在家生意。复念净法。便除须发已。信舍世事。被法衣作沙门。精进行。附正离邪。已证为行。自知已度。时贤者弥勒。到舍利弗家。舍利弗便为弥勒作礼便就座。弥勒即如法律难问。舍利弗冥于是事不能对。弥勒便起去。入城求食竟。盥澡藏应器。还到佛所。作礼毕就座。以偈问佛言。</p>
  <p class="l-js-5c">淫欲著女形　　大道解痴根</p>
  <p class="l-js-5c">愿受尊所戒　　得教行远恶</p>
  <p class="l-js-5c">意著淫女形　　亡尊所教令</p>
  <p class="l-js-5c">亡正致睡卧　　是行失次第</p>
  <p class="l-js-5c">本独行求谛　　后反著色乱</p>
  <p class="l-js-5c">犇车亡正道　　不存舍正耶</p>
  <p class="l-js-5c">坐值见尊敬　　失行亡善名</p>
  <p class="l-js-5c">见是谛计学　　所淫远舍离</p>
  <p class="l-js-5c">且思色善恶　　已犯当何致</p>
  <p class="l-js-5c">闻慧所自戒　　痛惭却自思</p>
  <p class="l-js-5c">常行与慧合　　宁独莫乱俱</p>
  <p class="l-js-5c">著色生邪乱　　无势亡勇猛</p>
  <p class="l-js-5c">漏戒怀恐怖　　受短为彼负</p>
  <p class="l-js-5c">已著入罗网　　便欺出奸声</p>
  <p class="l-js-5c">见犯因缘恶　　莫取身自负</p>
  <p class="l-js-5c">坚行独来去　　取明莫习痴</p>
  <p class="l-js-5c">远可独自处　　谛见为上行</p>
  <p class="l-js-5c">有行莫自憍　　无倚泥洹次</p>
  <p class="l-js-5c">远计念长行　　不欲色不色</p>
  <p class="l-js-5c">善说得度痛　　悉世淫自食</p>
  <p>佛说是义足经竟。比丘悉欢喜。</p>
  <h2>勇辞梵志第八</h2>
  <p>佛在舍卫国。当留三月竟。一时于祇树给孤独园中。是时堕沙国。诸长者子。共赁一梵志。名勇辞。使之难佛取胜。谢金钱五百。梵志亦一时三月。讽五百余难。难中有变。自谓无胜己者。佛三月竟。从众比丘。欲到堕沙国。转行郡县说经。次到堕沙猴猿溪边高观殿中。诸长者子。即闻佛众比丘到国。即相聚会合五百余人。梵志言。佛已到吾国。宜早穷难。梵志即悉从长者子。往到佛所。相劳问便坐一面。长者子中。有为佛作礼者。向佛叉手者。默然者。悉就座。梵志熟视佛威神。甚大巍巍。不可与言。便内恐怖慑。不能复语。佛悉知梵志及长者子共议作。便说是义足经。</p>
  <p>自说净法无上　　余无法明及我</p>
  <p>著所知极快乐　　因缘谛住邪学</p>
  <p>常在众欲愿胜　　愚放言转相烧</p>
  <p>意念义忘本语　　转说难慧所言</p>
  <p>于众中难合义　　欲难义当竟句</p>
  <p>在众穷便嗔恚　　所难解众悉善</p>
  <p>自所行便生疑　　自计非后意悔</p>
  <p>语稍疑忘意想　　欲邪难正不助</p>
  <p>悲忧痛所言短　　坐不乐卧喑咋</p>
  <p>本邪学致辞意　　语不胜转下意</p>
  <p>已见是尚守口　　急开闭难从生</p>
  <p>意在难见对生　　出善声为众光</p>
  <p>辞悦好生意喜　　著欢喜彼自彼</p>
  <p>自大可堕漏行　　彼不学从何增</p>
  <p>已学是莫空诤　　不从是善解脱</p>
  <p>多倚生痛行司　　行求辈欲与难</p>
  <p>勇从来去莫惭　　令当谁与汝议</p>
  <p>抱冥柱欲难曰　　汝邪谛自守痴</p>
  <p>汝行花不见果　　所出语当求义</p>
  <p>越邪度转求明　　法义同从相伤</p>
  <p>于善法勇何言　　彼善恶受莫忧</p>
  <p>行亿到求到门　　意所想去谛思</p>
  <p>与大将俱议军　　比萤火上遍明</p>
  <p>佛说是义足经竟。比丘悉欢喜。</p>
  <h2>摩因提女第九</h2>
  <p>佛在句留国。县名悉作法。时有一梵志。字摩因提。生女端正光世少双。前后国王亦太子及大臣长者来求之。父皆不应。得人类我女者。乃与为妇。佛时持应器。于县求食食竟盥澡藏应器。出城到树间闲静处坐。摩因提。食后出行园田。道经树间。便见佛金色身。有三十二相。如日月。王自念言。持女比是大尊。如此人比我女。便还家谓妇言。儿母宁知得所愿不。今得婿踰于女。母闻亦喜。即庄饰女。众宝璎珞。父母俱将女出城。母见佛行迹。文现分明。谓父言。宁知空出终不得婿。何故。妇说偈言。</p>
  <p class="l-js-5c">淫人曳踵行　　恚者敛指步</p>
  <p>痴人足踝地　　是迹天人尊(地恐弛之错)</p>
  <p>父言。痴人莫还为女作患。女必得婿。即将女到佛所左手持臂。右手持瓶。因白佛。今以女相惠可为妾。女见佛形状端正无比。以三十二相。璎珞其身。如明月珠。便淫意系著佛。佛知其意如火燃。佛即时说是义足经言。</p>
  <p>我本见邪三女　　尚不欲著邪淫</p>
  <p>今奈何抱屎尿　　以足触尚不可</p>
  <p>我所说淫不欲　　无法行不内观</p>
  <p>虽闻恶不受厌　　内不止不计苦</p>
  <p>见外好筋皮裹　　尊云何当受是</p>
  <p>内外行觉观是　　于黠边说痴行</p>
  <p>亦见闻不为黠　　戒行具未为净</p>
  <p>不见闻亦不痴　　不离行可自净</p>
  <p>有是想弃莫受　　有莫说守口行</p>
  <p>彼五恼闻见弃　　慧戒行莫淫净</p>
  <p>世所见莫行痴　　无戒行彼想有</p>
  <p>可我有堕冥法　　以见可谁有净</p>
  <p>谛见闻尔可谓　　谛意取可向道</p>
  <p>往到彼少不想　　今奈何口欺尊</p>
  <p>等亦过亦不及　　已著想便分别</p>
  <p>不等三当何诤　　悉已断不空计</p>
  <p>有谛人当何言　　已著空谁有诤</p>
  <p>邪亦正悉无有　　从何言得其短</p>
  <p>舍欲海度莫念　　于[阿-可+聚]县忍行黠</p>
  <p>欲已空止念想　　世邪毒伏不生</p>
  <p>悉远世求败苦　　尊言离莫与俱</p>
  <p>如水华净无泥　　重尘土不为萎</p>
  <p>尊安尔无所贪　　于世俗无所著</p>
  <p>亦不转所念想　　行如度不随识</p>
  <p>三不作堕行去　　舍不教三世事</p>
  <p>舍不想无有缚　　从黠解终不懈</p>
  <p>制见想余不取　　便厌声步三界</p>
  <p>佛说是义足经竟。比丘悉欢喜。</p>
  <h2>异学角飞第十</h2>
  <p>闻如是。佛在王舍国多鸟竹园中。为国王大臣长者人民所敬事。以饭食衣被卧床疾药。共所当得。时梵志六世尊。不兰迦叶。俱舍摩却梨子。先跪鸠堕罗知子。稽舍今陂梨。罗谓娑加遮延。尼焉若提子。是六尊亦余梵志。共在讲堂议言。我曹本为世尊。国王人所待敬。云何今弃不复见用。悉反承事沙门瞿昙及弟子。念是释家子。年尚少学日浅。何能胜我曹。但当与共试道。乃知胜不耳。至使瞿昙作一变。我曹作二。瞿昙作十六。我曹作三十二。转倍之耳。便共与频沙王近亲大臣语重谢。令达我曹所议变意大臣即便宜白王如语。王闻大嗔恚。数谏通语臣已。便还归里舍。众梵志忽见佛独得待敬巍巍。便行到王宫门。上书具说变意。王即现所尊六人向嗔恚大骂。王已见谛。得果自证。终不信异学所为。便谓傍臣。急将是梵志释。逐出我国界去。梵志见逐。便相将到舍卫国。佛于王舍国教授竟。悉从众比丘。转到郡县。次还舍卫国只桓中。梵志等不忍见佛得敬巍巍。便聚会六师。从诸异学。到波私匿王所。具说其变意。王即听之。便乘骑到佛所。头面著佛足竟一面坐。叉手求愿。诺世尊道德深妙。可现变化。使未闻见者生信意。已闻见者重解。使异学无余语。佛语王言。却后七日。当作变化。王闻欢喜。绕佛三匝而去。至期日。便为作十万坐床。亦复为不兰等。作十万坐床息。时舍卫人民。悉空城出观。佛出威神。时梵志等。便各就座。王起白佛。诺世尊可就座现威神。是时般识鬼将军。适来礼佛。闻梵志欲与佛捔道。便作[韦*风]风雨吹其座。复雨沙砾。上至梵志。膝者至髀者。佛便出小威神。使其座中悉火燃。炎动八方。不兰等。见佛座燃如是。悉欢喜自谓道德使燃。佛现神竟。炎燃则灭梵志等乃知非其神所为。便向内忧有悔意。佛即起师子座。中有一清信女。有神足。起叉手白佛言。世尊不宜劳神。我欲与异学俱现神。佛言。不须自就座。吾自现神足。贫贱清信士须达女作沙弥。名专华色。与目揵兰俱往白佛。世尊不宜劳威神。我今愿与之共捔道。佛言不须且自还座。我自现神足。佛意欲使众人得福安隐。悉愍人天令得解脱。复伏梵志等。亦为后世学者作慧。使我道于未来得住留。佛时现大变神足。即从师子座飞起。往东方虚空中步行。亦箕坐猗右胁。便著火定神足。出五色光。悉令作杂色。下身出火。上身出水。上身出火。下身出水。即灭乃从南方来。复灭乃从西方来。复灭乃从北方虚空中住。变化所作。亦如上说。坐虚空中。两肩各出一百叶莲花。头上出千叶华。华上有佛坐禅。光明悉照十方。天人亦在空中。散花佛上。皆言。善哉佛威神。悉动十方。佛即摄神足。还师子座。是时梵志等。默然无言。皆低头如鸠睡。时持和夷铁。便飞于虚空。见炎烔然可畏。但使梵志等见耳。适现子曹。便大恐怖战栗。衣毛皆竖各各走。佛便为雨众人。广说经法。说布施持戒善见天径薄说爱欲好痛说其灾害著苦无坚固。佛以慧意。知众人意濡住不转。便为说四谛。中有身归佛者。归法者。归比丘僧者。有长跪者。受戒者。有得沟港者。得频来者。得不还者。是时人民。皆共生意。疑何因缘弃家为道。复有斗讼。佛即知子曹疑。便化作一佛。著前端正。有三十二相。衣法衣。弟子亦能化作人。化人语弟子亦语。佛语化人默然。化人语佛默然。何以故。正觉直度正所意故。化佛即右膝著地。向佛叉手。以偈难问言。</p>
  <p>斗讼变何从起　　致忧痛转相疾</p>
  <p>起妄语转相毁　　本从起愿说佛</p>
  <p>坐忧可起变讼　　转相嫉致忧痛</p>
  <p>欲相毁起妄语　　以相毁斗讼本</p>
  <p>世可爱何从起　　转世间何所贪</p>
  <p>从置有不复欲　　从不复转行受</p>
  <p>本所欲著世爱　　以利是转行苦</p>
  <p>不舍有从是起　　以故转后复有</p>
  <p>随世欲本何起　　从何得别善恶</p>
  <p>从何有起本末　　所制法沙门说</p>
  <p>亦是世所有无　　是因缘便欲生</p>
  <p>见盛色从何尽　　世人悉分别作</p>
  <p>所从欺有疑意　　亦是法雨面受</p>
  <p>念从何学慧迹　　愿解法明学说</p>
  <p>所有无本从何　　无所亲从何灭</p>
  <p>盛亦减悉一义　　愿说是解现本</p>
  <p>有亦无著细濡　　去来灭无所有</p>
  <p>盛亦灭义从是　　解现贤本尽是</p>
  <p>世细濡本从何　　著世色从何起</p>
  <p>从何念不计著　　何因缘著可色</p>
  <p>名色授著细濡　　本有有色便起</p>
  <p>宁度痴得解脱　　因缘色著细濡</p>
  <p>从何得舍好色　　从众爱从何起</p>
  <p>所著心宁悉尽　　谛行知如解脱</p>
  <p>不想想不色想　　非无想不行想</p>
  <p>一切断不著者　　因想本戏随苦</p>
  <p>我所问悉已解　　今更问愿复说</p>
  <p>行[涅-日+乖]悉成具足　　设无不胜尊德</p>
  <p>是极正有何邪　　向径神得果慧</p>
  <p>尊行定树林间　　无有余最善说</p>
  <p>知如是一心向　　尊已著不戒行</p>
  <p>疾行问度世间　　断世舍是彼身</p>
  <p>佛说是义足经竟。比丘悉欢喜。</p>
</body></html>