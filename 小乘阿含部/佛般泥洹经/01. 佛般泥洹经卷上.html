<!doctype html>
<html id="z3IBULzaK" data-ver="1980">
 <head>
  <meta charset="utf-8">
  <meta author="白法祖">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛般泥洹经卷上</h1>
  <p id="a2">闻如是。<a id="a-3"></a>一时佛在王舍国鹞山中。<a id="a-4"></a>与千二百五十比丘俱。<a id="a-5"></a>时摩竭国王。<a id="a-6"></a>号名阿阇世。<a id="a-7"></a>与越只国不相得。<a id="a-8"></a>欲往伐之。<a id="a-9"></a>自与群臣共议。<a id="a-A"></a>越只国富。<a id="a-B"></a>人民炽盛。<a id="a-C"></a>多出珍宝。<a id="a-D"></a>不首伏于我。<a id="a-E"></a>宁可起兵伐其国。<a id="a-F"></a>国有贤公。<a id="a-G"></a>公名雨舍。<a id="a-H"></a>雨舍公者。<a id="a-I"></a>逝心种也。<a id="a-J"></a>公言唯命。<a id="a-K"></a>王告雨舍公言。<a id="a-L"></a>佛去是不远。<a id="a-M"></a>若持王声。<a id="a-N"></a>往至佛所。<a id="a-O"></a>头面着足。<a id="a-P"></a>问佛消息。<a id="a-Q"></a>身体平安不。<a id="a-R"></a>餐食如常不。<a id="a-S"></a>问佛礼竟。<a id="a-T"></a>自持若意白佛言。<a id="a-U"></a>越只国大轻易王。<a id="a-V"></a>王欲往伐之。<a id="a-W"></a>宁能得胜不。<a id="a-X"></a>公受王教。<a id="a-Y"></a>即严车五百。<a id="a-Z"></a>乘骑二千。<a id="a-a"></a>步人二千。<a id="a-b"></a>往到王舍国。<a id="a-c"></a>得步径止车下。<a id="a-d"></a>到佛所见佛前。<a id="a-e"></a>头面着佛足。<a id="a-f"></a>佛与机使坐。<a id="a-g"></a>问国丞相。<a id="a-h"></a>从何所来。<a id="a-i"></a>公言。<a id="a-j"></a>王使臣来。<a id="a-k"></a>稽首佛足。<a id="a-l"></a>问佛消息。<a id="a-m"></a>身体平安不。<a id="a-n"></a>餐食如常不。<a id="a-o"></a>佛即问。<a id="a-p"></a>王及国人民。<a id="a-q"></a>宁安和不。<a id="a-r"></a>谷籴平贱不。<a id="a-s"></a>公言。<a id="a-t"></a>得佛恩。<a id="a-u"></a>皆自安和。<a id="a-v"></a>风雨时节。<a id="a-w"></a>国中丰熟。<a id="a-x"></a>佛言。<a id="a-y"></a>公行道人马。<a id="a-z"></a>皆平安不。<a id="a-10"></a>公言。<a id="a-11"></a>得佛恩。<a id="a-12"></a>行道皆平安无他。<a id="a-13"></a>公白佛言。<a id="a-14"></a>王与越只国有嫌。<a id="a-15"></a>欲往伐坏之。<a id="a-16"></a>于佛意何如。<a id="a-17"></a>可得胜不。<a id="a-18"></a>佛言。<a id="a-19"></a>是越只国人民。<a id="a-1A"></a>持七法者。<a id="a-1B"></a>王不能得胜。<a id="a-1C"></a>不持七法者可胜。<a id="a-1D"></a>佛言。<a id="a-1E"></a>我昔尝往到越只国。<a id="a-1F"></a>国有急疾神舍。<a id="a-1G"></a>我止顿其中。<a id="a-1H"></a>越只国中诸长老。<a id="a-1I"></a>皆来语我言。<a id="a-1J"></a>阿阇世王。<a id="a-1K"></a>欲来伐我国。<a id="a-1L"></a>我曹谨敕自守国。<a id="a-1M"></a>佛言。<a id="a-1N"></a>我即告诸长老。<a id="a-1O"></a>莫愁莫恐。<a id="a-1P"></a>若曹持七法。<a id="a-1Q"></a>阿阇世王来者。<a id="a-1R"></a>不能胜汝。<a id="a-1S"></a>雨舍问佛。<a id="a-1T"></a>七法者何等。<a id="a-1U"></a>时佛坐。<a id="a-1V"></a>阿难从后扇佛。<a id="a-1W"></a>佛告阿难。<a id="a-1X"></a>汝宁闻越只国人。<a id="a-1Y"></a>数相聚会。<a id="a-1Z"></a>讲议政事。<a id="a-1a"></a>修备自守不。<a id="a-1b"></a>对曰。<a id="a-1c"></a>闻其数相聚会。<a id="a-1d"></a>讲议政事。<a id="a-1e"></a>修备自守。<a id="a-1f"></a>佛言如是。<a id="a-1g"></a>彼为不衰。<a id="a-1h"></a>汝闻越只。<a id="a-1i"></a>君臣常和。<a id="a-1j"></a>所任忠良。<a id="a-1k"></a>转相承用不。<a id="a-1l"></a>对曰。<a id="a-1m"></a>闻其君臣常和。<a id="a-1n"></a>所任忠良。<a id="a-1o"></a>转相承用。<a id="a-1p"></a>汝闻越只国。<a id="a-1q"></a>奉法相率。<a id="a-1r"></a>无取无愿。<a id="a-1s"></a>不敢有过不。<a id="a-1t"></a>曰闻其奉法相率。<a id="a-1u"></a>无取无愿。<a id="a-1v"></a>不敢有过。<a id="a-1w"></a>汝闻越只。<a id="a-1x"></a>礼化谨敬。<a id="a-1y"></a>男女有别。<a id="a-1z"></a>长幼相事不。<a id="a-20"></a>曰闻其礼化谨敬。<a id="a-21"></a>男女有别。<a id="a-22"></a>长幼相事。<a id="a-23"></a>汝闻越只。<a id="a-24"></a>孝于父母。<a id="a-25"></a>逊弟师长。<a id="a-26"></a>受诫教诲不。<a id="a-27"></a>曰闻其孝于父母。<a id="a-28"></a>逊弟师长。<a id="a-29"></a>受诫教诲。<a id="a-2A"></a>汝闻越只。<a id="a-2B"></a>承天则地。<a id="a-2C"></a>敬畏社稷。<a id="a-2D"></a>奉事四时不。<a id="a-2E"></a>曰闻耳承天则地。<a id="a-2F"></a>敬畏社稷。<a id="a-2G"></a>奉顺四时。<a id="a-2H"></a>汝闻越只。<a id="a-2I"></a>尊奉道德。<a id="a-2J"></a>国有沙门应真及方远来者。<a id="a-2K"></a>供养衣被床卧医药不。<a id="a-2L"></a>曰闻其尊奉道德。<a id="a-2M"></a>国有沙门应真及方远来者。<a id="a-2N"></a>供养衣被床卧医药。<a id="a-2O"></a>佛言夫有国者。<a id="a-2P"></a>行此七法。<a id="a-2Q"></a>难可得危。<a id="a-2R"></a>雨舍公对言。<a id="a-2S"></a>使越只持一法者。<a id="a-2T"></a>尚不可攻。<a id="a-2U"></a>何况七法。<a id="a-2V"></a>公曰。<a id="a-2W"></a>国事多故。<a id="a-2X"></a>当还请辞。<a id="a-2Y"></a>佛言。<a id="a-2Z"></a>可宜知时。<a id="a-2a"></a>即从坐起礼佛而去。<a id="a-2b"></a>去未久。<a id="a-2c"></a>佛呼阿难敕之。<a id="a-2d"></a>往至鹞山中。<a id="a-2e"></a>请诸比丘僧皆聚会。<a id="a-2f"></a>着讲堂中。<a id="a-2g"></a>阿难即受教诏。<a id="a-2h"></a>至鹞山中。<a id="a-2i"></a>敕诸比丘僧。<a id="a-2j"></a>佛请诸比丘。<a id="a-2k"></a>比丘悉来。<a id="a-2l"></a>皆为佛作礼。<a id="a-2m"></a>佛即在前。<a id="a-2n"></a>至讲堂中。<a id="a-2o"></a>设座已皆坐。<a id="a-2p"></a>佛告诸比丘。<a id="a-2q"></a>若曹当持七戒法。<a id="a-2r"></a>何等为七。<a id="a-2s"></a>比丘当数相聚会诵经。<a id="a-2t"></a>法可久。<a id="a-2u"></a>上下相承用坐起。<a id="a-2v"></a>法可久。<a id="a-2w"></a>坐起不得念家室妻子。<a id="a-2x"></a>法可久。<a id="a-2y"></a>在山阻间。<a id="a-2z"></a>若在深林树下冢间。<a id="a-30"></a>当自思惟五灭。<a id="a-31"></a>法可久。<a id="a-32"></a>少年奉道。<a id="a-33"></a>当先问长老比丘。<a id="a-34"></a>敬畏承用。<a id="a-35"></a>受教莫厌。<a id="a-36"></a>法可久。<a id="a-37"></a>心当奉法。<a id="a-38"></a>敬畏经戒。<a id="a-39"></a>法可久。<a id="a-3A"></a>持二百五十戒。<a id="a-3B"></a>具以得阿罗汉道。<a id="a-3C"></a>欲来学者莫却。<a id="a-3D"></a>入者相承用。<a id="a-3E"></a>来者所有衣被饮食当共用。<a id="a-3F"></a>病瘦当相瞻视。<a id="a-3G"></a>比丘持是七法。<a id="a-3H"></a>法可久。</p>
  <p id="a3I">复有七法皆听。<a id="a-3J"></a>比丘诺受教。<a id="a-3K"></a>比丘不得贪卧。<a id="a-3L"></a>卧者不得思他事。<a id="a-3M"></a>法可久。<a id="a-3N"></a>乐守清净。<a id="a-3O"></a>不乐有为。<a id="a-3P"></a>法可久。<a id="a-3Q"></a>乐贤共坐。<a id="a-3R"></a>守忍辱行。<a id="a-3S"></a>慎无诤讼。<a id="a-3T"></a>法可久。<a id="a-3U"></a>不得责望人礼敬。<a id="a-3V"></a>为人说经。<a id="a-3W"></a>不用作恩德。<a id="a-3X"></a>法可久。<a id="a-3Y"></a>小得道头角莫自憍恣。<a id="a-3Z"></a>法可久。<a id="a-3a"></a>不思诸情欲。<a id="a-3b"></a>心不投余行。<a id="a-3c"></a>如此者法可久。<a id="a-3d"></a>不贪利养。<a id="a-3e"></a>常乐隐处。<a id="a-3f"></a>草蓐为床。<a id="a-3g"></a>比丘持是。<a id="a-3h"></a>法可久。<a id="a-3i"></a>复有七法皆听。<a id="a-3j"></a>诸比丘言受教。<a id="a-3k"></a>人有惠彼物余人。<a id="a-3l"></a>不得有恨意。<a id="a-3m"></a>法可久。<a id="a-3n"></a>当知羞惭。<a id="a-3o"></a>法可久。<a id="a-3p"></a>不懈于经戒。<a id="a-3q"></a>法可久。<a id="a-3r"></a>坐起心不忘经法。<a id="a-3s"></a>法可久。<a id="a-3t"></a>坐起不相厌苦。<a id="a-3u"></a>法可久。<a id="a-3v"></a>坐起当明经法。<a id="a-3w"></a>法可久。<a id="a-3x"></a>学读经当讽诵惟其深义。<a id="a-3y"></a>比丘持是七法法可久。</p>
  <p id="a3z">复有七法。<a id="a-40"></a>佛在世间。<a id="a-41"></a>为比丘作师。<a id="a-42"></a>比丘敬佛所说戒敕。<a id="a-43"></a>持受戒法。<a id="a-44"></a>不慢念师恩。<a id="a-45"></a>持师戒法。<a id="a-46"></a>法可久。<a id="a-47"></a>不得下道。<a id="a-48"></a>当随佛法约束。<a id="a-49"></a>法可久。<a id="a-4A"></a>敬比丘僧。<a id="a-4B"></a>受其教戒。<a id="a-4C"></a>得当承用无厌。<a id="a-4D"></a>法可久。<a id="a-4E"></a>当重持戒能忍辱者。<a id="a-4F"></a>法可久。<a id="a-4G"></a>随经戒心无所贪爱。<a id="a-4H"></a>常念人命非常。<a id="a-4I"></a>法可久。<a id="a-4J"></a>昼日不得贪饭食。<a id="a-4K"></a>夜卧不得贪好床。<a id="a-4L"></a>法可久。<a id="a-4M"></a>自敕顿思惟世间扰扰所念莫懈。<a id="a-4N"></a>莫随恶心。<a id="a-4O"></a>莫随邪心。<a id="a-4P"></a>邪心来至。<a id="a-4Q"></a>自戒莫随。<a id="a-4R"></a>当端心。<a id="a-4S"></a>世间人为心所欺。<a id="a-4T"></a>比丘莫随天下愚人心。<a id="a-4U"></a>持是七法法可久。</p>
  <p id="a4V">复有七法。<a id="a-4W"></a>比丘僧言受教。<a id="a-4X"></a>比丘当重经如愚人重珍宝。<a id="a-4Y"></a>持经当父母。<a id="a-4Z"></a>当用经生活父母。<a id="a-4a"></a>活人一世耳。<a id="a-4b"></a>经度人无数世。<a id="a-4c"></a>令人得泥洹道。<a id="a-4d"></a>用是故。<a id="a-4e"></a>法可久。<a id="a-4f"></a>不得贪食嗜味。<a id="a-4g"></a>食不得多。<a id="a-4h"></a>多者病人。<a id="a-4i"></a>少者复饥。<a id="a-4j"></a>趣可而已。<a id="a-4k"></a>不得味饭。<a id="a-4l"></a>法可久。<a id="a-4m"></a>当持身比土。<a id="a-4n"></a>日当忧死。<a id="a-4o"></a>不乐在生死中。<a id="a-4p"></a>生者多忧。<a id="a-4q"></a>忧父母兄弟妻子亲属奴婢知识畜生田宅。<a id="a-4r"></a>是曹忧者。<a id="a-4s"></a>皆愚痴忧耳。<a id="a-4t"></a>如人有罪。<a id="a-4u"></a>为吏所取。<a id="a-4v"></a>虽有宗亲。<a id="a-4w"></a>不得前附。<a id="a-4x"></a>用是秽故。<a id="a-4y"></a>身当以比土。<a id="a-4z"></a>独来独去。<a id="a-50"></a>当与身竞。<a id="a-51"></a>法可久。<a id="a-52"></a>勤修精进。<a id="a-53"></a>端身口意行无过失。<a id="a-54"></a>取道不难。<a id="a-55"></a>法可久。<a id="a-56"></a>惧降心意。<a id="a-57"></a>不听六情。<a id="a-58"></a>抑淫怒痴。<a id="a-59"></a>无有邪行。<a id="a-5A"></a>法可久。<a id="a-5B"></a>坐众人中。<a id="a-5C"></a>不羞众人。<a id="a-5D"></a>为人所敬。<a id="a-5E"></a>心净端故。<a id="a-5F"></a>不恐不畏。<a id="a-5G"></a>取道不邪。<a id="a-5H"></a>如人为人所谗。<a id="a-5I"></a>为吏所捕。<a id="a-5J"></a>吏虽执之。<a id="a-5K"></a>其人不恐。<a id="a-5L"></a>用无所犯故。<a id="a-5M"></a>清净持戒。<a id="a-5N"></a>畏佛戒语。<a id="a-5O"></a>坐众人中不恐。<a id="a-5P"></a>心净故。<a id="a-5Q"></a>法可久。<a id="a-5R"></a>敬慎不自憍慢。<a id="a-5S"></a>从慧者受经戒。<a id="a-5T"></a>见痴者当教经戒。<a id="a-5U"></a>比丘持是七法。<a id="a-5V"></a>法可久。</p>
  <p id="a5W">复有七法。<a id="a-5X"></a>比丘言受教。<a id="a-5Y"></a>比丘常当念经。<a id="a-5Z"></a>弃贪淫之态。<a id="a-5a"></a>常当念度世之道。<a id="a-5b"></a>自思惟身体。<a id="a-5c"></a>法可久。<a id="a-5d"></a>常持佛所说经。<a id="a-5e"></a>用着心中。<a id="a-5f"></a>既着心中。<a id="a-5g"></a>当端其心。<a id="a-5h"></a>弃恶心受好心。<a id="a-5i"></a>如人衣多垢。<a id="a-5j"></a>以淳灰浣之再三。<a id="a-5k"></a>遍垢便去。<a id="a-5l"></a>念佛语当持戒。<a id="a-5m"></a>去恶就善。<a id="a-5n"></a>法可久。<a id="a-5o"></a>当与心诤。<a id="a-5p"></a>不当随心。<a id="a-5q"></a>心欲淫怒痴不得听。<a id="a-5r"></a>常自戒于心。<a id="a-5s"></a>不得随心。<a id="a-5t"></a>如人从军。<a id="a-5u"></a>健者众人共将踧在军前锋。<a id="a-5v"></a>难得复还。<a id="a-5w"></a>意欲悔却。<a id="a-5x"></a>羞其后人。<a id="a-5y"></a>以受净戒。<a id="a-5z"></a>但当端心正意。<a id="a-60"></a>在众人前。<a id="a-61"></a>莫得在后。<a id="a-62"></a>可先得道。<a id="a-63"></a>法可久。<a id="a-64"></a>当知所入法行多少深浅。<a id="a-65"></a>熟与初头志。<a id="a-66"></a>当日胜乐经。<a id="a-67"></a>不厌苦。<a id="a-68"></a>不择食。<a id="a-69"></a>不择床卧。<a id="a-6A"></a>以道自劝乐。<a id="a-6B"></a>法可久。<a id="a-6C"></a>当敬同学。<a id="a-6D"></a>当持同学作兄弟。<a id="a-6E"></a>当端外内。<a id="a-6F"></a>外者身口过。<a id="a-6G"></a>内者心过当思惟是二事。<a id="a-6H"></a>法可久。<a id="a-6I"></a>坐自思惟。<a id="a-6J"></a>九孔恶露无所不有。<a id="a-6K"></a>一孔主内。<a id="a-6L"></a>九孔皆出不净。<a id="a-6M"></a>饥饱寒热。<a id="a-6N"></a>皆为苦极。<a id="a-6O"></a>身体难得宜适。<a id="a-6P"></a>皆不净洁。<a id="a-6Q"></a>内怀不净。<a id="a-6R"></a>风寒热见外。<a id="a-6S"></a>有不净反自覆。<a id="a-6T"></a>鼻见吐寒热。<a id="a-6U"></a>心皆不喜。<a id="a-6V"></a>有臭者。<a id="a-6W"></a>亦不恶不喜。<a id="a-6X"></a>比丘当端心。<a id="a-6Y"></a>内外法可久。<a id="a-6Z"></a>视天下人。<a id="a-6a"></a>帝王亦死。<a id="a-6b"></a>贫富贵贱。<a id="a-6c"></a>无有离死者。<a id="a-6d"></a>同死生之道。<a id="a-6e"></a>如人梦见好舍好园豪贵快乐。<a id="a-6f"></a>寤则不见。<a id="a-6g"></a>世间所有贫富贵贱。<a id="a-6h"></a>如人梦耳。<a id="a-6i"></a>自思惟世间。<a id="a-6j"></a>譬如人梦。<a id="a-6k"></a>比丘持是七法。<a id="a-6l"></a>思惟莫失。<a id="a-6m"></a>法可久。</p>
  <p id="a6n">复有七法。<a id="a-6o"></a>比丘僧。<a id="a-6p"></a>当有慈心于天下。<a id="a-6q"></a>有慈心于佛。<a id="a-6r"></a>人骂不得应。<a id="a-6s"></a>不得恨。<a id="a-6t"></a>持慈心向天下。<a id="a-6u"></a>如狱中有系囚。<a id="a-6v"></a>常慈心相向。<a id="a-6w"></a>人处世间。<a id="a-6x"></a>亦当慈心转相愍念。<a id="a-6y"></a>比丘执心人骂无怒。<a id="a-6z"></a>将踧无喜生有是心。<a id="a-70"></a>可以无忧。<a id="a-71"></a>所以不与世人诤者。<a id="a-72"></a>譬如牸牛食刍草。<a id="a-73"></a>出乳乳出酪。<a id="a-74"></a>酪出酥。<a id="a-75"></a>酥成醍醐。<a id="a-76"></a>持心当如醍醐。<a id="a-77"></a>奉佛戒法。<a id="a-78"></a>可久端。<a id="a-79"></a>舌莫妄语。<a id="a-7A"></a>语莫伤人。<a id="a-7B"></a>意舌当端。<a id="a-7C"></a>舌不端。<a id="a-7D"></a>使人不得道。<a id="a-7E"></a>舌致刀杖或致灭门为道常当端舌。<a id="a-7F"></a>法可久。<a id="a-7G"></a>端心莫念恶。<a id="a-7H"></a>莫思淫。<a id="a-7I"></a>有淫心者。<a id="a-7J"></a>不成阿罗汉道。<a id="a-7K"></a>夜卧淫欲态欲来者。<a id="a-7L"></a>当念女人恶露。<a id="a-7M"></a>淫意即解。<a id="a-7N"></a>恨怒心来。<a id="a-7O"></a>当念生在地上不久。<a id="a-7P"></a>法可久。<a id="a-7Q"></a>若有将请比丘饮食。<a id="a-7R"></a>余人不得念言。<a id="a-7S"></a>是比丘独得我不得。<a id="a-7T"></a>不得有是曹念比丘病人。<a id="a-7U"></a>傥有义持医药来与之。<a id="a-7V"></a>余人不得念言。<a id="a-7W"></a>独视彼不视我。<a id="a-7X"></a>不得念是人持衣物遗比丘。<a id="a-7Y"></a>余人不得念言。<a id="a-7Z"></a>我独不得。<a id="a-7a"></a>何以所行乞丐得者。<a id="a-7b"></a>以在钵中。<a id="a-7c"></a>不得言多少。<a id="a-7d"></a>心如是者。<a id="a-7e"></a>法可久。<a id="a-7f"></a>持戒法慎戒法不知者。<a id="a-7g"></a>当问知戒比丘。<a id="a-7h"></a>念佛念法念比丘僧。<a id="a-7i"></a>莫得休息。<a id="a-7j"></a>展转相承用。<a id="a-7k"></a>于衣中得虱。<a id="a-7l"></a>当有慈心向之。<a id="a-7m"></a>法可久。<a id="a-7n"></a>见死人言。<a id="a-7o"></a>此人既死。<a id="a-7p"></a>不知经道。<a id="a-7q"></a>举家啼哭。<a id="a-7r"></a>及知识亲属不知。<a id="a-7s"></a>此人独如去。<a id="a-7t"></a>比丘以得道。<a id="a-7u"></a>能知死人魂神所趣向。<a id="a-7v"></a>佛经不可不读。<a id="a-7w"></a>道不可不学。<a id="a-7x"></a>天下径道众多王道最大。<a id="a-7y"></a>佛道亦尔。<a id="a-7z"></a>最上道也。<a id="a-80"></a>如数十人。<a id="a-81"></a>各持弓箭射埻中。<a id="a-82"></a>有前中者。<a id="a-83"></a>有后中者。<a id="a-84"></a>射不休息。<a id="a-85"></a>必复中埻。<a id="a-86"></a>行佛经道如此。<a id="a-87"></a>莫懈莫念。<a id="a-88"></a>前以得道。<a id="a-89"></a>今我不得道。<a id="a-8A"></a>不得有是恨。<a id="a-8B"></a>如人射不休息会中埻。<a id="a-8C"></a>为比丘不止会得道。<a id="a-8D"></a>法可久。<a id="a-8E"></a>坐起当相承用佛经。<a id="a-8F"></a>当读讽诵。<a id="a-8G"></a>思惟其义。<a id="a-8H"></a>除馑清信士清信女。<a id="a-8I"></a>如此七。<a id="a-8J"></a>法可久。<a id="a-8K"></a>奉是七七四十九法。<a id="a-8L"></a>如天下水。<a id="a-8M"></a>小溪水流入大溪。<a id="a-8N"></a>大溪水流入江。<a id="a-8O"></a>江流入海。<a id="a-8P"></a>比丘当如水流入海。<a id="a-8Q"></a>为道不止会。<a id="a-8R"></a>当得阿罗汉道。<a id="a-8S"></a>佛从王舍国起呼阿难。<a id="a-8T"></a>去至巴邻[阿-可+聚]。<a id="a-8U"></a>阿难言诺。<a id="a-8V"></a>即从摩竭国。<a id="a-8W"></a>行未至巴邻[阿-可+聚]。<a id="a-8X"></a>中间有为罗致[阿-可+聚]。<a id="a-8Y"></a>佛至呼比丘僧。<a id="a-8Z"></a>皆听比丘诺受教。<a id="a-8a"></a>佛言天下有四痛。<a id="a-8b"></a>佛所知人皆不知。<a id="a-8c"></a>用人不知故。<a id="a-8d"></a>生死不止。<a id="a-8e"></a>无休息时。<a id="a-8f"></a>何等为四。<a id="a-8g"></a>生痛老痛病痛死痛。<a id="a-8h"></a>人不思惟。<a id="a-8i"></a>是四痛强力忍之故生死不绝。<a id="a-8j"></a>无休止时。<a id="a-8k"></a>佛故发是四痛以告人。<a id="a-8l"></a>虽有父母妻子。<a id="a-8m"></a>皆当别离。<a id="a-8n"></a>转相忧思啼哭不止。<a id="a-8o"></a>诸所恶见日在目前。<a id="a-8p"></a>用是故佛出经。<a id="a-8q"></a>当离是四痛奉八戒。<a id="a-8r"></a>身亦可厌。<a id="a-8s"></a>佛言。<a id="a-8t"></a>一者受佛语。<a id="a-8u"></a>二者当远离爱欲就道无所贪诤。<a id="a-8v"></a>三者不妄言绮语两舌恶口。<a id="a-8w"></a>四者不得杀盗犯人妇女。<a id="a-8x"></a>五者不得嫉妒嗔恚愚痴。<a id="a-8y"></a>六者坐自思惟。<a id="a-8z"></a>四痛着意中。<a id="a-90"></a>七者思念身体皆不净。<a id="a-91"></a>八者视生死身体皆当作土去。<a id="a-92"></a>佛亦念是四痛来。<a id="a-93"></a>佛亦念是四痛去。<a id="a-94"></a>佛亦出是八戒来。<a id="a-95"></a>佛亦出是八戒。<a id="a-96"></a>当念佛经深义。<a id="a-97"></a>诸比丘有念于父母妻子。<a id="a-98"></a>念世间生活者。<a id="a-99"></a>不得度世道。<a id="a-9A"></a>乐世间心不乐道。<a id="a-9B"></a>道从心起。<a id="a-9C"></a>心正者可得道。<a id="a-9D"></a>心小端可得上天。<a id="a-9E"></a>明经者可得作人。<a id="a-9F"></a>当断地狱畜生饿鬼道。<a id="a-9G"></a>佛为天下。<a id="a-9H"></a>正生死道。<a id="a-9I"></a>诸比丘当思惟之。</p>
  <p id="a9J">佛从罗致聚。<a id="a-9K"></a>呼阿难。<a id="a-9L"></a>去至巴邻聚。<a id="a-9M"></a>阿难言诺。<a id="a-9N"></a>即随佛去。<a id="a-9O"></a>时比丘僧。<a id="a-9P"></a>有千二百五十人。<a id="a-9Q"></a>佛至巴邻聚。<a id="a-9R"></a>树下坐。<a id="a-9S"></a>巴邻聚鬼神即往告逝心理家。<a id="a-9T"></a>皆出有持席者。<a id="a-9U"></a>持毾[毯-炎+登]者。<a id="a-9V"></a>持灯者。<a id="a-9W"></a>皆往至佛所。<a id="a-9X"></a>前为佛作礼。<a id="a-9Y"></a>却在一面坐。<a id="a-9Z"></a>佛告逝心理家。<a id="a-9a"></a>人在世间。<a id="a-9b"></a>其有贪欲。<a id="a-9c"></a>自放恣者。<a id="a-9d"></a>即有五恶。<a id="a-9e"></a>何等为五。<a id="a-9f"></a>一者财产日耗减。<a id="a-9g"></a>二者不知道意。<a id="a-9h"></a>三者众人所不敬。<a id="a-9i"></a>死时有悔。<a id="a-9j"></a>四者丑名恶声。<a id="a-9k"></a>远闻天下。<a id="a-9l"></a>五者死入地狱三恶道中。<a id="a-9m"></a>人能伏心。<a id="a-9n"></a>不自放恣者。<a id="a-9o"></a>即有五善。<a id="a-9p"></a>何等为五。<a id="a-9q"></a>一者财产日增。<a id="a-9r"></a>二者有道行。<a id="a-9s"></a>三者众人所敬。<a id="a-9t"></a>至死无悔。<a id="a-9u"></a>四者好名善誉。<a id="a-9v"></a>远闻天下。<a id="a-9w"></a>五者死生上福德之处。<a id="a-9x"></a>不自放恣。<a id="a-9y"></a>有是五善。<a id="a-9z"></a>汝等自思惟之。<a id="a-A0"></a>佛为逝心理家。<a id="a-A1"></a>说经竟。<a id="a-A2"></a>皆欢喜为佛作礼而去。<a id="a-A3"></a>佛起到阿卫聚。<a id="a-A4"></a>坐一树下。<a id="a-A5"></a>持道眼见上诸天。<a id="a-A6"></a>使贤善神营护此地。<a id="a-A7"></a>佛从宴坐起。<a id="a-A8"></a>出阿卫聚。<a id="a-A9"></a>更坐一处。<a id="a-AA"></a>贤者阿难。<a id="a-AB"></a>正服从坐起。<a id="a-AC"></a>稽首毕一面住。<a id="a-AD"></a>佛问阿难。<a id="a-AE"></a>谁图此巴邻聚。<a id="a-AF"></a>起城郭者。<a id="a-AG"></a>对曰摩竭大臣雨舍公。<a id="a-AH"></a>图起此城。<a id="a-AI"></a>欲以遏绝越只。<a id="a-AJ"></a>佛言善哉阿难。<a id="a-AK"></a>雨舍公之贤。<a id="a-AL"></a>乃知图此。<a id="a-AM"></a>吾见忉利天上诸神妙天。<a id="a-AN"></a>共护此地。<a id="a-AO"></a>其有土地。<a id="a-AP"></a>为天上诸神所护持者。<a id="a-AQ"></a>其地必安且贵。<a id="a-AR"></a>又此地者。<a id="a-AS"></a>天之中也。<a id="a-AT"></a>主此四分野之天。<a id="a-AU"></a>名曰仁意。<a id="a-AV"></a>仁意所护者。<a id="a-AW"></a>其国久而益胜。<a id="a-AX"></a>必多圣贤智谋之人。<a id="a-AY"></a>余国不及。<a id="a-AZ"></a>亦无有能坏者。<a id="a-Aa"></a>是巴邻城。<a id="a-Ab"></a>欲坏时。<a id="a-Ac"></a>当以三事。<a id="a-Ad"></a>一者大火。<a id="a-Ae"></a>二者大水。<a id="a-Af"></a>三者中人与外人谋乃坏此城。<a id="a-Ag"></a>大臣雨舍。<a id="a-Ah"></a>闻佛与比丘众。<a id="a-Ai"></a>从摩竭国。<a id="a-Aj"></a>转游到此。<a id="a-Ak"></a>即乘王威严车五百乘。<a id="a-Al"></a>出巴邻聚往到佛所。<a id="a-Am"></a>前为佛作礼。<a id="a-An"></a>却坐一面。<a id="a-Ao"></a>前白佛。<a id="a-Ap"></a>明日宁可与诸比丘俱于舍小食。<a id="a-Aq"></a>佛默然不应。<a id="a-Ar"></a>雨舍公言如是者三。<a id="a-As"></a>佛法默然者如言可。<a id="a-At"></a>雨舍公即去严舍中。<a id="a-Au"></a>为佛及诸比丘僧。<a id="a-Av"></a>施设床座。<a id="a-Aw"></a>然灯火。<a id="a-Ax"></a>饭食具。<a id="a-Ay"></a>明日雨舍公。<a id="a-Az"></a>往请佛。<a id="a-B0"></a>佛时与比丘僧千二百五十人俱。<a id="a-B1"></a>往饭食讫竟。<a id="a-B2"></a>佛即咒愿言。<a id="a-B3"></a>使若得道莫乐国公位。<a id="a-B4"></a>虽今世不得离于县官者。<a id="a-B5"></a>若今饭佛及比丘僧。<a id="a-B6"></a>使若后世脱于县官。<a id="a-B7"></a>世有明者。<a id="a-B8"></a>当饭食贤善道人。<a id="a-B9"></a>道人咒愿。<a id="a-BA"></a>不弃仕官。<a id="a-BB"></a>求官不可有贪心酷心进心乐心劝心。<a id="a-BC"></a>去是五心事县官者可得无他。<a id="a-BD"></a>死后可得除地狱之罪。<a id="a-BE"></a>雨舍公若自思惟。<a id="a-BF"></a>公言诺受教。<a id="a-BG"></a>佛及比丘僧皆起去。<a id="a-BH"></a>佛出城门。<a id="a-BI"></a>公即随佛后视。<a id="a-BJ"></a>佛从何城门出。<a id="a-BK"></a>欲名佛所出门为佛城门。<a id="a-BL"></a>所度小溪水。<a id="a-BM"></a>名为佛溪。<a id="a-BN"></a>佛至江水边。<a id="a-BO"></a>时人民大众多欲度中。<a id="a-BP"></a>有乘舫舡者小舫者竹桴度者。<a id="a-BQ"></a>佛坐思念。<a id="a-BR"></a>我未作佛时。<a id="a-BS"></a>度此曹水。<a id="a-BT"></a>乘桴船度。<a id="a-BU"></a>今我身不复乘桴船度水。<a id="a-BV"></a>佛自念言。<a id="a-BW"></a>我是度人师。<a id="a-BX"></a>使人得度世道。<a id="a-BY"></a>不复从人受度。<a id="a-BZ"></a>念适已。<a id="a-Ba"></a>诸比丘皆已度。<a id="a-Bb"></a>佛呼阿难。<a id="a-Bc"></a>俱至拘邻聚。<a id="a-Bd"></a>阿难言诺。<a id="a-Be"></a>佛即与千二百五十比丘。<a id="a-Bf"></a>悉俱至拘邻聚。<a id="a-Bg"></a>佛言诸比丘皆听。<a id="a-Bh"></a>持善心与天下无诤。<a id="a-Bi"></a>自思惟当知无常。<a id="a-Bj"></a>以慧忧身。<a id="a-Bk"></a>持善心与天下无诤。<a id="a-Bl"></a>自思惟以即明。<a id="a-Bm"></a>明者即去贪淫嗔恚愚痴之态。<a id="a-Bn"></a>三态去。<a id="a-Bo"></a>即得度世道。<a id="a-Bp"></a>不复生死。<a id="a-Bq"></a>心不复走。<a id="a-Br"></a>一心无所著。<a id="a-Bs"></a>如国王乐独思若干人。<a id="a-Bt"></a>众中我独主。<a id="a-Bu"></a>得道者。<a id="a-Bv"></a>度世者。<a id="a-Bw"></a>亦自思心。<a id="a-Bx"></a>有若干千万端。<a id="a-By"></a>今皆主是心。<a id="a-Bz"></a>如国王典主人民。<a id="a-C0"></a>佛复从拘邻聚。<a id="a-C1"></a>呼阿难。<a id="a-C2"></a>俱至喜豫国。<a id="a-C3"></a>阿难言诺。<a id="a-C4"></a>佛与诸比丘俱至喜豫国揵提树下坐。<a id="a-C5"></a>佛遣诸比丘僧。<a id="a-C6"></a>于喜豫国分卫。<a id="a-C7"></a>以还白佛言。<a id="a-C8"></a>喜豫国多病者。<a id="a-C9"></a>人民多死者。<a id="a-CA"></a>中有优婆塞。<a id="a-CB"></a>名玄鸟。<a id="a-CC"></a>时仙。<a id="a-CD"></a>初动。<a id="a-CE"></a>式贤。<a id="a-CF"></a>淑贤。<a id="a-CG"></a>快贤。<a id="a-CH"></a>伯宗。<a id="a-CI"></a>兼尊。<a id="a-CJ"></a>德举。<a id="a-CK"></a>上净。<a id="a-CL"></a>等十人。<a id="a-CM"></a>皆优婆塞。<a id="a-CN"></a>持五戒。<a id="a-CO"></a>今皆死。<a id="a-CP"></a>诸比丘俱问佛。<a id="a-CQ"></a>是诸优婆塞。<a id="a-CR"></a>死者皆趣何道。<a id="a-CS"></a>佛言玄鸟等十人。<a id="a-CT"></a>死皆在不还道中。<a id="a-CU"></a>佛告诸比丘僧。<a id="a-CV"></a>若曹但见十人死。<a id="a-CW"></a>佛持天眼见。<a id="a-CX"></a>见优婆塞死者五百人。<a id="a-CY"></a>皆生不还道中。<a id="a-CZ"></a>复有二百优婆塞。<a id="a-Ca"></a>如难提等。<a id="a-Cb"></a>生时无淫态无怒态无痴态。<a id="a-Cc"></a>死皆生忉利天上得沟港道。<a id="a-Cd"></a>当复七死七生便得阿罗汉道。<a id="a-Ce"></a>玄鸟等五百人。<a id="a-Cf"></a>皆得不还道。<a id="a-Cg"></a>自于天上得应真道。<a id="a-Ch"></a>佛告诸比丘。<a id="a-Ci"></a>若行分卫来还何为道。<a id="a-Cj"></a>是十优婆塞。<a id="a-Ck"></a>若曹故欲扰佛。<a id="a-Cl"></a>谓佛不欲闻是恶。<a id="a-Cm"></a>佛亦当何所畏难。<a id="a-Cn"></a>其有生者皆当死。<a id="a-Co"></a>过去当来现在诸佛。<a id="a-Cp"></a>皆般泥洹。<a id="a-Cq"></a>今我作佛。<a id="a-Cr"></a>亦当般泥洹。<a id="a-Cs"></a>用是身故作佛。<a id="a-Ct"></a>若干劫求佛。<a id="a-Cu"></a>止生死之道。<a id="a-Cv"></a>作佛绝生死之本。<a id="a-Cw"></a>知是人本从痴故。<a id="a-Cx"></a>从痴为行。<a id="a-Cy"></a>从行为识。<a id="a-Cz"></a>从识为字色。<a id="a-D0"></a>从字色为六入。<a id="a-D1"></a>从六入为栽。<a id="a-D2"></a>从栽为痛。<a id="a-D3"></a>从痛为爱。<a id="a-D4"></a>从爱为求。<a id="a-D5"></a>从求为有。<a id="a-D6"></a>从有为生。<a id="a-D7"></a>从生为老死。<a id="a-D8"></a>忧悲苦不如意恼。<a id="a-D9"></a>如是合大苦阴堕习。<a id="a-DA"></a>佛故思惟生死本如车有轮车行无休息时。<a id="a-DB"></a>人从痴故得生死。<a id="a-DC"></a>以去痴便痴灭。<a id="a-DD"></a>以痴灭便行灭。<a id="a-DE"></a>以行灭便识灭。<a id="a-DF"></a>以识灭便字色灭。<a id="a-DG"></a>以字色灭便六入灭。<a id="a-DH"></a>以六入灭便栽灭。<a id="a-DI"></a>以栽灭便痛灭。<a id="a-DJ"></a>以痛灭便爱灭。<a id="a-DK"></a>以爱灭便求灭。<a id="a-DL"></a>以求灭便有灭。<a id="a-DM"></a>以有灭便生灭。<a id="a-DN"></a>以生灭便老死灭以老死灭便忧悲苦不如意恼灭。<a id="a-DO"></a>如是合大阴堕习为尽。<a id="a-DP"></a>佛故先为若曹说。<a id="a-DQ"></a>痴故有生死。<a id="a-DR"></a>慧者持道。<a id="a-DS"></a>不复生死。<a id="a-DT"></a>佛言若曹。<a id="a-DU"></a>当念奉佛法圣众。<a id="a-DV"></a>净戒相承用教佛经。<a id="a-DW"></a>当思惟端心。<a id="a-DX"></a>不复更生死。<a id="a-DY"></a>无忧哭之患。</p>
  <p id="aDZ">佛从喜豫聚。<a id="a-Da"></a>呼阿难。<a id="a-Db"></a>至维耶梨国。<a id="a-Dc"></a>阿难言诺。<a id="a-Dd"></a>佛从喜豫聚。<a id="a-De"></a>至维耶梨国。<a id="a-Df"></a>未至七里。<a id="a-Dg"></a>佛止奈园中。<a id="a-Dh"></a>有淫女人。<a id="a-Di"></a>字奈女。<a id="a-Dj"></a>有五百淫女弟子。<a id="a-Dk"></a>于城中闻佛以来在奈园中。<a id="a-Dl"></a>皆敕五百淫女弟子。<a id="a-Dm"></a>令好庄衣严车。<a id="a-Dn"></a>从城中出。<a id="a-Do"></a>至佛所欲见佛。<a id="a-Dp"></a>为佛跪拜。<a id="a-Dq"></a>时佛在奈园中。<a id="a-Dr"></a>与千比丘俱。<a id="a-Ds"></a>为诸比丘说经。<a id="a-Dt"></a>佛见奈女。<a id="a-Du"></a>与五百淫弟子俱。<a id="a-Dv"></a>皆好庄衣。<a id="a-Dw"></a>佛敕诸比丘。<a id="a-Dx"></a>汝曹见奈女。<a id="a-Dy"></a>与五百淫弟子俱。<a id="a-Dz"></a>皆低头。<a id="a-E0"></a>端若心。<a id="a-E1"></a>虽好庄衣来。<a id="a-E2"></a>譬如画瓶。<a id="a-E3"></a>外有好画。<a id="a-E4"></a>中但有不净。<a id="a-E5"></a>封结不可发解。<a id="a-E6"></a>解者不净臭。<a id="a-E7"></a>即至奈女。<a id="a-E8"></a>皆是瓶辈。<a id="a-E9"></a>其有比丘当见力。<a id="a-EA"></a>何等为见力。<a id="a-EB"></a>去恶就善。<a id="a-EC"></a>不听淫态。<a id="a-ED"></a>宁自破骨破心燔烧身体。<a id="a-EE"></a>终不随心作恶。<a id="a-EF"></a>不但力士为多力。<a id="a-EG"></a>能自端心。<a id="a-EH"></a>胜于力士。<a id="a-EI"></a>佛与心诤以来。<a id="a-EJ"></a>其劫无数。<a id="a-EK"></a>不听随心。<a id="a-EL"></a>勤力精进。<a id="a-EM"></a>自致作佛。<a id="a-EN"></a>比丘可自齐端其心。<a id="a-EO"></a>心久在不净中。<a id="a-EP"></a>今亦可自拔擢。<a id="a-EQ"></a>自思惟身体五藏。<a id="a-ER"></a>亦可齐止。<a id="a-ES"></a>生死之法。<a id="a-ET"></a>视外亦苦。<a id="a-EU"></a>视中亦苦。<a id="a-EV"></a>端若心。<a id="a-EW"></a>奈女到下车至佛所。<a id="a-EX"></a>为佛作礼却坐一面。<a id="a-EY"></a>诸比丘皆低头。<a id="a-EZ"></a>佛言若何缘来。<a id="a-Ea"></a>奈女言。<a id="a-Eb"></a>我数闻佛尊于诸天。<a id="a-Ec"></a>故来跪拜。<a id="a-Ed"></a>佛言奈女。<a id="a-Ee"></a>若乐作女人耶。<a id="a-Ef"></a>奈女言。<a id="a-Eg"></a>天使我作女人耳。<a id="a-Eh"></a>我不乐也。<a id="a-Ei"></a>佛言。<a id="a-Ej"></a>汝不乐作女人者。<a id="a-Ek"></a>谁使汝畜五百淫弟子者。<a id="a-El"></a>奈女言。<a id="a-Em"></a>是皆贫民。<a id="a-En"></a>我养护之。<a id="a-Eo"></a>佛言不然。<a id="a-Ep"></a>若不厌女人之病。<a id="a-Eq"></a>月期不净。<a id="a-Er"></a>拘绊捶杖。<a id="a-Es"></a>不得自在。<a id="a-Et"></a>不厌汝身。<a id="a-Eu"></a>反更从五百人。<a id="a-Ev"></a>奈女言。<a id="a-Ew"></a>我痴所致。<a id="a-Ex"></a>慧者不为是。<a id="a-Ey"></a>佛言。<a id="a-Ez"></a>审如是者善。<a id="a-F0"></a>奈女即长跪白佛。<a id="a-F1"></a>明日请佛及比丘僧。<a id="a-F2"></a>佛默然不应。<a id="a-F3"></a>奈女大喜。<a id="a-F4"></a>即起为佛作礼而去。<a id="a-F5"></a>去未久。<a id="a-F6"></a>维耶离豪姓诸理家。<a id="a-F7"></a>闻佛比丘僧俱来。<a id="a-F8"></a>去城七里。<a id="a-F9"></a>在奈园中。<a id="a-FA"></a>即乘王威。<a id="a-FB"></a>皆严驾乘而出。<a id="a-FC"></a>欲觐见供养佛。<a id="a-FD"></a>中有乘青马青车。<a id="a-FE"></a>青衣青盖。<a id="a-FF"></a>青幢青幡。<a id="a-FG"></a>官属皆青。<a id="a-FH"></a>中有乘黄马黄车。<a id="a-FI"></a>黄衣黄盖。<a id="a-FJ"></a>黄幢黄幡。<a id="a-FK"></a>官属皆黄。<a id="a-FL"></a>中有乘赤马赤车。<a id="a-FM"></a>赤衣赤盖。<a id="a-FN"></a>赤幢赤幡。<a id="a-FO"></a>官属皆赤。<a id="a-FP"></a>中有乘白马白车。<a id="a-FQ"></a>白衣白盖。<a id="a-FR"></a>白幢白幡。<a id="a-FS"></a>官属皆白。<a id="a-FT"></a>中有乘黑马黑车。<a id="a-FU"></a>黑衣黑盖。<a id="a-FV"></a>黑幢黑幡。<a id="a-FW"></a>官属皆黑。<a id="a-FX"></a>佛遥见车骑数十万人来。<a id="a-FY"></a>即告诸比丘。<a id="a-FZ"></a>汝欲见忉利天上帝释苑中侍从出入者。<a id="a-Fa"></a>如此诸理家无有异也。<a id="a-Fb"></a>诸理家行到道口。<a id="a-Fc"></a>皆下车至佛所。<a id="a-Fd"></a>前者为佛跪。<a id="a-Fe"></a>中央者皆低头。<a id="a-Ff"></a>最后者但叉手皆坐。<a id="a-Fg"></a>佛问。<a id="a-Fh"></a>若曹所从来。<a id="a-Fi"></a>诸理家言。<a id="a-Fj"></a>闻佛在是故。<a id="a-Fk"></a>出城跪拜。<a id="a-Fl"></a>中有一人字宾自。<a id="a-Fm"></a>起至佛前。<a id="a-Fn"></a>熟视佛。<a id="a-Fo"></a>佛问若何等视。<a id="a-Fp"></a>宾自言。<a id="a-Fq"></a>举天上天下。<a id="a-Fr"></a>皆为佛倾动。<a id="a-Fs"></a>我视佛无厌极。<a id="a-Ft"></a>佛言宾自。<a id="a-Fu"></a>庄当熟视佛。<a id="a-Fv"></a>久远乃复有佛耳。<a id="a-Fw"></a>曼有佛时。<a id="a-Fx"></a>当受佛教命。<a id="a-Fy"></a>中有四五百理家言。<a id="a-Fz"></a>宾自有大德。<a id="a-G0"></a>与佛共谈。<a id="a-G1"></a>宾自言。<a id="a-G2"></a>我遥闻佛经。<a id="a-G3"></a>我念作是经久。<a id="a-G4"></a>我适今日乃得见耳。<a id="a-G5"></a>我有慈孝心于佛。<a id="a-G6"></a>佛言。<a id="a-G7"></a>天下人少有如宾自辈。<a id="a-G8"></a>慈孝于师。<a id="a-G9"></a>佛告宾自。<a id="a-GA"></a>佛出于天下。<a id="a-GB"></a>知天下生死之道。<a id="a-GC"></a>说经开化天上天下及鬼龙。<a id="a-GD"></a>无不倾侧者。<a id="a-GE"></a>是佛第一威神。<a id="a-GF"></a>其有读佛经。<a id="a-GG"></a>自端心得道者。<a id="a-GH"></a>是佛第二威神。<a id="a-GI"></a>佛于天下说经。<a id="a-GJ"></a>贤者无不喜。<a id="a-GK"></a>闻者无不喜。<a id="a-GL"></a>学者转相教。<a id="a-GM"></a>转相授导。<a id="a-GN"></a>转相端心。<a id="a-GO"></a>是佛第三威神。<a id="a-GP"></a>其学佛经者皆喜。<a id="a-GQ"></a>如愚人得金。<a id="a-GR"></a>上智者得应真道。<a id="a-GS"></a>第二者可得不还。<a id="a-GT"></a>第三者可得频来。<a id="a-GU"></a>第四者可得沟港。<a id="a-GV"></a>第五持优婆塞五戒者。<a id="a-GW"></a>可得天上。<a id="a-GX"></a>持三戒者。<a id="a-GY"></a>可得作人。<a id="a-GZ"></a>佛出在天下。<a id="a-Ga"></a>因现此道。<a id="a-Gb"></a>是佛第四威神。<a id="a-Gc"></a>佛告宾自。<a id="a-Gd"></a>若来熟视佛。<a id="a-Ge"></a>若说数闻佛名希见佛。<a id="a-Gf"></a>时坐中有数十万人。<a id="a-Gg"></a>皆不问佛。<a id="a-Gh"></a>若独问。<a id="a-Gi"></a>是佛第五威神。<a id="a-Gj"></a>佛告宾自。<a id="a-Gk"></a>天下智慧者少。<a id="a-Gl"></a>无反复者多。<a id="a-Gm"></a>受佛经道。<a id="a-Gn"></a>受师好语。<a id="a-Go"></a>持师戒法。<a id="a-Gp"></a>诸鬼神龙。<a id="a-Gq"></a>无不护视者。<a id="a-Gr"></a>吏不敢妄召呼。<a id="a-Gs"></a>当慈孝于师。<a id="a-Gt"></a>师不从弟子有所求索。<a id="a-Gu"></a>在师前当敬师。<a id="a-Gv"></a>背后当称誉师。<a id="a-Gw"></a>师死常当忆念。<a id="a-Gx"></a>于今宾自者。<a id="a-Gy"></a>人中雄。<a id="a-Gz"></a>善乐法清戒。<a id="a-H0"></a>维耶梨逝心理家。<a id="a-H1"></a>请佛明日旦。<a id="a-H2"></a>宁可与诸比丘入城饭食。<a id="a-H3"></a>佛言。<a id="a-H4"></a>奈女朝旦来请佛及比丘僧。<a id="a-H5"></a>诸逝心理家。<a id="a-H6"></a>皆俱去。<a id="a-H7"></a>奈女明日旦来至佛所。<a id="a-H8"></a>白佛言。<a id="a-H9"></a>已设座。<a id="a-HA"></a>饭食具皆已办。<a id="a-HB"></a>愿天尊屈威神。<a id="a-HC"></a>佛言。<a id="a-HD"></a>若径去。<a id="a-HE"></a>我今随后。<a id="a-HF"></a>佛起着衣持钵。<a id="a-HG"></a>与比丘俱入城。<a id="a-HH"></a>城中观者数十万人。<a id="a-HI"></a>中有贤善优婆塞。<a id="a-HJ"></a>皆言佛如明月。<a id="a-HK"></a>弟子如明星。<a id="a-HL"></a>与月相随。<a id="a-HM"></a>时佛好如是。<a id="a-HN"></a>佛至奈女家。<a id="a-HO"></a>就坐行澡水。<a id="a-HP"></a>佛及诸比丘僧饭食竟。<a id="a-HQ"></a>澡手已毕。<a id="a-HR"></a>奈女持小机。<a id="a-HS"></a>于佛前坐。<a id="a-HT"></a>佛告奈女。<a id="a-HU"></a>圣人及天下尊豪富贵。<a id="a-HV"></a>唯尚戒净。<a id="a-HW"></a>明佛诸经。<a id="a-HX"></a>坐中语言。<a id="a-HY"></a>无不好听。<a id="a-HZ"></a>其所行处。<a id="a-Ha"></a>无不敬爱者。<a id="a-Hb"></a>今在天下作人。<a id="a-Hc"></a>不贪财色。<a id="a-Hd"></a>奉佛神化。<a id="a-He"></a>死无不生天上者。<a id="a-Hf"></a>佛告奈女。<a id="a-Hg"></a>善自爱重持五戒。<a id="a-Hh"></a>佛与比丘俱去。</p>
  <p id="aHi">佛从维耶梨国出。<a id="a-Hj"></a>告阿难。<a id="a-Hk"></a>宁可俱至竹芳聚。<a id="a-Hl"></a>阿难言诺。<a id="a-Hm"></a>又闻竹芳聚。<a id="a-Hn"></a>米谷大贵。<a id="a-Ho"></a>诸比丘求分卫难得。<a id="a-Hp"></a>佛坐思惟。<a id="a-Hq"></a>维耶梨国饥馑。<a id="a-Hr"></a>谷籴腾贵。<a id="a-Hs"></a>其聚狭小。<a id="a-Ht"></a>不能供诸比丘分卫。<a id="a-Hu"></a>佛思念欲。<a id="a-Hv"></a>遣诸比丘。<a id="a-Hw"></a>分布余国。<a id="a-Hx"></a>贱米谷处行分卫。<a id="a-Hy"></a>佛告诸比丘僧。<a id="a-Hz"></a>是竹芳聚。<a id="a-I0"></a>米谷腾贵。<a id="a-I1"></a>求分卫难得。<a id="a-I2"></a>彼间有沙罗提国丰熟。<a id="a-I3"></a>是维耶梨四界。<a id="a-I4"></a>米谷皆贵。<a id="a-I5"></a>我自与阿难。<a id="a-I6"></a>俱留此竹芳聚。<a id="a-I7"></a>诸比丘受佛教。<a id="a-I8"></a>皆去至沙罗提国。<a id="a-I9"></a>佛与阿难俱。<a id="a-IA"></a>至竹芳聚。<a id="a-IB"></a>身皆大痛。<a id="a-IC"></a>欲般泥洹。<a id="a-ID"></a>佛自念。<a id="a-IE"></a>诸比丘皆去。<a id="a-IF"></a>我独般泥洹。<a id="a-IG"></a>不事无教戒。<a id="a-IH"></a>阿难从一树下起至佛所。<a id="a-II"></a>问佛圣体。<a id="a-IJ"></a>不和宁差不。<a id="a-IK"></a>佛言未差大剧。<a id="a-IL"></a>欲般泥洹。<a id="a-IM"></a>阿难言。<a id="a-IN"></a>且莫般泥洹。<a id="a-IO"></a>须比丘僧聚会。<a id="a-IP"></a>佛告阿难。<a id="a-IQ"></a>我已有经戒。<a id="a-IR"></a>若曹但当案经戒奉行之。<a id="a-IS"></a>我亦在比丘僧中。<a id="a-IT"></a>比丘僧皆已知佛所教敕。<a id="a-IU"></a>事师法皆以付诸弟子。<a id="a-IV"></a>弟子但当持行熟学。<a id="a-IW"></a>今我身皆痛。<a id="a-IX"></a>我持佛威神。<a id="a-IY"></a>治病不复。<a id="a-IZ"></a>持心思病。<a id="a-Ia"></a>如小差状。<a id="a-Ib"></a>佛语阿难。<a id="a-Ic"></a>今佛年已尊。<a id="a-Id"></a>且八十。<a id="a-Ie"></a>如故车无坚强。<a id="a-If"></a>我身体如此无坚强。<a id="a-Ig"></a>我本不为若曹说。<a id="a-Ih"></a>无有堕地不死者。<a id="a-Ii"></a>最上有天。<a id="a-Ij"></a>名不想入。<a id="a-Ik"></a>寿八十亿四千万劫。<a id="a-Il"></a>会当复死。<a id="a-Im"></a>用是故起经于天下。<a id="a-In"></a>断生死之根本。<a id="a-Io"></a>我般泥洹以后。<a id="a-Ip"></a>无得弃是经戒。<a id="a-Iq"></a>转相承用。<a id="a-Ir"></a>自思中外。<a id="a-Is"></a>端心正行。<a id="a-It"></a>当持戒法。<a id="a-Iu"></a>中外令如常。<a id="a-Iv"></a>其有四辈弟子。<a id="a-Iw"></a>持戒法者。<a id="a-Ix"></a>皆佛弟子。<a id="a-Iy"></a>其有学佛经道者。<a id="a-Iz"></a>皆是佛弟子。<a id="a-J0"></a>佛弃转轮王。<a id="a-J1"></a>忧天上天下人。<a id="a-J2"></a>亦可自忧疾。<a id="a-J3"></a>去淫态怒态痴态。</p>
  <p id="aJ4">佛从竹芳聚。<a id="a-J5"></a>呼阿难。<a id="a-J6"></a>且复还至维耶梨国。<a id="a-J7"></a>阿难言受教。<a id="a-J8"></a>佛还维耶梨国。<a id="a-J9"></a>入城持钵行分卫。<a id="a-JA"></a>还止急疾神树下露坐。<a id="a-JB"></a>思惟生死之事。<a id="a-JC"></a>阿难远在一树下。<a id="a-JD"></a>思惟阴房之事。<a id="a-JE"></a>起至佛所。<a id="a-JF"></a>为佛作礼已。<a id="a-JG"></a>住白佛言。<a id="a-JH"></a>何以不般泥洹。<a id="a-JI"></a>佛告阿难。<a id="a-JJ"></a>维耶梨国大乐。<a id="a-JK"></a>越耶国大乐。<a id="a-JL"></a>急疾神地大乐。<a id="a-JM"></a>沙达诤城门大乐。<a id="a-JN"></a>城中街曲大乐。<a id="a-JO"></a>社名浮沸大乐。<a id="a-JP"></a>阎浮利天下大乐。<a id="a-JQ"></a>越只大乐。<a id="a-JR"></a>遮波国大乐。<a id="a-JS"></a>萨城门大乐。<a id="a-JT"></a>摩竭国大乐。<a id="a-JU"></a>满沸大乐。<a id="a-JV"></a>郁提大乐。<a id="a-JW"></a>醯连溪出金山大乐。<a id="a-JX"></a>阎浮利内地。<a id="a-JY"></a>所生五色如画。<a id="a-JZ"></a>人存其中生者大乐。</p>
  <p id="aJa">佛告阿难。<a id="a-Jb"></a>其有比丘比丘尼。<a id="a-Jc"></a>持四法熟思正心不随心。<a id="a-Jd"></a>外亦思善。<a id="a-Je"></a>中亦思善。<a id="a-Jf"></a>心亦无所复贪乐。<a id="a-Jg"></a>心不惊恐不复走。<a id="a-Jh"></a>比丘比丘尼。<a id="a-Ji"></a>其有持志意。<a id="a-Jj"></a>如是四法。<a id="a-Jk"></a>名四神足。<a id="a-Jl"></a>欲不死一劫可得。<a id="a-Jm"></a>魔时入阿难腹中。<a id="a-Jn"></a>佛复告阿难。<a id="a-Jo"></a>如是尚可。<a id="a-Jp"></a>阿难复言。<a id="a-Jq"></a>佛何以不般泥洹。<a id="a-Jr"></a>时足可般泥洹。<a id="a-Js"></a>佛复言。<a id="a-Jt"></a>阎浮利大乐。<a id="a-Ju"></a>其有知是四神足者。<a id="a-Jv"></a>当可在天地间一劫有余。<a id="a-Jw"></a>佛告阿难。<a id="a-Jx"></a>如是者再三。<a id="a-Jy"></a>阿难不应。<a id="a-Jz"></a>四神足事。<a id="a-K0"></a>佛告阿难。<a id="a-K1"></a>若却于树下自思惟。<a id="a-K2"></a>佛起至醯连溪水边树下坐。<a id="a-K3"></a>魔来至佛所言。<a id="a-K4"></a>何以不般泥洹。<a id="a-K5"></a>佛言咄弊魔。<a id="a-K6"></a>未可般泥洹。<a id="a-K7"></a>须我四辈弟子黠慧得道。<a id="a-K8"></a>须我天上诸天世间人民逮及鬼神智慧得道。<a id="a-K9"></a>须我经法遍布天下。<a id="a-KA"></a>未可般泥洹。<a id="a-KB"></a>魔知佛当般泥洹。<a id="a-KC"></a>欢喜而去。<a id="a-KD"></a>佛坐自思惟。<a id="a-KE"></a>亦可放弃寿命。<a id="a-KF"></a>意欲放弃寿命。<a id="a-KG"></a>时天地大动。<a id="a-KH"></a>诸鬼神皆惊。<a id="a-KI"></a>阿难于树下。<a id="a-KJ"></a>惊起至佛所。<a id="a-KK"></a>前以头面着佛足。<a id="a-KL"></a>却在一面住。<a id="a-KM"></a>白佛。<a id="a-KN"></a>我于树下坐。<a id="a-KO"></a>天地大动。<a id="a-KP"></a>我惊衣毛为起。<a id="a-KQ"></a>我生不更是曹地动。<a id="a-KR"></a>佛为阿难。<a id="a-KS"></a>说天地动有八事。<a id="a-KT"></a>何等为八。<a id="a-KU"></a>地在水上。<a id="a-KV"></a>水在风上。<a id="a-KW"></a>风持水。<a id="a-KX"></a>如从地上望天。<a id="a-KY"></a>或时风动水。<a id="a-KZ"></a>水动地。<a id="a-Ka"></a>地因动。<a id="a-Kb"></a>是为一动。<a id="a-Kc"></a>有阿罗汉尊贵。<a id="a-Kd"></a>自欲试威神。<a id="a-Ke"></a>意欲令地动。<a id="a-Kf"></a>因以手两指案地。<a id="a-Kg"></a>天地为大动。<a id="a-Kh"></a>是为二动。<a id="a-Ki"></a>中有天威神大。<a id="a-Kj"></a>意欲动地。<a id="a-Kk"></a>地即为大动。<a id="a-Kl"></a>是为三动。<a id="a-Km"></a>佛为菩萨时。<a id="a-Kn"></a>从第四兜术天来下。<a id="a-Ko"></a>入母腹中。<a id="a-Kp"></a>时天地为大动。<a id="a-Kq"></a>菩萨从右胁生时。<a id="a-Kr"></a>天地为大动。<a id="a-Ks"></a>菩萨得道为佛时。<a id="a-Kt"></a>天地为大动。<a id="a-Ku"></a>佛起本经时。<a id="a-Kv"></a>天地为大动。<a id="a-Kw"></a>佛放弃寿命。<a id="a-Kx"></a>天地为大动。<a id="a-Ky"></a>佛告阿难。<a id="a-Kz"></a>今佛却后三月当般泥洹。<a id="a-L0"></a>天地为当复大动。<a id="a-L1"></a>是为八动。<a id="a-L2"></a>阿难闻佛自期三月。<a id="a-L3"></a>即啼而问。<a id="a-L4"></a>得无以弃寿命。<a id="a-L5"></a>佛告阿难。<a id="a-L6"></a>是以弃寿命。<a id="a-L7"></a>阿难白佛言。<a id="a-L8"></a>我从佛闻口受。<a id="a-L9"></a>若比丘有是四法。<a id="a-LA"></a>名四神足。<a id="a-LB"></a>欲不死一劫可得。<a id="a-LC"></a>佛德过四神足。<a id="a-LD"></a>何以不止过一劫。<a id="a-LE"></a>佛告阿难。<a id="a-LF"></a>是若过是若所作。<a id="a-LG"></a>我再三告言。<a id="a-LH"></a>阎浮利内大乐。<a id="a-LI"></a>若径默然不应。<a id="a-LJ"></a>我见若头角。<a id="a-LK"></a>若何以听魔使得入若腹中。<a id="a-LL"></a>我今不得复止。<a id="a-LM"></a>却后三月当般泥洹。<a id="a-LN"></a>阿难即起。<a id="a-LO"></a>语诸比丘僧。<a id="a-LP"></a>佛却后三月当般泥洹。<a id="a-LQ"></a>佛告阿难。<a id="a-LR"></a>皆聚会诸比丘。<a id="a-LS"></a>着大会堂中。<a id="a-LT"></a>阿难白言。<a id="a-LU"></a>比丘僧皆在大会堂中。<a id="a-LV"></a>佛即起到大会堂中。<a id="a-LW"></a>诸比丘皆起。<a id="a-LX"></a>为佛作礼。<a id="a-LY"></a>佛告诸比丘。<a id="a-LZ"></a>天下无常坚固人。<a id="a-La"></a>爱乐生死。<a id="a-Lb"></a>不求度世道者。<a id="a-Lc"></a>皆为痴。<a id="a-Ld"></a>父母皆当别离。<a id="a-Le"></a>有忧哭之念。<a id="a-Lf"></a>人转相恩爱贪慕悲哀。<a id="a-Lg"></a>天下无生不死者。<a id="a-Lh"></a>我本经说。<a id="a-Li"></a>生者皆当死。<a id="a-Lj"></a>死者复生。<a id="a-Lk"></a>转相忧哭。<a id="a-Ll"></a>无休息时。<a id="a-Lm"></a>须弥山尚崩坏。<a id="a-Ln"></a>天上诸天亦死。<a id="a-Lo"></a>作王者亦死。<a id="a-Lp"></a>贫富贵贱下至畜生。<a id="a-Lq"></a>无生不死者。<a id="a-Lr"></a>莫怪佛却后三月当般泥洹。<a id="a-Ls"></a>佛去亦当持经戒。<a id="a-Lt"></a>在者亦当持经戒。<a id="a-Lu"></a>趣至度世。<a id="a-Lv"></a>不复生死。<a id="a-Lw"></a>无复忧哭。<a id="a-Lx"></a>佛经当使长久。<a id="a-Ly"></a>佛去后天下贤者。<a id="a-Lz"></a>当共持经戒。<a id="a-M0"></a>天下人自正心者。<a id="a-M1"></a>天上诸天。<a id="a-M2"></a>皆喜助人得福。<a id="a-M3"></a>佛经可读可讽可学可持可思可正。<a id="a-M4"></a>心可端意可转相教。<a id="a-M5"></a>有四事。<a id="a-M6"></a>端身端心端志端口。<a id="a-M7"></a>复有四事。<a id="a-M8"></a>欲怒者忍。<a id="a-M9"></a>恶念者弃。<a id="a-MA"></a>贪欲者弃。<a id="a-MB"></a>常当忧死。<a id="a-MC"></a>复有四事。<a id="a-MD"></a>心欲邪者莫听。<a id="a-ME"></a>心欲淫者莫听。<a id="a-MF"></a>思欲恶者莫听。<a id="a-MG"></a>思欲豪贵莫听。<a id="a-MH"></a>复有四事。<a id="a-MI"></a>心常当忧死。<a id="a-MJ"></a>心所欲图恶者莫听。<a id="a-MK"></a>当捡心。<a id="a-ML"></a>心当随人。<a id="a-MM"></a>人莫随心。<a id="a-MN"></a>心者误人。<a id="a-MO"></a>心杀身。<a id="a-MP"></a>心取罗汉。<a id="a-MQ"></a>心取天。<a id="a-MR"></a>心取人。<a id="a-MS"></a>心取畜生虫蚁鸟兽。<a id="a-MT"></a>心取地狱。<a id="a-MU"></a>心取饿鬼。<a id="a-MV"></a>作形貌者。<a id="a-MW"></a>皆心所为。<a id="a-MX"></a>寿命。<a id="a-MY"></a>三者相随。<a id="a-MZ"></a>心最是师。<a id="a-Ma"></a>命随心。<a id="a-Mb"></a>寿随命。<a id="a-Mc"></a>三者相随。<a id="a-Md"></a>今我作佛。<a id="a-Me"></a>为天上天下所敬。<a id="a-Mf"></a>皆心所为。<a id="a-Mg"></a>当念生死之痛。<a id="a-Mh"></a>与家室别离。<a id="a-Mi"></a>当念八事。<a id="a-Mj"></a>思惟佛经。<a id="a-Mk"></a>一者当弃妻子求度世道。<a id="a-Ml"></a>不与世间诤无贪心。<a id="a-Mm"></a>二者不得两舌恶口妄言绮语吟啸歌戏。<a id="a-Mn"></a>三者不得杀生盗人财物思念淫泆。<a id="a-Mo"></a>四者不得怀怒痴贪。<a id="a-Mp"></a>五者不得嫉彼慢人。<a id="a-Mq"></a>六者不得思念作恶加痛于人。<a id="a-Mr"></a>七者无作恣态不得懈怠着卧存味饮食。<a id="a-Ms"></a>八者当忧身生老病死。<a id="a-Mt"></a>持是八事。<a id="a-Mu"></a>自端心可与天下无诤。<a id="a-Mv"></a>当趣度世道。<a id="a-Mw"></a>诸比丘当思惟是八事本四痛。<a id="a-Mx"></a>佛经可长久。</p>
  <p id="aMy">佛从维耶梨国。<a id="a-Mz"></a>呼阿难。<a id="a-N0"></a>去至拘邻聚。<a id="a-N1"></a>阿难言诺。<a id="a-N2"></a>佛从维耶梨国出。<a id="a-N3"></a>回身视城。<a id="a-N4"></a>阿难即前问佛。<a id="a-N5"></a>佛不妄转身视城。<a id="a-N6"></a>佛告阿难。<a id="a-N7"></a>我不妄转身。<a id="a-N8"></a>夫作佛不得妄还向视。<a id="a-N9"></a>阿难言。<a id="a-NA"></a>佛还向视者何意。<a id="a-NB"></a>佛言。<a id="a-NC"></a>我今日寿竟。<a id="a-ND"></a>不复入是城。<a id="a-NE"></a>故还顾耳。<a id="a-NF"></a>随佛有一比丘。<a id="a-NG"></a>前问佛。<a id="a-NH"></a>于今不复还入是城中。<a id="a-NI"></a>佛言。<a id="a-NJ"></a>我当般泥洹。<a id="a-NK"></a>不复还见维耶梨国。<a id="a-NL"></a>当至华氏乡土。<a id="a-NM"></a>佛至拘邻聚。<a id="a-NN"></a>聚中有园。<a id="a-NO"></a>名尸舍洹。<a id="a-NP"></a>佛皆呼诸比丘。<a id="a-NQ"></a>今作心净洁坐自思惟。<a id="a-NR"></a>知生中慧者使心端。<a id="a-NS"></a>心端者淫怒痴态三态皆解。<a id="a-NT"></a>其比丘自说以断生死之根。<a id="a-NU"></a>得罗汉道。<a id="a-NV"></a>一心无所复忧。<a id="a-NW"></a>不复忧生死虽更苦得不生死之道。<a id="a-NX"></a>佛从拘邻聚。<a id="a-NY"></a>呼阿难。<a id="a-NZ"></a>去至揵梨聚。<a id="a-Na"></a>阿难言诺。<a id="a-Nb"></a>佛与比丘僧。<a id="a-Nc"></a>俱至揵梨聚。<a id="a-Nd"></a>从揵梨聚。<a id="a-Ne"></a>佛呼阿难。<a id="a-Nf"></a>俱至金聚。<a id="a-Ng"></a>与比丘僧俱。<a id="a-Nh"></a>佛告诸比丘。<a id="a-Ni"></a>其有比丘。<a id="a-Nj"></a>净心思心智心自思惟。<a id="a-Nk"></a>其有智知经者。<a id="a-Nl"></a>是慧心本。<a id="a-Nm"></a>淫心怒心痴心皆灭去。<a id="a-Nn"></a>三心清净。<a id="a-No"></a>欲得度世道不难。<a id="a-Np"></a>以得罗汉道。<a id="a-Nq"></a>诸淫怒痴皆消灭去。<a id="a-Nr"></a>当自说已弃是三事。<a id="a-Ns"></a>不复作生死之法。<a id="a-Nt"></a>佛从金聚。<a id="a-Nu"></a>呼阿难。<a id="a-Nv"></a>且复至授手聚。<a id="a-Nw"></a>阿难言诺。<a id="a-Nx"></a>即与诸比丘俱。<a id="a-Ny"></a>至授手聚。<a id="a-Nz"></a>佛告比丘。<a id="a-O0"></a>净心思心智心。<a id="a-O1"></a>有净心意者。<a id="a-O2"></a>心即生。<a id="a-O3"></a>智心即生。<a id="a-O4"></a>智心即生开解。<a id="a-O5"></a>不念淫。<a id="a-O6"></a>不念怒。<a id="a-O7"></a>不复痴。<a id="a-O8"></a>心乃开解。<a id="a-O9"></a>比丘自说言。<a id="a-OA"></a>我所求皆得。<a id="a-OB"></a>因见罗汉道。<a id="a-OC"></a>佛从授手聚。<a id="a-OD"></a>呼阿难。<a id="a-OE"></a>去至掩满聚。<a id="a-OF"></a>阿难言诺。<a id="a-OG"></a>即与诸比丘俱。<a id="a-OH"></a>至掩满聚。<a id="a-OI"></a>佛告诸比丘僧。<a id="a-OJ"></a>净心之法。<a id="a-OK"></a>思心智心。<a id="a-OL"></a>至无淫怒之态。<a id="a-OM"></a>得净心之道。<a id="a-ON"></a>思心智心。<a id="a-OO"></a>即生思心之道。<a id="a-OP"></a>净心智心。<a id="a-OQ"></a>即开解智心之道。<a id="a-OR"></a>净心思心即明。<a id="a-OS"></a>人有褺与染者作色。<a id="a-OT"></a>褺布净洁。<a id="a-OU"></a>作色皆好。<a id="a-OV"></a>是褺净故。<a id="a-OW"></a>比丘有是三心。<a id="a-OX"></a>净心思心智心。<a id="a-OY"></a>净心为尸大。<a id="a-OZ"></a>思心为三摩提。<a id="a-Oa"></a>智心为崩慢若。<a id="a-Ob"></a>尸大心者。<a id="a-Oc"></a>不淫不怒不贪。<a id="a-Od"></a>三摩提者。<a id="a-Oe"></a>摄心令不走。<a id="a-Of"></a>崩慢若者。<a id="a-Og"></a>心无爱欲。<a id="a-Oh"></a>持佛经戒。<a id="a-Oi"></a>如人有褺布。<a id="a-Oj"></a>褺布有垢。<a id="a-Ok"></a>人欲染作色。<a id="a-Ol"></a>以着染中。<a id="a-Om"></a>色不明。<a id="a-On"></a>比丘不定在净心思心智心。<a id="a-Oo"></a>欲得道者难。<a id="a-Op"></a>坐心不解故。<a id="a-Oq"></a>比丘心自解。<a id="a-Or"></a>坐思即见天上。<a id="a-Os"></a>具知人心所念。<a id="a-Ot"></a>亦见地狱饿鬼畜生善恶所趣。<a id="a-Ou"></a>如清水下有沙石。<a id="a-Ov"></a>青黄白黑水中所有皆现。<a id="a-Ow"></a>但水清故求度世道。<a id="a-Ox"></a>如是心清净。<a id="a-Oy"></a>譬如溪水。<a id="a-Oz"></a>浊下沙石不见。<a id="a-P0"></a>亦不知水深浅。<a id="a-P1"></a>比丘心不净。<a id="a-P2"></a>不能得度世道。<a id="a-P3"></a>坐心浊故。<a id="a-P4"></a>佛从掩满聚。<a id="a-P5"></a>呼阿难。<a id="a-P6"></a>俱至喜豫聚。<a id="a-P7"></a>阿难言诺。<a id="a-P8"></a>即与诸比丘俱。<a id="a-P9"></a>至喜豫聚。<a id="a-PA"></a>佛告比丘。<a id="a-PB"></a>若有净心思心智心。<a id="a-PC"></a>师所教授。<a id="a-PD"></a>弟子当学。<a id="a-PE"></a>思师同不能入弟子心中。<a id="a-PF"></a>端弟子心。<a id="a-PG"></a>比丘当自净。<a id="a-PH"></a>心端是心。<a id="a-PI"></a>心端则得度世道。<a id="a-PJ"></a>当自说已得度世道。<a id="a-PK"></a>断生死之根本。<a id="a-PL"></a>佛呼阿难。<a id="a-PM"></a>至华氏聚。<a id="a-PN"></a>阿难言诺。<a id="a-PO"></a>即与诸比丘俱。<a id="a-PP"></a>至华氏聚。<a id="a-PQ"></a>佛告诸比丘。<a id="a-PR"></a>心有三垢。<a id="a-PS"></a>淫垢怒垢痴垢。<a id="a-PT"></a>持净心却淫垢。<a id="a-PU"></a>持思心却怒垢。<a id="a-PV"></a>持慧心却痴垢。<a id="a-PW"></a>比丘自说以得度世道。<a id="a-PX"></a>断是生死啼哭忧思之本。<a id="a-PY"></a>佛复从华氏聚。<a id="a-PZ"></a>呼阿难。<a id="a-Pa"></a>俱至夫延城。<a id="a-Pb"></a>阿难言诺。<a id="a-Pc"></a>即与诸比丘俱。<a id="a-Pd"></a>至夫延城北树下坐。<a id="a-Pe"></a>阿难坐边树下。<a id="a-Pf"></a>精思内观。<a id="a-Pg"></a>地大动。<a id="a-Ph"></a>阿难起至佛所。<a id="a-Pi"></a>白佛言。<a id="a-Pj"></a>地何以大动。<a id="a-Pk"></a>佛言。<a id="a-Pl"></a>地动有四因缘。<a id="a-Pm"></a>一动者地在水上。<a id="a-Pn"></a>水在风上。<a id="a-Po"></a>下风动摇水。<a id="a-Pp"></a>水动摇地。<a id="a-Pq"></a>地因动。<a id="a-Pr"></a>是为一动。<a id="a-Ps"></a>其有阿罗汉。<a id="a-Pt"></a>欲自试道。<a id="a-Pu"></a>以手两指案地。<a id="a-Pv"></a>地为动。<a id="a-Pw"></a>是为二动。<a id="a-Px"></a>中有天威神大。<a id="a-Py"></a>意欲动地。<a id="a-Pz"></a>地即为动。<a id="a-Q0"></a>是为三动。<a id="a-Q1"></a>佛不久当般泥洹。<a id="a-Q2"></a>地当复大动。<a id="a-Q3"></a>是为四动。<a id="a-Q4"></a>阿难言。<a id="a-Q5"></a>佛威神乃如是。<a id="a-Q6"></a>佛般泥洹。<a id="a-Q7"></a>地为大动。</p>
  <p id="aQ8">佛告阿难。<a id="a-Q9"></a>佛威神巍巍甚尊。<a id="a-QA"></a>明化无量。<a id="a-QB"></a>若欲知佛威神不。<a id="a-QC"></a>阿难言。<a id="a-QD"></a>愿欲闻知。<a id="a-QE"></a>佛言。<a id="a-QF"></a>我行遍诸天下。<a id="a-QG"></a>所至郡国中人民。<a id="a-QH"></a>知者来至佛所。<a id="a-QI"></a>佛身自变化。<a id="a-QJ"></a>作其国邑衣服语言。<a id="a-QK"></a>我视其人民行何等法。<a id="a-QL"></a>知有何经戒。<a id="a-QM"></a>佛即益其经戒。<a id="a-QN"></a>其人民皆不知。<a id="a-QO"></a>我为谁亦不知。<a id="a-QP"></a>我从天上来地中出。<a id="a-QQ"></a>人民大恭敬我。<a id="a-QR"></a>我化遍至诸国王所。<a id="a-QS"></a>国王问我言。<a id="a-QT"></a>卿为何等人。<a id="a-QU"></a>我言。<a id="a-QV"></a>是国中道人。<a id="a-QW"></a>国王问我。<a id="a-QX"></a>作何经。<a id="a-QY"></a>我言。<a id="a-QZ"></a>欲问何等经。<a id="a-Qa"></a>所问者我皆应答。<a id="a-Qb"></a>国王所可喜者。<a id="a-Qc"></a>我皆为广说已。<a id="a-Qd"></a>我即化没去。<a id="a-Qe"></a>不见国王。<a id="a-Qf"></a>从后皆不知我为谁。<a id="a-Qg"></a>我至诸逝心国。<a id="a-Qh"></a>我亦化作逝心衣服语言。<a id="a-Qi"></a>我问。<a id="a-Qj"></a>若作何等经戒。<a id="a-Qk"></a>我知子曹心。<a id="a-Ql"></a>知子曹语言。<a id="a-Qm"></a>我引经与教诫。<a id="a-Qn"></a>便化没去。<a id="a-Qo"></a>子曹皆从后思我。<a id="a-Qp"></a>自相与语。<a id="a-Qq"></a>是何等人。<a id="a-Qr"></a>天鬼神乎。<a id="a-Qs"></a>子曹皆不知我谁。<a id="a-Qt"></a>我亦不道是佛。<a id="a-Qu"></a>我行一天下。<a id="a-Qv"></a>授经道遍已我上第一天上四天王所。<a id="a-Qw"></a>我作天上衣服言语。<a id="a-Qx"></a>我问天。<a id="a-Qy"></a>若作何等经。<a id="a-Qz"></a>天言。<a id="a-R0"></a>我不知经。<a id="a-R1"></a>我即为说经竟。<a id="a-R2"></a>便化没去。<a id="a-R3"></a>天亦不知我为谁。<a id="a-R4"></a>我复上第二忉利天上。<a id="a-R5"></a>化作忉利天上衣服语言。<a id="a-R6"></a>我问忉利天。<a id="a-R7"></a>若作何等经。<a id="a-R8"></a>忉利天言。<a id="a-R9"></a>不知经。<a id="a-RA"></a>我为说经竟。<a id="a-RB"></a>便化没去。<a id="a-RC"></a>天亦不知我为谁我复上第三盐天上。<a id="a-RD"></a>化作盐天上衣服语言。<a id="a-RE"></a>我问盐天。<a id="a-RF"></a>若作何等经。<a id="a-RG"></a>天言我不知经。<a id="a-RH"></a>我为说经。<a id="a-RI"></a>我复上第四兜术天上。<a id="a-RJ"></a>化作其天上衣服语言。<a id="a-RK"></a>我问天作何等经。<a id="a-RL"></a>其天言。<a id="a-RM"></a>弥勒为我说经。<a id="a-RN"></a>我重复为说经。<a id="a-RO"></a>我复上至第五不憍乐天上。<a id="a-RP"></a>作其天上衣服语言。<a id="a-RQ"></a>我问天若知经不。<a id="a-RR"></a>其天言不知经。<a id="a-RS"></a>我为说经化没去。<a id="a-RT"></a>天皆不知我为谁。<a id="a-RU"></a>我复上第六化应声天上。<a id="a-RV"></a>作其天上衣服语言。<a id="a-RW"></a>我问天若作何等经。<a id="a-RX"></a>天言不知经。<a id="a-RY"></a>我为说经。<a id="a-RZ"></a>即复化没去。<a id="a-Ra"></a>第六天从后。<a id="a-Rb"></a>皆不知我为谁。<a id="a-Rc"></a>我亦不语言是佛。<a id="a-Rd"></a>我复上梵天。<a id="a-Re"></a>梵众天。<a id="a-Rf"></a>梵辅天。<a id="a-Rg"></a>大梵天。<a id="a-Rh"></a>水行天。<a id="a-Ri"></a>水微天。<a id="a-Rj"></a>无量水天。<a id="a-Rk"></a>水音天。<a id="a-Rl"></a>约净天。<a id="a-Rm"></a>遍净天。<a id="a-Rn"></a>净明天。<a id="a-Ro"></a>守妙天。<a id="a-Rp"></a>近际天。<a id="a-Rq"></a>快见天。<a id="a-Rr"></a>无结爱天。<a id="a-Rs"></a>诸天皆来视我。<a id="a-Rt"></a>我悉问若宁知经不。<a id="a-Ru"></a>中有知经者。<a id="a-Rv"></a>有不知经者。<a id="a-Rw"></a>我皆为说生死之道。<a id="a-Rx"></a>说断生死根本之道。<a id="a-Ry"></a>子曹所乐经者。<a id="a-Rz"></a>我皆为说之。<a id="a-S0"></a>我效作天上衣服语言。<a id="a-S1"></a>余四天其天。<a id="a-S2"></a>皆不能语。<a id="a-S3"></a>我欲上者。<a id="a-S4"></a>其天不能应答我。<a id="a-S5"></a>第二十五名空慧天。<a id="a-S6"></a>第二十六天名识慧入。<a id="a-S7"></a>第二十七天名无所念慧入。<a id="a-S8"></a>第二十八天名不想入。<a id="a-S9"></a>佛言吾无所不见。<a id="a-SA"></a>唯泥洹最为乐。<a id="a-SB"></a>佛告阿难。<a id="a-SC"></a>佛威神不但能动地。<a id="a-SD"></a>二十八天皆为大动。<a id="a-SE"></a>佛但以正心所致。<a id="a-SF"></a>佛告阿难。<a id="a-SG"></a>我般泥洹后。<a id="a-SH"></a>阿难从佛口受闻经戒师法。<a id="a-SI"></a>阿难当道言。<a id="a-SJ"></a>我从佛口闻是法。<a id="a-SK"></a>当为后比丘僧说之。<a id="a-SL"></a>阿难若不得藏匿佛经。<a id="a-SM"></a>极可列露。<a id="a-SN"></a>经中无所疑。<a id="a-SO"></a>我般泥洹已后。<a id="a-SP"></a>诸比丘当共持法。<a id="a-SQ"></a>其有他比丘。<a id="a-SR"></a>妄欲作师法。<a id="a-SS"></a>其经中无禁戒者。<a id="a-ST"></a>弃勿持坏佛法。<a id="a-SU"></a>其有他比丘。<a id="a-SV"></a>妄增减佛经戒者。<a id="a-SW"></a>阿难若当言。<a id="a-SX"></a>我不从佛闻是经法。<a id="a-SY"></a>若何以妄增减佛经戒。<a id="a-SZ"></a>比丘有不解佛经者。<a id="a-Sa"></a>当问尊老比丘阿难。<a id="a-Sb"></a>所见佛经戒。<a id="a-Sc"></a>所从佛口闻者。<a id="a-Sd"></a>为比丘僧说之。<a id="a-Se"></a>勿增减。<a id="a-Sf"></a>其有欲增减经戒者。<a id="a-Sg"></a>阿难若当正处。<a id="a-Sh"></a>非法者弃勿用。<a id="a-Si"></a>阿难若当言。<a id="a-Sj"></a>佛不出是语。<a id="a-Sk"></a>当谓之言。<a id="a-Sl"></a>若何以欲坏佛经戒。<a id="a-Sm"></a>中有痴比丘。<a id="a-Sn"></a>不解经戒者。<a id="a-So"></a>当问尊老比丘。<a id="a-Sp"></a>比丘不得怒。<a id="a-Sq"></a>其有比丘。<a id="a-Sr"></a>不了是经。<a id="a-Ss"></a>中有比丘。<a id="a-St"></a>知经戒。<a id="a-Su"></a>知佛所说。<a id="a-Sv"></a>当往参问。<a id="a-Sw"></a>其有比丘疑于经戒者。<a id="a-Sx"></a>来问比丘僧。<a id="a-Sy"></a>当说言。<a id="a-Sz"></a>从其师闻。<a id="a-T0"></a>各自说其师名字。<a id="a-T1"></a>比丘说经戒者。<a id="a-T2"></a>不得疑言非是佛所戒敕。<a id="a-T3"></a>比丘僧皆在结经中。<a id="a-T4"></a>在中者用。<a id="a-T5"></a>在结经外。<a id="a-T6"></a>弃勿用疑。<a id="a-T7"></a>不解经戒者。<a id="a-T8"></a>当问何处有长老比丘明经戒者。<a id="a-T9"></a>当往问其经。<a id="a-TA"></a>问者不得言非是。<a id="a-TB"></a>其有疑者。<a id="a-TC"></a>阿难口解言。<a id="a-TD"></a>我从佛闻。<a id="a-TE"></a>不入结经中。<a id="a-TF"></a>长老比丘所不说弃勿用。<a id="a-TG"></a>诸比丘当处经戒。<a id="a-TH"></a>诸比丘处经戒之后。<a id="a-TI"></a>当共持。<a id="a-TJ"></a>其有比丘。<a id="a-TK"></a>疑言是非真佛经。<a id="a-TL"></a>不乐经者。<a id="a-TM"></a>诸比丘当逐出之。<a id="a-TN"></a>天下禾中生草。<a id="a-TO"></a>草败禾实。<a id="a-TP"></a>人当诛拔草去之。<a id="a-TQ"></a>禾乃成好实。<a id="a-TR"></a>比丘恶者。<a id="a-TS"></a>不乐经不持戒。<a id="a-TT"></a>坏败善比丘。<a id="a-TU"></a>诸比丘当共逐出。<a id="a-TV"></a>中有贤善比丘。<a id="a-TW"></a>好经戒。<a id="a-TX"></a>往诣比丘所。<a id="a-TY"></a>佛语诸比丘。<a id="a-TZ"></a>所持所知所学。<a id="a-Ta"></a>当授与比丘经戒。<a id="a-Tb"></a>当言佛在时。<a id="a-Tc"></a>于某国某县某聚某处。<a id="a-Td"></a>时与某比丘相随。<a id="a-Te"></a>说某经戒。<a id="a-Tf"></a>持是经戒。<a id="a-Tg"></a>不得呵言非佛。<a id="a-Th"></a>所语当转相教。<a id="a-Ti"></a>转相承用。<a id="a-Tj"></a>长幼当相捡押。<a id="a-Tk"></a>无得以佛般泥洹去故。<a id="a-Tl"></a>不相承用。<a id="a-Tm"></a>相承用诸天人民。<a id="a-Tn"></a>助喜皆得福。<a id="a-To"></a>可使佛经长久。<a id="a-Tp"></a>我般泥洹后。<a id="a-Tq"></a>阿难当道。<a id="a-Tr"></a>某处有明经持戒比丘。<a id="a-Ts"></a>某新作比丘。<a id="a-Tt"></a>当往长老明经比丘所。<a id="a-Tu"></a>当从受经戒。<a id="a-Tv"></a>新来比丘闻经戒不得言非持佛经戒。<a id="a-Tw"></a>当相承用。<a id="a-Tx"></a>比丘和持戒者。<a id="a-Ty"></a>外有清信士清信女。<a id="a-Tz"></a>闻比丘僧和持佛经戒。<a id="a-U0"></a>皆乐供养比丘僧饭食衣被病瘦与医药。<a id="a-U1"></a>佛经可长久。<a id="a-U2"></a>比丘僧和相承事。<a id="a-U3"></a>上下相捡押。<a id="a-U4"></a>天下人趣。<a id="a-U5"></a>地狱禽兽饿鬼道者。<a id="a-U6"></a>但坐相与不和故。<a id="a-U7"></a>趣是三道。<a id="a-U8"></a>诸比丘持经戒。<a id="a-U9"></a>当相和不得相形。<a id="a-UA"></a>笑言我智多。<a id="a-UB"></a>若智少。<a id="a-UC"></a>智多智少各自行。<a id="a-UD"></a>比丘和持佛经。<a id="a-UE"></a>可长久使天下人得福。<a id="a-UF"></a>天上诸天皆喜。<a id="a-UG"></a>不在经戒中者。<a id="a-UH"></a>弃在佛语中佛所说。<a id="a-UI"></a>比丘所受当奉行。<a id="a-UJ"></a>佛告阿难。<a id="a-UK"></a>且复前至波旬国。<a id="a-UL"></a>阿难言诺。<a id="a-UM"></a>佛与比丘僧。<a id="a-UN"></a>从夫延国。<a id="a-UO"></a>至波旬国。<a id="a-UP"></a>止禅头国中。<a id="a-UQ"></a>波旬国人民。<a id="a-UR"></a>名诸华。<a id="a-US"></a>诸华人民。<a id="a-UT"></a>闻佛来止禅头国中。<a id="a-UU"></a>皆来出前。<a id="a-UV"></a>为佛作礼皆却坐。<a id="a-UW"></a>佛皆为说经。<a id="a-UX"></a>时有一人名淳。<a id="a-UY"></a>淳父字华氏。<a id="a-UZ"></a>华氏子。<a id="a-Ua"></a>时在坐中。<a id="a-Ub"></a>诸人民皆去。<a id="a-Uc"></a>淳独留须臾起持。<a id="a-Ud"></a>绕佛三匝却叉手住白佛。<a id="a-Ue"></a>明日宁可与诸比丘僧俱于舍饭食。<a id="a-Uf"></a>佛默然不应。<a id="a-Ug"></a>淳即前为佛作礼。<a id="a-Uh"></a>绕佛三匝而去归家。<a id="a-Ui"></a>为佛诸比丘。<a id="a-Uj"></a>施座然灯火。<a id="a-Uk"></a>明日淳来。<a id="a-Ul"></a>白佛言以办。<a id="a-Um"></a>佛起持钵。<a id="a-Un"></a>与诸比丘俱。<a id="a-Uo"></a>至淳家饭。<a id="a-Up"></a>比丘中。<a id="a-Uq"></a>有一恶比丘。<a id="a-Ur"></a>取所饮水器坏之。<a id="a-Us"></a>佛即知之。<a id="a-Ut"></a>淳亦见之佛饭竟。<a id="a-Uu"></a>淳取小机。<a id="a-Uv"></a>于佛前坐白佛言。<a id="a-Uw"></a>我欲问一事。<a id="a-Ux"></a>天上天下。<a id="a-Uy"></a>智无过于佛。<a id="a-Uz"></a>天下为有几辈比丘。<a id="a-V0"></a>佛言有四辈。<a id="a-V1"></a>一者为道殊胜。<a id="a-V2"></a>二者解道能言。<a id="a-V3"></a>三者依道生活。<a id="a-V4"></a>四者为道作秽。<a id="a-V5"></a>何谓为道殊胜。<a id="a-V6"></a>所说道义。<a id="a-V7"></a>不可称量。<a id="a-V8"></a>能行大道。<a id="a-V9"></a>最胜无比。<a id="a-VA"></a>降心态度忧畏。<a id="a-VB"></a>为法御导世间。<a id="a-VC"></a>是辈沙门。<a id="a-VD"></a>为道殊胜。<a id="a-VE"></a>何谓解道能言。<a id="a-VF"></a>佛所贵第一说。<a id="a-VG"></a>又奉行无疑难。<a id="a-VH"></a>亦能为彼演说法句。<a id="a-VI"></a>是辈沙门。<a id="a-VJ"></a>解道能言。<a id="a-VK"></a>何谓依道生活。<a id="a-VL"></a>念在自守。<a id="a-VM"></a>勤综学业。<a id="a-VN"></a>一向不回孜孜不倦。<a id="a-VO"></a>人法自覆。<a id="a-VP"></a>是辈沙门。<a id="a-VQ"></a>为依道生活。<a id="a-VR"></a>何谓为道作秽。<a id="a-VS"></a>但作所乐。<a id="a-VT"></a>依恃种姓。<a id="a-VU"></a>专造浊行。<a id="a-VV"></a>致彼论议。<a id="a-VW"></a>不念佛言。<a id="a-VX"></a>亦不畏罪。<a id="a-VY"></a>是辈沙门。<a id="a-VZ"></a>为道作秽。<a id="a-Va"></a>凡人间者。<a id="a-Vb"></a>以为弟子在清白知。<a id="a-Vc"></a>有善者有恶者。<a id="a-Vd"></a>不可皆同以为一也。<a id="a-Ve"></a>彼不善者。<a id="a-Vf"></a>为善致谤毁。<a id="a-Vg"></a>譬如禾中有草。<a id="a-Vh"></a>草败禾实。<a id="a-Vi"></a>天下人家有恶子。<a id="a-Vj"></a>一子取家。<a id="a-Vk"></a>一比丘恶。<a id="a-Vl"></a>并败余比丘人。<a id="a-Vm"></a>用比丘皆为恶。<a id="a-Vn"></a>佛言人不用颜貌衣服为好。<a id="a-Vo"></a>清净意端者。<a id="a-Vp"></a>是乃为好。<a id="a-Vq"></a>人不可妄相。<a id="a-Vr"></a>佛告淳。<a id="a-Vs"></a>若饭佛及比丘僧。<a id="a-Vt"></a>死当生天上。<a id="a-Vu"></a>知经者去淫心去怒心去痴心。<a id="a-Vv"></a>不可用一人故非责众人也。</p>
 </body>
</html>