<!doctype html>
<html id="z3IBUHtZf" data-ver="851">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经第八</h1>
  <h2 id="a2">（一三六）</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>时有一天。<a id="a-6"></a>光色倍常。<a id="a-7"></a>于其夜中。<a id="a-8"></a>来诣佛所。<a id="a-9"></a>礼佛足已。<a id="a-A"></a>在一面坐。<a id="a-B"></a>时此天光。<a id="a-C"></a>甚为炽盛。<a id="a-D"></a>普照祇洹。<a id="a-E"></a>悉皆大明。<a id="a-F"></a>尔时此天。<a id="a-G"></a>却坐一面。<a id="a-H"></a>而说偈言。</p>
  <p id="aI">住阿练若处　　寂灭修梵行</p>
  <p id="aJ">日常食一食　　颜色极和悦</p>
  <p id="aK">尔时世尊复说偈言。</p>
  <p id="aL">不愁念过去　　亦不求未来</p>
  <p id="aM">现在正智食　　才欲为存身</p>
  <p id="aN">欲于未来世　　追念过去事</p>
  <p id="aO">六情皆怡悦　　是以颜色和</p>
  <p id="aP">如新生茅苇　　剪之置日中</p>
  <p id="aQ">凡夫自燋干　　其事亦如是</p>
  <p id="aR">天复说偈赞言。</p>
  <p id="aS">往昔已曾见　　婆罗门涅槃</p>
  <p id="aT">久舍于嫌畏　　能度世间爱</p>
  <p id="aU">尔时此天说此偈已欢喜还宫。</p>
  <p data-pb></p>
  <h2 id="aV">（一三七）</h2>
  <p id="aW">如是我闻。<a id="a-X"></a>一时佛在舍卫国祇树给孤独园。<a id="a-Y"></a>时有一天。<a id="a-Z"></a>光色倍常。<a id="a-a"></a>于其夜中。<a id="a-b"></a>来诣佛所。<a id="a-c"></a>礼佛足已。<a id="a-d"></a>在一面坐。<a id="a-e"></a>时此天光。<a id="a-f"></a>甚为炽盛。<a id="a-g"></a>普照祇洹。<a id="a-h"></a>悉皆大明。<a id="a-i"></a>尔时此天。<a id="a-j"></a>却坐一面。<a id="a-k"></a>而说偈言。</p>
  <p id="al">诸有憍慢人　　终不可调习</p>
  <p id="am">诈现修禅定　　放逸在空林</p>
  <p id="an">由是放逸故　　不能度死岸</p>
  <p id="ao">尔时世尊复说偈言。</p>
  <p id="ap">舍慢常入定　　别想尽知法</p>
  <p id="aq">一切处解脱　　不放逸空林</p>
  <p id="ar">由不放逸故　　能度彼死岸</p>
  <p id="as">天赞偈言。</p>
  <p id="at">往昔已曾见　　婆罗门涅槃</p>
  <p id="au">怖畏久弃舍　　能度世间爱</p>
  <p id="av">尔时此天。<a id="a-w"></a>说此偈已。<a id="a-x"></a>欢喜还宫。</p>
  <p data-pb></p>
  <h2 id="ay">（一三八）</h2>
  <p id="az">如是我闻。<a id="a-10"></a>一时佛在舍卫国祇树给孤独园。<a id="a-11"></a>时有一天光色倍常。<a id="a-12"></a>于其夜中。<a id="a-13"></a>来诣佛所。<a id="a-14"></a>礼佛足已。<a id="a-15"></a>在一面坐。<a id="a-16"></a>时此天光。<a id="a-17"></a>甚为炽盛。<a id="a-18"></a>普照祇洹。<a id="a-19"></a>悉皆大明。<a id="a-1A"></a>尔时此天。<a id="a-1B"></a>却坐一面。<a id="a-1C"></a>而说偈言。</p>
  <p id="a1D">云何于昼夜　　福业常增长</p>
  <p id="a1E">如法而持戒　　何人趣天道</p>
  <p id="a1F">尔时世尊复说偈言。</p>
  <p id="a1G">种植园苑林　　洪流置桥船</p>
  <p id="a1H">旷野造好井　　要路造客舍</p>
  <p id="a1I">是人于日夜　　福业常增长</p>
  <p id="a1J">正法净持戒　　如是趣天道</p>
  <p id="a1K">天赞偈曰。</p>
  <p id="a1L">往昔已曾见　　婆罗门涅槃</p>
  <p id="a1M">嫌怖久弃舍　　能度世间爱</p>
  <p id="a1N">尔时此天。<a id="a-1O"></a>说此偈已。<a id="a-1P"></a>欢喜还宫。</p>
  <p data-pb></p>
  <h2 id="a1Q">（一三九）</h2>
  <p id="a1R">如是我闻。<a id="a-1S"></a>一时佛在舍卫国祇树给孤独园。<a id="a-1T"></a>时有一天。<a id="a-1U"></a>光色倍常。<a id="a-1V"></a>于其夜中。<a id="a-1W"></a>来诣佛所。<a id="a-1X"></a>时此天光。<a id="a-1Y"></a>甚为炽盛。<a id="a-1Z"></a>遍照祇洹。<a id="a-1a"></a>悉皆大明。<a id="a-1b"></a>尔时此天。<a id="a-1c"></a>却坐一面。<a id="a-1d"></a>而说偈言。</p>
  <p id="a1e">云何得大力　　并获于妙色</p>
  <p id="a1f">施何得安乐　　何缘得净眼</p>
  <p id="a1g">云何一切施　　愿为我说之</p>
  <p id="a1h">尔时世尊以偈答曰。</p>
  <p id="a1i">施饮食得力　　施衣得盛色</p>
  <p id="a1j">施乘得安乐　　灯明得净目</p>
  <p id="a1k">屋宅一切施　　如法教弟子</p>
  <p id="a1l">能作如是施　　是名施甘露</p>
  <p id="a1m">天赞偈言。</p>
  <p id="a1n">往昔已曾见　　婆罗门涅槃</p>
  <p id="a1o">嫌怖久弃舍　　能度世间爱</p>
  <p id="a1p">尔时此天。<a id="a-1q"></a>说此偈已。<a id="a-1r"></a>欢喜还宫。</p>
  <p data-pb></p>
  <h2 id="a1s">（一四○）</h2>
  <p id="a1t">如是我闻。<a id="a-1u"></a>一时佛在舍卫国祇树给孤独园。<a id="a-1v"></a>时有一天。<a id="a-1w"></a>光色倍常。<a id="a-1x"></a>于其夜中。<a id="a-1y"></a>来诣佛所。<a id="a-1z"></a>威光炽盛。<a id="a-20"></a>遍照祇洹。<a id="a-21"></a>悉皆大明。<a id="a-22"></a>尔时此天。<a id="a-23"></a>礼佛足已。<a id="a-24"></a>却坐一面。<a id="a-25"></a>而说偈言。</p>
  <p id="a26">世间天及人　　饮食生欢喜</p>
  <p id="a27">世间都无有　　饮食不生喜</p>
  <p id="a28">尔时世尊复说偈言。</p>
  <p id="a29">若有能信施　　使心极清净</p>
  <p id="a2A">今世若后世　　饮食福随逐</p>
  <p id="a2B">尔时此天。<a id="a-2C"></a>闻佛所说。<a id="a-2D"></a>白佛言。<a id="a-2E"></a>世尊。<a id="a-2F"></a>实为希有。<a id="a-2G"></a>善说斯偈。<a id="a-2H"></a>复白佛言。<a id="a-2I"></a>世尊。<a id="a-2J"></a>我忆过去。<a id="a-2K"></a>有一人王。<a id="a-2L"></a>名曰迟缓。<a id="a-2M"></a>然彼国王。<a id="a-2N"></a>于四城门。<a id="a-2O"></a>施于饮食。<a id="a-2P"></a>城中及市。<a id="a-2Q"></a>亦施饮食。<a id="a-2R"></a>时王夫人。<a id="a-2S"></a>白于王言。<a id="a-2T"></a>王今作福。<a id="a-2U"></a>愿听我等助王为福。<a id="a-2V"></a>王闻其言。<a id="a-2W"></a>以城东门所施之食。<a id="a-2X"></a>回与夫人。<a id="a-2Y"></a>王之太子。<a id="a-2Z"></a>亦白父言。<a id="a-2a"></a>父母修福。<a id="a-2b"></a>我亦乐修王闻其言。<a id="a-2c"></a>以城南门所施之食。<a id="a-2d"></a>回与太子辅相后来。<a id="a-2e"></a>启白王言。<a id="a-2f"></a>王今修善。<a id="a-2g"></a>夫人太子。<a id="a-2h"></a>皆修福业。<a id="a-2i"></a>唯愿听我助修福业。<a id="a-2j"></a>王闻其言。<a id="a-2k"></a>以城西门所施之食。<a id="a-2l"></a>回与辅相。<a id="a-2m"></a>时有诸臣。<a id="a-2n"></a>复白王言。<a id="a-2o"></a>夫人太子及以辅相。<a id="a-2p"></a>咸修福德。<a id="a-2q"></a>我等今者。<a id="a-2r"></a>亦乐助修。<a id="a-2s"></a>王闻其言。<a id="a-2t"></a>即以北门所施之食。<a id="a-2u"></a>回与诸臣。<a id="a-2v"></a>时国中人。<a id="a-2w"></a>复白王言。<a id="a-2x"></a>夫人太子辅相。<a id="a-2y"></a>咸修福德。<a id="a-2z"></a>愿听我等助修福业。<a id="a-30"></a>王闻其言。<a id="a-31"></a>复以布施。<a id="a-32"></a>回与人民。<a id="a-33"></a>时典施人。<a id="a-34"></a>白于王言。<a id="a-35"></a>王之所有。<a id="a-36"></a>于四城门及以布施。<a id="a-37"></a>悉皆回与夫人太子辅相大臣国中人民。<a id="a-38"></a>断于王施。<a id="a-39"></a>兼竭库藏。<a id="a-3A"></a>王即答言。<a id="a-3B"></a>先所与者。<a id="a-3C"></a>已尔与尽。<a id="a-3D"></a>自今已后。<a id="a-3E"></a>他方小国所可贡献。<a id="a-3F"></a>半入库藏。<a id="a-3G"></a>半用修福。<a id="a-3H"></a>世尊我于尔时。<a id="a-3I"></a>长夜修福。<a id="a-3J"></a>我于长夜。<a id="a-3K"></a>获得胜报。<a id="a-3L"></a>常怀喜乐。<a id="a-3M"></a>所受福报。<a id="a-3N"></a>无有穷尽。<a id="a-3O"></a>不见边际。<a id="a-3P"></a>如我所受。<a id="a-3Q"></a>得大果报。<a id="a-3R"></a>乃知世尊善说斯偈。<a id="a-3S"></a>时迟缓天子。<a id="a-3T"></a>闻佛所说。<a id="a-3U"></a>欢喜踊跃。<a id="a-3V"></a>顶礼佛足。<a id="a-3W"></a>还于天宫。</p>
  <p data-pb></p>
  <h2 id="a3X">（一四一）</h2>
  <p id="a3Y">如是我闻。<a id="a-3Z"></a>一时佛在舍卫国祇树给孤独园。<a id="a-3a"></a>时有一天。<a id="a-3b"></a>光色倍常。<a id="a-3c"></a>于其夜中。<a id="a-3d"></a>来诣佛所。<a id="a-3e"></a>甚为炽盛。<a id="a-3f"></a>遍照祇洹。<a id="a-3g"></a>却在一面。<a id="a-3h"></a>而说偈言。</p>
  <p id="a3i">如远至他国　　谁为可亲者</p>
  <p id="a3j">于其居家中　　复以谁为亲</p>
  <p id="a3k">于其资财中　　复以谁为友</p>
  <p id="a3l">若至后世时　　复以谁为亲</p>
  <p id="a3m">尔时世尊说偈答曰。</p>
  <p id="a3n">若远至他国　　行伴名为亲</p>
  <p id="a3o">于自居家中　　慈母最为亲</p>
  <p id="a3p">于生财利所　　眷属乃为友</p>
  <p id="a3q">能修功福者　　是名后世亲</p>
  <p id="a3r">天赞偈言。</p>
  <p id="a3s">往昔已曾见　　婆罗门涅槃</p>
  <p id="a3t">嫌怖久弃舍　　能度世间爱</p>
  <p id="a3u">尔时此天。<a id="a-3v"></a>闻佛所说。<a id="a-3w"></a>欢喜而去。</p>
  <p data-pb></p>
  <h2 id="a3x">（一四二）</h2>
  <p id="a3y">如是我闻。<a id="a-3z"></a>一时佛在舍卫国祇树给孤独园。<a id="a-40"></a>时有一天。<a id="a-41"></a>光色倍常。<a id="a-42"></a>于其夜中。<a id="a-43"></a>来诣佛所。<a id="a-44"></a>威光显赫。<a id="a-45"></a>普照祇洹。<a id="a-46"></a>悉皆大明。<a id="a-47"></a>却坐一面。<a id="a-48"></a>而说偈言。</p>
  <p id="a49">人生寿不定　　日日趣死径</p>
  <p id="a4A">无常所侵夺　　寿命甚短促</p>
  <p id="a4B">老来侵壮色　　无有救护者</p>
  <p id="a4C">恐怖畏向死　　作福得趣乐</p>
  <p id="a4D">尔时世尊以偈答言。</p>
  <p id="a4E">人生寿不定　　日日趣死径</p>
  <p id="a4F">无常所侵夺　　寿命甚短促</p>
  <p id="a4G">老来侵壮色　　无有救护者</p>
  <p id="a4H">恐怖畏向死　　欲得寂灭乐</p>
  <p id="a4I">应舍世五欲　　不宜深生着</p>
  <p id="a4J">天赞偈言。</p>
  <p id="a4K">往昔已曾见　　婆罗门涅槃</p>
  <p id="a4L">嫌怖久舍弃　　能度世间爱</p>
  <p id="a4M">时此天子。<a id="a-4N"></a>闻佛所说。<a id="a-4O"></a>欢喜而去。</p>
  <p data-pb></p>
  <h2 id="a4P">（一四三）</h2>
  <p id="a4Q">如是我闻。<a id="a-4R"></a>一时佛在舍卫国祇树给孤独园。<a id="a-4S"></a>时有一天。<a id="a-4T"></a>光色倍常。<a id="a-4U"></a>于其夜中。<a id="a-4V"></a>来诣佛所。<a id="a-4W"></a>威光显赫。<a id="a-4X"></a>遍照祇洹。<a id="a-4Y"></a>悉皆大明。<a id="a-4Z"></a>却坐一面。<a id="a-4a"></a>而说偈言。</p>
  <p id="a4b">四时不暂停　　命亦日夜尽</p>
  <p id="a4c">壮年不久住　　恐怖死来至</p>
  <p id="a4d">为于涅槃故　　应当勤修福</p>
  <p id="a4e">尔时世尊以偈答言。</p>
  <p id="a4f">四时不暂停　　命亦日夜尽</p>
  <p id="a4g">壮年不久住　　恐怖死来至</p>
  <p id="a4h">见于死生苦　　而生大怖畏</p>
  <p id="a4i">舍世五欲乐　　当求于寂灭</p>
  <p id="a4j">天赞偈言。</p>
  <p id="a4k">往昔已曾见　　婆罗门涅槃</p>
  <p id="a4l">嫌怖久舍弃　　能度世间爱</p>
  <p id="a4m">尔时此天。<a id="a-4n"></a>闻佛所说。<a id="a-4o"></a>欢喜而去。</p>
  <p data-pb></p>
  <h2 id="a4p">（一四四）</h2>
  <p id="a4q">如是我闻。<a id="a-4r"></a>一时佛在舍卫国祇树给孤独园。<a id="a-4s"></a>尔时夜中有一天子。<a id="a-4t"></a>光色倍常。<a id="a-4u"></a>来诣佛所。<a id="a-4v"></a>威光显赫。<a id="a-4w"></a>遍于祇洹。<a id="a-4x"></a>悉皆大明。<a id="a-4y"></a>却在一面。<a id="a-4z"></a>而说偈言。</p>
  <p id="a50">当思于何法　　应弃舍何法</p>
  <p id="a51">修行何胜事　　成就何等事</p>
  <p id="a52">能渡驶流水　　得名为比丘</p>
  <p id="a53">尔时世尊以偈答言。</p>
  <p id="a54">能断于五盖　　弃舍于五欲</p>
  <p id="a55">增上修五根　　成就五分法</p>
  <p id="a56">能渡驶流水　　得名为比丘</p>
  <p id="a57">天赞偈言。</p>
  <p id="a58">往昔已曾苦　　婆罗门涅槃</p>
  <p id="a59">嫌怖久弃舍　　能度世间爱</p>
  <p id="a5A">尔时此天。<a id="a-5B"></a>闻佛所说。<a id="a-5C"></a>欢喜而去。</p>
  <p data-pb></p>
  <h2 id="a5D">（一四五）</h2>
  <p id="a5E">如是我闻。<a id="a-5F"></a>一时佛在舍卫国祇树给孤独园。<a id="a-5G"></a>时有一天。<a id="a-5H"></a>光色倍常。<a id="a-5I"></a>于其夜中。<a id="a-5J"></a>来诣佛所。<a id="a-5K"></a>威光显照。<a id="a-5L"></a>遍于祇洹。<a id="a-5M"></a>赫然大明。<a id="a-5N"></a>却坐一面。<a id="a-5O"></a>而说偈言。</p>
  <p id="a5P">谁于睡名寤　　谁于寤名睡</p>
  <p id="a5Q">云何染尘垢　　云何得清净</p>
  <p id="a5R">佛以偈答言。</p>
  <p id="a5S">若持五戒者　　虽睡名为寤</p>
  <p id="a5T">若造五恶者　　虽寤名为睡</p>
  <p id="a5U">若为五盖覆　　名为染尘垢</p>
  <p id="a5V">无学五分身　　清净离尘垢</p>
  <p id="a5W">天复说偈赞言。</p>
  <p id="a5X">往昔已曾见　　婆罗门涅槃</p>
  <p id="a5Y">嫌怖久弃舍　　能度世间爱</p>
  <p id="a5Z">尔时此天。<a id="a-5a"></a>闻佛所说。<a id="a-5b"></a>欢喜而去。</p>
  <p id="a5c">阿练若、<a id="a-5d"></a>憍慢　　修福日夜增</p>
  <p id="a5e">云何得大力　　何物生欢喜</p>
  <p id="a5f">远至、<a id="a-5g"></a>强亲逼　　日夜有损减</p>
  <p id="a5h">思惟及眠寤</p>
  <p data-pb></p>
  <h2 id="a5i">（一四六）</h2>
  <p id="a5j">如是我闻。<a id="a-5k"></a>一时佛在舍卫国祇树给孤独园。<a id="a-5l"></a>时有一天。<a id="a-5m"></a>光色倍常。<a id="a-5n"></a>于其夜中。<a id="a-5o"></a>来诣佛所。<a id="a-5p"></a>威光显赫。<a id="a-5q"></a>照于祇洹。<a id="a-5r"></a>赫然大明。<a id="a-5s"></a>却坐一面。<a id="a-5t"></a>而说偈言。</p>
  <p id="a5u">若人有子孙　　则便生欢喜</p>
  <p id="a5v">财宝及六畜　　有则皆欢喜</p>
  <p id="a5w">若人受身时　　亦复生欢喜</p>
  <p id="a5x">若见无身者　　则无欢悦心</p>
  <p id="a5y">尔时世尊以偈答言。</p>
  <p id="a5z">若人有子孙　　则能生忧恼</p>
  <p id="a60">财宝及六畜　　斯是苦恼本</p>
  <p id="a61">若复受身者　　则为忧恼患</p>
  <p id="a62">若不受身者　　则名寂灭乐</p>
  <p id="a63">天复说偈赞言。</p>
  <p id="a64">往昔已曾见　　婆罗门涅槃</p>
  <p id="a65">嫌怖久弃舍　　能度世间爱</p>
  <p id="a66">尔时此天。<a id="a-67"></a>闻佛所说。<a id="a-68"></a>欢喜而去。</p>
  <p data-pb></p>
  <h2 id="a69">（一四七）</h2>
  <p id="a6A">如是我闻。<a id="a-6B"></a>一时佛在舍卫国祇树给孤独园。<a id="a-6C"></a>时有一天。<a id="a-6D"></a>光色倍常。<a id="a-6E"></a>于其夜中。<a id="a-6F"></a>来至佛所。<a id="a-6G"></a>威光显照遍于祇洹。<a id="a-6H"></a>悉皆大明却坐一面。<a id="a-6I"></a>而说偈言。</p>
  <p id="a6J">云何义利胜　　谁为最亲友</p>
  <p id="a6K">众生依何等　　而得自济活</p>
  <p id="a6L">修造何事务　　而能得聚敛</p>
  <p id="a6M">尔时世尊以偈答曰。</p>
  <p id="a6N">种田为义利　　妻为最亲友</p>
  <p id="a6O">众生依热苗　　而得自济活</p>
  <p id="a6P">若能勤作者　　斯业胜聚敛</p>
  <p id="a6Q">尔时天复说偈赞言。</p>
  <p id="a6R">往昔已曾见　　婆罗门涅槃</p>
  <p id="a6S">嫌怖久弃舍　　能度世间爱</p>
  <p id="a6T">尔时此天。<a id="a-6U"></a>说此偈已。<a id="a-6V"></a>欢喜而去。</p>
  <p data-pb></p>
  <h2 id="a6W">（一四八）</h2>
  <p id="a6X">如是我闻。<a id="a-6Y"></a>一时佛在舍卫国祇树给孤独园。<a id="a-6Z"></a>时有一天。<a id="a-6a"></a>光色倍常。<a id="a-6b"></a>于其中夜。<a id="a-6c"></a>来诣佛所。<a id="a-6d"></a>威光显照。<a id="a-6e"></a>遍于祇洹。<a id="a-6f"></a>悉皆大明。<a id="a-6g"></a>却坐一面。<a id="a-6h"></a>而说偈言。</p>
  <p id="a6i">爱中子第一　　财中牛第一</p>
  <p id="a6j">明中日第一　　渊中海第一</p>
  <p id="a6k">尔时世尊以偈答言。</p>
  <p id="a6l">所爱无过身　　能教第一财</p>
  <p id="a6m">慧为第一明　　雨为第一渊</p>
  <p id="a6n">尔时天复说偈赞言。</p>
  <p id="a6o">往昔已曾见　　婆罗门涅槃</p>
  <p id="a6p">嫌怖久弃舍　　能度世间爱</p>
  <p id="a6q">尔时此天。<a id="a-6r"></a>说此偈已。<a id="a-6s"></a>欢喜而去。</p>
  <p data-pb></p>
  <h2 id="a6t">（一四九）</h2>
  <p id="a6u">如是我闻。<a id="a-6v"></a>一时佛在舍卫国祇树给孤独园。<a id="a-6w"></a>时有一天。<a id="a-6x"></a>光色倍常。<a id="a-6y"></a>于其夜中。<a id="a-6z"></a>来诣佛所。<a id="a-70"></a>威光显照。<a id="a-71"></a>遍于祇洹。<a id="a-72"></a>赫然大明。<a id="a-73"></a>却坐一面。<a id="a-74"></a>而说偈言。</p>
  <p id="a75">于其二足中　　刹利最为胜</p>
  <p id="a76">于彼四足中　　牛最为胜者</p>
  <p id="a77">若于娶妻中　　童女为最胜</p>
  <p id="a78">于诸儿息中　　长子为最胜</p>
  <p id="a79">尔时世尊以偈答曰。</p>
  <p id="a7A">两足最胜正觉是　　四足中胜善乘是</p>
  <p id="a7B">娶妻中胜贞女是　　儿子中胜孝者是</p>
  <p id="a7C">尔时天复说偈赞言。</p>
  <p id="a7D">往昔已曾见　　婆罗门涅槃</p>
  <p id="a7E">嫌怖久弃舍　　能度世间爱</p>
  <p id="a7F">尔时此天。<a id="a-7G"></a>说此偈已。<a id="a-7H"></a>欢喜而去。</p>
  <p data-pb></p>
  <h2 id="a7I">（一五○）</h2>
  <p id="a7J">如是我闻。<a id="a-7K"></a>一时佛在舍卫国祇树给孤独园。<a id="a-7L"></a>时有一天。<a id="a-7M"></a>光色倍常。<a id="a-7N"></a>于其中夜。<a id="a-7O"></a>来诣佛所。<a id="a-7P"></a>威光显照。<a id="a-7Q"></a>遍于祇洹。<a id="a-7R"></a>赫然大明。<a id="a-7S"></a>却坐一面。<a id="a-7T"></a>而说偈言。</p>
  <p id="a7U">何物生为胜　　何物入地胜</p>
  <p id="a7V">种子何者胜　　掷种谁为胜</p>
  <p id="a7W">时有天子。<a id="a-7X"></a>先身从种田中得因。<a id="a-7Y"></a>以为名以偈答言。</p>
  <p id="a7Z">苗稼生为胜　　子入地第一</p>
  <p id="a7a">拥护于耕牛　　儿掷种为胜</p>
  <p id="a7b">尔时彼天。<a id="a-7c"></a>语此天言。<a id="a-7d"></a>我不问汝。<a id="a-7e"></a>我欲问佛。<a id="a-7f"></a>复以偈问佛。</p>
  <p id="a7g">何物生为胜　　何物入地胜</p>
  <p id="a7h">种子何者胜　　掷种谁为胜</p>
  <p id="a7i">尔时世尊以偈答言。</p>
  <p id="a7j">明生最胜苗　　无明灭为胜</p>
  <p id="a7k">亲近供养佛　　掷种僧最胜</p>
  <p id="a7l">尔时天复以偈赞言。</p>
  <p id="a7m">往昔已曾见　　婆罗门涅槃</p>
  <p id="a7n">嫌怖久弃舍　　能度世间爱</p>
  <p id="a7o">尔时此天。<a id="a-7p"></a>说此偈已。<a id="a-7q"></a>欢喜而去。</p>
  <p data-pb></p>
  <h2 id="a7r">（一五一）</h2>
  <p id="a7s">如是我闻。<a id="a-7t"></a>一时佛在舍卫国祇树给孤独园。<a id="a-7u"></a>时有一天。<a id="a-7v"></a>光色倍常。<a id="a-7w"></a>于其夜中。<a id="a-7x"></a>来诣佛所。<a id="a-7y"></a>威光显照。<a id="a-7z"></a>遍于祇洹。<a id="a-80"></a>赫然大明。<a id="a-81"></a>却坐一面。<a id="a-82"></a>而说偈言。</p>
  <p id="a83">云何生世间　　云何得和合</p>
  <p id="a84">几爱世间有　　何物苦世间</p>
  <p id="a85">尔时世尊以偈答言。</p>
  <p id="a86">六爱生世间　　六触能和合</p>
  <p id="a87">六爱能得有　　六情生诸苦</p>
  <p id="a88">尔时天复以偈赞言。</p>
  <p id="a89">往昔已曾见　　婆罗门涅槃</p>
  <p id="a8A">嫌怖久弃舍　　能度世间爱</p>
  <p id="a8B">尔时此天。<a id="a-8C"></a>说此偈已。<a id="a-8D"></a>欢喜而去。</p>
  <p data-pb></p>
  <h2 id="a8E">（一五二）</h2>
  <p id="a8F">如是我闻。<a id="a-8G"></a>一时佛在舍卫国祇树给孤独园。<a id="a-8H"></a>时有一天。<a id="a-8I"></a>光色倍常。<a id="a-8J"></a>于其夜中。<a id="a-8K"></a>来诣佛所。<a id="a-8L"></a>威光显照。<a id="a-8M"></a>遍于祇洹。<a id="a-8N"></a>赫然大明。<a id="a-8O"></a>却坐一面。<a id="a-8P"></a>而说偈言。</p>
  <p id="a8Q">云何劫世间　　云何名苦恼</p>
  <p id="a8R">云何是一法　　世间得自在</p>
  <p id="a8S">尔时世尊以偈答曰。</p>
  <p id="a8T">意劫将诸趣　　意苦恼世间</p>
  <p id="a8U">意名为一法　　世间得自在</p>
  <p id="a8V">尔时天复以偈赞言。</p>
  <p id="a8W">往昔已曾见　　婆罗门涅槃</p>
  <p id="a8X">嫌怖久弃舍　　能度世间爱</p>
  <p id="a8Y">尔时此天。<a id="a-8Z"></a>说此偈已。<a id="a-8a"></a>欢喜而去。</p>
  <p data-pb></p>
  <h2 id="a8b">（一五三）</h2>
  <p id="a8c">如是我闻。<a id="a-8d"></a>一时佛在舍卫国祇树给孤独园。<a id="a-8e"></a>时有一天。<a id="a-8f"></a>光色倍常。<a id="a-8g"></a>于其夜中。<a id="a-8h"></a>来诣佛所。<a id="a-8i"></a>威光显照。<a id="a-8j"></a>遍于祇洹。<a id="a-8k"></a>赫然大明。<a id="a-8l"></a>却坐一面。<a id="a-8m"></a>而说偈言。</p>
  <p id="a8n">何物缚世间　　云何得解脱</p>
  <p id="a8o">断于何等法　　得至于涅槃</p>
  <p id="a8p">尔时世尊以偈答曰。</p>
  <p id="a8q">欲缚于世间　　舍欲得解脱</p>
  <p id="a8r">能断于爱缚　　是名得涅槃</p>
  <p id="a8s">尔时天复以偈赞言。</p>
  <p id="a8t">往昔已曾见　　婆罗门涅槃</p>
  <p id="a8u">嫌怖久弃舍　　能度世间爱</p>
  <p id="a8v">尔时此天。<a id="a-8w"></a>说此偈已。<a id="a-8x"></a>欢喜而去。</p>
  <p data-pb></p>
  <h2 id="a8y">（一五四）</h2>
  <p id="a8z">如是我闻。<a id="a-90"></a>一时佛在舍卫国祇树给孤独园。<a id="a-91"></a>时有一天。<a id="a-92"></a>光色倍常。<a id="a-93"></a>于其夜中。<a id="a-94"></a>来诣佛所。<a id="a-95"></a>威光普照。<a id="a-96"></a>遍于祇洹。<a id="a-97"></a>赫然大明。<a id="a-98"></a>却坐一面。<a id="a-99"></a>而说偈言。</p>
  <p id="a9A">何物覆世间　　何物能围绕</p>
  <p id="a9B">何物缚众生　　云何世间住</p>
  <p id="a9C">尔时世尊以偈答曰。</p>
  <p id="a9D">老能覆世间　　死能为围绕</p>
  <p id="a9E">爱缚于众生　　如法住世间</p>
  <p id="a9F">尔时天复以偈赞言。</p>
  <p id="a9G">往昔已曾见　　婆罗门涅槃</p>
  <p id="a9H">嫌怖久弃舍　　能度世间爱</p>
  <p id="a9I">尔时此天。<a id="a-9J"></a>说此偈已。<a id="a-9K"></a>欢喜而去。</p>
  <p data-pb></p>
  <h2 id="a9L">（一五五）</h2>
  <p id="a9M">如是我闻。<a id="a-9N"></a>一时佛在舍卫国祇树给孤独园。<a id="a-9O"></a>时有一天。<a id="a-9P"></a>光色倍常。<a id="a-9Q"></a>于其夜中。<a id="a-9R"></a>来诣佛所。<a id="a-9S"></a>威光普照。<a id="a-9T"></a>遍于祇洹。<a id="a-9U"></a>赫然大明。<a id="a-9V"></a>却坐一面。<a id="a-9W"></a>而说偈言。</p>
  <p id="a9X">何物迷世间　　何物和合有</p>
  <p id="a9Y">何谁污众生　　云何竖于幢</p>
  <p id="a9Z">尔时世尊以偈答曰。</p>
  <p id="a9a">无明迷世间　　爱着和合有</p>
  <p id="a9b">嗔污染众生　　我慢竖为幢</p>
  <p id="a9c">天复以偈问言。</p>
  <p id="a9d">何谁无盖障　　何谁断于欲</p>
  <p id="a9e">谁出于污染　　请能倒大幢</p>
  <p id="a9f">尔时世尊以偈答曰。</p>
  <p id="a9g">如来无盖障　　正智得解脱</p>
  <p id="a9h">彼无有盖障　　能尽于爱结</p>
  <p id="a9i">出离于尘垢　　倾于我慢幢</p>
  <p id="a9j">尔时天复以偈赞言。</p>
  <p id="a9k">往昔已曾见　　婆罗门涅槃</p>
  <p id="a9l">嫌怖久弃舍　　能度世间爱</p>
  <p id="a9m">尔时此天。<a id="a-9n"></a>说此偈已。<a id="a-9o"></a>欢喜而去。</p>
  <p data-pb></p>
  <h2 id="a9p">（一五六）</h2>
  <p id="a9q">如是我闻。<a id="a-9r"></a>一时佛在舍卫国祇树给孤独园。<a id="a-9s"></a>时有一天。<a id="a-9t"></a>光色倍常。<a id="a-9u"></a>于其夜中。<a id="a-9v"></a>来诣佛所。<a id="a-9w"></a>威光普照。<a id="a-9x"></a>遍于祇洹。<a id="a-9y"></a>却坐一面。<a id="a-9z"></a>而说偈言。</p>
  <p id="aA0">人财何者胜　　修行何善行</p>
  <p id="aA1">能得快乐报　　味中何最胜</p>
  <p id="aA2">云何诸寿中　　寿命得最胜</p>
  <p id="aA3">尔时世尊以偈答曰。</p>
  <p id="aA4">于诸财物中　　信财第一胜</p>
  <p id="aA5">如法修善行　　能获快乐报</p>
  <p id="aA6">于诸滋味中　　实语为第一</p>
  <p id="aA7">于诸寿命中　　慧命为最胜</p>
  <p id="aA8">尔时天复以偈赞言。</p>
  <p id="aA9">往昔已曾见　　婆罗门涅槃</p>
  <p id="aAA">嫌怖久弃舍　　能度世间爱</p>
  <p id="aAB">尔时此天。<a id="a-AC"></a>说此偈已。<a id="a-AD"></a>欢喜而去。</p>
  <p data-pb></p>
  <h2 id="aAE">（一五七）</h2>
  <p id="aAF">如是我闻。<a id="a-AG"></a>一时佛在舍卫国祇树给孤独园。<a id="a-AH"></a>时有一天。<a id="a-AI"></a>光色倍常。<a id="a-AJ"></a>于其夜中。<a id="a-AK"></a>来诣佛所。<a id="a-AL"></a>威光普照。<a id="a-AM"></a>遍于祇洹。<a id="a-AN"></a>赫然大明。<a id="a-AO"></a>却坐一面。<a id="a-AP"></a>而说偈言。</p>
  <p id="aAQ">人于生死中　　何者是二伴</p>
  <p id="aAR">谁为教授者　　归向涅槃道</p>
  <p id="aAS">比丘乐何法　　而断于结缚</p>
  <p id="aAT">尔时世尊以偈答曰。</p>
  <p id="aAU">于诸生死中　　信为第二伴</p>
  <p id="aAV">智慧如教授　　能乐涅槃者</p>
  <p id="aAW">断诸结使缚　　是则名比丘</p>
  <p id="aAX">尔时天复以偈赞言。</p>
  <p id="aAY">往昔已曾见　　婆罗门涅槃</p>
  <p id="aAZ">嫌怖久弃舍　　能度世间爱</p>
  <p id="aAa">尔时此天。<a id="a-Ab"></a>说此偈已。<a id="a-Ac"></a>欢喜而去。</p>
  <p data-pb></p>
  <h2 id="aAd">（一五八）</h2>
  <p id="aAe">如是我闻。<a id="a-Af"></a>一时佛在舍卫国祇树给孤独园。<a id="a-Ag"></a>时有一天。<a id="a-Ah"></a>光色倍常。<a id="a-Ai"></a>于其夜中。<a id="a-Aj"></a>来诣佛所。<a id="a-Ak"></a>威光普照。<a id="a-Al"></a>遍于祇洹。<a id="a-Am"></a>赫然大明。<a id="a-An"></a>却坐一面。<a id="a-Ao"></a>而说偈言。</p>
  <p id="aAp">何善能至老　　何善最安住</p>
  <p id="aAq">何宝为第一　　何物贼不劫</p>
  <p id="aAr">尔时世尊以偈答曰。</p>
  <p id="aAs">持戒善至老　　信最为安住</p>
  <p id="aAt">智慧人胜宝　　福财贼不劫</p>
  <p id="aAu">尔时天复以偈赞言。</p>
  <p id="aAv">往昔已曾见　　婆罗门涅槃</p>
  <p id="aAw">嫌怖久弃舍　　能度世间爱</p>
  <p id="aAx">尔时此天。<a id="a-Ay"></a>说此偈已。<a id="a-Az"></a>欢喜而去。</p>
  <p data-pb></p>
  <h2 id="aB0">（一五九）</h2>
  <p id="aB1">如是我闻。<a id="a-B2"></a>一时佛在舍卫国祇树给孤独园。<a id="a-B3"></a>时有一天。<a id="a-B4"></a>光色倍常。<a id="a-B5"></a>于其夜中。<a id="a-B6"></a>来诣佛所。<a id="a-B7"></a>威光普照。<a id="a-B8"></a>遍于祇洹。<a id="a-B9"></a>赫然大明。<a id="a-BA"></a>却坐一面。<a id="a-BB"></a>而说偈言。</p>
  <p id="aBC">众生谁所生　　云何常驰求</p>
  <p id="aBD">云何于生死　　流转不解脱</p>
  <p id="aBE">尔时世尊以偈答曰。</p>
  <p id="aBF">爱生于众生　　意驰于诸尘</p>
  <p id="aBG">一切有命类　　轮转于生死</p>
  <p id="aBH">恒受于诸苦　　云何得解脱</p>
  <p id="aBI">尔时天复以偈赞言。</p>
  <p id="aBJ">往昔已曾见　　婆罗门涅槃</p>
  <p id="aBK">嫌怖久弃舍　　能度世间爱</p>
  <p id="aBL">尔时此天。<a id="a-BM"></a>说此偈已。<a id="a-BN"></a>欢喜而去。</p>
  <p data-pb></p>
  <h2 id="aBO">（一六○）</h2>
  <p id="aBP">如是我闻。<a id="a-BQ"></a>一时佛在舍卫国祇树给孤独园。<a id="a-BR"></a>时有一天。<a id="a-BS"></a>光色倍常。<a id="a-BT"></a>于其夜中。<a id="a-BU"></a>来诣佛所。<a id="a-BV"></a>威光普照。<a id="a-BW"></a>遍于祇洹。<a id="a-BX"></a>赫然大明。<a id="a-BY"></a>却坐一面。<a id="a-BZ"></a>而说偈言。</p>
  <p id="aBa">众生谁所生　　云何常驰求</p>
  <p id="aBb">于生死轮转　　何者为怖畏</p>
  <p id="aBc">尔时世尊以偈答曰。</p>
  <p id="aBd">众生从爱生　　心意驰不停</p>
  <p id="aBe">众生处生死　　苦为大怖畏</p>
  <p id="aBf">尔时天复以偈赞言。</p>
  <p id="aBg">往昔已曾见　　婆罗门涅槃</p>
  <p id="aBh">嫌怖久弃舍　　能度世间爱</p>
  <p id="aBi">尔时此天。<a id="a-Bj"></a>说此偈已。<a id="a-Bk"></a>欢喜而去。</p>
  <p data-pb></p>
  <h2 id="aBl">（一六一）</h2>
  <p id="aBm">如是我闻。<a id="a-Bn"></a>一时佛在舍卫国祇树给孤独园。<a id="a-Bo"></a>时有一天。<a id="a-Bp"></a>光色倍常。<a id="a-Bq"></a>于其夜中。<a id="a-Br"></a>来诣佛所。<a id="a-Bs"></a>威光普照。<a id="a-Bt"></a>遍于祇洹。<a id="a-Bu"></a>赫然大明。<a id="a-Bv"></a>却坐一面。<a id="a-Bw"></a>而说偈言。</p>
  <p id="aBx">众生谁所生　　云何常驰求</p>
  <p id="aBy">生死常轮转　　何者大怖畏</p>
  <p id="aBz">尔时世尊以偈答曰。</p>
  <p id="aC0">爱能生众生　　意识驰诸尘</p>
  <p id="aC1">众生处生死　　业为大怖畏</p>
  <p id="aC2">尔时天复以偈赞言。</p>
  <p id="aC3">往昔已曾见　　婆罗门涅槃</p>
  <p id="aC4">嫌怖久舍弃　　能度世间爱</p>
  <p id="aC5">尔时此天。<a id="a-C6"></a>说此偈已。<a id="a-C7"></a>欢喜而去。</p>
  <p data-pb></p>
  <h2 id="aC8">（一六二）</h2>
  <p id="aC9">如是我闻。<a id="a-CA"></a>一时佛在舍卫国祇树给孤独园。<a id="a-CB"></a>时有一天。<a id="a-CC"></a>光色倍常。<a id="a-CD"></a>于其夜中。<a id="a-CE"></a>来诣佛所。<a id="a-CF"></a>威光普照遍于祇洹。<a id="a-CG"></a>赫然大明。<a id="a-CH"></a>却坐一面。<a id="a-CI"></a>而说偈言。</p>
  <p id="aCJ">云何名非道　　何物日夜逝</p>
  <p id="aCK">梵行谁为垢　　谁恼害世间</p>
  <p id="aCL">云何名澡浴　　而能不用水</p>
  <p id="aCM">唯愿佛世尊　　为我分别说</p>
  <p id="aCN">尔时世尊以偈答曰。</p>
  <p id="aCO">欲名为非道　　人命日夜逝</p>
  <p id="aCP">女为梵行垢　　亦恼害世间</p>
  <p id="aCQ">专修梵行者　　洁净胜彼水</p>
  <p id="aCR">尔时天复以偈赞言。</p>
  <p id="aCS">往昔已曾见　　婆罗门涅槃</p>
  <p id="aCT">嫌怖久弃舍　　能度世间爱</p>
  <p id="aCU">尔时此天。<a id="a-CV"></a>说此偈已。<a id="a-CW"></a>欢喜而去。</p>
  <p data-pb></p>
  <h2 id="aCX">（一六三）</h2>
  <p id="aCY">如是我闻。<a id="a-CZ"></a>一时佛在舍卫国祇树给孤独园。<a id="a-Ca"></a>时有一天。<a id="a-Cb"></a>光色倍常。<a id="a-Cc"></a>于其夜中。<a id="a-Cd"></a>来诣佛所。<a id="a-Ce"></a>威光普照。<a id="a-Cf"></a>遍于祇洹。<a id="a-Cg"></a>赫然大明。<a id="a-Ch"></a>却坐一面。<a id="a-Ci"></a>而说偈言。</p>
  <p id="aCj">何物为第一　　诸物中最胜</p>
  <p id="aCk">云何在处处　　而得于最上</p>
  <p id="aCl">有何一种法　　于世间自在</p>
  <p id="aCm">尔时世尊以偈答曰。</p>
  <p id="aCn">于诸世物中　　四阴名最胜</p>
  <p id="aCo">善于彼处处　　皆得为最上</p>
  <p id="aCp">四阴名一法　　于世间自在</p>
  <p id="aCq">尔时天复以偈赞言。</p>
  <p id="aCr">往昔已曾见　　婆罗门涅槃</p>
  <p id="aCs">嫌怖久弃舍　　能度世间爱</p>
  <p id="aCt">尔时此天。<a id="a-Cu"></a>说此偈已。<a id="a-Cv"></a>欢喜而去。</p>
  <p data-pb></p>
  <h2 id="aCw">（一六四）</h2>
  <p id="aCx">如是我闻。<a id="a-Cy"></a>一时佛在舍卫国祇树给孤独园。<a id="a-Cz"></a>时有一天。<a id="a-D0"></a>光色倍常。<a id="a-D1"></a>于其夜中。<a id="a-D2"></a>来诣佛所。<a id="a-D3"></a>威光普照。<a id="a-D4"></a>遍于祇洹。<a id="a-D5"></a>赫然大明。<a id="a-D6"></a>却坐一面。<a id="a-D7"></a>而说偈言。</p>
  <p id="aD8">偈为何者初　　云何为分别</p>
  <p id="aD9">偈何所依止　　偈以何为体</p>
  <p id="aDA">尔时世尊以偈答曰。</p>
  <p id="aDB">偈以欲为初　　字为偈分别</p>
  <p id="aDC">偈依止于名　　文章以为体</p>
  <p id="aDD">尔时天复以偈赞言。</p>
  <p id="aDE">往昔已曾见　　婆罗门涅槃</p>
  <p id="aDF">嫌怖久弃舍　　能度世间爱</p>
  <p id="aDG">尔时此天。<a id="a-DH"></a>说此偈已。<a id="a-DI"></a>欢喜而去。</p>
  <p data-pb></p>
  <h2 id="aDJ">（一六五）</h2>
  <p id="aDK">如是我闻。<a id="a-DL"></a>一时佛在舍卫国祇树给孤独园。<a id="a-DM"></a>时有一天。<a id="a-DN"></a>光色倍常。<a id="a-DO"></a>于其夜中。<a id="a-DP"></a>来诣佛所。<a id="a-DQ"></a>威光普照。<a id="a-DR"></a>遍于祇洹。<a id="a-DS"></a>赫然大明。<a id="a-DT"></a>却坐一面。<a id="a-DU"></a>而说偈言。</p>
  <p id="aDV">以何知王车　　云何知于火</p>
  <p id="aDW">云何分别国　　云何知女人</p>
  <p id="aDX">尔时世尊以偈答曰。</p>
  <p id="aDY">以幢知王车　　以烟知有火</p>
  <p id="aDZ">以主知有国　　以夫别女人</p>
  <p id="aDa">尔时此天以偈赞言。</p>
  <p id="aDb">往昔已曾见　　婆罗门涅槃</p>
  <p id="aDc">嫌怖久弃舍　　能度世间爱</p>
  <p id="aDd">尔时此天。<a id="a-De"></a>说此偈已。<a id="a-Df"></a>欢喜而去。</p>
  <p id="aDg">信财及第二　　持戒及至老</p>
  <p id="aDh">种种生世间　　非道最上胜</p>
  <p id="aDi">偈为何者初　　别车为第十</p>
 </body>
</html>