<!doctype html>
<html id="z3IBUIPZm" data-ver="1690">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经卷第十五</h1>
  <h2 id="a2">（二六七）</h2>
  <p id="a3">尔时世尊。<a id="a-4"></a>在王舍城迦兰陀竹林。<a id="a-5"></a>时彼城中有伎人主。<a id="a-6"></a>号曰动发。<a id="a-7"></a>往诣佛所。<a id="a-8"></a>到佛所已。<a id="a-9"></a>头面礼足。<a id="a-A"></a>却坐一面。<a id="a-B"></a>而作是言。<a id="a-C"></a>瞿昙我于昔者。<a id="a-D"></a>曾从宿旧极老伎人边闻。<a id="a-E"></a>于伎场上。<a id="a-F"></a>施设戏具。<a id="a-G"></a>百千万人。<a id="a-H"></a>皆来观看。<a id="a-I"></a>弹琴作倡。<a id="a-J"></a>鼓乐弦歌。<a id="a-K"></a>种种戏笑。<a id="a-L"></a>所作讫已。<a id="a-M"></a>命终之后。<a id="a-N"></a>生光照天。<a id="a-O"></a>如是所说。<a id="a-P"></a>为实为虚。<a id="a-Q"></a>佛告之曰。<a id="a-R"></a>止止。<a id="a-S"></a>汝今莫问是事。<a id="a-T"></a>时彼伎主。<a id="a-U"></a>第二第三。<a id="a-V"></a>亦如是问。<a id="a-W"></a>佛悉不答。<a id="a-X"></a>尔时如来语伎主言。<a id="a-Y"></a>我今问汝。<a id="a-Z"></a>随汝意答。<a id="a-a"></a>若有伎人。<a id="a-b"></a>于伎场上。<a id="a-c"></a>施设戏具。<a id="a-d"></a>弹琴作倡。<a id="a-e"></a>鼓乐弦歌。<a id="a-f"></a>以是事故。<a id="a-g"></a>百千种人。<a id="a-h"></a>皆悉来集。<a id="a-i"></a>如此诸人。<a id="a-j"></a>本为爱欲嗔恚愚痴之所缠缚。<a id="a-k"></a>复更造作放逸之事。<a id="a-l"></a>岂不增其贪恚痴耶。<a id="a-m"></a>譬如有人。<a id="a-n"></a>为绳所缚。<a id="a-o"></a>以水浇之。<a id="a-p"></a>逾增其急。<a id="a-q"></a>如是诸人。<a id="a-r"></a>先为三毒之所缠缚。<a id="a-s"></a>复更于彼伎场之上。<a id="a-t"></a>作倡伎乐。<a id="a-u"></a>唯当增其三毒。<a id="a-v"></a>炽盛如是。<a id="a-w"></a>伎主汝为斯事。<a id="a-x"></a>命终得生光照天者。<a id="a-y"></a>无有是处。<a id="a-z"></a>若有人计于伎场上作众伎乐命终生于光照天者。<a id="a-10"></a>我说是人。<a id="a-11"></a>名为邪见。<a id="a-12"></a>邪见之果。<a id="a-13"></a>生于二处。<a id="a-14"></a>若堕地狱。<a id="a-15"></a>或堕畜生。<a id="a-16"></a>佛说是已。<a id="a-17"></a>时彼伎主。<a id="a-18"></a>悲泣堕泪。<a id="a-19"></a>佛告伎主。<a id="a-1A"></a>以是因缘故。<a id="a-1B"></a>汝三请。<a id="a-1C"></a>我不为汝说。<a id="a-1D"></a>尔时伎主白佛言。<a id="a-1E"></a>世尊。<a id="a-1F"></a>我今不以闻佛语故而便涕泣。<a id="a-1G"></a>我愍如斯诸伎人等。<a id="a-1H"></a>婴愚无智。<a id="a-1I"></a>所作不善。<a id="a-1J"></a>彼于长夜。<a id="a-1K"></a>作如是见。<a id="a-1L"></a>于未来世。<a id="a-1M"></a>当受大苦。<a id="a-1N"></a>常被欺诳。<a id="a-1O"></a>为人所轻。<a id="a-1P"></a>若有伎人。<a id="a-1Q"></a>作如是言。<a id="a-1R"></a>于伎场上。<a id="a-1S"></a>作倡伎乐。<a id="a-1T"></a>命终生彼光照天者如是之言。<a id="a-1U"></a>名大妄语。<a id="a-1V"></a>若以此业。<a id="a-1W"></a>生光照天。<a id="a-1X"></a>无有是处。<a id="a-1Y"></a>世尊我从今日。<a id="a-1Z"></a>更不造彼如是恶业。<a id="a-1a"></a>佛即告言。<a id="a-1b"></a>汝今真实。<a id="a-1c"></a>于未来世。<a id="a-1d"></a>必生善处。<a id="a-1e"></a>尔时伎主。<a id="a-1f"></a>及诸比丘。<a id="a-1g"></a>闻佛所说。<a id="a-1h"></a>欢喜奉行。</p>
  <p data-pb></p>
  <h2 id="a1i">（二六八）</h2>
  <p id="a1j">是我闻。<a id="a-1k"></a>一时佛在王舍城迦兰陀竹林。<a id="a-1l"></a>时彼城中有善斗将。<a id="a-1m"></a>为聚落主。<a id="a-1n"></a>往诣佛所。<a id="a-1o"></a>顶礼佛足。<a id="a-1p"></a>问讯已讫。<a id="a-1q"></a>在一面坐。<a id="a-1r"></a>白佛言。<a id="a-1s"></a>世尊。<a id="a-1t"></a>我于昔者。<a id="a-1u"></a>曾从宿旧耆老边闻若欲战时。<a id="a-1v"></a>要当庄严所持器仗。<a id="a-1w"></a>牢自防护。<a id="a-1x"></a>勇猛直进。<a id="a-1y"></a>无有怯弱。<a id="a-1z"></a>能破前敌。<a id="a-20"></a>伤杀物命。<a id="a-21"></a>使余军众皆悉退散。<a id="a-22"></a>作是事已。<a id="a-23"></a>命终得生箭庄严天。<a id="a-24"></a>彼时斗将。<a id="a-25"></a>作如是问。<a id="a-26"></a>佛告之曰。<a id="a-27"></a>止不须说。<a id="a-28"></a>汝于今者。<a id="a-29"></a>所问义趣。<a id="a-2A"></a>甚为不善。<a id="a-2B"></a>第二第三。<a id="a-2C"></a>亦如是问。<a id="a-2D"></a>佛复告言。<a id="a-2E"></a>汝已殷勤三问于我。<a id="a-2F"></a>汝若能受。<a id="a-2G"></a>当为汝说。<a id="a-2H"></a>诸有战者。<a id="a-2I"></a>牢自庄严。<a id="a-2J"></a>善知斗术。<a id="a-2K"></a>最为阵首。<a id="a-2L"></a>勇猛前进。<a id="a-2M"></a>如是战将。<a id="a-2N"></a>岂不作意方便欲得伤害彼诸军众。<a id="a-2O"></a>作是念言。<a id="a-2P"></a>云何当系缚于彼。<a id="a-2Q"></a>伤害于彼。<a id="a-2R"></a>令其坏尽。<a id="a-2S"></a>宁可不生如是念耶。<a id="a-2T"></a>战将汝于众生所起三邪恶业。<a id="a-2U"></a>何等名为三邪恶业。<a id="a-2V"></a>所谓即是身口意也。<a id="a-2W"></a>若以如是三不善业。<a id="a-2X"></a>身坏命终。<a id="a-2Y"></a>得生天者。<a id="a-2Z"></a>无有是处。<a id="a-2a"></a>战将汝今若如是见者。<a id="a-2b"></a>即是邪见。<a id="a-2c"></a>邪见之业。<a id="a-2d"></a>必生二处。<a id="a-2e"></a>或在地狱。<a id="a-2f"></a>或堕畜生。<a id="a-2g"></a>尔时斗将。<a id="a-2h"></a>闻佛语已。<a id="a-2i"></a>悲泣流泪。<a id="a-2j"></a>佛复告曰。<a id="a-2k"></a>我以是故。<a id="a-2l"></a>三请不说。<a id="a-2m"></a>今为汝说。<a id="a-2n"></a>何故涕泣。<a id="a-2o"></a>时彼斗将。<a id="a-2p"></a>白佛言。<a id="a-2q"></a>世尊。<a id="a-2r"></a>我不为闻是说故。<a id="a-2s"></a>而生悲恼怜愍。<a id="a-2t"></a>诸斗战者。<a id="a-2u"></a>长夜愚闇。<a id="a-2v"></a>婴孩无智。<a id="a-2w"></a>所作不善。<a id="a-2x"></a>常为此事。<a id="a-2y"></a>于未来世。<a id="a-2z"></a>当受大苦。<a id="a-30"></a>如是恶业。<a id="a-31"></a>而实不得生于天中。<a id="a-32"></a>若以此业。<a id="a-33"></a>而生彼箭庄严天者。<a id="a-34"></a>实无是处。<a id="a-35"></a>世尊。<a id="a-36"></a>我从今更不作于如是邪见。<a id="a-37"></a>佛即赞言。<a id="a-38"></a>善哉善哉。<a id="a-39"></a>汝所说者。<a id="a-3A"></a>甚为希有。<a id="a-3B"></a>尔时斗将。<a id="a-3C"></a>闻佛所说。<a id="a-3D"></a>顶礼还去。</p>
  <p data-pb></p>
  <h2 id="a3E">（二六九）</h2>
  <p id="a3F">是我闻。<a id="a-3G"></a>一时佛在王舍城迦兰陀竹林。<a id="a-3H"></a>尔时善调马师聚落主。<a id="a-3I"></a>往诣佛所。<a id="a-3J"></a>顶礼佛足。<a id="a-3K"></a>在一面坐。<a id="a-3L"></a>佛告调马师曰。<a id="a-3M"></a>以几因缘。<a id="a-3N"></a>令马得调。<a id="a-3O"></a>马师言。<a id="a-3P"></a>瞿昙。<a id="a-3Q"></a>以三事故。<a id="a-3R"></a>能令马调。<a id="a-3S"></a>一者一向须濡。<a id="a-3T"></a>二者一向须粗。<a id="a-3U"></a>三者亦濡亦粗佛语之言。<a id="a-3V"></a>若斯三事。<a id="a-3W"></a>不能调者。<a id="a-3X"></a>复当云何。<a id="a-3Y"></a>马师对曰。<a id="a-3Z"></a>打令命终。<a id="a-3a"></a>马师即言。<a id="a-3b"></a>瞿昙。<a id="a-3c"></a>汝为无上调御之师。<a id="a-3d"></a>调丈夫时。<a id="a-3e"></a>以几事调。<a id="a-3f"></a>佛言。<a id="a-3g"></a>我亦以三事调御。<a id="a-3h"></a>一须濡语。<a id="a-3i"></a>二者粗语。<a id="a-3j"></a>三者不濡不粗。<a id="a-3k"></a>而得调伏。<a id="a-3l"></a>云何名为一向须濡。<a id="a-3m"></a>如佛告比丘。<a id="a-3n"></a>汝若修三业善者。<a id="a-3o"></a>获善果报。<a id="a-3p"></a>此是天。<a id="a-3q"></a>此是人。<a id="a-3r"></a>是名一向以濡而得调伏。<a id="a-3s"></a>云何名粗如说三恶道。<a id="a-3t"></a>此是身口意业。<a id="a-3u"></a>造恶果报。<a id="a-3v"></a>云何名为粗而濡。<a id="a-3w"></a>说身口意有诸善业。<a id="a-3x"></a>得生人天。<a id="a-3y"></a>此是身口意善。<a id="a-3z"></a>所获果报。<a id="a-40"></a>亦说身口意有诸恶业。<a id="a-41"></a>当堕三涂。<a id="a-42"></a>斯亦身口意。<a id="a-43"></a>所获果报。<a id="a-44"></a>是则名为亦粗亦濡。<a id="a-45"></a>而调众生。<a id="a-46"></a>马师白佛。<a id="a-47"></a>若以此三不调伏者。<a id="a-48"></a>当云何调。<a id="a-49"></a>佛告之曰。<a id="a-4A"></a>与其切言若不调者。<a id="a-4B"></a>深加毁害。<a id="a-4C"></a>马师对曰。<a id="a-4D"></a>今汝沙门。<a id="a-4E"></a>常说不杀。<a id="a-4F"></a>云何言害。<a id="a-4G"></a>佛言马师。<a id="a-4H"></a>如是如是。<a id="a-4I"></a>言如来者。<a id="a-4J"></a>实不应杀。<a id="a-4K"></a>所不应作。<a id="a-4L"></a>如来世尊。<a id="a-4M"></a>以此三事。<a id="a-4N"></a>用调众生。<a id="a-4O"></a>若不调者。<a id="a-4P"></a>终不与语。<a id="a-4Q"></a>亦不教诏。<a id="a-4R"></a>亦不指授。<a id="a-4S"></a>佛告马师。<a id="a-4T"></a>于汝意云何。<a id="a-4U"></a>如来若不教授。<a id="a-4V"></a>设不与语。<a id="a-4W"></a>设不指授。<a id="a-4X"></a>如是者。<a id="a-4Y"></a>则名毁害。<a id="a-4Z"></a>是真毁害。<a id="a-4a"></a>马师对曰。<a id="a-4b"></a>实尔瞿昙。<a id="a-4c"></a>如来若当不与其语。<a id="a-4d"></a>不教授法。<a id="a-4e"></a>实成毁害。<a id="a-4f"></a>甚于世害。<a id="a-4g"></a>马师复言。<a id="a-4h"></a>瞿昙我自今已后。<a id="a-4i"></a>当断毁害。<a id="a-4j"></a>更不造恶。<a id="a-4k"></a>佛即赞言。<a id="a-4l"></a>马师如汝所说。<a id="a-4m"></a>实为真正。<a id="a-4n"></a>尔时马师。<a id="a-4o"></a>闻佛所说。<a id="a-4p"></a>欢喜顶礼而去。</p>
  <p data-pb></p>
  <h2 id="a4q">（二七○）</h2>
  <p id="a4r">是我闻。<a id="a-4s"></a>一时佛在王舍城迦兰陀竹林。<a id="a-4t"></a>时聚落主。<a id="a-4u"></a>名曰恶性。<a id="a-4v"></a>往诣佛所。<a id="a-4w"></a>顶礼佛足。<a id="a-4x"></a>在一面坐。<a id="a-4y"></a>即白佛言。<a id="a-4z"></a>世尊。<a id="a-50"></a>如世有人。<a id="a-51"></a>无所修集。<a id="a-52"></a>恼触于他。<a id="a-53"></a>作恼触语。<a id="a-54"></a>是故诸人。<a id="a-55"></a>咸称其人。<a id="a-56"></a>名为极恶。<a id="a-57"></a>佛告聚落主。<a id="a-58"></a>设有一人。<a id="a-59"></a>恼触于彼。<a id="a-5A"></a>作恼害语。<a id="a-5B"></a>出恼语故。<a id="a-5C"></a>令他嗔忿。<a id="a-5D"></a>以是之故。<a id="a-5E"></a>名为恶性。<a id="a-5F"></a>不修正见正业正语正命正念正方便正志正定。<a id="a-5G"></a>不修正定故。<a id="a-5H"></a>恼触于彼。<a id="a-5I"></a>以恼触故。<a id="a-5J"></a>极生嗔忿。<a id="a-5K"></a>以嗔忿故。<a id="a-5L"></a>出嗔忿语。<a id="a-5M"></a>出嗔语故。<a id="a-5N"></a>名为恶性。<a id="a-5O"></a>时村主言。<a id="a-5P"></a>希有瞿昙。<a id="a-5Q"></a>实如所言。<a id="a-5R"></a>以恼触故。<a id="a-5S"></a>实名恶性。<a id="a-5T"></a>我以不修正见故。<a id="a-5U"></a>为彼触恼。<a id="a-5V"></a>以恼触故。<a id="a-5W"></a>称我恶性。<a id="a-5X"></a>一切世人。<a id="a-5Y"></a>咸皆称我。<a id="a-5Z"></a>以为恶性。<a id="a-5a"></a>从是已来。<a id="a-5b"></a>名为恶性。<a id="a-5c"></a>村主复言。<a id="a-5d"></a>瞿昙。<a id="a-5e"></a>云何得不恼触。<a id="a-5f"></a>无恼触故。<a id="a-5g"></a>得无恼语。<a id="a-5h"></a>虽复为彼之所恼触。<a id="a-5i"></a>不恼于他。<a id="a-5j"></a>虽复为彼之所恼语。<a id="a-5k"></a>而不恼语以恼于彼。<a id="a-5l"></a>虽为他恼。<a id="a-5m"></a>不生心恼。<a id="a-5n"></a>以不恼故。<a id="a-5o"></a>世人咸称能忍善者。<a id="a-5p"></a>亦复于彼生忍善想。<a id="a-5q"></a>若如是者。<a id="a-5r"></a>能修正见。<a id="a-5s"></a>修正见故。<a id="a-5t"></a>正业正语正命正志正方便正定正念。<a id="a-5u"></a>修正定故。<a id="a-5v"></a>为他所触。<a id="a-5w"></a>而不生恼。<a id="a-5x"></a>不生恼故。<a id="a-5y"></a>名为忍善。<a id="a-5z"></a>村主言。<a id="a-60"></a>希有瞿昙。<a id="a-61"></a>所说甚善。<a id="a-62"></a>实如所言。<a id="a-63"></a>我以不修正见故。<a id="a-64"></a>为他所恼。<a id="a-65"></a>为他恼故。<a id="a-66"></a>出恼触言。<a id="a-67"></a>是以世人。<a id="a-68"></a>称我恶性。<a id="a-69"></a>皆生恶想。<a id="a-6A"></a>故名恶性。<a id="a-6B"></a>不修八正道故。<a id="a-6C"></a>为他所触。<a id="a-6D"></a>出恼触语。<a id="a-6E"></a>遂至嗔忿。<a id="a-6F"></a>有是想故。<a id="a-6G"></a>世人称我。<a id="a-6H"></a>以为恶性。<a id="a-6I"></a>村主言。<a id="a-6J"></a>瞿昙。<a id="a-6K"></a>我从今已后。<a id="a-6L"></a>如是恶性。<a id="a-6M"></a>卒暴我慢凶险。<a id="a-6N"></a>我当舍弃。<a id="a-6O"></a>佛赞之曰。<a id="a-6P"></a>汝若如是。<a id="a-6Q"></a>实为甚善。<a id="a-6R"></a>时彼村主。<a id="a-6S"></a>闻佛所说。<a id="a-6T"></a>欢喜顶礼而去。</p>
  <p data-pb></p>
  <h2 id="a6U">（二七一）</h2>
  <p id="a6V">时有聚落主。<a id="a-6W"></a>名如意珠顶发。<a id="a-6X"></a>往诣佛所。<a id="a-6Y"></a>顶礼佛足。<a id="a-6Z"></a>在一面坐。<a id="a-6a"></a>即白佛言。<a id="a-6b"></a>世尊。<a id="a-6c"></a>我于往日在王宫殿。<a id="a-6d"></a>与诸辅相。<a id="a-6e"></a>共一处坐。<a id="a-6f"></a>群臣眷属。<a id="a-6g"></a>详议讲论。<a id="a-6h"></a>所谓作沙门者。<a id="a-6i"></a>为得捉于钱宝以不得捉金不。<a id="a-6j"></a>时彼众中有一人言。<a id="a-6k"></a>纵令捉者。<a id="a-6l"></a>竟有何过。<a id="a-6m"></a>应当得捉。<a id="a-6n"></a>有一人言。<a id="a-6o"></a>不应得捉。<a id="a-6p"></a>沙门释子。<a id="a-6q"></a>不捉金宝。<a id="a-6r"></a>世尊。<a id="a-6s"></a>如是二语。<a id="a-6t"></a>为得名为称法而说。<a id="a-6u"></a>为不称说。<a id="a-6v"></a>若作斯语。<a id="a-6w"></a>非为毁佛。<a id="a-6x"></a>非过言耶。<a id="a-6y"></a>为是佛说为非是乎。<a id="a-6z"></a>佛告聚落主若作是说。<a id="a-70"></a>斯名谤我为不称说名为过说。<a id="a-71"></a>然我所说。<a id="a-72"></a>实不同彼。<a id="a-73"></a>何以故。<a id="a-74"></a>为比丘者。<a id="a-75"></a>沙门释子。<a id="a-76"></a>法不应捉金等钱宝。<a id="a-77"></a>若捉金等钱宝。<a id="a-78"></a>彼非沙门释子之法。<a id="a-79"></a>佛之教法。<a id="a-7A"></a>转胜端严。<a id="a-7B"></a>佛如是说。<a id="a-7C"></a>为比丘者。<a id="a-7D"></a>不应捉于金等钱宝。<a id="a-7E"></a>设有捉者。<a id="a-7F"></a>非沙门法。<a id="a-7G"></a>村主言。<a id="a-7H"></a>我于彼时。<a id="a-7I"></a>于大众中。<a id="a-7J"></a>亦作是说。<a id="a-7K"></a>沙门释子。<a id="a-7L"></a>实不应捉金等钱宝。<a id="a-7M"></a>若有捉者。<a id="a-7N"></a>宜应自恣放逸五欲。<a id="a-7O"></a>时彼村主。<a id="a-7P"></a>闻佛所说。<a id="a-7Q"></a>顶礼而去。<a id="a-7R"></a>当于尔时。<a id="a-7S"></a>阿难比丘。<a id="a-7T"></a>侍立佛侧。<a id="a-7U"></a>以扇扇佛。<a id="a-7V"></a>佛告阿难曰。<a id="a-7W"></a>汝可召诸比丘依此王舍城而住止者。<a id="a-7X"></a>尽集讲堂尔时阿难。<a id="a-7Y"></a>奉佛教已。<a id="a-7Z"></a>如佛所命。<a id="a-7a"></a>敕诸比丘。<a id="a-7b"></a>尽集讲堂。<a id="a-7c"></a>时诸比丘。<a id="a-7d"></a>各来集已。<a id="a-7e"></a>阿难诣佛。<a id="a-7f"></a>顶礼佛足。<a id="a-7g"></a>在一面坐。<a id="a-7h"></a>白佛言。<a id="a-7i"></a>世尊。<a id="a-7j"></a>诸比丘僧。<a id="a-7k"></a>依王舍城迦兰陀竹林者。<a id="a-7l"></a>皆来集在讲堂之中。<a id="a-7m"></a>唯愿世尊。<a id="a-7n"></a>宜知是时。<a id="a-7o"></a>尔时世尊。<a id="a-7p"></a>即往讲堂于众僧前。<a id="a-7q"></a>敷座而坐。<a id="a-7r"></a>佛告比丘。<a id="a-7s"></a>有如意珠顶发聚落主。<a id="a-7t"></a>来至我所。<a id="a-7u"></a>顶礼我已。<a id="a-7v"></a>而作是言。<a id="a-7w"></a>我于往日。<a id="a-7x"></a>在王宫殿。<a id="a-7y"></a>与诸辅相。<a id="a-7z"></a>共议讲论。<a id="a-80"></a>沙门之法。<a id="a-81"></a>为应捉持金等钱宝。<a id="a-82"></a>为不捉耶。<a id="a-83"></a>时彼众中。<a id="a-84"></a>有一人言。<a id="a-85"></a>假令沙门。<a id="a-86"></a>捉持钱宝及金银等。<a id="a-87"></a>有何过咎。<a id="a-88"></a>但捉无苦。<a id="a-89"></a>复有人言。<a id="a-8A"></a>沙门之法。<a id="a-8B"></a>法不应捉金等钱宝。<a id="a-8C"></a>如斯二人。<a id="a-8D"></a>其语不同。<a id="a-8E"></a>此二人言。<a id="a-8F"></a>何者称法。<a id="a-8G"></a>我即答言。<a id="a-8H"></a>沙门释子。<a id="a-8I"></a>不应捉持金等钱宝。<a id="a-8J"></a>时聚落主。<a id="a-8K"></a>而作是言。<a id="a-8L"></a>我于昔时。<a id="a-8M"></a>于彼众中。<a id="a-8N"></a>亦作是语。<a id="a-8O"></a>如斯沙门。<a id="a-8P"></a>得捉金等及以钱宝。<a id="a-8Q"></a>亦应恣令受于五欲。<a id="a-8R"></a>时彼村主。<a id="a-8S"></a>闻我所说。<a id="a-8T"></a>欢喜而去。<a id="a-8U"></a>佛告诸比丘。<a id="a-8V"></a>汝等当知。<a id="a-8W"></a>彼如意珠顶发聚落主。<a id="a-8X"></a>于众人前。<a id="a-8Y"></a>作师子吼言。<a id="a-8Z"></a>沙门法不应受取金银钱宝。<a id="a-8a"></a>汝诸比丘。<a id="a-8b"></a>从今已后。<a id="a-8c"></a>若有所须欲捉之者。<a id="a-8d"></a>当作草木及捉粪想。<a id="a-8e"></a>宁捉粪秽。<a id="a-8f"></a>不捉宝物。<a id="a-8g"></a>时诸比丘。<a id="a-8h"></a>闻佛所说。<a id="a-8i"></a>欢喜顶礼而去。</p>
  <p data-pb></p>
  <h2 id="a8j">（二七二）</h2>
  <p id="a8k">如是我闻。<a id="a-8l"></a>一时佛在瞻波国竭城只池岸。<a id="a-8m"></a>时聚落主。<a id="a-8n"></a>号王顶发。<a id="a-8o"></a>来诣佛所。<a id="a-8p"></a>顶礼尊足。<a id="a-8q"></a>在一面坐。<a id="a-8r"></a>佛告之曰。<a id="a-8s"></a>此世间中。<a id="a-8t"></a>多有众生。<a id="a-8u"></a>依二种法。<a id="a-8v"></a>一贪欲乐。<a id="a-8w"></a>二名习于无益。<a id="a-8x"></a>身事非圣之法。<a id="a-8y"></a>徒受无益损减。<a id="a-8z"></a>习于欲乐。<a id="a-90"></a>是名下贱系累之法。<a id="a-91"></a>受欲乐者。<a id="a-92"></a>凡有三种。<a id="a-93"></a>云何为三。<a id="a-94"></a>一者聚非法财。<a id="a-95"></a>残害物命。<a id="a-96"></a>自乐己身。<a id="a-97"></a>而为己身。<a id="a-98"></a>作正乐因。<a id="a-99"></a>此亦不名供养父母。<a id="a-9A"></a>亦不名与妻子及其僮仆。<a id="a-9B"></a>亦非亲友知识眷属辅弼己者。<a id="a-9C"></a>亦复不名为供养供给沙门婆罗门。<a id="a-9D"></a>诸福田等。<a id="a-9E"></a>若如是者。<a id="a-9F"></a>不修上道。<a id="a-9G"></a>不作乐因。<a id="a-9H"></a>不得乐报。<a id="a-9I"></a>是名第一欲乐设受欲乐。<a id="a-9J"></a>或时如法。<a id="a-9K"></a>或不如法。<a id="a-9L"></a>或为残害。<a id="a-9M"></a>或不残害。<a id="a-9N"></a>以乐己身安乐父母妻子僮仆亲友眷属辅弼己者。<a id="a-9O"></a>悉皆供养供给。<a id="a-9P"></a>与正安乐。<a id="a-9Q"></a>然不施与沙门婆罗门。<a id="a-9R"></a>及诸福田。<a id="a-9S"></a>亦复不修正道。<a id="a-9T"></a>不作乐因。<a id="a-9U"></a>不求乐报。<a id="a-9V"></a>不作生天因缘是名第二欲乐。<a id="a-9W"></a>佛复告聚落主。<a id="a-9X"></a>若有集于财宝。<a id="a-9Y"></a>如法而聚。<a id="a-9Z"></a>而为残害。<a id="a-9a"></a>以如法故。<a id="a-9b"></a>不造残恶故。<a id="a-9c"></a>修自己身。<a id="a-9d"></a>正受其乐。<a id="a-9e"></a>亦名正理。<a id="a-9f"></a>供养父母及与妻子僮仆亲友眷属辅成己者。<a id="a-9g"></a>皆名正与安乐正事给养。<a id="a-9h"></a>时时供养沙门婆罗门。<a id="a-9i"></a>修立福田。<a id="a-9j"></a>修于上道。<a id="a-9k"></a>种于乐因。<a id="a-9l"></a>求乐果报。<a id="a-9m"></a>作生天因缘。<a id="a-9n"></a>是名第三受于欲乐。<a id="a-9o"></a>我今为诸受欲乐者。<a id="a-9p"></a>皆悉同说。<a id="a-9q"></a>设受欲乐。<a id="a-9r"></a>我说下贱。<a id="a-9s"></a>设受欲乐。<a id="a-9t"></a>我说为中。<a id="a-9u"></a>设受欲乐我说为上。<a id="a-9v"></a>何者下贱。<a id="a-9w"></a>非法聚财。<a id="a-9x"></a>又不非法聚财。<a id="a-9y"></a>自乐己身。<a id="a-9z"></a>而为己身。<a id="a-A0"></a>作正乐因。<a id="a-A1"></a>此亦不供养。<a id="a-A2"></a>亦不名与妻子僮仆亲友眷属。<a id="a-A3"></a>亦不随时供养沙门婆罗门诸福田等。<a id="a-A4"></a>不修上道。<a id="a-A5"></a>不作乐因。<a id="a-A6"></a>不得乐报。<a id="a-A7"></a>不作生天因缘。<a id="a-A8"></a>是名为下。<a id="a-A9"></a>何等名中。<a id="a-AA"></a>设受欲乐。<a id="a-AB"></a>或时如法。<a id="a-AC"></a>或不如法。<a id="a-AD"></a>或为残害。<a id="a-AE"></a>以自乐身。<a id="a-AF"></a>亦复安乐父母妻子僮仆亲属。<a id="a-AG"></a>乃至不作生天因缘。<a id="a-AH"></a>是名为中。<a id="a-AI"></a>云何名上。<a id="a-AJ"></a>所谓如法聚财。<a id="a-AK"></a>不作残害。<a id="a-AL"></a>身正受乐。<a id="a-AM"></a>正理供养父母及与妻子僮仆亲友乃至能作生天因缘。<a id="a-AN"></a>是名为上。<a id="a-AO"></a>何等无益三种苦身。<a id="a-AP"></a>所谓苦非圣法。<a id="a-AQ"></a>无有义利。<a id="a-AR"></a>若有苦身。<a id="a-AS"></a>心已变坏。<a id="a-AT"></a>初犯禁戒。<a id="a-AU"></a>身心内外。<a id="a-AV"></a>一切俱热。<a id="a-AW"></a>追念此事。<a id="a-AX"></a>无时暂离。<a id="a-AY"></a>现在之世。<a id="a-AZ"></a>不离烦热。<a id="a-Aa"></a>终不能得过人之法。<a id="a-Ab"></a>是名初无益苦身法。<a id="a-Ac"></a>若复有人。<a id="a-Ad"></a>虽不犯戒。<a id="a-Ae"></a>心亦不变。<a id="a-Af"></a>然复称于身心二业。<a id="a-Ag"></a>内外俱适。<a id="a-Ah"></a>修学是事。<a id="a-Ai"></a>现在之世。<a id="a-Aj"></a>不离烦恼。<a id="a-Ak"></a>终不能得过人之法。<a id="a-Al"></a>是名第二无益苦身。<a id="a-Am"></a>复次若更有人。<a id="a-An"></a>虽不犯戒。<a id="a-Ao"></a>心不变异。<a id="a-Ap"></a>然复称于身心二业。<a id="a-Aq"></a>内外俱适。<a id="a-Ar"></a>修念此事。<a id="a-As"></a>现在之世。<a id="a-At"></a>不离恼热。<a id="a-Au"></a>有少增进。<a id="a-Av"></a>过人之法。<a id="a-Aw"></a>或得少智。<a id="a-Ax"></a>或得见法。<a id="a-Ay"></a>或少禅定。<a id="a-Az"></a>是名第三无益苦身。<a id="a-B0"></a>聚落主。<a id="a-B1"></a>我亦不说无益苦行。<a id="a-B2"></a>都为一种。<a id="a-B3"></a>有一苦行名为下品。<a id="a-B4"></a>复有苦行。<a id="a-B5"></a>名为中品。<a id="a-B6"></a>又有苦行。<a id="a-B7"></a>名为上品。<a id="a-B8"></a>云何名下。<a id="a-B9"></a>初毁戒时。<a id="a-BA"></a>心已变坏。<a id="a-BB"></a>身心内外。<a id="a-BC"></a>一切俱热。<a id="a-BD"></a>追念此事。<a id="a-BE"></a>无时暂离。<a id="a-BF"></a>于现在世。<a id="a-BG"></a>不离烦恼。<a id="a-BH"></a>终不能得过人之法。<a id="a-BI"></a>是名为下。<a id="a-BJ"></a>云何名中。<a id="a-BK"></a>若复有人。<a id="a-BL"></a>虽不犯戒。<a id="a-BM"></a>心亦不变。<a id="a-BN"></a>然复称于身心二业。<a id="a-BO"></a>内外俱适。<a id="a-BP"></a>修学此事。<a id="a-BQ"></a>于现在世。<a id="a-BR"></a>不离恼热。<a id="a-BS"></a>亦不能得过人之法。<a id="a-BT"></a>是名为中。<a id="a-BU"></a>云何名上。<a id="a-BV"></a>若更有人。<a id="a-BW"></a>虽不犯戒。<a id="a-BX"></a>心不变异。<a id="a-BY"></a>然复称于身心二业。<a id="a-BZ"></a>内外俱适。<a id="a-Ba"></a>修学此事。<a id="a-Bb"></a>于今现在。<a id="a-Bc"></a>不能永断一切烦恼。<a id="a-Bd"></a>有少增进过人之法。<a id="a-Be"></a>或得少智。<a id="a-Bf"></a>或得见法。<a id="a-Bg"></a>或触禅乐。<a id="a-Bh"></a>是名为上。<a id="a-Bi"></a>为聚落主。<a id="a-Bj"></a>除是二边。<a id="a-Bk"></a>趣向于道。<a id="a-Bl"></a>所谓三种欲乐。<a id="a-Bm"></a>及以三种无益苦身。<a id="a-Bn"></a>趣向中道。<a id="a-Bo"></a>何等名为舍于三种欲乐之事。<a id="a-Bp"></a>及以三种无益苦身。<a id="a-Bq"></a>向中道耶。<a id="a-Br"></a>聚落主。<a id="a-Bs"></a>贪染欲乐。<a id="a-Bt"></a>恼害自见。<a id="a-Bu"></a>亦恼害他。<a id="a-Bv"></a>自他俱害。<a id="a-Bw"></a>现集诸恶。<a id="a-Bx"></a>于当来世。<a id="a-By"></a>亦集诸恶。<a id="a-Bz"></a>以此因缘。<a id="a-C0"></a>心烦悲忧受诸苦恼。<a id="a-C1"></a>设尽欲结。<a id="a-C2"></a>亦无自苦。<a id="a-C3"></a>亦不苦他。<a id="a-C4"></a>亦复无有自他之苦。<a id="a-C5"></a>现在之世。<a id="a-C6"></a>不集诸苦。<a id="a-C7"></a>于未来世。<a id="a-C8"></a>亦复不集一切众苦。<a id="a-C9"></a>以是义故。<a id="a-CA"></a>得现法乐。<a id="a-CB"></a>离众恼热。<a id="a-CC"></a>不择时节。<a id="a-CD"></a>得近涅槃。<a id="a-CE"></a>于现在世。<a id="a-CF"></a>能得道果。<a id="a-CG"></a>智者自知。<a id="a-CH"></a>明了无滞。<a id="a-CI"></a>不随他教。<a id="a-CJ"></a>是名初中道。<a id="a-CK"></a>聚落主。<a id="a-CL"></a>复有中道。<a id="a-CM"></a>离于恼热。<a id="a-CN"></a>不择时节。<a id="a-CO"></a>得近涅槃。<a id="a-CP"></a>智者自知。<a id="a-CQ"></a>不随他教。<a id="a-CR"></a>所谓正见正语正业正命正定正方便正志正念。<a id="a-CS"></a>是名第二中道。<a id="a-CT"></a>说是法时。<a id="a-CU"></a>王顶发聚落主。<a id="a-CV"></a>远尘离垢。<a id="a-CW"></a>得法眼净。<a id="a-CX"></a>尔时王顶发聚落主。<a id="a-CY"></a>知法见法得法。<a id="a-CZ"></a>度疑彼岸。<a id="a-Ca"></a>离于疑惑。<a id="a-Cb"></a>不随他教。<a id="a-Cc"></a>不受异见。<a id="a-Cd"></a>于佛法中。<a id="a-Ce"></a>得自在辩。<a id="a-Cf"></a>即从坐起。<a id="a-Cg"></a>整衣服。<a id="a-Ch"></a>合掌向佛。<a id="a-Ci"></a>白佛言。<a id="a-Cj"></a>世尊。<a id="a-Ck"></a>我于今日。<a id="a-Cl"></a>已得出过。<a id="a-Cm"></a>归依于佛。<a id="a-Cn"></a>亦复归依法僧二宝。<a id="a-Co"></a>我持优婆塞戒。<a id="a-Cp"></a>从今尽寿。<a id="a-Cq"></a>归依三宝。<a id="a-Cr"></a>尔时王顶发聚落主。<a id="a-Cs"></a>闻佛所说。<a id="a-Ct"></a>欢喜踊跃。<a id="a-Cu"></a>顶礼而去。</p>
  <h2 id="aCv">（二七三）</h2>
  <p id="aCw">尔时世尊。<a id="a-Cx"></a>游行于末牢村邑。<a id="a-Cy"></a>渐次至于优楼频螺聚落。<a id="a-Cz"></a>在鹦鹉阎无果林中。<a id="a-D0"></a>时驴姓聚落主。<a id="a-D1"></a>遥闻世尊游末牢邑至优楼频螺聚落鹦鹉阎无果林。<a id="a-D2"></a>作是思惟。<a id="a-D3"></a>我闻世尊瞿昙所说之法。<a id="a-D4"></a>能灭现在一切苦习。<a id="a-D5"></a>我亦欲灭现在一切苦习。<a id="a-D6"></a>宜应诣彼听斯妙法。<a id="a-D7"></a>彼或为我说于尽灭苦习之道。<a id="a-D8"></a>时彼驴姓。<a id="a-D9"></a>思惟是已。<a id="a-DA"></a>即出聚落。<a id="a-DB"></a>往世尊所。<a id="a-DC"></a>顶礼佛足。<a id="a-DD"></a>在一面坐。<a id="a-DE"></a>白佛言。<a id="a-DF"></a>世尊。<a id="a-DG"></a>我闻如来所说之法。<a id="a-DH"></a>能灭众生现在苦习。<a id="a-DI"></a>善哉世尊。<a id="a-DJ"></a>垂哀矜愍。<a id="a-DK"></a>愿为敷演现在能灭苦习之义。<a id="a-DL"></a>尔时世尊。<a id="a-DM"></a>即告之曰。<a id="a-DN"></a>我若为汝说于过去曾更无量众苦灭苦习法。<a id="a-DO"></a>汝或时信。<a id="a-DP"></a>或不信。<a id="a-DQ"></a>或乐不乐。<a id="a-DR"></a>我今亦欲为汝说于未来无量众苦灭苦习法。<a id="a-DS"></a>而汝或信。<a id="a-DT"></a>或不信。<a id="a-DU"></a>或乐不乐。<a id="a-DV"></a>佛复告曰。<a id="a-DW"></a>我于今者。<a id="a-DX"></a>即于此处。<a id="a-DY"></a>为汝说于灭苦习法。<a id="a-DZ"></a>汝当谛听至心受持。<a id="a-Da"></a>诸有众生。<a id="a-Db"></a>起小苦处。<a id="a-Dc"></a>而此苦中。<a id="a-Dd"></a>种种差别。<a id="a-De"></a>是等众苦。<a id="a-Df"></a>因欲而生。<a id="a-Dg"></a>皆习于欲欲为根本。<a id="a-Dh"></a>欲为因缘。<a id="a-Di"></a>时聚落主。<a id="a-Dj"></a>复白佛言。<a id="a-Dk"></a>善哉世尊。<a id="a-Dl"></a>今我根钝。<a id="a-Dm"></a>不解略说。<a id="a-Dn"></a>唯愿垂愍。<a id="a-Do"></a>广演斯义。<a id="a-Dp"></a>令我开悟。<a id="a-Dq"></a>佛复告言。<a id="a-Dr"></a>今我问汝。<a id="a-Ds"></a>随所乐答。<a id="a-Dt"></a>此优楼频螺聚落中。<a id="a-Du"></a>所有民众。<a id="a-Dv"></a>假设有人。<a id="a-Dw"></a>尽系缚之。<a id="a-Dx"></a>加诸骂辱。<a id="a-Dy"></a>皆悉斩戮。<a id="a-Dz"></a>汝颇于中。<a id="a-E0"></a>生苦恼不。<a id="a-E1"></a>聚落主言。<a id="a-E2"></a>虽复忧惨。<a id="a-E3"></a>不必一向生大苦恼。<a id="a-E4"></a>复白佛言。<a id="a-E5"></a>世尊。<a id="a-E6"></a>此优楼频螺聚落之中。<a id="a-E7"></a>是我爱者。<a id="a-E8"></a>则能生我忧悲苦恼。<a id="a-E9"></a>心不悦豫。<a id="a-EA"></a>非我爱者非我所欲。<a id="a-EB"></a>非我所念。<a id="a-EC"></a>于斯等边。<a id="a-ED"></a>我则无有忧悲苦恼。<a id="a-EE"></a>佛告之曰。<a id="a-EF"></a>聚落主。<a id="a-EG"></a>是故当知。<a id="a-EH"></a>一切种种苦恼之生。<a id="a-EI"></a>皆由于欲。<a id="a-EJ"></a>悉因于欲。<a id="a-EK"></a>欲为根本。<a id="a-EL"></a>佛复告言。<a id="a-EM"></a>聚落主。<a id="a-EN"></a>于汝意云何。<a id="a-EO"></a>若汝子未生。<a id="a-EP"></a>未依于母。<a id="a-EQ"></a>未见闻时。<a id="a-ER"></a>颇于彼所。<a id="a-ES"></a>有欲亲昵。<a id="a-ET"></a>爱念心不。<a id="a-EU"></a>对曰无也。<a id="a-EV"></a>佛复告言。<a id="a-EW"></a>汝子依母而生长已。<a id="a-EX"></a>汝若见时。<a id="a-EY"></a>颇生欲亲爱念以不。<a id="a-EZ"></a>对曰实尔。<a id="a-Ea"></a>佛言。<a id="a-Eb"></a>汝子依母生已渐大。<a id="a-Ec"></a>设当败坏。<a id="a-Ed"></a>王贼劫夺。<a id="a-Ee"></a>若如是者。<a id="a-Ef"></a>汝生苦恼忧悲念不。<a id="a-Eg"></a>聚落主曰。<a id="a-Eh"></a>若遭是事。<a id="a-Ei"></a>当于尔时我心愁毒。<a id="a-Ej"></a>若死若近死。<a id="a-Ek"></a>况复不生忧悲苦恼。<a id="a-El"></a>佛复告言。<a id="a-Em"></a>是故当知。<a id="a-En"></a>一切种种苦恼之生。<a id="a-Eo"></a>皆因于欲。<a id="a-Ep"></a>悉从欲生。<a id="a-Eq"></a>欲为根本。<a id="a-Er"></a>聚落主言。<a id="a-Es"></a>希有世尊。<a id="a-Et"></a>所说甚善。<a id="a-Eu"></a>巧为方喻。<a id="a-Ev"></a>复白佛言。<a id="a-Ew"></a>我子设当在于远处。<a id="a-Ex"></a>遣使往看。<a id="a-Ey"></a>使若还迟。<a id="a-Ez"></a>我与其母。<a id="a-F0"></a>心意不安。<a id="a-F1"></a>怪使迟晚。<a id="a-F2"></a>我子将不平安耶。<a id="a-F3"></a>佛言。<a id="a-F4"></a>聚落主。<a id="a-F5"></a>是故当知。<a id="a-F6"></a>众生苦恼。<a id="a-F7"></a>种种忧悲。<a id="a-F8"></a>皆因于欲。<a id="a-F9"></a>由欲而生。<a id="a-FA"></a>欲为根本。<a id="a-FB"></a>假使四爱败坏变异。<a id="a-FC"></a>便生四种忧悲苦恼若三亦皆生于忧悲苦恼。<a id="a-FD"></a>若有一爱。<a id="a-FE"></a>便生一忧悲苦恼。<a id="a-FF"></a>若无爱者。<a id="a-FG"></a>是则无有忧悲苦恼。<a id="a-FH"></a>离于尘垢。<a id="a-FI"></a>如池莲华。<a id="a-FJ"></a>不着于水说是法时。<a id="a-FK"></a>驴姓聚落主。<a id="a-FL"></a>远离尘垢。<a id="a-FM"></a>得法眼净。<a id="a-FN"></a>见法得法。<a id="a-FO"></a>解法知法。<a id="a-FP"></a>度疑离惑。<a id="a-FQ"></a>不从他心。<a id="a-FR"></a>不趣异道。<a id="a-FS"></a>于佛教法。<a id="a-FT"></a>获得辩力。<a id="a-FU"></a>即从坐起。<a id="a-FV"></a>整衣服。<a id="a-FW"></a>合掌白佛。<a id="a-FX"></a>而作是言。<a id="a-FY"></a>世尊我已出离。<a id="a-FZ"></a>归依三宝。<a id="a-Fa"></a>从今日夜。<a id="a-Fb"></a>为优婆塞。<a id="a-Fc"></a>尽我形寿。<a id="a-Fd"></a>生清净信。<a id="a-Fe"></a>闻佛所说。<a id="a-Ff"></a>欢喜顶礼而去。<a id="a-Fg"></a>诸比丘闻佛所说。<a id="a-Fh"></a>欢喜奉行。</p>
  <h2 id="aFi">（二七四）</h2>
  <p id="aFj">尔时世尊。<a id="a-Fk"></a>与千二百五十大比丘僧。<a id="a-Fl"></a>千优婆塞。<a id="a-Fm"></a>五百乞儿。<a id="a-Fn"></a>而自围绕。<a id="a-Fo"></a>游行摩竭提国。<a id="a-Fp"></a>从一聚落。<a id="a-Fq"></a>至一聚落。<a id="a-Fr"></a>从城至城。<a id="a-Fs"></a>乃至到彼那罗健陀城卖叠园林。<a id="a-Ft"></a>于中止住。<a id="a-Fu"></a>时闭口姓聚落主。<a id="a-Fv"></a>是尼乾陀弟子。<a id="a-Fw"></a>闻佛在摩竭提游。<a id="a-Fx"></a>乃至是中。<a id="a-Fy"></a>到此园林。<a id="a-Fz"></a>作是念言。<a id="a-G0"></a>我当往白师尼乾陀。<a id="a-G1"></a>然后往诣瞿昙边。<a id="a-G2"></a>时闭口姓。<a id="a-G3"></a>即往尼乾陀所。<a id="a-G4"></a>顶礼其足。<a id="a-G5"></a>在一面坐。<a id="a-G6"></a>时尼乾陀。<a id="a-G7"></a>即告之言。<a id="a-G8"></a>汝能以二种论难瞿昙不。<a id="a-G9"></a>如两鏶钩钩取于鱼。<a id="a-GA"></a>既不得吐。<a id="a-GB"></a>又不得咽斯二种论。<a id="a-GC"></a>亦复如是。<a id="a-GD"></a>能令于彼不得吐咽。<a id="a-GE"></a>聚落主言。<a id="a-GF"></a>唯愿教我。<a id="a-GG"></a>我当往问。<a id="a-GH"></a>何等二论。<a id="a-GI"></a>能令瞿昙不得吐咽。<a id="a-GJ"></a>尼乾陀言汝诣彼所。<a id="a-GK"></a>如我辞曰。<a id="a-GL"></a>汝今瞿昙。<a id="a-GM"></a>颇欲利益诸家不。<a id="a-GN"></a>若不利益。<a id="a-GO"></a>与诸凡愚有何差别。<a id="a-GP"></a>若言利益。<a id="a-GQ"></a>汝今云何。<a id="a-GR"></a>将千二百比丘千优婆塞。<a id="a-GS"></a>五百乞儿。<a id="a-GT"></a>从一聚落。<a id="a-GU"></a>至一聚落。<a id="a-GV"></a>从城至城。<a id="a-GW"></a>破坏诸家。<a id="a-GX"></a>所经之处。<a id="a-GY"></a>为汝践蹈摧坏伤毁。<a id="a-GZ"></a>如雹害禾。<a id="a-Ga"></a>是名破坏。<a id="a-Gb"></a>非为利益。<a id="a-Gc"></a>尔时闭口。<a id="a-Gd"></a>受其教已诣卖叠林。<a id="a-Ge"></a>往诣佛所。<a id="a-Gf"></a>粗相问讯。<a id="a-Gg"></a>在一面坐。<a id="a-Gh"></a>即白佛言。<a id="a-Gi"></a>瞿昙。<a id="a-Gj"></a>汝今宁可不欲增长利益于诸家耶。<a id="a-Gk"></a>汝岂不常赞叹增长利益者乎。<a id="a-Gl"></a>佛告之曰。<a id="a-Gm"></a>我于长夜。<a id="a-Gn"></a>恒欲增长利益之法。<a id="a-Go"></a>时聚落主。<a id="a-Gp"></a>而作是言。<a id="a-Gq"></a>汝若利益。<a id="a-Gr"></a>何故今者于饥馑世。<a id="a-Gs"></a>与千二百比丘。<a id="a-Gt"></a>千优婆塞。<a id="a-Gu"></a>五百乞儿。<a id="a-Gv"></a>俱从一聚落。<a id="a-Gw"></a>至一聚落。<a id="a-Gx"></a>从城至城。<a id="a-Gy"></a>破坏诸家。<a id="a-Gz"></a>斯非增长利益之法。<a id="a-H0"></a>所为损减。<a id="a-H1"></a>如雹害禾。<a id="a-H2"></a>汝坏人民。<a id="a-H3"></a>亦复如是。<a id="a-H4"></a>佛告之曰。<a id="a-H5"></a>我忆九十一劫已来。<a id="a-H6"></a>无有一家以熟食施而致损减。<a id="a-H7"></a>汝今且观一切诸家。<a id="a-H8"></a>多饶财宝。<a id="a-H9"></a>眷属僮仆。<a id="a-HA"></a>象马牛羊。<a id="a-HB"></a>是富基业。<a id="a-HC"></a>有不从施而得者。<a id="a-HD"></a>不尽从施。<a id="a-HE"></a>我获斯果报。<a id="a-HF"></a>有八因缘。<a id="a-HG"></a>能坏诸家。<a id="a-HH"></a>若为王贼所侵。<a id="a-HI"></a>为火所烧。<a id="a-HJ"></a>大水所漂。<a id="a-HK"></a>失所伏藏。<a id="a-HL"></a>生于恶子。<a id="a-HM"></a>不解生业。<a id="a-HN"></a>威逼用财。<a id="a-HO"></a>恶子无理。<a id="a-HP"></a>用于财货。<a id="a-HQ"></a>一切世人皆云。<a id="a-HR"></a>八事能破居家。<a id="a-HS"></a>我今更说第九之破。<a id="a-HT"></a>言第九者。<a id="a-HU"></a>所谓无常。<a id="a-HV"></a>离是九种外。<a id="a-HW"></a>言沙门瞿昙。<a id="a-HX"></a>能破诸家。<a id="a-HY"></a>无有是处。<a id="a-HZ"></a>若弃如是九种因缘。<a id="a-Ha"></a>言沙门瞿昙。<a id="a-Hb"></a>能破诸家。<a id="a-Hc"></a>不增长者。<a id="a-Hd"></a>无有是处。<a id="a-He"></a>不舍是语。<a id="a-Hf"></a>不舍是欲。<a id="a-Hg"></a>如斯等人。<a id="a-Hh"></a>犹如拍鞠。<a id="a-Hi"></a>必堕地狱。<a id="a-Hj"></a>时闭口姓聚落主。<a id="a-Hk"></a>闻是语已。<a id="a-Hl"></a>必生惊怖。<a id="a-Hm"></a>忧恼厌恶。<a id="a-Hn"></a>身毛为竖。<a id="a-Ho"></a>起礼佛足。<a id="a-Hp"></a>归命于佛。<a id="a-Hq"></a>而作是言。<a id="a-Hr"></a>我今诚心向佛忏悔。<a id="a-Hs"></a>我甚愚痴。<a id="a-Ht"></a>犹如婴儿。<a id="a-Hu"></a>所作不善。<a id="a-Hv"></a>今于佛前。<a id="a-Hw"></a>虚妄不实。<a id="a-Hx"></a>下贱妄语。<a id="a-Hy"></a>唯愿哀愍。<a id="a-Hz"></a>听我忏悔。<a id="a-I0"></a>佛告之曰。<a id="a-I1"></a>知汝至心。<a id="a-I2"></a>汝实知罪。<a id="a-I3"></a>实知愚痴。<a id="a-I4"></a>犹如婴儿。<a id="a-I5"></a>所作不善。<a id="a-I6"></a>汝于如来阿罗呵。<a id="a-I7"></a>作大虚妄鄙贱之业。<a id="a-I8"></a>今自知罪。<a id="a-I9"></a>诚心忏悔。<a id="a-IA"></a>善法增长。<a id="a-IB"></a>恶事退灭。<a id="a-IC"></a>我今愍汝。<a id="a-ID"></a>受汝忏悔。<a id="a-IE"></a>令汝善法增长。<a id="a-IF"></a>常不退失。<a id="a-IG"></a>时闭口姓聚落主。<a id="a-IH"></a>闻佛所说。<a id="a-II"></a>欢喜顶礼而去。</p>
  <h2 id="aIJ">（二七五）</h2>
  <p id="aIK">如是我闻。<a id="a-IL"></a>一时佛在那罗乾陀城卖叠林中。<a id="a-IM"></a>尔时闭口姓聚落主。<a id="a-IN"></a>而作是念。<a id="a-IO"></a>我今欲见沙门瞿昙。<a id="a-IP"></a>不见我师尼乾陀者。<a id="a-IQ"></a>不得往彼。<a id="a-IR"></a>即时往诣尼乾陀所。<a id="a-IS"></a>顶礼其足。<a id="a-IT"></a>在一面坐。<a id="a-IU"></a>时尼乾陀即告之曰。<a id="a-IV"></a>今我教汝。<a id="a-IW"></a>作二种难。<a id="a-IX"></a>令彼瞿昙既不得吐。<a id="a-IY"></a>又不得咽闭口姓。<a id="a-IZ"></a>即问之曰。<a id="a-Ia"></a>阿阇梨。<a id="a-Ib"></a>以何二难。<a id="a-Ic"></a>能令瞿昙。<a id="a-Id"></a>不得吐咽复告之曰。<a id="a-Ie"></a>汝当往诣彼瞿昙所。<a id="a-If"></a>作如是言。<a id="a-Ig"></a>汝可不为利益安乐一切众生。<a id="a-Ih"></a>汝亦赞叹利益安乐一切众生之法。<a id="a-Ii"></a>若言不为利益安乐一切众生。<a id="a-Ij"></a>与世凡愚。<a id="a-Ik"></a>有何差别。<a id="a-Il"></a>若言我欲利益安乐众生。<a id="a-Im"></a>何不一切等同说法。<a id="a-In"></a>云何而有不为说者。<a id="a-Io"></a>时聚落主。<a id="a-Ip"></a>受其教已。<a id="a-Iq"></a>往诣佛所。<a id="a-Ir"></a>粗相问讯。<a id="a-Is"></a>在一面坐。<a id="a-It"></a>即白佛言。<a id="a-Iu"></a>汝实不欲利益安乐诸众生耶。<a id="a-Iv"></a>岂不常赞如是法乎。<a id="a-Iw"></a>佛告之曰。<a id="a-Ix"></a>我于长夜。<a id="a-Iy"></a>常欲利益一切众生。<a id="a-Iz"></a>亦恒赞叹如是之法。<a id="a-J0"></a>闭口姓言。<a id="a-J1"></a>若如是者。<a id="a-J2"></a>何不为诸众生等同说法有不说者。<a id="a-J3"></a>佛告之曰。<a id="a-J4"></a>我今问汝随所乐答。<a id="a-J5"></a>譬如世人。<a id="a-J6"></a>有三种田。<a id="a-J7"></a>有一上田良美[泛-之+(犮-乂+又)]壤。<a id="a-J8"></a>极为上好。<a id="a-J9"></a>第二田者。<a id="a-JA"></a>适处其中好。<a id="a-JB"></a>第三田者。<a id="a-JC"></a>旷野边远。<a id="a-JD"></a>沙卤碱恶。<a id="a-JE"></a>有诸田夫。<a id="a-JF"></a>先于何田。<a id="a-JG"></a>而下种子。<a id="a-JH"></a>闭口姓言。<a id="a-JI"></a>为利益者。<a id="a-JJ"></a>先种良田。<a id="a-JK"></a>望获大利。<a id="a-JL"></a>佛告之言。<a id="a-JM"></a>若良田尽。<a id="a-JN"></a>次种何田。<a id="a-JO"></a>闭口姓言。<a id="a-JP"></a>次种中者。<a id="a-JQ"></a>种中田已。<a id="a-JR"></a>次种下田。<a id="a-JS"></a>亦复掷子。<a id="a-JT"></a>亦望后时少有所获。<a id="a-JU"></a>佛告之曰。<a id="a-JV"></a>欲知上田。<a id="a-JW"></a>如我弟子。<a id="a-JX"></a>诸比丘比丘尼。<a id="a-JY"></a>我为说法。<a id="a-JZ"></a>初中后善。<a id="a-Ja"></a>成于己利句义。<a id="a-Jb"></a>微妙满足。<a id="a-Jc"></a>利益具足。<a id="a-Jd"></a>清白显发梵行。<a id="a-Je"></a>彼比丘比丘尼。<a id="a-Jf"></a>听我法已。<a id="a-Jg"></a>依止我住。<a id="a-Jh"></a>归依于我。<a id="a-Ji"></a>依凭于我。<a id="a-Jj"></a>我为舟主。<a id="a-Jk"></a>而济渡之。<a id="a-Jl"></a>我为开眼。<a id="a-Jm"></a>令得视瞻住于安乐。<a id="a-Jn"></a>彼等闻已。<a id="a-Jo"></a>各作是言。<a id="a-Jp"></a>佛为我说。<a id="a-Jq"></a>我等咸当尽心修行。<a id="a-Jr"></a>便于我等长夜利益。<a id="a-Js"></a>得义得乐。<a id="a-Jt"></a>彼中田者。<a id="a-Ju"></a>如我弟子优婆塞优婆夷。<a id="a-Jv"></a>我为说法。<a id="a-Jw"></a>初中后善。<a id="a-Jx"></a>成就己利句义。<a id="a-Jy"></a>微妙满足。<a id="a-Jz"></a>利益具足。<a id="a-K0"></a>清白显发梵行。<a id="a-K1"></a>彼优婆塞优婆夷。<a id="a-K2"></a>听我法已。<a id="a-K3"></a>依止于我。<a id="a-K4"></a>归依于我。<a id="a-K5"></a>依凭于我。<a id="a-K6"></a>我为舟主。<a id="a-K7"></a>而济渡之。<a id="a-K8"></a>我为开眼。<a id="a-K9"></a>令得视瞻。<a id="a-KA"></a>住于安乐。<a id="a-KB"></a>彼等闻已。<a id="a-KC"></a>各作是言。<a id="a-KD"></a>佛为我说。<a id="a-KE"></a>我等咸当至心修行。<a id="a-KF"></a>便于我等。<a id="a-KG"></a>长夜利益。<a id="a-KH"></a>得义得乐。<a id="a-KI"></a>欲知下田沙卤恶者。<a id="a-KJ"></a>如诸外道。<a id="a-KK"></a>我亦为说初中后善。<a id="a-KL"></a>乃至显发梵行。<a id="a-KM"></a>彼诸外道。<a id="a-KN"></a>各能听受。<a id="a-KO"></a>随其所乐。<a id="a-KP"></a>乃至一句。<a id="a-KQ"></a>解其义趣。<a id="a-KR"></a>亦为彼等。<a id="a-KS"></a>于长夜中。<a id="a-KT"></a>救济利益。<a id="a-KU"></a>得义得乐。<a id="a-KV"></a>时闭口姓。<a id="a-KW"></a>闻佛所说。<a id="a-KX"></a>而作是言。<a id="a-KY"></a>希有瞿昙。<a id="a-KZ"></a>善说美喻。<a id="a-Ka"></a>佛告之曰。<a id="a-Kb"></a>为成斯义。<a id="a-Kc"></a>更说譬喻。<a id="a-Kd"></a>如世人。<a id="a-Ke"></a>有三种盆。<a id="a-Kf"></a>有一水盆。<a id="a-Kg"></a>坚完不损。<a id="a-Kh"></a>无有孔裂。<a id="a-Ki"></a>亦无渗漏。<a id="a-Kj"></a>其第二盆。<a id="a-Kk"></a>亦完不破。<a id="a-Kl"></a>无有孔裂。<a id="a-Km"></a>少有渗漏。<a id="a-Kn"></a>第三盆者。<a id="a-Ko"></a>亦破亦漏。<a id="a-Kp"></a>彼人注水。<a id="a-Kq"></a>应先何器。<a id="a-Kr"></a>对曰。<a id="a-Ks"></a>先于不破漏者。<a id="a-Kt"></a>完器满已。<a id="a-Ku"></a>注第二器。<a id="a-Kv"></a>其第二器。<a id="a-Kw"></a>虽完不破。<a id="a-Kx"></a>然小渗漏佛复告言。<a id="a-Ky"></a>满是盆已。<a id="a-Kz"></a>更注何处。<a id="a-L0"></a>其第三盆。<a id="a-L1"></a>虽复漏破。<a id="a-L2"></a>亦应注水。<a id="a-L3"></a>为未漏间。<a id="a-L4"></a>暂得用故。<a id="a-L5"></a>其第一盆。<a id="a-L6"></a>喻我弟子。<a id="a-L7"></a>诸比丘比丘尼。<a id="a-L8"></a>我为说法。<a id="a-L9"></a>乃至令其得义得乐。<a id="a-LA"></a>其第二盆。<a id="a-LB"></a>喻我弟子诸优婆塞优婆夷。<a id="a-LC"></a>我为说法。<a id="a-LD"></a>乃至得义得乐。<a id="a-LE"></a>其第三盆。<a id="a-LF"></a>喻诸外道。<a id="a-LG"></a>我为说法。<a id="a-LH"></a>若少听受。<a id="a-LI"></a>乃至令其得义得乐。<a id="a-LJ"></a>时闭口姓聚落主。<a id="a-LK"></a>闻佛所说。<a id="a-LL"></a>心生惊怖。<a id="a-LM"></a>忧愁厌恶。<a id="a-LN"></a>身毛为竖。<a id="a-LO"></a>起礼佛足。<a id="a-LP"></a>而作是言。<a id="a-LQ"></a>我今诚心。<a id="a-LR"></a>向佛忏悔。<a id="a-LS"></a>我甚愚痴。<a id="a-LT"></a>犹如婴儿。<a id="a-LU"></a>所作不善。<a id="a-LV"></a>面于佛前。<a id="a-LW"></a>虚妄不实。<a id="a-LX"></a>下贱妄语。<a id="a-LY"></a>唯愿哀愍。<a id="a-LZ"></a>听我忏悔。<a id="a-La"></a>佛告之曰。<a id="a-Lb"></a>知汝至心。<a id="a-Lc"></a>汝实知罪。<a id="a-Ld"></a>实知愚痴。<a id="a-Le"></a>犹如婴儿。<a id="a-Lf"></a>所作不善。<a id="a-Lg"></a>汝于如来阿罗呵所。<a id="a-Lh"></a>虚妄下贱。<a id="a-Li"></a>作斯妄语。<a id="a-Lj"></a>汝今知罪。<a id="a-Lk"></a>诚心忏悔。<a id="a-Ll"></a>善法日增。<a id="a-Lm"></a>恶事退减。<a id="a-Ln"></a>今我愍汝。<a id="a-Lo"></a>受汝忏悔。<a id="a-Lp"></a>令汝善法增长。<a id="a-Lq"></a>常不退失。<a id="a-Lr"></a>时闭口姓聚落主。<a id="a-Ls"></a>闻佛所说。<a id="a-Lt"></a>欢喜奉行。<a id="a-Lu"></a>顶礼而去。</p>
  <h2 id="aLv">（二七六）</h2>
  <p id="aLw">如是我闻。<a id="a-Lx"></a>一时佛住那罗健陀城卖叠林中。<a id="a-Ly"></a>尔时结集论者聚落主。<a id="a-Lz"></a>作是思惟。<a id="a-M0"></a>我今不应往见尼干。<a id="a-M1"></a>当到佛所。<a id="a-M2"></a>作是念已。<a id="a-M3"></a>寻往诣佛。<a id="a-M4"></a>问讯已讫。<a id="a-M5"></a>在一面坐。<a id="a-M6"></a>尔时佛告结集论者聚落主。<a id="a-M7"></a>彼尼乾陀若提之子。<a id="a-M8"></a>为诸弟子。<a id="a-M9"></a>说何等法。<a id="a-MA"></a>时聚落主。<a id="a-MB"></a>白佛言。<a id="a-MC"></a>世尊。<a id="a-MD"></a>彼尼乾陀。<a id="a-ME"></a>常作是说。<a id="a-MF"></a>若作杀业。<a id="a-MG"></a>随杀时多。<a id="a-MH"></a>必堕恶趣。<a id="a-MI"></a>入于地狱。<a id="a-MJ"></a>偷盗邪淫。<a id="a-MK"></a>及妄语等。<a id="a-ML"></a>亦复如是。<a id="a-MM"></a>随作时多。<a id="a-MN"></a>必堕地狱。<a id="a-MO"></a>尔时世尊。<a id="a-MP"></a>告聚落主。<a id="a-MQ"></a>若如尼干之所说者。<a id="a-MR"></a>众生都无坠堕恶趣入于地狱。<a id="a-MS"></a>所以者何。<a id="a-MT"></a>如尼干说。<a id="a-MU"></a>若作杀业。<a id="a-MV"></a>随杀时多。<a id="a-MW"></a>必堕恶趣。<a id="a-MX"></a>入于地狱。<a id="a-MY"></a>偷盗邪淫。<a id="a-MZ"></a>及妄语等。<a id="a-Ma"></a>亦如是者。<a id="a-Mb"></a>一切众生。<a id="a-Mc"></a>杀生时少。<a id="a-Md"></a>不杀时多。<a id="a-Me"></a>若以时多。<a id="a-Mf"></a>入地狱者。<a id="a-Mg"></a>杀生时少。<a id="a-Mh"></a>不杀时多。<a id="a-Mi"></a>是故不应堕恶趣中。<a id="a-Mj"></a>入于地狱。<a id="a-Mk"></a>偷盗邪淫。<a id="a-Ml"></a>及妄语等。<a id="a-Mm"></a>亦复如是。<a id="a-Mn"></a>作业时少。<a id="a-Mo"></a>不作时多。<a id="a-Mp"></a>悉皆不应坠堕恶趣入于地狱。<a id="a-Mq"></a>佛复告聚落主。<a id="a-Mr"></a>如汝说者。<a id="a-Ms"></a>都无有人入于地狱。<a id="a-Mt"></a>时聚落主。<a id="a-Mu"></a>即白佛言。<a id="a-Mv"></a>实尔瞿昙。<a id="a-Mw"></a>佛复告聚落主。<a id="a-Mx"></a>世间若有教导者。<a id="a-My"></a>出能善量。<a id="a-Mz"></a>有慧分别。<a id="a-N0"></a>在思量地。<a id="a-N1"></a>以己言辩才。<a id="a-N2"></a>是凡夫地。<a id="a-N3"></a>为诸弟子。<a id="a-N4"></a>说如是法。<a id="a-N5"></a>若杀生者。<a id="a-N6"></a>尽堕恶道。<a id="a-N7"></a>入于地狱。<a id="a-N8"></a>随作业时多。<a id="a-N9"></a>以是多业。<a id="a-NA"></a>牵入地狱。<a id="a-NB"></a>盗窃邪淫。<a id="a-NC"></a>并妄语时。<a id="a-ND"></a>亦复如是。<a id="a-NE"></a>随作业时多。<a id="a-NF"></a>堕于恶趣。<a id="a-NG"></a>入于地狱。<a id="a-NH"></a>其诸弟子。<a id="a-NI"></a>专心信乐。<a id="a-NJ"></a>彼师所说。<a id="a-NK"></a>至心受持。<a id="a-NL"></a>作如是言。<a id="a-NM"></a>我教导主。<a id="a-NN"></a>知彼前境。<a id="a-NO"></a>见彼所见。<a id="a-NP"></a>此诸弟子。<a id="a-NQ"></a>复有弟子。<a id="a-NR"></a>而语之言。<a id="a-NS"></a>我教导主。<a id="a-NT"></a>作如是说。<a id="a-NU"></a>若有杀生时。<a id="a-NV"></a>随杀时多。<a id="a-NW"></a>堕于恶趣。<a id="a-NX"></a>入于地狱。<a id="a-NY"></a>彼孙弟子。<a id="a-NZ"></a>作是念言。<a id="a-Na"></a>我先杀生。<a id="a-Nb"></a>必堕地狱。<a id="a-Nc"></a>偷盗邪淫。<a id="a-Nd"></a>及妄语时。<a id="a-Ne"></a>必堕恶道。<a id="a-Nf"></a>入于地狱。<a id="a-Ng"></a>因此作见。<a id="a-Nh"></a>即得是见。<a id="a-Ni"></a>是名邪见。<a id="a-Nj"></a>不舍是见。<a id="a-Nk"></a>不解疑惑。<a id="a-Nl"></a>不悔所作。<a id="a-Nm"></a>恶业之因。<a id="a-Nn"></a>而犹常作如是恶业。<a id="a-No"></a>心不肯改。<a id="a-Np"></a>不能满足。<a id="a-Nq"></a>心所解脱。<a id="a-Nr"></a>亦不满足。<a id="a-Ns"></a>慧解脱。<a id="a-Nt"></a>亦不满足。<a id="a-Nu"></a>以心解脱慧解脱不满足故。<a id="a-Nv"></a>诽谤贤圣。<a id="a-Nw"></a>谤贤圣故。<a id="a-Nx"></a>即是邪见。<a id="a-Ny"></a>佛复告聚落主。<a id="a-Nz"></a>设有一人。<a id="a-O0"></a>作是邪见。<a id="a-O1"></a>堕在恶道。<a id="a-O2"></a>入于地狱。<a id="a-O3"></a>一切众生。<a id="a-O4"></a>皆有因缘染污心垢。<a id="a-O5"></a>以是缘故。<a id="a-O6"></a>一切众生。<a id="a-O7"></a>得业结使。<a id="a-O8"></a>设有佛出。<a id="a-O9"></a>如来应正遍知阿罗呵三藐三佛陀。<a id="a-OA"></a>佛以种种因缘呵于杀生。<a id="a-OB"></a>偷盗邪淫。<a id="a-OC"></a>及妄语等。<a id="a-OD"></a>亦复如是。<a id="a-OE"></a>兼赞叹彼胜法有决定信解。<a id="a-OF"></a>复白佛言。<a id="a-OG"></a>我之世尊。<a id="a-OH"></a>真实知见。<a id="a-OI"></a>种种说法。<a id="a-OJ"></a>令我得与弟子说如是法。<a id="a-OK"></a>种种因缘。<a id="a-OL"></a>呵责杀生。<a id="a-OM"></a>赞叹不杀生。<a id="a-ON"></a>种种因缘。<a id="a-OO"></a>赞不妄语。<a id="a-OP"></a>不邪淫。<a id="a-OQ"></a>不偷盗。<a id="a-OR"></a>我于昔时。<a id="a-OS"></a>已曾杀生偷盗邪淫。<a id="a-OT"></a>及妄语等。<a id="a-OU"></a>我以此因缘。<a id="a-OV"></a>常自悔责。<a id="a-OW"></a>虽自悔责。<a id="a-OX"></a>而得名为不作罪业。<a id="a-OY"></a>是故深自悔责。<a id="a-OZ"></a>如是恶业。<a id="a-Oa"></a>以忏悔故。<a id="a-Ob"></a>皆除疑悔。<a id="a-Oc"></a>增进善业。<a id="a-Od"></a>更不杀生偷盗邪淫及妄语等。<a id="a-Oe"></a>悔责先造。<a id="a-Of"></a>后更不作种种恶业。<a id="a-Og"></a>以是之故。<a id="a-Oh"></a>心得满足。<a id="a-Oi"></a>而获解脱。<a id="a-Oj"></a>亦能满足慧解脱心慧满故。<a id="a-Ok"></a>不谤贤圣。<a id="a-Ol"></a>不谤贤圣故。<a id="a-Om"></a>便得正见。<a id="a-On"></a>佛告聚落主。<a id="a-Oo"></a>以能修于正见缘故。<a id="a-Op"></a>身坏命终。<a id="a-Oq"></a>得向善趣生于天上。<a id="a-Or"></a>以能忏悔正见之故。<a id="a-Os"></a>能净一切众生之心。<a id="a-Ot"></a>亦能净于众生结业烦恼罪垢。<a id="a-Ou"></a>贤圣弟子。<a id="a-Ov"></a>得闻此事。<a id="a-Ow"></a>即时修学。<a id="a-Ox"></a>若时及时分。<a id="a-Oy"></a>时分中间。<a id="a-Oz"></a>中间昼夜已过。<a id="a-P0"></a>如是时中。<a id="a-P1"></a>为杀时多。<a id="a-P2"></a>不杀时多。<a id="a-P3"></a>以义推之。<a id="a-P4"></a>杀生时少。<a id="a-P5"></a>不杀时多。<a id="a-P6"></a>我于彼时故作杀生。<a id="a-P7"></a>我实不善。<a id="a-P8"></a>所作非理。<a id="a-P9"></a>我从今已后。<a id="a-PA"></a>更不复杀。<a id="a-PB"></a>我于一切更不生嫌。<a id="a-PC"></a>更不生恨。<a id="a-PD"></a>亦不生嫉。<a id="a-PE"></a>深生欢喜。<a id="a-PF"></a>生欢喜故。<a id="a-PG"></a>深生爱乐。<a id="a-PH"></a>生爱乐故。<a id="a-PI"></a>深得猗乐。<a id="a-PJ"></a>深猗乐故。<a id="a-PK"></a>得受于乐。<a id="a-PL"></a>以受乐故。<a id="a-PM"></a>其心得定。<a id="a-PN"></a>贤圣弟子。<a id="a-PO"></a>心得定故。<a id="a-PP"></a>得与慈俱。<a id="a-PQ"></a>与慈俱故。<a id="a-PR"></a>无怨嫌恨。<a id="a-PS"></a>得于无嫉。<a id="a-PT"></a>其心广大。<a id="a-PU"></a>志趣弘博。<a id="a-PV"></a>无量无边。<a id="a-PW"></a>善修慈故。<a id="a-PX"></a>于彼东方一切众生。<a id="a-PY"></a>都无怨嫌。<a id="a-PZ"></a>南西北方。<a id="a-Pa"></a>四维上下。<a id="a-Pb"></a>亦复如是。<a id="a-Pc"></a>于一切世界。<a id="a-Pd"></a>普生慈心。<a id="a-Pe"></a>作是意解。<a id="a-Pf"></a>当修立如是善心。<a id="a-Pg"></a>于善中住。<a id="a-Ph"></a>尔时世尊。<a id="a-Pi"></a>取地少土置于爪上。<a id="a-Pj"></a>问造论姓聚落主言。<a id="a-Pk"></a>大地土多。<a id="a-Pl"></a>土上土多。<a id="a-Pm"></a>聚落主言。<a id="a-Pn"></a>爪上之土。<a id="a-Po"></a>极为鲜少。<a id="a-Pp"></a>不可方喻。<a id="a-Pq"></a>大地之土。<a id="a-Pr"></a>百分千分千亿分。<a id="a-Ps"></a>不得比喻共相挍量。<a id="a-Pt"></a>佛告聚落主。<a id="a-Pu"></a>所有罪业。<a id="a-Pv"></a>如爪上土大地之土。<a id="a-Pw"></a>算数譬喻不能量度。<a id="a-Px"></a>聚落主言。<a id="a-Py"></a>如是如是。<a id="a-Pz"></a>恶业挍量可知。<a id="a-Q0"></a>如是少业。<a id="a-Q1"></a>不能牵人令堕恶道。<a id="a-Q2"></a>亦不能住。<a id="a-Q3"></a>亦不可计。<a id="a-Q4"></a>夫行慈者。<a id="a-Q5"></a>所得功德。<a id="a-Q6"></a>如大地土。<a id="a-Q7"></a>杀生之罪。<a id="a-Q8"></a>如爪上土。<a id="a-Q9"></a>悲之功德。<a id="a-QA"></a>如大地土。<a id="a-QB"></a>偷盗之罪。<a id="a-QC"></a>如爪上土。<a id="a-QD"></a>喜之功德。<a id="a-QE"></a>如大地土。<a id="a-QF"></a>邪淫之罪。<a id="a-QG"></a>如爪上土。<a id="a-QH"></a>舍之功德。<a id="a-QI"></a>如大地土。<a id="a-QJ"></a>妄语之罪。<a id="a-QK"></a>如爪上土。<a id="a-QL"></a>如来分别如是法时。<a id="a-QM"></a>造论姓聚落主。<a id="a-QN"></a>闻佛所说。<a id="a-QO"></a>远尘离垢。<a id="a-QP"></a>得法眼清净。<a id="a-QQ"></a>得法证法。<a id="a-QR"></a>见法知法。<a id="a-QS"></a>得法边际。<a id="a-QT"></a>度诸疑惑。<a id="a-QU"></a>不随他信。<a id="a-QV"></a>寻得已办。<a id="a-QW"></a>即起离坐。<a id="a-QX"></a>整衣合掌。<a id="a-QY"></a>白佛言。<a id="a-QZ"></a>世尊我已得度。<a id="a-Qa"></a>我已得度。<a id="a-Qb"></a>今归依佛。<a id="a-Qc"></a>归依法僧。<a id="a-Qd"></a>为优婆塞。<a id="a-Qe"></a>尽其形命。<a id="a-Qf"></a>信心清净。<a id="a-Qg"></a>聚落主复白佛言。<a id="a-Qh"></a>世尊。<a id="a-Qi"></a>譬如为利养故。<a id="a-Qj"></a>作于恶骂。<a id="a-Qk"></a>日日转恶。<a id="a-Ql"></a>尚失己财。<a id="a-Qm"></a>况复得利。<a id="a-Qn"></a>我亦如是。<a id="a-Qo"></a>为得利故。<a id="a-Qp"></a>亲近愚痴不善尼干。<a id="a-Qq"></a>我以狂惑。<a id="a-Qr"></a>亲近于彼。<a id="a-Qs"></a>供养恭敬。<a id="a-Qt"></a>我于彼所。<a id="a-Qu"></a>不得善利。<a id="a-Qv"></a>为其所陷。<a id="a-Qw"></a>将堕地狱。<a id="a-Qx"></a>世尊拔我。<a id="a-Qy"></a>得离恶趣。<a id="a-Qz"></a>今重归佛法僧。<a id="a-R0"></a>我尽形寿。<a id="a-R1"></a>为优婆塞。<a id="a-R2"></a>我先于彼愚痴尼干所。<a id="a-R3"></a>有信心爱念恭敬。<a id="a-R4"></a>悉皆舍弃。<a id="a-R5"></a>我今第三。<a id="a-R6"></a>亦重归依佛法僧宝。<a id="a-R7"></a>尽我形寿。<a id="a-R8"></a>为优婆塞。<a id="a-R9"></a>不生不信。<a id="a-RA"></a>时造论姓聚落主。<a id="a-RB"></a>闻佛所说。<a id="a-RC"></a>欢喜顶礼而去。</p>
  <p id="aRD">动摇及斗诤　　调马与恶性</p>
  <p id="aRE">顶发并牟尼　　王发及驴姓</p>
  <p id="aRF">饥馑与种田　　说何论为十</p>
 </body>
</html>