<!doctype html>
<html id="z3IBUHqZe" data-ver="656">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经卷第七</h1>
  <h2 id="a2">（一二一）</h2>
  <p id="a3">如是我闻。<a id="a-4"></a>一时佛在萨婆国竭阇池岸。<a id="a-5"></a>尔时世尊月十五日。<a id="a-6"></a>在僧前坐说戒。<a id="a-7"></a>当于是夜。<a id="a-8"></a>月初出时。<a id="a-9"></a>婆耆奢在彼众中。<a id="a-A"></a>作是念言。<a id="a-B"></a>我今欲以月为喻赞叹于佛。<a id="a-C"></a>作是念已。<a id="a-D"></a>从座而起。<a id="a-E"></a>合掌向佛言。<a id="a-F"></a>世尊。<a id="a-G"></a>我今欲有所说。<a id="a-H"></a>唯愿善逝垂哀听许。<a id="a-I"></a>佛告婆耆奢。<a id="a-J"></a>听汝所说。<a id="a-K"></a>尊者婆耆奢。<a id="a-L"></a>即说偈言。</p>
  <p id="aM">犹如盛满月　　无云处空中</p>
  <p id="aN">光明照世界　　一切皆乐见</p>
  <p id="aO">释迦牟尼尊　　世间大导师</p>
  <p id="aP">端严甚殊特　　名闻悉充满</p>
  <p id="aQ">月出白莲荣　　日现红莲敷</p>
  <p id="aR">从佛受化者　　譬如华敷荣</p>
  <p id="aS">开彼宿善根　　悉令见道迹</p>
  <p id="aT">时婆耆奢。<a id="a-U"></a>说此偈已。<a id="a-V"></a>欢喜踊跃。<a id="a-W"></a>还于所止。</p>
  <p data-pb></p>
  <h2 id="aX">（一二二）</h2>
  <p id="aY">如是我闻。<a id="a-Z"></a>一时佛在舍卫国祇树给孤独园。<a id="a-a"></a>尔时世尊与无央数大众围绕而为说法。<a id="a-b"></a>尔时尊者憍陈如。<a id="a-c"></a>适从余处。<a id="a-d"></a>来诣佛所。<a id="a-e"></a>顶礼佛足。<a id="a-f"></a>在一面坐。<a id="a-g"></a>时尊者婆耆奢。<a id="a-h"></a>亦在会中。<a id="a-i"></a>作是念言。<a id="a-j"></a>我今欲在佛前以偈赞憍陈如。<a id="a-k"></a>作是念已从坐而起。<a id="a-l"></a>白佛言。<a id="a-m"></a>世尊。<a id="a-n"></a>唯愿听我少有所赞。<a id="a-o"></a>佛告婆耆奢。<a id="a-p"></a>随汝所说。<a id="a-q"></a>尊者婆耆奢。<a id="a-r"></a>即说偈言。</p>
  <p id="as">上座比丘憍陈如　　安处实语住利乐</p>
  <p id="at">常乐空闲寂静处　　声闻所求佛教法</p>
  <p id="au">悉皆逮得不放逸　　有大威德具三明</p>
  <p id="av">知心差别诸善根　　如来长子憍陈如</p>
  <p id="aw">归命稽首礼世尊</p>
  <p id="ax">时婆耆奢。<a id="a-y"></a>说此偈已。<a id="a-z"></a>欢喜踊跃。<a id="a-10"></a>还于所止。</p>
  <p data-pb></p>
  <h2 id="a11">（一二三）</h2>
  <p id="a12">如是我闻。<a id="a-13"></a>一时佛在舍卫国祇树给孤独园。<a id="a-14"></a>尔时尊者舍利弗在讲堂中。<a id="a-15"></a>为众说法。<a id="a-16"></a>言音满足。<a id="a-17"></a>能使听者心意喜乐言辞正直。<a id="a-18"></a>闻者开解。<a id="a-19"></a>心无所为。<a id="a-1A"></a>所说辩了。<a id="a-1B"></a>诸比丘众。<a id="a-1C"></a>至心听受。<a id="a-1D"></a>听者悦豫。<a id="a-1E"></a>尊重恭敬。<a id="a-1F"></a>至心忆念。<a id="a-1G"></a>等同欢喜。<a id="a-1H"></a>听受其法。</p>
  <p id="a1I">尔时尊者婆耆奢。<a id="a-1J"></a>在于会中。<a id="a-1K"></a>心作是念。<a id="a-1L"></a>我欲以偈赞舍利弗。<a id="a-1M"></a>作是念已。<a id="a-1N"></a>即正衣服。<a id="a-1O"></a>从坐而起。<a id="a-1P"></a>合掌白舍利弗言。<a id="a-1Q"></a>唯愿尊者。<a id="a-1R"></a>听我所说。<a id="a-1S"></a>尔时尊者告婆耆言。<a id="a-1T"></a>若有所说。<a id="a-1U"></a>恣听汝意。<a id="a-1V"></a>即说偈言。</p>
  <p id="a1W">善哉舍利弗　　明知道非道</p>
  <p id="a1X">为诸比丘僧　　略广而宣说</p>
  <p id="a1Y">此优波室驶　　出于微妙音</p>
  <p id="a1Z">闻者皆悦豫　　出声和雅妙</p>
  <p id="a1a">可乐甚可爱　　大众听无厌</p>
  <p id="a1b">时婆耆奢。<a id="a-1c"></a>说此偈已。<a id="a-1d"></a>欢喜踊跃。<a id="a-1e"></a>还于所止。</p>
  <p data-pb></p>
  <h2 id="a1f">（一二四）</h2>
  <p id="a1g">如是我闻。<a id="a-1h"></a>一时佛在王舍城住龙山侧。<a id="a-1i"></a>与大比丘众五百人俱。<a id="a-1j"></a>皆是阿罗汉。<a id="a-1k"></a>诸漏已尽。<a id="a-1l"></a>所作已办。<a id="a-1m"></a>舍于重担。<a id="a-1n"></a>尽诸有结。<a id="a-1o"></a>心得解脱。<a id="a-1p"></a>尔时尊者目连。<a id="a-1q"></a>观察时坐。<a id="a-1r"></a>五百比丘。<a id="a-1s"></a>皆离爱欲。<a id="a-1t"></a>尔时世尊在众僧前。<a id="a-1u"></a>敷座而坐。<a id="a-1v"></a>当于尔时。<a id="a-1w"></a>月半说戒。<a id="a-1x"></a>时尊者婆耆奢亦在众中。<a id="a-1y"></a>而作是念。<a id="a-1z"></a>我今在于佛僧之前。<a id="a-20"></a>欲有赞说。<a id="a-21"></a>即从坐起。<a id="a-22"></a>整其衣服。<a id="a-23"></a>合掌向佛。<a id="a-24"></a>而作是言。<a id="a-25"></a>唯愿世尊。<a id="a-26"></a>听我所说。<a id="a-27"></a>佛言婆耆奢。<a id="a-28"></a>随汝所说。<a id="a-29"></a>尔时尊者婆耆奢。<a id="a-2A"></a>即说偈言。</p>
  <p id="a2B">无上之商主　　在于龙山侧</p>
  <p id="a2C">智慧能抚慰　　五百比丘僧</p>
  <p id="a2D">目连神足者　　观察五百心</p>
  <p id="a2E">知此诸比丘　　咸断欲结使</p>
  <p id="a2F">一切皆具足　　牟尼大圣尊</p>
  <p id="a2G">能度于苦岸　　世间最后身</p>
  <p id="a2H">我今归命礼　　瞿昙之大师</p>
  <p data-pb></p>
  <h2 id="a2I">（一二五）</h2>
  <p id="a2J">如是我闻。<a id="a-2K"></a>一时佛在王舍城迦兰陀竹林。<a id="a-2L"></a>夏坐安居。<a id="a-2M"></a>尔时世尊与大比丘众五百人俱。<a id="a-2N"></a>皆是阿罗汉。<a id="a-2O"></a>诸漏已尽。<a id="a-2P"></a>所作已办。<a id="a-2Q"></a>舍于重担。<a id="a-2R"></a>尽诸有结。<a id="a-2S"></a>正智心得解脱。<a id="a-2T"></a>唯除一人。<a id="a-2U"></a>如来记彼现身尽漏。<a id="a-2V"></a>于七月十五日。<a id="a-2W"></a>自恣时到。<a id="a-2X"></a>佛于僧前敷座而坐。<a id="a-2Y"></a>尔时世尊告诸比丘。<a id="a-2Z"></a>汝等当知我是婆罗门。<a id="a-2a"></a>于般涅槃。<a id="a-2b"></a>受最后身。<a id="a-2c"></a>无上良医。<a id="a-2d"></a>拔于毒箭。<a id="a-2e"></a>汝等皆是我子。<a id="a-2f"></a>悉从于我心口而生。<a id="a-2g"></a>是我法子。<a id="a-2h"></a>从法化生。<a id="a-2i"></a>我今欲自恣。<a id="a-2j"></a>我身口意。<a id="a-2k"></a>无过失不。<a id="a-2l"></a>尔时尊者舍利弗。<a id="a-2m"></a>在众中坐。<a id="a-2n"></a>从坐而起。<a id="a-2o"></a>整其衣服。<a id="a-2p"></a>合掌向白佛言。<a id="a-2q"></a>世尊。<a id="a-2r"></a>如佛所说。<a id="a-2s"></a>我是婆罗门。<a id="a-2t"></a>于般涅槃。<a id="a-2u"></a>受最后身。<a id="a-2v"></a>无上良医。<a id="a-2w"></a>拔于毒箭。<a id="a-2x"></a>汝等皆是我子。<a id="a-2y"></a>悉从于我心口而生。<a id="a-2z"></a>是我法子。<a id="a-30"></a>从法化生。<a id="a-31"></a>我等不见如来身口有少过失。<a id="a-32"></a>何以故。<a id="a-33"></a>世尊能使不调者调。<a id="a-34"></a>不寂灭者。<a id="a-35"></a>使得寂灭。<a id="a-36"></a>苦恼之者。<a id="a-37"></a>能使安隐。<a id="a-38"></a>未入涅槃者。<a id="a-39"></a>使得涅槃。<a id="a-3A"></a>如来是知道者。<a id="a-3B"></a>是示道者。<a id="a-3C"></a>是说道者。<a id="a-3D"></a>是导道者。<a id="a-3E"></a>将来弟子相续不绝。<a id="a-3F"></a>世尊教法。<a id="a-3G"></a>次第修道。<a id="a-3H"></a>恒相教习。<a id="a-3I"></a>随顺正法。<a id="a-3J"></a>常应拥护亲爱善法。<a id="a-3K"></a>我等不见世尊若身口意有少过失。<a id="a-3L"></a>舍利弗言。<a id="a-3M"></a>世尊自恣。<a id="a-3N"></a>说我若身口意有所阙短。<a id="a-3O"></a>垂哀教敕。</p>
  <p id="a3P">佛告舍利弗。<a id="a-3Q"></a>我不见汝有少过失。<a id="a-3R"></a>何以故。<a id="a-3S"></a>汝舍利弗。<a id="a-3T"></a>坚持净戒。<a id="a-3U"></a>多闻少欲知足。<a id="a-3V"></a>远离愦闹。<a id="a-3W"></a>乐于闲静。<a id="a-3X"></a>有精进具足定心智慧疾智捷智展转智有大种智别智。<a id="a-3Y"></a>唯除如来诸余智慧。<a id="a-3Z"></a>无能及汝深远之智。<a id="a-3a"></a>成就实智。<a id="a-3b"></a>示教利喜。<a id="a-3c"></a>心无嫉妒。<a id="a-3d"></a>见他有能。<a id="a-3e"></a>示教利喜。<a id="a-3f"></a>随喜赞叹。<a id="a-3g"></a>若为四众比丘比丘尼。<a id="a-3h"></a>优婆塞优婆夷。<a id="a-3i"></a>说法无有疲厌。<a id="a-3j"></a>是故汝今若身口意无有少过。<a id="a-3k"></a>舍利弗白言。<a id="a-3l"></a>世尊。<a id="a-3m"></a>颇见是五百比丘。<a id="a-3n"></a>于身口意有少过不。<a id="a-3o"></a>佛告舍利弗。<a id="a-3p"></a>我不见五百比丘于身口意有少过失。<a id="a-3q"></a>何以故。<a id="a-3r"></a>是五百比丘。<a id="a-3s"></a>皆是阿罗汉。<a id="a-3t"></a>诸漏已尽。<a id="a-3u"></a>所作已办。<a id="a-3v"></a>舍于重担。<a id="a-3w"></a>逮得己利。<a id="a-3x"></a>尽诸有结。<a id="a-3y"></a>正智心得解脱。<a id="a-3z"></a>以是义故。<a id="a-40"></a>我不见是五百比丘若身口意有少过失。</p>
  <p id="a41">舍利弗复白佛言。<a id="a-42"></a>世尊。<a id="a-43"></a>终不讥彼小阙。<a id="a-44"></a>亦不见五百比丘若身口意有少过失。<a id="a-45"></a>世尊。<a id="a-46"></a>此五百比丘几具三明。<a id="a-47"></a>几得俱解脱。<a id="a-48"></a>几得慧解脱。<a id="a-49"></a>佛言。<a id="a-4A"></a>此比丘众中九十比丘。<a id="a-4B"></a>具于三明有百八十。<a id="a-4C"></a>得俱解脱。<a id="a-4D"></a>其余之者。<a id="a-4E"></a>尽慧解脱。<a id="a-4F"></a>舍利弗言。<a id="a-4G"></a>此五百人离诸尘垢。<a id="a-4H"></a>无有腐败。<a id="a-4I"></a>悉皆贞实。<a id="a-4J"></a>尔时婆耆奢。<a id="a-4K"></a>在彼众中。<a id="a-4L"></a>而作是念。<a id="a-4M"></a>佛今自恣。<a id="a-4N"></a>我今欲说赞自恣偈。<a id="a-4O"></a>婆耆奢。<a id="a-4P"></a>合掌向佛。<a id="a-4Q"></a>白佛言。<a id="a-4R"></a>世尊。<a id="a-4S"></a>唯愿听我所说。<a id="a-4T"></a>佛言婆耆。<a id="a-4U"></a>随汝所说。<a id="a-4V"></a>婆耆奢。<a id="a-4W"></a>即说偈言。</p>
  <p id="a4X">此十五日清净朝　　五百比丘同共处</p>
  <p id="a4Y">皆悉断于结使缚　　尽于后有之大仙</p>
  <p id="a4Z">诚心亲近净世尊　　悉得解脱离后有</p>
  <p id="a4a">断于生死所作办　　诸漏已尽灭掉悔</p>
  <p id="a4b">除贪憍慢断有结　　拔爱毒箭灭爱有</p>
  <p id="a4c">人中师子离诸取　　尽诸有结灭怖畏</p>
  <p id="a4d">如似转轮大圣王　　群臣翼从而围绕</p>
  <p id="a4e">游行大地至巨海　　譬如斗战得大胜</p>
  <p id="a4f">无上商主弟子众　　悉具三明灭于死</p>
  <p id="a4g">斯等皆是佛真子　　离诸垢秽纯清净</p>
  <p id="a4h">如日亲友今敬礼</p>
  <p data-pb></p>
  <h2 id="a4i">（一二六）</h2>
  <p id="a4j">如是我闻。<a id="a-4k"></a>一时佛在舍卫国祇树给孤独园。<a id="a-4l"></a>尔时尊者婆耆奢。<a id="a-4m"></a>在空静处。<a id="a-4n"></a>时欲捡心。<a id="a-4o"></a>系念思惟。<a id="a-4p"></a>卒起异想。<a id="a-4q"></a>生不喜乐。<a id="a-4r"></a>即自觉知。<a id="a-4s"></a>我于今者。<a id="a-4t"></a>便失善利。<a id="a-4u"></a>夫出家者。<a id="a-4v"></a>名为难得。<a id="a-4w"></a>若有是心不名难得。<a id="a-4x"></a>我今便为退失善心。<a id="a-4y"></a>得于恶心今当说心多诸过恶说厌患偈。<a id="a-4z"></a>时彼尊者。<a id="a-50"></a>即说偈言。</p>
  <p id="a51">弃舍乐诸着　　及不乐著者</p>
  <p id="a52">舍衣贪嗜觉　　不造烦恼林</p>
  <p id="a53">欲枝下垂布　　众生乐缘着</p>
  <p id="a54">能断于欲林　　是名为比丘</p>
  <p id="a55">不垂下着欲　　无林名比丘</p>
  <p id="a56">第六意出觉　　然此欲觉者</p>
  <p id="a57">世间所乐着　　若得出觉意</p>
  <p id="a58">能离非结着　　不乐于胜欲</p>
  <p id="a59">乐出粗恶言　　不名为比丘</p>
  <p id="a5A">乐嗜于受身　　因见闻意识</p>
  <p id="a5B">想着生五根　　能离欲想着</p>
  <p id="a5C">不受涂污辱　　是名得解脱</p>
  <p id="a5D">大地及虚空　　世间有色处</p>
  <p id="a5E">悉皆归散坏　　一切同尽灭</p>
  <p id="a5F">知见是事已　　行法已决定</p>
  <p id="a5G">诸处不生受　　质直不谄伪</p>
  <p id="a5H">虽求念存身　　为有所利益</p>
  <p id="a5I">若能如是者　　同彼入涅槃</p>
  <p data-pb></p>
  <h2 id="a5J">（一二七）</h2>
  <p id="a5K">如是我闻。<a id="a-5L"></a>一时佛在舍卫国祇树给孤独园。<a id="a-5M"></a>尔时尊者婆耆奢与阿难俱。<a id="a-5N"></a>着衣持钵。<a id="a-5O"></a>入城乞食。<a id="a-5P"></a>见一女人。<a id="a-5Q"></a>年在盛壮。<a id="a-5R"></a>容貌端正。<a id="a-5S"></a>便起欲想。<a id="a-5T"></a>尔时婆耆。<a id="a-5U"></a>寻自觉知。<a id="a-5V"></a>极自呵责。<a id="a-5W"></a>我今名为不得出家之利。<a id="a-5X"></a>我之寿命。<a id="a-5Y"></a>极为难得。<a id="a-5Z"></a>若生是心。<a id="a-5a"></a>名为不善。<a id="a-5b"></a>宁舍寿命。<a id="a-5c"></a>不作欲想。<a id="a-5d"></a>我于今者。<a id="a-5e"></a>不名出家。<a id="a-5f"></a>何以故。<a id="a-5g"></a>见于盛壮端正女人。<a id="a-5h"></a>即起爱心。<a id="a-5i"></a>若生此心。<a id="a-5j"></a>非我所宜。<a id="a-5k"></a>即向阿难。<a id="a-5l"></a>而说偈言。</p>
  <p id="a5m">为欲结所胜　　燋然于我心</p>
  <p id="a5n">唯愿为我说　　除欲善方便</p>
  <p id="a5o">尔时阿难即说偈言。</p>
  <p id="a5p">起于颠倒想　　能烧然其心</p>
  <p id="a5q">净想能生欲　　应修不净观</p>
  <p id="a5r">独处而坐禅　　速灭于贪欲</p>
  <p id="a5s">莫数受烧然　　当观察诸行</p>
  <p id="a5t">无常无有乐　　并及无我法</p>
  <p id="a5u">安心念此身　　多厌恶生死</p>
  <p id="a5v">修习正智慧　　除七慢结使</p>
  <p id="a5w">若知断慢已　　苦则有边际</p>
  <p data-pb></p>
  <h2 id="a5x">（一二八）</h2>
  <p id="a5y">如是我闻。<a id="a-5z"></a>一时佛在舍卫国祇树给孤独园。<a id="a-60"></a>时有长者。<a id="a-61"></a>请佛及僧施设大会。<a id="a-62"></a>尔时世尊与诸大众围绕。<a id="a-63"></a>至彼大长者家。<a id="a-64"></a>时彼尊者婆耆奢。<a id="a-65"></a>于僧直次守于僧房。<a id="a-66"></a>当于尔时有多女人诣彼僧坊。<a id="a-67"></a>时女人中有一端正美色之者。<a id="a-68"></a>时婆耆奢见斯事已。<a id="a-69"></a>为色坏心生于欲想。<a id="a-6A"></a>复自思念。<a id="a-6B"></a>我今妄想失于大利期于非利。<a id="a-6C"></a>人身难得命终亦然。<a id="a-6D"></a>若生是心名为不善。<a id="a-6E"></a>宁舍寿命不作欲想。<a id="a-6F"></a>我于今者不名出家。<a id="a-6G"></a>何以故。<a id="a-6H"></a>见于少壮端正女人。<a id="a-6I"></a>不自制心便生欲想。<a id="a-6J"></a>我今当说厌恶之患。<a id="a-6K"></a>即说偈言。</p>
  <p id="a6L">我今舍俗累　　住于出家法</p>
  <p id="a6M">无明欲所逐　　将失本善心</p>
  <p id="a6N">如牛食他苗　　甘味无制者</p>
  <p id="a6O">五欲亦如是　　贪嗜无惭愧</p>
  <p id="a6P">若不禁制者　　必害善法苗</p>
  <p id="a6Q">譬如刹利子　　具习诸伎艺</p>
  <p id="a6R">设有善射术　　具满一千人</p>
  <p id="a6S">如是刹利子　　战斗力胜彼</p>
  <p id="a6T">比丘念具足　　如彼刹利子</p>
  <p id="a6U">当持智慧力　　断灭于欲觉</p>
  <p id="a6V">既除欲觉已　　快乐常寂灭</p>
  <p id="a6W">我亲佛前闻　　二种之亲友</p>
  <p id="a6X">趣向涅槃道　　是我心所乐</p>
  <p id="a6Y">我修不放逸　　处林住空寂</p>
  <p id="a6Z">我熟赞于心　　是名立正法</p>
  <p id="a6a">后必趣于死　　若得涅槃时</p>
  <p id="a6b">当知是恶心　　云何能见我</p>
  <p data-pb></p>
  <h2 id="a6c">（一二九）</h2>
  <p id="a6d">如是我闻。<a id="a-6e"></a>一时佛在舍卫国祇树给孤独园。<a id="a-6f"></a>尔时尊者婆耆奢。<a id="a-6g"></a>于有德者谦顺柔软诸比丘所。<a id="a-6h"></a>心生憍慢。<a id="a-6i"></a>寻自觉知呵责于己。<a id="a-6j"></a>我极失利都无饶益。<a id="a-6k"></a>人身难得出家难遇。<a id="a-6l"></a>我既得之不能谨慎。<a id="a-6m"></a>轻于出家轻于受命。<a id="a-6n"></a>以己智能轻篾于彼谦顺柔软有德比丘。<a id="a-6o"></a>我今当说厌恶慢心。<a id="a-6p"></a>即说偈言。</p>
  <p id="a6q">汝悉舍诸慢　　不应自贡高</p>
  <p id="a6r">莫以慢自退　　后悔无所及</p>
  <p id="a6s">一切诸众生　　皆为慢所害</p>
  <p id="a6t">为害堕地狱　　是故我今者</p>
  <p id="a6u">不应恃才辩　　而生憍慢心</p>
  <p id="a6v">若远憍慢者　　能舍诸障盖</p>
  <p id="a6w">净心怀恭恪　　获得于三明</p>
  <p id="a6x">谦卑如是者　　名得念比丘</p>
  <p id="a6y">憍陈如舍利　　龙胁及自恣</p>
  <p id="a6z">不乐及欲结　　出离及憍慢</p>
  <p data-pb></p>
  <h2 id="a70">（一三○）</h2>
  <p id="a71">如是我闻。<a id="a-72"></a>一时佛在舍卫国祇树给孤独园。<a id="a-73"></a>尔时尊者婆耆奢。<a id="a-74"></a>独处闲静善能修己。<a id="a-75"></a>勤行精进终不放逸。<a id="a-76"></a>住如是地逮得三明。<a id="a-77"></a>时尊者婆耆奢作是念。<a id="a-78"></a>我今独处闲静逮得三明。<a id="a-79"></a>我欲赞己所得三明。<a id="a-7A"></a>即说偈言。</p>
  <p id="a7B">我昔如荒醉　　经历诸城邑</p>
  <p id="a7C">游行得值佛　　即蒙大福利</p>
  <p id="a7D">瞿昙大悲愍　　为我说正法</p>
  <p id="a7E">我闻正法已　　即得清净信</p>
  <p id="a7F">思惟出家者　　世间大导师</p>
  <p id="a7G">导化无不普　　男女及长幼</p>
  <p id="a7H">中年及老病　　佛曰是亲友</p>
  <p id="a7I">能示善方所　　众生无明盲</p>
  <p id="a7J">将导示其门　　云何名为门</p>
  <p id="a7K">所谓四真谛　　从因则生苦</p>
  <p id="a7L">从苦得出家　　见于八正道</p>
  <p id="a7M">拔出诸众生　　安隐趣涅槃</p>
  <p id="a7N">我修不放逸　　林野空寂处</p>
  <p id="a7O">获得于三明　　作佛教已讫</p>
  <p data-pb></p>
  <h2 id="a7P">（一三一）</h2>
  <p id="a7Q">如是我闻。<a id="a-7R"></a>一时佛在舍卫国祇树给孤独园。<a id="a-7S"></a>尔时佛告诸比丘。<a id="a-7T"></a>我今欲演说四句偈法汝等至心谛听谛听。<a id="a-7U"></a>我今当说。<a id="a-7V"></a>云何名为四句义。</p>
  <p id="a7W">善说最为上　　仙圣之所说</p>
  <p id="a7X">爱语非粗语　　是名为第二</p>
  <p id="a7Y">实语非妄语　　是名为第三</p>
  <p id="a7Z">说法不非法　　是名为第四</p>
  <p id="a7a">是名演四句　　四句之偈义</p>
  <p id="a7b">尔时婆耆奢在众会中。<a id="a-7c"></a>而作是念。<a id="a-7d"></a>佛今演于四句之法。<a id="a-7e"></a>我今欲于一句以一偈赞。<a id="a-7f"></a>尔时婆耆奢即从座起。<a id="a-7g"></a>合掌向佛白佛言。<a id="a-7h"></a>世尊。<a id="a-7i"></a>我今婆耆奢欲有所说。<a id="a-7j"></a>唯愿听许。<a id="a-7k"></a>佛告之言。<a id="a-7l"></a>恣听汝说。<a id="a-7m"></a>尔时婆耆奢。<a id="a-7n"></a>即说偈言。</p>
  <p id="a7o">诸有所说不恼己　　亦不害他名善说</p>
  <p id="a7p">常当爱语令他喜　　亦不造作诸过恶</p>
  <p id="a7q">从诸佛口有所说　　必得安乐趣涅槃</p>
  <p id="a7r">能断诸苦赞善说　　实语甘露最无上</p>
  <p id="a7s">实语应语得大利　　安立实说善丈夫</p>
  <p data-pb></p>
  <h2 id="a7t">（一三二）</h2>
  <p id="a7u">如是我闻。<a id="a-7v"></a>一时佛在舍卫国祇树给孤独园。<a id="a-7w"></a>尔时佛告诸比丘。<a id="a-7x"></a>世有良医能治四病应为王师。<a id="a-7y"></a>何谓为四。<a id="a-7z"></a>一善能知病。<a id="a-80"></a>二能知病所从起。<a id="a-81"></a>三者病生已善知治愈。<a id="a-82"></a>四者已差之病令更不生。<a id="a-83"></a>能如是者名世良医。<a id="a-84"></a>佛亦成就四种之法。<a id="a-85"></a>如来至真等正觉无上良医。<a id="a-86"></a>亦拔众生四种毒箭。<a id="a-87"></a>云何为四。<a id="a-88"></a>所谓是苦是苦习是苦灭是苦灭道。<a id="a-89"></a>佛告比丘。<a id="a-8A"></a>生老病死忧悲苦恼。<a id="a-8B"></a>如此毒箭非是世间医所能知。<a id="a-8C"></a>生苦因缘及能断生苦。<a id="a-8D"></a>亦不知老病死忧悲苦恼因缘及能断除。<a id="a-8E"></a>唯有如来至真等正觉无上良医。<a id="a-8F"></a>知生苦因缘及以断苦。<a id="a-8G"></a>乃至知老病死忧悲苦恼。<a id="a-8H"></a>知其因缘及以断除。<a id="a-8I"></a>是以如来善能拔出四种毒箭。<a id="a-8J"></a>故得称为无上良医。<a id="a-8K"></a>尔时尊者婆耆奢在彼会坐。<a id="a-8L"></a>作是念言。<a id="a-8M"></a>我今当赞如来所说拔四毒箭喻法。<a id="a-8N"></a>即从座起合掌向佛。<a id="a-8O"></a>而说偈言。</p>
  <p id="a8P">我今归命佛　　愍于群生类</p>
  <p id="a8Q">最上第一尊　　能拔出毒箭</p>
  <p id="a8R">世有四种医　　能治四种病</p>
  <p id="a8S">所谓疗身疾　　婴儿眼毒箭</p>
  <p id="a8T">如来治眼病　　过于彼世医</p>
  <p id="a8U">能以智慧錍　　决无明眼膜</p>
  <p id="a8V">如来治身患　　过于彼世医</p>
  <p id="a8W">世医所疗者　　唯能治四大</p>
  <p id="a8X">如来善分别　　六界十八界</p>
  <p id="a8Y">以此法能治　　三毒身重病</p>
  <p id="a8Z">能治婴愚病　　最胜无有上</p>
  <p id="a8a">故我今敬礼　　瞿昙之大师</p>
  <p id="a8b">医王名迦留　　多施人汤药</p>
  <p id="a8c">复有一明医　　名为婆呼卢</p>
  <p id="a8d">瞻毗及耆婆　　如是医王等</p>
  <p id="a8e">皆能疗众病　　是等四种师</p>
  <p id="a8f">治者必得差　　虽差病还发</p>
  <p id="a8g">亦复不免死　　如来无上医</p>
  <p id="a8h">所可疗治者　　拔毒尽苦际</p>
  <p id="a8i">毕竟离生死　　终更不受苦</p>
  <p id="a8j">无量亿那由　　阿僧祇众生</p>
  <p id="a8k">佛治令尽苦　　毕竟不还发</p>
  <p id="a8l">我今白大众　　诸贤在会者</p>
  <p id="a8m">甘露不死药　　咸当至心服</p>
  <p id="a8n">诸人应受信　　最上治目者</p>
  <p id="a8o">疗身拔毒箭　　诸医无与等</p>
  <p id="a8p">是故宜至心　　归命瞿昙尊</p>
  <p data-pb></p>
  <h2 id="a8q">（一三三）</h2>
  <p id="a8r">如是我闻。<a id="a-8s"></a>一时佛在王舍城迦兰陀竹林。<a id="a-8t"></a>尔时尼瞿陀劫波比丘。<a id="a-8u"></a>住彼第一旷野林中。<a id="a-8v"></a>而此野中复有一林。<a id="a-8w"></a>时此比丘于彼遇病。<a id="a-8x"></a>尊者婆耆供给彼病尼瞿陀劫波比丘。<a id="a-8y"></a>因此病故即入涅槃。<a id="a-8z"></a>尔时尊者婆耆奢耶旬。<a id="a-90"></a>供养和上尼瞿陀劫波已。<a id="a-91"></a>渐次游行至王舍城迦兰陀竹林。<a id="a-92"></a>时婆耆奢于其晨朝着衣持钵。<a id="a-93"></a>入王舍城乞食。<a id="a-94"></a>乞食食已洗钵。<a id="a-95"></a>收摄坐具往诣佛所。<a id="a-96"></a>整其衣服合掌向佛。<a id="a-97"></a>说偈问曰。</p>
  <p id="a98">我今欲问佛　　无量之解慧</p>
  <p id="a99">现在断疑惑　　于旷野城中</p>
  <p id="a9A">比丘入涅槃　　生来有福德</p>
  <p id="a9B">守摄身口意　　兼有大名闻</p>
  <p id="a9C">尼瞿陀劫宾　　佛为作是名</p>
  <p id="a9D">佛为婆罗门　　立如是名字</p>
  <p data-pb></p>
  <h2 id="a9E">（一三四）</h2>
  <p id="a9F">如是我闻。<a id="a-9G"></a>一时佛在舍卫国祇树给孤独园。<a id="a-9H"></a>尔时诸大声闻耆旧之等。<a id="a-9I"></a>于佛左右各造庵窟于其中住。<a id="a-9J"></a>时憍陈如颇发耆贤跋沟摩诃南耶舍那毗摩罗牛齝尊者。<a id="a-9K"></a>舍利弗。<a id="a-9L"></a>摩诃目连。<a id="a-9M"></a>摩诃迦葉。<a id="a-9N"></a>摩诃俱絺罗。<a id="a-9O"></a>摩诃劫宾那尊者。<a id="a-9P"></a>阿那律尊者。<a id="a-9Q"></a>难陀迦尊者。<a id="a-9R"></a>钳比啰耶舍赊罗俱毗诃富那拘毗罗拘婆尼泥迦他毗罗。<a id="a-9S"></a>如是等辈及诸余大声闻。<a id="a-9T"></a>各于草庵诸窟中住。<a id="a-9U"></a>于月十五日布萨。<a id="a-9V"></a>尔时如来于众僧前敷座而坐。<a id="a-9W"></a>尊者婆耆奢亦在会中。<a id="a-9X"></a>即从座起。<a id="a-9Y"></a>叉手合掌白佛言。<a id="a-9Z"></a>听我所说。<a id="a-9a"></a>佛言。<a id="a-9b"></a>我今恣汝所说。<a id="a-9c"></a>尔时婆耆奢。<a id="a-9d"></a>即说偈言。</p>
  <p id="a9e">诸大比丘等　　必干竭欲爱</p>
  <p id="a9f">弃舍诸积聚　　勇捍无怖畏</p>
  <p id="a9g">知时知节量　　不贪嗜五欲</p>
  <p id="a9h">离一切垢秽　　深心有黠慧</p>
  <p id="a9i">有如斯事故　　名为大比丘</p>
  <p data-pb></p>
  <h2 id="a9j">（一三五）</h2>
  <p id="a9k">如是我闻。<a id="a-9l"></a>一时佛在舍卫国祇树给孤独园。<a id="a-9m"></a>尔时尊者婆耆奢。<a id="a-9n"></a>来至毗舍佉鹿子母讲堂中遇病困笃。<a id="a-9o"></a>尔时富匿于彼瞻病。<a id="a-9p"></a>时尊者婆耆奢告富匿言。<a id="a-9q"></a>汝可往诣于世尊所。<a id="a-9r"></a>如我婆耆奢。<a id="a-9s"></a>顶礼世尊足下问讯世尊。<a id="a-9t"></a>少病少恼起居轻利无诸苦不。<a id="a-9u"></a>尔时富匿受尊者教往诣佛所。<a id="a-9v"></a>顶礼佛足在一面坐合掌白佛言。<a id="a-9w"></a>世尊。<a id="a-9x"></a>婆耆奢比丘在毗舍佉讲堂中病疹困笃。<a id="a-9y"></a>而语我言。<a id="a-9z"></a>往世尊所称我名字。<a id="a-A0"></a>顶礼佛足问讯世尊。<a id="a-A1"></a>少病少恼起居轻利无诸苦不。<a id="a-A2"></a>尔时富匿复白佛言。<a id="a-A3"></a>此婆耆奢。<a id="a-A4"></a>或因困疾即入涅槃。<a id="a-A5"></a>唯愿世尊。<a id="a-A6"></a>屈意往彼。<a id="a-A7"></a>如来默然受富匿语。<a id="a-A8"></a>尔时富匿即还诣尊者婆耆奢所白言和上。<a id="a-A9"></a>我问讯已。<a id="a-AA"></a>复启世尊。<a id="a-AB"></a>婆耆奢或因困病入于涅槃。<a id="a-AC"></a>世尊默然听受我语。<a id="a-AD"></a>尔时世尊从禅定起。<a id="a-AE"></a>即往毗舍佉讲堂婆耆奢所。<a id="a-AF"></a>时婆耆奢遥见佛来自力欲起。<a id="a-AG"></a>佛告之曰。<a id="a-AH"></a>不须汝起。<a id="a-AI"></a>尔时世尊别敷座坐告婆耆奢。<a id="a-AJ"></a>汝今身体苦痛为可忍不。<a id="a-AK"></a>能饮食不。<a id="a-AL"></a>时婆耆奢白言。<a id="a-AM"></a>此痛转增无有瘳损。<a id="a-AN"></a>今我所患。<a id="a-AO"></a>譬如力士捉儜人发[打-丁+(稯-禾)]搣揉捺。<a id="a-AP"></a>我患头痛亦复如是。<a id="a-AQ"></a>又如大力杀牛之人以刀刺腹割其肠肚。<a id="a-AR"></a>我患腹痛亦复如是。<a id="a-AS"></a>又如瘦人为有力者强捉火炙身体燋然。<a id="a-AT"></a>我苦体痛亦复如是。<a id="a-AU"></a>我于今日欲入涅槃。<a id="a-AV"></a>我于最后欲赞于佛。<a id="a-AW"></a>佛告之曰。<a id="a-AX"></a>随汝所说。<a id="a-AY"></a>即说偈言(本无少偈)</p>
  <p id="aAZ">本如酒醉四句赞　龙胁拔毒箭　尼瞿陀劫宾入涅槃　赞大声闻　婆耆奢灭尽</p>
 </body>
</html>