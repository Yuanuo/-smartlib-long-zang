<!doctype html>
<html id="z3IBUHgZZ" data-ver="1233">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经初诵卷第二</h1>
  <h2 id="a2">（二三）</h2>
  <p id="a3">如是我闻。<a id="a-4"></a>一时佛在王舍城。<a id="a-5"></a>住寒林中。<a id="a-6"></a>尔时佛告诸比丘。<a id="a-7"></a>人生寿浅。<a id="a-8"></a>会必归终。<a id="a-9"></a>应勤行道净修梵行。<a id="a-A"></a>是故汝等不应懈怠。<a id="a-B"></a>应修善行。<a id="a-C"></a>修于法义。<a id="a-D"></a>及以真行。<a id="a-E"></a>尔时魔王闻是说已。<a id="a-F"></a>即作是念。<a id="a-G"></a>沙门瞿昙在王舍城。<a id="a-H"></a>住寒林中。<a id="a-I"></a>为诸声闻而说法要。<a id="a-J"></a>我当至彼而作坏乱。<a id="a-K"></a>尔时魔王作是念已。<a id="a-L"></a>化为摩纳。<a id="a-M"></a>往至佛所。<a id="a-N"></a>顶礼佛足。<a id="a-O"></a>在一面立。<a id="a-P"></a>而说偈言。</p>
  <p id="aQ">人生寿长　　无诸娆恼　　常得安隐</p>
  <p id="aR">无有死径</p>
  <p id="aS">佛作是念。<a id="a-T"></a>魔王波旬来作娆乱。<a id="a-U"></a>即说偈言。</p>
  <p id="aV">人命短促　　多诸娆害　　宜急修善</p>
  <p id="aW">如救头燃　　当知波旬　　欲来恼触</p>
  <p id="aX">尔时魔王闻说偈已。<a id="a-Y"></a>即作是念。<a id="a-Z"></a>沙门瞿昙知我心念。<a id="a-a"></a>愁忧苦恼深生悔恨。<a id="a-b"></a>便即隐形还于天宫。</p>
  <p data-pb></p>
  <h2 id="ac">（二四）</h2>
  <p id="ad">如是我闻。<a id="a-e"></a>一时佛在王舍城寒林之中。<a id="a-f"></a>尔时佛告诸比丘。<a id="a-g"></a>诸行无常。<a id="a-h"></a>迅速不停。<a id="a-i"></a>无可恃怙是败坏法。<a id="a-j"></a>应当速离趣解脱道。<a id="a-k"></a>尔时魔王波旬复作是念。<a id="a-l"></a>沙门瞿昙住王舍城在寒林中。<a id="a-m"></a>为诸声闻说如是法。<a id="a-n"></a>我当往彼而为娆乱。<a id="a-o"></a>尔时魔王作是念已。<a id="a-p"></a>化为摩纳。<a id="a-q"></a>往至佛所。<a id="a-r"></a>在一面立。<a id="a-s"></a>而说偈言。</p>
  <p id="at">昼夜恒在　　命常回来　　如轮轴转</p>
  <p id="au">周回无已</p>
  <p id="av">佛知魔王来作娆乱。<a id="a-w"></a>即说偈言。</p>
  <p id="ax">命欲日夜尽　　寿者多患难</p>
  <p id="ay">犹如陷下河　　速尽无遗余</p>
  <p id="az">是故汝波旬　　不应作坏乱</p>
  <p id="a10">魔作是念。<a id="a-11"></a>佛知我心。<a id="a-12"></a>愁忧苦恼。<a id="a-13"></a>极生悔恨。<a id="a-14"></a>隐形而去。<a id="a-15"></a>还于天宫。</p>
  <p data-pb></p>
  <h2 id="a16">（二五）</h2>
  <p id="a17">如是我闻。<a id="a-18"></a>一时佛在王舍城迦兰陀竹林。<a id="a-19"></a>尔时世尊于夜后分。<a id="a-1A"></a>经行林中。<a id="a-1B"></a>于其晨朝洗足已。<a id="a-1C"></a>正身端坐系念在前。<a id="a-1D"></a>尔时魔王作是念言。<a id="a-1E"></a>沙门瞿昙在王舍城。<a id="a-1F"></a>于夜后分。<a id="a-1G"></a>林中经行。<a id="a-1H"></a>于其晨朝洗足已。<a id="a-1I"></a>入于静室。<a id="a-1J"></a>正身端坐。<a id="a-1K"></a>系念在前。<a id="a-1L"></a>我今当往而作娆乱。<a id="a-1M"></a>作是念已。<a id="a-1N"></a>即便化为摩纳之形。<a id="a-1O"></a>在佛前立。<a id="a-1P"></a>而说偈言。</p>
  <p id="a1Q">我心能化作　　罗网遍虚空</p>
  <p id="a1R">沙门于我所　　终不得解脱</p>
  <p id="a1S">佛作是念魔来娆乱。<a id="a-1T"></a>即说偈言。</p>
  <p id="a1U">世间有五欲　　愚者为所缚</p>
  <p id="a1V">能断此诸欲　　永尽一切苦</p>
  <p id="a1W">我已断诸欲　　意亦不染着</p>
  <p id="a1X">波旬应当知　　我久坏欲网</p>
  <p id="a1Y">尔时魔王闻说偈已。<a id="a-1Z"></a>不果所愿。<a id="a-1a"></a>忧愁苦恼。<a id="a-1b"></a>隐形而去。<a id="a-1c"></a>还于天宫。</p>
  <p data-pb></p>
  <h2 id="a1d">（二六）</h2>
  <p id="a1e">如是我闻。<a id="a-1f"></a>一时佛住王舍城迦兰陀竹林。<a id="a-1g"></a>尔时世尊于初夜后分。<a id="a-1h"></a>坐卧经行。<a id="a-1i"></a>于其晨朝。<a id="a-1j"></a>洗足入房。<a id="a-1k"></a>右胁着地。<a id="a-1l"></a>足足相累系心在明。<a id="a-1m"></a>修于念觉。<a id="a-1n"></a>而生起想。<a id="a-1o"></a>尔时魔王波旬即作是念。<a id="a-1p"></a>沙门瞿昙在王舍城迦兰陀竹林中。<a id="a-1q"></a>经行坐卧。<a id="a-1r"></a>于其晨朝。<a id="a-1s"></a>洗足入房。<a id="a-1t"></a>右胁着地。<a id="a-1u"></a>足足相累。<a id="a-1v"></a>系心在明。<a id="a-1w"></a>修于念觉。<a id="a-1x"></a>作于起想。<a id="a-1y"></a>我当至彼而作娆乱。<a id="a-1z"></a>作是念已。<a id="a-20"></a>化为摩纳。<a id="a-21"></a>在佛前住。<a id="a-22"></a>而说偈言。</p>
  <p id="a23">何以睡眠　　何以睡眠　　云何睡眠</p>
  <p id="a24">如入涅槃　　如所作办　　而自安眠</p>
  <p id="a25">乃至日出　　故复眠也</p>
  <p id="a26">佛知天魔来作娆乱。<a id="a-27"></a>即说偈言。</p>
  <p id="a28">爱网着诸有　　遍覆一切处</p>
  <p id="a29">我今破斯网　　诸爱永已断</p>
  <p id="a2A">一切有生尽　　安隐涅槃乐</p>
  <p id="a2B">波旬汝今者　　于我复何为</p>
  <p id="a2C">尔时魔王闻说偈已。<a id="a-2D"></a>忧愁苦恼。<a id="a-2E"></a>即便隐形。<a id="a-2F"></a>还于天宫。</p>
  <p data-pb></p>
  <h2 id="a2G">（二七）</h2>
  <p id="a2H">如是我闻。<a id="a-2I"></a>一时佛在王舍城耆阇崛山中。<a id="a-2J"></a>值天云雾降少微雨。<a id="a-2K"></a>电光晖赫处处晃耀。<a id="a-2L"></a>尔时世尊即于其夜露地经行。<a id="a-2M"></a>魔王波旬而作是念沙门瞿昙。<a id="a-2N"></a>在王舍城耆阇崛山。<a id="a-2O"></a>值天云雾降少微雨。<a id="a-2P"></a>电光晖赫处处光耀。<a id="a-2Q"></a>于其夜中露地经行。<a id="a-2R"></a>我当往彼而作坏乱。<a id="a-2S"></a>尔时魔王作是念已。<a id="a-2T"></a>在其山上。<a id="a-2U"></a>推大石下。<a id="a-2V"></a>欲到佛所。<a id="a-2W"></a>时彼大石。<a id="a-2X"></a>自然碎坏。<a id="a-2Y"></a>尔时世尊即说偈言。</p>
  <p id="a2Z">汝坏灵鹫山　　令如粉微尘</p>
  <p id="a2a">巨海及大地　　悉皆分碎裂</p>
  <p id="a2b">欲使正解脱　　生于怖畏相</p>
  <p id="a2c">欲令毛发竖　　终无有是处</p>
  <p id="a2d">尔时魔王作是念言。<a id="a-2e"></a>沙门瞿昙知我所念。<a id="a-2f"></a>忧愁苦恼。<a id="a-2g"></a>即便隐身。<a id="a-2h"></a>还于天宫。</p>
  <p data-pb></p>
  <h2 id="a2i">（二八）</h2>
  <p id="a2j">如是我闻。<a id="a-2k"></a>一时佛在王舍城耆阇崛山。<a id="a-2l"></a>尔时世尊于其中夜露地经行。<a id="a-2m"></a>洗足已入静房中。<a id="a-2n"></a>整身端坐。<a id="a-2o"></a>系念在前。<a id="a-2p"></a>魔王波旬作是念言。<a id="a-2q"></a>瞿昙沙门。<a id="a-2r"></a>在王舍城耆阇崛山中。<a id="a-2s"></a>露地经行。<a id="a-2t"></a>我当往彼而作娆乱。<a id="a-2u"></a>尔时魔王。<a id="a-2v"></a>即自变形作蟒蛇身。<a id="a-2w"></a>其形长大。<a id="a-2x"></a>犹如大船。<a id="a-2y"></a>双目晃朗。<a id="a-2z"></a>如矫萨罗钵。<a id="a-30"></a>吐舌炎炎。<a id="a-31"></a>又如掣电。<a id="a-32"></a>出入息声。<a id="a-33"></a>如大雷震。<a id="a-34"></a>住于佛前。<a id="a-35"></a>以身绕佛。<a id="a-36"></a>引颈举头。<a id="a-37"></a>当佛顶上。<a id="a-38"></a>尔时世尊知魔娆乱。<a id="a-39"></a>而说偈言。</p>
  <p id="a3A">我处于闲寂　　系心正解脱</p>
  <p id="a3B">安禅修其身　　如昔诸佛法</p>
  <p id="a3C">毒蛇极猛暴　　状貌甚可畏</p>
  <p id="a3D">蚊虻及蚤虱　　种种诸恼触</p>
  <p id="a3E">不动我一毛　　况能令我畏</p>
  <p id="a3F">假使虚空裂　　天地皆振动</p>
  <p id="a3G">一切诸众生　　皆生大惊惧</p>
  <p id="a3H">欲令我怖畏　　终无有是处</p>
  <p id="a3I">设复有毒箭　　中于我心者</p>
  <p id="a3J">当于被箭时　　终不求救护</p>
  <p id="a3K">然复此毒箭　　亦不能中我</p>
  <p id="a3L">尔时魔王闻佛说偈。<a id="a-3M"></a>而作是念。<a id="a-3N"></a>瞿昙沙门已知我心。<a id="a-3O"></a>生大怖畏。<a id="a-3P"></a>忧愁悔恨。<a id="a-3Q"></a>即变形去。<a id="a-3R"></a>还于天宫。</p>
  <p data-pb></p>
  <h2 id="a3S">（二九）</h2>
  <p id="a3T">如是我闻。<a id="a-3U"></a>一时佛在王舍城曼直林中。<a id="a-3V"></a>佛于初夜坐禅经行。<a id="a-3W"></a>初夜以讫。<a id="a-3X"></a>洗足入室。<a id="a-3Y"></a>右胁着地。<a id="a-3Z"></a>足足相累。<a id="a-3a"></a>系心在明。<a id="a-3b"></a>作于起想。<a id="a-3c"></a>魔王波旬知佛心已。<a id="a-3d"></a>而作是念。<a id="a-3e"></a>沙门瞿昙在王舍城曼直林中。<a id="a-3f"></a>于其初夜。<a id="a-3g"></a>坐禅经行。<a id="a-3h"></a>至中夜前。<a id="a-3i"></a>洗足入房。<a id="a-3j"></a>右胁着地。<a id="a-3k"></a>足足相累。<a id="a-3l"></a>系心在明。<a id="a-3m"></a>作于起想。<a id="a-3n"></a>我今当往而作坏乱。<a id="a-3o"></a>尔时魔王化作摩纳。<a id="a-3p"></a>在如来前。<a id="a-3q"></a>而说偈言。</p>
  <p id="a3r">云何无事务　　而作于睡眠</p>
  <p id="a3s">安寝不[寤-吾+告]寤　　如似醉人眠</p>
  <p id="a3t">人无财业者　　乃可自恣睡</p>
  <p id="a3u">大有诸财业　　欢乐快睡眠</p>
  <p id="a3v">尔时世尊知魔来娆乱。<a id="a-3w"></a>而说偈言。</p>
  <p id="a3x">我非无作睡　　亦非醉而眠</p>
  <p id="a3y">我无世财故　　是以今睡眠</p>
  <p id="a3z">我多得法财　　是以安睡眠</p>
  <p id="a40">我于睡眠中　　乃至出入息</p>
  <p id="a41">皆能有利益　　未尝有损减</p>
  <p id="a42">寤则无疑虑　　睡眠无所畏</p>
  <p id="a43">譬如有毒箭　　人射中其心</p>
  <p id="a44">数数受苦痛　　犹尚能得睡</p>
  <p id="a45">我毒箭已拔　　何故而不睡</p>
  <p id="a46">魔闻是偈作是念。<a id="a-47"></a>沙门瞿昙已知我心。<a id="a-48"></a>心怀忧恼。<a id="a-49"></a>于即还宫。</p>
  <p data-pb></p>
  <h2 id="a4A">（三○）</h2>
  <p id="a4B">如是我闻。<a id="a-4C"></a>一时佛在王舍城毗婆波世山七叶窟中。<a id="a-4D"></a>尔时有一比丘。<a id="a-4E"></a>名曰求慎。<a id="a-4F"></a>独住仙山黑石窟中。<a id="a-4G"></a>处于闲静。<a id="a-4H"></a>勤行精进。<a id="a-4I"></a>以不放逸。<a id="a-4J"></a>断于我见。<a id="a-4K"></a>得时解脱。<a id="a-4L"></a>自身作证。<a id="a-4M"></a>复还退失。<a id="a-4N"></a>第二第三。<a id="a-4O"></a>乃至第六。<a id="a-4P"></a>亦还退失。<a id="a-4Q"></a>比丘念言。<a id="a-4R"></a>我今独处。<a id="a-4S"></a>修行精进。<a id="a-4T"></a>六返退失。<a id="a-4U"></a>若更退失。<a id="a-4V"></a>以刀自割。<a id="a-4W"></a>魔王波旬知佛在王舍城毗婆波世山七叶窟中。<a id="a-4X"></a>瞿昙弟子名曰求慎。<a id="a-4Y"></a>亦在王舍城独住仙山黑石窟中。<a id="a-4Z"></a>勤行精进。<a id="a-4a"></a>心不放逸。<a id="a-4b"></a>得时解脱。<a id="a-4c"></a>自身作证。<a id="a-4d"></a>得已退失。<a id="a-4e"></a>如是六返。<a id="a-4f"></a>尔时魔王而作是念。<a id="a-4g"></a>求慎比丘若第七得。<a id="a-4h"></a>必自伤害。<a id="a-4i"></a>出魔境界。<a id="a-4j"></a>作是念已。<a id="a-4k"></a>捉琉瑙琴。<a id="a-4l"></a>往到佛所。<a id="a-4m"></a>扣琴作偈。</p>
  <p id="a4n">大智大精进　　有大神通达</p>
  <p id="a4o">于法得自在　　威光极炽盛</p>
  <p id="a4p">汝声闻弟子　　今将欲自害</p>
  <p id="a4q">人中最上者　　汝今应遮断</p>
  <p id="a4r">云何乐汝法　　何故学他死</p>
  <p id="a4s">尔时魔王说是偈已。<a id="a-4t"></a>佛告魔言。<a id="a-4u"></a>波旬。<a id="a-4v"></a>汝今乃是诸放逸者之大亲友。<a id="a-4w"></a>汝今所说自为说耳。<a id="a-4x"></a>乃不为彼比丘说也。<a id="a-4y"></a>尔时世尊。<a id="a-4z"></a>复说偈言。</p>
  <p id="a50">若人不怯弱　　坚修行精进</p>
  <p id="a51">恒乐于禅定　　昼夜修众善</p>
  <p id="a52">干竭爱欲使　　坏汝魔军众</p>
  <p id="a53">今舍后边身　　永入于涅槃</p>
  <p id="a54">尔时魔王忧悲苦恼。<a id="a-55"></a>失琉璃琴。<a id="a-56"></a>愁毒悔恨。<a id="a-57"></a>还本宫殿。</p>
  <p id="a58">佛告诸比丘。<a id="a-59"></a>当共汝等诣仙人山求慎比丘所。<a id="a-5A"></a>佛将诸比丘诣求慎所。<a id="a-5B"></a>见求慎尸东犹如烟聚。<a id="a-5C"></a>佛告诸比丘。<a id="a-5D"></a>汝等见此烟聚已不。<a id="a-5E"></a>诸比丘言。<a id="a-5F"></a>已见世尊。<a id="a-5G"></a>尸南西北亦如是聚。<a id="a-5H"></a>佛告比丘。<a id="a-5I"></a>此是波旬隐形绕求慎所。<a id="a-5J"></a>觅其心识。<a id="a-5K"></a>佛告比丘。<a id="a-5L"></a>求慎比丘以入涅槃。<a id="a-5M"></a>无有神识。<a id="a-5N"></a>无所至方。<a id="a-5O"></a>尔时魔三化形靡纳。<a id="a-5P"></a>而说偈言。</p>
  <p id="a5Q">上下及四方　　推求求慎识</p>
  <p id="a5R">莫知所至方　　神识竟何趣</p>
  <p id="a5S">尔时世尊告波旬言。<a id="a-5T"></a>如此健夫。<a id="a-5U"></a>破汝军众。<a id="a-5V"></a>以入涅槃。<a id="a-5W"></a>佛说是已。<a id="a-5X"></a>诸比丘闻佛所说。<a id="a-5Y"></a>欢喜奉行。</p>
  <p data-pb></p>
  <h2 id="a5Z">（三一）</h2>
  <p id="a5a">如是我闻。<a id="a-5b"></a>一时佛在优楼比螺聚落尼连禅河菩提树下。<a id="a-5c"></a>成佛未久。<a id="a-5d"></a>尔时魔王而作是念。<a id="a-5e"></a>佛在优楼比螺聚落尼连禅河菩提树下。<a id="a-5f"></a>成佛未久。<a id="a-5g"></a>我当诣彼伺求其便。<a id="a-5h"></a>作是念已。<a id="a-5i"></a>往诣佛所。<a id="a-5j"></a>而说偈言。</p>
  <p id="a5k">汝独处闲静　　闭默常寂然</p>
  <p id="a5l">光颜显神体　　诸根悉悦豫</p>
  <p id="a5m">譬如失财者　　后还获于财</p>
  <p id="a5n">汝今玩禅寂　　欢喜亦如是</p>
  <p id="a5o">既能遗国荣　　亦不悕名利</p>
  <p id="a5p">何不与诸人　　而共为亲友</p>
  <p id="a5q">尔时世尊以偈答言。</p>
  <p id="a5r">我久获禅定　　其心常寂然</p>
  <p id="a5s">破坏汝欲军　　得于无上财</p>
  <p id="a5t">我根恒恬豫　　心中得寂灭</p>
  <p id="a5u">以坏汝欲军　　修道情欢喜</p>
  <p id="a5v">独一离愦闹　　安用亲友为</p>
  <p id="a5w">尔时魔王复说偈言。</p>
  <p id="a5x">汝已获正道　　安隐向涅槃</p>
  <p id="a5y">既以得妙法　　宜常戢在怀</p>
  <p id="a5z">诚应独了知　　何以教众人</p>
  <p id="a60">尔时世尊复说偈言。</p>
  <p id="a61">人不属魔者　　咨吾彼岸法</p>
  <p id="a62">我为正分别　　谛实得尽灭</p>
  <p id="a63">止心不放逸　　魔不得其便</p>
  <p id="a64">尔时魔王复说偈言。</p>
  <p id="a65">譬如白石山　　其色类脂膏</p>
  <p id="a66">群鸟不别知　　飞来而噏食</p>
  <p id="a67">既不得其味　　嘴伤而虚还</p>
  <p id="a68">我今亦如是　　徒来无所为</p>
  <p id="a69">尔时魔王。<a id="a-6A"></a>说是偈已。<a id="a-6B"></a>忧愁苦恼。<a id="a-6C"></a>极生悔恨。<a id="a-6D"></a>向一空处。<a id="a-6E"></a>蹲踞独坐。<a id="a-6F"></a>以箭画地。<a id="a-6G"></a>思作方计。<a id="a-6H"></a>时魔三女。<a id="a-6I"></a>一名极爱。<a id="a-6J"></a>二名悦彼。<a id="a-6K"></a>三名适意。<a id="a-6L"></a>时魔三女往至魔边。<a id="a-6M"></a>向父说偈。</p>
  <p id="a6N">父今名丈夫　　何以怀忧愁</p>
  <p id="a6O">我当以欲罥　　罥彼如捕鸟</p>
  <p id="a6P">将来至父所　　使父得自在</p>
  <p id="a6Q">尔时魔王说偈答言。</p>
  <p id="a6R">彼人善断欲　　不可以欲牵</p>
  <p id="a6S">已过魔境界　　是故我怀忧</p>
  <p id="a6T">彼魔三女化其形容。<a id="a-6U"></a>极为端严。<a id="a-6V"></a>往至佛所。<a id="a-6W"></a>即礼佛足。<a id="a-6X"></a>在一面立。<a id="a-6Y"></a>三女同声。<a id="a-6Z"></a>俱白佛言。<a id="a-6a"></a>我故来供养与佛策使。<a id="a-6b"></a>尔时世尊无上断爱。<a id="a-6c"></a>了不顾视。<a id="a-6d"></a>第二第三。<a id="a-6e"></a>亦作是语。<a id="a-6f"></a>佛不观察。<a id="a-6g"></a>时魔三女退在一处。<a id="a-6h"></a>自共议论。<a id="a-6i"></a>男子之法。<a id="a-6j"></a>所好各异。<a id="a-6k"></a>或爱小者。<a id="a-6l"></a>或爱中者。<a id="a-6m"></a>或爱大者。<a id="a-6n"></a>即时一女。<a id="a-6o"></a>化作六百女人。<a id="a-6p"></a>或作小女。<a id="a-6q"></a>或作童女。<a id="a-6r"></a>或作未嫁女。<a id="a-6s"></a>或作已嫁女。<a id="a-6t"></a>或作已产女。<a id="a-6u"></a>或作未产女。<a id="a-6v"></a>化作如是众多女已。<a id="a-6w"></a>俱往佛所。<a id="a-6x"></a>白佛言。<a id="a-6y"></a>世尊。<a id="a-6z"></a>我等今来供养世尊。<a id="a-70"></a>为其策使。<a id="a-71"></a>给侍手足。<a id="a-72"></a>佛不观察。<a id="a-73"></a>第二第三。<a id="a-74"></a>亦如是说。<a id="a-75"></a>都不顾视。<a id="a-76"></a>时魔女等复退一处。<a id="a-77"></a>更共语言。<a id="a-78"></a>此必得无上断爱欲解脱故。<a id="a-79"></a>若不尔者应见我等狂乱吐血。<a id="a-7A"></a>或能心裂。<a id="a-7B"></a>我等当往其所。<a id="a-7C"></a>以偈问难。<a id="a-7D"></a>魔女极爱以偈问曰。</p>
  <p id="a7E">端拱树下坐　　闲静独思惟</p>
  <p id="a7F">为失于财宝　　为欲求大财</p>
  <p id="a7G">城邑聚落中　　都无爱着心</p>
  <p id="a7H">何不与众人　　而共作亲友</p>
  <p id="a7I">尔时世尊说偈答言。</p>
  <p id="a7J">我以得大财　　心中得寂灭</p>
  <p id="a7K">我坏爱欲军　　妙色都不着</p>
  <p id="a7L">独处而坐禅　　最受第一乐</p>
  <p id="a7M">以是因缘故　　都不求亲友</p>
  <p id="a7N">魔女适意复说偈言。</p>
  <p id="a7O">比丘住何处　　能度五驶流</p>
  <p id="a7P">六驶流亦过　　入何禅定中</p>
  <p id="a7Q">得度大欲岸　　永离有摄缚</p>
  <p id="a7R">尔时世尊复说偈言。</p>
  <p id="a7S">身获柔软乐　　心得善解脱</p>
  <p id="a7T">心离于诸业　　意不复退转</p>
  <p id="a7U">得断觉观法　　得离嗔爱掉</p>
  <p id="a7V">得住此处住　　能度五驶流</p>
  <p id="a7W">并度第六者　　作如是坐禅</p>
  <p id="a7X">能度大欲结　　并离有摄流</p>
  <p id="a7Y">魔女悦彼复说偈言。</p>
  <p id="a7Z">已断于爱结　　离众所著处</p>
  <p id="a7a">多欲度驶流　　多欲度死岸</p>
  <p id="a7b">唯有黠慧者　　能度如斯难</p>
  <p id="a7c">尔时世尊复说偈言。</p>
  <p id="a7d">大精进济拔　　如来正法度</p>
  <p id="a7e">如法得度脱　　智者莫不欣</p>
  <p id="a7f">三女不果所愿。<a id="a-7g"></a>还至父所。<a id="a-7h"></a>尔时魔王呵责三女。<a id="a-7i"></a>因说偈言。</p>
  <p id="a7j">三女占坏彼　　形容犹如电</p>
  <p id="a7k">向彼大精进　　如风吹兜罗</p>
  <p id="a7l">爪以欲坏山　　齿齰于铁丸</p>
  <p id="a7m">婴愚以藕丝　　欲悬于太山</p>
  <p id="a7n">佛已度众着　　欲共彼讲论</p>
  <p id="a7o">罥弶欲捕风　　欲下虚空月</p>
  <p id="a7p">以手掬大海　　望欲得干竭</p>
  <p id="a7q">佛已离诸着　　欲往共讲论</p>
  <p id="a7r">举脚度须弥　　大海中觅地</p>
  <p id="a7s">佛已出诸着　　而往共讲论</p>
  <p id="a7t">魔王忧愁悔恨。<a id="a-7u"></a>于即灭没。<a id="a-7v"></a>还于天宫。</p>
  <p data-pb></p>
  <h2 id="a7w">（三二）</h2>
  <p id="a7x">如是我闻。<a id="a-7y"></a>一时佛在王舍城灵鹫山。<a id="a-7z"></a>尔时佛与诸比丘。<a id="a-80"></a>赞叹涅槃法。<a id="a-81"></a>魔王作是念。<a id="a-82"></a>佛在王舍城。<a id="a-83"></a>与诸比丘赞涅槃法。<a id="a-84"></a>我今当往而作坏乱。<a id="a-85"></a>作是念已。<a id="a-86"></a>即便化形。<a id="a-87"></a>作一百人。<a id="a-88"></a>五十人极为端正。<a id="a-89"></a>五十人极为丑恶。<a id="a-8A"></a>时诸比丘皆生惊怪。<a id="a-8B"></a>今以何故。<a id="a-8C"></a>极为端正。<a id="a-8D"></a>复有极丑。<a id="a-8E"></a>佛知魔来欲作坏乱。<a id="a-8F"></a>尔时世尊告波旬言。<a id="a-8G"></a>汝于长夜生死之中。<a id="a-8H"></a>具受如是好恶之形。<a id="a-8I"></a>汝当云何得度苦岸。<a id="a-8J"></a>如是变化复何用为。<a id="a-8K"></a>若有爱着于男女者。<a id="a-8L"></a>汝当变化作众形相。<a id="a-8M"></a>我今都无男女之相。<a id="a-8N"></a>何用变化作众形为。<a id="a-8O"></a>佛说是已。<a id="a-8P"></a>诸比丘闻佛所说。<a id="a-8Q"></a>欢喜奉行。</p>
  <p id="a8R">长寿、<a id="a-8S"></a>何帝及罥弶　　睡眠、<a id="a-8T"></a>经行．大毒蛇</p>
  <p id="a8U">无所为、<a id="a-8V"></a>求慎、<a id="a-8W"></a>魔女　　坏乱变形及好恶</p>
  <p data-pb></p>
  <h2 id="a8X">（三三）</h2>
  <p id="a8Y">如是我闻。<a id="a-8Z"></a>一时佛在舍卫国祇树给孤独园。<a id="a-8a"></a>尔时佛告诸比丘。<a id="a-8b"></a>坚持七行。<a id="a-8c"></a>必得帝释。<a id="a-8d"></a>何以故。<a id="a-8e"></a>昔者帝释为人之时。<a id="a-8f"></a>发初履行。<a id="a-8g"></a>孝顺父母。<a id="a-8h"></a>恭敬尊长。<a id="a-8i"></a>所言柔软。<a id="a-8j"></a>断于两舌。<a id="a-8k"></a>好施无悭。<a id="a-8l"></a>恒修实语。<a id="a-8m"></a>终不欺诳。<a id="a-8n"></a>不起嗔恚。<a id="a-8o"></a>设生嫌恨。<a id="a-8p"></a>寻思灭之。<a id="a-8q"></a>尔时世尊即说偈言。</p>
  <p id="a8r">于父母所　　极能孝顺　　于诸尊长</p>
  <p id="a8s">深心恭敬　　恒作软善　　恩柔好语</p>
  <p id="a8t">断于两舌　　悭贪嗔恚　　三十三天</p>
  <p id="a8u">各作是语　　如是行者　　胜我等辈</p>
  <p id="a8v">应当别住　　以为天王</p>
  <p id="a8w">佛说是已。<a id="a-8x"></a>诸比丘闻佛所说欢喜奉行。</p>
  <p data-pb></p>
  <h2 id="a8y">（三四）</h2>
  <p id="a8z">如是我闻。<a id="a-90"></a>一时佛在毗舍离猕猴彼岸大讲堂中。<a id="a-91"></a>有一离车。<a id="a-92"></a>名摩诃离。<a id="a-93"></a>来诣佛所。<a id="a-94"></a>礼佛足已。<a id="a-95"></a>在一面坐。<a id="a-96"></a>白佛言。<a id="a-97"></a>世尊。<a id="a-98"></a>颇曾见帝释不。<a id="a-99"></a>佛言。<a id="a-9A"></a>我见。<a id="a-9B"></a>离车白佛言。<a id="a-9C"></a>有夜叉鬼。<a id="a-9D"></a>状似帝释。<a id="a-9E"></a>世尊所见将无是彼夜叉鬼耶。<a id="a-9F"></a>佛告离车。<a id="a-9G"></a>是帝释身。<a id="a-9H"></a>我善识之。<a id="a-9I"></a>夜叉之形如帝释者。<a id="a-9J"></a>我亦识知。<a id="a-9K"></a>帝释本行。<a id="a-9L"></a>及所行事。<a id="a-9M"></a>我亦尽知。<a id="a-9N"></a>帝释本为人时。<a id="a-9O"></a>极孝顺父母。<a id="a-9P"></a>敬于尊长。<a id="a-9Q"></a>所言柔软。<a id="a-9R"></a>断于两舌。<a id="a-9S"></a>除去悭嫉。<a id="a-9T"></a>常好布施。<a id="a-9U"></a>口常实语。<a id="a-9V"></a>除于嗔恚。<a id="a-9W"></a>不起嫌恨。<a id="a-9X"></a>尔时世尊即说偈言。</p>
  <p id="a9Y">于父母所　　极能孝顺　　于诸尊长</p>
  <p id="a9Z">深心恭敬　　恒作软善　　恩柔好语</p>
  <p id="a9a">断于两舌　　悭贪嗔恚　　三十三天</p>
  <p id="a9b">各作是语　　如是行者　　胜我等辈</p>
  <p id="a9c">应当别住　　以为天王</p>
  <p id="a9d">佛说是已。<a id="a-9e"></a>诸比丘闻佛所说。<a id="a-9f"></a>欢喜奉行。</p>
  <p data-pb></p>
  <h2 id="a9g">（三五）</h2>
  <p id="a9h">是我闻。<a id="a-9i"></a>一时佛在舍卫国祇树给孤独园。<a id="a-9j"></a>尔时有一比丘。<a id="a-9k"></a>往到佛所。<a id="a-9l"></a>顶礼佛足。<a id="a-9m"></a>在一面立。<a id="a-9n"></a>白佛言。<a id="a-9o"></a>世尊。<a id="a-9p"></a>云何名帝释。<a id="a-9q"></a>云何作帝释相。<a id="a-9r"></a>佛告比丘。<a id="a-9s"></a>帝释本在人中。<a id="a-9t"></a>所有布施。<a id="a-9u"></a>生纯信心。<a id="a-9v"></a>信心施于贫穷沙门婆罗门等。<a id="a-9w"></a>其所施时。<a id="a-9x"></a>施浆饮食。<a id="a-9y"></a>种种肴膳。<a id="a-9z"></a>种种华鬘。<a id="a-A0"></a>种种诸香。<a id="a-A1"></a>烧香涂香。<a id="a-A2"></a>财帛床榻。<a id="a-A3"></a>以是因缘。<a id="a-A4"></a>时诸天等名为帝释。<a id="a-A5"></a>比丘复白佛。<a id="a-A6"></a>何故名帝释。<a id="a-A7"></a>为富兰但那。<a id="a-A8"></a>佛告比丘。<a id="a-A9"></a>帝释昔在人中。<a id="a-AA"></a>施无厌足。<a id="a-AB"></a>数数施故。<a id="a-AC"></a>诸天号名为富兰但那。<a id="a-AD"></a>以何因缘复名帝释。<a id="a-AE"></a>为摩佉婆。<a id="a-AF"></a>佛告比丘。<a id="a-AG"></a>帝释本作婆罗门。<a id="a-AH"></a>名摩佉婆。<a id="a-AI"></a>又问。<a id="a-AJ"></a>复何因缘名婆娑婆。<a id="a-AK"></a>佛言。<a id="a-AL"></a>数数常以衣服。<a id="a-AM"></a>施沙门婆罗门。<a id="a-AN"></a>以是缘故。<a id="a-AO"></a>名婆娑婆。<a id="a-AP"></a>又问。<a id="a-AQ"></a>复何因缘名憍尸迦。<a id="a-AR"></a>佛告比丘。<a id="a-AS"></a>帝释本为人时。<a id="a-AT"></a>姓憍尸迦。<a id="a-AU"></a>故名憍尸迦。<a id="a-AV"></a>复何因缘名舍脂夫。<a id="a-AW"></a>佛告比丘。<a id="a-AX"></a>帝释娶毗摩质多罗阿修罗王女。<a id="a-AY"></a>名舍脂。<a id="a-AZ"></a>又问。<a id="a-Aa"></a>复以何缘名为千眼。<a id="a-Ab"></a>佛告比丘。<a id="a-Ac"></a>帝释本为人时。<a id="a-Ad"></a>极大聪明。<a id="a-Ae"></a>断事之时。<a id="a-Af"></a>须臾之间。<a id="a-Ag"></a>能断千事。<a id="a-Ah"></a>以是因缘故名千眼。<a id="a-Ai"></a>复以何缘。<a id="a-Aj"></a>名因陀罗。<a id="a-Ak"></a>佛告比丘。<a id="a-Al"></a>帝释居天王位。<a id="a-Am"></a>断理天事故。<a id="a-An"></a>名因陀罗。<a id="a-Ao"></a>尔时世尊告比丘。<a id="a-Ap"></a>能具上七事。<a id="a-Aq"></a>以是缘故。<a id="a-Ar"></a>诸天号曰帝释。<a id="a-As"></a>佛说是已。<a id="a-At"></a>诸比丘闻佛所说。<a id="a-Au"></a>欢喜奉行。</p>
  <h2 id="aAv">（三六）</h2>
  <p id="aAw">如是我闻。<a id="a-Ax"></a>一时佛在舍卫国祇树给孤独园。<a id="a-Ay"></a>尔时世尊告诸比丘。<a id="a-Az"></a>昔所有一夜叉。<a id="a-B0"></a>形状甚小。<a id="a-B1"></a>颜色鄙恶身形又黑。<a id="a-B2"></a>人不喜见。<a id="a-B3"></a>坐帝释座上。<a id="a-B4"></a>尔时三十三天。<a id="a-B5"></a>见是夜叉。<a id="a-B6"></a>坐于释处。<a id="a-B7"></a>皆大嗔忿。<a id="a-B8"></a>种种毁骂。<a id="a-B9"></a>尔时夜叉。<a id="a-BA"></a>恶相渐灭。<a id="a-BB"></a>善色转生。<a id="a-BC"></a>渐渐长大。<a id="a-BD"></a>诸天骂詈。<a id="a-BE"></a>嗔恚转多。<a id="a-BF"></a>夜叉遂复。<a id="a-BG"></a>身形长大。<a id="a-BH"></a>颜色鲜盛。<a id="a-BI"></a>诸天相将至帝释所。<a id="a-BJ"></a>白帝释言。<a id="a-BK"></a>有一夜叉。<a id="a-BL"></a>极为丑陋。<a id="a-BM"></a>身形甚小。<a id="a-BN"></a>坐帝释处。<a id="a-BO"></a>我等诸天。<a id="a-BP"></a>尽共骂詈。<a id="a-BQ"></a>而夜叉子。<a id="a-BR"></a>颜色转好。<a id="a-BS"></a>身形渐大。<a id="a-BT"></a>帝释语言。<a id="a-BU"></a>有是夜叉。<a id="a-BV"></a>得诸骂詈。<a id="a-BW"></a>形色转好。<a id="a-BX"></a>名助人嗔。<a id="a-BY"></a>尔时帝释。<a id="a-BZ"></a>还向坐所。<a id="a-Ba"></a>偏袒右肩。<a id="a-Bb"></a>手擎香炉。<a id="a-Bc"></a>语夜又言。<a id="a-Bd"></a>大仙我是帝释。<a id="a-Be"></a>我是帝释。<a id="a-Bf"></a>三自称名。<a id="a-Bg"></a>夜叉转小。<a id="a-Bh"></a>形色转恶。<a id="a-Bi"></a>于是消灭。<a id="a-Bj"></a>帝释还复帝释坐。<a id="a-Bk"></a>告诸天言。<a id="a-Bl"></a>自今以往。<a id="a-Bm"></a>莫生嗔恚。<a id="a-Bn"></a>若有恶对慎莫加嗔。<a id="a-Bo"></a>即说偈言。</p>
  <p id="aBp">若他来侵欺　　莫还侵欺彼</p>
  <p id="aBq">于来侵害者　　皆生于慈心</p>
  <p id="aBr">无嗔无害者　　常应亲近之</p>
  <p id="aBs">彼即是贤圣　　亦贤圣弟子</p>
  <p id="aBt">诸有嗔恚者　　为嗔山所障</p>
  <p id="aBu">若有嗔恚时　　能少禁制者</p>
  <p id="aBv">是名为善法　　如辔制恶马</p>
  <p id="aBw">佛告诸比丘。<a id="a-Bx"></a>帝释居天王位。<a id="a-By"></a>受诸欲乐。<a id="a-Bz"></a>犹能制嗔。<a id="a-C0"></a>又常赞叹禁制嗔者。<a id="a-C1"></a>况汝比丘。<a id="a-C2"></a>信家非家。<a id="a-C3"></a>出家入道。<a id="a-C4"></a>剃除须发。<a id="a-C5"></a>被服法衣。<a id="a-C6"></a>而不制嗔赞离嗔者。<a id="a-C7"></a>是故比丘。<a id="a-C8"></a>当如是学。<a id="a-C9"></a>尔时比丘。<a id="a-CA"></a>闻佛所说。<a id="a-CB"></a>欢喜奉行。</p>
  <p data-pb></p>
  <h2 id="aCC">（三七）</h2>
  <p id="aCD">如是我闻。<a id="a-CE"></a>一时佛在舍卫国祇树给孤独园。<a id="a-CF"></a>尔时世尊晨朝时到。<a id="a-CG"></a>着衣持钵。<a id="a-CH"></a>入城乞食。<a id="a-CI"></a>食已洗足摄坐具。<a id="a-CJ"></a>诣得眼林中。<a id="a-CK"></a>遍观察已。<a id="a-CL"></a>于闲静处。<a id="a-CM"></a>在树下。<a id="a-CN"></a>结加趺坐。<a id="a-CO"></a>住于天住。<a id="a-CP"></a>尔时耆陀精舍中。<a id="a-CQ"></a>有二比丘。<a id="a-CR"></a>于僧断事时。<a id="a-CS"></a>共生忿诤。<a id="a-CT"></a>一小默然忍。<a id="a-CU"></a>一嗔炽盛。<a id="a-CV"></a>彼炽盛者。<a id="a-CW"></a>自见已过。<a id="a-CX"></a>而来归向默忍比丘。<a id="a-CY"></a>求欲忏悔。<a id="a-CZ"></a>默忍比丘。<a id="a-Ca"></a>不受其忏。<a id="a-Cb"></a>如是展转。<a id="a-Cc"></a>诸比丘等。<a id="a-Cd"></a>共相论说。<a id="a-Ce"></a>出大音声。<a id="a-Cf"></a>如来尔时住于天住。<a id="a-Cg"></a>以净天耳过于人耳。<a id="a-Ch"></a>遥闻是声。<a id="a-Ci"></a>即从坐起。<a id="a-Cj"></a>至于僧中。<a id="a-Ck"></a>在于僧前。<a id="a-Cl"></a>敷座而坐。<a id="a-Cm"></a>佛告诸比丘。<a id="a-Cn"></a>我于今朝。<a id="a-Co"></a>着衣持钵。<a id="a-Cp"></a>入城乞食。<a id="a-Cq"></a>乃至来入林中静坐。<a id="a-Cr"></a>闻诸比丘高声大唤。<a id="a-Cs"></a>为作何事。<a id="a-Ct"></a>尔时比丘。<a id="a-Cu"></a>即白佛言。<a id="a-Cv"></a>世尊耆陀精舍。<a id="a-Cw"></a>有二比丘。<a id="a-Cx"></a>僧断事时。<a id="a-Cy"></a>共生忿诤。<a id="a-Cz"></a>一比丘者。<a id="a-D0"></a>小自默忍。<a id="a-D1"></a>其一比丘。<a id="a-D2"></a>炽盛多语。<a id="a-D3"></a>炽盛比丘。<a id="a-D4"></a>自知己过。<a id="a-D5"></a>归诚忏悔。<a id="a-D6"></a>默忍比丘。<a id="a-D7"></a>不受其忏。<a id="a-D8"></a>展转共道出大音声。<a id="a-D9"></a>佛告比丘。<a id="a-DA"></a>云何愚痴。<a id="a-DB"></a>不受他忏。<a id="a-DC"></a>诸比丘。<a id="a-DD"></a>当知昔日释提桓因。<a id="a-DE"></a>在善法堂。<a id="a-DF"></a>诸天众中。<a id="a-DG"></a>而说偈言。</p>
  <p id="aDH">譬如用瓢器　　斟酥以益灯</p>
  <p id="aDI">火然转炽盛　　反更烧瓢器</p>
  <p id="aDJ">嗔心亦如是　　还自烧善根</p>
  <p id="aDK">我终不含怒　　嗔已寻复散</p>
  <p id="aDL">不如水漩流　　回复无穷已</p>
  <p id="aDM">虽嗔不恶口　　不触汝所讳</p>
  <p id="aDN">所讳如要脉　　我终不伤害</p>
  <p id="aDO">调伏于身已　　于己即有利</p>
  <p id="aDP">无嗔无害者　　彼即是贤圣</p>
  <p id="aDQ">亦贤圣弟子　　常应亲近之</p>
  <p id="aDR">诸有嗔恚者　　重障犹如山</p>
  <p id="aDS">若有嗔恚时　　能少禁制者</p>
  <p id="aDT">是名为善业　　如辔制恶马</p>
  <p id="aDU">佛告诸比丘。<a id="a-DV"></a>释提桓因。<a id="a-DW"></a>处天王位。<a id="a-DX"></a>天中自在。<a id="a-DY"></a>尚能修忍。<a id="a-DZ"></a>赞叹忍者。<a id="a-Da"></a>况汝比丘。<a id="a-Db"></a>出家毁形。<a id="a-Dc"></a>而当不忍赞叹于忍。<a id="a-Dd"></a>佛说是已诸比丘闻佛所说。<a id="a-De"></a>欢喜奉行。</p>
  <p data-pb></p>
  <h2 id="aDf">（三八）</h2>
  <p id="aDg">如是我闻。<a id="a-Dh"></a>一时佛在舍卫国祇树给孤独园。<a id="a-Di"></a>尔时世尊。<a id="a-Dj"></a>告诸比丘。<a id="a-Dk"></a>昔释提桓因。<a id="a-Dl"></a>将诸天众。<a id="a-Dm"></a>将欲往与阿修罗战。<a id="a-Dn"></a>时释提桓因。<a id="a-Do"></a>语毗摩质多罗阿修罗王言。<a id="a-Dp"></a>我等今者。<a id="a-Dq"></a>不必苟须多将人众。<a id="a-Dr"></a>共相伤害。<a id="a-Ds"></a>但共讲论以决胜负。<a id="a-Dt"></a>毗摩质多罗。<a id="a-Du"></a>语释提桓因言。<a id="a-Dv"></a>憍尸迦。<a id="a-Dw"></a>我等讲论。<a id="a-Dx"></a>若有胜负。<a id="a-Dy"></a>谁当分别。<a id="a-Dz"></a>释提桓因言。<a id="a-E0"></a>我等众中。<a id="a-E1"></a>并阿修罗。<a id="a-E2"></a>亦有聪哲。<a id="a-E3"></a>智慧辩才。<a id="a-E4"></a>能当善恶决胜负者。<a id="a-E5"></a>毗摩质多言。<a id="a-E6"></a>帝释汝今先说。<a id="a-E7"></a>帝释答言。<a id="a-E8"></a>我亦能说。<a id="a-E9"></a>汝是旧天。<a id="a-EA"></a>应当先说。<a id="a-EB"></a>毗摩质多。<a id="a-EC"></a>即说偈言。</p>
  <p id="aED">今我见忍过　　愚者谓忍法</p>
  <p id="aEE">彼怖故生忍　　便以己为胜</p>
  <p id="aEF">释提桓因复说偈言。</p>
  <p id="aEG">随彼言怖畏　　己利最为胜</p>
  <p id="aEH">财宝及诸利　　无胜忍辱者</p>
  <p id="aEI">毗摩质多罗复说偈言。</p>
  <p id="aEJ">愚者无智慧　　要当须止制</p>
  <p id="aEK">譬如彼后牛　　腾陌先牛上</p>
  <p id="aEL">是故须刀杖　　摧伏于愚者</p>
  <p id="aEM">释提桓因以偈答言。</p>
  <p id="aEN">我观止制愚　　默忍最为胜</p>
  <p id="aEO">极大嗔恚忿　　能忍彼自息</p>
  <p id="aEP">无嗔无害者　　彼即是贤圣</p>
  <p id="aEQ">亦贤圣弟子　　常应亲近之</p>
  <p id="aER">诸有嗔恚者　　嗔重障如山</p>
  <p id="aES">若有嗔恚时　　能少禁制者</p>
  <p id="aET">是名为善业　　如辔制恶马</p>
  <p id="aEU">诸天及阿修罗众。<a id="a-EV"></a>有智慧者。<a id="a-EW"></a>详共评议。<a id="a-EX"></a>量其胜负。<a id="a-EY"></a>以阿修罗说诤斗为本。<a id="a-EZ"></a>释提桓因止息诤讼。<a id="a-Ea"></a>心无忿竞。<a id="a-Eb"></a>以阿修罗负帝释为胜。<a id="a-Ec"></a>佛告诸比丘。<a id="a-Ed"></a>释提桓因。<a id="a-Ee"></a>天中自在。<a id="a-Ef"></a>长夜忍辱。<a id="a-Eg"></a>赞忍辱法。<a id="a-Eh"></a>汝等比丘。<a id="a-Ei"></a>若能忍辱。<a id="a-Ej"></a>赞叹忍者。<a id="a-Ek"></a>称出家法。<a id="a-El"></a>佛说是已。<a id="a-Em"></a>诸比丘闻佛所说。<a id="a-En"></a>欢喜奉行。</p>
  <p data-pb></p>
  <h2 id="aEo">（三九）</h2>
  <p id="aEp">如是我闻。<a id="a-Eq"></a>一时佛在舍卫国祇树给孤独园。<a id="a-Er"></a>尔时世尊。<a id="a-Es"></a>告诸比丘。<a id="a-Et"></a>往昔之时。<a id="a-Eu"></a>释提桓因。<a id="a-Ev"></a>共阿修罗。<a id="a-Ew"></a>将欲战斗。<a id="a-Ex"></a>治严已办。<a id="a-Ey"></a>尔时释提桓因。<a id="a-Ez"></a>告诸天言。<a id="a-F0"></a>我等诸天。<a id="a-F1"></a>若得胜者。<a id="a-F2"></a>必以五缚。<a id="a-F3"></a>系阿修罗。<a id="a-F4"></a>将诣天宫。<a id="a-F5"></a>时阿修罗。<a id="a-F6"></a>亦敕己众。<a id="a-F7"></a>我等若胜。<a id="a-F8"></a>亦以五缚。<a id="a-F9"></a>系释提桓因。<a id="a-FA"></a>诣阿修罗宫。<a id="a-FB"></a>尔时诸天众胜。<a id="a-FC"></a>即以五缚。<a id="a-FD"></a>系毗摩质多罗。<a id="a-FE"></a>将诣天宫。<a id="a-FF"></a>毗摩质多见帝释时。<a id="a-FG"></a>嗔恚骂詈。<a id="a-FH"></a>极出恶言。<a id="a-FI"></a>帝释尔时。<a id="a-FJ"></a>亲闻骂声默不加报。<a id="a-FK"></a>尔时御者摩得伽。<a id="a-FL"></a>即说偈言。</p>
  <p id="aFM">释脂之夫摩佉婆　　汝为怖畏无力耶</p>
  <p id="aFN">毗摩质多面前骂　　极出恶言云何忍</p>
  <p id="aFO">尔时帝释说偈答言。</p>
  <p id="aFP">我不怖畏而生忍　　亦不以我无力故</p>
  <p id="aFQ">而畏毗摩质多罗　　我以胜智自修忍</p>
  <p id="aFR">愚者浅识智无及　　而常诤讼心不息</p>
  <p id="aFS">若我以力用禁制　　与彼愚者同无异</p>
  <p id="aFT">御者复说偈言。</p>
  <p id="aFU">婴愚若放纵　　转剧不休息</p>
  <p id="aFV">如彼后行牛　　腾陌前牛上</p>
  <p id="aFW">健者为以力　　禁制彼愚者</p>
  <p id="aFX">帝释复说偈言。</p>
  <p id="aFY">我观制禁愚　　莫过于忍默</p>
  <p id="aFZ">嗔恚炽盛时　　唯忍最能制</p>
  <p id="aFa">愚者谓有力　　而实是无力</p>
  <p id="aFb">愚不识善恶　　无法可禁制</p>
  <p id="aFc">我身有勇力　　能忍愚劣者</p>
  <p id="aFd">是名第一忍　　忍中之善者</p>
  <p id="aFe">微者于有力　　不得不行者</p>
  <p id="aFf">是名怖畏忍　　不名为实忍</p>
  <p id="aFg">威力得自在　　为他所毁骂</p>
  <p id="aFh">默然不加报　　是名为胜忍</p>
  <p id="aFi">微劣怖威力　　默然不能报</p>
  <p id="aFj">是名为怖畏　　不名为行忍</p>
  <p id="aFk">婴愚无智等　　恶害以加他</p>
  <p id="aFl">见他默然忍　　便以己为胜</p>
  <p id="aFm">贤圣有智者　　谓忍最为胜</p>
  <p id="aFn">是以圣贤众　　恒赞忍功德</p>
  <p id="aFo">除己并与他　　灭除诸难畏</p>
  <p id="aFp">见他嗔恚盛　　但能行默忍</p>
  <p id="aFq">彼嗔自然灭　　不烦刀杖力</p>
  <p id="aFr">彼此得大利　　自利亦利他</p>
  <p id="aFs">愚者谓忍怯　　贤智之所赞</p>
  <p id="aFt">忍于胜己者　　怖畏患害故</p>
  <p id="aFu">若于等己诤　　畏俱害故忍</p>
  <p id="aFv">能忍卑劣者　　忍中最为上</p>
  <p id="aFw">佛告诸比丘。<a id="a-Fx"></a>帝释于三十三天。<a id="a-Fy"></a>最为自在。<a id="a-Fz"></a>行于王法。<a id="a-G0"></a>尚能修忍。<a id="a-G1"></a>赞叹于忍。<a id="a-G2"></a>况诸比丘。<a id="a-G3"></a>毁形入法。<a id="a-G4"></a>应当修忍赞叹于忍。<a id="a-G5"></a>若能修忍。<a id="a-G6"></a>及赞叹者。<a id="a-G7"></a>是出家法。<a id="a-G8"></a>佛说是已。<a id="a-G9"></a>诸比丘闻佛所说。<a id="a-GA"></a>欢喜奉行。</p>
  <p data-pb></p>
  <h2 id="aGB">（四○）</h2>
  <p id="aGC">如是我闻。<a id="a-GD"></a>一时佛在舍卫国祇树给孤独园。<a id="a-GE"></a>尔时佛告比丘。<a id="a-GF"></a>昔释提桓因。<a id="a-GG"></a>欲诣游戏园。<a id="a-GH"></a>敕御者摩得梨伽。<a id="a-GI"></a>汝驾千马车。<a id="a-GJ"></a>时摩得梨伽。<a id="a-GK"></a>疾驾车已。<a id="a-GL"></a>即白释言。<a id="a-GM"></a>严驾已讫。<a id="a-GN"></a>宜知是时。<a id="a-GO"></a>帝释出毗禅延堂上。<a id="a-GP"></a>叉手合掌。<a id="a-GQ"></a>东面向佛。<a id="a-GR"></a>摩得梨。<a id="a-GS"></a>见帝释东向合掌。<a id="a-GT"></a>心生惊惧。<a id="a-GU"></a>失所捉鞭并所执辔。<a id="a-GV"></a>帝释语言。<a id="a-GW"></a>汝见何事。<a id="a-GX"></a>惊怖乃尔。<a id="a-GY"></a>失马鞭辔。<a id="a-GZ"></a>摩得梨言。<a id="a-Ga"></a>摩佉释脂之夫。<a id="a-Gb"></a>我见汝叉手东向。<a id="a-Gc"></a>以是心惧。<a id="a-Gd"></a>故失鞭辔。<a id="a-Ge"></a>一切有生。<a id="a-Gf"></a>皆敬于汝。<a id="a-Gg"></a>一切地主。<a id="a-Gh"></a>尽属于汝。<a id="a-Gi"></a>四天王及三十三天。<a id="a-Gj"></a>皆礼敬汝。<a id="a-Gk"></a>谁复有德。<a id="a-Gl"></a>胜于汝者。<a id="a-Gm"></a>叉手合掌。<a id="a-Gn"></a>东向而立。<a id="a-Go"></a>帝释答言。<a id="a-Gp"></a>一切敬我。<a id="a-Gq"></a>信如汝言。<a id="a-Gr"></a>一切人天。<a id="a-Gs"></a>所恭敬者。<a id="a-Gt"></a>号之为佛。<a id="a-Gu"></a>我今恭敬。<a id="a-Gv"></a>礼向于佛。<a id="a-Gw"></a>尔时帝释。<a id="a-Gx"></a>即说偈言。</p>
  <p id="aGy">最大名称世间尊　　汝摩得梨应当知</p>
  <p id="aGz">我今于彼生敬信　　是故叉手合掌立</p>
  <p id="aH0">摩得梨即说偈言。</p>
  <p id="aH1">尔时敬礼世间胜　　我亦随汝恭敬礼</p>
  <p id="aH2">作是语已。<a id="a-H3"></a>合掌礼敬。<a id="a-H4"></a>乘辇而去。<a id="a-H5"></a>佛告诸比丘。<a id="a-H6"></a>帝释自在。<a id="a-H7"></a>处天王位。<a id="a-H8"></a>犹尚恭敬礼拜于佛。<a id="a-H9"></a>汝诸比丘。<a id="a-HA"></a>剃除须发。<a id="a-HB"></a>出家学道勤当敬佛。<a id="a-HC"></a>应出家法。<a id="a-HD"></a>佛说是已。<a id="a-HE"></a>诸比丘闻佛所说。<a id="a-HF"></a>欢喜奉行。</p>
  <p data-pb></p>
  <h2 id="aHG">（四一）</h2>
  <p id="aHH">如是我闻。<a id="a-HI"></a>一时佛在舍卫国祇树给孤独园。<a id="a-HJ"></a>尔时世尊告诸比丘。<a id="a-HK"></a>昔释提桓因。<a id="a-HL"></a>欲诣游戏园。<a id="a-HM"></a>敕御者摩得梨。<a id="a-HN"></a>汝驾千马车。<a id="a-HO"></a>时摩得梨。<a id="a-HP"></a>寻驾车已。<a id="a-HQ"></a>诣帝释所。<a id="a-HR"></a>即白释言。<a id="a-HS"></a>严驾已讫。<a id="a-HT"></a>宜知是时。<a id="a-HU"></a>尔时帝释。<a id="a-HV"></a>出毗禅延堂。<a id="a-HW"></a>合掌南向。<a id="a-HX"></a>时摩得梨。<a id="a-HY"></a>见已心亦惊怕。<a id="a-HZ"></a>失鞭及辔。<a id="a-Ha"></a>帝释语言。<a id="a-Hb"></a>汝见何事。<a id="a-Hc"></a>惊怖乃尔。<a id="a-Hd"></a>摩得梨言。<a id="a-He"></a>摩佉释脂之夫。<a id="a-Hf"></a>我今见汝合掌南向。<a id="a-Hg"></a>心怀惧故。<a id="a-Hh"></a>致失鞭辔。<a id="a-Hi"></a>一切有生。<a id="a-Hj"></a>皆敬于汝。<a id="a-Hk"></a>一切地主。<a id="a-Hl"></a>尽属于汝。<a id="a-Hm"></a>四天王天。<a id="a-Hn"></a>及三十三天。<a id="a-Ho"></a>皆礼敬汝。<a id="a-Hp"></a>谁复有德。<a id="a-Hq"></a>胜于汝者。<a id="a-Hr"></a>叉手合掌。<a id="a-Hs"></a>南向而立。<a id="a-Ht"></a>帝释答言。<a id="a-Hu"></a>一切敬我。<a id="a-Hv"></a>信如汝言。<a id="a-Hw"></a>一切天人。<a id="a-Hx"></a>所恭敬者。<a id="a-Hy"></a>名之为法。<a id="a-Hz"></a>我今恭敬礼具足戒法。<a id="a-I0"></a>尔时帝释。<a id="a-I1"></a>即说偈言。</p>
  <p id="aI2">有诸出家者　　以修不放逸</p>
  <p id="aI3">长夜入寂定　　修最上梵行</p>
  <p id="aI4">舍弃于三毒　　能得解脱法</p>
  <p id="aI5">有如是等法　　我今恭敬礼</p>
  <p id="aI6">诸大阿罗汉　　远离于欲者</p>
  <p id="aI7">能灭无明闇　　断除诸结使</p>
  <p id="aI8">并在家修善　　不作恶业者</p>
  <p id="aI9">如是正法子　　今我皆敬礼</p>
  <p id="aIA">摩得梨言。<a id="a-IB"></a>汝礼最胜。<a id="a-IC"></a>我愿随礼。<a id="a-ID"></a>尔时帝释。<a id="a-IE"></a>作是语已。<a id="a-IF"></a>合掌敬礼。<a id="a-IG"></a>乘辇而去。<a id="a-IH"></a>佛告诸比丘。<a id="a-II"></a>帝释处于人天。<a id="a-IJ"></a>而得自在尚能恭敬礼敬于法。<a id="a-IK"></a>况汝比丘。<a id="a-IL"></a>剃除须发。<a id="a-IM"></a>出家学道。<a id="a-IN"></a>而当不勤恭敬于法。<a id="a-IO"></a>佛说是已。<a id="a-IP"></a>诸比丘闻佛所说。<a id="a-IQ"></a>欢喜奉行。</p>
  <p data-pb></p>
  <h2 id="aIR">（四二）</h2>
  <p id="aIS">如是我闻。<a id="a-IT"></a>一时佛在舍卫国祇树给孤独园。<a id="a-IU"></a>佛告诸比丘。<a id="a-IV"></a>昔释提桓因。<a id="a-IW"></a>欲诣游戏园。<a id="a-IX"></a>敕御者摩得梨。<a id="a-IY"></a>汝严驾千马车。<a id="a-IZ"></a>时摩得梨。<a id="a-Ia"></a>驾车已讫。<a id="a-Ib"></a>诣帝释所。<a id="a-Ic"></a>白帝释言。<a id="a-Id"></a>严驾已讫。<a id="a-Ie"></a>宜知是时。<a id="a-If"></a>尔时帝释。<a id="a-Ig"></a>出毗禅延堂。<a id="a-Ih"></a>合掌西向。<a id="a-Ii"></a>时御者摩得梨。<a id="a-Ij"></a>见是事已。<a id="a-Ik"></a>亦生惊惧。<a id="a-Il"></a>失鞭及辔。<a id="a-Im"></a>帝释语言。<a id="a-In"></a>汝见何事。<a id="a-Io"></a>惊怖乃尔。<a id="a-Ip"></a>摩得梨言。<a id="a-Iq"></a>摩佉释脂之夫。<a id="a-Ir"></a>我今见汝合掌西向。<a id="a-Is"></a>心怀惧。<a id="a-It"></a>故致失鞭辔。<a id="a-Iu"></a>一切有生。<a id="a-Iv"></a>皆敬于汝。<a id="a-Iw"></a>一切地主。<a id="a-Ix"></a>尽属于汝。<a id="a-Iy"></a>四天王天。<a id="a-Iz"></a>及三十三天。<a id="a-J0"></a>皆礼敬汝。<a id="a-J1"></a>谁复有德。<a id="a-J2"></a>胜于汝者。<a id="a-J3"></a>叉手合掌。<a id="a-J4"></a>敬向西方。<a id="a-J5"></a>帝释答言。<a id="a-J6"></a>一切敬我。<a id="a-J7"></a>如汝所言。<a id="a-J8"></a>一切天人。<a id="a-J9"></a>所恭敬者。<a id="a-JA"></a>名之为僧。<a id="a-JB"></a>今我恭敬信向于僧。<a id="a-JC"></a>尔时摩得梨。<a id="a-JD"></a>说偈问言。</p>
  <p id="aJE">人身脓汗满　　剧于露死尸</p>
  <p id="aJF">恒患饥渴苦　　岂羡彼无家</p>
  <p id="aJG">汝今以何故　　极能恭敬彼</p>
  <p id="aJH">彼有何威仪　　及以道德行</p>
  <p id="aJI">愿汝为我说　　我今至心听</p>
  <p id="aJJ">尔时释提桓因即说偈言。</p>
  <p id="aJK">以彼无家故　　我实羡于彼</p>
  <p id="aJL">彼亦无库藏　　仓库及谷米</p>
  <p id="aJM">离诸众事务　　节食谐全命</p>
  <p id="aJN">善护于禁戒　　辩说美妙法</p>
  <p id="aJO">勇健无怯心　　行圣默然法</p>
  <p id="aJP">诸天阿修罗　　恒共有战诤</p>
  <p id="aJQ">一切诸人中　　悉各有忿竞</p>
  <p id="aJR">今我所敬者　　悉皆离刀杖</p>
  <p id="aJS">一切皆积聚　　彼悉能远离</p>
  <p id="aJT">世间所爱着　　彼心皆舍弃</p>
  <p id="aJU">我今敬礼者　　远离一切过</p>
  <p id="aJV">摩得梨汝今　　应当知此事</p>
  <p id="aJW">尔时摩得梨复说偈言。</p>
  <p id="aJX">汝礼者最胜　　我亦随恭敬</p>
  <p id="aJY">摩佉之所礼　　我今随汝礼</p>
  <p id="aJZ">说是偈已。<a id="a-Ja"></a>帝释乘舆而去。<a id="a-Jb"></a>佛告诸比丘。<a id="a-Jc"></a>彼帝释者。<a id="a-Jd"></a>处人天自在。<a id="a-Je"></a>尚能敬僧。<a id="a-Jf"></a>况汝比丘。<a id="a-Jg"></a>出家修道。<a id="a-Jh"></a>各宜敬僧。<a id="a-Ji"></a>佛说是已。<a id="a-Jj"></a>诸比丘。<a id="a-Jk"></a>闻佛所说。<a id="a-Jl"></a>欢喜奉行。</p>
  <p id="aJm">帝释、<a id="a-Jn"></a>摩诃离　　以何因、<a id="a-Jo"></a>夜叉</p>
  <p id="aJp">得眼、<a id="a-Jq"></a>得善胜　　缚系及敬佛</p>
  <p id="aJr">敬法、<a id="a-Js"></a>礼僧十</p>
 </body>
</html>