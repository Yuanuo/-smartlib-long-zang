<!doctype html>
<html id="z3IBUHjZa" data-ver="1658">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经初诵卷第三</h1>
  <h2 id="a2">（四三）</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>尔时世尊告诸比丘。<a id="a-6"></a>昔阿修罗。<a id="a-7"></a>集诸四兵象马车步。<a id="a-8"></a>悉皆严备斗战之具。<a id="a-9"></a>欲诣忉利天宫。<a id="a-A"></a>与诸天共斗。<a id="a-B"></a>尔时帝释。<a id="a-C"></a>闻阿修罗庄严四兵。<a id="a-D"></a>即告须毗罗天子。<a id="a-E"></a>我闻阿修罗庄严四兵。<a id="a-F"></a>汝亦庄严四兵。<a id="a-G"></a>往与共斗。<a id="a-H"></a>须毗罗白言。<a id="a-I"></a>此事最善。<a id="a-J"></a>作是语已。<a id="a-K"></a>纵逸着乐。<a id="a-L"></a>不忆此事。<a id="a-M"></a>帝释闻阿修罗已来出城。<a id="a-N"></a>复召须毗罗言。<a id="a-O"></a>阿修罗今已出城。<a id="a-P"></a>汝可庄严四兵往彼共斗。<a id="a-Q"></a>须毗罗白言。<a id="a-R"></a>憍尸迦。<a id="a-S"></a>此是善事。<a id="a-T"></a>须毗罗。<a id="a-U"></a>仍尔着乐。<a id="a-V"></a>不修战备。<a id="a-W"></a>阿修罗庄严四兵。<a id="a-X"></a>已至须弥山上。<a id="a-Y"></a>渐欲近来。<a id="a-Z"></a>帝释复言。<a id="a-a"></a>我闻阿修罗渐来逼近。<a id="a-b"></a>汝将四兵。<a id="a-c"></a>可往击之。<a id="a-d"></a>须毗罗即说偈言。</p>
  <p id="ae">若有清闲无事处　　唯愿与我如此处</p>
  <p id="af">帝释即说偈答言。</p>
  <p id="ag">若有如此闲乐处　　汝当将我共至彼</p>
  <p id="ah">须毗罗复说偈言。</p>
  <p id="ai">我今懈怠不欲起　　虽具闻知不庄严</p>
  <p id="aj">天女五欲光四塞　　唯愿帝释与此愿</p>
  <p id="ak">帝释以偈答言。</p>
  <p id="al">若有如此懈堕处　　百千天女而围绕</p>
  <p id="am">五欲自恣受快乐　　汝若往彼与我俱</p>
  <p id="an">须毗罗复说偈言。</p>
  <p id="ao">天王若无事役处　　与我无苦受斯乐</p>
  <p id="ap">帝释以偈答言。</p>
  <p id="aq">汝须毗罗有如是　　我当与汝同是乐</p>
  <p id="ar">颇曾见闻无事业　　而得生活受乐者</p>
  <p id="as">汝今若有如是处　　可疾速往可随汝</p>
  <p id="at">汝当畏事好闲处　　应当速疾向涅槃</p>
  <p id="au">闻是语已。<a id="a-v"></a>须毗罗即集四兵。<a id="a-w"></a>出与阿修罗战。<a id="a-x"></a>时诸天得胜。<a id="a-y"></a>阿修罗退坏。<a id="a-z"></a>阿修罗已种种庄严而来还宫。<a id="a-10"></a>佛告诸比丘。<a id="a-11"></a>释提桓因处天王位。<a id="a-12"></a>得大自在。<a id="a-13"></a>犹自精勤。<a id="a-14"></a>赞叹精进。<a id="a-15"></a>况复汝等。<a id="a-16"></a>信心出家。<a id="a-17"></a>被服法衣。<a id="a-18"></a>而当不勤精进。<a id="a-19"></a>赞叹精进。<a id="a-1A"></a>若能精进。<a id="a-1B"></a>赞叹精进。<a id="a-1C"></a>如是为应出家之法。<a id="a-1D"></a>佛说是已。<a id="a-1E"></a>诸比丘。<a id="a-1F"></a>闻佛所说。<a id="a-1G"></a>欢喜奉行。</p>
  <p data-pb></p>
  <h2 id="a1H">（四四）</h2>
  <p id="a1I">如是我闻。<a id="a-1J"></a>一时佛在舍卫国祇树给孤独园。<a id="a-1K"></a>尔时世尊告诸比丘。<a id="a-1L"></a>往昔之时。<a id="a-1M"></a>远于聚落阿练若处。<a id="a-1N"></a>多有诸仙。<a id="a-1O"></a>在中而住。<a id="a-1P"></a>离仙处不远。<a id="a-1Q"></a>有天阿修罗。<a id="a-1R"></a>而共战斗。<a id="a-1S"></a>尔时毗摩质多罗阿修罗王。<a id="a-1T"></a>着五种容饰。<a id="a-1U"></a>首戴天冠。<a id="a-1V"></a>捉摩尼拂。<a id="a-1W"></a>上戴华盖。<a id="a-1X"></a>带于宝剑。<a id="a-1Y"></a>众宝革屣。<a id="a-1Z"></a>到仙人住处。<a id="a-1a"></a>行不由门。<a id="a-1b"></a>从壁而入。<a id="a-1c"></a>亦复不与诸仙言语共相问讯。<a id="a-1d"></a>还从壁出。<a id="a-1e"></a>尔时有一仙人。<a id="a-1f"></a>而作是语。<a id="a-1g"></a>毗摩质多罗等。<a id="a-1h"></a>无恭敬心。<a id="a-1i"></a>不与诸仙问讯共语。<a id="a-1j"></a>从壁而出。<a id="a-1k"></a>复有一仙。<a id="a-1l"></a>而作是言。<a id="a-1m"></a>阿修罗等。<a id="a-1n"></a>若当恭敬问讯诸仙。<a id="a-1o"></a>应胜诸天今必不如。<a id="a-1p"></a>有一仙问言。<a id="a-1q"></a>此为是谁。<a id="a-1r"></a>有一仙言。<a id="a-1s"></a>此是毗摩质多阿修罗王。<a id="a-1t"></a>仙人复言。<a id="a-1u"></a>阿修罗法。<a id="a-1v"></a>知见微浅。<a id="a-1w"></a>无有法教。<a id="a-1x"></a>无尊敬心。<a id="a-1y"></a>犹如农夫。<a id="a-1z"></a>诸天必胜。<a id="a-20"></a>阿修罗负。<a id="a-21"></a>尔时帝释。<a id="a-22"></a>后到仙边。<a id="a-23"></a>即舍天王五种容饰。<a id="a-24"></a>从门而入。<a id="a-25"></a>慰劳诸仙。<a id="a-26"></a>遍往观察。<a id="a-27"></a>语诸仙言。<a id="a-28"></a>尽各安隐无诸恼耶。<a id="a-29"></a>问讯已讫。<a id="a-2A"></a>从门而出。<a id="a-2B"></a>复有一仙问言。<a id="a-2C"></a>此为是谁。<a id="a-2D"></a>安慰问讯。<a id="a-2E"></a>周遍察行。<a id="a-2F"></a>然后乃出。<a id="a-2G"></a>甚有法教。<a id="a-2H"></a>容仪端正。<a id="a-2I"></a>一仙答言。<a id="a-2J"></a>此是帝释有一仙言。<a id="a-2K"></a>诸天极能敬顺。<a id="a-2L"></a>为行调适诸天必胜。<a id="a-2M"></a>阿修罗负。<a id="a-2N"></a>毗摩质多罗。<a id="a-2O"></a>闻诸仙赞叹诸天。<a id="a-2P"></a>毁呰阿修罗。<a id="a-2Q"></a>甚大嗔恚。<a id="a-2R"></a>诸仙闻已。<a id="a-2S"></a>往诣阿修罗所语言。<a id="a-2T"></a>我等闻尔甚大嗔忿。<a id="a-2U"></a>即说偈言。</p>
  <p id="a2V">我等故自来　　欲乞索所愿</p>
  <p id="a2W">施我等无畏　　莫复生嗔忿</p>
  <p id="a2X">我等若有过　　愿教责数我</p>
  <p id="a2Y">毗摩质多以偈答言。</p>
  <p id="a2Z">不施汝无畏　　汝等侵毁我</p>
  <p id="a2a">卑逊求帝释　　于我生毁呰</p>
  <p id="a2b">汝等求无畏　　我当与汝畏</p>
  <p id="a2c">尔时诸仙以偈答言。</p>
  <p id="a2d">如人自造作　　自获于果报</p>
  <p id="a2e">行善自获善　　行恶恶自报</p>
  <p id="a2f">譬如下种子　　随种得果报</p>
  <p id="a2g">汝今种苦子　　后必还自受</p>
  <p id="a2h">我今乞无畏　　逆与我怖畏</p>
  <p id="a2i">从今日已往　　使汝畏无尽</p>
  <p id="a2j">诸仙面与阿修罗语已。<a id="a-2k"></a>即乘虚去。<a id="a-2l"></a>毗摩质多罗。<a id="a-2m"></a>即于其夜。<a id="a-2n"></a>梦与帝释交兵共战。<a id="a-2o"></a>生大惊怕。<a id="a-2p"></a>第二亦尔。<a id="a-2q"></a>第三梦时。<a id="a-2r"></a>帝释军众。<a id="a-2s"></a>果来求战。<a id="a-2t"></a>时毗摩质多。<a id="a-2u"></a>即共交兵。<a id="a-2v"></a>阿修罗败。<a id="a-2w"></a>帝释逐进。<a id="a-2x"></a>至阿修罗宫。<a id="a-2y"></a>尔时帝释。<a id="a-2z"></a>种种战诤。<a id="a-30"></a>既得胜已。<a id="a-31"></a>诣诸仙所。<a id="a-32"></a>诸仙在东。<a id="a-33"></a>帝释在西相对而坐。<a id="a-34"></a>时有东风仙人向帝释即说偈言。</p>
  <p id="a35">我身久出家　　腋下有臭气</p>
  <p id="a36">风吹向汝去　　移避就南坐</p>
  <p id="a37">如此诸臭气　　诸天所不喜</p>
  <p id="a38">尔时帝释以偈答言。</p>
  <p id="a39">集聚种种华　　以为首上鬘</p>
  <p id="a3A">香气若干种　　能不生厌离</p>
  <p id="a3B">诸仙人出家　　气如诸华鬘</p>
  <p id="a3C">我今顶戴受　　不以为厌患</p>
  <p id="a3D">佛告诸比丘。<a id="a-3E"></a>帝释居天王位。<a id="a-3F"></a>长夜恭敬诸出家者。<a id="a-3G"></a>汝诸比丘。<a id="a-3H"></a>以信出家。<a id="a-3I"></a>亦应当作如是钦敬。<a id="a-3J"></a>佛说是已。<a id="a-3K"></a>诸比丘。<a id="a-3L"></a>闻佛所说。<a id="a-3M"></a>欢喜奉行。</p>
  <p data-pb></p>
  <h2 id="a3N">（四五）</h2>
  <p id="a3O">如是我闻。<a id="a-3P"></a>一时佛在舍卫国祇树给孤独园。<a id="a-3Q"></a>尔时释提桓因。<a id="a-3R"></a>颜色殊妙。<a id="a-3S"></a>过于人天。<a id="a-3T"></a>于其中夜。<a id="a-3U"></a>来至佛所。<a id="a-3V"></a>稽首佛足。<a id="a-3W"></a>在一面坐。<a id="a-3X"></a>时祇洹中。<a id="a-3Y"></a>晃然大明。<a id="a-3Z"></a>踰于昼日尔时释提桓因。<a id="a-3a"></a>即说偈言。</p>
  <p id="a3b">除灭何事安隐眠　　灭除何物无忧愁</p>
  <p id="a3c">灭何一法瞿昙赞　　唯愿为我法众疑</p>
  <p id="a3d">尔时世尊说偈答言。</p>
  <p id="a3e">灭除嗔恚安隐眠　　灭除嗔恚无忧愁</p>
  <p id="a3f">去除嗔恚棘毒根　　汝今帝释应当知</p>
  <p id="a3g">如是嗔恚坏美善　　除灭上事听所赞</p>
  <p id="a3h">释提桓因。<a id="a-3i"></a>闻佛所说。<a id="a-3j"></a>绕佛三匝。<a id="a-3k"></a>欢喜奉行。</p>
  <p data-pb></p>
  <h2 id="a3l">（四六）</h2>
  <p id="a3m">如是我闻。<a id="a-3n"></a>一时佛在舍卫国祇树给孤独园。<a id="a-3o"></a>尔时佛告诸比丘。<a id="a-3p"></a>月八日。<a id="a-3q"></a>四天王遣使者案行天下。<a id="a-3r"></a>伺察世间。<a id="a-3s"></a>有慈孝父母。<a id="a-3t"></a>敬顺尊长。<a id="a-3u"></a>奉事沙门婆罗门。<a id="a-3v"></a>修于善法。<a id="a-3w"></a>及行恶者。<a id="a-3x"></a>是故宜应修行善法。<a id="a-3y"></a>灭除众恶。<a id="a-3z"></a>捡情守戒。<a id="a-40"></a>至十四日。<a id="a-41"></a>四天王。<a id="a-42"></a>复遣太子案行天下。<a id="a-43"></a>至十五日。<a id="a-44"></a>四天王自案行伺察。<a id="a-45"></a>亦复如是。<a id="a-46"></a>时四天王。<a id="a-47"></a>既伺察已。<a id="a-48"></a>往帝释善法堂上。<a id="a-49"></a>启白帝释并语。<a id="a-4A"></a>诸天世间人中。<a id="a-4B"></a>多有不孝父母。<a id="a-4C"></a>不敬沙门婆罗门者。<a id="a-4D"></a>不奉事师及家尊长。<a id="a-4E"></a>乃至无有多持戒者。<a id="a-4F"></a>尔时帝释。<a id="a-4G"></a>及诸天众。<a id="a-4H"></a>闻斯语已。<a id="a-4I"></a>惨然不乐。<a id="a-4J"></a>诸天咸作是言。<a id="a-4K"></a>损诸天众。<a id="a-4L"></a>益阿修罗。<a id="a-4M"></a>若世间中。<a id="a-4N"></a>有人常能孝顺父母。<a id="a-4O"></a>供养沙门婆罗门。<a id="a-4P"></a>乃至多能持戒。<a id="a-4Q"></a>四天王上启帝释。<a id="a-4R"></a>时诸天等。<a id="a-4S"></a>极大欢喜。<a id="a-4T"></a>咸作是言。<a id="a-4U"></a>世间人中。<a id="a-4V"></a>修行善事。<a id="a-4W"></a>极为贤善。<a id="a-4X"></a>作所应作。<a id="a-4Y"></a>增益诸天。<a id="a-4Z"></a>损阿修罗。<a id="a-4a"></a>帝释欢喜。<a id="a-4b"></a>即说偈言。</p>
  <p id="a4c">月八十四日　　及以十五日</p>
  <p id="a4d">并及神足月　　受持清净戒</p>
  <p id="a4e">是人得生天　　功德如我身</p>
  <p id="a4f">佛告诸比丘。<a id="a-4g"></a>帝释所说。<a id="a-4h"></a>不名善说。<a id="a-4i"></a>所以者何。<a id="a-4j"></a>若漏尽阿罗汉。<a id="a-4k"></a>所作已办。<a id="a-4l"></a>应作是偈。</p>
  <p id="a4m">月八十四日　　及以十五日</p>
  <p id="a4n">并及神足月　　受持清净戒</p>
  <p id="a4o">斯人获胜利　　功德如我身</p>
  <p id="a4p">佛与罗汉。<a id="a-4q"></a>应说斯偈。<a id="a-4r"></a>名称实说。<a id="a-4s"></a>名为善说。<a id="a-4t"></a>佛说是已。<a id="a-4u"></a>诸比丘。<a id="a-4v"></a>闻佛所说。<a id="a-4w"></a>欢喜奉行。</p>
  <p data-pb></p>
  <h2 id="a4x">（四七）</h2>
  <p id="a4y">如是我闻。<a id="a-4z"></a>一时佛在舍卫国祇树给孤独园。<a id="a-50"></a>尔时佛告诸比丘。<a id="a-51"></a>往昔之时。<a id="a-52"></a>质多阿修罗王。<a id="a-53"></a>病患委困。<a id="a-54"></a>时释提桓因。<a id="a-55"></a>往诣其所。<a id="a-56"></a>阿修罗语帝释言。<a id="a-57"></a>愿汝使我病差安隐身得平健肥鲜如前。<a id="a-58"></a>帝释语言。<a id="a-59"></a>汝可教我阿修罗幻化之法。<a id="a-5A"></a>我当使汝安隐病差欢乐如前。<a id="a-5B"></a>阿修罗言。<a id="a-5C"></a>待我问诸阿修罗等。<a id="a-5D"></a>若可尔者。<a id="a-5E"></a>我当教汝。<a id="a-5F"></a>阿修罗王。<a id="a-5G"></a>即问诸阿修罗尔时其中有一谄伪阿修罗。<a id="a-5H"></a>语毗摩质多罗言。<a id="a-5I"></a>帝释长夜。<a id="a-5J"></a>行直善行。<a id="a-5K"></a>无诸谄伪。<a id="a-5L"></a>汝可语帝释言。<a id="a-5M"></a>汝学阿修罗谄伪幻者。<a id="a-5N"></a>当入卢楼地狱。<a id="a-5O"></a>帝释若语汝言。<a id="a-5P"></a>我不学彼阿修罗者。<a id="a-5Q"></a>汝但舍去。<a id="a-5R"></a>汝患必愈。<a id="a-5S"></a>阿修罗王。<a id="a-5T"></a>即用其语。<a id="a-5U"></a>说偈语帝释言。</p>
  <p id="a5V">千眼帝释舍脂夫　　若知幻法必当堕</p>
  <p id="a5W">于彼卢留地狱中　　满足一劫被烧煮</p>
  <p id="a5X">尔时帝释。<a id="a-5Y"></a>闻斯语已。<a id="a-5Z"></a>即言止止。<a id="a-5a"></a>不须幻法。<a id="a-5b"></a>寻即愿言。<a id="a-5c"></a>令汝病差安隐无患。<a id="a-5d"></a>佛告诸比丘。<a id="a-5e"></a>释提桓因。<a id="a-5f"></a>虽处天位。<a id="a-5g"></a>尚不谄曲。<a id="a-5h"></a>真实行事。<a id="a-5i"></a>况汝出家。<a id="a-5j"></a>剃除须发。<a id="a-5k"></a>而当不离诸谄伪事行质直乎。<a id="a-5l"></a>若行质直。<a id="a-5m"></a>应出家法。<a id="a-5n"></a>佛说是已。<a id="a-5o"></a>诸比丘闻佛所说。<a id="a-5p"></a>欢喜奉行。</p>
  <p data-pb></p>
  <h2 id="a5q">（四八）</h2>
  <p id="a5r">如是我闻。<a id="a-5s"></a>一时佛在舍卫国祇树给孤独园。<a id="a-5t"></a>尔时帝释。<a id="a-5u"></a>来诣佛所。<a id="a-5v"></a>将欲还时。<a id="a-5w"></a>请受一戒。<a id="a-5x"></a>何谓一戒。<a id="a-5y"></a>若我还宫。<a id="a-5z"></a>见诸怨憎。<a id="a-60"></a>设来害我。<a id="a-61"></a>我于彼所。<a id="a-62"></a>终不加害。<a id="a-63"></a>毗摩质多罗。<a id="a-64"></a>既闻帝释持如是戒。<a id="a-65"></a>便捉利剑。<a id="a-66"></a>于路而待。<a id="a-67"></a>时释提桓因。<a id="a-68"></a>闻阿修罗在于路侧捉剑而待。<a id="a-69"></a>遥语阿修罗言。<a id="a-6A"></a>止止。<a id="a-6B"></a>汝今自缚。<a id="a-6C"></a>毗摩质多语帝释言。<a id="a-6D"></a>汝于佛所。<a id="a-6E"></a>受一戒言。<a id="a-6F"></a>若我还宫。<a id="a-6G"></a>见诸怨憎。<a id="a-6H"></a>设彼害我。<a id="a-6I"></a>我于彼所。<a id="a-6J"></a>终不加恶。<a id="a-6K"></a>岂可不受如是戒耶。<a id="a-6L"></a>帝释答言。<a id="a-6M"></a>我虽受戒。<a id="a-6N"></a>语汝住住。<a id="a-6O"></a>汝今自缚。<a id="a-6P"></a>如是之言。<a id="a-6Q"></a>于戒无犯。<a id="a-6R"></a>毗摩质多罗言。<a id="a-6S"></a>憍尸迦放我。<a id="a-6T"></a>帝释语言。<a id="a-6U"></a>汝作咒誓。<a id="a-6V"></a>更于我所。<a id="a-6W"></a>不为怨疾。<a id="a-6X"></a>我当放汝。<a id="a-6Y"></a>毗摩质多罗。<a id="a-6Z"></a>即说誓言。</p>
  <p id="a6a">贪嗔妄语谤贤圣　　如是恶报使我得</p>
  <p id="a6b">尔时帝释。<a id="a-6c"></a>闻斯誓已。<a id="a-6d"></a>即语毗摩质多罗言。<a id="a-6e"></a>我今放汝。<a id="a-6f"></a>释提桓因。<a id="a-6g"></a>还至佛所。<a id="a-6h"></a>顶礼佛足。<a id="a-6i"></a>白佛言。<a id="a-6j"></a>世尊毗摩质多罗。<a id="a-6k"></a>闻我受戒。<a id="a-6l"></a>即捉利剑。<a id="a-6m"></a>在于路侧。<a id="a-6n"></a>伺图于我。<a id="a-6o"></a>时我遥语阿修罗言。<a id="a-6p"></a>止止。<a id="a-6q"></a>汝今自缚。<a id="a-6r"></a>毗摩质多。<a id="a-6s"></a>即语我言。<a id="a-6t"></a>汝于佛所。<a id="a-6u"></a>受于一戒。<a id="a-6v"></a>若我还宫。<a id="a-6w"></a>见有怨憎。<a id="a-6x"></a>设来害我。<a id="a-6y"></a>我于彼所。<a id="a-6z"></a>终不加恶。<a id="a-70"></a>岂可不受如是戒耶。<a id="a-71"></a>我即答言。<a id="a-72"></a>我虽受戒。<a id="a-73"></a>但语汝住。<a id="a-74"></a>汝今自缚。<a id="a-75"></a>如是之言。<a id="a-76"></a>于戒无犯。<a id="a-77"></a>毗摩质多罗。<a id="a-78"></a>即语我言。<a id="a-79"></a>憍尸迦放我。<a id="a-7A"></a>我即语言。<a id="a-7B"></a>汝可重誓。<a id="a-7C"></a>更于我所。<a id="a-7D"></a>莫生憎疾。<a id="a-7E"></a>我当放汝。<a id="a-7F"></a>时毗摩质多罗。<a id="a-7G"></a>闻我语已。<a id="a-7H"></a>即说誓言。</p>
  <p id="a7I">贪嗔妄语谤贤圣　　如是恶报使我得</p>
  <p id="a7J">我闻其誓。<a id="a-7K"></a>即放令去。<a id="a-7L"></a>帝释复白佛言。<a id="a-7M"></a>此阿修罗。<a id="a-7N"></a>作重誓已。<a id="a-7O"></a>从今已后。<a id="a-7P"></a>更不作于怨憎恶耶。<a id="a-7Q"></a>佛告帝释。<a id="a-7R"></a>阿修罗。<a id="a-7S"></a>设不作誓犹不为恶。<a id="a-7T"></a>况作誓已。<a id="a-7U"></a>尔时帝释。<a id="a-7V"></a>闻佛所说。<a id="a-7W"></a>踊跃欢喜。<a id="a-7X"></a>即于坐没。<a id="a-7Y"></a>寻还天宫。</p>
  <p data-pb></p>
  <h2 id="a7Z">（四九）</h2>
  <p id="a7a">如是我闻。<a id="a-7b"></a>一时佛在舍卫国祇树给孤独园。<a id="a-7c"></a>尔时佛告诸比丘。<a id="a-7d"></a>昔于一时。<a id="a-7e"></a>帝释与阿修罗战。<a id="a-7f"></a>当于尔时。<a id="a-7g"></a>诸天不如。<a id="a-7h"></a>阿修罗胜。<a id="a-7i"></a>尔时帝释。<a id="a-7j"></a>见已不如。<a id="a-7k"></a>寻即回驾。<a id="a-7l"></a>欲还天宫。<a id="a-7m"></a>于其道中。<a id="a-7n"></a>见苦娑罗树。<a id="a-7o"></a>时树上有金翅鸟巢。<a id="a-7p"></a>尔时帝释。<a id="a-7q"></a>即敕御者摩得梨言。<a id="a-7r"></a>此巢中有二鸟卵脱能伤损。<a id="a-7s"></a>汝可回车避于此树。<a id="a-7t"></a>帝释即向摩得梨。<a id="a-7u"></a>而说偈言。</p>
  <p id="a7v">汝观树上巢　　巢中有二卵</p>
  <p id="a7w">今车若往彼　　必冲而复破</p>
  <p id="a7x">我若以此身　　入阿修罗阵</p>
  <p id="a7y">丧失于身命　　终不伤鸟卵</p>
  <p id="a7z">说是偈已。<a id="a-80"></a>寻即回车。<a id="a-81"></a>时阿修罗众。<a id="a-82"></a>见帝释回。<a id="a-83"></a>生大恐怖。<a id="a-84"></a>各作是言。<a id="a-85"></a>帝释向者诈现退散。<a id="a-86"></a>今复回者。<a id="a-87"></a>必破我军。<a id="a-88"></a>阿修罗众。<a id="a-89"></a>即时退诸天逐退。<a id="a-8A"></a>迫到其城。<a id="a-8B"></a>佛告诸比丘释提桓因。<a id="a-8C"></a>居天王位。<a id="a-8D"></a>犹能长夜。<a id="a-8E"></a>修于慈忍。<a id="a-8F"></a>汝等比丘。<a id="a-8G"></a>当如是学。<a id="a-8H"></a>诸比丘闻佛所说。<a id="a-8I"></a>欢喜奉行。</p>
  <p data-pb></p>
  <h2 id="a8J">（五○）</h2>
  <p id="a8K">如是我闻。<a id="a-8L"></a>一时佛在舍卫国祇树给孤独园。</p>
  <p id="a8M">尔时释提桓因。<a id="a-8N"></a>与拔利婆娄支阿修罗。<a id="a-8O"></a>夜诣佛所。<a id="a-8P"></a>威光炽盛。<a id="a-8Q"></a>礼佛足已。<a id="a-8R"></a>在一面坐。<a id="a-8S"></a>时彼帝释。<a id="a-8T"></a>毗娄支光明。<a id="a-8U"></a>普照祇洹。<a id="a-8V"></a>犹如昼日。<a id="a-8W"></a>时拔利毗娄支。<a id="a-8X"></a>在一面坐。<a id="a-8Y"></a>而说偈言。</p>
  <p id="a8Z">夫人常精进　　所求必使得</p>
  <p id="a8a">既求得义理　　安隐受快乐</p>
  <p id="a8b">帝释亦说偈言。</p>
  <p id="a8c">夫人常精进　　所求必使得</p>
  <p id="a8d">既求得事业　　修忍最为胜</p>
  <p id="a8e">尔时帝释。<a id="a-8f"></a>白佛言。<a id="a-8g"></a>世尊我等所说。<a id="a-8h"></a>何者利益。<a id="a-8i"></a>何者无利。<a id="a-8j"></a>佛告帝释。<a id="a-8k"></a>善分别者。<a id="a-8l"></a>皆是善说。<a id="a-8m"></a>汝等今当听我所说。<a id="a-8n"></a>即说偈言。</p>
  <p id="a8o">一切众生皆为利　　各各随心之所欲</p>
  <p id="a8p">等同利欲适愿乐　　夫人精勤求必得</p>
  <p id="a8q">既得事业忍最胜　　是故应当修行忍</p>
  <p id="a8r">帝释毗娄支。<a id="a-8s"></a>闻佛所说。<a id="a-8t"></a>礼佛足已。<a id="a-8u"></a>即于彼处。<a id="a-8v"></a>而没还宫。</p>
  <p data-pb></p>
  <h2 id="a8w">（五一）</h2>
  <p id="a8x">如是我闻。<a id="a-8y"></a>一时佛在王舍城伽兰陀竹林。<a id="a-8z"></a>尔时王舍城中。<a id="a-90"></a>有一贫人。<a id="a-91"></a>极为穷困。<a id="a-92"></a>甚可怜愍。<a id="a-93"></a>于佛法中。<a id="a-94"></a>生清净信。<a id="a-95"></a>能净持戒。<a id="a-96"></a>少读诵经。<a id="a-97"></a>亦能小施。<a id="a-98"></a>有此四事因缘果报。<a id="a-99"></a>身坏命终。<a id="a-9A"></a>生忉利天胜妙善处。<a id="a-9B"></a>此新生天。<a id="a-9C"></a>有三事胜。<a id="a-9D"></a>一色貌胜。<a id="a-9E"></a>二名称胜。<a id="a-9F"></a>三寿命胜。<a id="a-9G"></a>诸天见已。<a id="a-9H"></a>皆共恭敬。<a id="a-9I"></a>往帝释所。<a id="a-9J"></a>白帝释言。<a id="a-9K"></a>有新生天。<a id="a-9L"></a>有三事胜于余诸天。<a id="a-9M"></a>帝释言。<a id="a-9N"></a>我先曾见。<a id="a-9O"></a>彼新生天。<a id="a-9P"></a>本为人时。<a id="a-9Q"></a>贫穷困苦。<a id="a-9R"></a>极为寒悴。<a id="a-9S"></a>直以信心。<a id="a-9T"></a>向于三宝。<a id="a-9U"></a>能净持戒。<a id="a-9V"></a>少多修施。<a id="a-9W"></a>今得生此忉利天上。<a id="a-9X"></a>尔时帝释。<a id="a-9Y"></a>即说偈言。</p>
  <p id="a9Z">若于三宝生净信　　其心坚固不动转</p>
  <p id="a9a">持所受戒不毁犯　　当知此人不名贫</p>
  <p id="a9b">名为智慧寿命人　　以敬无上三宝故</p>
  <p id="a9c">得生天上受胜乐　　是故应当作斯学</p>
  <p id="a9d">尔时诸天。<a id="a-9e"></a>闻此偈已。<a id="a-9f"></a>欢喜信受。<a id="a-9g"></a>作礼还宫。</p>
  <p data-pb></p>
  <h2 id="a9h">（五二）</h2>
  <p id="a9i">如是我闻。<a id="a-9j"></a>一时佛在王舍城耆阇崛山中。<a id="a-9k"></a>尔时王舍城有九十六种外道。<a id="a-9l"></a>各各祠祀。<a id="a-9m"></a>设有檀越。<a id="a-9n"></a>信心于外道遮勒者。<a id="a-9o"></a>言当先供养我师遮勒。<a id="a-9p"></a>若信外道婆罗婆寔者。<a id="a-9q"></a>亦言先当供养我师婆罗婆寔。<a id="a-9r"></a>若信外道乾陀者。<a id="a-9s"></a>咸言先与我师乾陀大嚫后与余者。<a id="a-9t"></a>若信外道名三水者。<a id="a-9u"></a>言当供养我师三水。<a id="a-9v"></a>若信外道名老声闻者。<a id="a-9w"></a>言先供养我师老声闻。<a id="a-9x"></a>若信外道大声闻者。<a id="a-9y"></a>亦言供养我师大声闻。<a id="a-9z"></a>若信佛者。<a id="a-A0"></a>咸言应先供养我师如来及以众僧。<a id="a-A1"></a>是释提桓因。<a id="a-A2"></a>作是念言。<a id="a-A3"></a>今王舍城人。<a id="a-A4"></a>生大邪见。<a id="a-A5"></a>佛僧在世。<a id="a-A6"></a>若生邪见。<a id="a-A7"></a>名为不善。<a id="a-A8"></a>帝释尔时寻自变身。<a id="a-A9"></a>为老婆罗门。<a id="a-AA"></a>容貌端正。<a id="a-AB"></a>乘以白车。<a id="a-AC"></a>驾以白马。<a id="a-AD"></a>诸摩纳等。<a id="a-AE"></a>围绕在右。<a id="a-AF"></a>向于寺场。<a id="a-AG"></a>当中直过。<a id="a-AH"></a>时王舍城人。<a id="a-AI"></a>咸作是念。<a id="a-AJ"></a>今老婆罗门。<a id="a-AK"></a>先向何处。<a id="a-AL"></a>我等随从。<a id="a-AM"></a>尔时帝释。<a id="a-AN"></a>知诸人等心之所念回车南旋。<a id="a-AO"></a>向灵鹫山。<a id="a-AP"></a>到诸乘驾所住之处。<a id="a-AQ"></a>于中而止。<a id="a-AR"></a>下车前进。<a id="a-AS"></a>往至佛所。<a id="a-AT"></a>顶礼佛足。<a id="a-AU"></a>在一面坐。<a id="a-AV"></a>尔时帝释。<a id="a-AW"></a>即说偈言。</p>
  <p id="aAX">转法轮圣王　　能度苦彼岸</p>
  <p id="aAY">无怨憎恐怖　　我今稽首礼</p>
  <p id="aAZ">设人欲修福　　当于何处施</p>
  <p id="aAa">又欲精求福　　应生净信敬</p>
  <p id="aAb">今日修布施　　来世得善报</p>
  <p id="aAc">于何福田中　　少施获大果</p>
  <p id="aAd">尔时世尊。<a id="a-Ae"></a>在耆阇崛山中。<a id="a-Af"></a>为天帝释。<a id="a-Ag"></a>敷演祠中。<a id="a-Ah"></a>最为胜者。<a id="a-Ai"></a>以偈答言。</p>
  <p id="aAj">四果及四向　　禅定明行足</p>
  <p id="aAk">功德力甚深　　犹如大海水</p>
  <p id="aAl">此名为实胜　　调御之弟子</p>
  <p id="aAm">于大黑闇中　　能燃智慧灯</p>
  <p id="aAn">常为诸众生　　说法而示道</p>
  <p id="aAo">是名僧福田　　广大无涯际</p>
  <p id="aAp">若施斯福田　　是名为善与</p>
  <p id="aAq">若祀斯福田　　是名为善祀</p>
  <p id="aAr">焚物而祭天　　徒费而无补</p>
  <p id="aAs">不名为善烧　　若于福田所</p>
  <p id="aAt">少作诸功业　　后获大富利</p>
  <p id="aAu">乃名为善烧　　帝释应当知</p>
  <p id="aAv">是名良福田　　施僧次一人</p>
  <p id="aAw">后必获大果　　此事是时说</p>
  <p id="aAx">世间解所说　　无量功德佛</p>
  <p id="aAy">以百偈赞僧　　祠祀中最上</p>
  <p id="aAz">无过僧福田　　若人种少善</p>
  <p id="aB0">获报无有量　　是以善丈夫</p>
  <p id="aB1">应当施于僧　　能总持法者</p>
  <p id="aB2">是则名为僧　　譬如大海中</p>
  <p id="aB3">多有众珍宝　　僧海亦如是</p>
  <p id="aB4">多饶功德宝　　若能施僧宝</p>
  <p id="aB5">是名善丈夫　　已获欢喜信</p>
  <p id="aB6">若能信心施　　当知如此人</p>
  <p id="aB7">得三时欢喜　　以三时喜故</p>
  <p id="aB8">能度三恶道　　除祛诸尘垢</p>
  <p id="aB9">离烦恼毒箭　　净心手自施</p>
  <p id="aBA">自利亦利彼　　能设如此祠</p>
  <p id="aBB">是人则名为　　世间明智者</p>
  <p id="aBC">信心既清净　　得至无为处</p>
  <p id="aBD">世间之极乐　　智者得生彼</p>
  <p id="aBE">帝释闻是偈已。<a id="a-BF"></a>踊跃欢喜。<a id="a-BG"></a>于坐处没。<a id="a-BH"></a>还于天宫帝释。<a id="a-BI"></a>还宫未久之间王舍城中。<a id="a-BJ"></a>长者婆罗门。<a id="a-BK"></a>即从坐起。<a id="a-BL"></a>偏袒右肩。<a id="a-BM"></a>右膝着地。<a id="a-BN"></a>合掌向佛。<a id="a-BO"></a>而白佛言。<a id="a-BP"></a>唯愿世尊。<a id="a-BQ"></a>及比丘僧。<a id="a-BR"></a>于明晨朝。<a id="a-BS"></a>受大祠欢喜请。<a id="a-BT"></a>尔时如来。<a id="a-BU"></a>默然许之。<a id="a-BV"></a>时王舍城婆罗门长者知佛默然受已请已。<a id="a-BW"></a>顶礼佛足。<a id="a-BX"></a>各还所止。<a id="a-BY"></a>时诸人等。<a id="a-BZ"></a>既还家已。<a id="a-Ba"></a>各各办诸香美饮食清净香洁供设。<a id="a-Bb"></a>办已晨朝敷座具行净水。<a id="a-Bc"></a>遣使往诣灵鹫山中。<a id="a-Bd"></a>白世尊言。<a id="a-Be"></a>食时已到。<a id="a-Bf"></a>尔时如来。<a id="a-Bg"></a>着衣持钵。<a id="a-Bh"></a>众僧围绕。<a id="a-Bi"></a>世尊在前。<a id="a-Bj"></a>往诣彼城。<a id="a-Bk"></a>到大祠所。<a id="a-Bl"></a>既至彼已。<a id="a-Bm"></a>如来敷座。<a id="a-Bn"></a>于僧前坐。<a id="a-Bo"></a>彼城中人。<a id="a-Bp"></a>敷好床座。<a id="a-Bq"></a>与僧而坐。<a id="a-Br"></a>尔时诸长者等。<a id="a-Bs"></a>察众坐定。<a id="a-Bt"></a>各行净水。<a id="a-Bu"></a>诸婆罗门长者。<a id="a-Bv"></a>手自斟酌种种香美饮食。<a id="a-Bw"></a>时诸人等。<a id="a-Bx"></a>各各劝益。</p>
  <p id="aBy">尔时世尊。<a id="a-Bz"></a>观诸众僧。<a id="a-C0"></a>饭食已讫。<a id="a-C1"></a>即时收钵。<a id="a-C2"></a>付于阿难。<a id="a-C3"></a>时诸人等。<a id="a-C4"></a>各自敷座。<a id="a-C5"></a>在佛前坐。<a id="a-C6"></a>专心敬仰。<a id="a-C7"></a>求欲听法。<a id="a-C8"></a>尔时如来。<a id="a-C9"></a>赞其所施。<a id="a-CA"></a>而说偈言。</p>
  <p id="aCB">婆罗门经书　　祠祀火为最</p>
  <p id="aCC">外道典籍中　　婆比室为最</p>
  <p id="aCD">于诸世人中　　王者最为首</p>
  <p id="aCE">百川众流中　　巨海名为最</p>
  <p id="aCF">星辰诸宿中　　月光名为最</p>
  <p id="aCG">于众明之中　　日光最为最</p>
  <p id="aCH">上下及四方　　世间及天人</p>
  <p id="aCI">诸贤圣众中　　佛最第一尊</p>
  <p id="aCJ">尔时世尊。<a id="a-CK"></a>为王舍城人。<a id="a-CL"></a>种种说法。<a id="a-CM"></a>示教利喜。<a id="a-CN"></a>诸人踊跃。<a id="a-CO"></a>从坐而退。<a id="a-CP"></a>佛说是已。<a id="a-CQ"></a>诸比丘闻佛所说。<a id="a-CR"></a>欢喜奉行。</p>
  <p id="aCS">须毗罗仙人　　灭嗔月八日</p>
  <p id="aCT">病并持一戒　　鸟巢及婆梨</p>
  <p id="aCU">贫人及大祠</p>
  <p data-pb></p>
  <h2 id="aCV">（五三）</h2>
  <p id="aCW">如是我闻。<a id="a-CX"></a>一时佛在俱萨罗国。<a id="a-CY"></a>渐次游行。<a id="a-CZ"></a>至舍卫城祇树给孤独园。<a id="a-Ca"></a>时波斯匿王。<a id="a-Cb"></a>闻佛来至舍卫国祇树给孤独园。<a id="a-Cc"></a>往诣佛所。<a id="a-Cd"></a>稽首问讯。<a id="a-Ce"></a>在一面坐。<a id="a-Cf"></a>而白佛言。<a id="a-Cg"></a>世尊我昔闻。<a id="a-Ch"></a>尔出家求道。<a id="a-Ci"></a>要成无上至真等正觉。<a id="a-Cj"></a>汝为实有如是语耶。<a id="a-Ck"></a>将非他人谬传者乎。<a id="a-Cl"></a>为是讥嫌。<a id="a-Cm"></a>致于毁呰。<a id="a-Cn"></a>作此语也。<a id="a-Co"></a>佛告波斯匿言。<a id="a-Cp"></a>如此语者。<a id="a-Cq"></a>是真实语。<a id="a-Cr"></a>非为毁呰亦非增减。<a id="a-Cs"></a>实是我语。<a id="a-Ct"></a>实如法说。<a id="a-Cu"></a>非非法说。<a id="a-Cv"></a>一切外人。<a id="a-Cw"></a>亦无有能讥嫌我者。<a id="a-Cx"></a>波斯匿王复作是言。<a id="a-Cy"></a>我虽闻尔有如此语。<a id="a-Cz"></a>犹未能信。<a id="a-D0"></a>何故不信。<a id="a-D1"></a>自昔诸人。<a id="a-D2"></a>有久出家。<a id="a-D3"></a>耆老宿旧。<a id="a-D4"></a>诸婆罗门。<a id="a-D5"></a>富兰那迦葉、<a id="a-D6"></a>末伽梨俱赊梨子、<a id="a-D7"></a>删阇耶毗罗邸子．阿阇多翅舍钦婆罗．迦据多迦栴延．尼乾陀阇提弗多罗。<a id="a-D8"></a>彼诸宿旧。<a id="a-D9"></a>尚自不信得阿耨多罗三藐三菩提。<a id="a-DA"></a>况汝年少而出家未久。<a id="a-DB"></a>而当得乎。<a id="a-DC"></a>佛言大王。<a id="a-DD"></a>世有四事。<a id="a-DE"></a>小不可轻。<a id="a-DF"></a>何者为四。<a id="a-DG"></a>一者王子虽小。<a id="a-DH"></a>最不可轻。<a id="a-DI"></a>二龙子虽小。<a id="a-DJ"></a>亦不可轻。<a id="a-DK"></a>三火虽小。<a id="a-DL"></a>亦不可轻。<a id="a-DM"></a>四比丘虽小。<a id="a-DN"></a>亦不可轻。<a id="a-DO"></a>尔时世尊。<a id="a-DP"></a>即说偈言。</p>
  <p id="aDQ">王者虽为小　　具习诸技艺</p>
  <p id="aDR">生处既真正　　亦不杂鄙秽</p>
  <p id="aDS">有大美名称　　一切悉闻知</p>
  <p id="aDT">如此虽言小　　其实不可轻</p>
  <p id="aDU">欲护己命者　　不应轻于小</p>
  <p id="aDV">刹利虽云小　　法应绍王位</p>
  <p id="aDW">既绍王位已　　法当行谪罚</p>
  <p id="aDX">是以应敬顺　　不宜生轻慢</p>
  <p id="aDY">于诸聚落中　　及以闲静处</p>
  <p id="aDZ">若见小龙子　　形状虽微细</p>
  <p id="aDa">能大亦能小　　亦复能兴云</p>
  <p id="aDb">降注于大雨　　若以小故轻</p>
  <p id="aDc">必能纵毒螫　　欲护身命者</p>
  <p id="aDd">不宜轻于彼　　为于己利故</p>
  <p id="aDe">宜应自拥护　　亦如有小小</p>
  <p id="aDf">若具于众缘　　猛炎甚炽盛</p>
  <p id="aDg">遇于大暴风　　能焚烧山野</p>
  <p id="aDh">既焚林野已　　遇时还复生</p>
  <p id="aDi">欲护己命者　　不应轻小火</p>
  <p id="aDj">若于净戒所　　恶口加骂辱</p>
  <p id="aDk">其身及子孙　　一切皆毁谤</p>
  <p id="aDl">于未来世中　　当同受恶报</p>
  <p id="aDm">是故应自护　　莫以恶加彼</p>
  <p id="aDn">刹利具技艺　　龙子及与火</p>
  <p id="aDo">比丘持净戒　　此四不可轻</p>
  <p id="aDp">为护己命故　　谨慎应远离</p>
  <p id="aDq">尔时波斯匿王。<a id="a-Dr"></a>闻此语已。<a id="a-Ds"></a>其心战栗。<a id="a-Dt"></a>身毛为竖。<a id="a-Du"></a>即从坐起。<a id="a-Dv"></a>偏袒右肩。<a id="a-Dw"></a>合掌向佛白佛言。<a id="a-Dx"></a>世尊。<a id="a-Dy"></a>我于今者。<a id="a-Dz"></a>实有过罪。<a id="a-E0"></a>自知毁犯。<a id="a-E1"></a>譬如婴愚狂痴无知所作不善。<a id="a-E2"></a>唯愿世尊。<a id="a-E3"></a>怜愍我故。<a id="a-E4"></a>听我忏悔。<a id="a-E5"></a>佛告波斯匿王言。<a id="a-E6"></a>我今愍汝听汝忏悔。<a id="a-E7"></a>时波斯匿王。<a id="a-E8"></a>既蒙忏悔。<a id="a-E9"></a>心大欢喜。<a id="a-EA"></a>作礼而去。</p>
  <p data-pb></p>
  <h2 id="aEB">（五四）</h2>
  <p id="aEC">如是我闻。<a id="a-ED"></a>一时佛在舍卫国祇树给孤独园。<a id="a-EE"></a>尔时波斯匿王。<a id="a-EF"></a>禀性仁孝。<a id="a-EG"></a>母初崩背。<a id="a-EH"></a>哀号恋慕。<a id="a-EI"></a>不自堪胜。<a id="a-EJ"></a>烧葬母已。<a id="a-EK"></a>便自沐浴。<a id="a-EL"></a>衣发故湿。<a id="a-EM"></a>于日中时。<a id="a-EN"></a>往诣佛所。<a id="a-EO"></a>礼佛足已。<a id="a-EP"></a>在一面坐。<a id="a-EQ"></a>佛告王曰。<a id="a-ER"></a>王从何来。<a id="a-ES"></a>衣发故湿。<a id="a-ET"></a>波斯匿王白佛言。<a id="a-EU"></a>世尊。<a id="a-EV"></a>我之慈母。<a id="a-EW"></a>情特尊敬。<a id="a-EX"></a>一旦崩背。<a id="a-EY"></a>我送母丧。<a id="a-EZ"></a>远至旷野。<a id="a-Ea"></a>殡葬已讫。<a id="a-Eb"></a>新浴洗故。<a id="a-Ec"></a>衣发犹湿。<a id="a-Ed"></a>佛告大王。<a id="a-Ee"></a>汝于母所。<a id="a-Ef"></a>极爱敬不。<a id="a-Eg"></a>王即答言。<a id="a-Eh"></a>实为爱敬。<a id="a-Ei"></a>设令有人。<a id="a-Ej"></a>能使我母还得活者。<a id="a-Ek"></a>我以象军车军马军步军。<a id="a-El"></a>悉以与之。<a id="a-Em"></a>续我母命。<a id="a-En"></a>心无悔恨。<a id="a-Eo"></a>设以半国赏之。<a id="a-Ep"></a>亦不生恨。<a id="a-Eq"></a>王复言曰。<a id="a-Er"></a>佛语诚实。<a id="a-Es"></a>一切生者。<a id="a-Et"></a>会必归死。<a id="a-Eu"></a>佛言。<a id="a-Ev"></a>实尔实尔。<a id="a-Ew"></a>生必有死。<a id="a-Ex"></a>五趣四生。<a id="a-Ey"></a>无不终者。<a id="a-Ez"></a>王者臣民婆罗门众。<a id="a-F0"></a>会归当死。<a id="a-F1"></a>灌顶人王。<a id="a-F2"></a>威力自在。<a id="a-F3"></a>统领国土。<a id="a-F4"></a>会归终没。<a id="a-F5"></a>转轮圣王。<a id="a-F6"></a>王四天下。<a id="a-F7"></a>七宝具足。<a id="a-F8"></a>亦会当死。<a id="a-F9"></a>五通神仙。<a id="a-FA"></a>在于山薮。<a id="a-FB"></a>饮水食果。<a id="a-FC"></a>亦归于死。<a id="a-FD"></a>三十三天。<a id="a-FE"></a>极受快乐。<a id="a-FF"></a>光色炽盛。<a id="a-FG"></a>处天宫殿。<a id="a-FH"></a>寿命延长。<a id="a-FI"></a>亦归终没。<a id="a-FJ"></a>诸罗汉等。<a id="a-FK"></a>舍于重担。<a id="a-FL"></a>逮得己利。<a id="a-FM"></a>尽诸有结。<a id="a-FN"></a>心得自在。<a id="a-FO"></a>正智解脱。<a id="a-FP"></a>后边之身。<a id="a-FQ"></a>亦归散灭。<a id="a-FR"></a>诸辟支佛。<a id="a-FS"></a>独一无侣。<a id="a-FT"></a>常在闲静。<a id="a-FU"></a>亦当散灭。<a id="a-FV"></a>诸佛正觉。<a id="a-FW"></a>具于十力。<a id="a-FX"></a>有四无畏。<a id="a-FY"></a>得四无碍。<a id="a-FZ"></a>能师子吼。<a id="a-Fa"></a>身亦无常。<a id="a-Fb"></a>会归散灭。<a id="a-Fc"></a>佛言大王。<a id="a-Fd"></a>我为大王。<a id="a-Fe"></a>种种分别生必有死。<a id="a-Ff"></a>略而言之。<a id="a-Fg"></a>无生不终。<a id="a-Fh"></a>佛即说偈言。</p>
  <p id="aFi">一切生皆死　　寿命必归终</p>
  <p id="aFj">随业受缘报　　善恶各获果</p>
  <p id="aFk">修福上升天　　为恶入地狱</p>
  <p id="aFl">修道断生死　　永入于涅槃</p>
  <p id="aFm">非空非海中　　非入山石间</p>
  <p id="aFn">无有地方所　　脱之不受死</p>
  <p id="aFo">诸佛与缘觉　　菩萨及声闻</p>
  <p id="aFp">犹舍无常身　　何况诸凡夫</p>
  <p id="aFq">时波斯匿王。<a id="a-Fr"></a>闻佛所说。<a id="a-Fs"></a>心开意解。<a id="a-Ft"></a>更不忧愁。<a id="a-Fu"></a>欢喜而去。<a id="a-Fv"></a>佛说是已。<a id="a-Fw"></a>诸比丘闻佛所说。<a id="a-Fx"></a>欢喜奉行。</p>
  <p data-pb></p>
  <h2 id="aFy">（五五）</h2>
  <p id="aFz">如是我闻。<a id="a-G0"></a>一时佛在舍卫国祇树给孤独园。<a id="a-G1"></a>尔时波斯匿王。<a id="a-G2"></a>在空闲处。<a id="a-G3"></a>独静思惟。<a id="a-G4"></a>夫为人者。<a id="a-G5"></a>云何爱己。<a id="a-G6"></a>云何恶己。<a id="a-G7"></a>复作是念。<a id="a-G8"></a>若身口意。<a id="a-G9"></a>行于善业。<a id="a-GA"></a>远离诸恶。<a id="a-GB"></a>名是爱己。<a id="a-GC"></a>若身口意。<a id="a-GD"></a>行不善业。<a id="a-GE"></a>作众恶行。<a id="a-GF"></a>名不爱己。<a id="a-GG"></a>波斯匿王。<a id="a-GH"></a>思惟是已。<a id="a-GI"></a>从静处起。<a id="a-GJ"></a>往诣佛所。<a id="a-GK"></a>顶礼佛足。<a id="a-GL"></a>在一面坐。<a id="a-GM"></a>即白佛言。<a id="a-GN"></a>世尊我独静处。<a id="a-GO"></a>作是思惟。<a id="a-GP"></a>云何名爱己。<a id="a-GQ"></a>云何不爱己。<a id="a-GR"></a>若能于身口意行善。<a id="a-GS"></a>是名爱己。<a id="a-GT"></a>若身口意。<a id="a-GU"></a>行不善业。<a id="a-GV"></a>名不爱己。<a id="a-GW"></a>佛言。<a id="a-GX"></a>大王实尔。<a id="a-GY"></a>若人身口意行恶者。<a id="a-GZ"></a>是名不爱己。<a id="a-Ga"></a>何以故。<a id="a-Gb"></a>彼为恶者。<a id="a-Gc"></a>虽有怨仇。<a id="a-Gd"></a>不必速能有所伤害。<a id="a-Ge"></a>自造恶业。<a id="a-Gf"></a>毁害甚深。<a id="a-Gg"></a>是以自作恶业。<a id="a-Gh"></a>名为不爱己。<a id="a-Gi"></a>又有为己故作杀盗淫。<a id="a-Gj"></a>是为损己。<a id="a-Gk"></a>若人身口意行善者。<a id="a-Gl"></a>设作是念。<a id="a-Gm"></a>我舍所爱居家妻子。<a id="a-Gn"></a>名不爱己。<a id="a-Go"></a>实是爱己。<a id="a-Gp"></a>何以故。<a id="a-Gq"></a>如此之人。<a id="a-Gr"></a>虽有亲友父母兄弟。<a id="a-Gs"></a>恩彻骨髓。<a id="a-Gt"></a>至其衰老。<a id="a-Gu"></a>不能得救。<a id="a-Gv"></a>要自身口意修行善。<a id="a-Gw"></a>能自济度。<a id="a-Gx"></a>是名爱己。<a id="a-Gy"></a>佛即说偈言。</p>
  <p id="aGz">若人自爱己　　不以恶加彼</p>
  <p id="aH0">无有造作恶　　得于快乐者</p>
  <p id="aH1">若人自爱己　　应修诸善业</p>
  <p id="aH2">速疾能获得　　种种诸快乐</p>
  <p id="aH3">夫欲爱己者　　应当自拥护</p>
  <p id="aH4">譬如边表城　　旷野多贼盗</p>
  <p id="aH5">得值无难时　　应当自隐藏</p>
  <p id="aH6">若其失无难　　值难苦无穷</p>
  <p id="aH7">佛说是已。<a id="a-H8"></a>诸比丘闻佛所说。<a id="a-H9"></a>欢喜奉行。</p>
  <p data-pb></p>
  <h2 id="aHA">（五六）</h2>
  <p id="aHB">如是我闻。<a id="a-HC"></a>一时佛在舍卫国祇树给孤独园。<a id="a-HD"></a>尔时波斯匿王。<a id="a-HE"></a>于空闲处。<a id="a-HF"></a>作是思惟。<a id="a-HG"></a>云何护己。<a id="a-HH"></a>云何不护己。<a id="a-HI"></a>复自念言。<a id="a-HJ"></a>若人修善。<a id="a-HK"></a>名为护己。<a id="a-HL"></a>若人行恶。<a id="a-HM"></a>名不护己。<a id="a-HN"></a>思惟是已。<a id="a-HO"></a>即从坐起。<a id="a-HP"></a>往诣佛所。<a id="a-HQ"></a>礼佛足已。<a id="a-HR"></a>在一面坐白佛言。<a id="a-HS"></a>世尊。<a id="a-HT"></a>我于静处。<a id="a-HU"></a>作是思惟。<a id="a-HV"></a>云何护己。<a id="a-HW"></a>云何不护己。<a id="a-HX"></a>复作是念。<a id="a-HY"></a>若修善行。<a id="a-HZ"></a>名为护己。<a id="a-Ha"></a>若行不善。<a id="a-Hb"></a>名不护己。<a id="a-Hc"></a>佛告大王。<a id="a-Hd"></a>实尔实尔。<a id="a-He"></a>若以四兵象兵马兵车兵步兵。<a id="a-Hf"></a>围绕自身。<a id="a-Hg"></a>不名护己。<a id="a-Hh"></a>何以故。<a id="a-Hi"></a>非内护故。<a id="a-Hj"></a>若人身口意善。<a id="a-Hk"></a>虽无四兵。<a id="a-Hl"></a>是名护己。<a id="a-Hm"></a>何以故。<a id="a-Hn"></a>有内护故。<a id="a-Ho"></a>此内护者。<a id="a-Hp"></a>胜于外护。<a id="a-Hq"></a>故名护己。<a id="a-Hr"></a>佛即说偈言。</p>
  <p id="aHs">若人欲自护　　常护身口意</p>
  <p id="aHt">修行于善法　　有惭亦有愧</p>
  <p id="aHu">不护三业者　　邪见及眠睡</p>
  <p id="aHv">障蔽诸善法　　随从于恶魔</p>
  <p id="aHw">则为自毁伤　　是以应自护</p>
  <p id="aHx">修定及智慧　　常念佛所教</p>
  <p id="aHy">佛说是已。<a id="a-Hz"></a>诸比丘闻佛所说。<a id="a-I0"></a>欢喜奉行。</p>
  <p data-pb></p>
  <h2 id="aI1">（五七）</h2>
  <p id="aI2">如是我闻。<a id="a-I3"></a>一时佛在舍卫国祇树给孤独园。<a id="a-I4"></a>尔时波斯匿王。<a id="a-I5"></a>于闲静处。<a id="a-I6"></a>作是思惟。<a id="a-I7"></a>世界之中。<a id="a-I8"></a>少有能得富贵财业。<a id="a-I9"></a>设得财业。<a id="a-IA"></a>不尚骄奢。<a id="a-IB"></a>贞廉知足。<a id="a-IC"></a>节于嗜欲。<a id="a-ID"></a>不恼众生。<a id="a-IE"></a>如是人少。<a id="a-IF"></a>世界多有众人。<a id="a-IG"></a>得胜财业。<a id="a-IH"></a>骄逸自恣。<a id="a-II"></a>贪嗜于欲。<a id="a-IJ"></a>加恼众生。<a id="a-IK"></a>如是人多。<a id="a-IL"></a>波斯匿王。<a id="a-IM"></a>于闲静处。<a id="a-IN"></a>思惟是已。<a id="a-IO"></a>从坐而起。<a id="a-IP"></a>往诣佛所。<a id="a-IQ"></a>顶礼佛足。<a id="a-IR"></a>在一面坐。<a id="a-IS"></a>即白佛言。<a id="a-IT"></a>世尊。<a id="a-IU"></a>我于静处。<a id="a-IV"></a>作是思惟。<a id="a-IW"></a>世界之中。<a id="a-IX"></a>若设有人。<a id="a-IY"></a>得胜财业。<a id="a-IZ"></a>心自知足。<a id="a-Ia"></a>能不骄恣。<a id="a-Ib"></a>不嗜于欲。<a id="a-Ic"></a>不恼于人。<a id="a-Id"></a>如是人少。<a id="a-Ie"></a>若复有人。<a id="a-If"></a>得胜基业。<a id="a-Ig"></a>憍逸自恣。<a id="a-Ih"></a>贪嗜于欲。<a id="a-Ii"></a>加恼众生。<a id="a-Ij"></a>如是人多。<a id="a-Ik"></a>佛言大王。<a id="a-Il"></a>实尔实尔。<a id="a-Im"></a>世界之中。<a id="a-In"></a>多有众人。<a id="a-Io"></a>得封禄已。<a id="a-Ip"></a>憍慢自恣。<a id="a-Iq"></a>贪嗜于欲。<a id="a-Ir"></a>苦楚众生。<a id="a-Is"></a>如是愚人。<a id="a-It"></a>长夜受苦。<a id="a-Iu"></a>得大损减。<a id="a-Iv"></a>命终之后。<a id="a-Iw"></a>必入地狱。<a id="a-Ix"></a>佛言大王。<a id="a-Iy"></a>譬如鱼师及其弟子于捕鱼法。<a id="a-Iz"></a>善巧方便。<a id="a-J0"></a>以细密网。<a id="a-J1"></a>截流而拖。<a id="a-J2"></a>鱼鳖鼋鼍。<a id="a-J3"></a>水性之属。<a id="a-J4"></a>为网所得。<a id="a-J5"></a>此水性等。<a id="a-J6"></a>入网之者。<a id="a-J7"></a>悉皆集在鱼师之手。<a id="a-J8"></a>牵挽旋转。<a id="a-J9"></a>任鱼师意。<a id="a-JA"></a>世间之中。<a id="a-JB"></a>多有众人。<a id="a-JC"></a>得胜封禄。<a id="a-JD"></a>憍慢自恣。<a id="a-JE"></a>贪嗜五欲。<a id="a-JF"></a>加恼众生。<a id="a-JG"></a>亦复如是。<a id="a-JH"></a>所以者何。<a id="a-JI"></a>如斯愚人。<a id="a-JJ"></a>即入魔网。<a id="a-JK"></a>为网所获。<a id="a-JL"></a>周回举动。<a id="a-JM"></a>住魔所为。<a id="a-JN"></a>尔时世尊。<a id="a-JO"></a>即说偈言。</p>
  <p id="aJP">纵逸着事业　　荒迷嗜五欲</p>
  <p id="aJQ">不知有恶果　　如鱼入密网</p>
  <p id="aJR">此业已成就　　极受大苦恼</p>
  <p id="aJS">佛说是已。<a id="a-JT"></a>诸比丘闻佛所说。<a id="a-JU"></a>欢喜奉行。</p>
  <p data-pb></p>
  <h2 id="aJV">（五八）</h2>
  <p id="aJW">如是我闻。<a id="a-JX"></a>一时佛在舍卫国祇树给孤独园。<a id="a-JY"></a>尔时波斯匿王。<a id="a-JZ"></a>于闲静处。<a id="a-Ja"></a>作是思惟。<a id="a-Jb"></a>世界之中。<a id="a-Jc"></a>少有于人。<a id="a-Jd"></a>得胜封禄。<a id="a-Je"></a>而不憍恣。<a id="a-Jf"></a>不嗜五欲。<a id="a-Jg"></a>不恼众生。<a id="a-Jh"></a>世界之中。<a id="a-Ji"></a>多有众人。<a id="a-Jj"></a>得胜基业。<a id="a-Jk"></a>憍慢自恣。<a id="a-Jl"></a>贪嗜五欲。<a id="a-Jm"></a>加恼众生。<a id="a-Jn"></a>思惟是已。<a id="a-Jo"></a>从坐处起。<a id="a-Jp"></a>即诣佛所。<a id="a-Jq"></a>顶礼佛足。<a id="a-Jr"></a>在一面坐。<a id="a-Js"></a>白佛言。<a id="a-Jt"></a>世尊。<a id="a-Ju"></a>我今静处。<a id="a-Jv"></a>作是思惟。<a id="a-Jw"></a>世界之中。<a id="a-Jx"></a>少有众人。<a id="a-Jy"></a>得胜基业。<a id="a-Jz"></a>不憍恣。<a id="a-K0"></a>不贪五欲。<a id="a-K1"></a>不恼众生。<a id="a-K2"></a>多有众人。<a id="a-K3"></a>得胜基业。<a id="a-K4"></a>贪嗜五欲。<a id="a-K5"></a>加恼众生。<a id="a-K6"></a>佛言大王。<a id="a-K7"></a>如是如是。<a id="a-K8"></a>实如汝语。<a id="a-K9"></a>譬如猎师。<a id="a-KA"></a>凿阱捕鹿。<a id="a-KB"></a>驱入阱中。<a id="a-KC"></a>随意而取。<a id="a-KD"></a>世界之中。<a id="a-KE"></a>多有众人。<a id="a-KF"></a>得胜基业。<a id="a-KG"></a>憍逸自恣。<a id="a-KH"></a>贪嗜五欲。<a id="a-KI"></a>苦楚众生。<a id="a-KJ"></a>亦复如是。<a id="a-KK"></a>如斯愚人。<a id="a-KL"></a>入于魔阱。<a id="a-KM"></a>从魔所为。<a id="a-KN"></a>当入地狱长夜受苦。<a id="a-KO"></a>尔时世尊。<a id="a-KP"></a>即说偈言。</p>
  <p id="aKQ">纵逸着事业　　荒迷嗜五欲</p>
  <p id="aKR">不知后恶果　　如鹿入深阱</p>
  <p id="aKS">极受诸苦恼　　行此恶业者</p>
  <p id="aKT">悲苦更苦报　　悔恨何所及</p>
  <p id="aKU">修于善业者　　后获妙果报</p>
  <p id="aKV">临终情欢豫　　后则无悔恨</p>
  <p id="aKW">佛说是已。<a id="a-KX"></a>诸比丘闻佛所说。<a id="a-KY"></a>欢喜奉行。</p>
  <p data-pb></p>
  <h2 id="aKZ">（五九）</h2>
  <p id="aKa">如是我闻。<a id="a-Kb"></a>一时佛在舍卫国祇树给孤独园。<a id="a-Kc"></a>尔时波斯匿王。<a id="a-Kd"></a>往诣佛所。<a id="a-Ke"></a>顶礼佛足。<a id="a-Kf"></a>在一面坐。<a id="a-Kg"></a>即白佛言。<a id="a-Kh"></a>世尊。<a id="a-Ki"></a>有一长者。<a id="a-Kj"></a>名摩诃南。<a id="a-Kk"></a>其家巨富。<a id="a-Kl"></a>多饶财宝。<a id="a-Km"></a>佛问王曰。<a id="a-Kn"></a>云何大富。<a id="a-Ko"></a>王白佛言。<a id="a-Kp"></a>彼长者家。<a id="a-Kq"></a>金银珍宝。<a id="a-Kr"></a>数千万亿。<a id="a-Ks"></a>不可称量。<a id="a-Kt"></a>况复余财。<a id="a-Ku"></a>虽有财富。<a id="a-Kv"></a>不能饮食。<a id="a-Kw"></a>所可食者。<a id="a-Kx"></a>杂糠粗涩。<a id="a-Ky"></a>若作羹时。<a id="a-Kz"></a>浑煮姜罢煮已。<a id="a-L0"></a>还取卖为财用。<a id="a-L1"></a>所可衣者。<a id="a-L2"></a>唯着粗布。<a id="a-L3"></a>五总疏弊。<a id="a-L4"></a>以为内衣。<a id="a-L5"></a>乘朽故车。<a id="a-L6"></a>连缀树叶。<a id="a-L7"></a>以为伞盖。<a id="a-L8"></a>未曾见其施沙门婆罗门贫穷乞儿。<a id="a-L9"></a>若欲食时。<a id="a-LA"></a>要先闭门。<a id="a-LB"></a>恐诸沙门婆罗门等来从其乞。<a id="a-LC"></a>佛言大王。<a id="a-LD"></a>如此之人。<a id="a-LE"></a>非善丈夫。<a id="a-LF"></a>何以故。<a id="a-LG"></a>得斯财富不能开意正直受乐。<a id="a-LH"></a>又复不能孝养供给妻子。<a id="a-LI"></a>亦不赐与奴婢仆使。<a id="a-LJ"></a>又不时时施诸沙门婆罗门。<a id="a-LK"></a>亦复不求上业生天之报。<a id="a-LL"></a>譬如卤地。<a id="a-LM"></a>有少汪水。<a id="a-LN"></a>以碱苦故。<a id="a-LO"></a>无能饮者。<a id="a-LP"></a>乃至竭尽。<a id="a-LQ"></a>世间愚夫。<a id="a-LR"></a>亦复如是。<a id="a-LS"></a>大得财业。<a id="a-LT"></a>不能施用。<a id="a-LU"></a>身自受乐。<a id="a-LV"></a>亦复末能供养父母及与妻子。<a id="a-LW"></a>并其眷属。<a id="a-LX"></a>奴婢仆使。<a id="a-LY"></a>亲友知识。<a id="a-LZ"></a>悉不惠与。<a id="a-La"></a>虽丰财宝。<a id="a-Lb"></a>都无利益。<a id="a-Lc"></a>佛言大王。<a id="a-Ld"></a>善丈夫者。<a id="a-Le"></a>得于财业。<a id="a-Lf"></a>能自施用。<a id="a-Lg"></a>正直受乐。<a id="a-Lh"></a>亦能供养师长父母。<a id="a-Li"></a>及与妻子。<a id="a-Lj"></a>并其眷属。<a id="a-Lk"></a>奴婢仆使。<a id="a-Ll"></a>亲友知识。<a id="a-Lm"></a>乃至供养沙门婆罗门贫穷乞丐。<a id="a-Ln"></a>悉能惠施。<a id="a-Lo"></a>如斯善人。<a id="a-Lp"></a>所得财宝。<a id="a-Lq"></a>名为上业。<a id="a-Lr"></a>作快乐因生天之缘。<a id="a-Ls"></a>此人聚财。<a id="a-Lt"></a>成就大善。<a id="a-Lu"></a>譬如近城村邑聚落。<a id="a-Lv"></a>有清冷池。<a id="a-Lw"></a>流出好水。<a id="a-Lx"></a>四边平正。<a id="a-Ly"></a>多饶林树。<a id="a-Lz"></a>种种华果有柔软草。<a id="a-M0"></a>遍布其地。<a id="a-M1"></a>一切众人。<a id="a-M2"></a>皆得洗浴。<a id="a-M3"></a>并获好饮。<a id="a-M4"></a>飞禽走兽。<a id="a-M5"></a>翱翔嬉乐。<a id="a-M6"></a>善健丈夫。<a id="a-M7"></a>亦复如是。<a id="a-M8"></a>乃至生天。<a id="a-M9"></a>成就大善。<a id="a-MA"></a>尔时世尊。<a id="a-MB"></a>即说偈言。</p>
  <p id="aMC">譬如碱卤土　　中有冷汪水</p>
  <p id="aMD">碱苦不可饮　　后自煎涸尽</p>
  <p id="aME">儜夫亦复尔　　虽有多财宝</p>
  <p id="aMF">不能自衣食　　亦不施他人</p>
  <p id="aMG">是名为儜者　　有财能布施</p>
  <p id="aMH">譬如平博地　　有好清流池</p>
  <p id="aMI">林亦甚蔚茂　　人兽同快乐</p>
  <p id="aMJ">是名为智者　　如似大牛王</p>
  <p id="aMK">生则受快乐　　死则生天上</p>
  <p id="aML">佛说是已。<a id="a-MM"></a>诸比丘闻佛所说。<a id="a-MN"></a>欢喜奉行。</p>
  <p data-pb></p>
  <h2 id="aMO">（六○）</h2>
  <p id="aMP">如是我闻。<a id="a-MQ"></a>一时佛在舍卫国祇树给孤独园。<a id="a-MR"></a>尔时城中有大长者。<a id="a-MS"></a>名摩诃男。<a id="a-MT"></a>无有子胤。<a id="a-MU"></a>遇患命终。<a id="a-MV"></a>尔时国法。<a id="a-MW"></a>若不生男。<a id="a-MX"></a>命终之后。<a id="a-MY"></a>家财入官。<a id="a-MZ"></a>以是之故。<a id="a-Ma"></a>摩诃南所有财产。<a id="a-Mb"></a>应入国主。<a id="a-Mc"></a>时波斯匿王。<a id="a-Md"></a>身体坌尘。<a id="a-Me"></a>往诣佛所。<a id="a-Mf"></a>既顶礼已。<a id="a-Mg"></a>却坐一面。<a id="a-Mh"></a>佛告王曰。<a id="a-Mi"></a>今日何故。<a id="a-Mj"></a>身体坌尘。<a id="a-Mk"></a>颜容改常。<a id="a-Ml"></a>而来至此。<a id="a-Mm"></a>波斯匿王。<a id="a-Mn"></a>白佛言。<a id="a-Mo"></a>世尊。<a id="a-Mp"></a>舍卫城中。<a id="a-Mq"></a>有大长者。<a id="a-Mr"></a>名摩诃南。<a id="a-Ms"></a>昨日命终。<a id="a-Mt"></a>以无子故。<a id="a-Mu"></a>所有财宝。<a id="a-Mv"></a>税入于宫。<a id="a-Mw"></a>视其财宝。<a id="a-Mx"></a>冒涉风尘。<a id="a-My"></a>是以坌身。<a id="a-Mz"></a>佛问王曰。<a id="a-N0"></a>摩诃南。<a id="a-N1"></a>实巨富耶。<a id="a-N2"></a>王即答言。<a id="a-N3"></a>实尔世尊。<a id="a-N4"></a>云何大富。<a id="a-N5"></a>金银珍宝。<a id="a-N6"></a>数千亿万。<a id="a-N7"></a>不可称计。<a id="a-N8"></a>况复余财。<a id="a-N9"></a>虽有珍宝。<a id="a-NA"></a>多诸储积。<a id="a-NB"></a>以悭贪故。<a id="a-NC"></a>惜不啖食。<a id="a-ND"></a>所可食者。<a id="a-NE"></a>秕稗杂糠。<a id="a-NF"></a>极为粗涩。<a id="a-NG"></a>若作羹时。<a id="a-NH"></a>煮姜一罢。<a id="a-NI"></a>煮已还取卖为财用。<a id="a-NJ"></a>所可著者。<a id="a-NK"></a>唯衣粗布。<a id="a-NL"></a>五总粗弊。<a id="a-NM"></a>以为内衣。<a id="a-NN"></a>乘朽故车。<a id="a-NO"></a>进缀树叶。<a id="a-NP"></a>以为伞盖。<a id="a-NQ"></a>未曾见其修少布施沙门婆罗门贫穷乞儿。<a id="a-NR"></a>佛言。<a id="a-NS"></a>如此愚人。<a id="a-NT"></a>非善丈夫。<a id="a-NU"></a>何以故。<a id="a-NV"></a>虽有财宝。<a id="a-NW"></a>不能开意正直受乐。<a id="a-NX"></a>又复不能供养父母及与妻子。<a id="a-NY"></a>亦不赐与奴婢仆使。<a id="a-NZ"></a>不时时施与沙门及婆罗门。<a id="a-Na"></a>亦复不求生天善报。<a id="a-Nb"></a>佛告王曰。<a id="a-Nc"></a>此摩诃南。<a id="a-Nd"></a>乃往昔时。<a id="a-Ne"></a>已曾于多伽罗瑟辟支佛所。<a id="a-Nf"></a>种少善根。<a id="a-Ng"></a>尔时布施饮食。<a id="a-Nh"></a>不至心施。<a id="a-Ni"></a>不信心施。<a id="a-Nj"></a>不手自施。<a id="a-Nk"></a>不恭敬施。<a id="a-Nl"></a>撩掷而与。<a id="a-Nm"></a>布施已讫。<a id="a-Nn"></a>后复生悔。<a id="a-No"></a>作是念言。<a id="a-Np"></a>我之饮食。<a id="a-Nq"></a>云何与此剃头沙门。<a id="a-Nr"></a>不如自与家中仆使。<a id="a-Ns"></a>于其舍身。<a id="a-Nt"></a>得生舍卫城第一巨富大长者家。<a id="a-Nu"></a>虽复生彼富长者家。<a id="a-Nv"></a>由先施食有悔心故。<a id="a-Nw"></a>自然不喜着好衣裳。<a id="a-Nx"></a>亦复不喜食于美食。<a id="a-Ny"></a>鞍马车乘严饰之具。<a id="a-Nz"></a>悉不喜乐。<a id="a-O0"></a>大王当知。<a id="a-O1"></a>摩诃南。<a id="a-O2"></a>于昔往日。<a id="a-O3"></a>其家豪富。<a id="a-O4"></a>为钱财故。<a id="a-O5"></a>杀异母弟。<a id="a-O6"></a>以是因缘。<a id="a-O7"></a>入于地狱。<a id="a-O8"></a>无量年岁受诸苦恼。<a id="a-O9"></a>由是之故。<a id="a-OA"></a>钱财七返常没于官。<a id="a-OB"></a>摩诃南。<a id="a-OC"></a>于多伽罗瑟辟支佛所。<a id="a-OD"></a>施食因缘。<a id="a-OE"></a>受福已尽。<a id="a-OF"></a>如大罪人。<a id="a-OG"></a>舍身之后。<a id="a-OH"></a>入于地狱。<a id="a-OI"></a>摩诃南舍身。<a id="a-OJ"></a>亦复如是。<a id="a-OK"></a>入大叫唤地狱。<a id="a-OL"></a>时波斯匿王。<a id="a-OM"></a>复白佛言。<a id="a-ON"></a>世尊。<a id="a-OO"></a>彼摩诃南。<a id="a-OP"></a>舍身实入大叫唤地狱耶。<a id="a-OQ"></a>佛言。<a id="a-OR"></a>实入。<a id="a-OS"></a>时王闻已。<a id="a-OT"></a>悲泣流泪。<a id="a-OU"></a>王整衣服。<a id="a-OV"></a>偏袒右肩。<a id="a-OW"></a>合掌说偈。</p>
  <p id="aOX">钱财谷帛并珍宝　　奴婢仆使及眷属</p>
  <p id="aOY">一切无随无随者　　亦不能取其少分</p>
  <p id="aOZ">为死所侵舍故尸　　一切财宝虽罗列</p>
  <p id="aOa">都无一物是储有　　亦复不能持少去</p>
  <p id="aOb">为有何物随逐人　　譬如有影随其形</p>
  <p id="aOc">善恶受报必不失　　唯此随人犹如影</p>
  <p id="aOd">尔时世尊以偈答言。</p>
  <p id="aOe">善恶随逐人　　譬如影随形</p>
  <p id="aOf">随其所趣向　　未曾相舍离</p>
  <p id="aOg">譬如少资粮　　越险增苦恼</p>
  <p id="aOh">行恶亦如是　　不能至善径</p>
  <p id="aOi">譬如丰资粮　　安乐越险道</p>
  <p id="aOj">修福者亦尔　　安隐至善处</p>
  <p id="aOk">譬如久别离　　至于旷远处</p>
  <p id="aOl">安隐得还家　　其心甚悦豫</p>
  <p id="aOm">妻子及眷属　　欢喜极快乐</p>
  <p id="aOn">修善者亦尔　　善业来迎接</p>
  <p id="aOo">亦如离眷属　　会合得欢喜</p>
  <p id="aOp">是以应积善　　当为后世故</p>
  <p id="aOq">欲得后世福　　应修行正行</p>
  <p id="aOr">今不被讥呵　　后受于快乐</p>
  <p id="aOs">佛说是已。<a id="a-Ot"></a>诸比丘闻佛所说。<a id="a-Ou"></a>欢喜奉行。</p>
  <p data-pb></p>
  <h2 id="aOv">（六一）</h2>
  <p id="aOw">如是我闻。<a id="a-Ox"></a>一时佛在舍卫国祇树给孤独园。<a id="a-Oy"></a>当于尔时。<a id="a-Oz"></a>波斯匿王。<a id="a-P0"></a>欲设大祀。<a id="a-P1"></a>养千牛王皆系于柱。<a id="a-P2"></a>并及[犛-未+牙]牛水牛乳牛犊及小牛。<a id="a-P3"></a>尽各数千。<a id="a-P4"></a>牂羖羊等。<a id="a-P5"></a>亦复数千。<a id="a-P6"></a>种种畜生皆系祀场。<a id="a-P7"></a>时余国中。<a id="a-P8"></a>诸婆罗门。<a id="a-P9"></a>闻王大祀。<a id="a-PA"></a>自远而至。<a id="a-PB"></a>进集舍卫城。<a id="a-PC"></a>时众多比丘。<a id="a-PD"></a>于其晨朝。<a id="a-PE"></a>着衣持钵。<a id="a-PF"></a>入城乞食。<a id="a-PG"></a>闻波斯匿王。<a id="a-PH"></a>欲设大祀。<a id="a-PI"></a>养千牛王。<a id="a-PJ"></a>并及牦牛水牛乳牛小牛及犊。<a id="a-PK"></a>尽各数千。<a id="a-PL"></a>牂羖羊等。<a id="a-PM"></a>亦复数千。<a id="a-PN"></a>如是种种。<a id="a-PO"></a>诸畜生等。<a id="a-PP"></a>皆悉系着于彼祀场。<a id="a-PQ"></a>又闻余国诸婆罗门。<a id="a-PR"></a>斯波斯匿王。<a id="a-PS"></a>施设大祀。<a id="a-PT"></a>一切云集。<a id="a-PU"></a>在舍卫城。<a id="a-PV"></a>诸比丘。<a id="a-PW"></a>乞食已讫。<a id="a-PX"></a>摄于衣钵。<a id="a-PY"></a>洗足已去。<a id="a-PZ"></a>往诣佛所。<a id="a-Pa"></a>顶礼佛足。<a id="a-Pb"></a>在一面坐。<a id="a-Pc"></a>白佛言。<a id="a-Pd"></a>世尊。<a id="a-Pe"></a>我等今日入城乞食。<a id="a-Pf"></a>闻如是事。<a id="a-Pg"></a>尔时世尊。<a id="a-Ph"></a>闻是语已。<a id="a-Pi"></a>即说偈言。</p>
  <p id="aPj">月月百千祀　　修此以求福</p>
  <p id="aPk">不如一信佛　　十六分中一</p>
  <p id="aPl">月月百千祀　　修此以求福</p>
  <p id="aPm">不如一信法　　十六分中一</p>
  <p id="aPn">月月百千祀　　修此以求福</p>
  <p id="aPo">不如一信僧　　十六分中一</p>
  <p id="aPp">月月百千祀　　修此以求福</p>
  <p id="aPq">不如一慈心　　十六分中一</p>
  <p id="aPr">月月百千祀　　修此以求福</p>
  <p id="aPs">不如怜众生　　十六分中一</p>
  <p id="aPt">月月百千祀　　修此以求福</p>
  <p id="aPu">不如怜鬼神　　十六分中一</p>
  <p id="aPv">月月百千祀　　不如一善心</p>
  <p id="aPw">怜愍畜生类　　十六分中一</p>
  <p id="aPx">月月百千祀　　不如于佛说</p>
  <p id="aPy">生信而爱乐　　十六分中一</p>
  <p id="aPz">假使修诸祀　　及与事火法</p>
  <p id="aQ0">修此欲求福　　行此诸祠祀</p>
  <p id="aQ1">满足一年中　　不如正身立</p>
  <p id="aQ2">一礼敬向佛　　四分中之一</p>
  <p id="aQ3">佛说是已。<a id="a-Q4"></a>诸比丘闻佛所说。<a id="a-Q5"></a>欢喜奉行。</p>
  <p data-pb></p>
  <h2 id="aQ6">（六二）</h2>
  <p id="aQ7">如是我闻。<a id="a-Q8"></a>一时佛在舍卫国祇树给孤独园。<a id="a-Q9"></a>尔时波斯匿王。<a id="a-QA"></a>收摄刹利毗舍首陀罗沙门婆罗门。<a id="a-QB"></a>持戒破戒出家。<a id="a-QC"></a>乃至伎儿旃陀罗等。<a id="a-QD"></a>悉皆系闭。<a id="a-QE"></a>时诸比丘。<a id="a-QF"></a>入城乞食。<a id="a-QG"></a>闻如是上事。<a id="a-QH"></a>食已洗足。<a id="a-QI"></a>往诣佛所。<a id="a-QJ"></a>顶礼佛足。<a id="a-QK"></a>在一面坐。<a id="a-QL"></a>白佛言。<a id="a-QM"></a>世尊。<a id="a-QN"></a>我等。<a id="a-QO"></a>入城乞食。<a id="a-QP"></a>闻波斯匿王。<a id="a-QQ"></a>收摄刹利毗舍首陀罗沙门婆罗门出家。<a id="a-QR"></a>持戒破戒。<a id="a-QS"></a>及伎儿旃陀罗等。<a id="a-QT"></a>悉皆系闭。<a id="a-QU"></a>尔时世尊。<a id="a-QV"></a>闻斯语已。<a id="a-QW"></a>即说偈言。</p>
  <p id="aQX">王者系缚人　　以铁木及绳</p>
  <p id="aQY">贤圣观斯事　　深知非牢缚</p>
  <p id="aQZ">若恋于妻子　　钱财及珍宝</p>
  <p id="aQa">如是系缚人　　坚牢过于彼</p>
  <p id="aQb">妻子及财宝　　愚人生系着</p>
  <p id="aQc">其实如瀑流　　漂没诸凡夫</p>
  <p id="aQd">是以宜速逝　　趣向于解脱</p>
  <p id="aQe">佛说是已。<a id="a-Qf"></a>诸比丘闻佛所说。<a id="a-Qg"></a>欢喜奉行。</p>
  <p id="aQh">三菩提及母　　爱己及护己</p>
  <p id="aQi">捕鱼并鹿阱　　悭并及命终</p>
  <p id="aQj">祠祀及系缚</p>
 </body>
</html>