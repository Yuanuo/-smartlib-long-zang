<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经卷第十二</title>
</head>
<body>
  <h1 class="head">别译杂阿含经卷第十二</h1>
  <h2>（二四四）</h2>
  <p>如是我闻。一时佛游摩竭提国。将欲向彼崛默夜叉宫中。时崛默夜叉往诣佛所。顶礼佛足在一面坐。白佛言。世尊。唯愿如来及比丘僧。于今日夜在我宫宿。尔时世尊默然许之。时崛默夜叉为欲安置佛徒众故。即时化作五百宫殿。床敷卧具皆悉备足。又复化作五百火炉。中火炽然都无烟气。请佛诣宫奉以上房。五百比丘以次取房。尔时如来入房坐已。崛默夜叉在一面立。而说偈言。</p>
  <p class="l-js-5c">得正忆念乐　　忆念正亦乐</p>
  <p class="l-js-5c">志念常不忘　　正念得安眠</p>
  <p class="l-js-5c">正念得贤乐　　不害不杖捶</p>
  <p class="l-js-5c">不胜亦不负　　于一切众生</p>
  <p class="l-js-5c">普皆生慈愍　　离一切怨憎</p>
  <p class="l-js-5c">斯乃为大乐　　更无有过者</p>
  <p>时崛默夜叉说此偈已。欢喜顶礼而还。</p>
  <h2>（二四五）</h2>
  <p>如是我闻。一时佛在白山。尔时尊者象护为佛侍者。于时世尊夜中经行。天降微雨电光晃曜。时天帝释即便化作琉璃宝堂以覆佛上。作是事已。来诣佛所顶礼佛足。如来经行犹未休止。时彼国人若小儿啼泣不时止者。辄以薄俱罗鬼而以恐之。然诸佛常法。师不入室。弟子不得在前入房而先眠睡。尔时象护作是心念。今夜既久世尊不眠。我当作薄俱罗鬼恐其令眠。作斯念已。寻便反被俱执至经行道头。而语佛言。沙门沙门。薄俱罗鬼来。尔时佛告象护。汝甚愚痴。以薄俱罗鬼恐怖于我。汝宁不知如来久断惊惧毛竖一切畏耶。时释提桓因见闻是已。白佛言。世尊。佛法之中亦有如是出家人也。佛告天帝。憍尸迦。瞿昙种姓极为宽廓多所容纳。如是之人。不久亦当得清净法。尔时世尊。即说偈言。</p>
  <p class="l-js-5c">若于自己法　　具行婆罗门</p>
  <p class="l-js-5c">到于彼岸者　　尽诸有结漏</p>
  <p class="l-js-5c">若于自己法　　具行婆罗门</p>
  <p class="l-js-5c">名到于彼岸　　观诸受灭没</p>
  <p class="l-js-5c">若于自己法　　具行婆罗门</p>
  <p class="l-js-5c">到于彼岸者　　观因之尽没</p>
  <p class="l-js-5c">若于自己法　　具行婆罗门</p>
  <p class="l-js-5c">能度于彼岸　　观结使寂灭</p>
  <p class="l-js-5c">若于自己法　　具行婆罗门</p>
  <p class="l-js-5c">度于彼岸者　　观生老病死</p>
  <p class="l-js-5c">若于自己法　　具行婆罗门</p>
  <p class="l-js-5c">度于彼岸者　　能度毗舍阇</p>
  <p>薄俱罗彼岸</p>
  <p>尔时帝释闻佛所说。欢喜顶礼还于天宫。</p>
  <h2>（二四六）</h2>
  <p>尔时尊者阿那律从佛游行。至彼摩竭提国鬼子母宫。时阿那律中夜早起。正身端坐诵法句偈及波罗延大德之偈。又复高声诵习其义及修多罗等。时鬼子母所爱小子。字宾伽罗。啼泣堕泪。时鬼子母慰抚子言。道人诵经汝莫啼泣。即说偈言。</p>
  <p class="l-js-7c">汝宾伽罗止尔声　　听道人诵法句偈</p>
  <p class="l-js-7c">听是偈已除破戒　　获得清净能守禁</p>
  <p class="l-js-7c">汝宾伽罗止尔声　　听道人诵法句偈</p>
  <p class="l-js-7c">听是偈已得不杀　　汝宾伽罗止尔声</p>
  <p class="l-js-7c">听道人诵法句偈　　听是偈已得实语</p>
  <p class="l-js-7c">汝宾伽罗止尔声　　听道人诵法句偈</p>
  <p class="l-js-7c">听是偈已离鬼胎　　是故汝应止啼声</p>
  <h2>（二四七）</h2>
  <p>如是我闻。一时佛在摩竭提国富那婆修夜叉母宫。佛于其夜在彼宫宿。其子夜叉婆修。及女优怛罗。夜中啼泣。其母尔时慰抚男女欲令不啼。即说偈言。</p>
  <p>富那婆修　　及优怛罗　　汝等今者</p>
  <p>宜止啼声　　佛之世雄　　所说法要</p>
  <p>使我得闻　　非父非母　　能脱苦恼</p>
  <p>唯有世尊　　善巧说法　　能令闻者</p>
  <p>永离诸苦　　一切众生　　随于欲流</p>
  <p>没生死海　　我欲听法　　断斯欲流</p>
  <p>富那婆修　　及优怛罗　　是故汝等</p>
  <p>宜应默然</p>
  <p>时富那婆修。即说偈言。</p>
  <p class="l-js-5c">我今随母教　　更不生音声</p>
  <p class="l-js-5c">小妹优怛罗　　尔今亦默然</p>
  <p class="l-js-5c">愿听彼沙门　　说于微妙法</p>
  <p class="l-js-5c">佛于摩竭提　　人中最为上</p>
  <p class="l-js-5c">广为诸众生　　演说断苦法</p>
  <p class="l-js-5c">说苦能生苦　　说苦出要道</p>
  <p class="l-js-5c">说贤圣八道　　安隐趣涅槃</p>
  <p class="l-js-5c">善哉闻沙门　　所说法之要</p>
  <p>母以偈答。</p>
  <p class="l-js-5c">汝是知见者　　所说称我心</p>
  <p class="l-js-5c">汝善赞叹彼　　世间之导师</p>
  <p class="l-js-5c">以汝等默故　　令我见四谛</p>
  <p class="l-js-5c">优怛罗后时　　亦当见四谛</p>
  <h2>（二四八）</h2>
  <p>如是我闻。一时佛游摩竭提国。至摩尼行夜叉宫。时摩尼行夜叉共诸夜叉。不在己宫集于余处。有一女人。持好香华并赍美酒。来至于此夜叉宫中。尔时世尊处彼宫坐诸根寂定。时此女人见于如来在宫中坐。颜色悦豫志意湛然。诸根寂定得上调心。譬如金楼。见斯事已。即生此念。我于今者便为现见摩尼行夜叉。时此女人前礼佛足而说偈言。</p>
  <p class="l-js-5c">汝实应供养　　请与我所愿</p>
  <p class="l-js-5c">使汝得贤善　　此摩竭提人</p>
  <p class="l-js-5c">咸从汝求愿　　汝常称其心</p>
  <p class="l-js-5c">能与福庆佑　　汝今称我愿</p>
  <p class="l-js-5c">令我现在乐　　来世得生天</p>
  <p>尔时世尊以偈答曰。</p>
  <p class="l-js-5c">汝慎莫放逸　　而生于憍慢</p>
  <p class="l-js-5c">常当乐信戒　　汝当自化度</p>
  <p class="l-js-5c">请求摩尼行　　彼将何所为</p>
  <p class="l-js-5c">未若汝自修　　生天之业缘</p>
  <p>时彼女人闻斯偈已。复作是念。彼必不是摩尼夜叉。乃是瞿昙沙门。即此女人寻以香花酒瓶屏于一处。顶礼佛足合掌向佛。而说偈言。</p>
  <p class="l-js-5c">云何能获得　　现乐后生天</p>
  <p class="l-js-5c">趣向于何事　　能得受快乐</p>
  <p class="l-js-5c">当作何业行　　我今问瞿昙</p>
  <p class="l-js-5c">云何今得乐　　命终得生天</p>
  <p class="l-js-5c">施与调诸根　　能生于快乐</p>
  <p class="l-js-5c">正见贤善俱　　亲近于沙门</p>
  <p class="l-js-5c">正命自活者　　何用生于彼</p>
  <p class="l-js-5c">三十三天中　　彼即苦罗网</p>
  <p class="l-js-5c">汝除于欲爱　　至心听我说</p>
  <p class="l-js-5c">我今当为汝　　说无尘垢法</p>
  <p class="l-js-5c">汝诸夜叉众　　善哉听甘露</p>
  <p>尔时世尊。即为说法示教利喜。如诸佛法。说施论戒论生天之论。欲为不净出世为要。佛知其心志意调顺。为说四谛苦集灭道。女人意聪闻法信悟。如新净氎易受染色。即于座上见四圣谛法。知法逮得于法。尽法崖底断于疑网。渡疑彼岸不随于他。即起礼佛合掌而言。世尊。我已得出。我已得出。我尽形寿归依三宝成就不杀。时此女人闻法欢喜。顶礼而去。</p>
  <h2>（二四九）</h2>
  <p>如是我闻。一时佛游摩竭提国。至箭毛夜叉宫于夜止宿。时箭毛夜叉与诸夜叉余处聚会。不在宫中。时箭毛同伴其名为炙。此炙夜叉见佛在于箭毛舍中。诣箭毛夜叉所。而语之言。汝得大利。如来至真等正觉。今在汝宫于中止宿。箭毛夜叉言。彼云何在我宫宿。时夜叉复语之言。彼虽人类实是如来至真等正觉。箭毛复言。我今还宫足自别知。为是如来至真等正觉为非是耶。箭毛夜叉聚会既讫。寻还己宫。以身欲触佛佛身转远。即问佛言。沙门。今者为惊惧耶。佛言。我不畏。汝触极恶。箭毛复言。沙门。我今问难。汝若解释甚善无量。若不答我当破汝心。令热沸血从面而出。又拔汝膊掷置婆耆河岸。佛言。我不见世间若天魔梵沙门婆罗门。有能令我心意颠倒。破我之心面出沸血。能拔我膊掷置于彼婆耆岸者。尔时箭毛。即说偈言。</p>
  <p>贪欲嗔恚　　以何为本　　乐及不乐</p>
  <p>怖畏毛竖　　为是何耶　　彼意觉者</p>
  <p>住在何处　　婴孩小儿　　云何生便</p>
  <p>知捉于乳</p>
  <p>尔时世尊以偈答曰。</p>
  <p class="l-js-5c">爱从以我生　　如尼拘陀树</p>
  <p class="l-js-5c">欲爱随所著　　亦如摩楼多</p>
  <p class="l-js-5c">缠缚尼拘树　　夜叉应当知</p>
  <p class="l-js-5c">若知其根本　　必能舍弃离</p>
  <p class="l-js-5c">如彼根本者　　能度生死海</p>
  <p class="l-js-5c">度于有驶流　　更不受后有</p>
  <p>时箭毛夜叉闻佛所说。心开意解欢喜踊跃。即受三归。</p>
  <h2>（二五○）</h2>
  <p>如是我闻。一时佛在舍卫国祇树给孤独园。尔时优婆夷有一男儿。受持八戒于戒有缺。以犯戒故鬼著而狂。时优婆夷。即说偈言。</p>
  <p class="l-js-5c">十四十五日　　及以月八日</p>
  <p class="l-js-5c">如来神足月　　清净持八戒</p>
  <p class="l-js-5c">修行不缺减　　鬼神不扰乱</p>
  <p class="l-js-5c">我从罗汉所　　得闻如是事</p>
  <p>时有夜叉。而说偈言。</p>
  <p class="l-js-5c">十四十五日　　及以月八日</p>
  <p class="l-js-5c">神足月斋日　　持戒不毁缺</p>
  <p class="l-js-5c">具受八支斋　　鬼神不扰乱</p>
  <p class="l-js-5c">汝于罗汉所　　所闻皆称实</p>
  <p class="l-js-5c">我今必当放　　夜叉作是语</p>
  <p class="l-js-5c">毁戒鬼扰弄　　若有所毁缺</p>
  <p class="l-js-5c">现在鬼神恼　　将来获恶果</p>
  <p class="l-js-5c">受戒如执刀　　急缓俱能伤</p>
  <p class="l-js-5c">智者须菩提　　得中则无害</p>
  <p class="l-js-5c">不持法沙门　　后受地狱苦</p>
  <p class="l-js-5c">如彼拙用刀　　必伤于其手</p>
  <p class="l-js-5c">善捉者不伤　　能护沙门法</p>
  <p class="l-js-5c">后必得涅槃　　夜叉捉儿竟</p>
  <p class="l-js-5c">捉已寻复放　　时彼优婆夷</p>
  <p class="l-js-5c">寻语其子言　　汝今当听我</p>
  <p class="l-js-5c">夜叉之所说　　诸有迟缓业</p>
  <p class="l-js-5c">梵行不清净　　邪命并谄曲</p>
  <p class="l-js-5c">彼不成大果　　譬如拙用刀</p>
  <p class="l-js-5c">必自伤害手　　善持沙门法</p>
  <p class="l-js-5c">后必近涅槃　　如似善捉刀</p>
  <p>不自伤其手</p>
  <p>尔时优婆夷为子种种说是法已。其子寻即生于厌恶。既厌恶已便求出家。剃除须发即著法服。年少出家不能深乐出家之法。以不乐故便还归家。时优婆夷遥见子来举手大唤。而说偈言。</p>
  <p>舍既被烧　　烟炎炽盛　　善出诸物</p>
  <p>何以复来　　而欲入火　　舍既焚烧</p>
  <p>烟焰炽盛　　何缘复来　　欲被烧害</p>
  <p>尔时其子。复说偈言。</p>
  <p class="l-js-5c">一切世人死　　必应悲号哭</p>
  <p class="l-js-5c">现在若不见　　亦复应啼泣</p>
  <p class="l-js-5c">母今以何故　　如彼饿鬼哭</p>
  <p>其母复说偈言。</p>
  <p class="l-js-5c">汝以先舍欲　　出家为沙门</p>
  <p class="l-js-5c">汝今欲还家　　恐为魔所缚</p>
  <p class="l-js-5c">我今以是故　　是以哭于汝</p>
  <p>时优婆夷　　如是种种　　呵责其子</p>
  <p>使生厌恶</p>
  <p>尔时其子即向阿练若处。精勤修道昼夜不废。获阿罗汉。</p>
  <h2>（二五一）</h2>
  <p>如是我闻。一时佛游摩竭提国。往至于彼旷野夜叉所住之宫于夜止宿。时彼夜叉与诸夜叉。余处聚会不在己宫。时有夜叉名曰驴驹。见于如来在旷野宫宿。即往于彼旷野鬼所。而语之言。汝获大利。如来至真等正觉在汝宫宿。旷野答言。彼人云何在我宫宿。时驴驹夜叉复语之言。虽是人类。实是如来至真等正觉。旷野复言。汝审真实是如来至真等正觉。为非是耶。尔时旷野聚会已讫还于己宫。既见佛已。而作是言。出去沙门。如来尔时以彼住处故随语出。复语佛言。沙门还入。佛断我慢复随语入。第二第三。语佛出入。佛悉随之。第四亦言。沙门出去。佛言。汝已三请。我于今者不为汝出。旷野即言。我欲问难。汝若解释当听汝坐。若不答我。当令汝心意倒错。又破汝心使热沸血从面而出。挽汝之膊掷置婆耆河岸。佛言。不见世间若天若魔若梵沙门婆罗门有能以我如汝语者。汝欲问者随汝所问。时旷野鬼。即说偈言。</p>
  <p class="l-js-5c">一切财宝中　　何者最为胜</p>
  <p class="l-js-5c">修行何善行　　能招于乐报</p>
  <p class="l-js-5c">于诸美味中　　何者最为胜</p>
  <p class="l-js-5c">于诸寿命中　　何者寿命胜</p>
  <p>尔时世尊以偈答曰。</p>
  <p class="l-js-5c">于诸人中财　　信财第一胜</p>
  <p class="l-js-5c">修行于法者　　能得于快乐</p>
  <p class="l-js-5c">实语最美味　　智慧寿命胜</p>
  <p>时旷野夜叉复说偈言。</p>
  <p class="l-js-5c">谁渡于驶流　　谁渡于大海</p>
  <p class="l-js-5c">谁能舍离苦　　谁得于清净</p>
  <p>尔时世尊以偈答曰。</p>
  <p class="l-js-5c">信能渡驶流　　不放逸渡海</p>
  <p class="l-js-5c">精进能离苦　　智慧能清净</p>
  <p>旷野夜叉复说偈言。</p>
  <p class="l-js-5c">云何能得信　　云何能得财</p>
  <p class="l-js-5c">云何得名称　　云何得善友</p>
  <p>尔时世尊复以偈言。</p>
  <p class="l-js-5c">阿罗汉得信　　行法得涅槃</p>
  <p class="l-js-5c">顺行所应作　　精勤能聚财</p>
  <p class="l-js-5c">实语名远闻　　广施得亲友</p>
  <p class="l-js-5c">汝可广请问　　沙门婆罗门</p>
  <p class="l-js-5c">谁边得实语　　离我谁有法</p>
  <p class="l-js-5c">九十六种道　　汝观察谛问</p>
  <p class="l-js-5c">谁法有不害　　能具调顺者</p>
  <p>尔时旷野复说偈言。</p>
  <p class="l-js-5c">何须更问彼　　沙门婆罗门</p>
  <p class="l-js-5c">大精进显示　　善分别说法</p>
  <p class="l-js-5c">我今念汝恩　　由汝示我故</p>
  <p class="l-js-5c">令我今得见　　无上大商主</p>
  <p class="l-js-5c">我从于今日　　随所行来处</p>
  <p class="l-js-5c">城邑及聚落　　常当归命佛</p>
  <p>显示于正法</p>
  <p>时旷野夜叉闻佛所说。欢喜踊跃归依三宝。并受禁戒为佛弟子。</p>
  <h2>（二五二）</h2>
  <p>如是我闻。一时佛在王舍城迦兰陀竹林。尔时王园精舍有比丘尼。名曰毗[口*梨](毗[口*梨]秦言雄也)。时彼国人一切共为俱蜜头星会。七日七夜欢娱聚集。无有延请比丘尼者。时有夜叉。于彼毗[口*梨]比丘尼所生信敬心。知诸国人都无请者。于里巷中。说斯偈言。</p>
  <p class="l-js-5c">王舍城诸人　　一切咸醉眠</p>
  <p>毗[口*梨]比丘尼　　寂然入善定</p>
  <p class="l-js-5c">行者实是雄　　成就于雄法</p>
  <p class="l-js-5c">而此比丘尼　　善能修诸根</p>
  <p class="l-js-5c">永离于尘垢　　寂灭到涅槃</p>
  <p class="l-js-5c">如斯大德人　　宜勤加供养</p>
  <p class="l-js-5c">汝等今云何　　都无请命者</p>
  <p>时彼城中诸优婆塞。闻是偈已。各持衣服及诸肴膳而来。施与彼比丘尼。于时夜叉见诸人等各各供养。复说偈言。</p>
  <p>毗[口*梨]比丘尼　　断除一切结</p>
  <p class="l-js-5c">优婆塞有智　　能施于彼食</p>
  <p class="l-js-5c">以施彼食故　　得大福增长</p>
  <p>毗[口*梨]比丘尼　　断一切结使</p>
  <p>优婆塞有智　　能施毗[口*梨]衣</p>
  <p class="l-js-5c">以施彼衣故　　得大福增长</p>
  <h2>（二五三）</h2>
  <p>如是我闻。一时佛在王舍城迦兰陀竹林。时王园精舍有比丘尼。名曰白净。尔时国人一切共作俱蜜头星会。七日七夜欢娱聚集。无有请彼比丘尼者。时有夜叉。于白净比丘尼所生信敬心。知诸国人都无请者。于里巷中。说斯偈言。</p>
  <p class="l-js-5c">王舍城诸人　　一切皆醉眠</p>
  <p class="l-js-5c">不请比丘尼　　修于诸根者</p>
  <p class="l-js-5c">白净白净法　　比丘尼善定</p>
  <p class="l-js-5c">永离于尘垢　　寂灭到涅槃</p>
  <p class="l-js-5c">如斯大德人　　宜勤加供养</p>
  <p class="l-js-5c">汝等今云何　　都无命请者</p>
  <p>时彼城中诸人闻是偈已。各持衣食施比丘尼。于时夜叉见得衣食。复说偈言。</p>
  <p class="l-js-5c">白净比丘尼　　断除于爱结</p>
  <p class="l-js-5c">优婆塞有智　　能施于彼食</p>
  <p class="l-js-5c">以施彼食故　　获于无量福</p>
  <p class="l-js-5c">白净比丘尼　　断除于悭贪</p>
  <p class="l-js-5c">优婆塞有智　　能施于彼衣</p>
  <p class="l-js-5c">以施彼衣故　　获于无量福</p>
  <h2>（二五四）</h2>
  <p>如是我闻。一时佛在王舍城迦兰陀竹林。时二夜叉。一名七岳。二名雪山。此二夜叉共为亲友。而作誓言。若汝宫中有妙宝出。当语于我。若我宫中有妙宝出。亦当语汝。时雪山夜叉宫中。有千叶莲花大如车轮。绀琉璃茎金刚为须。雪山夜叉睹斯事已。即便遣使语彼七岳言。我宫中有是异物。汝可来观。尔时七岳夜叉闻是语已。即作心念。如来世尊近在不远。可使诣雪山夜叉所言。我当必诣彼往看宝华。作是念已。即复遣使言。我此中有如来至真等正觉。在此现形。汝宫虽有如是宝华为何所益。尔时雪山夜叉闻其使语。侍从五百夜叉。往诣于彼七岳夜叉所止宫中。雪山夜叉向于七岳。而说偈言。</p>
  <p class="l-js-5c">十五日夜月　　圆足极净明</p>
  <p class="l-js-5c">闻命将徒众　　今故来相造</p>
  <p class="l-js-5c">应当亲近谁　　谁是汝罗汉</p>
  <p>七岳夜叉。说偈答曰。</p>
  <p class="l-js-5c">如来世所尊　　王舍城最上</p>
  <p class="l-js-5c">说于四谛法　　断除一切苦</p>
  <p class="l-js-5c">说苦从因生　　能生苦名习</p>
  <p class="l-js-5c">贤圣八正道　　趣向于寂灭</p>
  <p class="l-js-5c">彼是我罗汉　　汝当亲近之</p>
  <p>雪山夜叉。复说偈言。</p>
  <p class="l-js-5c">普于群生类　　若有慈等心</p>
  <p class="l-js-5c">于爱不爱觉　　为得自在不</p>
  <p>七岳夜叉。复以偈答。</p>
  <p class="l-js-5c">心意极调柔　　于诸群萠类</p>
  <p class="l-js-5c">了知一切法　　为世大导师</p>
  <p class="l-js-5c">于爱不爱觉　　心皆得自在</p>
  <p>雪山夜叉。复说偈言。</p>
  <p class="l-js-5c">若能真实语　　终不虚妄言</p>
  <p class="l-js-5c">慈愍众生类　　除断于杀生</p>
  <p class="l-js-5c">远离于放逸　　于禅而不空</p>
  <p>七岳夜叉。复说偈言。</p>
  <p class="l-js-5c">终不虚妄语　　远离于杀害</p>
  <p class="l-js-5c">常舍诸放逸　　佛无不定时</p>
  <p>雪山夜叉。复说偈言。</p>
  <p class="l-js-5c">若不著于欲　　心无诸扰乱</p>
  <p class="l-js-5c">为有法眼耶　　尽于愚痴不</p>
  <p class="l-js-5c">能舍诸烦恼　　得于解脱不</p>
  <p>七岳夜叉。复以偈答。</p>
  <p class="l-js-5c">超出欲淤泥　　心净无扰乱</p>
  <p class="l-js-5c">法眼甚清彻　　得尽于愚痴</p>
  <p class="l-js-5c">永离众结使　　获得于解脱</p>
  <p>雪山夜叉。复说偈言。</p>
  <p class="l-js-5c">谁无别离恼　　谁能不绮语</p>
  <p class="l-js-5c">谁见物不贪　　谁不生想见</p>
  <p>七岳夜叉。复以偈答。</p>
  <p class="l-js-5c">久断爱别苦　　未曾无义言</p>
  <p class="l-js-5c">除舍贪欲心　　永无邪见想</p>
  <p>雪山夜叉。复说偈言。</p>
  <p class="l-js-5c">颇具于诸明　　戒行清净不</p>
  <p class="l-js-5c">为能尽诸漏　　不受后有耶</p>
  <p>七岳夜叉。复以偈答。</p>
  <p class="l-js-5c">明行悉具足　　持戒行清净</p>
  <p class="l-js-5c">久断诸结漏　　永不受后有</p>
  <p>雪山夜叉。复说偈言。</p>
  <p class="l-js-5c">如来三业中　　颇具众善行</p>
  <p class="l-js-5c">汝今得遵行　　赞叹真实法</p>
  <p>七岳夜叉。复以偈答。</p>
  <p class="l-js-5c">如来身口意　　具足众善行</p>
  <p class="l-js-5c">明达悉充备　　我赞真实法</p>
  <p>雪山夜叉。复说偈言。</p>
  <p>牟尼天世雄　　[跳-兆+专]如伊梨延</p>
  <p class="l-js-5c">少食不著味　　仙圣处林禅</p>
  <p class="l-js-5c">我等可共往　　礼敬瞿昙尊</p>
  <p>尔时七岳夜叉共雪山等。将千夜叉同时俱往。既到佛所。各整衣服合掌敬礼。而说偈言。</p>
  <p class="l-js-5c">婆伽婆世雄　　佛陀两足尊</p>
  <p class="l-js-5c">诸天所不知　　具眼悉明了</p>
  <p>尔时雪山七岳等说此偈已。在一面坐。雪山夜叉以偈问佛。</p>
  <p class="l-js-5c">云何苦出要　　云何舍离苦</p>
  <p class="l-js-5c">世尊为我说　　苦于何处尽</p>
  <p>尔时世尊以偈答曰。</p>
  <p class="l-js-5c">五欲意第六　　于此处离欲</p>
  <p class="l-js-5c">解脱于诸苦　　斯是苦出要</p>
  <p class="l-js-5c">如斯解脱苦　　即于苦处灭</p>
  <p class="l-js-5c">汝今问于我　　为汝如是说</p>
  <p>雪山夜叉。复以偈问。</p>
  <p class="l-js-5c">云何池流回　　何处无安立</p>
  <p class="l-js-5c">苦乐于何处　　灭尽无有余</p>
  <p>尔时世尊以偈答曰。</p>
  <p class="l-js-5c">眼耳鼻舌身　　意根为第六</p>
  <p class="l-js-5c">此处池流回　　此无安立处</p>
  <p class="l-js-5c">名色不起转　　此处得尽灭</p>
  <p>雪山夜叉复以偈问。</p>
  <p class="l-js-5c">云何世间生　　云何得和聚</p>
  <p class="l-js-5c">几为世间受　　几事为苦求</p>
  <p>尔时世尊以偈答曰。</p>
  <p class="l-js-5c">世间从六生　　因六得和集</p>
  <p class="l-js-5c">从六生于受　　六事恒苦求</p>
  <p>雪山夜叉复以偈问。</p>
  <p class="l-js-5c">云何修善法　　昼夜不懈怠</p>
  <p class="l-js-5c">云何度驶流　　无有安足处</p>
  <p class="l-js-5c">亦无所攀缘　　处深不沉没</p>
  <p>尔时世尊以偈答曰。</p>
  <p class="l-js-5c">一切戒无犯　　智慧具禅定</p>
  <p class="l-js-5c">思惟众过患　　具足于念力</p>
  <p class="l-js-5c">此能度难度　　远离欲和合</p>
  <p class="l-js-5c">舍诸有结使　　尽于欢喜有</p>
  <p class="l-js-5c">如是人名为　　处深不沉没</p>
  <p>雪山夜叉复以偈问。</p>
  <p class="l-js-5c">谁度于驶流　　孰能越大海</p>
  <p class="l-js-5c">谁能舍于苦　　云何得清净</p>
  <p>尔时世尊以偈答曰。</p>
  <p class="l-js-5c">信能度驶流　　不放逸越海</p>
  <p class="l-js-5c">精进能舍苦　　智慧能使净</p>
  <p class="l-js-5c">汝诣诸沙门　　及诸婆罗门</p>
  <p class="l-js-5c">各各种别问　　谁有知法者</p>
  <p class="l-js-5c">谁能说实舍　　离我谁能说</p>
  <p>雪山夜叉复以偈问。</p>
  <p class="l-js-5c">我今闻佛说　　疑网皆已除</p>
  <p class="l-js-5c">何须种别问　　沙门婆罗门</p>
  <p class="l-js-5c">世雄善显示　　具实分别说</p>
  <p class="l-js-5c">七岳恩深重　　能使我得见</p>
  <p class="l-js-5c">无上大导师　　我今所至处</p>
  <p class="l-js-5c">城邑及聚落　　在在并处处</p>
  <p class="l-js-5c">日夜常归依　　如来三佛陀</p>
  <p class="l-js-5c">法中之正法　　一千诸夜叉</p>
  <p class="l-js-5c">心各怀踊跃　　皆合掌向佛</p>
  <p class="l-js-5c">咸求为弟子　　归依佛世尊</p>
  <h2>（二五五）</h2>
  <p>如是我闻。一时佛在王舍城迦兰陀竹林。尔时尊者舍利弗大目犍连在灵鹫山。时舍利弗新剃发竟。晨朝早起正身端坐以衣覆头。当于彼时有二夜叉一名为害。二名复害。尔时复害见舍利弗。语为害言。我于今者欲以拳打剃头沙门。为害答言。而此比丘有大神德。汝勿为此。长夜受苦。第二第三亦如是谏。复害故欲以拳打舍利弗。以不用其所谏晓故。乃至以身躬自抱捉。尔时复害恶心炽盛。虽闻他谏。乃至抱捉都不从顺。即以拳打舍利弗头。既打之已。复害夜叉语为害言。今打比丘。便为烧煮于我。汝今应当救拔于我。作是语时地自开裂。现身陷入无间地狱。尔时尊者大目揵连。去舍利弗坐处不远坐一树下。寻闻打于舍利弗声。往诣尊者舍利弗所。而语之言。不能堪忍受如是苦。将无惊怖散坏身耶。舍利弗言。我身忍受都无苦痛亦不散坏。尊者即赞叹言。实有神德。假令复害以手打彼耆阇崛山。犹当碎坏。而舍利弗都无异相。斯二尊者作是语时。尔时世尊昼在房坐。以净天耳遥闻其言。即说偈言。</p>
  <p class="l-js-5c">正心如大山　　安住无动摇</p>
  <p class="l-js-5c">诸所可染著　　染不染著法</p>
  <p class="l-js-5c">远离于爱乐　　所谓爱乐者</p>
  <p class="l-js-5c">即是尘欲法　　若来加恼触</p>
  <p class="l-js-5c">不报恼触者　　是名不恼触</p>
  <p class="l-js-5c">若如是修心　　终不受于苦</p>
  <p>尔时比丘闻佛所说。欢喜奉行。</p>
  <p>因陀罗、释迦、崛摩．白山．宾迦罗．富那婆修．曼遮尼罗．箭毛．受斋．旷野．及雄．净．七岳并雪山。害及于无害。是名第十</p>
</body></html>