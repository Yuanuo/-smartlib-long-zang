<!doctype html>
<html id="z3IBUILZj" data-ver="686">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经卷第十二</h1>
  <h2 id="a2">（二四四）</h2>
  <p id="a3">如是我闻。<a id="a-4"></a>一时佛游摩竭提国。<a id="a-5"></a>将欲向彼崛默夜叉宫中。<a id="a-6"></a>时崛默夜叉往诣佛所。<a id="a-7"></a>顶礼佛足在一面坐。<a id="a-8"></a>白佛言。<a id="a-9"></a>世尊。<a id="a-A"></a>唯愿如来及比丘僧。<a id="a-B"></a>于今日夜在我宫宿。<a id="a-C"></a>尔时世尊默然许之。<a id="a-D"></a>时崛默夜叉为欲安置佛徒众故。<a id="a-E"></a>即时化作五百宫殿。<a id="a-F"></a>床敷卧具皆悉备足。<a id="a-G"></a>又复化作五百火炉。<a id="a-H"></a>中火炽然都无烟气。<a id="a-I"></a>请佛诣宫奉以上房。<a id="a-J"></a>五百比丘以次取房。<a id="a-K"></a>尔时如来入房坐已。<a id="a-L"></a>崛默夜叉在一面立。<a id="a-M"></a>而说偈言。</p>
  <p id="aN">得正忆念乐　　忆念正亦乐</p>
  <p id="aO">志念常不忘　　正念得安眠</p>
  <p id="aP">正念得贤乐　　不害不杖捶</p>
  <p id="aQ">不胜亦不负　　于一切众生</p>
  <p id="aR">普皆生慈愍　　离一切怨憎</p>
  <p id="aS">斯乃为大乐　　更无有过者</p>
  <p id="aT">时崛默夜叉说此偈已。<a id="a-U"></a>欢喜顶礼而还。</p>
  <p data-pb></p>
  <h2 id="aV">（二四五）</h2>
  <p id="aW">如是我闻。<a id="a-X"></a>一时佛在白山。<a id="a-Y"></a>尔时尊者象护为佛侍者。<a id="a-Z"></a>于时世尊夜中经行。<a id="a-a"></a>天降微雨电光晃曜。<a id="a-b"></a>时天帝释即便化作琉璃宝堂以覆佛上。<a id="a-c"></a>作是事已。<a id="a-d"></a>来诣佛所顶礼佛足。<a id="a-e"></a>如来经行犹未休止。<a id="a-f"></a>时彼国人若小儿啼泣不时止者。<a id="a-g"></a>辄以薄俱罗鬼而以恐之。<a id="a-h"></a>然诸佛常法。<a id="a-i"></a>师不入室。<a id="a-j"></a>弟子不得在前入房而先眠睡。<a id="a-k"></a>尔时象护作是心念。<a id="a-l"></a>今夜既久世尊不眠。<a id="a-m"></a>我当作薄俱罗鬼恐其令眠。<a id="a-n"></a>作斯念已。<a id="a-o"></a>寻便反被俱执至经行道头。<a id="a-p"></a>而语佛言。<a id="a-q"></a>沙门沙门。<a id="a-r"></a>薄俱罗鬼来。<a id="a-s"></a>尔时佛告象护。<a id="a-t"></a>汝甚愚痴。<a id="a-u"></a>以薄俱罗鬼恐怖于我。<a id="a-v"></a>汝宁不知如来久断惊惧毛竖一切畏耶。<a id="a-w"></a>时释提桓因见闻是已。<a id="a-x"></a>白佛言。<a id="a-y"></a>世尊。<a id="a-z"></a>佛法之中亦有如是出家人也。<a id="a-10"></a>佛告天帝。<a id="a-11"></a>憍尸迦。<a id="a-12"></a>瞿昙种姓极为宽廓多所容纳。<a id="a-13"></a>如是之人。<a id="a-14"></a>不久亦当得清净法。<a id="a-15"></a>尔时世尊。<a id="a-16"></a>即说偈言。</p>
  <p id="a17">若于自己法　　具行婆罗门</p>
  <p id="a18">到于彼岸者　　尽诸有结漏</p>
  <p id="a19">若于自己法　　具行婆罗门</p>
  <p id="a1A">名到于彼岸　　观诸受灭没</p>
  <p id="a1B">若于自己法　　具行婆罗门</p>
  <p id="a1C">到于彼岸者　　观因之尽没</p>
  <p id="a1D">若于自己法　　具行婆罗门</p>
  <p id="a1E">能度于彼岸　　观结使寂灭</p>
  <p id="a1F">若于自己法　　具行婆罗门</p>
  <p id="a1G">度于彼岸者　　观生老病死</p>
  <p id="a1H">若于自己法　　具行婆罗门</p>
  <p id="a1I">度于彼岸者　　能度毗舍阇</p>
  <p id="a1J">薄俱罗彼岸</p>
  <p id="a1K">尔时帝释闻佛所说。<a id="a-1L"></a>欢喜顶礼还于天宫。</p>
  <p data-pb></p>
  <h2 id="a1M">（二四六）</h2>
  <p id="a1N">尔时尊者阿那律从佛游行。<a id="a-1O"></a>至彼摩竭提国鬼子母宫。<a id="a-1P"></a>时阿那律中夜早起。<a id="a-1Q"></a>正身端坐诵法句偈及波罗延大德之偈。<a id="a-1R"></a>又复高声诵习其义及修多罗等。<a id="a-1S"></a>时鬼子母所爱小子。<a id="a-1T"></a>字宾伽罗。<a id="a-1U"></a>啼泣堕泪。<a id="a-1V"></a>时鬼子母慰抚子言。<a id="a-1W"></a>道人诵经汝莫啼泣。<a id="a-1X"></a>即说偈言。</p>
  <p id="a1Y">汝宾伽罗止尔声　　听道人诵法句偈</p>
  <p id="a1Z">听是偈已除破戒　　获得清净能守禁</p>
  <p id="a1a">汝宾伽罗止尔声　　听道人诵法句偈</p>
  <p id="a1b">听是偈已得不杀　　汝宾伽罗止尔声</p>
  <p id="a1c">听道人诵法句偈　　听是偈已得实语</p>
  <p id="a1d">汝宾伽罗止尔声　　听道人诵法句偈</p>
  <p id="a1e">听是偈已离鬼胎　　是故汝应止啼声</p>
  <p data-pb></p>
  <h2 id="a1f">（二四七）</h2>
  <p id="a1g">如是我闻。<a id="a-1h"></a>一时佛在摩竭提国富那婆修夜叉母宫。<a id="a-1i"></a>佛于其夜在彼宫宿。<a id="a-1j"></a>其子夜叉婆修。<a id="a-1k"></a>及女优怛罗。<a id="a-1l"></a>夜中啼泣。<a id="a-1m"></a>其母尔时慰抚男女欲令不啼。<a id="a-1n"></a>即说偈言。</p>
  <p id="a1o">富那婆修　　及优怛罗　　汝等今者</p>
  <p id="a1p">宜止啼声　　佛之世雄　　所说法要</p>
  <p id="a1q">使我得闻　　非父非母　　能脱苦恼</p>
  <p id="a1r">唯有世尊　　善巧说法　　能令闻者</p>
  <p id="a1s">永离诸苦　　一切众生　　随于欲流</p>
  <p id="a1t">没生死海　　我欲听法　　断斯欲流</p>
  <p id="a1u">富那婆修　　及优怛罗　　是故汝等</p>
  <p id="a1v">宜应默然</p>
  <p id="a1w">时富那婆修。<a id="a-1x"></a>即说偈言。</p>
  <p id="a1y">我今随母教　　更不生音声</p>
  <p id="a1z">小妹优怛罗　　尔今亦默然</p>
  <p id="a20">愿听彼沙门　　说于微妙法</p>
  <p id="a21">佛于摩竭提　　人中最为上</p>
  <p id="a22">广为诸众生　　演说断苦法</p>
  <p id="a23">说苦能生苦　　说苦出要道</p>
  <p id="a24">说贤圣八道　　安隐趣涅槃</p>
  <p id="a25">善哉闻沙门　　所说法之要</p>
  <p id="a26">母以偈答。</p>
  <p id="a27">汝是知见者　　所说称我心</p>
  <p id="a28">汝善赞叹彼　　世间之导师</p>
  <p id="a29">以汝等默故　　令我见四谛</p>
  <p id="a2A">优怛罗后时　　亦当见四谛</p>
  <p data-pb></p>
  <h2 id="a2B">（二四八）</h2>
  <p id="a2C">如是我闻。<a id="a-2D"></a>一时佛游摩竭提国。<a id="a-2E"></a>至摩尼行夜叉宫。<a id="a-2F"></a>时摩尼行夜叉共诸夜叉。<a id="a-2G"></a>不在己宫集于余处。<a id="a-2H"></a>有一女人。<a id="a-2I"></a>持好香华并赍美酒。<a id="a-2J"></a>来至于此夜叉宫中。<a id="a-2K"></a>尔时世尊处彼宫坐诸根寂定。<a id="a-2L"></a>时此女人见于如来在宫中坐。<a id="a-2M"></a>颜色悦豫志意湛然。<a id="a-2N"></a>诸根寂定得上调心。<a id="a-2O"></a>譬如金楼。<a id="a-2P"></a>见斯事已。<a id="a-2Q"></a>即生此念。<a id="a-2R"></a>我于今者便为现见摩尼行夜叉。<a id="a-2S"></a>时此女人前礼佛足而说偈言。</p>
  <p id="a2T">汝实应供养　　请与我所愿</p>
  <p id="a2U">使汝得贤善　　此摩竭提人</p>
  <p id="a2V">咸从汝求愿　　汝常称其心</p>
  <p id="a2W">能与福庆祐　　汝今称我愿</p>
  <p id="a2X">令我现在乐　　来世得生天</p>
  <p id="a2Y">尔时世尊以偈答曰。</p>
  <p id="a2Z">汝慎莫放逸　　而生于憍慢</p>
  <p id="a2a">常当乐信戒　　汝当自化度</p>
  <p id="a2b">请求摩尼行　　彼将何所为</p>
  <p id="a2c">未若汝自修　　生天之业缘</p>
  <p id="a2d">时彼女人闻斯偈已。<a id="a-2e"></a>复作是念。<a id="a-2f"></a>彼必不是摩尼夜叉。<a id="a-2g"></a>乃是瞿昙沙门。<a id="a-2h"></a>即此女人寻以香花酒瓶屏于一处。<a id="a-2i"></a>顶礼佛足合掌向佛。<a id="a-2j"></a>而说偈言。</p>
  <p id="a2k">云何能获得　　现乐后生天</p>
  <p id="a2l">趣向于何事　　能得受快乐</p>
  <p id="a2m">当作何业行　　我今问瞿昙</p>
  <p id="a2n">云何今得乐　　命终得生天</p>
  <p id="a2o">施与调诸根　　能生于快乐</p>
  <p id="a2p">正见贤善俱　　亲近于沙门</p>
  <p id="a2q">正命自活者　　何用生于彼</p>
  <p id="a2r">三十三天中　　彼即苦罗网</p>
  <p id="a2s">汝除于欲爱　　至心听我说</p>
  <p id="a2t">我今当为汝　　说无尘垢法</p>
  <p id="a2u">汝诸夜叉众　　善哉听甘露</p>
  <p id="a2v">尔时世尊。<a id="a-2w"></a>即为说法示教利喜。<a id="a-2x"></a>如诸佛法。<a id="a-2y"></a>说施论戒论生天之论。<a id="a-2z"></a>欲为不净出世为要。<a id="a-30"></a>佛知其心志意调顺。<a id="a-31"></a>为说四谛苦集灭道。<a id="a-32"></a>女人意聪闻法信悟。<a id="a-33"></a>如新净氎易受染色。<a id="a-34"></a>即于座上见四圣谛法。<a id="a-35"></a>知法逮得于法。<a id="a-36"></a>尽法崖底断于疑网。<a id="a-37"></a>渡疑彼岸不随于他。<a id="a-38"></a>即起礼佛合掌而言。<a id="a-39"></a>世尊。<a id="a-3A"></a>我已得出。<a id="a-3B"></a>我已得出。<a id="a-3C"></a>我尽形寿归依三宝成就不杀。<a id="a-3D"></a>时此女人闻法欢喜。<a id="a-3E"></a>顶礼而去。</p>
  <p data-pb></p>
  <h2 id="a3F">（二四九）</h2>
  <p id="a3G">如是我闻。<a id="a-3H"></a>一时佛游摩竭提国。<a id="a-3I"></a>至箭毛夜叉宫于夜止宿。<a id="a-3J"></a>时箭毛夜叉与诸夜叉余处聚会。<a id="a-3K"></a>不在宫中。<a id="a-3L"></a>时箭毛同伴其名为炙。<a id="a-3M"></a>此炙夜叉见佛在于箭毛舍中。<a id="a-3N"></a>诣箭毛夜叉所。<a id="a-3O"></a>而语之言。<a id="a-3P"></a>汝得大利。<a id="a-3Q"></a>如来至真等正觉。<a id="a-3R"></a>今在汝宫于中止宿。<a id="a-3S"></a>箭毛夜叉言。<a id="a-3T"></a>彼云何在我宫宿。<a id="a-3U"></a>时夜叉复语之言。<a id="a-3V"></a>彼虽人类实是如来至真等正觉。<a id="a-3W"></a>箭毛复言。<a id="a-3X"></a>我今还宫足自别知。<a id="a-3Y"></a>为是如来至真等正觉为非是耶。<a id="a-3Z"></a>箭毛夜叉聚会既讫。<a id="a-3a"></a>寻还己宫。<a id="a-3b"></a>以身欲触佛佛身转远。<a id="a-3c"></a>即问佛言。<a id="a-3d"></a>沙门。<a id="a-3e"></a>今者为惊惧耶。<a id="a-3f"></a>佛言。<a id="a-3g"></a>我不畏。<a id="a-3h"></a>汝触极恶。<a id="a-3i"></a>箭毛复言。<a id="a-3j"></a>沙门。<a id="a-3k"></a>我今问难。<a id="a-3l"></a>汝若解释甚善无量。<a id="a-3m"></a>若不答我当破汝心。<a id="a-3n"></a>令热沸血从面而出。<a id="a-3o"></a>又拔汝膊掷置婆耆河岸。<a id="a-3p"></a>佛言。<a id="a-3q"></a>我不见世间若天魔梵沙门婆罗门。<a id="a-3r"></a>有能令我心意颠倒。<a id="a-3s"></a>破我之心面出沸血。<a id="a-3t"></a>能拔我膊掷置于彼婆耆岸者。<a id="a-3u"></a>尔时箭毛。<a id="a-3v"></a>即说偈言。</p>
  <p id="a3w">贪欲嗔恚　　以何为本　　乐及不乐</p>
  <p id="a3x">怖畏毛竖　　为是何耶　　彼意觉者</p>
  <p id="a3y">住在何处　　婴孩小儿　　云何生便</p>
  <p id="a3z">知捉于乳</p>
  <p id="a40">尔时世尊以偈答曰。</p>
  <p id="a41">爱从以我生　　如尼拘陀树</p>
  <p id="a42">欲爱随所著　　亦如摩楼多</p>
  <p id="a43">缠缚尼拘树　　夜叉应当知</p>
  <p id="a44">若知其根本　　必能舍弃离</p>
  <p id="a45">如彼根本者　　能度生死海</p>
  <p id="a46">度于有驶流　　更不受后有</p>
  <p id="a47">时箭毛夜叉闻佛所说。<a id="a-48"></a>心开意解欢喜踊跃。<a id="a-49"></a>即受三归。</p>
  <p data-pb></p>
  <h2 id="a4A">（二五○）</h2>
  <p id="a4B">如是我闻。<a id="a-4C"></a>一时佛在舍卫国祇树给孤独园。<a id="a-4D"></a>尔时优婆夷有一男儿。<a id="a-4E"></a>受持八戒于戒有缺。<a id="a-4F"></a>以犯戒故鬼着而狂。<a id="a-4G"></a>时优婆夷。<a id="a-4H"></a>即说偈言。</p>
  <p id="a4I">十四十五日　　及以月八日</p>
  <p id="a4J">如来神足月　　清净持八戒</p>
  <p id="a4K">修行不缺减　　鬼神不扰乱</p>
  <p id="a4L">我从罗汉所　　得闻如是事</p>
  <p id="a4M">时有夜叉。<a id="a-4N"></a>而说偈言。</p>
  <p id="a4O">十四十五日　　及以月八日</p>
  <p id="a4P">神足月斋日　　持戒不毁缺</p>
  <p id="a4Q">具受八支斋　　鬼神不扰乱</p>
  <p id="a4R">汝于罗汉所　　所闻皆称实</p>
  <p id="a4S">我今必当放　　夜叉作是语</p>
  <p id="a4T">毁戒鬼扰弄　　若有所毁缺</p>
  <p id="a4U">现在鬼神恼　　将来获恶果</p>
  <p id="a4V">受戒如执刀　　急缓俱能伤</p>
  <p id="a4W">智者须菩提　　得中则无害</p>
  <p id="a4X">不持法沙门　　后受地狱苦</p>
  <p id="a4Y">如彼拙用刀　　必伤于其手</p>
  <p id="a4Z">善捉者不伤　　能护沙门法</p>
  <p id="a4a">后必得涅槃　　夜叉捉儿竟</p>
  <p id="a4b">捉已寻复放　　时彼优婆夷</p>
  <p id="a4c">寻语其子言　　汝今当听我</p>
  <p id="a4d">夜叉之所说　　诸有迟缓业</p>
  <p id="a4e">梵行不清净　　邪命并谄曲</p>
  <p id="a4f">彼不成大果　　譬如拙用刀</p>
  <p id="a4g">必自伤害手　　善持沙门法</p>
  <p id="a4h">后必近涅槃　　如似善捉刀</p>
  <p id="a4i">不自伤其手</p>
  <p id="a4j">尔时优婆夷为子种种说是法已。<a id="a-4k"></a>其子寻即生于厌恶。<a id="a-4l"></a>既厌恶已便求出家。<a id="a-4m"></a>剃除须发即着法服。<a id="a-4n"></a>年少出家不能深乐出家之法。<a id="a-4o"></a>以不乐故便还归家。<a id="a-4p"></a>时优婆夷遥见子来举手大唤。<a id="a-4q"></a>而说偈言。</p>
  <p id="a4r">舍既被烧　　烟炎炽盛　　善出诸物</p>
  <p id="a4s">何以复来　　而欲入火　　舍既焚烧</p>
  <p id="a4t">烟焰炽盛　　何缘复来　　欲被烧害</p>
  <p id="a4u">尔时其子。<a id="a-4v"></a>复说偈言。</p>
  <p id="a4w">一切世人死　　必应悲号哭</p>
  <p id="a4x">现在若不见　　亦复应啼泣</p>
  <p id="a4y">母今以何故　　如彼饿鬼哭</p>
  <p id="a4z">其母复说偈言。</p>
  <p id="a50">汝以先舍欲　　出家为沙门</p>
  <p id="a51">汝今欲还家　　恐为魔所缚</p>
  <p id="a52">我今以是故　　是以哭于汝</p>
  <p id="a53">时优婆夷　　如是种种　　呵责其子</p>
  <p id="a54">使生厌恶</p>
  <p id="a55">尔时其子即向阿练若处。<a id="a-56"></a>精勤修道昼夜不废。<a id="a-57"></a>获阿罗汉。</p>
  <p data-pb></p>
  <h2 id="a58">（二五一）</h2>
  <p id="a59">如是我闻。<a id="a-5A"></a>一时佛游摩竭提国。<a id="a-5B"></a>往至于彼旷野夜叉所住之宫于夜止宿。<a id="a-5C"></a>时彼夜叉与诸夜叉。<a id="a-5D"></a>余处聚会不在己宫。<a id="a-5E"></a>时有夜叉名曰驴驹。<a id="a-5F"></a>见于如来在旷野宫宿。<a id="a-5G"></a>即往于彼旷野鬼所。<a id="a-5H"></a>而语之言。<a id="a-5I"></a>汝获大利。<a id="a-5J"></a>如来至真等正觉在汝宫宿。<a id="a-5K"></a>旷野答言。<a id="a-5L"></a>彼人云何在我宫宿。<a id="a-5M"></a>时驴驹夜叉复语之言。<a id="a-5N"></a>虽是人类。<a id="a-5O"></a>实是如来至真等正觉。<a id="a-5P"></a>旷野复言。<a id="a-5Q"></a>汝审真实是如来至真等正觉。<a id="a-5R"></a>为非是耶。<a id="a-5S"></a>尔时旷野聚会已讫还于己宫。<a id="a-5T"></a>既见佛已。<a id="a-5U"></a>而作是言。<a id="a-5V"></a>出去沙门。<a id="a-5W"></a>如来尔时以彼住处故随语出。<a id="a-5X"></a>复语佛言。<a id="a-5Y"></a>沙门还入。<a id="a-5Z"></a>佛断我慢复随语入。<a id="a-5a"></a>第二第三。<a id="a-5b"></a>语佛出入。<a id="a-5c"></a>佛悉随之。<a id="a-5d"></a>第四亦言。<a id="a-5e"></a>沙门出去。<a id="a-5f"></a>佛言。<a id="a-5g"></a>汝已三请。<a id="a-5h"></a>我于今者不为汝出。<a id="a-5i"></a>旷野即言。<a id="a-5j"></a>我欲问难。<a id="a-5k"></a>汝若解释当听汝坐。<a id="a-5l"></a>若不答我。<a id="a-5m"></a>当令汝心意倒错。<a id="a-5n"></a>又破汝心使热沸血从面而出。<a id="a-5o"></a>挽汝之膊掷置婆耆河岸。<a id="a-5p"></a>佛言。<a id="a-5q"></a>不见世间若天若魔若梵沙门婆罗门有能以我如汝语者。<a id="a-5r"></a>汝欲问者随汝所问。<a id="a-5s"></a>时旷野鬼。<a id="a-5t"></a>即说偈言。</p>
  <p id="a5u">一切财宝中　　何者最为胜</p>
  <p id="a5v">修行何善行　　能招于乐报</p>
  <p id="a5w">于诸美味中　　何者最为胜</p>
  <p id="a5x">于诸寿命中　　何者寿命胜</p>
  <p id="a5y">尔时世尊以偈答曰。</p>
  <p id="a5z">于诸人中财　　信财第一胜</p>
  <p id="a60">修行于法者　　能得于快乐</p>
  <p id="a61">实语最美味　　智慧寿命胜</p>
  <p id="a62">时旷野夜叉复说偈言。</p>
  <p id="a63">谁渡于驶流　　谁渡于大海</p>
  <p id="a64">谁能舍离苦　　谁得于清净</p>
  <p id="a65">尔时世尊以偈答曰。</p>
  <p id="a66">信能渡驶流　　不放逸渡海</p>
  <p id="a67">精进能离苦　　智慧能清净</p>
  <p id="a68">旷野夜叉复说偈言。</p>
  <p id="a69">云何能得信　　云何能得财</p>
  <p id="a6A">云何得名称　　云何得善友</p>
  <p id="a6B">尔时世尊复以偈言。</p>
  <p id="a6C">阿罗汉得信　　行法得涅槃</p>
  <p id="a6D">顺行所应作　　精勤能聚财</p>
  <p id="a6E">实语名远闻　　广施得亲友</p>
  <p id="a6F">汝可广请问　　沙门婆罗门</p>
  <p id="a6G">谁边得实语　　离我谁有法</p>
  <p id="a6H">九十六种道　　汝观察谛问</p>
  <p id="a6I">谁法有不害　　能具调顺者</p>
  <p id="a6J">尔时旷野复说偈言。</p>
  <p id="a6K">何须更问彼　　沙门婆罗门</p>
  <p id="a6L">大精进显示　　善分别说法</p>
  <p id="a6M">我今念汝恩　　由汝示我故</p>
  <p id="a6N">令我今得见　　无上大商主</p>
  <p id="a6O">我从于今日　　随所行来处</p>
  <p id="a6P">城邑及聚落　　常当归命佛</p>
  <p id="a6Q">显示于正法</p>
  <p id="a6R">时旷野夜叉闻佛所说。<a id="a-6S"></a>欢喜踊跃归依三宝。<a id="a-6T"></a>并受禁戒为佛弟子。</p>
  <p data-pb></p>
  <h2 id="a6U">（二五二）</h2>
  <p id="a6V">如是我闻。<a id="a-6W"></a>一时佛在王舍城迦兰陀竹林。<a id="a-6X"></a>尔时王园精舍有比丘尼。<a id="a-6Y"></a>名曰毗[口*梨](毗[口*梨]秦言雄也)。<a id="a-6Z"></a>时彼国人一切共为俱蜜头星会。<a id="a-6a"></a>七日七夜欢娱聚集。<a id="a-6b"></a>无有延请比丘尼者。<a id="a-6c"></a>时有夜叉。<a id="a-6d"></a>于彼毗[口*梨]比丘尼所生信敬心。<a id="a-6e"></a>知诸国人都无请者。<a id="a-6f"></a>于里巷中。<a id="a-6g"></a>说斯偈言。</p>
  <p id="a6h">王舍城诸人　　一切咸醉眠</p>
  <p id="a6i">毗[口*梨]比丘尼　　寂然入善定</p>
  <p id="a6j">行者实是雄　　成就于雄法</p>
  <p id="a6k">而此比丘尼　　善能修诸根</p>
  <p id="a6l">永离于尘垢　　寂灭到涅槃</p>
  <p id="a6m">如斯大德人　　宜勤加供养</p>
  <p id="a6n">汝等今云何　　都无请命者</p>
  <p id="a6o">时彼城中诸优婆塞。<a id="a-6p"></a>闻是偈已。<a id="a-6q"></a>各持衣服及诸肴膳而来。<a id="a-6r"></a>施与彼比丘尼。<a id="a-6s"></a>于时夜叉见诸人等各各供养。<a id="a-6t"></a>复说偈言。</p>
  <p id="a6u">毗[口*梨]比丘尼　　断除一切结</p>
  <p id="a6v">优婆塞有智　　能施于彼食</p>
  <p id="a6w">以施彼食故　　得大福增长</p>
  <p id="a6x">毗[口*梨]比丘尼　　断一切结使</p>
  <p id="a6y">优婆塞有智　　能施毗[口*梨]衣</p>
  <p id="a6z">以施彼衣故　　得大福增长</p>
  <p data-pb></p>
  <h2 id="a70">（二五三）</h2>
  <p id="a71">如是我闻。<a id="a-72"></a>一时佛在王舍城迦兰陀竹林。<a id="a-73"></a>时王园精舍有比丘尼。<a id="a-74"></a>名曰白净。<a id="a-75"></a>尔时国人一切共作俱蜜头星会。<a id="a-76"></a>七日七夜欢娱聚集。<a id="a-77"></a>无有请彼比丘尼者。<a id="a-78"></a>时有夜叉。<a id="a-79"></a>于白净比丘尼所生信敬心。<a id="a-7A"></a>知诸国人都无请者。<a id="a-7B"></a>于里巷中。<a id="a-7C"></a>说斯偈言。</p>
  <p id="a7D">王舍城诸人　　一切皆醉眠</p>
  <p id="a7E">不请比丘尼　　修于诸根者</p>
  <p id="a7F">白净白净法　　比丘尼善定</p>
  <p id="a7G">永离于尘垢　　寂灭到涅槃</p>
  <p id="a7H">如斯大德人　　宜勤加供养</p>
  <p id="a7I">汝等今云何　　都无命请者</p>
  <p id="a7J">时彼城中诸人闻是偈已。<a id="a-7K"></a>各持衣食施比丘尼。<a id="a-7L"></a>于时夜叉见得衣食。<a id="a-7M"></a>复说偈言。</p>
  <p id="a7N">白净比丘尼　　断除于爱结</p>
  <p id="a7O">优婆塞有智　　能施于彼食</p>
  <p id="a7P">以施彼食故　　获于无量福</p>
  <p id="a7Q">白净比丘尼　　断除于悭贪</p>
  <p id="a7R">优婆塞有智　　能施于彼衣</p>
  <p id="a7S">以施彼衣故　　获于无量福</p>
  <p data-pb></p>
  <h2 id="a7T">（二五四）</h2>
  <p id="a7U">如是我闻。<a id="a-7V"></a>一时佛在王舍城迦兰陀竹林。<a id="a-7W"></a>时二夜叉。<a id="a-7X"></a>一名七岳。<a id="a-7Y"></a>二名雪山。<a id="a-7Z"></a>此二夜叉共为亲友。<a id="a-7a"></a>而作誓言。<a id="a-7b"></a>若汝宫中有妙宝出。<a id="a-7c"></a>当语于我。<a id="a-7d"></a>若我宫中有妙宝出。<a id="a-7e"></a>亦当语汝。<a id="a-7f"></a>时雪山夜叉宫中。<a id="a-7g"></a>有千叶莲花大如车轮。<a id="a-7h"></a>绀琉璃茎金刚为须。<a id="a-7i"></a>雪山夜叉睹斯事已。<a id="a-7j"></a>即便遣使语彼七岳言。<a id="a-7k"></a>我宫中有是异物。<a id="a-7l"></a>汝可来观。<a id="a-7m"></a>尔时七岳夜叉闻是语已。<a id="a-7n"></a>即作心念。<a id="a-7o"></a>如来世尊近在不远。<a id="a-7p"></a>可使诣雪山夜叉所言。<a id="a-7q"></a>我当必诣彼往看宝华。<a id="a-7r"></a>作是念已。<a id="a-7s"></a>即复遣使言。<a id="a-7t"></a>我此中有如来至真等正觉。<a id="a-7u"></a>在此现形。<a id="a-7v"></a>汝宫虽有如是宝华为何所益。<a id="a-7w"></a>尔时雪山夜叉闻其使语。<a id="a-7x"></a>侍从五百夜叉。<a id="a-7y"></a>往诣于彼七岳夜叉所止宫中。<a id="a-7z"></a>雪山夜叉向于七岳。<a id="a-80"></a>而说偈言。</p>
  <p id="a81">十五日夜月　　圆足极净明</p>
  <p id="a82">闻命将徒众　　今故来相造</p>
  <p id="a83">应当亲近谁　　谁是汝罗汉</p>
  <p id="a84">七岳夜叉。<a id="a-85"></a>说偈答曰。</p>
  <p id="a86">如来世所尊　　王舍城最上</p>
  <p id="a87">说于四谛法　　断除一切苦</p>
  <p id="a88">说苦从因生　　能生苦名习</p>
  <p id="a89">贤圣八正道　　趣向于寂灭</p>
  <p id="a8A">彼是我罗汉　　汝当亲近之</p>
  <p id="a8B">雪山夜叉。<a id="a-8C"></a>复说偈言。</p>
  <p id="a8D">普于群生类　　若有慈等心</p>
  <p id="a8E">于爱不爱觉　　为得自在不</p>
  <p id="a8F">七岳夜叉。<a id="a-8G"></a>复以偈答。</p>
  <p id="a8H">心意极调柔　　于诸群萠类</p>
  <p id="a8I">了知一切法　　为世大导师</p>
  <p id="a8J">于爱不爱觉　　心皆得自在</p>
  <p id="a8K">雪山夜叉。<a id="a-8L"></a>复说偈言。</p>
  <p id="a8M">若能真实语　　终不虚妄言</p>
  <p id="a8N">慈愍众生类　　除断于杀生</p>
  <p id="a8O">远离于放逸　　于禅而不空</p>
  <p id="a8P">七岳夜叉。<a id="a-8Q"></a>复说偈言。</p>
  <p id="a8R">终不虚妄语　　远离于杀害</p>
  <p id="a8S">常舍诸放逸　　佛无不定时</p>
  <p id="a8T">雪山夜叉。<a id="a-8U"></a>复说偈言。</p>
  <p id="a8V">若不着于欲　　心无诸扰乱</p>
  <p id="a8W">为有法眼耶　　尽于愚痴不</p>
  <p id="a8X">能舍诸烦恼　　得于解脱不</p>
  <p id="a8Y">七岳夜叉。<a id="a-8Z"></a>复以偈答。</p>
  <p id="a8a">超出欲淤泥　　心净无扰乱</p>
  <p id="a8b">法眼甚清彻　　得尽于愚痴</p>
  <p id="a8c">永离众结使　　获得于解脱</p>
  <p id="a8d">雪山夜叉。<a id="a-8e"></a>复说偈言。</p>
  <p id="a8f">谁无别离恼　　谁能不绮语</p>
  <p id="a8g">谁见物不贪　　谁不生想见</p>
  <p id="a8h">七岳夜叉。<a id="a-8i"></a>复以偈答。</p>
  <p id="a8j">久断爱别苦　　未曾无义言</p>
  <p id="a8k">除舍贪欲心　　永无邪见想</p>
  <p id="a8l">雪山夜叉。<a id="a-8m"></a>复说偈言。</p>
  <p id="a8n">颇具于诸明　　戒行清净不</p>
  <p id="a8o">为能尽诸漏　　不受后有耶</p>
  <p id="a8p">七岳夜叉。<a id="a-8q"></a>复以偈答。</p>
  <p id="a8r">明行悉具足　　持戒行清净</p>
  <p id="a8s">久断诸结漏　　永不受后有</p>
  <p id="a8t">雪山夜叉。<a id="a-8u"></a>复说偈言。</p>
  <p id="a8v">如来三业中　　颇具众善行</p>
  <p id="a8w">汝今得遵行　　赞叹真实法</p>
  <p id="a8x">七岳夜叉。<a id="a-8y"></a>复以偈答。</p>
  <p id="a8z">如来身口意　　具足众善行</p>
  <p id="a90">明达悉充备　　我赞真实法</p>
  <p id="a91">雪山夜叉。<a id="a-92"></a>复说偈言。</p>
  <p id="a93">牟尼天世雄　　[跳-兆+專]如伊梨延</p>
  <p id="a94">少食不着味　　仙圣处林禅</p>
  <p id="a95">我等可共往　　礼敬瞿昙尊</p>
  <p id="a96">尔时七岳夜叉共雪山等。<a id="a-97"></a>将千夜叉同时俱往。<a id="a-98"></a>既到佛所。<a id="a-99"></a>各整衣服合掌敬礼。<a id="a-9A"></a>而说偈言。</p>
  <p id="a9B">婆伽婆世雄　　佛陀两足尊</p>
  <p id="a9C">诸天所不知　　具眼悉明了</p>
  <p id="a9D">尔时雪山七岳等说此偈已。<a id="a-9E"></a>在一面坐。<a id="a-9F"></a>雪山夜叉以偈问佛。</p>
  <p id="a9G">云何苦出要　　云何舍离苦</p>
  <p id="a9H">世尊为我说　　苦于何处尽</p>
  <p id="a9I">尔时世尊以偈答曰。</p>
  <p id="a9J">五欲意第六　　于此处离欲</p>
  <p id="a9K">解脱于诸苦　　斯是苦出要</p>
  <p id="a9L">如斯解脱苦　　即于苦处灭</p>
  <p id="a9M">汝今问于我　　为汝如是说</p>
  <p id="a9N">雪山夜叉。<a id="a-9O"></a>复以偈问。</p>
  <p id="a9P">云何池流回　　何处无安立</p>
  <p id="a9Q">苦乐于何处　　灭尽无有余</p>
  <p id="a9R">尔时世尊以偈答曰。</p>
  <p id="a9S">眼耳鼻舌身　　意根为第六</p>
  <p id="a9T">此处池流回　　此无安立处</p>
  <p id="a9U">名色不起转　　此处得尽灭</p>
  <p id="a9V">雪山夜叉复以偈问。</p>
  <p id="a9W">云何世间生　　云何得和聚</p>
  <p id="a9X">几为世间受　　几事为苦求</p>
  <p id="a9Y">尔时世尊以偈答曰。</p>
  <p id="a9Z">世间从六生　　因六得和集</p>
  <p id="a9a">从六生于受　　六事恒苦求</p>
  <p id="a9b">雪山夜叉复以偈问。</p>
  <p id="a9c">云何修善法　　昼夜不懈怠</p>
  <p id="a9d">云何度驶流　　无有安足处</p>
  <p id="a9e">亦无所攀缘　　处深不沉没</p>
  <p id="a9f">尔时世尊以偈答曰。</p>
  <p id="a9g">一切戒无犯　　智慧具禅定</p>
  <p id="a9h">思惟众过患　　具足于念力</p>
  <p id="a9i">此能度难度　　远离欲和合</p>
  <p id="a9j">舍诸有结使　　尽于欢喜有</p>
  <p id="a9k">如是人名为　　处深不沉没</p>
  <p id="a9l">雪山夜叉复以偈问。</p>
  <p id="a9m">谁度于驶流　　孰能越大海</p>
  <p id="a9n">谁能舍于苦　　云何得清净</p>
  <p id="a9o">尔时世尊以偈答曰。</p>
  <p id="a9p">信能度驶流　　不放逸越海</p>
  <p id="a9q">精进能舍苦　　智慧能使净</p>
  <p id="a9r">汝诣诸沙门　　及诸婆罗门</p>
  <p id="a9s">各各种别问　　谁有知法者</p>
  <p id="a9t">谁能说实舍　　离我谁能说</p>
  <p id="a9u">雪山夜叉复以偈问。</p>
  <p id="a9v">我今闻佛说　　疑网皆已除</p>
  <p id="a9w">何须种别问　　沙门婆罗门</p>
  <p id="a9x">世雄善显示　　具实分别说</p>
  <p id="a9y">七岳恩深重　　能使我得见</p>
  <p id="a9z">无上大导师　　我今所至处</p>
  <p id="aA0">城邑及聚落　　在在并处处</p>
  <p id="aA1">日夜常归依　　如来三佛陀</p>
  <p id="aA2">法中之正法　　一千诸夜叉</p>
  <p id="aA3">心各怀踊跃　　皆合掌向佛</p>
  <p id="aA4">咸求为弟子　　归依佛世尊</p>
  <p data-pb></p>
  <h2 id="aA5">（二五五）</h2>
  <p id="aA6">如是我闻。<a id="a-A7"></a>一时佛在王舍城迦兰陀竹林。<a id="a-A8"></a>尔时尊者舍利弗大目犍连在灵鹫山。<a id="a-A9"></a>时舍利弗新剃发竟。<a id="a-AA"></a>晨朝早起正身端坐以衣覆头。<a id="a-AB"></a>当于彼时有二夜叉一名为害。<a id="a-AC"></a>二名复害。<a id="a-AD"></a>尔时复害见舍利弗。<a id="a-AE"></a>语为害言。<a id="a-AF"></a>我于今者欲以拳打剃头沙门。<a id="a-AG"></a>为害答言。<a id="a-AH"></a>而此比丘有大神德。<a id="a-AI"></a>汝勿为此。<a id="a-AJ"></a>长夜受苦。<a id="a-AK"></a>第二第三亦如是谏。<a id="a-AL"></a>复害故欲以拳打舍利弗。<a id="a-AM"></a>以不用其所谏晓故。<a id="a-AN"></a>乃至以身躬自抱捉。<a id="a-AO"></a>尔时复害恶心炽盛。<a id="a-AP"></a>虽闻他谏。<a id="a-AQ"></a>乃至抱捉都不从顺。<a id="a-AR"></a>即以拳打舍利弗头。<a id="a-AS"></a>既打之已。<a id="a-AT"></a>复害夜叉语为害言。<a id="a-AU"></a>今打比丘。<a id="a-AV"></a>便为烧煮于我。<a id="a-AW"></a>汝今应当救拔于我。<a id="a-AX"></a>作是语时地自开裂。<a id="a-AY"></a>现身陷入无间地狱。<a id="a-AZ"></a>尔时尊者大目揵连。<a id="a-Aa"></a>去舍利弗坐处不远坐一树下。<a id="a-Ab"></a>寻闻打于舍利弗声。<a id="a-Ac"></a>往诣尊者舍利弗所。<a id="a-Ad"></a>而语之言。<a id="a-Ae"></a>不能堪忍受如是苦。<a id="a-Af"></a>将无惊怖散坏身耶。<a id="a-Ag"></a>舍利弗言。<a id="a-Ah"></a>我身忍受都无苦痛亦不散坏。<a id="a-Ai"></a>尊者即赞叹言。<a id="a-Aj"></a>实有神德。<a id="a-Ak"></a>假令复害以手打彼耆阇崛山。<a id="a-Al"></a>犹当碎坏。<a id="a-Am"></a>而舍利弗都无异相。<a id="a-An"></a>斯二尊者作是语时。<a id="a-Ao"></a>尔时世尊昼在房坐。<a id="a-Ap"></a>以净天耳遥闻其言。<a id="a-Aq"></a>即说偈言。</p>
  <p id="aAr">正心如大山　　安住无动摇</p>
  <p id="aAs">诸所可染着　　染不染着法</p>
  <p id="aAt">远离于爱乐　　所谓爱乐者</p>
  <p id="aAu">即是尘欲法　　若来加恼触</p>
  <p id="aAv">不报恼触者　　是名不恼触</p>
  <p id="aAw">若如是修心　　终不受于苦</p>
  <p id="aAx">尔时比丘闻佛所说。<a id="a-Ay"></a>欢喜奉行。</p>
  <p id="aAz">因陀罗、<a id="a-B0"></a>释迦、<a id="a-B1"></a>崛摩．白山．宾迦罗．富那婆修．曼遮尼罗．箭毛．受斋．旷野．及雄．净．七岳并雪山。<a id="a-B2"></a>害及于无害。<a id="a-B3"></a>是名第十</p>
 </body>
</html>