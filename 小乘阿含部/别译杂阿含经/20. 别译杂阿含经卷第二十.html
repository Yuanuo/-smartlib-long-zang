<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经卷第二十</title>
</head>
<body>
  <h1 class="head">别译杂阿含经卷第二十</h1>
  <h2>（三三九）</h2>
  <p>尔时众多比丘在俱萨罗园竹林中夏坐安居。彼园林中有天神住。天神愁念而作是言。今僧自恣月十五日已复欲去。更有天神即问之言。汝今何故愁忧如是。即说偈言。</p>
  <p class="l-js-5c">天神汝今者　　何以怀愁忧</p>
  <p class="l-js-5c">净戒诸比丘　　今日当自恣</p>
  <p class="l-js-5c">得遇如是事　　宜应自欣悦</p>
  <p>彼林天神。以偈答曰。</p>
  <p class="l-js-5c">我亦知彼等　　今日当自恣</p>
  <p class="l-js-5c">非是无惭愧　　同诸外道等</p>
  <p class="l-js-5c">斯等皆精勤　　具有惭愧者</p>
  <p class="l-js-5c">收敛衣钵已　　自恣各散去</p>
  <p class="l-js-5c">比丘既散已　　此林空无人</p>
  <p class="l-js-5c">更无所闻见　　是故我愁忧</p>
  <p>时诸比丘既自恣已。各散出林还其所止。尔时天神见其四散心怀忧惨。即说偈言。</p>
  <p class="l-js-5c">诸比丘去已　　但见游居处</p>
  <p class="l-js-5c">牟尼诸弟子　　多闻有知见</p>
  <p class="l-js-5c">善能具分别　　种种清净说</p>
  <p class="l-js-5c">如斯持法人　　今者安所诣</p>
  <p>时余天神复说偈言。</p>
  <p class="l-js-5c">此诸比丘等　　四散道不同</p>
  <p class="l-js-5c">有向摩竭提　　或有诣跋耆</p>
  <p class="l-js-5c">亦复有向彼　　毗舍离国者</p>
  <p class="l-js-5c">此阿练若处　　集会诸比丘</p>
  <p class="l-js-5c">譬如野鸟鹿　　栖止无恒所</p>
  <p class="l-js-5c">此诸比丘等　　舍乐于缘务</p>
  <p class="l-js-5c">常求空闲处　　静坐得安乐</p>
  <h2>（三四○）</h2>
  <p>有一比丘。从俱萨罗国。诣俱萨罗林。于中止住昼日睡眠。时彼林中有天神作是念言。今此比丘处林而睡。甚非所宜非沙门法。污辱此林。我于今者当觉悟之。作是念已。即往其所。[口*磬]咳弹指。而说偈言。</p>
  <p class="l-js-5c">咄比丘汝起　　无得嗜睡眠</p>
  <p class="l-js-5c">如是睡眠者　　竟有何义利</p>
  <p class="l-js-5c">身遭极重病　　云何而安眠</p>
  <p class="l-js-5c">毒箭中汝心　　求拔云何眠</p>
  <p class="l-js-5c">汝既能出家　　舍离众缘务</p>
  <p class="l-js-5c">当满本愿求　　勿为睡所覆</p>
  <p>[梦-夕+登]瞢无觉了　　失于昔所愿</p>
  <p class="l-js-5c">欲体性无常　　掉动不停住</p>
  <p class="l-js-5c">眴息不可保　　凡夫愚惑著</p>
  <p class="l-js-5c">汝今已出家　　离于在家缚</p>
  <p class="l-js-5c">云何离缚已　　而复乐眠睡</p>
  <p class="l-js-5c">若未断爱欲　　其心未解脱</p>
  <p class="l-js-5c">未得最上智　　不具斯事者</p>
  <p class="l-js-5c">不名为出家　　云何安睡眠</p>
  <p class="l-js-5c">欲称出家法　　应当勤精进</p>
  <p class="l-js-5c">昼夜不懈惓　　坚固求涅槃</p>
  <p class="l-js-5c">所求既未获　　出家为何眠</p>
  <p class="l-js-5c">慧识却无明　　尽于诸漏结</p>
  <p class="l-js-5c">善调于心行　　获最后边身</p>
  <p class="l-js-5c">能具如上事　　乃可安眠睡</p>
  <h2>（三四一）</h2>
  <p>尔时复有一比丘。亦住于彼俱萨罗林。昼入房坐起于恶觉依于贪嗜。时林天神如彼比丘起于恶觉依于贪嗜。不能称可出家法式。是不善事处此林中起于恶觉。我于今者当[寤-吾+告]悟之。作是念已即往其所。而说偈言。</p>
  <p class="l-js-5c">比丘恶怖欲　　故来处此林</p>
  <p class="l-js-5c">形虽坐林间　　心意出林表</p>
  <p class="l-js-5c">驰骋逐外尘　　起于恶觉观</p>
  <p class="l-js-5c">若灭诸欲著　　然后得解脱</p>
  <p class="l-js-5c">既得解脱已　　乃尔知快乐</p>
  <p class="l-js-5c">汝应舍不乐　　安心乐此法</p>
  <p>我今[寤-吾+告]悟汝　　令汝还得念</p>
  <p class="l-js-5c">欲如恶焦山　　煎涸诸善法</p>
  <p class="l-js-5c">恶焦无厌足　　难可得小离</p>
  <p class="l-js-5c">勿贪于欲乐　　坌污已净心</p>
  <p class="l-js-5c">如鸟为尘坌　　奋翮振尘秽</p>
  <p class="l-js-5c">比丘亦如是　　禅思去尘劳</p>
  <p class="l-js-5c">尘垢来染心　　正念能除舍</p>
  <p class="l-js-5c">爱欲即尘垢　　非谓外埃土</p>
  <p class="l-js-5c">欲觉及嗔痴　　谓之为尘劳</p>
  <p class="l-js-5c">摄心有智者　　尔乃能除去</p>
  <h2>（三四二）</h2>
  <p>尔时复有一比丘。亦住于彼俱萨罗林。昼入房坐。而于欲所起清净想。彼林天神知其所念。为觉悟故。即说偈言。</p>
  <p class="l-js-5c">汝思欲净想　　欲觉之所吞</p>
  <p class="l-js-5c">舍欲不净心　　妄取欲净想</p>
  <p class="l-js-5c">比丘汝今者　　处林独闲坐</p>
  <p class="l-js-5c">应念佛法僧　　及已所受戒</p>
  <p class="l-js-5c">多获欢喜心　　便知苦边际</p>
  <h2>（三四三）</h2>
  <p>尔时复有一比丘。游俱萨罗国。止一林中。于其日中盛热之时心生不乐。时此比丘。即说偈言。</p>
  <p class="l-js-5c">日中既盛热　　林木甚郁蒸</p>
  <p class="l-js-5c">众禽以热故　　各自停不飞</p>
  <p class="l-js-5c">布谷厉其声　　我闻生惊惧</p>
  <p>彼林天神闻此偈已。即说偈言。</p>
  <p class="l-js-5c">日中盛热时　　众鸟皆停住</p>
  <p class="l-js-5c">布谷厉声鸣　　汝应生快乐</p>
  <p class="l-js-5c">不应生怖惧　　此处当畏谁</p>
  <h2>（三四四）</h2>
  <p>尔时尊者阿那律。游俱萨罗国止住一林。时阿那律天上本妻来至此林。礼尊者足在一面坐。即说偈言。</p>
  <p class="l-js-5c">汝昔天上时　　善巧奏琴乐</p>
  <p class="l-js-5c">又复能歌舞　　纵意受快乐</p>
  <p class="l-js-5c">汝当发心愿　　还向本宫殿</p>
  <p class="l-js-5c">处三十三天　　彼天丰诸欲</p>
  <p class="l-js-5c">天女恒翼从　　极乐甚可乐</p>
  <p>尊者阿那律说偈答曰。</p>
  <p class="l-js-5c">天女极为苦　　依止于身见</p>
  <p class="l-js-5c">诸乐生天者　　一切无不苦</p>
  <p class="l-js-5c">我不受后有　　更不生彼天</p>
  <p class="l-js-5c">天女汝当知　　我尽于生死</p>
  <h2>（三四五）</h2>
  <p>尔时复有一比丘。在俱萨罗国止一林住。昼夜诵习精勤修道得阿罗汉。已得阿罗汉止不诵习。彼时天神。而说偈言。</p>
  <p class="l-js-5c">汝常诵法句　　精勤不休废</p>
  <p class="l-js-5c">今何故默然　　都无所诵习</p>
  <p>比丘说偈答言。</p>
  <p class="l-js-5c">我先求法句　　未得离欲结</p>
  <p class="l-js-5c">吾今既离欲　　法句义已成</p>
  <p class="l-js-5c">我今已知见　　不堕于诸道</p>
  <p class="l-js-5c">所其得出要　　何用文字为</p>
  <p class="l-js-5c">世间诸所有　　一切闻见事</p>
  <p class="l-js-5c">悉皆都舍离　　不受于后有</p>
  <h2>（三四六）</h2>
  <p>尔时复有一比丘。在俱萨罗国依止彼林。眼视不明请医占之。医语之言。比丘。若能嗅莲华香眼还得明。彼比丘即信其言。又语之曰。我于何处得斯莲花。医即答言。汝若欲得莲花香者。当诣莲花池所。时彼比丘即用其言。至彼池所端坐嗅香。尔时天神见其如是。即说偈言。</p>
  <p class="l-js-5c">池中所生华　　香气甚馝馥</p>
  <p class="l-js-5c">汝都不见主　　云何偷花香</p>
  <p class="l-js-5c">而汝于今者　　真实得名盗</p>
  <p class="l-js-5c">大仙汝何故　　而盗于彼香</p>
  <p>比丘说偈答言。</p>
  <p class="l-js-5c">天神汝当知　　莲华生池中</p>
  <p class="l-js-5c">我不伤根茎　　亦不偷盗取</p>
  <p class="l-js-5c">但远嗅香气　　以何因缘故</p>
  <p class="l-js-5c">名为偷香者　　我不受此语</p>
  <p>天神复说偈言。</p>
  <p class="l-js-5c">池中有香花　　不问其主取</p>
  <p class="l-js-5c">檀越不施与　　世人名为盗</p>
  <p class="l-js-5c">大仙汝偷香　　一向成盗罪</p>
  <p>时有一人来入此池。以镰芟截莲花根叶重负而去。比丘见已。复说偈言。</p>
  <p class="l-js-5c">斯人入池中　　斩拔花根子</p>
  <p class="l-js-5c">狼籍而践蹈　　重担而赍归</p>
  <p class="l-js-5c">何故不遮彼　　语言汝盗取</p>
  <p>天神说偈答言。</p>
  <p class="l-js-5c">彼人入池者　　恒作于恶业</p>
  <p class="l-js-5c">譬如乳儿母　　而著于黑衣</p>
  <p class="l-js-5c">虽有诸唌唾　　都不见污辱</p>
  <p class="l-js-5c">汝如白净衣　　易受其点污</p>
  <p class="l-js-5c">是故止制汝　　不能遮于彼</p>
  <p class="l-js-5c">恶人如衣黑　　造恶不讥呵</p>
  <p class="l-js-5c">鲜白上有点　　犹如蝇脚等</p>
  <p class="l-js-5c">世人皆共见　　设诸贤智人</p>
  <p class="l-js-5c">有少微细过　　其喻亦如是</p>
  <p class="l-js-5c">珂贝上黑点　　人皆远见之</p>
  <p class="l-js-5c">若断结使者　　诸业皆洁净</p>
  <p class="l-js-5c">有如毛发恶　　人见如丘山</p>
  <p>比丘复说偈言。</p>
  <p class="l-js-5c">天今利益我　　为欲拔济故</p>
  <p class="l-js-5c">随所见我处　　数数觉悟我</p>
  <p>天神说偈答言。</p>
  <p class="l-js-5c">汝不以钱财　　而用市我得</p>
  <p class="l-js-5c">又不破他国　　虏掠见擒获</p>
  <p class="l-js-5c">损益汝自知　　谁逐汝觉悟</p>
  <p class="l-js-5c">汝今应自忖　　诸有损益事</p>
  <h2>（三四七）</h2>
  <p>尔时尊者十力迦叶。在俱萨罗国迻泥窟中。有一猎师名连迦。去尊者不远施鹿罥弶。尔时尊者怜愍猎师为其说法。彼不解法。尊者迦叶指端出光。猎师虽见亦不厌离如此恶事。但自思念。鹿来入罥为不入罥。尔时迻泥窟神。而说偈言。</p>
  <p class="l-js-5c">猎师处深山　　少智盲无目</p>
  <p class="l-js-5c">非时又所说　　从自失其言</p>
  <p class="l-js-5c">假令汝十指　　一时都出光</p>
  <p class="l-js-5c">终不能令彼　　得见于四谛</p>
  <p class="l-js-5c">彼都无智故　　造作诸非法</p>
  <p class="l-js-5c">不乐及睡眠　　厌离倒净想</p>
  <p class="l-js-5c">安住阇利那　　诵习花迦叶</p>
  <h2>（三四八）</h2>
  <p>尔时跋耆子。游俱萨罗国住止彼林。时彼国人一切皆作拘蜜提大会。七日七夜。尔时跋耆子见是事已。心小退坏。即说偈言。</p>
  <p class="l-js-5c">我在林树间　　譬如彼弃木</p>
  <p class="l-js-5c">我今如弃木　　独处寓空林</p>
  <p class="l-js-5c">今日到满月　　谁苦剧于我</p>
  <p>尔时天神知其所念说偈问言。</p>
  <p class="l-js-5c">汝今处空林　　云何似弃木</p>
  <p class="l-js-5c">地狱羡忉利　　天慕汝亦然</p>
  <h2>（三四九）</h2>
  <p>尔时有一比丘。在俱萨罗止住彼林。修持禁戒。已为满足更不求胜。时彼天神。即说偈言。</p>
  <p class="l-js-5c">不应以持戒　　多闻及禅定</p>
  <p class="l-js-5c">住于空静处　　未尽诸漏结</p>
  <p class="l-js-5c">不应作是事　　用智自损减</p>
  <p class="l-js-5c">远离凡夫法　　逮得菩提乐</p>
  <h2>（三五○）</h2>
  <p>尔时俱萨罗国有一比丘。号曰龙与。住止彼林好乐家法。晨入聚落日暮乃还。尔时天神作是念言。此年少比丘亲近愦闹朝往暮还。我于今者为作觉悟。即说偈言。</p>
  <p class="l-js-5c">去时何太早　　回还何逼暮</p>
  <p class="l-js-5c">瞻形观相貌　　如似在家者</p>
  <p class="l-js-5c">数数常往返　　苦乐同世俗</p>
  <p class="l-js-5c">龙与汝当知　　宜应自思量</p>
  <p class="l-js-5c">勿贪著居家　　以损清净行</p>
  <p class="l-js-5c">汝今慎勿为　　无自在所牵</p>
  <h2>（三五一）</h2>
  <p>尔时复有众多比丘。在俱萨罗国止住彼林。众多比丘掉动不停。少于惭耻轻躁佷戾。识念不定心意惶惶诸根驰散。尔时天神作是念。比丘之法不应如是。斯甚不善。我当为其说觉悟偈。即说偈言。</p>
  <p class="l-js-5c">瞿昙诸弟子　　正命用自活</p>
  <p class="l-js-5c">乞食及住时　　常思于无常</p>
  <p class="l-js-5c">于彼住坐卧　　亦复思无常</p>
  <p class="l-js-5c">已自难将养　　佷戾心驰散</p>
  <p class="l-js-5c">譬如世俗人　　食讫皆睡眠</p>
  <p class="l-js-5c">弃于自己舍　　亲近著他家</p>
  <p class="l-js-5c">如为人所迫　　强逼作沙门</p>
  <p class="l-js-5c">无实无信心　　亦不求出家</p>
  <p class="l-js-5c">强著僧伽梨　　如老牛驾犁</p>
  <p>尔时诸比丘。即答之言。今者汝欲讥我等耶。天复说偈答言。</p>
  <p class="l-js-5c">我不见种姓　　亦不称名字</p>
  <p class="l-js-5c">我今敬礼僧　　讥毁作过者</p>
  <p class="l-js-5c">若能住精进　　我今亦礼足</p>
  <h2>（三五二）</h2>
  <p>尔时憍萨罗国有一比丘。林中止住。与一长者共为亲友。是时长者有一儿妇年少端正。时此比丘少共语言。众人皆谤谓为非法。是时比丘闻是语已。心中懊恼。欲向林中而自刑戮。天神念言。彼比丘实无过患。于此林中若自刑害甚为非理。我当令其使得觉悟。时此天神。即便化作彼儿妇形至比丘所。比丘见已即向化妇而说偈言。</p>
  <p class="l-js-5c">如市在四衢　　甚为宽博处</p>
  <p class="l-js-5c">唯有染污语　　三四人众中</p>
  <p class="l-js-5c">亲近生诽谤　　汝知是事已</p>
  <p class="l-js-5c">宜应速疾去　　勿得此间住</p>
  <p>时化天神。复说偈言。</p>
  <p class="l-js-5c">出家应忍受　　讥毁诽谤言</p>
  <p class="l-js-5c">谤语是不实　　不宜生愁恼</p>
  <p class="l-js-5c">空声不著己　　但是虚妄语</p>
  <p class="l-js-5c">自省无过咎　　不应生恼苦</p>
  <p class="l-js-5c">闻谤而恐畏　　云何处深林</p>
  <p class="l-js-5c">譬如彼野鹿　　终身行不立</p>
  <p class="l-js-5c">能忍诸音声　　善恶上中下</p>
  <p class="l-js-5c">有识之佳人　　成就具正行</p>
  <p class="l-js-5c">不以他语故　　得名贼牟尼</p>
  <p class="l-js-5c">汝今自审己　　既无诸过咎</p>
  <p class="l-js-5c">贤圣及诸天　　亦知汝无过</p>
  <p>时化天神说是偈已。即于其处隐没不现。彼时比丘昼夜精勤心不懈息。断除烦恼得成罗汉。</p>
</body></html>