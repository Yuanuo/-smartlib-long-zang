<!doctype html>
<html id="z3IBUIbZr" data-ver="340">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经卷第二十</h1>
  <h2 id="a2">（三三九）</h2>
  <p id="a3">尔时众多比丘在俱萨罗园竹林中夏坐安居。<a id="a-4"></a>彼园林中有天神住。<a id="a-5"></a>天神愁念而作是言。<a id="a-6"></a>今僧自恣月十五日已复欲去。<a id="a-7"></a>更有天神即问之言。<a id="a-8"></a>汝今何故愁忧如是。<a id="a-9"></a>即说偈言。</p>
  <p id="aA">天神汝今者　　何以怀愁忧</p>
  <p id="aB">净戒诸比丘　　今日当自恣</p>
  <p id="aC">得遇如是事　　宜应自欣悦</p>
  <p id="aD">彼林天神。<a id="a-E"></a>以偈答曰。</p>
  <p id="aF">我亦知彼等　　今日当自恣</p>
  <p id="aG">非是无惭愧　　同诸外道等</p>
  <p id="aH">斯等皆精勤　　具有惭愧者</p>
  <p id="aI">收敛衣钵已　　自恣各散去</p>
  <p id="aJ">比丘既散已　　此林空无人</p>
  <p id="aK">更无所闻见　　是故我愁忧</p>
  <p id="aL">时诸比丘既自恣已。<a id="a-M"></a>各散出林还其所止。<a id="a-N"></a>尔时天神见其四散心怀忧惨。<a id="a-O"></a>即说偈言。</p>
  <p id="aP">诸比丘去已　　但见游居处</p>
  <p id="aQ">牟尼诸弟子　　多闻有知见</p>
  <p id="aR">善能具分别　　种种清净说</p>
  <p id="aS">如斯持法人　　今者安所诣</p>
  <p id="aT">时余天神复说偈言。</p>
  <p id="aU">此诸比丘等　　四散道不同</p>
  <p id="aV">有向摩竭提　　或有诣跋耆</p>
  <p id="aW">亦复有向彼　　毗舍离国者</p>
  <p id="aX">此阿练若处　　集会诸比丘</p>
  <p id="aY">譬如野鸟鹿　　栖止无恒所</p>
  <p id="aZ">此诸比丘等　　舍乐于缘务</p>
  <p id="aa">常求空闲处　　静坐得安乐</p>
  <p data-pb></p>
  <h2 id="ab">（三四○）</h2>
  <p id="ac">有一比丘。<a id="a-d"></a>从俱萨罗国。<a id="a-e"></a>诣俱萨罗林。<a id="a-f"></a>于中止住昼日睡眠。<a id="a-g"></a>时彼林中有天神作是念言。<a id="a-h"></a>今此比丘处林而睡。<a id="a-i"></a>甚非所宜非沙门法。<a id="a-j"></a>污辱此林。<a id="a-k"></a>我于今者当觉悟之。<a id="a-l"></a>作是念已。<a id="a-m"></a>即往其所。<a id="a-n"></a>[口*磬]咳弹指。<a id="a-o"></a>而说偈言。</p>
  <p id="ap">咄比丘汝起　　无得嗜睡眠</p>
  <p id="aq">如是睡眠者　　竟有何义利</p>
  <p id="ar">身遭极重病　　云何而安眠</p>
  <p id="as">毒箭中汝心　　求拔云何眠</p>
  <p id="at">汝既能出家　　舍离众缘务</p>
  <p id="au">当满本愿求　　勿为睡所覆</p>
  <p id="av">[夢-夕+登]瞢无觉了　　失于昔所愿</p>
  <p id="aw">欲体性无常　　掉动不停住</p>
  <p id="ax">眴息不可保　　凡夫愚惑着</p>
  <p id="ay">汝今已出家　　离于在家缚</p>
  <p id="az">云何离缚已　　而复乐眠睡</p>
  <p id="a10">若未断爱欲　　其心未解脱</p>
  <p id="a11">未得最上智　　不具斯事者</p>
  <p id="a12">不名为出家　　云何安睡眠</p>
  <p id="a13">欲称出家法　　应当勤精进</p>
  <p id="a14">昼夜不懈惓　　坚固求涅槃</p>
  <p id="a15">所求既未获　　出家为何眠</p>
  <p id="a16">慧识却无明　　尽于诸漏结</p>
  <p id="a17">善调于心行　　获最后边身</p>
  <p id="a18">能具如上事　　乃可安眠睡</p>
  <p data-pb></p>
  <h2 id="a19">（三四一）</h2>
  <p id="a1A">尔时复有一比丘。<a id="a-1B"></a>亦住于彼俱萨罗林。<a id="a-1C"></a>昼入房坐起于恶觉依于贪嗜。<a id="a-1D"></a>时林天神如彼比丘起于恶觉依于贪嗜。<a id="a-1E"></a>不能称可出家法式。<a id="a-1F"></a>是不善事处此林中起于恶觉。<a id="a-1G"></a>我于今者当[寤-吾+告]悟之。<a id="a-1H"></a>作是念已即往其所。<a id="a-1I"></a>而说偈言。</p>
  <p id="a1J">比丘恶怖欲　　故来处此林</p>
  <p id="a1K">形虽坐林间　　心意出林表</p>
  <p id="a1L">驰骋逐外尘　　起于恶觉观</p>
  <p id="a1M">若灭诸欲着　　然后得解脱</p>
  <p id="a1N">既得解脱已　　乃尔知快乐</p>
  <p id="a1O">汝应舍不乐　　安心乐此法</p>
  <p id="a1P">我今[寤-吾+告]悟汝　　令汝还得念</p>
  <p id="a1Q">欲如恶焦山　　煎涸诸善法</p>
  <p id="a1R">恶焦无厌足　　难可得小离</p>
  <p id="a1S">勿贪于欲乐　　坌污已净心</p>
  <p id="a1T">如鸟为尘坌　　奋翮振尘秽</p>
  <p id="a1U">比丘亦如是　　禅思去尘劳</p>
  <p id="a1V">尘垢来染心　　正念能除舍</p>
  <p id="a1W">爱欲即尘垢　　非谓外埃土</p>
  <p id="a1X">欲觉及嗔痴　　谓之为尘劳</p>
  <p id="a1Y">摄心有智者　　尔乃能除去</p>
  <p data-pb></p>
  <h2 id="a1Z">（三四二）</h2>
  <p id="a1a">尔时复有一比丘。<a id="a-1b"></a>亦住于彼俱萨罗林。<a id="a-1c"></a>昼入房坐。<a id="a-1d"></a>而于欲所起清净想。<a id="a-1e"></a>彼林天神知其所念。<a id="a-1f"></a>为觉悟故。<a id="a-1g"></a>即说偈言。</p>
  <p id="a1h">汝思欲净想　　欲觉之所吞</p>
  <p id="a1i">舍欲不净心　　妄取欲净想</p>
  <p id="a1j">比丘汝今者　　处林独闲坐</p>
  <p id="a1k">应念佛法僧　　及已所受戒</p>
  <p id="a1l">多获欢喜心　　便知苦边际</p>
  <p data-pb></p>
  <h2 id="a1m">（三四三）</h2>
  <p id="a1n">尔时复有一比丘。<a id="a-1o"></a>游俱萨罗国。<a id="a-1p"></a>止一林中。<a id="a-1q"></a>于其日中盛热之时心生不乐。<a id="a-1r"></a>时此比丘。<a id="a-1s"></a>即说偈言。</p>
  <p id="a1t">日中既盛热　　林木甚郁蒸</p>
  <p id="a1u">众禽以热故　　各自停不飞</p>
  <p id="a1v">布谷厉其声　　我闻生惊惧</p>
  <p id="a1w">彼林天神闻此偈已。<a id="a-1x"></a>即说偈言。</p>
  <p id="a1y">日中盛热时　　众鸟皆停住</p>
  <p id="a1z">布谷厉声鸣　　汝应生快乐</p>
  <p id="a20">不应生怖惧　　此处当畏谁</p>
  <p data-pb></p>
  <h2 id="a21">（三四四）</h2>
  <p id="a22">尔时尊者阿那律。<a id="a-23"></a>游俱萨罗国止住一林。<a id="a-24"></a>时阿那律天上本妻来至此林。<a id="a-25"></a>礼尊者足在一面坐。<a id="a-26"></a>即说偈言。</p>
  <p id="a27">汝昔天上时　　善巧奏琴乐</p>
  <p id="a28">又复能歌舞　　纵意受快乐</p>
  <p id="a29">汝当发心愿　　还向本宫殿</p>
  <p id="a2A">处三十三天　　彼天丰诸欲</p>
  <p id="a2B">天女恒翼从　　极乐甚可乐</p>
  <p id="a2C">尊者阿那律说偈答曰。</p>
  <p id="a2D">天女极为苦　　依止于身见</p>
  <p id="a2E">诸乐生天者　　一切无不苦</p>
  <p id="a2F">我不受后有　　更不生彼天</p>
  <p id="a2G">天女汝当知　　我尽于生死</p>
  <p data-pb></p>
  <h2 id="a2H">（三四五）</h2>
  <p id="a2I">尔时复有一比丘。<a id="a-2J"></a>在俱萨罗国止一林住。<a id="a-2K"></a>昼夜诵习精勤修道得阿罗汉。<a id="a-2L"></a>已得阿罗汉止不诵习。<a id="a-2M"></a>彼时天神。<a id="a-2N"></a>而说偈言。</p>
  <p id="a2O">汝常诵法句　　精勤不休废</p>
  <p id="a2P">今何故默然　　都无所诵习</p>
  <p id="a2Q">比丘说偈答言。</p>
  <p id="a2R">我先求法句　　未得离欲结</p>
  <p id="a2S">吾今既离欲　　法句义已成</p>
  <p id="a2T">我今已知见　　不堕于诸道</p>
  <p id="a2U">所其得出要　　何用文字为</p>
  <p id="a2V">世间诸所有　　一切闻见事</p>
  <p id="a2W">悉皆都舍离　　不受于后有</p>
  <p data-pb></p>
  <h2 id="a2X">（三四六）</h2>
  <p id="a2Y">尔时复有一比丘。<a id="a-2Z"></a>在俱萨罗国依止彼林。<a id="a-2a"></a>眼视不明请医占之。<a id="a-2b"></a>医语之言。<a id="a-2c"></a>比丘。<a id="a-2d"></a>若能嗅莲华香眼还得明。<a id="a-2e"></a>彼比丘即信其言。<a id="a-2f"></a>又语之曰。<a id="a-2g"></a>我于何处得斯莲花。<a id="a-2h"></a>医即答言。<a id="a-2i"></a>汝若欲得莲花香者。<a id="a-2j"></a>当诣莲花池所。<a id="a-2k"></a>时彼比丘即用其言。<a id="a-2l"></a>至彼池所端坐嗅香。<a id="a-2m"></a>尔时天神见其如是。<a id="a-2n"></a>即说偈言。</p>
  <p id="a2o">池中所生华　　香气甚馝馥</p>
  <p id="a2p">汝都不见主　　云何偷花香</p>
  <p id="a2q">而汝于今者　　真实得名盗</p>
  <p id="a2r">大仙汝何故　　而盗于彼香</p>
  <p id="a2s">比丘说偈答言。</p>
  <p id="a2t">天神汝当知　　莲华生池中</p>
  <p id="a2u">我不伤根茎　　亦不偷盗取</p>
  <p id="a2v">但远嗅香气　　以何因缘故</p>
  <p id="a2w">名为偷香者　　我不受此语</p>
  <p id="a2x">天神复说偈言。</p>
  <p id="a2y">池中有香花　　不问其主取</p>
  <p id="a2z">檀越不施与　　世人名为盗</p>
  <p id="a30">大仙汝偷香　　一向成盗罪</p>
  <p id="a31">时有一人来入此池。<a id="a-32"></a>以镰芟截莲花根叶重负而去。<a id="a-33"></a>比丘见已。<a id="a-34"></a>复说偈言。</p>
  <p id="a35">斯人入池中　　斩拔花根子</p>
  <p id="a36">狼籍而践蹈　　重担而赍归</p>
  <p id="a37">何故不遮彼　　语言汝盗取</p>
  <p id="a38">天神说偈答言。</p>
  <p id="a39">彼人入池者　　恒作于恶业</p>
  <p id="a3A">譬如乳儿母　　而着于黑衣</p>
  <p id="a3B">虽有诸唌唾　　都不见污辱</p>
  <p id="a3C">汝如白净衣　　易受其点污</p>
  <p id="a3D">是故止制汝　　不能遮于彼</p>
  <p id="a3E">恶人如衣黑　　造恶不讥呵</p>
  <p id="a3F">鲜白上有点　　犹如蝇脚等</p>
  <p id="a3G">世人皆共见　　设诸贤智人</p>
  <p id="a3H">有少微细过　　其喻亦如是</p>
  <p id="a3I">珂贝上黑点　　人皆远见之</p>
  <p id="a3J">若断结使者　　诸业皆洁净</p>
  <p id="a3K">有如毛发恶　　人见如丘山</p>
  <p id="a3L">比丘复说偈言。</p>
  <p id="a3M">天今利益我　　为欲拔济故</p>
  <p id="a3N">随所见我处　　数数觉悟我</p>
  <p id="a3O">天神说偈答言。</p>
  <p id="a3P">汝不以钱财　　而用市我得</p>
  <p id="a3Q">又不破他国　　虏掠见擒获</p>
  <p id="a3R">损益汝自知　　谁逐汝觉悟</p>
  <p id="a3S">汝今应自忖　　诸有损益事</p>
  <p data-pb></p>
  <h2 id="a3T">（三四七）</h2>
  <p id="a3U">尔时尊者十力迦葉。<a id="a-3V"></a>在俱萨罗国迻泥窟中。<a id="a-3W"></a>有一猎师名连迦。<a id="a-3X"></a>去尊者不远施鹿罥弶。<a id="a-3Y"></a>尔时尊者怜愍猎师为其说法。<a id="a-3Z"></a>彼不解法。<a id="a-3a"></a>尊者迦葉指端出光。<a id="a-3b"></a>猎师虽见亦不厌离如此恶事。<a id="a-3c"></a>但自思念。<a id="a-3d"></a>鹿来入罥为不入罥。<a id="a-3e"></a>尔时迻泥窟神。<a id="a-3f"></a>而说偈言。</p>
  <p id="a3g">猎师处深山　　少智盲无目</p>
  <p id="a3h">非时又所说　　从自失其言</p>
  <p id="a3i">假令汝十指　　一时都出光</p>
  <p id="a3j">终不能令彼　　得见于四谛</p>
  <p id="a3k">彼都无智故　　造作诸非法</p>
  <p id="a3l">不乐及睡眠　　厌离倒净想</p>
  <p id="a3m">安住阇利那　　诵习花迦葉</p>
  <p data-pb></p>
  <h2 id="a3n">（三四八）</h2>
  <p id="a3o">尔时跋耆子。<a id="a-3p"></a>游俱萨罗国住止彼林。<a id="a-3q"></a>时彼国人一切皆作拘蜜提大会。<a id="a-3r"></a>七日七夜。<a id="a-3s"></a>尔时跋耆子见是事已。<a id="a-3t"></a>心小退坏。<a id="a-3u"></a>即说偈言。</p>
  <p id="a3v">我在林树间　　譬如彼弃木</p>
  <p id="a3w">我今如弃木　　独处寓空林</p>
  <p id="a3x">今日到满月　　谁苦剧于我</p>
  <p id="a3y">尔时天神知其所念说偈问言。</p>
  <p id="a3z">汝今处空林　　云何似弃木</p>
  <p id="a40">地狱羡忉利　　天慕汝亦然</p>
  <p data-pb></p>
  <h2 id="a41">（三四九）</h2>
  <p id="a42">尔时有一比丘。<a id="a-43"></a>在俱萨罗止住彼林。<a id="a-44"></a>修持禁戒。<a id="a-45"></a>已为满足更不求胜。<a id="a-46"></a>时彼天神。<a id="a-47"></a>即说偈言。</p>
  <p id="a48">不应以持戒　　多闻及禅定</p>
  <p id="a49">住于空静处　　未尽诸漏结</p>
  <p id="a4A">不应作是事　　用智自损减</p>
  <p id="a4B">远离凡夫法　　逮得菩提乐</p>
  <p data-pb></p>
  <h2 id="a4C">（三五○）</h2>
  <p id="a4D">尔时俱萨罗国有一比丘。<a id="a-4E"></a>号曰龙与。<a id="a-4F"></a>住止彼林好乐家法。<a id="a-4G"></a>晨入聚落日暮乃还。<a id="a-4H"></a>尔时天神作是念言。<a id="a-4I"></a>此年少比丘亲近愦闹朝往暮还。<a id="a-4J"></a>我于今者为作觉悟。<a id="a-4K"></a>即说偈言。</p>
  <p id="a4L">去时何太早　　回还何逼暮</p>
  <p id="a4M">瞻形观相貌　　如似在家者</p>
  <p id="a4N">数数常往返　　苦乐同世俗</p>
  <p id="a4O">龙与汝当知　　宜应自思量</p>
  <p id="a4P">勿贪着居家　　以损清净行</p>
  <p id="a4Q">汝今慎勿为　　无自在所牵</p>
  <p data-pb></p>
  <h2 id="a4R">（三五一）</h2>
  <p id="a4S">尔时复有众多比丘。<a id="a-4T"></a>在俱萨罗国止住彼林。<a id="a-4U"></a>众多比丘掉动不停。<a id="a-4V"></a>少于惭耻轻躁佷戾。<a id="a-4W"></a>识念不定心意惶惶诸根驰散。<a id="a-4X"></a>尔时天神作是念。<a id="a-4Y"></a>比丘之法不应如是。<a id="a-4Z"></a>斯甚不善。<a id="a-4a"></a>我当为其说觉悟偈。<a id="a-4b"></a>即说偈言。</p>
  <p id="a4c">瞿昙诸弟子　　正命用自活</p>
  <p id="a4d">乞食及住时　　常思于无常</p>
  <p id="a4e">于彼住坐卧　　亦复思无常</p>
  <p id="a4f">已自难将养　　佷戾心驰散</p>
  <p id="a4g">譬如世俗人　　食讫皆睡眠</p>
  <p id="a4h">弃于自己舍　　亲近着他家</p>
  <p id="a4i">如为人所迫　　强逼作沙门</p>
  <p id="a4j">无实无信心　　亦不求出家</p>
  <p id="a4k">强着僧伽梨　　如老牛驾犁</p>
  <p id="a4l">尔时诸比丘。<a id="a-4m"></a>即答之言。<a id="a-4n"></a>今者汝欲讥我等耶。<a id="a-4o"></a>天复说偈答言。</p>
  <p id="a4p">我不见种姓　　亦不称名字</p>
  <p id="a4q">我今敬礼僧　　讥毁作过者</p>
  <p id="a4r">若能住精进　　我今亦礼足</p>
  <p data-pb></p>
  <h2 id="a4s">（三五二）</h2>
  <p id="a4t">尔时憍萨罗国有一比丘。<a id="a-4u"></a>林中止住。<a id="a-4v"></a>与一长者共为亲友。<a id="a-4w"></a>是时长者有一儿妇年少端正。<a id="a-4x"></a>时此比丘少共语言。<a id="a-4y"></a>众人皆谤谓为非法。<a id="a-4z"></a>是时比丘闻是语已。<a id="a-50"></a>心中懊恼。<a id="a-51"></a>欲向林中而自刑戮。<a id="a-52"></a>天神念言。<a id="a-53"></a>彼比丘实无过患。<a id="a-54"></a>于此林中若自刑害甚为非理。<a id="a-55"></a>我当令其使得觉悟。<a id="a-56"></a>时此天神。<a id="a-57"></a>即便化作彼儿妇形至比丘所。<a id="a-58"></a>比丘见已即向化妇而说偈言。</p>
  <p id="a59">如市在四衢　　甚为宽博处</p>
  <p id="a5A">唯有染污语　　三四人众中</p>
  <p id="a5B">亲近生诽谤　　汝知是事已</p>
  <p id="a5C">宜应速疾去　　勿得此间住</p>
  <p id="a5D">时化天神。<a id="a-5E"></a>复说偈言。</p>
  <p id="a5F">出家应忍受　　讥毁诽谤言</p>
  <p id="a5G">谤语是不实　　不宜生愁恼</p>
  <p id="a5H">空声不着己　　但是虚妄语</p>
  <p id="a5I">自省无过咎　　不应生恼苦</p>
  <p id="a5J">闻谤而恐畏　　云何处深林</p>
  <p id="a5K">譬如彼野鹿　　终身行不立</p>
  <p id="a5L">能忍诸音声　　善恶上中下</p>
  <p id="a5M">有识之佳人　　成就具正行</p>
  <p id="a5N">不以他语故　　得名贼牟尼</p>
  <p id="a5O">汝今自审己　　既无诸过咎</p>
  <p id="a5P">贤圣及诸天　　亦知汝无过</p>
  <p id="a5Q">时化天神说是偈已。<a id="a-5R"></a>即于其处隐没不现。<a id="a-5S"></a>彼时比丘昼夜精勤心不懈息。<a id="a-5T"></a>断除烦恼得成罗汉。</p>
 </body>
</html>