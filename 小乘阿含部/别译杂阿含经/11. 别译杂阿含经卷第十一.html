<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经卷第十一</title>
</head>
<body>
  <h1 class="head">别译杂阿含经卷第十一</h1>
  <h2>（二二四）</h2>
  <p>如是我闻。一时佛在舍卫国祇树给孤独园。尔时有一天子名曰因陀罗。光色倍常。于其夜中来诣佛所。身光晖曜遍照只洹赫然大明。顶礼佛足却坐一面。而说偈言。</p>
  <p class="l-js-5c">云何不知寿　　云何觉了寿</p>
  <p class="l-js-5c">云何贪著寿　　云何系缚寿</p>
  <p>尔时世尊。以偈答曰。</p>
  <p class="l-js-5c">色不能知寿　　行不觉了寿</p>
  <p class="l-js-5c">贪著己身寿　　爱寿为系缚</p>
  <p>时因陀罗天子。复说偈言。</p>
  <p class="l-js-5c">如佛之所说　　色非寿命者</p>
  <p class="l-js-5c">云何共意识　　而得成身聚</p>
  <p>世尊复以偈答曰。</p>
  <p class="l-js-5c">识依歌罗罗　　歌罗罗最初</p>
  <p class="l-js-5c">歌罗罗生胞　　从胞生肉段</p>
  <p>肉段生坚[革*卬]　　从[革*卬]生五胞</p>
  <p class="l-js-5c">从胞生发爪　　由是生五根</p>
  <p class="l-js-5c">男女相别异　　迁变不暂住</p>
  <p class="l-js-5c">以是因缘故　　云何有寿命</p>
  <p>时彼天子闻佛所说。欢喜顶礼还于天宫。</p>
  <h2>（二二五）</h2>
  <p>如是我闻。一时佛在舍卫国祇树给孤独园。时有天子名曰释迦。光色倍常。于其夜中来诣佛所。身光晖曜遍照只洹赫然大明。顶礼佛足却坐一面。而说偈言。</p>
  <p class="l-js-5c">断于一切结　　当舍众事务</p>
  <p class="l-js-5c">若有教授他　　不名善沙门</p>
  <p>尔时世尊。以偈答曰。</p>
  <p class="l-js-5c">夜叉应当知　　诸种苦恼逼</p>
  <p class="l-js-5c">智者宜悲愍　　说法而教导</p>
  <p class="l-js-5c">不应放舍彼　　坠堕于苦道</p>
  <p class="l-js-5c">罗汉怀慈慧　　救拔无过咎</p>
  <p>时释迦天子闻佛所说。欢喜顶礼还于天宫。</p>
  <h2>（二二六）</h2>
  <p>如是我闻。一时佛在舍卫国祇树给孤独园。时有天子名曰最胜长者。神光晖赫遍照只洹。顶礼佛足却坐一面。而说偈言。</p>
  <p class="l-js-5c">常学说善偈　　亲近敬沙门</p>
  <p class="l-js-5c">恒乐空静处　　寂定于诸根</p>
  <p>尔时世尊。以偈答曰。</p>
  <p class="l-js-5c">常学说善偈　　亲近敬沙门</p>
  <p class="l-js-5c">恒乐空寂处　　寂定于心意</p>
  <p>时最胜长者天子闻佛所说。欢喜顶礼还于天宫。</p>
  <h2>（二二七）</h2>
  <p>如是我闻。一时佛在舍卫国祇树给孤独园。时有一天名曰尸毗。威光显曜颜色殊常。遍于只洹赫然大明。顶礼佛足却坐一面而说偈言。</p>
  <p class="l-js-5c">应共谁止住　　宜与谁和合</p>
  <p class="l-js-5c">于谁得正法　　获胜无过患</p>
  <p>尔时世尊。以偈答曰。</p>
  <p class="l-js-5c">应共贤圣住　　宜与贤和合</p>
  <p>从贤咨正法　　获胜无[亿-音+(夫*夫)]过</p>
  <p>时尸毗天子闻佛所说。欢喜顶礼还于天宫。</p>
  <h2>（二二八）</h2>
  <p>如是我闻。一时佛在舍卫国祇树给孤独园。时有天子名月自在。威光显照遍于只洹。顶礼佛足却坐一面。而说偈言。</p>
  <p class="l-js-5c">修禅至尽处　　食草鸡鹿戒</p>
  <p class="l-js-5c">成就于弃乐　　逮得于四禅</p>
  <p>尔时世尊。以偈答曰。</p>
  <p class="l-js-5c">虽复修彼禅　　犹在生死网</p>
  <p class="l-js-5c">能具正念者　　独处心惔怕</p>
  <p class="l-js-5c">远离于生死　　如鹄出网罗</p>
  <p>时月自在天子闻佛所说。欢喜顶礼还于天宫。</p>
  <h2>（二二九）</h2>
  <p>如是我闻。一时佛在舍卫国祇树给孤独园。时有天子名曰毗忸。威光炳曜赫然大明。来诣只洹顶礼佛足却坐一面。而说偈言。</p>
  <p class="l-js-5c">诸亲近佛者　　无不得欢喜</p>
  <p class="l-js-5c">咸令一切人　　乐于汝法教</p>
  <p class="l-js-5c">能令修学者　　获得不放逸</p>
  <p>尔时世尊。以偈答曰。</p>
  <p class="l-js-5c">此法善教诫　　知时不放逸</p>
  <p class="l-js-5c">于魔得自在　　魔不得其便</p>
  <p>时毗忸天子闻佛所说。欢喜顶礼还于天宫。</p>
  <h2>（二三○）</h2>
  <p>如是我闻。一时佛在舍卫国祇树给孤独园。时有天子名般阇罗。光色晖曜赫然甚明威仪详序。来诣佛所顶礼佛足退坐一面。而说偈言。</p>
  <p class="l-js-5c">在家缠众务　　出家甚宽博</p>
  <p class="l-js-5c">牟尼由专精　　从禅出觉了</p>
  <p class="l-js-5c">廓然而大悟　　开发显大智</p>
  <p>尔时世尊。以偈答曰。</p>
  <p class="l-js-5c">虽处众缘务　　亦能获得法</p>
  <p class="l-js-5c">能具念力者　　由能专定故</p>
  <p class="l-js-5c">唯有明智人　　逮证于涅槃</p>
  <p>时般阇罗天子闻佛所说。欢喜顶礼还于天宫。</p>
  <h2>（二三一）</h2>
  <p>如是我闻。一时佛在舍卫国祇树给孤独园。时有天子名须尸摩。与其眷属五百人俱来诣佛所顶礼佛足在一面坐。尔时世尊告阿难言。世若有人。能称实说。彼当应言。舍利弗比丘持戒多闻少欲知定。乐于闲静精勤修定。有大念力。成就智慧速疾智利智。善知出要。深解出乘满足实智。阿难白佛言。世尊。诚如圣教。若称实说。彼应当言。舍利弗比丘。持戒多闻最为第一。乃至成就实智。时诸天子闻于如来及与阿难赞舍利弗。天之容貌。转复端严。其身光曜倍更殊常。遍照只洹赫然大明。时须尸摩天子。颜貌威光转炽盛已。合掌向佛。而说偈言。</p>
  <p class="l-js-5c">舍利弗多闻　　咸称为大智</p>
  <p class="l-js-5c">持戒善调顺　　世尊所赞叹</p>
  <p>世尊复以偈答曰。</p>
  <p class="l-js-5c">舍利弗多闻　　威称为大智</p>
  <p class="l-js-5c">持戒善调顺　　世尊所赞叹</p>
  <p class="l-js-5c">得无生寂灭　　破魔住后身</p>
  <p>时须尸摩闻佛所说。欢喜顶礼还于天宫。</p>
  <h2>（二三二）</h2>
  <p>如是我闻。一时佛在舍卫国祇树给孤独园。时有天子名曰赤马。光色倍常来诣佛所。顶礼佛足却坐一面白佛言。世尊。当于何处而能得有不生老死不没不出众生尽处。如是边际为可知不。</p>
  <p>尔时世尊告赤马天子言。不生老死既不终没。亦不出生。无有人能行至边际。亦无有能往诣于彼尽其崖限。时赤马天子白佛言。世尊。世尊所说甚善希有。不生老死乃至无能得其边际。所以者何。念我过去。曾为仙人号名赤马。断于欲结得世五通。神力骏疾过于日月。举足一踔能渡大海。而作是念。我今神力骏疾如是。我当行尽众生边际。我于尔时志欲专求众生边故。心意[怡-台+(公/心)][怡-台+(公/心)]都无闲暇。唯除洗手并饮食时及大小便。于百年中竟不能得众生边际。而便命终。以是故知如来善说不生老死不出不没。欲往于彼知其边际都无是处。佛告赤马天子曰。如是如是。若有不生老死不出不没众生边际。实无是处。若欲知者。众生边际即是涅槃。若尽苦际是即名为得其边际。</p>
  <p>尔时世尊即说偈言。</p>
  <p class="l-js-5c">虽有是神力　　终无有能得</p>
  <p class="l-js-5c">行尽众生边　　若不得边际</p>
  <p class="l-js-5c">何能尽苦际　　是故我牟尼</p>
  <p class="l-js-5c">得名善知世　　唯有胜智人</p>
  <p class="l-js-5c">能晓了边际　　梵行已得立</p>
  <p class="l-js-5c">正智众生边　　度边之彼岸</p>
  <p>时赤马天子闻佛所说。欢喜顶礼还于天宫。</p>
  <h2>（二三三）</h2>
  <p>如是我闻。一时佛在王舍城迦兰陀竹林。当于尔时有六天子。本是外道六师徒党。一名难胜。二名自在。三名显现。四名决胜。五名时起。六名轻弄。此六天子咸于其夜来诣佛所在一面坐。斯诸天光倍胜于常。遍照只洹赫然大明。尔时难胜即说偈言。</p>
  <p class="l-js-5c">可讥毁比丘　　四时自禁制</p>
  <p class="l-js-5c">见闻其住已　　是人离诸恶</p>
  <p>自在天子。复说偈言。</p>
  <p class="l-js-5c">苦行可讥毁　　捡摄于己身</p>
  <p class="l-js-5c">断恶口忿诤　　苦乐同世尊</p>
  <p class="l-js-5c">于其法主所　　不造作众恶</p>
  <p>显现天子。复说偈言。</p>
  <p class="l-js-5c">斩截及伤害　　祠祀火烧等</p>
  <p class="l-js-5c">皆无善恶报　　迦叶之所说</p>
  <p>决胜天子。复说偈言。</p>
  <p class="l-js-5c">尼干若提子　　常说如是言</p>
  <p class="l-js-5c">长夜修苦行　　断除于妄语</p>
  <p class="l-js-5c">离罗汉不远　　堕于世尊数</p>
  <p>尔时世尊。以偈答言。</p>
  <p class="l-js-5c">从今令汝等　　独己若多众</p>
  <p class="l-js-5c">我观皆鄙秽　　悉同于死尸</p>
  <p class="l-js-5c">云何以野干　　同彼师子王</p>
  <p class="l-js-5c">汝尊裸形众　　极恶喜妄语</p>
  <p class="l-js-5c">如斯外道等　　彼去罗汉远</p>
  <p>时有天子。复说偈言。</p>
  <p class="l-js-5c">作彼苦行者　　深为可讥毁</p>
  <p class="l-js-5c">虽处于闲静　　徒为劳苦事</p>
  <p class="l-js-5c">愿当拥护彼　　为其作教导</p>
  <p class="l-js-5c">必趣于色有　　生梵世欢喜</p>
  <p>尔时世尊。复以偈答。</p>
  <p class="l-js-5c">世界所有色　　此处及他处</p>
  <p class="l-js-5c">并在虚空中　　有大光明者</p>
  <p class="l-js-5c">如是等一切　　悉入魔罥弶</p>
  <p class="l-js-5c">譬如捕鱼师　　以网掩众鱼</p>
  <p>又有一天。复说偈言。</p>
  <p class="l-js-5c">说有及欲过　　并诸痴幻恶</p>
  <p class="l-js-5c">一切悉断除　　赞叹断欲结</p>
  <p class="l-js-5c">应向彼礼拜　　供养以称赞</p>
  <p class="l-js-5c">所以如是者　　彼即世尊故</p>
  <p>有一天子。复说偈言。</p>
  <p class="l-js-5c">说有及嗔过　　并诸痴幻恶</p>
  <p class="l-js-5c">一切悉断除　　赞叹断嗔结</p>
  <p class="l-js-5c">应向彼礼拜　　供养以赞叹</p>
  <p class="l-js-5c">所以如是者　　彼即世尊故</p>
  <p>时一天子。复说偈言。</p>
  <p class="l-js-5c">说有及痴过　　并诸痴幻恶</p>
  <p class="l-js-5c">一切悉断除　　赞叹断痴者</p>
  <p>时一天子。复说偈言。</p>
  <p class="l-js-5c">说有憍慢过　　并诸慢幻恶</p>
  <p class="l-js-5c">一切悉断除　　赞叹断憍慢</p>
  <p>时一天子。复说偈言。</p>
  <p class="l-js-5c">说有诸见过　　并诸见幻恶</p>
  <p class="l-js-5c">一切悉断除　　赞叹断见者</p>
  <p>时一天子。复说偈言。</p>
  <p class="l-js-5c">说有爱著过　　并诸爱幻恶</p>
  <p class="l-js-5c">一切悉断除　　赞叹断爱者</p>
  <p>有一天子。复说偈言。</p>
  <p class="l-js-5c">王舍城诸山　　毗富罗最上</p>
  <p class="l-js-5c">大地诸山中　　雪山王最上</p>
  <p class="l-js-5c">四方诸世界　　上下及四维</p>
  <p class="l-js-5c">一切天人中　　如来最为尊</p>
  <p>时诸天子闻佛所说。各说偈已。欢喜顶礼还于天宫。</p>
  <p class="l-js-5c">因陀罗问寿　　断于一切结</p>
  <p class="l-js-5c">说善称长者　　尸毗问共住</p>
  <p class="l-js-5c">速疾问边际　　婆睺咨大喜</p>
  <p class="l-js-5c">大喜毗忸问　　般阇罗揵持</p>
  <p>须深摩问第一。有外道问诸见。</p>
  <h2>（二三四）</h2>
  <p>如是我闻。一时佛在舍卫国祇树给孤独园。时有天子名曰摩佉。来诣佛所光色炽盛赫然大明。礼佛足已却住一面。而说偈言。</p>
  <p class="l-js-5c">害谁安隐眠　　害谁不忧愁</p>
  <p class="l-js-5c">灭何等一法　　为圣所称叹</p>
  <p>尔时世尊。以偈答曰。</p>
  <p class="l-js-5c">害嗔安隐眠　　害嗔得无忧</p>
  <p class="l-js-5c">嗔恚之毒根　　诈亲伤害人</p>
  <p class="l-js-5c">灭是等一法　　贤圣所称叹</p>
  <p>尔时摩佉闻佛所说。欢喜顶礼还于天宫。</p>
  <h2>（二三五）</h2>
  <p>如是我闻。一时佛在舍卫国祇树给孤独园。时有天子名曰弥佉来诣佛所威光显耀赫然大明。顶礼佛足已却坐一面。而说偈言。</p>
  <p class="l-js-5c">云何于世间　　显发于照明</p>
  <p class="l-js-5c">何者是无上　　第一之照明</p>
  <p class="l-js-5c">如是甚深义　　愿佛为我说</p>
  <p>尔时世尊。以偈答曰。</p>
  <p class="l-js-5c">于一切世间　　凡有三照明</p>
  <p class="l-js-5c">云何三照明　　所谓日月火</p>
  <p class="l-js-5c">能于昼夜中　　处处为照明</p>
  <p class="l-js-5c">天上及人间　　唯佛无上明</p>
  <p>时弥佉天子闻佛所说。欢喜顶礼还于天宫。</p>
  <h2>（二三六）</h2>
  <p>如是我闻。一时佛在舍卫国祇树给孤独园。时有天子名昙摩尸。来诣佛所威光晖赫遍于只洹。却坐一面。而说偈言。</p>
  <p class="l-js-5c">婆罗门今者　　断三有欲结</p>
  <p class="l-js-5c">不愿求诸有　　竟何为所作</p>
  <p>尔时世尊以偈答言。</p>
  <p class="l-js-5c">婆罗门无作　　念作已终讫</p>
  <p class="l-js-5c">涉水足尽底　　以至于彼岸</p>
  <p class="l-js-5c">若足不尽底　　不能到彼岸</p>
  <p class="l-js-5c">手足必运动　　是名有所作</p>
  <p class="l-js-5c">以此为方喻　　以明无作义</p>
  <p class="l-js-5c">昙摩汝当知　　已尽于诸漏</p>
  <p class="l-js-5c">住于最后身　　诸有爱欲过</p>
  <p class="l-js-5c">一切悉断除　　超渡生死海</p>
  <p>尔时昙摩天子闻佛所说。欢喜顶礼还于天宫。</p>
  <h2>（二三七）</h2>
  <p>如是我闻。一时佛在舍卫国祇树给孤独园。时有天子名多罗健陀。来诣佛所光颜晖赫明遍只洹。却坐一面。而说偈言。</p>
  <p class="l-js-5c">断除于几法　　弃舍于几法</p>
  <p class="l-js-5c">增进修几法　　比丘成几法</p>
  <p class="l-js-5c">凡修除几法　　得度于驶流</p>
  <p>尔时世尊以偈答曰。</p>
  <p class="l-js-5c">除五欲受阴　　弃舍于五盖</p>
  <p class="l-js-5c">增进修五根　　成就五分身</p>
  <p class="l-js-5c">如是之比丘　　超渡生死海</p>
  <p>尔时多罗健陀天子闻佛所说。欢喜顶礼还于天宫。</p>
  <h2>（二三八）</h2>
  <p>如是我闻。一时佛在舍卫国祇树给孤独园。时有天子名曰迦默。来诣佛所光色晖赫明照只洹。礼佛足已却坐一面。而白佛言。世尊。云何名为难为难作。</p>
  <p>尔时世尊以偈答曰。</p>
  <p class="l-js-5c">学者为难作　　具足于戒定</p>
  <p class="l-js-5c">得离众缘务　　恬静而快乐</p>
  <p>尔时迦默天子复白佛言诚如圣教。默静为难。尔时世尊。复以偈答。</p>
  <p class="l-js-5c">迦默汝今者　　难得而欲得</p>
  <p class="l-js-5c">昼夜修定意　　必能安静默</p>
  <p>时迦默复白佛言。心意难定。世尊复以偈答。</p>
  <p class="l-js-5c">定摄扰乱心　　决定根难住</p>
  <p class="l-js-5c">坏于死罥网　　能获于圣智</p>
  <p>迦默复白佛言。深崄道岨难何由得济渡。世尊复以偈答。</p>
  <p class="l-js-5c">非圣必堕崄　　颓坠莫由过</p>
  <p class="l-js-5c">贤圣履崄途　　安隐从中度</p>
  <p>尔时迦默闻佛所说。欢喜顶礼还于天宫。</p>
  <h2>（二三九）</h2>
  <p>如是我闻。一时佛在舍卫国祇树给孤独园。时有天子名曰迦默。来诣佛所光明赫然遍照只洹。礼佛足已却住一面。而说偈言。</p>
  <p class="l-js-5c">贪欲及嗔恚　　以何为根本</p>
  <p class="l-js-5c">乐不乐恐怖　　为是而谁耶</p>
  <p class="l-js-5c">婴孩捉母乳　　意觉从何生</p>
  <p>尔时世尊以偈答曰。</p>
  <p class="l-js-5c">从爱至我心　　如尼拘陀树</p>
  <p class="l-js-5c">根须从土生　　然后入于地</p>
  <p class="l-js-5c">各各于异处　　爱著生于欲</p>
  <p class="l-js-5c">亦如摩楼多　　缠缚覆林树</p>
  <p class="l-js-5c">若知其根本　　夜叉当舍离</p>
  <p class="l-js-5c">能渡生死海　　度更不受有</p>
  <p>时迦默天子闻佛所说。欢喜顶礼还于天宫。</p>
  <h2>（二四○）</h2>
  <p>如是我闻。一时佛在舍卫国祇树给孤独园。时有天子名曰栴檀。来诣佛所光颜炽盛明照只洹。却立一面。而说偈言。</p>
  <p class="l-js-5c">我今问瞿昙　　种别大利智</p>
  <p class="l-js-5c">除去诸障蔽　　知见悉明了</p>
  <p class="l-js-5c">止住于何处　　为习何法教</p>
  <p class="l-js-5c">于后世不畏　　得善之果报</p>
  <p>尔时世尊以偈答曰。</p>
  <p class="l-js-5c">除弃口意恶　　身不行非善</p>
  <p class="l-js-5c">若处于居家　　布施如流水</p>
  <p class="l-js-5c">信心数受戒　　摄念分财与</p>
  <p class="l-js-5c">天当住此处　　习学如上事</p>
  <p class="l-js-5c">若能勤心行　　后世都无畏</p>
  <p>时栴檀天子闻佛所说。欢喜顶礼还于天宫。</p>
  <h2>（二四一）</h2>
  <p>如是我闻。一时佛在舍卫国祇树给孤独园。时有天子名曰栴檀。来诣佛所光颜炽盛明照只洹却立一面。而说偈言。</p>
  <p class="l-js-5c">云何度驶流　　昼夜恒精进</p>
  <p class="l-js-5c">如此驶流中　　涛波甚暴急</p>
  <p class="l-js-5c">无有攀挽处　　亦无安足地</p>
  <p class="l-js-5c">谁能处深流　　而不为漂没</p>
  <p>尔时世尊以偈答曰。</p>
  <p class="l-js-5c">一切戒完具　　定慧充其心</p>
  <p class="l-js-5c">思惟内心念　　此能度难度</p>
  <p class="l-js-5c">除去于欲想　　度有结使流</p>
  <p class="l-js-5c">尽于喜爱有　　处深不沉没</p>
  <p>时栴檀天子闻佛所说。欢喜顶礼还于天宫。</p>
  <h2>（二四二）</h2>
  <p>如是我闻。一时佛在舍卫国祇树给孤独园。时有天子名曰迦叶。身光倍常来诣佛所。所出光明遍照只洹。却坐一面。而白佛言。比丘。我今欲说比丘胜利。佛告迦叶。恣汝所说。尔时迦叶即说偈言。</p>
  <p class="l-js-5c">比丘能具念　　心得善解脱</p>
  <p class="l-js-5c">诸欲有所求　　逮得无垢处</p>
  <p class="l-js-5c">能知于世间　　有垢及无垢</p>
  <p class="l-js-5c">舍离一切有　　亦无诸畜积</p>
  <p class="l-js-5c">是名为比丘　　有胜利功德</p>
  <p>时迦叶天子说此偈已。欢喜顶礼还于天宫。</p>
  <h2>（二四三）</h2>
  <p>如是我闻。一时佛在舍卫国祇树给孤独园。时有一天名曰迦叶。光色倍常。即于其夜来诣佛所。身光显照遍于只洹。却坐一面白佛言。比丘大德。我今亦复欲说比丘所得功德。佛言。迦叶。随汝意说。迦叶即说偈言。</p>
  <p class="l-js-5c">比丘能具念　　心得善解脱</p>
  <p class="l-js-5c">愿求得涅槃　　已知于世间</p>
  <p class="l-js-5c">解有及非有　　深知诸法空</p>
  <p class="l-js-5c">是名为比丘　　离有获涅槃</p>
  <p>时迦叶天子说此偈已。欢喜顶礼还于天宫。</p>
  <p class="l-js-5c">摩佉问所害　　弥佉咨照明</p>
  <p class="l-js-5c">昙摩诵应作　　多罗询所短</p>
  <p class="l-js-5c">极难及伏藏　　迦默决二疑</p>
  <p class="l-js-5c">实智及渡流　　栴檀之所说</p>
  <p class="l-js-5c">无垢有非有　　斯两迦叶谈</p>
</body></html>