<!doctype html>
<html id="z3IBUHlZb" data-ver="1608">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经初诵卷第四</h1>
  <h2 id="a2">（六三）</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>摩竭提国阿阇世王。<a id="a-6"></a>将领四兵来。<a id="a-7"></a>共波斯匿王。<a id="a-8"></a>交阵大战。<a id="a-9"></a>时阿阇世王韦提希子。<a id="a-A"></a>破波斯匿王所将军众。<a id="a-B"></a>波斯匿王。<a id="a-C"></a>单乘一车。<a id="a-D"></a>独得入城。<a id="a-E"></a>时诸比丘。<a id="a-F"></a>入城乞食。<a id="a-G"></a>见是事已。<a id="a-H"></a>乞食讫洗足。<a id="a-I"></a>往诣佛所。<a id="a-J"></a>顶礼佛足。<a id="a-K"></a>在一面立。<a id="a-L"></a>白佛言。<a id="a-M"></a>世尊。<a id="a-N"></a>我等晨朝入城乞食。<a id="a-O"></a>见阿阇世王。<a id="a-P"></a>及波斯匿王。<a id="a-Q"></a>各严四兵。<a id="a-R"></a>极大斗战。<a id="a-S"></a>波斯匿王。<a id="a-T"></a>所将四兵。<a id="a-U"></a>为彼所破。<a id="a-V"></a>唯王一身。<a id="a-W"></a>单乘一车。<a id="a-X"></a>独得入城。<a id="a-Y"></a>尔时世尊。<a id="a-Z"></a>闻斯事已。<a id="a-a"></a>即说偈言。</p>
  <p id="ab">胜则多怨疾　　负则恼不眠</p>
  <p id="ac">若无胜负者　　寂灭安睡眠</p>
  <p id="ad">佛说是已。<a id="a-e"></a>诸比丘闻佛所说。<a id="a-f"></a>欢喜奉行。</p>
  <p data-pb></p>
  <h2 id="ag">（六四）</h2>
  <p id="ah">如是我闻。<a id="a-i"></a>一时佛在舍卫国祇树给孤独园。<a id="a-j"></a>尔时摩竭提阿阇世王。<a id="a-k"></a>及波斯匿王。<a id="a-l"></a>各严四兵。<a id="a-m"></a>交兵大战。<a id="a-n"></a>波斯匿王。<a id="a-o"></a>大破阿阇世王所将兵众。<a id="a-p"></a>并复擒得阿阇世王身。<a id="a-q"></a>波斯匿王。<a id="a-r"></a>既得胜已。<a id="a-s"></a>与阿阇世王。<a id="a-t"></a>同载一车。<a id="a-u"></a>来诣佛所。<a id="a-v"></a>顶礼佛足。<a id="a-w"></a>时波斯匿王。<a id="a-x"></a>白佛言。<a id="a-y"></a>世尊。<a id="a-z"></a>此摩竭提阿阇世王韦提希子。<a id="a-10"></a>我于彼所。<a id="a-11"></a>初无怨嫌。<a id="a-12"></a>彼于我所。<a id="a-13"></a>恒怀憎嫉。<a id="a-14"></a>然其是我亲友之子。<a id="a-15"></a>以是之故。<a id="a-16"></a>我今欲放令得还国。<a id="a-17"></a>佛言大王。<a id="a-18"></a>可放令去。<a id="a-19"></a>若能放彼王。<a id="a-1A"></a>于长夜有大利益。<a id="a-1B"></a>尔时世尊。<a id="a-1C"></a>即说偈言。</p>
  <p id="a1D">力能破他军　　还为他所坏</p>
  <p id="a1E">力能侵掠人　　逻为他所掠</p>
  <p id="a1F">愚谓为无报　　必受于大苦</p>
  <p id="a1G">若当命终时　　乃知实有报</p>
  <p id="a1H">佛说是已。<a id="a-1I"></a>诸比丘闻佛所说。<a id="a-1J"></a>欢喜奉行。</p>
  <p data-pb></p>
  <h2 id="a1K">（六五）</h2>
  <p id="a1L">如是我闻。<a id="a-1M"></a>一时佛在舍卫国祇树给孤独园。<a id="a-1N"></a>尔时波斯匿王。<a id="a-1O"></a>于闲静处。<a id="a-1P"></a>作是思惟。<a id="a-1Q"></a>佛所教法。<a id="a-1R"></a>极有义利。<a id="a-1S"></a>能得现报。<a id="a-1T"></a>无有热恼。<a id="a-1U"></a>不待时节。<a id="a-1V"></a>能将于人到于善处。<a id="a-1W"></a>语诸人言。<a id="a-1X"></a>汝等来善示汝妙法。<a id="a-1Y"></a>夫为智者。<a id="a-1Z"></a>自身取证。<a id="a-1a"></a>深得解达。<a id="a-1b"></a>须善友须善同伴。<a id="a-1c"></a>恒应亲友。<a id="a-1d"></a>如是善友。<a id="a-1e"></a>不向恶友。<a id="a-1f"></a>并恶知识。<a id="a-1g"></a>远离恶伴。<a id="a-1h"></a>思惟是已。<a id="a-1i"></a>从坐处起。<a id="a-1j"></a>往诣佛所。<a id="a-1k"></a>在一面坐。<a id="a-1l"></a>白佛言。<a id="a-1m"></a>世尊。<a id="a-1n"></a>我于闲处。<a id="a-1o"></a>作是思惟。<a id="a-1p"></a>佛所教法。<a id="a-1q"></a>有大义利。<a id="a-1r"></a>能招现报。<a id="a-1s"></a>无诸热恼。<a id="a-1t"></a>不待时节。<a id="a-1u"></a>乃至不与恶友交游。<a id="a-1v"></a>佛告王曰。<a id="a-1w"></a>实尔实尔。<a id="a-1x"></a>佛所教法。<a id="a-1y"></a>有大义利。<a id="a-1z"></a>能招现报。<a id="a-20"></a>乃至不与恶伴交游。<a id="a-21"></a>我于往时。<a id="a-22"></a>在王舍城耆梨跋提林。<a id="a-23"></a>尔时阿难比丘。<a id="a-24"></a>独在静处。<a id="a-25"></a>作是思惟。<a id="a-26"></a>善知识者。<a id="a-27"></a>梵行半体。<a id="a-28"></a>阿难起已。<a id="a-29"></a>来至我所。<a id="a-2A"></a>顶礼我已。<a id="a-2B"></a>而作是言。<a id="a-2C"></a>善知识者。<a id="a-2D"></a>梵行半体。<a id="a-2E"></a>非恶知识恶伴恶友。<a id="a-2F"></a>我告阿难。<a id="a-2G"></a>止止莫作是语。<a id="a-2H"></a>所以者何。<a id="a-2I"></a>夫善知识善友善伴。<a id="a-2J"></a>乃是梵行全体。<a id="a-2K"></a>又善友伴者。<a id="a-2L"></a>不与恶知识恶友恶伴。<a id="a-2M"></a>而为徒党。<a id="a-2N"></a>何以故。<a id="a-2O"></a>我以善知识故。<a id="a-2P"></a>脱于生死。<a id="a-2Q"></a>是故当知。<a id="a-2R"></a>善知识者。<a id="a-2S"></a>梵行全体。<a id="a-2T"></a>如是之事。<a id="a-2U"></a>应分别知。<a id="a-2V"></a>佛所说法。<a id="a-2W"></a>有大义利。<a id="a-2X"></a>能招现报。<a id="a-2Y"></a>乃至不与恶友恶伴恶知识等。<a id="a-2Z"></a>而为伴党。<a id="a-2a"></a>尔时世尊。<a id="a-2b"></a>即说偈言。</p>
  <p id="a2c">于诸善法中　　不放逸最胜</p>
  <p id="a2d">若当放逸者　　贤圣所讥嫌</p>
  <p id="a2e">若不放逸者　　获于天帝位</p>
  <p id="a2f">于诸天中胜　　于作无作中</p>
  <p id="a2g">不放逸最胜　　若不放逸者</p>
  <p id="a2h">坐禅尽诸漏　　逮得于胜果</p>
  <p id="a2i">佛说是已。<a id="a-2j"></a>诸比丘闻佛所说。<a id="a-2k"></a>欢喜奉行。</p>
  <p data-pb></p>
  <h2 id="a2l">（六六）</h2>
  <p id="a2m">如是我闻。<a id="a-2n"></a>一时佛在舍卫国祇树给孤独园。<a id="a-2o"></a>尔时波斯匿王。<a id="a-2p"></a>于闲静处。<a id="a-2q"></a>作是思惟。<a id="a-2r"></a>颇有一法。<a id="a-2s"></a>能得现利。<a id="a-2t"></a>及后世利。<a id="a-2u"></a>作是念已。<a id="a-2v"></a>往诣佛所。<a id="a-2w"></a>顶礼佛足。<a id="a-2x"></a>退坐一面。<a id="a-2y"></a>白佛言。<a id="a-2z"></a>世尊。<a id="a-30"></a>颇有一法。<a id="a-31"></a>能得现利。<a id="a-32"></a>后世利不。<a id="a-33"></a>佛告王曰。<a id="a-34"></a>我有一法。<a id="a-35"></a>修行增广。<a id="a-36"></a>现在未来。<a id="a-37"></a>多所饶益。<a id="a-38"></a>所谓修行。<a id="a-39"></a>不放逸法。<a id="a-3A"></a>现得利益。<a id="a-3B"></a>来世亦利。<a id="a-3C"></a>譬如大地。<a id="a-3D"></a>能生百谷。<a id="a-3E"></a>一切草木一切善法。<a id="a-3F"></a>亦因不放逸生。<a id="a-3G"></a>不放逸增长。<a id="a-3H"></a>不放逸广大。<a id="a-3I"></a>大王犹如大地。<a id="a-3J"></a>一切种子。<a id="a-3K"></a>因地而生。<a id="a-3L"></a>因地增广。<a id="a-3M"></a>一切众生。<a id="a-3N"></a>因不放逸。<a id="a-3O"></a>亦复如是。<a id="a-3P"></a>一切根香中。<a id="a-3Q"></a>黑坚实香。<a id="a-3R"></a>最为第一。<a id="a-3S"></a>此事亦尔。<a id="a-3T"></a>一切善法。<a id="a-3U"></a>因不放逸。<a id="a-3V"></a>坚实香中。<a id="a-3W"></a>赤栴檀。<a id="a-3X"></a>为第一。<a id="a-3Y"></a>此事亦尔。<a id="a-3Z"></a>一切善法。<a id="a-3a"></a>因不放逸为本。<a id="a-3b"></a>不放逸者。<a id="a-3c"></a>是实法因。<a id="a-3d"></a>不放逸者。<a id="a-3e"></a>善法生处。<a id="a-3f"></a>一切华鬘中。<a id="a-3g"></a>乾陀婆梨琴华鬘。<a id="a-3h"></a>最为第一。<a id="a-3i"></a>一切善法中。<a id="a-3j"></a>不放逸第一。<a id="a-3k"></a>余如上说。</p>
  <p id="a3l">一切水生华中。<a id="a-3m"></a>青莲华第一。<a id="a-3n"></a>一切善法中。<a id="a-3o"></a>不放逸第一。<a id="a-3p"></a>余如上说。</p>
  <p id="a3q">一切畜生迹中。<a id="a-3r"></a>象迹最大。<a id="a-3s"></a>一切善法中。<a id="a-3t"></a>不放逸第一。<a id="a-3u"></a>余如上说。</p>
  <p id="a3v">如与贼战。<a id="a-3w"></a>能先诸斗。<a id="a-3x"></a>名为第一。<a id="a-3y"></a>一切善法。<a id="a-3z"></a>不放逸第一。<a id="a-40"></a>余如上说。</p>
  <p id="a41">一切兽中。<a id="a-42"></a>师子第一。<a id="a-43"></a>善法之中。<a id="a-44"></a>不放逸第一。<a id="a-45"></a>余如上说。</p>
  <p id="a46">一切楼观。<a id="a-47"></a>高波那写。<a id="a-48"></a>最为第一。<a id="a-49"></a>善法之中。<a id="a-4A"></a>不放逸第一。<a id="a-4B"></a>余如上说。</p>
  <p id="a4C">一切阎浮提树。<a id="a-4D"></a>阎浮提界上树。<a id="a-4E"></a>最为第一。<a id="a-4F"></a>善法之中。<a id="a-4G"></a>不放逸为第一。<a id="a-4H"></a>余如上说。</p>
  <p id="a4I">一切詹婆罗树中。<a id="a-4J"></a>鸠罗苦婆罗。<a id="a-4K"></a>最为第一。<a id="a-4L"></a>诸善法中。<a id="a-4M"></a>不放逸第一。<a id="a-4N"></a>余如上说。</p>
  <p id="a4O">一切波吒罗树中。<a id="a-4P"></a>锦文芭吒罗为第一。<a id="a-4Q"></a>诸善法中。<a id="a-4R"></a>不放逸第一。<a id="a-4S"></a>余如上说。</p>
  <p id="a4T">一切树中。<a id="a-4U"></a>波利质多罗。<a id="a-4V"></a>为第一。<a id="a-4W"></a>诸善法中。<a id="a-4X"></a>不放逸第一。<a id="a-4Y"></a>余如上说。</p>
  <p id="a4Z">一切山中。<a id="a-4a"></a>须弥山第一。<a id="a-4b"></a>诸善法中。<a id="a-4c"></a>不放逸第一。<a id="a-4d"></a>余如上说。</p>
  <p id="a4e">一切金中。<a id="a-4f"></a>阎浮檀金第一。<a id="a-4g"></a>诸善法中。<a id="a-4h"></a>不放逸第一。<a id="a-4i"></a>余如上说。</p>
  <p id="a4j">一切妙衣。<a id="a-4k"></a>迦尸衣第一。<a id="a-4l"></a>诸善法中。<a id="a-4m"></a>不放逸第一。<a id="a-4n"></a>余如上说。</p>
  <p id="a4o">一切色中。<a id="a-4p"></a>白为第一。<a id="a-4q"></a>诸善法中。<a id="a-4r"></a>不放逸第一。<a id="a-4s"></a>余如上说。</p>
  <p id="a4t">一切鸟中金翅为第一。<a id="a-4u"></a>诸善法中。<a id="a-4v"></a>不放逸第一。<a id="a-4w"></a>余如上说。</p>
  <p id="a4x">一切明中。<a id="a-4y"></a>日光为第一。<a id="a-4z"></a>不放逸法。<a id="a-50"></a>亦复如是。<a id="a-51"></a>余如上说。</p>
  <p id="a52">如上说诸修行善行。<a id="a-53"></a>不放逸者。<a id="a-54"></a>是其根本。<a id="a-55"></a>是其生因。<a id="a-56"></a>是故大王。<a id="a-57"></a>汝今应修不放逸法。<a id="a-58"></a>亦应依止不放逸法。<a id="a-59"></a>王若如是。<a id="a-5A"></a>王之夫人。<a id="a-5B"></a>及以妃后。<a id="a-5C"></a>亦不放逸。<a id="a-5D"></a>王子大臣。<a id="a-5E"></a>及诸官属。<a id="a-5F"></a>亦复如是。<a id="a-5G"></a>若不放逸。<a id="a-5H"></a>即是守护中宫内外。<a id="a-5I"></a>以不放逸故。<a id="a-5J"></a>仓库盈满。<a id="a-5K"></a>王不放逸。<a id="a-5L"></a>则为自护。<a id="a-5M"></a>并护一切。<a id="a-5N"></a>尔时世尊。<a id="a-5O"></a>即说偈言。</p>
  <p id="a5P">不放逸最胜　　放逸多讥嫌</p>
  <p id="a5Q">今世不放逸　　后世得大利</p>
  <p id="a5R">现利他世利　　解知二俱利</p>
  <p id="a5S">是名为健夫　　明哲之所行</p>
  <p id="a5T">佛说是已。<a id="a-5U"></a>诸比丘闻佛所说。<a id="a-5V"></a>欢喜奉行。</p>
  <p data-pb></p>
  <h2 id="a5W">（六七）</h2>
  <p id="a5X">如是我闻。<a id="a-5Y"></a>一时佛在舍卫国祇树给孤独园。<a id="a-5Z"></a>尔时波斯匿王。<a id="a-5a"></a>于闲静处。<a id="a-5b"></a>作是思惟。<a id="a-5c"></a>世有三法。<a id="a-5d"></a>一者可憎。<a id="a-5e"></a>二不可爱。<a id="a-5f"></a>三不可追念。<a id="a-5g"></a>何谓可憎。<a id="a-5h"></a>所谓老也。<a id="a-5i"></a>何谓不可爱。<a id="a-5j"></a>所谓病也。<a id="a-5k"></a>何谓不可追念。<a id="a-5l"></a>所谓死也。<a id="a-5m"></a>波斯匿王。<a id="a-5n"></a>思惟是已。<a id="a-5o"></a>即从坐起。<a id="a-5p"></a>往诣佛所。<a id="a-5q"></a>顶礼佛已。<a id="a-5r"></a>在一面坐。<a id="a-5s"></a>白佛言。<a id="a-5t"></a>世尊。<a id="a-5u"></a>我于静处。<a id="a-5v"></a>作是思惟世有三法。<a id="a-5w"></a>一者可憎二者不可爱。<a id="a-5x"></a>三者不可追念。<a id="a-5y"></a>何谓可憎。<a id="a-5z"></a>所谓老也。<a id="a-60"></a>何谓不可爱。<a id="a-61"></a>所谓病也。<a id="a-62"></a>何谓不可追念。<a id="a-63"></a>所谓死也。<a id="a-64"></a>佛告王曰。<a id="a-65"></a>如是如是。<a id="a-66"></a>此三种法。<a id="a-67"></a>实如王言。<a id="a-68"></a>佛言大王。<a id="a-69"></a>世间若无此三佛不出世。<a id="a-6A"></a>亦不说法。<a id="a-6B"></a>以有此三故。<a id="a-6C"></a>佛出世为众说法。<a id="a-6D"></a>尔时世尊。<a id="a-6E"></a>即说偈言。</p>
  <p id="a6F">王车严饰盛　　庄挍甚奇妙</p>
  <p id="a6G">久故色毁败　　如身必归老</p>
  <p id="a6H">实法无衰老　　展转相付故</p>
  <p id="a6I">咄哉老贼恶　　端正殊妙色</p>
  <p id="a6J">汝能坏败也　　设寿满百年</p>
  <p id="a6K">必入于死径　　病来夺其力</p>
  <p id="a6L">老将付与死　　是故常乐禅</p>
  <p id="a6M">捡心勤精进　　了知生边际</p>
  <p id="a6N">胜彼魔军众　　度有生死岸</p>
  <p id="a6O">佛说是已。<a id="a-6P"></a>诸比丘闻佛所说。<a id="a-6Q"></a>欢喜奉行。</p>
  <p data-pb></p>
  <h2 id="a6R">（六八）</h2>
  <p id="a6S">如是我闻。<a id="a-6T"></a>一时佛在舍卫国祇树给孤独园。<a id="a-6U"></a>尔时波斯匿王。<a id="a-6V"></a>往诣佛所。<a id="a-6W"></a>顶礼佛足。<a id="a-6X"></a>在一面坐。<a id="a-6Y"></a>白佛言。<a id="a-6Z"></a>世尊。<a id="a-6a"></a>布施之时。<a id="a-6b"></a>应与何处。<a id="a-6c"></a>佛答王曰。<a id="a-6d"></a>修布施者。<a id="a-6e"></a>随意所乐。<a id="a-6f"></a>布施于彼。<a id="a-6g"></a>王复问佛。<a id="a-6h"></a>布施何处。<a id="a-6i"></a>得大果报。<a id="a-6j"></a>佛答王曰。<a id="a-6k"></a>汝问异前。<a id="a-6l"></a>我今问汝。<a id="a-6m"></a>随汝意答。<a id="a-6n"></a>如出军阵。<a id="a-6o"></a>欲斗战时。<a id="a-6p"></a>如东方有刹利。<a id="a-6q"></a>盛壮有力。<a id="a-6r"></a>然其不能善解兵法。<a id="a-6s"></a>亦复不知善调其身。<a id="a-6t"></a>及以射术。<a id="a-6u"></a>畏惮前敌。<a id="a-6v"></a>生于惊惧。<a id="a-6w"></a>每常先退。<a id="a-6x"></a>不能住其所止之处。<a id="a-6y"></a>射箭不远。<a id="a-6z"></a>设复射箭。<a id="a-70"></a>终无所中。<a id="a-71"></a>不堪处彼大阵之中。<a id="a-72"></a>大王若斗战时。<a id="a-73"></a>有如此人。<a id="a-74"></a>王当安慰。<a id="a-75"></a>汝亲近我。<a id="a-76"></a>当重赏赐。<a id="a-77"></a>王能尔不。<a id="a-78"></a>王言。<a id="a-79"></a>世尊。<a id="a-7A"></a>我实不用如是之人。<a id="a-7B"></a>何以故。<a id="a-7C"></a>斗战之时。<a id="a-7D"></a>所不须故。<a id="a-7E"></a>南方有婆罗门。<a id="a-7F"></a>西方有毗舍。<a id="a-7G"></a>北方有首陀。<a id="a-7H"></a>亦复如是。<a id="a-7I"></a>如此人等。<a id="a-7J"></a>王当用不。<a id="a-7K"></a>王言。<a id="a-7L"></a>若斗战时。<a id="a-7M"></a>皆所不用。<a id="a-7N"></a>佛言。<a id="a-7O"></a>若斗战时。<a id="a-7P"></a>东方有刹利来。<a id="a-7Q"></a>年在盛壮。<a id="a-7R"></a>身体丁大骁勇有力。<a id="a-7S"></a>善解兵法。<a id="a-7T"></a>兼知射术种种诸术。<a id="a-7U"></a>多诸手伎。<a id="a-7V"></a>善能调身。<a id="a-7W"></a>勇于向敌。<a id="a-7X"></a>大胆不惧。<a id="a-7Y"></a>心无惊畏。<a id="a-7Z"></a>见敌不退。<a id="a-7a"></a>住所住处。<a id="a-7b"></a>弯弓远射。<a id="a-7c"></a>能中于物。<a id="a-7d"></a>箭不虚发。<a id="a-7e"></a>勇捍直进。<a id="a-7f"></a>能坏大阵。<a id="a-7g"></a>大王若斗战时。<a id="a-7h"></a>当用何者。<a id="a-7i"></a>王答佛言。<a id="a-7j"></a>用勇健者。<a id="a-7k"></a>何以故。<a id="a-7l"></a>斗战之法。<a id="a-7m"></a>须勇健故。<a id="a-7n"></a>南西北方。<a id="a-7o"></a>亦复如是。<a id="a-7p"></a>佛告大王。<a id="a-7q"></a>如是大王。<a id="a-7r"></a>若有沙门婆罗门。<a id="a-7s"></a>五支不具。<a id="a-7t"></a>不任福田。<a id="a-7u"></a>复有五支满足。<a id="a-7v"></a>堪任福田。<a id="a-7w"></a>施得大果。<a id="a-7x"></a>得大利益。<a id="a-7y"></a>极为炽盛。<a id="a-7z"></a>果报增广。<a id="a-80"></a>云何名为具于五支。<a id="a-81"></a>断除五盖。<a id="a-82"></a>云断除五盖何。<a id="a-83"></a>断除欲盖嗔恚睡眠调悔及疑。<a id="a-84"></a>自知除五欲。<a id="a-85"></a>名断除五盖。<a id="a-86"></a>云何满足五支。<a id="a-87"></a>满足无学戒定慧解脱解脱知见。<a id="a-88"></a>若能满足如是五支。<a id="a-89"></a>沙门婆罗门施得大果。<a id="a-8A"></a>名大炽然。<a id="a-8B"></a>果报深广。<a id="a-8C"></a>尔时世尊即说偈言。</p>
  <p id="a8D">譬如有一人　　骁勇有大力</p>
  <p id="a8E">兼善解射术　　众技悉备知</p>
  <p id="a8F">斗战须此人　　当厚赐财宝</p>
  <p id="a8G">并与其爵赏　　不择其种姓</p>
  <p id="a8H">但录其功勋　　大王应如是</p>
  <p id="a8I">若能行善者　　柔和修忍辱</p>
  <p id="a8J">能见四真谛　　得入于圣位</p>
  <p id="a8K">供养黠慧者　　不应择种姓</p>
  <p id="a8L">住处悉应有　　饮食并卧具</p>
  <p id="a8M">如此之供养　　应有具戒者</p>
  <p id="a8N">于大洪流中　　应作浮囊筏</p>
  <p id="a8O">并造作桥船　　自渡亦济他</p>
  <p id="a8P">安直多闻者　　譬如有密云</p>
  <p id="a8Q">遍覆于世界　　电光甚赫曜</p>
  <p id="a8R">雷音声远震　　降注于大雨</p>
  <p id="a8S">土地普沾洽　　众卉木丛林</p>
  <p id="a8T">无不蒙润者　　禾稼既滋茂</p>
  <p id="a8U">农夫生悦庆　　如是信施主</p>
  <p id="a8V">多闻能惠施　　无有悭嫉者</p>
  <p id="a8W">润泽喻饮食　　劝让益进与</p>
  <p id="a8X">如雷音远震　　譬如降注雨</p>
  <p id="a8Y">大获于子实　　能修布施者</p>
  <p id="a8Z">大获于功德　　后得涅槃乐</p>
  <p id="a8a">佛说是已。<a id="a-8b"></a>诸比丘闻佛所说。<a id="a-8c"></a>欢喜奉行。</p>
  <p data-pb></p>
  <h2 id="a8d">（六九）</h2>
  <p id="a8e">如是我闻。<a id="a-8f"></a>一时佛在舍卫国祇树给孤独园。<a id="a-8g"></a>尔时波斯匿王往诣佛所。<a id="a-8h"></a>顶礼佛足。<a id="a-8i"></a>在一面坐。<a id="a-8j"></a>白佛言。<a id="a-8k"></a>世尊。<a id="a-8l"></a>婆罗门种。<a id="a-8m"></a>常生婆罗门家。<a id="a-8n"></a>刹利种。<a id="a-8o"></a>常生刹利家不。<a id="a-8p"></a>佛告王曰。<a id="a-8q"></a>汝今不应作如是语。<a id="a-8r"></a>何以故。<a id="a-8s"></a>有四种人。<a id="a-8t"></a>一者从明入明。<a id="a-8u"></a>二者从明入冥。<a id="a-8v"></a>三者从冥入明。<a id="a-8w"></a>四者从冥入冥。<a id="a-8x"></a>何谓从冥入冥。<a id="a-8y"></a>若有众生生于下贱贫穷之者。<a id="a-8z"></a>或生魁脍技巧之家或身羸瘦。<a id="a-90"></a>其形极黑。<a id="a-91"></a>聋盲喑哑。<a id="a-92"></a>诸根不具。<a id="a-93"></a>为他作使。<a id="a-94"></a>不得自在。<a id="a-95"></a>如此之人。<a id="a-96"></a>或身行恶业。<a id="a-97"></a>或口作恶业。<a id="a-98"></a>或心念不善。<a id="a-99"></a>身坏命终。<a id="a-9A"></a>堕于地狱。<a id="a-9B"></a>是名从冥入冥。<a id="a-9C"></a>如从厕出复入一厕。<a id="a-9D"></a>我说此人从冥入冥。<a id="a-9E"></a>若如此人。<a id="a-9F"></a>生于下贱及魁脍技巧。<a id="a-9G"></a>或身羸瘦。<a id="a-9H"></a>其形极黑。<a id="a-9I"></a>聋盲喑哑。<a id="a-9J"></a>诸根不具。<a id="a-9K"></a>为他走使。<a id="a-9L"></a>不得自在。<a id="a-9M"></a>是名为冥。<a id="a-9N"></a>若如此人。<a id="a-9O"></a>能身行善。<a id="a-9P"></a>能口行善。<a id="a-9Q"></a>能意行善。<a id="a-9R"></a>身坏命终。<a id="a-9S"></a>得生天上。<a id="a-9T"></a>如此人。<a id="a-9U"></a>从地而起。<a id="a-9V"></a>得升于床。<a id="a-9W"></a>从床而起。<a id="a-9X"></a>得乘于车。<a id="a-9Y"></a>从车而起。<a id="a-9Z"></a>得乘于马。<a id="a-9a"></a>从马而起。<a id="a-9b"></a>得乘于象。<a id="a-9c"></a>从象而起。<a id="a-9d"></a>得升宫殿。<a id="a-9e"></a>以是缘故。<a id="a-9f"></a>我说从冥入明。<a id="a-9g"></a>何谓从明入冥。<a id="a-9h"></a>若有人。<a id="a-9i"></a>生于刹利家。<a id="a-9j"></a>或复生于婆罗门家。<a id="a-9k"></a>或生大长者家。<a id="a-9l"></a>多饶财宝。<a id="a-9m"></a>巨富无量。<a id="a-9n"></a>库藏盈溢。<a id="a-9o"></a>多诸仆从。<a id="a-9p"></a>辅相大臣。<a id="a-9q"></a>亲友眷属。<a id="a-9r"></a>亦甚众多。<a id="a-9s"></a>身形端正。<a id="a-9t"></a>有大威力。<a id="a-9u"></a>如是之人。<a id="a-9v"></a>是名为明。<a id="a-9w"></a>若此之人。<a id="a-9x"></a>身行恶业。<a id="a-9y"></a>口行恶业。<a id="a-9z"></a>意行恶业。<a id="a-A0"></a>身坏命终。<a id="a-A1"></a>堕于地狱。<a id="a-A2"></a>如人从宫殿下堕于象上。<a id="a-A3"></a>从象上下而乘于马。<a id="a-A4"></a>从马上下而乘于车。<a id="a-A5"></a>从车上下而坐于床。<a id="a-A6"></a>从床而下堕落于地。<a id="a-A7"></a>从地而堕坠于粪坑。<a id="a-A8"></a>我说此人从明入冥。<a id="a-A9"></a>何谓从明入明。<a id="a-AA"></a>若有人。<a id="a-AB"></a>生于刹利大婆罗门家。<a id="a-AC"></a>或生长者。<a id="a-AD"></a>多饶财宝。<a id="a-AE"></a>巨富无量。<a id="a-AF"></a>库藏盈溢。<a id="a-AG"></a>多诸仆从。<a id="a-AH"></a>辅相大臣。<a id="a-AI"></a>亲友眷属。<a id="a-AJ"></a>亦甚众多。<a id="a-AK"></a>身形端正。<a id="a-AL"></a>有大威力。<a id="a-AM"></a>此名为明。<a id="a-AN"></a>如此之人。<a id="a-AO"></a>身行善业。<a id="a-AP"></a>口行善业。<a id="a-AQ"></a>意行善业。<a id="a-AR"></a>身坏命终。<a id="a-AS"></a>得生天上。<a id="a-AT"></a>如似从一宫殿至于宫殿。<a id="a-AU"></a>从象至象。<a id="a-AV"></a>从马至马。<a id="a-AW"></a>从车至车。<a id="a-AX"></a>从床至床。<a id="a-AY"></a>如此之人。<a id="a-AZ"></a>我说从明入明。<a id="a-Aa"></a>尔时世尊即说偈言。</p>
  <p id="aAb">大王汝当知　　贫穷不信者</p>
  <p id="aAc">嗔恚怀嫉妒　　恒起恶觉观</p>
  <p id="aAd">邪见无恭敬　　沙门婆罗门</p>
  <p id="aAe">持戒及多闻　　见则加骂辱</p>
  <p id="aAf">设有少财物　　无有奉施心</p>
  <p id="aAg">毁骂施与者　　如此之业缘</p>
  <p id="aAh">必堕于地狱　　是业堕地狱</p>
  <p id="aAi">名从闇入闇　　大王今当知</p>
  <p id="aAj">贫穷好施者　　有信无嗔恚</p>
  <p id="aAk">惭愧而好施　　沙门婆罗门</p>
  <p id="aAl">持戒及多闻　　起敬礼问讯</p>
  <p id="aAm">常行正善行　　自施赞施者</p>
  <p id="aAn">受者亦赞叹　　如是至后世</p>
  <p id="aAo">生三十三天　　此名从此闇</p>
  <p id="aAp">将入于明处　　大王又当知</p>
  <p id="aAq">大富而不信　　心常怀嗔恚</p>
  <p id="aAr">常起贪嫉妒　　邪见不恭敬</p>
  <p id="aAs">沙门婆罗门　　持戒及多闻</p>
  <p id="aAt">见则加骂辱　　无有奉施心</p>
  <p id="aAu">从此而命终　　堕于恶地狱</p>
  <p id="aAv">名从明入闇　　大王又当知</p>
  <p id="aAw">大富信无嗔　　惭愧得具足</p>
  <p id="aAx">能舍大悭心　　沙门婆罗门</p>
  <p id="aAy">持戒及多闻　　起敬而问讯</p>
  <p id="aAz">常行于正善　　自施赞施者</p>
  <p id="aB0">受者所叹誉　　舍此身命已</p>
  <p id="aB1">以是果报故　　生三十三天</p>
  <p id="aB2">此名从于明　　而入于明处</p>
  <p id="aB3">佛说是已。<a id="a-B4"></a>诸比丘闻佛所说。<a id="a-B5"></a>欢喜奉行。</p>
  <p data-pb></p>
  <h2 id="aB6">（七○）</h2>
  <p id="aB7">如是我闻。<a id="a-B8"></a>一时佛在舍卫国祇树给孤独园。<a id="a-B9"></a>波斯匿王于日中时。<a id="a-BA"></a>乘驾辇舆。<a id="a-BB"></a>往诣佛所。<a id="a-BC"></a>身体尘坌。<a id="a-BD"></a>尔时世尊而问王言。<a id="a-BE"></a>大王。<a id="a-BF"></a>何故以日中来至于此身体尘坌。<a id="a-BG"></a>王白佛言。<a id="a-BH"></a>世尊。<a id="a-BI"></a>国事广大。<a id="a-BJ"></a>众务猥多。<a id="a-BK"></a>断理庶讫。<a id="a-BL"></a>来诣佛所。<a id="a-BM"></a>以是之故。<a id="a-BN"></a>身体坌尘。<a id="a-BO"></a>佛言。<a id="a-BP"></a>大王。<a id="a-BQ"></a>我今问汝。<a id="a-BR"></a>随汝意答。<a id="a-BS"></a>大王。<a id="a-BT"></a>譬如有人从东方来。<a id="a-BU"></a>禀性正直。<a id="a-BV"></a>未曾虚欺。<a id="a-BW"></a>为众所信。<a id="a-BX"></a>设语王言。<a id="a-BY"></a>今者东方有大石山。<a id="a-BZ"></a>上连于天。<a id="a-Ba"></a>下连于地。<a id="a-Bb"></a>从东方来。<a id="a-Bc"></a>其所历处所。<a id="a-Bd"></a>有林卉有生之类。<a id="a-Be"></a>悉皆摧碎。<a id="a-Bf"></a>南西北方。<a id="a-Bg"></a>亦复如是。<a id="a-Bh"></a>皆为众人。<a id="a-Bi"></a>深生信心。<a id="a-Bj"></a>亦相谓言。<a id="a-Bk"></a>今者四方有大石山。<a id="a-Bl"></a>一时俱至。<a id="a-Bm"></a>又无孔穴可逃避处。<a id="a-Bn"></a>天龙人鬼。<a id="a-Bo"></a>有生之类。<a id="a-Bp"></a>咸皆碎灭。<a id="a-Bq"></a>甚可怖畏。<a id="a-Br"></a>佛告王曰。<a id="a-Bs"></a>当于尔时。<a id="a-Bt"></a>设何方计而得免难。<a id="a-Bu"></a>王言。<a id="a-Bv"></a>世尊。<a id="a-Bw"></a>当尔之时。<a id="a-Bx"></a>更无方计。<a id="a-By"></a>唯信佛法。<a id="a-Bz"></a>修行真行。<a id="a-C0"></a>更无余方。<a id="a-C1"></a>佛言。<a id="a-C2"></a>大王。<a id="a-C3"></a>如王所说。<a id="a-C4"></a>乃至除信佛法更无余计。<a id="a-C5"></a>大王。<a id="a-C6"></a>何故作如是语。<a id="a-C7"></a>波斯匿王白佛言。<a id="a-C8"></a>世尊。<a id="a-C9"></a>设如灌顶受王位者。<a id="a-CA"></a>象兵马兵车兵步兵。<a id="a-CB"></a>各严战具。<a id="a-CC"></a>如此大山无可共斗。<a id="a-CD"></a>刀箭弓槊。<a id="a-CE"></a>无可用处。<a id="a-CF"></a>若以咒术。<a id="a-CG"></a>钱财贡献。<a id="a-CH"></a>如此之事。<a id="a-CI"></a>无如之何。<a id="a-CJ"></a>亦复无有求名捔力诤胜之处。<a id="a-CK"></a>是故世尊。<a id="a-CL"></a>我言应修善法远离虚妄。<a id="a-CM"></a>除信佛法更无余计。<a id="a-CN"></a>佛言。<a id="a-CO"></a>如是大王。<a id="a-CP"></a>如是大王。<a id="a-CQ"></a>老山能坏壮年盛色。<a id="a-CR"></a>病山能坏一切强健。<a id="a-CS"></a>死山能坏一切寿命。<a id="a-CT"></a>衰耗之山能坏一切荣华富贵。<a id="a-CU"></a>妻子丧没。<a id="a-CV"></a>眷属分离。<a id="a-CW"></a>钱财亡失。<a id="a-CX"></a>大王。<a id="a-CY"></a>有如是四方碎坏世间随逐于人。<a id="a-CZ"></a>实如汝言。<a id="a-Ca"></a>唯有修行真法。<a id="a-Cb"></a>除于佛法更无余计。<a id="a-Cc"></a>尔时世尊即说颂曰。</p>
  <p id="aCd">譬如四方有大山　　广大深厚无涯际</p>
  <p id="aCe">从四面来一时至　　慞惶奔走无避处</p>
  <p id="aCf">象车马兵不能拒　　咒术财宝不能却</p>
  <p id="aCg">如是大王无常山　　老病死山衰灭山</p>
  <p id="aCh">残灭一切有生类　　刹利首陀婆罗门</p>
  <p id="aCi">乃至下贱真陀罗　　在家出家修梵行</p>
  <p id="aCj">及以全戒至毁禁　　悉皆残灭无遗余</p>
  <p id="aCk">是以智人应修善　　尊崇三宝行众福</p>
  <p id="aCl">身口及意常清净　　现得名誉后生天</p>
  <p id="aCm">佛说是已。<a id="a-Cn"></a>诸比丘闻佛所说。<a id="a-Co"></a>欢喜奉行。</p>
  <p data-pb></p>
  <h2 id="aCp">（七一）</h2>
  <p id="aCq">如是我闻。<a id="a-Cr"></a>一时佛在舍卫国祇树给孤独园。<a id="a-Cs"></a>尔时波斯匿王往诣佛所。<a id="a-Ct"></a>稽首佛足。<a id="a-Cu"></a>在一面坐。<a id="a-Cv"></a>时祇洹中有长发梵志七人。<a id="a-Cw"></a>复有裸形尼干七人。<a id="a-Cx"></a>复有一衣外道七人。<a id="a-Cy"></a>身皆长大。<a id="a-Cz"></a>波斯匿王见诸外道。<a id="a-D0"></a>在祇洹中。<a id="a-D1"></a>经行彷徉。<a id="a-D2"></a>时波斯匿王从坐而起。<a id="a-D3"></a>合掌敬心。<a id="a-D4"></a>向诸外道。<a id="a-D5"></a>自说我是波斯匿王。<a id="a-D6"></a>如是三说。<a id="a-D7"></a>佛告波斯匿王。<a id="a-D8"></a>何故见此长发裸形一衣之人。<a id="a-D9"></a>如此恭敬。<a id="a-DA"></a>王言。<a id="a-DB"></a>世尊。<a id="a-DC"></a>我国有此三人。<a id="a-DD"></a>阿罗汉中。<a id="a-DE"></a>名为最胜。<a id="a-DF"></a>佛告王言。<a id="a-DG"></a>汝不善知他心所趣。<a id="a-DH"></a>云何知是罗汉非罗汉也。<a id="a-DI"></a>如共久处。<a id="a-DJ"></a>用意观察。<a id="a-DK"></a>尔乃可知。<a id="a-DL"></a>持戒破戒。<a id="a-DM"></a>虽复久处。<a id="a-DN"></a>聪智能知。<a id="a-DO"></a>愚者不知。<a id="a-DP"></a>若其父母。<a id="a-DQ"></a>亲里眷属。<a id="a-DR"></a>有死亡者。<a id="a-DS"></a>可分别知。<a id="a-DT"></a>若无此事。<a id="a-DU"></a>难可了知。<a id="a-DV"></a>若遭厄难。<a id="a-DW"></a>为人强逼。<a id="a-DX"></a>令行杀害。<a id="a-DY"></a>或为女人私处逼迫。<a id="a-DZ"></a>而不犯戒。<a id="a-Da"></a>可知坚实随逐观察。<a id="a-Db"></a>乃能可知。<a id="a-Dc"></a>净行不净。<a id="a-Dd"></a>欲试其智。<a id="a-De"></a>听其所说。<a id="a-Df"></a>唯有智者。<a id="a-Dg"></a>善能分别。<a id="a-Dh"></a>唯有智人。<a id="a-Di"></a>久处共住。<a id="a-Dj"></a>尔乃可知。<a id="a-Dk"></a>王即赞佛言。<a id="a-Dl"></a>善哉世尊。<a id="a-Dm"></a>如佛所说。<a id="a-Dn"></a>久处共住。<a id="a-Do"></a>尔乃可知。<a id="a-Dp"></a>持戒破戒。<a id="a-Dq"></a>临难别人。<a id="a-Dr"></a>观察其行。<a id="a-Ds"></a>知净不净。<a id="a-Dt"></a>讲说议论。<a id="a-Du"></a>乃别其智凡。<a id="a-Dv"></a>此上说有智能知。<a id="a-Dw"></a>愚者不知。<a id="a-Dx"></a>久处乃知。<a id="a-Dy"></a>非可卒知。<a id="a-Dz"></a>何以故。<a id="a-E0"></a>我所使人。<a id="a-E1"></a>亦使着如是形服使。<a id="a-E2"></a>远至他国。<a id="a-E3"></a>察彼国中。<a id="a-E4"></a>或经八月。<a id="a-E5"></a>或至十月。<a id="a-E6"></a>作种种事已。<a id="a-E7"></a>还来归国。<a id="a-E8"></a>五欲自恣。<a id="a-E9"></a>一切所作。<a id="a-EA"></a>如前无异。<a id="a-EB"></a>是以知佛所说实是善说。<a id="a-EC"></a>王又白言。<a id="a-ED"></a>世尊。<a id="a-EE"></a>我亦先知有如是事。<a id="a-EF"></a>但卒不观察。<a id="a-EG"></a>便起恭敬。<a id="a-EH"></a>尔时世尊即说偈言。</p>
  <p id="aEI">不以见色貌　　而可观察知</p>
  <p id="aEJ">若卒见人时　　不可即便信</p>
  <p id="aEK">相貌似罗汉　　实不摄诸根</p>
  <p id="aEL">形貌种种行　　都不可分别</p>
  <p id="aEM">如似涂耳铛　　亦复如涂钱</p>
  <p id="aEN">愚者谓是金　　其内实是铜</p>
  <p id="aEO">如是诸人等　　痴闇无所知</p>
  <p id="aEP">外相似贤善　　内心实毒恶</p>
  <p id="aEQ">行时多将从　　表于贤胜者</p>
  <p id="aER">佛说是已。<a id="a-ES"></a>诸比丘闻佛所说。<a id="a-ET"></a>欢喜奉行。</p>
  <p data-pb></p>
  <h2 id="aEU">（七二）</h2>
  <p id="aEV">如是我闻。<a id="a-EW"></a>一时佛在舍卫国祇树给孤独园。<a id="a-EX"></a>尔时有五国王共集一处。<a id="a-EY"></a>各相谓言。<a id="a-EZ"></a>五欲之中。<a id="a-Ea"></a>何者最妙。<a id="a-Eb"></a>一王说曰。<a id="a-Ec"></a>色为第一。<a id="a-Ed"></a>次王说言。<a id="a-Ee"></a>声为第一。<a id="a-Ef"></a>次王说言。<a id="a-Eg"></a>味为第一。<a id="a-Eh"></a>第四王言。<a id="a-Ei"></a>香为第一。<a id="a-Ej"></a>第五王言。<a id="a-Ek"></a>细滑第一。<a id="a-El"></a>诸王心意。<a id="a-Em"></a>人各不同。<a id="a-En"></a>各见第一。<a id="a-Eo"></a>乃相谓言。<a id="a-Ep"></a>我等心意。<a id="a-Eq"></a>所美不同。<a id="a-Er"></a>各竞其理。<a id="a-Es"></a>可诣佛所禀受分别。<a id="a-Et"></a>波斯匿王而为上首。<a id="a-Eu"></a>共诣佛所。<a id="a-Ev"></a>五王尔时礼佛足已。<a id="a-Ew"></a>在一面立。<a id="a-Ex"></a>白佛言。<a id="a-Ey"></a>世尊。<a id="a-Ez"></a>我等五王私共议论。<a id="a-F0"></a>五欲之中。<a id="a-F1"></a>何者第一。<a id="a-F2"></a>一王说言。<a id="a-F3"></a>色为第一。<a id="a-F4"></a>如此五王。<a id="a-F5"></a>所说不同。<a id="a-F6"></a>各称第一。<a id="a-F7"></a>所说不同故。<a id="a-F8"></a>来诣佛所。<a id="a-F9"></a>咨问斯义。<a id="a-FA"></a>何者第一。<a id="a-FB"></a>佛说。<a id="a-FC"></a>若于色中。<a id="a-FD"></a>取其像貌。<a id="a-FE"></a>心意封着。<a id="a-FF"></a>称适其意。<a id="a-FG"></a>当于尔时。<a id="a-FH"></a>设有妙色胜于此者。<a id="a-FI"></a>但以所著为胜。<a id="a-FJ"></a>不顾色妙。<a id="a-FK"></a>声香味触。<a id="a-FL"></a>亦复如是。<a id="a-FM"></a>乃至于触受。<a id="a-FN"></a>其相貌心意计着。<a id="a-FO"></a>以为最胜。<a id="a-FP"></a>尔时有一婆罗门。<a id="a-FQ"></a>名曰卑嶷。<a id="a-FR"></a>即从坐起。<a id="a-FS"></a>偏袒右肩。<a id="a-FT"></a>右膝着地。<a id="a-FU"></a>合掌向佛。<a id="a-FV"></a>白言。<a id="a-FW"></a>世尊。<a id="a-FX"></a>欲有所说。<a id="a-FY"></a>唯愿听许。<a id="a-FZ"></a>佛告卑嶷。<a id="a-Fa"></a>宜知是时。<a id="a-Fb"></a>卑嶷即说偈言。</p>
  <p id="aFc">央伽大王畜宝铠　　摩竭提主得大利</p>
  <p id="aFd">佛出其国最上宝　　名称普闻如山王</p>
  <p id="aFe">譬如莲华新敷荣　　光映泉池香遍至</p>
  <p id="aFf">佛亦如日处虚空　　光明周普照世界</p>
  <p id="aFg">谛视如来智慧力　　犹如猛火炎炽盛</p>
  <p id="aFh">开诸眼目作大明　　诸有疑惑来禀化</p>
  <p id="aFi">一切悉得决所疑</p>
  <p id="aFj">五王皆赞美偈讫。<a id="a-Fk"></a>各以上衣以用赏之。<a id="a-Fl"></a>尔时五王闻佛所说。<a id="a-Fm"></a>皆大欢喜。<a id="a-Fn"></a>从坐而去。<a id="a-Fo"></a>王去已后。<a id="a-Fp"></a>卑嶷合掌向佛。<a id="a-Fq"></a>即以五衣奉上于佛。<a id="a-Fr"></a>唯愿纳受。<a id="a-Fs"></a>佛即纳受。<a id="a-Ft"></a>佛说是已。<a id="a-Fu"></a>诸比丘闻佛所说。<a id="a-Fv"></a>欢喜奉行。</p>
  <p data-pb></p>
  <h2 id="aFw">（七三）</h2>
  <p id="aFx">如是我闻。<a id="a-Fy"></a>一时佛在舍卫国祇树给孤独园。<a id="a-Fz"></a>尔时波斯匿王身体肥大。<a id="a-G0"></a>喘息极粗。<a id="a-G1"></a>往诣佛所。<a id="a-G2"></a>顶礼佛足。<a id="a-G3"></a>在一面坐。<a id="a-G4"></a>佛告王言。<a id="a-G5"></a>王今身体。<a id="a-G6"></a>极为重大。<a id="a-G7"></a>至于动转。<a id="a-G8"></a>出入息时。<a id="a-G9"></a>极为大难。<a id="a-GA"></a>王白佛言。<a id="a-GB"></a>如是如是。<a id="a-GC"></a>如世尊教。<a id="a-GD"></a>今患此身。<a id="a-GE"></a>以为惭愧。<a id="a-GF"></a>用自讥呵。<a id="a-GG"></a>尔时世尊即说偈言。</p>
  <p id="aGH">夫人常当自忆念　　若得饮食应知量</p>
  <p id="aGI">身体轻便受苦少　　正得消化护命长</p>
  <p id="aGJ">尔时乌带摩纳在于众中。<a id="a-GK"></a>王告摩纳言。<a id="a-GL"></a>汝能受持此偈。<a id="a-GM"></a>于我食时。<a id="a-GN"></a>常能为我诵此偈不。<a id="a-GO"></a>若能诵者。<a id="a-GP"></a>我当赏汝日百金钱。<a id="a-GQ"></a>我之所食常当听汝先我前食。<a id="a-GR"></a>乌带摩纳尔时答言。<a id="a-GS"></a>我能。<a id="a-GT"></a>佛重为波斯匿王种种说法。<a id="a-GU"></a>示教利喜。<a id="a-GV"></a>默然而住。<a id="a-GW"></a>波斯匿王礼佛而退。<a id="a-GX"></a>乌带摩纳小在后住。<a id="a-GY"></a>受持此偈。<a id="a-GZ"></a>佛告摩纳。<a id="a-Ga"></a>王若食时。<a id="a-Gb"></a>恒为王说如此上偈。<a id="a-Gc"></a>尔时波斯匿王日日减食。<a id="a-Gd"></a>身体日日转小。<a id="a-Ge"></a>渐得轻便。<a id="a-Gf"></a>波斯匿王后至佛所。<a id="a-Gg"></a>身体轻便。<a id="a-Gh"></a>转得端正。<a id="a-Gi"></a>白佛言。<a id="a-Gj"></a>世尊。<a id="a-Gk"></a>我于今者奉佛敕教。<a id="a-Gl"></a>现身之中受无量乐。<a id="a-Gm"></a>南无佛婆伽婆至真等正觉。<a id="a-Gn"></a>知我现报现前利益。<a id="a-Go"></a>由节食故。</p>
  <p id="aGp">得胜、<a id="a-Gq"></a>毁坏、<a id="a-Gr"></a>从佛教　　一法．福田．可厌患</p>
  <p id="aGs">明闇、<a id="a-Gt"></a>石山、<a id="a-Gu"></a>着一衣　　诸王．喘息名跋瞿</p>
  <p data-pb></p>
  <h2 id="aGv">（七四）</h2>
  <p id="aGw">如是我闻。<a id="a-Gx"></a>一时佛在舍卫国祇树给孤独园。<a id="a-Gy"></a>时有摩纳。<a id="a-Gz"></a>名阿修罗盐。<a id="a-H0"></a>往诣佛所。<a id="a-H1"></a>不善口意。<a id="a-H2"></a>面于佛前。<a id="a-H3"></a>加诸骂辱。<a id="a-H4"></a>尔时如来见闻是已。<a id="a-H5"></a>即说偈言。</p>
  <p id="aH6">行善不嗔恚　　布施常实语</p>
  <p id="aH7">不嗔不害者　　胜于怀恶忿</p>
  <p id="aH8">悭贪及妄语　　亲近恶人者</p>
  <p id="aH9">当知此众生　　积嗔如丘山</p>
  <p id="aHA">嗔恚如逸马　　制之由辔勒</p>
  <p id="aHB">控辔不名坚　　制心乃名坚</p>
  <p id="aHC">是故我今者　　名为善调御</p>
  <p id="aHD">尔时摩纳即白佛言。<a id="a-HE"></a>我实愚闇。<a id="a-HF"></a>所为不善。<a id="a-HG"></a>面于佛前。<a id="a-HH"></a>加诸骂辱。<a id="a-HI"></a>唯愿世尊。<a id="a-HJ"></a>哀受我忏。<a id="a-HK"></a>佛言。<a id="a-HL"></a>摩纳。<a id="a-HM"></a>知汝至心。<a id="a-HN"></a>怜愍汝故。<a id="a-HO"></a>受汝忏悔。<a id="a-HP"></a>使汝从今善法增长。<a id="a-HQ"></a>无有退转。<a id="a-HR"></a>佛说是已。<a id="a-HS"></a>诸比丘闻佛所说。<a id="a-HT"></a>欢喜奉行。</p>
  <p data-pb></p>
  <h2 id="aHU">（七五）</h2>
  <p id="aHV">如是我闻。<a id="a-HW"></a>一时佛在舍卫国祇树给孤独园。<a id="a-HX"></a>时有摩纳。<a id="a-HY"></a>名曰卑嶷。<a id="a-HZ"></a>往诣佛所。<a id="a-Ha"></a>面于佛前。<a id="a-Hb"></a>不善口意。<a id="a-Hc"></a>骂詈世尊。<a id="a-Hd"></a>加诸诽谤种种触恼。<a id="a-He"></a>尔时如来见闻是已。<a id="a-Hf"></a>语卑嶷言。<a id="a-Hg"></a>譬如世间。<a id="a-Hh"></a>于大节会。<a id="a-Hi"></a>锯无提日。<a id="a-Hj"></a>当于其夜。<a id="a-Hk"></a>汝于彼时。<a id="a-Hl"></a>颇以衣服璎珞种种肴膳。<a id="a-Hm"></a>饷亲戚不。<a id="a-Hn"></a>卑嶷答言。<a id="a-Ho"></a>实尔饷与。<a id="a-Hp"></a>佛告卑嶷。<a id="a-Hq"></a>若彼不受汝之所饷。<a id="a-Hr"></a>此饷属谁。<a id="a-Hs"></a>卑嶷答言。<a id="a-Ht"></a>若彼不受。<a id="a-Hu"></a>我还自取。<a id="a-Hv"></a>佛言。<a id="a-Hw"></a>如是如是。<a id="a-Hx"></a>卑嶷汝于如来至真等正觉所。<a id="a-Hy"></a>面加骂辱。<a id="a-Hz"></a>作诸谤毁。<a id="a-I0"></a>种种触恼。<a id="a-I1"></a>汝虽与我。<a id="a-I2"></a>我不受取。<a id="a-I3"></a>譬如世人。<a id="a-I4"></a>有所舍与。<a id="a-I5"></a>前者受取。<a id="a-I6"></a>是名舍与。<a id="a-I7"></a>亦名受取。<a id="a-I8"></a>有人虽施。<a id="a-I9"></a>前人不受。<a id="a-IA"></a>是名为舍不名为。<a id="a-IB"></a>受若人骂詈嗔打毁呰。<a id="a-IC"></a>更还报者。<a id="a-ID"></a>是名为舍。<a id="a-IE"></a>是名为受。<a id="a-IF"></a>若人骂詈嗔打毁呰。<a id="a-IG"></a>忍不加报是名为舍。<a id="a-IH"></a>不名为受。<a id="a-II"></a>卑嶷言。<a id="a-IJ"></a>瞿昙。<a id="a-IK"></a>我闻先旧长老宿德。<a id="a-IL"></a>咸作是言。<a id="a-IM"></a>世若有佛无上正真等正觉。<a id="a-IN"></a>面前骂詈。<a id="a-IO"></a>终不生恼。<a id="a-IP"></a>我今骂汝。<a id="a-IQ"></a>汝便生恼。<a id="a-IR"></a>尔时世尊即说偈言。</p>
  <p id="aIS">无有嗔恚者　　于何而得嗔</p>
  <p id="aIT">调顺正命者　　无嗔汝当知</p>
  <p id="aIU">若嗔不报嗔　　斗战难为胜</p>
  <p id="aIV">若不加报者　　是则名为上</p>
  <p id="aIW">不嗔胜于嗔　　行善胜不善</p>
  <p id="aIX">布施胜悭贪　　实言胜妄语</p>
  <p id="aIY">不嗔不害者　　常与贤圣俱</p>
  <p id="aIZ">近诸恶人者　　积嗔如丘山</p>
  <p id="aIa">嗔恚如狂马　　制之由辔勒</p>
  <p id="aIb">辔勒未为坚　　制心乃名坚</p>
  <p id="aIc">是故我今者　　名为善调乘</p>
  <p id="aId">佛说是已。<a id="a-Ie"></a>诸比丘闻佛所说。<a id="a-If"></a>欢喜奉行。</p>
  <p data-pb></p>
  <h2 id="aIg">（七六）</h2>
  <p id="aIh">如是我闻。<a id="a-Ii"></a>一时佛在舍卫国祇树给孤独园。<a id="a-Ij"></a>尔时世尊在祇洹外。<a id="a-Ik"></a>露地经行。<a id="a-Il"></a>时婆罗突逻阇。<a id="a-Im"></a>极为恶性。<a id="a-In"></a>往诣佛所。<a id="a-Io"></a>面于佛前。<a id="a-Ip"></a>恶口骂辱。<a id="a-Iq"></a>生大嗔恼。<a id="a-Ir"></a>加诸毁谤。<a id="a-Is"></a>望佛惭耻。<a id="a-It"></a>尔时世尊见闻是已。<a id="a-Iu"></a>默然而住。<a id="a-Iv"></a>时婆罗突逻阇见佛默然。<a id="a-Iw"></a>复作此言。<a id="a-Ix"></a>汝今默然。<a id="a-Iy"></a>我已知汝堕于负处。<a id="a-Iz"></a>尔时如来。<a id="a-J0"></a>即说偈言。</p>
  <p id="aJ1">除祛胜负者　　寂灭安隐眠</p>
  <p id="aJ2">婆罗门言。<a id="a-J3"></a>瞿昙。<a id="a-J4"></a>我实有过。<a id="a-J5"></a>婴愚无智。<a id="a-J6"></a>所为不善。<a id="a-J7"></a>今我自知。<a id="a-J8"></a>唯愿世尊。<a id="a-J9"></a>听我忏悔。<a id="a-JA"></a>佛告婆罗门。<a id="a-JB"></a>汝于面前。<a id="a-JC"></a>毁骂如来阿罗呵三藐三佛陀。<a id="a-JD"></a>加诸诽谤。<a id="a-JE"></a>种种触恼。<a id="a-JF"></a>汝实愚小。<a id="a-JG"></a>痴惑无智。<a id="a-JH"></a>所作不善。<a id="a-JI"></a>我随汝故。<a id="a-JJ"></a>受汝忏悔。<a id="a-JK"></a>使汝善法增长。<a id="a-JL"></a>履行不退。<a id="a-JM"></a>受忏悔已。<a id="a-JN"></a>婆罗门甚大欢喜。<a id="a-JO"></a>顶礼而去。</p>
  <p data-pb></p>
  <h2 id="aJP">（七七）</h2>
  <p id="aJQ">如是我闻。<a id="a-JR"></a>一时佛在舍卫国祇树给孤独园。<a id="a-JS"></a>尔时世尊于其晨朝。<a id="a-JT"></a>着衣持钵。<a id="a-JU"></a>入城乞食。<a id="a-JV"></a>时婆罗门突逻阇。<a id="a-JW"></a>遥见如来。<a id="a-JX"></a>疾走往趣。<a id="a-JY"></a>到佛所已覆于佛前。<a id="a-JZ"></a>面加骂辱。<a id="a-Ja"></a>毁谤世尊。<a id="a-Jb"></a>种种触恼。<a id="a-Jc"></a>又复掬土欲以坌佛。<a id="a-Jd"></a>然所掬土。<a id="a-Je"></a>风吹自坌。<a id="a-Jf"></a>不能污佛。<a id="a-Jg"></a>尔时如来见是事已即说偈言。</p>
  <p id="aJh">无嗔人所横加嗔　　清净人所生毁谤</p>
  <p id="aJi">如似散土还自坌　　譬如农夫种田殖</p>
  <p id="aJj">随所种者获其报　　是人亦尔必得报</p>
  <p id="aJk">婆罗门言。<a id="a-Jl"></a>我实有过。<a id="a-Jm"></a>婴愚无智。<a id="a-Jn"></a>所为不善。<a id="a-Jo"></a>唯愿如来。<a id="a-Jp"></a>听我忏悔。<a id="a-Jq"></a>佛言。<a id="a-Jr"></a>汝于如来阿罗呵三藐三佛陀所。<a id="a-Js"></a>面加毁谤。<a id="a-Jt"></a>痴惑之甚。<a id="a-Ju"></a>如汝所说。<a id="a-Jv"></a>我愍汝故。<a id="a-Jw"></a>受汝忏悔。<a id="a-Jx"></a>使汝不退善法增长。<a id="a-Jy"></a>婆罗门蒙佛听许。<a id="a-Jz"></a>欢喜而去。</p>
  <p data-pb></p>
  <h2 id="aK0">（七八）</h2>
  <p id="aK1">如是我闻。<a id="a-K2"></a>一时佛游俱萨罗国还至舍卫国祇树给孤独园。<a id="a-K3"></a>尔时有婆罗门。<a id="a-K4"></a>名曰返戾。<a id="a-K5"></a>闻世尊游俱萨罗还舍卫祇树给孤独园。<a id="a-K6"></a>时婆罗门而作是念。<a id="a-K7"></a>我当往至沙门瞿昙所。<a id="a-K8"></a>彼有所说。<a id="a-K9"></a>我当返戾。<a id="a-KA"></a>时婆罗门作是念已即诣佛所。<a id="a-KB"></a>尔时世尊数千亿众。<a id="a-KC"></a>前后围绕。<a id="a-KD"></a>而为说法。<a id="a-KE"></a>世尊于时。<a id="a-KF"></a>遥见彼婆罗门来。<a id="a-KG"></a>默无所说。<a id="a-KH"></a>时婆罗门来到佛所。<a id="a-KI"></a>语佛言。<a id="a-KJ"></a>何不说法。<a id="a-KK"></a>我欲听之。<a id="a-KL"></a>尔时世尊即说偈言。</p>
  <p id="aKM">若求过短者　　意欲讥彼阙</p>
  <p id="aKN">汝不清净心　　嗔恚极怀忿</p>
  <p id="aKO">诸佛所说法　　终不能解悟</p>
  <p id="aKP">善顺离诤讼　　并祛不信心</p>
  <p id="aKQ">远离诸恼害　　及以嫉妒想</p>
  <p id="aKR">若能如此者　　善听为汝说</p>
  <p id="aKS">时婆罗门而作是念。<a id="a-KT"></a>瞿昙沙门已知我心即起礼佛。<a id="a-KU"></a>而作是言。<a id="a-KV"></a>我实有过。<a id="a-KW"></a>所念不善。<a id="a-KX"></a>唯愿世尊。<a id="a-KY"></a>受我忏悔。<a id="a-KZ"></a>尔时世尊以怜愍故。<a id="a-Ka"></a>受其忏悔。<a id="a-Kb"></a>返戾欢喜。<a id="a-Kc"></a>顶礼而去。</p>
  <p data-pb></p>
  <h2 id="aKd">（七九）</h2>
  <p id="aKe">如是我闻。<a id="a-Kf"></a>一时佛在舍卫国祇树给孤独园。<a id="a-Kg"></a>尔时无害摩纳往诣佛所。<a id="a-Kh"></a>问讯安慰。<a id="a-Ki"></a>情报备到。<a id="a-Kj"></a>致问周讫。<a id="a-Kk"></a>在一面坐。<a id="a-Kl"></a>白佛言。<a id="a-Km"></a>瞿昙。<a id="a-Kn"></a>我名无害。<a id="a-Ko"></a>因此名故。<a id="a-Kp"></a>得无害不。<a id="a-Kq"></a>佛言。<a id="a-Kr"></a>汝身口意。<a id="a-Ks"></a>都不生害。<a id="a-Kt"></a>故称无害。<a id="a-Ku"></a>尔时世尊即说偈言。</p>
  <p id="aKv">身不毁害　　口意亦然　　是故号汝</p>
  <p id="aKw">名为无害</p>
  <p id="aKx">佛说是已。<a id="a-Ky"></a>诸比丘闻佛所说。<a id="a-Kz"></a>欢喜奉行。</p>
  <p data-pb></p>
  <h2 id="aL0">（八○）</h2>
  <p id="aL1">如是我闻。<a id="a-L2"></a>一时佛在舍卫国祇树给孤独园。<a id="a-L3"></a>尔时世尊于其晨朝着衣持钵。<a id="a-L4"></a>入舍卫城。<a id="a-L5"></a>次第乞食。<a id="a-L6"></a>次到婆罗突逻阇大婆罗门家。<a id="a-L7"></a>时婆罗门清净澡手。<a id="a-L8"></a>即取佛钵。<a id="a-L9"></a>盛满美饭。<a id="a-LA"></a>以奉世尊。<a id="a-LB"></a>于第二日及第三日。<a id="a-LC"></a>亦次乞食。<a id="a-LD"></a>至婆罗突逻阇。<a id="a-LE"></a>婆罗门作是念。<a id="a-LF"></a>今此剃发沙门数来乞食。<a id="a-LG"></a>似我知旧。<a id="a-LH"></a>佛于尔时。<a id="a-LI"></a>知婆罗门心之所念。<a id="a-LJ"></a>即说偈言。</p>
  <p id="aLK">天雨数数降　　五谷数数熟</p>
  <p id="aLL">道人数数乞　　檀越数数与</p>
  <p id="aLM">数数生天上　　数数受果报</p>
  <p id="aLN">妇女数怀妊　　数数生子息</p>
  <p id="aLO">数数[(殼-一)/牛]牛乳　　数数得酥酪</p>
  <p id="aLP">数数受于生　　数数消灭尽</p>
  <p id="aLQ">数数至于死　　数数悲苦恼</p>
  <p id="aLR">亦复数数烧　　数数埋冢墓</p>
  <p id="aLS">得断后有道　　则止不数数</p>
  <p id="aLT">若不数数生　　亦不数数死</p>
  <p id="aLU">得不数数忧　　亦不数号哭</p>
  <p id="aLV">尔时婆罗门　　闻说是偈已</p>
  <p id="aLW">心生最上信　　踊跃甚欢喜</p>
  <p id="aLX">即取世尊钵　　盛满种种食</p>
  <p id="aLY">欲以授与佛　　佛不为其受</p>
  <p id="aLZ">所以不受者　　为说法偈故</p>
  <p id="aLa">时婆罗门白佛言。<a id="a-Lb"></a>世尊。<a id="a-Lc"></a>我于今者所施之食。<a id="a-Ld"></a>奉上如来。<a id="a-Le"></a>世尊不受。<a id="a-Lf"></a>当以与谁。<a id="a-Lg"></a>佛言。<a id="a-Lh"></a>我不见沙门婆罗门。<a id="a-Li"></a>若魔若梵。<a id="a-Lj"></a>若食此食。<a id="a-Lk"></a>有能如法得消化者。<a id="a-Ll"></a>佛复言。<a id="a-Lm"></a>此食宜应若置无虫水中。<a id="a-Ln"></a>无虫草中。<a id="a-Lo"></a>时婆罗门承佛教敕寻以此食。<a id="a-Lp"></a>置无虫水中。<a id="a-Lq"></a>即时炽然烟炎俱出。<a id="a-Lr"></a>[淴-勿+(句-口+夕)][淴-勿+(句-口+夕)]振爆。<a id="a-Ls"></a>声大叫裂。<a id="a-Lt"></a>婆罗门作是言。<a id="a-Lu"></a>沙门瞿昙所为神足。<a id="a-Lv"></a>实为希有。<a id="a-Lw"></a>于少食中。<a id="a-Lx"></a>尚作此变。<a id="a-Ly"></a>婆罗门见斯事已。<a id="a-Lz"></a>即诣佛所。<a id="a-M0"></a>顶礼佛足。<a id="a-M1"></a>白佛言。<a id="a-M2"></a>唯愿世尊。<a id="a-M3"></a>听我出家。<a id="a-M4"></a>佛言。<a id="a-M5"></a>善来比丘。<a id="a-M6"></a>须发自落。<a id="a-M7"></a>法衣着身。<a id="a-M8"></a>便成沙门。<a id="a-M9"></a>获具足戒。<a id="a-MA"></a>此族姓子。<a id="a-MB"></a>信家非家。<a id="a-MC"></a>出家修道。<a id="a-MD"></a>昼夜精勤。<a id="a-ME"></a>正念觉意。<a id="a-MF"></a>在前志念坚固。<a id="a-MG"></a>所作已办。<a id="a-MH"></a>梵行已立。<a id="a-MI"></a>自身取证。<a id="a-MJ"></a>不受后有。<a id="a-MK"></a>成阿罗汉。<a id="a-ML"></a>心善得解脱。</p>
  <p data-pb></p>
  <h2 id="aMM">（八一）</h2>
  <p id="aMN">如是我闻。<a id="a-MO"></a>一时佛在舍卫国祇树给孤独园。<a id="a-MP"></a>尔时舍卫城中。<a id="a-MQ"></a>婆私吒婆罗门女。<a id="a-MR"></a>于佛法僧前。<a id="a-MS"></a>心信清净。<a id="a-MT"></a>归依三宝。<a id="a-MU"></a>心不生疑。<a id="a-MV"></a>苦习灭道。<a id="a-MW"></a>亦不生疑。<a id="a-MX"></a>得见四谛。<a id="a-MY"></a>逮第一果。<a id="a-MZ"></a>见法同等。<a id="a-Ma"></a>其夫婆罗门姓。<a id="a-Mb"></a>婆罗突逻阇。<a id="a-Mc"></a>为夫所使。<a id="a-Md"></a>足趺倒地。<a id="a-Me"></a>从地起已。<a id="a-Mf"></a>叉手合掌。<a id="a-Mg"></a>向佛方所。<a id="a-Mh"></a>而作是言。<a id="a-Mi"></a>南无佛陀如来至真等正觉。<a id="a-Mj"></a>真金之色。<a id="a-Mk"></a>圆光一寻。<a id="a-Ml"></a>身体方整。<a id="a-Mm"></a>如尼拘陀树。<a id="a-Mn"></a>说法第一。<a id="a-Mo"></a>第七仙圣解脱世雄。<a id="a-Mp"></a>我之世尊。<a id="a-Mq"></a>尔时其夫婆罗门闻妇此语。<a id="a-Mr"></a>极生嗔忿。<a id="a-Ms"></a>而骂詈言。<a id="a-Mt"></a>汝是颠狂旃陀罗也。<a id="a-Mu"></a>谁今为此痴旃陀罗。<a id="a-Mv"></a>作蛊道也。<a id="a-Mw"></a>更无如汝极下贱者。<a id="a-Mx"></a>汝于三明大婆罗门所。<a id="a-My"></a>不能恭敬。<a id="a-Mz"></a>方礼秃头瘦黑之人。<a id="a-N0"></a>如此沙门。<a id="a-N1"></a>共耶那逻延断人种者。<a id="a-N2"></a>极相赞叹。<a id="a-N3"></a>汝若信乐极深厚者。<a id="a-N4"></a>咄我于今。<a id="a-N5"></a>请与汝师。<a id="a-N6"></a>共相讲论。<a id="a-N7"></a>妇语夫言。<a id="a-N8"></a>我都不见。<a id="a-N9"></a>若沙门婆罗门。<a id="a-NA"></a>若天若魔若梵。<a id="a-NB"></a>有能与佛共讲论者。<a id="a-NC"></a>其妇复言。<a id="a-ND"></a>南无佛陀如来至真等正觉。<a id="a-NE"></a>真金之色身体方整圆光一寻如尼拘陀树。<a id="a-NF"></a>说法第一第七仙圣解脱世雄。<a id="a-NG"></a>我之世尊。<a id="a-NH"></a>汝自知时婆罗门。<a id="a-NI"></a>即诣佛所。<a id="a-NJ"></a>问讯已讫在一面坐。<a id="a-NK"></a>说偈问曰。</p>
  <p id="aNL">摧坏何物得安眠　　除却何法获无忧</p>
  <p id="aNM">是何一法能死灭　　瞿昙沙门为我说</p>
  <p id="aNN">尔时世尊说偈答言。</p>
  <p id="aNO">摧坏嗔恚得安眠　　除灭嗔恚得无忧</p>
  <p id="aNP">嗔恚诈亲能死害　　摩纳如是应当知</p>
  <p id="aNQ">灭除嗔恚圣所赞　　能害彼者得无忧</p>
  <p id="aNR">尔时世尊为婆罗门。<a id="a-NS"></a>如应说法。<a id="a-NT"></a>示教利喜。<a id="a-NU"></a>次第为说。<a id="a-NV"></a>施论戒论。<a id="a-NW"></a>生天之论。<a id="a-NX"></a>欲为不净苦恼之本。<a id="a-NY"></a>出要为乐。<a id="a-NZ"></a>广示众善白净之法。<a id="a-Na"></a>时婆罗门闻佛所说。<a id="a-Nb"></a>心开意解。<a id="a-Nc"></a>踊跃欢喜。<a id="a-Nd"></a>佛知摩纳心意调濡。<a id="a-Ne"></a>踊跃欢喜。<a id="a-Nf"></a>心无狐疑。<a id="a-Ng"></a>堪任法器。<a id="a-Nh"></a>为说一法堪任解悟。<a id="a-Ni"></a>如诸佛法。<a id="a-Nj"></a>为说四谛。<a id="a-Nk"></a>苦习尽道。<a id="a-Nl"></a>广为说已。<a id="a-Nm"></a>时婆罗突逻阇闻佛所说。<a id="a-Nn"></a>如白净氎易受染色。<a id="a-No"></a>即于坐上。<a id="a-Np"></a>见四真谛。<a id="a-Nq"></a>了达诸法。<a id="a-Nr"></a>得法真际。<a id="a-Ns"></a>度疑彼岸。<a id="a-Nt"></a>不随于他。<a id="a-Nu"></a>得无所畏。<a id="a-Nv"></a>即从坐起。<a id="a-Nw"></a>合掌向佛白言。<a id="a-Nx"></a>世尊。<a id="a-Ny"></a>我已出离。<a id="a-Nz"></a>今欲归依佛法僧宝。<a id="a-O0"></a>尽我形寿。<a id="a-O1"></a>为优婆塞。<a id="a-O2"></a>不杀不盗。<a id="a-O3"></a>不淫不妄语。<a id="a-O4"></a>不饮酒。<a id="a-O5"></a>即于佛所。<a id="a-O6"></a>得不坏信。<a id="a-O7"></a>礼佛归家。<a id="a-O8"></a>其妇见夫如上叹佛。<a id="a-O9"></a>我师如是。<a id="a-OA"></a>汝共语耶。<a id="a-OB"></a>夫答妇言。<a id="a-OC"></a>我不见世间。<a id="a-OD"></a>若沙门若婆罗门。<a id="a-OE"></a>若天若魔若梵。<a id="a-OF"></a>有能与佛共论议者。<a id="a-OG"></a>复语妇言。<a id="a-OH"></a>与我衣来。<a id="a-OI"></a>妇即与之。<a id="a-OJ"></a>既得衣已。<a id="a-OK"></a>往诣佛所。<a id="a-OL"></a>顶礼佛足。<a id="a-OM"></a>在一面坐。<a id="a-ON"></a>白佛言。<a id="a-OO"></a>世尊。<a id="a-OP"></a>唯愿听我于佛法中出家学道。<a id="a-OQ"></a>佛即然许。<a id="a-OR"></a>命一比丘。<a id="a-OS"></a>度使出家。<a id="a-OT"></a>既出家已。<a id="a-OU"></a>称出家法。<a id="a-OV"></a>独已专精。<a id="a-OW"></a>余如婆罗突逻阇经中广说。<a id="a-OX"></a>乃至得阿罗汉。<a id="a-OY"></a>心得好解脱。<a id="a-OZ"></a>佛说是已。<a id="a-Oa"></a>诸比丘闻佛所说。<a id="a-Ob"></a>欢喜奉行。</p>
  <p data-pb></p>
  <h2 id="aOc">（八二）</h2>
  <p id="aOd">如是我闻。<a id="a-Oe"></a>一时佛在舍卫国祇树给孤独园。<a id="a-Of"></a>尔时有一婆罗门。<a id="a-Og"></a>名曰摩佉。<a id="a-Oh"></a>往至佛所。<a id="a-Oi"></a>问讯佛已。<a id="a-Oj"></a>在一面坐。<a id="a-Ok"></a>尔时摩佉白佛言。<a id="a-Ol"></a>世尊。<a id="a-Om"></a>今我家中。<a id="a-On"></a>若有一人来。<a id="a-Oo"></a>及三人来。<a id="a-Op"></a>众多人来。<a id="a-Oq"></a>我尽施与。<a id="a-Or"></a>瞿昙。<a id="a-Os"></a>我行如是施。<a id="a-Ot"></a>获大福不也。<a id="a-Ou"></a>佛时答。<a id="a-Ov"></a>有实获大福。<a id="a-Ow"></a>若施一人。<a id="a-Ox"></a>及众多人。<a id="a-Oy"></a>悉皆施与。<a id="a-Oz"></a>获得无量阿僧祇福。<a id="a-P0"></a>摩佉婆罗门即说偈言。</p>
  <p id="aP1">我今乐设祠　　所以施复施</p>
  <p id="aP2">为求福德故　　我今问牟尼</p>
  <p id="aP3">愿问佛所说　　我今谓世尊</p>
  <p id="aP4">与梵天齐等　　云何得解脱</p>
  <p id="aP5">云何至诸趣　　云何阶梵天</p>
  <p id="aP6">云何作正礼　　及以为祠主</p>
  <p id="aP7">得生于梵天　　寿命长无极</p>
  <p id="aP8">尔时世尊说偈答曰。</p>
  <p id="aP9">欲使设祠时　　欢喜而施与</p>
  <p id="aPA">作已三时善　　缘善故心喜</p>
  <p id="aPB">随其安心施　　悉能离过患</p>
  <p id="aPC">善除于贪欲　　正断欲解脱</p>
  <p id="aPD">若修慈无量　　是名具足祀</p>
  <p id="aPE">便得心具足　　于善趣亦生</p>
  <p id="aPF">如是祠祀者　　是名为正祀</p>
  <p id="aPG">得生梵天上　　寿命极长久</p>
  <p id="aPH">时摩佉婆罗门闻佛所说。<a id="a-PI"></a>作礼而去。<a id="a-PJ"></a>欢喜奉行。</p>
  <p data-pb></p>
  <h2 id="aPK">（八三）</h2>
  <p id="aPL">如是我闻。<a id="a-PM"></a>一时佛在舍卫国祇树给孤独园。<a id="a-PN"></a>尔时刹利波罗毗空婆罗门往诣佛所。<a id="a-PO"></a>问讯世尊在一面坐。<a id="a-PP"></a>即说偈言。</p>
  <p id="aPQ">刹利久修诸苦法　　终不能得名为净</p>
  <p id="aPR">婆罗门读三围陀　　如是得名为清净</p>
  <p id="aPS">尔时世尊说偈答言。</p>
  <p id="aPT">汝谓为清净　　其实为不净</p>
  <p id="aPU">婆罗门问佛。<a id="a-PV"></a>汝说清净道。<a id="a-PW"></a>亦说无上清净。<a id="a-PX"></a>云何是净道。<a id="a-PY"></a>云何是无上清净。<a id="a-PZ"></a>佛偈答言。</p>
  <p id="aPa">干竭欲淤泥　　亦竭于嗔痴</p>
  <p id="aPb">是名无上净　　正见正思惟</p>
  <p id="aPc">正语及正业　　正命凭正志</p>
  <p id="aPd">正念及正定　　如是婆罗门</p>
  <p id="aPe">是名清净道　　数数习正观</p>
  <p id="aPf">数数修正定　　增广于正定</p>
  <p id="aPg">得断于贪欲　　亦断嗔恚痴</p>
  <p id="aPh">婆罗门言。<a id="a-Pi"></a>汝说净道已。<a id="a-Pj"></a>亦说无上清净。<a id="a-Pk"></a>我今家事所缠。<a id="a-Pl"></a>辞退还归。<a id="a-Pm"></a>佛言。<a id="a-Pn"></a>婆罗门。<a id="a-Po"></a>宜知是时。<a id="a-Pp"></a>婆罗门闻佛所说。<a id="a-Pq"></a>欢喜作礼而去。</p>
  <p id="aPr">第一阿修罗　　卑嶷、<a id="a-Ps"></a>二嗔骂</p>
  <p id="aPt">返戾及无害　　罗阇、<a id="a-Pu"></a>婆私吒</p>
  <p id="aPv">摩佉与刹利　　是名为十种</p>
 </body>
</html>