<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>别译杂阿含经卷第十</title>
</head>
<body>
  <h1 class="head">别译杂阿含经卷第十</h1>
  <h2>（一九五）</h2>
  <p>如是我闻。一时佛在王舍城耆尼山中。有一天女。名求迦尼娑。本是波纯提女。光色倍常。于其夜中来诣佛所。威光晖曜普照此山悉皆大明。顶礼佛足在一面坐。即说偈言。</p>
  <p class="l-js-5c">口意宜修善　　不应作诸恶</p>
  <p class="l-js-5c">身不以小恶　　加害于世间</p>
  <p class="l-js-5c">观欲空无实　　修于念觉意</p>
  <p class="l-js-5c">设自不乐苦　　莫作损减业</p>
  <p>尔时世尊赞天曰。善哉善哉。如汝所说。</p>
  <p class="l-js-5c">口意宜修善　　不应作众恶</p>
  <p class="l-js-5c">身不以小恶　　加害于世间</p>
  <p class="l-js-5c">观欲空无实　　修于念觉意</p>
  <p class="l-js-5c">若自不乐苦　　莫作损减业</p>
  <p>时波纯提女闻佛所说欢喜顶礼。即于坐没还于天宫。</p>
  <h2>（一九六）</h2>
  <p>如是我闻。一时佛在舍卫国祇树给孤独园。尔时阿难告诸比丘。我今欲演四句之法。咸当善受至心谛听忆持莫忘。云何名为演四句法。</p>
  <p class="l-js-5c">口意宜修善　　不应作诸恶</p>
  <p class="l-js-5c">身不以小恶　　加害于世间</p>
  <p class="l-js-5c">观欲空无实　　修于念觉意</p>
  <p class="l-js-5c">若自不乐苦　　莫作损减业</p>
  <p>时有一婆罗门。去阿难不远。闻说斯偈即便思惟。如此偈义义味深远。非是人作。必是非人之所宣说。当往问佛。作是念已。时婆罗门即诣佛所问讯已讫。在一面坐白佛言。瞿昙。我从阿难闻说此偈如我思惟。此偈句义非人所作。佛告婆罗门。实尔实尔。实是非人之所宣说。非人所造。我于往时在王舍城耆尼山中。求迦尼娑天女。来诣我所顶礼我已。在一面坐即说斯偈。而斯偈者实非人说。时婆罗门闻佛所说。欢喜而去。</p>
  <h2>（一九七）</h2>
  <p>如是我闻。一时佛在王舍城耆尼山中。时求迦尼娑天。本是波纯提女。身光晃曜犹如电光。淳诚至信归依三宝。来诣佛所在一面坐。以此光明普照此山悉皆洞然。求迦尼娑天女。即说偈言。</p>
  <p class="l-js-5c">我今以种种　　赞咏佛法僧</p>
  <p class="l-js-5c">今但略宣说　　随意所乐足</p>
  <p class="l-js-5c">口意宜修善　　不应造众恶</p>
  <p class="l-js-5c">身不以小过　　加害于世间</p>
  <p class="l-js-5c">观欲性相空　　修于念觉意</p>
  <p class="l-js-5c">若自不乐苦　　莫作损减业</p>
  <p>尔时世尊告天女言。如是如是。如汝所说。求迦尼天女。闻佛说已欢喜顶礼。于此处没还于天宫。</p>
  <h2>（一九八）</h2>
  <p>如是我闻。一时佛在毗舍离北猕猴彼岸精舍之中。时波纯提天女。拙罗天女。光色倍常。往诣佛所顶礼佛足在一面坐。时此二天女放大光明。遍照猕猴及毗舍离悉皆大明。时拙罗天女。即说偈言。</p>
  <p class="l-js-5c">世尊婆伽婆　　无上等正觉</p>
  <p class="l-js-5c">在于毗舍离　　住于大林中</p>
  <p class="l-js-5c">求迦尼娑天　　并及于拙罗</p>
  <p class="l-js-5c">波纯提女等　　稽首尊足下</p>
  <p class="l-js-5c">我住昔曾闻　　能善称说法</p>
  <p class="l-js-5c">牟尼世尊者　　今现在演说</p>
  <p class="l-js-5c">诸有生讥毁　　如斯深法者</p>
  <p class="l-js-5c">是则名愚痴　　后必堕恶趣</p>
  <p class="l-js-5c">有能赞圣法　　成就具于念</p>
  <p class="l-js-5c">是名有智者　　后必生善处</p>
  <p>时求迦尼娑天女。复说偈言。</p>
  <p class="l-js-5c">口意宜修善　　不应造众恶</p>
  <p class="l-js-5c">身不以小恶　　加害于世间</p>
  <p class="l-js-5c">观欲性相空　　修于念觉意</p>
  <p class="l-js-5c">若自不乐苦　　莫作损减业</p>
  <p>尔时世尊告天女言。如是如是。如汝所说。时天女等。闻佛说已。欢喜而去。</p>
  <h2>（一九九）</h2>
  <p>如是我闻。一时佛住舍卫国祇树给孤独园。时有一天。于其夜中来诣佛所。威光大明遍照只洹。顶礼既已退坐一面。而说偈言。</p>
  <p class="l-js-5c">不触者勿触　　触者必还报</p>
  <p class="l-js-5c">以如是事故　　不应妄有触</p>
  <p class="l-js-5c">若非津济处　　不应作渡意</p>
  <p>尔时世尊。以偈答曰。</p>
  <p class="l-js-5c">可嗔而不嗔　　清净无结使</p>
  <p class="l-js-5c">若欲恶加彼　　恶便及己身</p>
  <p class="l-js-5c">如逆风扬土　　尘来自坌身</p>
  <p class="l-js-5c">欲以嗔加彼　　彼受必还报</p>
  <p class="l-js-5c">是二并名恶　　两俱不脱患</p>
  <p class="l-js-5c">若嗔不加报　　能伏于大怨</p>
  <p>尔时天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜而去。</p>
  <h2>（二○○）</h2>
  <p>如是我闻。一时佛在舍卫国祇树给孤独园。时有一天。光颜炽盛容色殊常。来诣佛所顶礼佛足。在一面坐。而说偈言。</p>
  <p class="l-js-5c">婴愚少智者　　造于诸恶业</p>
  <p class="l-js-5c">为已自作怨　　后受大苦报</p>
  <p>尔时世尊。以偈答曰。</p>
  <p class="l-js-5c">所作业不善　　作已自烧煮</p>
  <p class="l-js-5c">愚痴造众恶　　受报悲啼哭</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜顶礼还于天宫。</p>
  <h2>（二○一）</h2>
  <p>如是我闻。一时佛住舍卫国祇树给孤独园。时有一天。威容光赫颜色殊常。来诣佛所。既顶礼已。退坐一面。而说偈言。</p>
  <p class="l-js-5c">不以言说故　　得名为沙门</p>
  <p class="l-js-5c">此实趣向道　　成就坚履迹</p>
  <p class="l-js-5c">若有勇健者　　能深修禅定</p>
  <p class="l-js-5c">获得于解脱　　坏于魔结缚</p>
  <p class="l-js-5c">作及不作业　　二俱称实说</p>
  <p class="l-js-5c">诈伪无诚信　　智者所弃捐</p>
  <p class="l-js-5c">己身实无得　　虚赞以自憍</p>
  <p class="l-js-5c">诈伪虚诳说　　世间之大贼</p>
  <p>尔时世尊。以偈答曰。</p>
  <p class="l-js-5c">不显己功德　　不知他心行</p>
  <p class="l-js-5c">知已复涅槃　　能度世间爱</p>
  <p>尔时此天闻佛偈已。而白佛言。我于今者实有罪过。唯愿听我诚心忏悔。时佛默然。天复说偈言。</p>
  <p class="l-js-5c">我今说罪悔　　汝不受我悔</p>
  <p class="l-js-5c">怀恶心不善　　不舍于怨嫌</p>
  <p>世尊以偈。复答天曰。</p>
  <p class="l-js-5c">说罪言忏悔　　内心实不灭</p>
  <p class="l-js-5c">云何除嫌隙　　云何而得善</p>
  <p>天又说偈重问曰。</p>
  <p>人谁无[亿-音+(夫*夫)]过　　人谁无误失</p>
  <p class="l-js-5c">何谁离愚痴　　何谁常具念</p>
  <p>尔时世尊。以偈答曰。</p>
  <p class="l-js-5c">如来婆伽婆　　正智得解脱</p>
  <p>彼无诸[亿-音+(夫*夫)]过　　亦复无得失</p>
  <p class="l-js-5c">彼已离愚痴　　能具于正念</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天。说此偈已。欢喜而去。</p>
  <h2>（二○二）</h2>
  <p>如是我闻。一时佛在王舍城迦兰陀竹林。尔时提婆达多友瞿迦梨。往诣佛所在一面立。佛告瞿迦梨。汝于舍利弗有缘莫生嫌想。舍利弗目连。净修梵行心意柔软。汝莫生嫌根。长夜受诸苦恼。瞿迦梨言。我信佛语。我随于佛。然舍利弗目连。实有恶欲。恶欲于彼实得自在。彼随恶欲。佛复告瞿迦梨。汝今勿于彼二人所生嫌恨心。如是至三。而瞿迦梨虽闻佛言。恶心不改舍佛而去。去佛不远身生恶疮。初如芥子。须臾之顷犹如豆许。复渐长大如毗梨果身体烂溃脓血流出。身坏命终堕大莲华地狱。时有三天光色倍常。于其夜中来至佛所。顶礼佛足在一面立。第一天白佛言。世尊。瞿迦梨是夜命终。第二天言。堕大莲华地狱。第三天即说偈言。</p>
  <p>夫人生世　　斧在口中　　由其恶言</p>
  <p>自斩其身　　应赞而毁　　应毁而赞</p>
  <p>口出绮语　　后受苦殃　　绮语夺财</p>
  <p>是故小过　　谤佛圣贤　　是名大患</p>
  <p>受苦长远　　具满百千　　入尼罗浮</p>
  <p>及三十六　　入阿浮陀　　乃至堕彼</p>
  <p>五阿浮陀　　诽谤贤圣　　口意造恶</p>
  <p>入斯地狱</p>
  <p>时彼三天礼佛足已。还于天宫。</p>
  <p>尔时佛告诸比丘。汝等欲闻彼阿浮陀地狱寿命长短以不。比丘白言。愿为我说。我等闻已信受忆持。尔时世尊告诸比丘。二十佉利胡麻得波罗捺。满溢一车。有长寿人。足满百年取其一粒。如是胡麻一切都尽此阿浮陀地狱所得寿命犹故未尽。此二十阿浮陀抵。成一尼罗浮陀。二十尼罗浮陀抵。一呵吒吒。二十呵吒吒抵。一睺睺。二十睺睺抵。一莲华地狱。二十莲华地狱抵。一大莲华地狱。瞿迦梨比丘以谤舍利弗目连故。堕是大莲华地狱中。佛告诸比丘。被烧燋柱尚不应谤。况情识类。佛说是已。诸比丘闻佛所说。欢喜奉行。</p>
  <h2>（二○三）</h2>
  <p>如是我闻。一时佛在舍卫国祇树给孤独园。时有一天光色倍常。威颜晃曜遍照只洹。来诣顶礼退坐一面。而说偈言。</p>
  <p class="l-js-5c">云何轻贱他　　及不轻贱他</p>
  <p class="l-js-5c">为他所轻贱　　以何为首目</p>
  <p class="l-js-5c">我今问如来　　大仙为我说</p>
  <p>尔时世尊。以偈答曰。</p>
  <p class="l-js-5c">善知不轻贱　　不知名轻贱</p>
  <p class="l-js-5c">乐法名恭敬　　慢法名不恭</p>
  <p class="l-js-5c">不近善知识　　是名不敬首</p>
  <p class="l-js-5c">乐行于非法　　亲友生怨嫉</p>
  <p class="l-js-5c">与怨为亲友　　是为不敬首</p>
  <p class="l-js-5c">如有妇女人　　履行不贞良</p>
  <p class="l-js-5c">好与奸淫通　　作于无理行</p>
  <p class="l-js-5c">男子违礼度　　其义亦复然</p>
  <p class="l-js-5c">如是等名为　　轻贱之元首</p>
  <p class="l-js-5c">斗秤欺诳人　　巧伪不均平</p>
  <p class="l-js-5c">苟且怀贪利　　是名轻贱首</p>
  <p class="l-js-5c">博弈相侵欺　　损丧钱财尽</p>
  <p class="l-js-5c">如是等名为　　轻贱之首目</p>
  <p class="l-js-5c">嗜睡著美味　　早眠而晚起</p>
  <p class="l-js-5c">懈怠于事务　　而复喜嗔恚</p>
  <p class="l-js-5c">如斯之等人　　亦名轻贱首</p>
  <p class="l-js-5c">耳珰及镮钏　　擎盖锦屣履</p>
  <p class="l-js-5c">贫穷自严饰　　是名轻贱首</p>
  <p class="l-js-5c">财物既鲜少　　爱著情愈浓</p>
  <p class="l-js-5c">虽生刹利种　　冀求得王位</p>
  <p class="l-js-5c">如是愚痴人　　是名轻贱首</p>
  <p class="l-js-5c">财宝其业大　　多眷属亲友</p>
  <p class="l-js-5c">自食于美味　　不分施与他</p>
  <p class="l-js-5c">受他好饮食　　及得财宝利</p>
  <p class="l-js-5c">彼来至己家　　都无报答心</p>
  <p class="l-js-5c">乃至不与食　　是名轻贱首</p>
  <p class="l-js-5c">父母年朽迈　　衰老既至已</p>
  <p class="l-js-5c">自食于甘美　　终不知供养</p>
  <p class="l-js-5c">如斯之等人　　是名轻贱首</p>
  <p class="l-js-5c">父母及兄弟　　亲属并姊妹</p>
  <p class="l-js-5c">打骂出恶言　　是名轻贱首</p>
  <p class="l-js-5c">沙门婆罗门　　中时来至家</p>
  <p class="l-js-5c">不请不施食　　是名轻贱首</p>
  <p class="l-js-5c">沙门婆罗门　　及贫穷乞丐</p>
  <p class="l-js-5c">骂辱不施食　　是名轻贱首</p>
  <p class="l-js-5c">谤佛及声闻　　出家在家人</p>
  <p class="l-js-5c">为此非法事　　是名轻贱首</p>
  <p class="l-js-5c">实非是罗汉　　自称是罗汉</p>
  <p class="l-js-5c">天人婆罗门　　沙门中大贼</p>
  <p class="l-js-5c">若为如是者　　是多轻贱首</p>
  <p class="l-js-5c">如斯之等类　　为他所轻贱</p>
  <p class="l-js-5c">世间可轻贱　　我悉知见之</p>
  <p class="l-js-5c">宜应远舍离　　如怖畏崄道</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜而去。</p>
  <h2>（二○四）</h2>
  <p>如是我闻。一时佛在舍卫国祇树给孤独园。时有一天颜容晖赫。光色甚明遍于只洹。来诣佛所顶礼足已退坐一面。而说偈言。</p>
  <p class="l-js-5c">谁名为敬顺　　谁名为陵邈</p>
  <p class="l-js-5c">谁为婴愚戏　　如小儿弄土</p>
  <p>尔时世尊。以偈答曰。</p>
  <p class="l-js-5c">男子若敬顺　　女人必陵邈</p>
  <p class="l-js-5c">男子若陵邈　　女人必敬顺</p>
  <p class="l-js-5c">女人婴愚戏　　如小儿弄土</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜还宫。</p>
  <h2>（二○五）</h2>
  <p>如是我闻。一时佛在舍卫国祇树给孤独园。时有一天身光晃曜。犹如电光遍照只洹赫然甚明。来诣佛所顶礼足已退坐一面而说偈言。</p>
  <p class="l-js-5c">觉观意欲来　　遮止应遮止</p>
  <p class="l-js-5c">一切尽遮止　　不造生死尘</p>
  <p>尔时世尊。以偈答曰。</p>
  <p class="l-js-5c">觉观意欲来　　遮止应遮止</p>
  <p class="l-js-5c">不应一切遮　　但遮恶觉观</p>
  <p class="l-js-5c">恶恶应遮止　　遮止能遮止</p>
  <p class="l-js-5c">若能如是者　　不为生死遮</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜还宫。</p>
  <h2>（二○六）</h2>
  <p>如是我闻。一时佛在舍卫国祇树给孤独园。时有一天身光晃曜。遍照只洹来诣佛所。礼佛足已退坐一面。而说偈言。</p>
  <p class="l-js-5c">云何得名称　　云何得财业</p>
  <p class="l-js-5c">云何得称誉　　云何得亲友</p>
  <p>尔时世尊。以偈答曰。</p>
  <p class="l-js-5c">持戒得名称　　布施得财宝</p>
  <p class="l-js-5c">实语得称誉　　普施众皆亲</p>
  <p>天复以偈赞言。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　能度世间爱</p>
  <p>尔时此天说此偈已。欢喜还宫。</p>
  <h2>（二○七）</h2>
  <p>如是我闻。一时佛在舍卫国祇树给孤独园。时有一天光颜晃曜。赫然甚明遍于只洹。来诣佛所顶礼佛足退坐一面。而说偈言。</p>
  <p class="l-js-5c">云何生为人　　如见极明了</p>
  <p class="l-js-5c">集诸财宝利　　多少义云何</p>
  <p>尔时世尊以偈答曰。</p>
  <p class="l-js-5c">先学众技能　　次集诸财宝</p>
  <p class="l-js-5c">集财为四分　　一分供衣食</p>
  <p class="l-js-5c">二分营作事　　一分俟匮乏</p>
  <p class="l-js-5c">种田是初业　　商估是为次</p>
  <p class="l-js-5c">蕃息养牛群　　羔牛并六畜</p>
  <p class="l-js-5c">复有诸子息　　各为求妻妇</p>
  <p class="l-js-5c">出女并姊妹　　及六畜家法</p>
  <p class="l-js-5c">调和得利乐　　不和得苦恼</p>
  <p class="l-js-5c">作事令终讫　　终不中休废</p>
  <p class="l-js-5c">智者善思惟　　深知于得失</p>
  <p class="l-js-5c">善解作不作　　财宝来趣己</p>
  <p class="l-js-5c">如河归大海　　勤修于事业</p>
  <p class="l-js-5c">如蜂采众华　　日日常增长</p>
  <p class="l-js-5c">昼夜聚财业　　如彼蜂增长</p>
  <p class="l-js-5c">财不寄老朽　　不与边远人</p>
  <p class="l-js-5c">恶人作鄙业　　势力胜己者</p>
  <p class="l-js-5c">终不以财宝　　与如是等人</p>
  <p class="l-js-5c">与财为亲厚　　债索时忿诤</p>
  <p class="l-js-5c">怪哉财义利　　失财失亲友</p>
  <p class="l-js-5c">但如法聚财　　不应作非法</p>
  <p class="l-js-5c">丈夫如法作　　端严极炽盛</p>
  <p class="l-js-5c">既能自衣食　　又复惠施人</p>
  <p class="l-js-5c">调适不失度　　命终得生天</p>
  <p>天复以偈赞曰。</p>
  <p class="l-js-5c">我昔已曾见　　婆罗门涅槃</p>
  <p class="l-js-5c">久弃舍嫌怖　　以度世间爱</p>
  <p>尔时此天说此偈已。欢喜还宫。</p>
  <h2>（二○八）</h2>
  <p>如是我闻。一时佛在舍卫国祇树给孤独园。尔时佛告诸比丘乃往古昔俱萨罗国。有一善弹琴人。名俱[少/兔]罗。涉路而行。时有六天女。各乘宫殿陵虚而行。天等出宫语此人言。舅可为我弹奏清琴。我当歌舞。时弹琴人睹其容貌光明异常生希有想。问言。姊妹。作何功德得生斯处。尔先为我说其先因。我当为尔弹奏清琴。天女答曰。汝今但当为我弹琴。我于歌中自说往缘。时俱[少/兔]罗于六天前即鼓琴。时第一天女。而说偈言。</p>
  <p class="l-js-5c">诸能以上衣　　用施于他人</p>
  <p class="l-js-5c">人中生尊胜　　处天如我今</p>
  <p class="l-js-5c">身如真金聚　　光色甚凞怡</p>
  <p class="l-js-5c">天女有数百　　我为最尊胜</p>
  <p class="l-js-5c">施于所爱物　　其福胜如是</p>
  <p>第二天女。复说偈言。</p>
  <p class="l-js-5c">若以诸上味　　肴膳饮食施</p>
  <p class="l-js-5c">生人为男女　　男女中最胜</p>
  <p class="l-js-5c">若生于天上　　犹如我今日</p>
  <p class="l-js-5c">以舍所爱故　　随意受快乐</p>
  <p class="l-js-5c">汝观我宫殿　　乘空自在行</p>
  <p class="l-js-5c">身如真金聚　　光颜甚殊妙</p>
  <p class="l-js-5c">天女有数百　　我为最尊胜</p>
  <p class="l-js-5c">施上味饮食　　获胜报如是</p>
  <p>第三天女。复说偈言。</p>
  <p class="l-js-5c">若以胜妙香　　布施而修福</p>
  <p class="l-js-5c">生人得尊胜　　处天如我身</p>
  <p class="l-js-5c">以舍所爱故　　随意受快乐</p>
  <p class="l-js-5c">汝观我宫殿　　乘空自在行</p>
  <p class="l-js-5c">身如真金聚　　光颜甚殊妙</p>
  <p class="l-js-5c">天女有数百　　我为最尊胜</p>
  <p class="l-js-5c">以施胜香故　　获报得如是</p>
  <p>第四天女。复说偈言。</p>
  <p class="l-js-5c">我本人中时　　孝事难舅姑</p>
  <p class="l-js-5c">骂詈粗恶言　　我悉能忍受</p>
  <p class="l-js-5c">是故于今者　　获得此天身</p>
  <p class="l-js-5c">以能孝顺故　　随意受快乐</p>
  <p class="l-js-5c">汝观我宫殿　　乘空自在行</p>
  <p class="l-js-5c">身如真金聚　　光颜甚殊妙</p>
  <p class="l-js-5c">天女有百数　　我为最尊胜</p>
  <p class="l-js-5c">以能孝事故　　获胜报如是</p>
  <p>第五天女。复说偈言。</p>
  <p class="l-js-5c">我于先身时　　属人为婢使</p>
  <p class="l-js-5c">奉侍于大家　　随顺不嗔戾</p>
  <p class="l-js-5c">精勤不懈怠　　早起而晚卧</p>
  <p class="l-js-5c">若于大家所　　得少饮食时</p>
  <p class="l-js-5c">分施于沙门　　及与婆罗门</p>
  <p class="l-js-5c">是故得天身　　随意受快乐</p>
  <p class="l-js-5c">汝观我宫殿　　乘空自在行</p>
  <p class="l-js-5c">身如真金聚　　光颜甚殊妙</p>
  <p class="l-js-5c">天女数百中　　我最为尊胜</p>
  <p class="l-js-5c">处贱修福田　　获胜报如是</p>
  <p>第六天女。复说偈言。</p>
  <p class="l-js-5c">我于先身时　　得见于比丘</p>
  <p class="l-js-5c">及以比丘尼　　生大欢喜心</p>
  <p class="l-js-5c">彼教我精勤　　得闻彼说法</p>
  <p class="l-js-5c">一日受斋法　　是故今生天</p>
  <p class="l-js-5c">随意受快乐　　汝观我宫殿</p>
  <p class="l-js-5c">乘空自在行　　身如真金色</p>
  <p class="l-js-5c">光颜甚殊妙　　天女数百中</p>
  <p class="l-js-5c">我为最胜尊　　汝今且观我</p>
  <p class="l-js-5c">以用善教故　　获胜报如是</p>
  <p>时弹琴者。复说偈言。</p>
  <p class="l-js-5c">我今极善行　　可乐萨罗林</p>
  <p class="l-js-5c">我今见天女　　晃曜如电光</p>
  <p class="l-js-5c">见闻如斯事　　还归造功德</p>
  <p>尔时比丘闻佛所说。欢喜奉行。</p>
  <h2>（二○九）</h2>
  <p>如是我闻。一时佛在舍卫国祇树给孤独园。时有一天光色倍常。来至佛所顶礼佛足在一面坐。是天威德光明炽盛。普照只洹悉皆大明。彼天尔时即说偈言。</p>
  <p class="l-js-5c">云何起必坏　　云何遮不生</p>
  <p class="l-js-5c">云何舍所畏　　云何成法乐</p>
  <p>尔时世尊。以偈答曰。</p>
  <p class="l-js-5c">嗔恚起时灭　　贪欲生必遮</p>
  <p class="l-js-5c">弃无明无畏　　证灭最为乐</p>
  <p class="l-js-5c">弃恚舍贪欲　　出于诸结使</p>
  <p class="l-js-5c">不著于色名　　观诸法空林</p>
  <p class="l-js-5c">欲为生死根　　欲能生诸苦</p>
  <p class="l-js-5c">断欲得解脱　　诸苦亦复然</p>
  <p class="l-js-5c">苦得解脱故　　苦本亦解脱</p>
  <p class="l-js-5c">婴愚无智者　　放逸不观苦</p>
  <p class="l-js-5c">是故没苦海　　缠缚无穷已</p>
  <p class="l-js-5c">智者捡乱心　　不宜著诸欲</p>
  <p class="l-js-5c">夫为放逸行　　能坏禅定乐</p>
  <p class="l-js-5c">是故应摄想　　勿得著欲染</p>
  <p class="l-js-5c">譬如巨富者　　守护其珍宝</p>
  <p>尔时天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖已弃舍　　能度世间爱</p>
  <p>尔时此天说此偈已。欢喜而去。</p>
  <h2>（二一○）</h2>
  <p>如是我闻。一时佛在舍卫国祇树给孤独园。尔时有天光色倍常。来至佛所顶礼佛足在一面坐。是天威德光明炽盛。普照只洹悉皆大明。彼天尔时即说偈言。</p>
  <p class="l-js-5c">虽到于五尘　　不名为贪欲</p>
  <p class="l-js-5c">思想生染著　　乃名为贪欲</p>
  <p class="l-js-5c">欲能缚世间　　健者得解脱</p>
  <p>尔时世尊。以偈答曰。</p>
  <p class="l-js-5c">欲性本无常　　断灭则悟道</p>
  <p class="l-js-5c">著欲生系缚　　永不得解脱</p>
  <p class="l-js-5c">若以信为伴　　不信莫由起</p>
  <p class="l-js-5c">名称转增长　　寿终得生天</p>
  <p class="l-js-5c">若复断除欲　　不数数受有</p>
  <p class="l-js-5c">不还来生死　　永入于涅槃</p>
  <p class="l-js-5c">知身空无我　　观名色不坚</p>
  <p class="l-js-5c">不著于名色　　从是而解脱</p>
  <p class="l-js-5c">亦不见解脱　　及以非解脱</p>
  <p class="l-js-5c">哀愍利群生　　广饶益一切</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜而去。</p>
  <h2>（二一一）</h2>
  <p>如是我闻。一时佛在舍卫国祇树给孤独园。尔时有天光明倍常。来至佛所头面礼佛在一面坐。而说偈言。</p>
  <p class="l-js-5c">应共谁止住　　复应亲近谁</p>
  <p class="l-js-5c">从谁所受法　　得利不生恶</p>
  <p>尔时世尊。以偈答曰。</p>
  <p class="l-js-5c">应共善人住　　亲近于善者</p>
  <p class="l-js-5c">从彼人受法　　得利不生恶</p>
  <p class="l-js-5c">应共善人住　　亲近于善者</p>
  <p class="l-js-5c">从彼人受法　　智者得利乐</p>
  <p class="l-js-5c">应共善人住　　亲近于善者</p>
  <p class="l-js-5c">从彼人受法　　智者得名誉</p>
  <p class="l-js-5c">亲近于善者　　从彼人受法</p>
  <p class="l-js-5c">智者得解慧　　是故应共住</p>
  <p class="l-js-5c">亲近于善者　　从彼人受法</p>
  <p class="l-js-5c">亲族中尊胜　　能离于忧愁</p>
  <p class="l-js-5c">于一切苦中　　而能得解脱</p>
  <p class="l-js-5c">远离诸恶趣　　能断一切缚</p>
  <p class="l-js-5c">纯受上妙乐　　得近于涅槃</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久弃舍　　能度世间爱</p>
  <p>尔时此天说此偈已。欢喜而去。</p>
  <h2>（二一二）</h2>
  <p>如是我闻。一时佛在舍卫国祇树给孤独园。尔时有天光明倍常。普照只洹悉皆大明。来诣佛所顶礼佛足却坐一面。而说偈言。</p>
  <p class="l-js-5c">贪吝贫穷苦　　皆由不惠施</p>
  <p class="l-js-5c">若欲求福德　　智者应施与</p>
  <p>尔时世尊。以偈答曰。</p>
  <p class="l-js-5c">可怖莫过贪　　贫乏恒饥渴</p>
  <p class="l-js-5c">恐贫不布施　　不施畏甚大</p>
  <p class="l-js-5c">今世若后世　　饥穷苦难计</p>
  <p class="l-js-5c">若得少能施　　得多亦能施</p>
  <p class="l-js-5c">生时得快乐　　寿终得生天</p>
  <p class="l-js-5c">难施而能施　　是名难作业</p>
  <p class="l-js-5c">婴愚不知解　　诸佛贤圣法</p>
  <p class="l-js-5c">愚智俱命终　　生处各别异</p>
  <p class="l-js-5c">愚者堕地狱　　受于种种苦</p>
  <p class="l-js-5c">智者生人天　　乃可得解脱</p>
  <p class="l-js-5c">贫穷捃拾活　　以用养妻子</p>
  <p class="l-js-5c">净心割少施　　其福无有量</p>
  <p class="l-js-5c">设百千大祀　　供养于一切</p>
  <p class="l-js-5c">不及贫布施　　十六分中一</p>
  <p class="l-js-5c">大祀有鞭打　　侵掠他财宝</p>
  <p class="l-js-5c">种种苦恼人　　以成大祀业</p>
  <p class="l-js-5c">以恶取财宝　　众皆不欢悦</p>
  <p class="l-js-5c">如是不净施　　及以小净施</p>
  <p class="l-js-5c">受报有好丑　　不可以相比</p>
  <p class="l-js-5c">如法聚财物　　终不非法求</p>
  <p class="l-js-5c">得财舍用施　　正直而施与</p>
  <p class="l-js-5c">具戒修禅定　　正直者受取</p>
  <p class="l-js-5c">福聚布四方　　犹如大海水</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜而去。</p>
  <h2>（二一三）</h2>
  <p>如是我闻。一时佛在王舍城毗婆山侧七叶窟中。时佛为佉陀罗刺脚极为苦痛。如来默受。虽复苦痛无所请求。尔时有八天子。颜容端正来诣佛所。中有一天言。沙门瞿昙实是丈夫人中师子。虽受苦痛不舍念觉心无恼异。若复有人于瞿昙大师子所生诽谤者。当知是人甚大愚痴。第二天亦作是说。瞿昙沙门丈夫龙象。虽受苦痛不舍念觉心无恼异。若复有人于瞿昙龙象所生诽谤者。当知是人甚大愚痴。第三天复作是言。沙门瞿昙如善乘牛。第四天复作是言。沙门瞿昙如善乘马。第五天复作是言。沙门瞿昙犹如牛王。第六天复作是言。沙门瞿昙无上丈夫。第七天复作是言。沙门瞿昙人中莲花。第八天复作是言。沙门瞿昙犹如分陀利。观彼禅寂极为善定。终不矜高亦不卑下。止故解脱。解脱故止。时第八天。即说偈言。</p>
  <p class="l-js-5c">非彼清净心　　假使满百千</p>
  <p class="l-js-5c">通达五比施　　为于戒取缚</p>
  <p class="l-js-5c">没溺爱欲海　　不能度彼岸</p>
  <p>尔时八天说此偈已。顶礼佛足。还其所止。</p>
  <p class="l-js-5c">垂下及遮止　　名称及技能</p>
  <p>弹琴并弃舍　　种别、善丈夫</p>
  <p class="l-js-5c">悭贪不惠施　　八天为第十</p>
  <h2>（二一四）</h2>
  <p>如是我闻。一时佛在舍卫国祇树给孤独园。时有一天颜色殊常。来诣佛所赫然大明。顶礼佛足在一面坐。而说偈言(丹本澄函第十一卷初准)</p>
  <p class="l-js-5c">譬如彼大地　　广大无有边</p>
  <p class="l-js-5c">又亦如巨海　　甚深无崖际</p>
  <p class="l-js-5c">须弥极高峻　　无以能喻及</p>
  <p class="l-js-5c">谁如那罗延　　男子中无比</p>
  <p>尔时世尊。以偈答曰。</p>
  <p class="l-js-5c">无物广于爱　　深大不过腹</p>
  <p class="l-js-5c">憍慢高须弥　　唯有佛世尊</p>
  <p class="l-js-5c">于诸男子中　　最胜无伦匹</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二一五）</h2>
  <p>如是我闻。一时佛在舍卫国祇树给孤独园。时有一天。于其中夜来诣佛所。威光照曜赫然甚明。顶礼佛足在一面坐。而说偈言。</p>
  <p class="l-js-5c">何物火不烧　　旋岚不能坏</p>
  <p class="l-js-5c">劫尽大洪水　　一切浸烂坏</p>
  <p class="l-js-5c">何物于彼所　　而得不烂溃</p>
  <p class="l-js-5c">男子若女人　　所有诸财宝</p>
  <p class="l-js-5c">以何方便故　　王贼不能侵</p>
  <p class="l-js-5c">是何坚牢藏　　无能毁坏者</p>
  <p>尔时世尊。以偈答曰。</p>
  <p class="l-js-5c">福聚火不烧　　旋岚不吹坏</p>
  <p class="l-js-5c">劫尽洪水浸　　不能令腐朽</p>
  <p class="l-js-5c">男女有福聚　　王贼不能侵</p>
  <p class="l-js-5c">福是坚牢藏　　无能侵毁者</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二一六）</h2>
  <p>如是我闻。一时佛在舍卫国祇树给孤独园。时有一天。于其夜中来诣佛所。威光照曜赫然大明。顶礼佛足却坐一面。而说偈言。</p>
  <p class="l-js-5c">谁能具旷路　　涉道之资粮</p>
  <p class="l-js-5c">以何因缘故　　贼所不能劫</p>
  <p class="l-js-5c">设复逢奸恶　　云何得守护</p>
  <p class="l-js-5c">云何彼劫夺　　而生大欢喜</p>
  <p class="l-js-5c">云何常亲近　　智者生欣悦</p>
  <p>尔时世尊。以偈答曰。</p>
  <p class="l-js-5c">信为远资粮　　福聚非贼劫</p>
  <p class="l-js-5c">贼劫戒遮杀　　沙门劫生喜</p>
  <p class="l-js-5c">数亲近沙门　　智者生欣悦</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二一七）</h2>
  <p>如是我闻。一时佛在舍卫国祇树给孤独园。时有一天光色倍常。于其中夜来诣佛所。威光赫然悉皆大明。顶礼佛足却坐一面。而说偈言。</p>
  <p class="l-js-5c">乐者所思念　　称意尽获得</p>
  <p class="l-js-5c">一切诸乐中　　欲乐最为胜</p>
  <p>尔时世尊。以偈答曰。</p>
  <p class="l-js-5c">乐者无思念　　苦者有愿求</p>
  <p class="l-js-5c">若人舍思愿　　是为最为胜</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二一八）</h2>
  <p>如是我闻。一时佛在舍卫国祇树给孤独园。时有一天光颜殊特赫然大明。来诣佛所。顶礼佛足退坐一面。而说偈言。</p>
  <p class="l-js-5c">佛为天人师　　于诸物中胜</p>
  <p class="l-js-5c">能知一切法　　利益诸世间</p>
  <p class="l-js-5c">一切诸难中　　何物最为难</p>
  <p class="l-js-5c">唯愿大仙尊　　为我分别说</p>
  <p>尔时世尊。以偈答曰。</p>
  <p class="l-js-5c">于他得自在　　忍彼触恼难</p>
  <p class="l-js-5c">贫穷能布施　　危厄持戒难</p>
  <p class="l-js-5c">盛年处荣贵　　舍欲出家难</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二一九）</h2>
  <p>如是我闻。一时佛在舍卫国祇树给孤独园。时有一天来诣佛所。威光晃曜赫然大明。顶礼佛足退坐一面。而说偈言。</p>
  <p class="l-js-5c">车为云何生　　谁将车所至</p>
  <p class="l-js-5c">车去为远近　　车云何损灭</p>
  <p>尔时世尊。以偈答曰。</p>
  <p class="l-js-5c">从业出生车　　心将转运去</p>
  <p class="l-js-5c">去至因尽处　　因尽则灭坏</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二二○）</h2>
  <p>如是我闻。一时佛在舍卫国祇树给孤独园。时有一天光色倍常来诣佛所。身光晃曜遍照只洹悉皆大明。时此天子却坐一面。而白佛言。世尊。须多蜜奢锯陀女生子。佛言斯是不善。非是善也。</p>
  <p>尔时此天。即说偈言。</p>
  <p class="l-js-5c">子生世言乐　　生子极欣庆</p>
  <p class="l-js-5c">父母渐老朽　　何故说不善</p>
  <p>尔时世尊。以偈答曰。</p>
  <p class="l-js-5c">我知生子者　　必有爱别离</p>
  <p class="l-js-5c">阴聚和合苦　　此都非是子</p>
  <p class="l-js-5c">是名与诸苦　　婴愚谓为乐</p>
  <p class="l-js-5c">是故我说言　　生子为不善</p>
  <p class="l-js-5c">不善作善想　　不爱作爱想</p>
  <p class="l-js-5c">苦作于乐想　　放逸所极熟</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二二一）</h2>
  <p>如是我闻。一时佛在舍卫国祇树给孤独园。时有一天光颜晖曜。威色倍常赫然大明。来诣只洹顶礼佛足在一面坐。而说偈言。</p>
  <p class="l-js-5c">云何自思算　　不为烦恼覆</p>
  <p class="l-js-5c">云何复名为　　永离于众数</p>
  <p>尔时世尊。以偈答曰。</p>
  <p class="l-js-5c">若善算计者　　二漏不流转</p>
  <p class="l-js-5c">名色永已灭　　彼名离众处</p>
  <p class="l-js-5c">总数不覆藏　　已去于总数</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二二二）</h2>
  <p>如是我闻。一时佛在舍卫国祇树给孤独园。时有一天。光色晖曜赫然大明。来诣只洹顶礼佛足退坐一面。而说偈言。</p>
  <p class="l-js-5c">何物重于地　　何物高于空</p>
  <p class="l-js-5c">何物疾于风　　何物多草木</p>
  <p>尔时世尊。以偈答曰。</p>
  <p class="l-js-5c">持戒重于地　　憍慢高于空</p>
  <p class="l-js-5c">心念疾于风　　乱想多草木</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">嫌怖久舍离　　能度世间爱</p>
  <p>尔时此天说此偈已。欢喜还宫。</p>
  <h2>（二二三）</h2>
  <p>如是我闻。一时佛在舍卫国祇树给孤独园。时有一天。威颜晃曜光色殊常。来诣只洹赫然大明。顶礼佛足退坐一面。而说偈言。</p>
  <p class="l-js-5c">修行何戒行　　复作何威仪</p>
  <p class="l-js-5c">有何功德力　　造作何业行</p>
  <p class="l-js-5c">具足何等法　　得生于天上</p>
  <p class="l-js-5c">愿世尊悲愍　　为我开显说</p>
  <p>尔时世尊。以偈答曰。</p>
  <p class="l-js-5c">我今为汝说　　汝当至心听</p>
  <p class="l-js-5c">诸欲生天者　　先当断杀生</p>
  <p class="l-js-5c">善修于禁戒　　守摄于诸根</p>
  <p class="l-js-5c">不害有生类　　便得生天上</p>
  <p class="l-js-5c">不盗他财物　　彼与乐受取</p>
  <p class="l-js-5c">断于奸盗心　　便得生天上</p>
  <p class="l-js-5c">不奸他妇女　　度邪淫彼岸</p>
  <p class="l-js-5c">自足己妻色　　便得生天上</p>
  <p class="l-js-5c">为利自己身　　亦欲利于彼</p>
  <p class="l-js-5c">并为财利故　　远离诸放逸</p>
  <p class="l-js-5c">实语不虚妄　　便得生天上</p>
  <p class="l-js-5c">除去于两舌　　不斗乱彼此</p>
  <p class="l-js-5c">乐出和合语　　以此因缘故</p>
  <p class="l-js-5c">便得生天上　　断于粗恶言</p>
  <p class="l-js-5c">谗刺触恼故　　吐辞皆柔软</p>
  <p class="l-js-5c">闻者生欣悦　　以是业缘故</p>
  <p class="l-js-5c">得生于天上　　除断于绮语</p>
  <p class="l-js-5c">不谈无益事　　知时而说法</p>
  <p class="l-js-5c">便得生天上　　若聚落旷野</p>
  <p class="l-js-5c">不生贪利想　　于他财物所</p>
  <p class="l-js-5c">不起愚痴心　　便得生天上</p>
  <p class="l-js-5c">慈心不害物　　不挟怨憎心</p>
  <p class="l-js-5c">向于群生类　　心无怒害想</p>
  <p class="l-js-5c">便得生天上　　信业及果报</p>
  <p class="l-js-5c">能修信施者　　二事俱生信</p>
  <p class="l-js-5c">具足得正见　　便得生天上</p>
  <p class="l-js-5c">如斯众善法　　白净十业道</p>
  <p class="l-js-5c">悉能修行者　　必得生天上</p>
  <p>天复以偈赞言。</p>
  <p class="l-js-5c">往昔已曾见　　婆罗门涅槃</p>
  <p class="l-js-5c">久舍于嫌怖　　能度世间爱</p>
  <p>尔时此天。说此偈已。欢喜还宫。</p>
  <p>大地火不烧　　谁赍粮所愿　　甚能及车乘　　锯陀女算数　　何重并十善</p>
</body></html>