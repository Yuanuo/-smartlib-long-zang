<!doctype html>
<html id="z3IBUHxZh" data-ver="937">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经卷第十</h1>
  <h2 id="a2">（一九五）</h2>
  <p id="a3">如是我闻。<a id="a-4"></a>一时佛在王舍城耆尼山中。<a id="a-5"></a>有一天女。<a id="a-6"></a>名求迦尼娑。<a id="a-7"></a>本是波纯提女。<a id="a-8"></a>光色倍常。<a id="a-9"></a>于其夜中来诣佛所。<a id="a-A"></a>威光晖曜普照此山悉皆大明。<a id="a-B"></a>顶礼佛足在一面坐。<a id="a-C"></a>即说偈言。</p>
  <p id="aD">口意宜修善　　不应作诸恶</p>
  <p id="aE">身不以小恶　　加害于世间</p>
  <p id="aF">观欲空无实　　修于念觉意</p>
  <p id="aG">设自不乐苦　　莫作损减业</p>
  <p id="aH">尔时世尊赞天曰。<a id="a-I"></a>善哉善哉。<a id="a-J"></a>如汝所说。</p>
  <p id="aK">口意宜修善　　不应作众恶</p>
  <p id="aL">身不以小恶　　加害于世间</p>
  <p id="aM">观欲空无实　　修于念觉意</p>
  <p id="aN">若自不乐苦　　莫作损减业</p>
  <p id="aO">时波纯提女闻佛所说欢喜顶礼。<a id="a-P"></a>即于坐没还于天宫。</p>
  <p data-pb></p>
  <h2 id="aQ">（一九六）</h2>
  <p id="aR">如是我闻。<a id="a-S"></a>一时佛在舍卫国祇树给孤独园。<a id="a-T"></a>尔时阿难告诸比丘。<a id="a-U"></a>我今欲演四句之法。<a id="a-V"></a>咸当善受至心谛听忆持莫忘。<a id="a-W"></a>云何名为演四句法。</p>
  <p id="aX">口意宜修善　　不应作诸恶</p>
  <p id="aY">身不以小恶　　加害于世间</p>
  <p id="aZ">观欲空无实　　修于念觉意</p>
  <p id="aa">若自不乐苦　　莫作损减业</p>
  <p id="ab">时有一婆罗门。<a id="a-c"></a>去阿难不远。<a id="a-d"></a>闻说斯偈即便思惟。<a id="a-e"></a>如此偈义义味深远。<a id="a-f"></a>非是人作。<a id="a-g"></a>必是非人之所宣说。<a id="a-h"></a>当往问佛。<a id="a-i"></a>作是念已。<a id="a-j"></a>时婆罗门即诣佛所问讯已讫。<a id="a-k"></a>在一面坐白佛言。<a id="a-l"></a>瞿昙。<a id="a-m"></a>我从阿难闻说此偈如我思惟。<a id="a-n"></a>此偈句义非人所作。<a id="a-o"></a>佛告婆罗门。<a id="a-p"></a>实尔实尔。<a id="a-q"></a>实是非人之所宣说。<a id="a-r"></a>非人所造。<a id="a-s"></a>我于往时在王舍城耆尼山中。<a id="a-t"></a>求迦尼娑天女。<a id="a-u"></a>来诣我所顶礼我已。<a id="a-v"></a>在一面坐即说斯偈。<a id="a-w"></a>而斯偈者实非人说。<a id="a-x"></a>时婆罗门闻佛所说。<a id="a-y"></a>欢喜而去。</p>
  <p data-pb></p>
  <h2 id="az">（一九七）</h2>
  <p id="a10">如是我闻。<a id="a-11"></a>一时佛在王舍城耆尼山中。<a id="a-12"></a>时求迦尼娑天。<a id="a-13"></a>本是波纯提女。<a id="a-14"></a>身光晃曜犹如电光。<a id="a-15"></a>淳诚至信归依三宝。<a id="a-16"></a>来诣佛所在一面坐。<a id="a-17"></a>以此光明普照此山悉皆洞然。<a id="a-18"></a>求迦尼娑天女。<a id="a-19"></a>即说偈言。</p>
  <p id="a1A">我今以种种　　赞咏佛法僧</p>
  <p id="a1B">今但略宣说　　随意所乐足</p>
  <p id="a1C">口意宜修善　　不应造众恶</p>
  <p id="a1D">身不以小过　　加害于世间</p>
  <p id="a1E">观欲性相空　　修于念觉意</p>
  <p id="a1F">若自不乐苦　　莫作损减业</p>
  <p id="a1G">尔时世尊告天女言。<a id="a-1H"></a>如是如是。<a id="a-1I"></a>如汝所说。<a id="a-1J"></a>求迦尼天女。<a id="a-1K"></a>闻佛说已欢喜顶礼。<a id="a-1L"></a>于此处没还于天宫。</p>
  <p data-pb></p>
  <h2 id="a1M">（一九八）</h2>
  <p id="a1N">如是我闻。<a id="a-1O"></a>一时佛在毗舍离北猕猴彼岸精舍之中。<a id="a-1P"></a>时波纯提天女。<a id="a-1Q"></a>拙罗天女。<a id="a-1R"></a>光色倍常。<a id="a-1S"></a>往诣佛所顶礼佛足在一面坐。<a id="a-1T"></a>时此二天女放大光明。<a id="a-1U"></a>遍照猕猴及毗舍离悉皆大明。<a id="a-1V"></a>时拙罗天女。<a id="a-1W"></a>即说偈言。</p>
  <p id="a1X">世尊婆伽婆　　无上等正觉</p>
  <p id="a1Y">在于毗舍离　　住于大林中</p>
  <p id="a1Z">求迦尼娑天　　并及于拙罗</p>
  <p id="a1a">波纯提女等　　稽首尊足下</p>
  <p id="a1b">我住昔曾闻　　能善称说法</p>
  <p id="a1c">牟尼世尊者　　今现在演说</p>
  <p id="a1d">诸有生讥毁　　如斯深法者</p>
  <p id="a1e">是则名愚痴　　后必堕恶趣</p>
  <p id="a1f">有能赞圣法　　成就具于念</p>
  <p id="a1g">是名有智者　　后必生善处</p>
  <p id="a1h">时求迦尼娑天女。<a id="a-1i"></a>复说偈言。</p>
  <p id="a1j">口意宜修善　　不应造众恶</p>
  <p id="a1k">身不以小恶　　加害于世间</p>
  <p id="a1l">观欲性相空　　修于念觉意</p>
  <p id="a1m">若自不乐苦　　莫作损减业</p>
  <p id="a1n">尔时世尊告天女言。<a id="a-1o"></a>如是如是。<a id="a-1p"></a>如汝所说。<a id="a-1q"></a>时天女等。<a id="a-1r"></a>闻佛说已。<a id="a-1s"></a>欢喜而去。</p>
  <p data-pb></p>
  <h2 id="a1t">（一九九）</h2>
  <p id="a1u">如是我闻。<a id="a-1v"></a>一时佛住舍卫国祇树给孤独园。<a id="a-1w"></a>时有一天。<a id="a-1x"></a>于其夜中来诣佛所。<a id="a-1y"></a>威光大明遍照祇洹。<a id="a-1z"></a>顶礼既已退坐一面。<a id="a-20"></a>而说偈言。</p>
  <p id="a21">不触者勿触　　触者必还报</p>
  <p id="a22">以如是事故　　不应妄有触</p>
  <p id="a23">若非津济处　　不应作渡意</p>
  <p id="a24">尔时世尊。<a id="a-25"></a>以偈答曰。</p>
  <p id="a26">可嗔而不嗔　　清净无结使</p>
  <p id="a27">若欲恶加彼　　恶便及己身</p>
  <p id="a28">如逆风扬土　　尘来自坌身</p>
  <p id="a29">欲以嗔加彼　　彼受必还报</p>
  <p id="a2A">是二并名恶　　两俱不脱患</p>
  <p id="a2B">若嗔不加报　　能伏于大怨</p>
  <p id="a2C">尔时天复以偈赞言。</p>
  <p id="a2D">往昔已曾见　　婆罗门涅槃</p>
  <p id="a2E">久弃舍嫌怖　　能度世间爱</p>
  <p id="a2F">尔时此天说此偈已。<a id="a-2G"></a>欢喜而去。</p>
  <p data-pb></p>
  <h2 id="a2H">（二○○）</h2>
  <p id="a2I">如是我闻。<a id="a-2J"></a>一时佛在舍卫国祇树给孤独园。<a id="a-2K"></a>时有一天。<a id="a-2L"></a>光颜炽盛容色殊常。<a id="a-2M"></a>来诣佛所顶礼佛足。<a id="a-2N"></a>在一面坐。<a id="a-2O"></a>而说偈言。</p>
  <p id="a2P">婴愚少智者　　造于诸恶业</p>
  <p id="a2Q">为已自作怨　　后受大苦报</p>
  <p id="a2R">尔时世尊。<a id="a-2S"></a>以偈答曰。</p>
  <p id="a2T">所作业不善　　作已自烧煮</p>
  <p id="a2U">愚痴造众恶　　受报悲啼哭</p>
  <p id="a2V">天复以偈赞言。</p>
  <p id="a2W">往昔已曾见　　婆罗门涅槃</p>
  <p id="a2X">久弃舍嫌怖　　能度世间爱</p>
  <p id="a2Y">尔时此天说此偈已。<a id="a-2Z"></a>欢喜顶礼还于天宫。</p>
  <p data-pb></p>
  <h2 id="a2a">（二○一）</h2>
  <p id="a2b">如是我闻。<a id="a-2c"></a>一时佛住舍卫国祇树给孤独园。<a id="a-2d"></a>时有一天。<a id="a-2e"></a>威容光赫颜色殊常。<a id="a-2f"></a>来诣佛所。<a id="a-2g"></a>既顶礼已。<a id="a-2h"></a>退坐一面。<a id="a-2i"></a>而说偈言。</p>
  <p id="a2j">不以言说故　　得名为沙门</p>
  <p id="a2k">此实趣向道　　成就坚履迹</p>
  <p id="a2l">若有勇健者　　能深修禅定</p>
  <p id="a2m">获得于解脱　　坏于魔结缚</p>
  <p id="a2n">作及不作业　　二俱称实说</p>
  <p id="a2o">诈伪无诚信　　智者所弃捐</p>
  <p id="a2p">己身实无得　　虚赞以自憍</p>
  <p id="a2q">诈伪虚诳说　　世间之大贼</p>
  <p id="a2r">尔时世尊。<a id="a-2s"></a>以偈答曰。</p>
  <p id="a2t">不显己功德　　不知他心行</p>
  <p id="a2u">知已复涅槃　　能度世间爱</p>
  <p id="a2v">尔时此天闻佛偈已。<a id="a-2w"></a>而白佛言。<a id="a-2x"></a>我于今者实有罪过。<a id="a-2y"></a>唯愿听我诚心忏悔。<a id="a-2z"></a>时佛默然。<a id="a-30"></a>天复说偈言。</p>
  <p id="a31">我今说罪悔　　汝不受我悔</p>
  <p id="a32">怀恶心不善　　不舍于怨嫌</p>
  <p id="a33">世尊以偈。<a id="a-34"></a>复答天曰。</p>
  <p id="a35">说罪言忏悔　　内心实不灭</p>
  <p id="a36">云何除嫌隙　　云何而得善</p>
  <p id="a37">天又说偈重问曰。</p>
  <p id="a38">人谁无[億-音+(夫*夫)]过　　人谁无误失</p>
  <p id="a39">何谁离愚痴　　何谁常具念</p>
  <p id="a3A">尔时世尊。<a id="a-3B"></a>以偈答曰。</p>
  <p id="a3C">如来婆伽婆　　正智得解脱</p>
  <p id="a3D">彼无诸[億-音+(夫*夫)]过　　亦复无得失</p>
  <p id="a3E">彼已离愚痴　　能具于正念</p>
  <p id="a3F">天复以偈赞言。</p>
  <p id="a3G">我昔已曾见　　婆罗门涅槃</p>
  <p id="a3H">久弃舍嫌怖　　能度世间爱</p>
  <p id="a3I">尔时此天。<a id="a-3J"></a>说此偈已。<a id="a-3K"></a>欢喜而去。</p>
  <p data-pb></p>
  <h2 id="a3L">（二○二）</h2>
  <p id="a3M">如是我闻。<a id="a-3N"></a>一时佛在王舍城迦兰陀竹林。<a id="a-3O"></a>尔时提婆达多友瞿迦梨。<a id="a-3P"></a>往诣佛所在一面立。<a id="a-3Q"></a>佛告瞿迦梨。<a id="a-3R"></a>汝于舍利弗有缘莫生嫌想。<a id="a-3S"></a>舍利弗目连。<a id="a-3T"></a>净修梵行心意柔软。<a id="a-3U"></a>汝莫生嫌根。<a id="a-3V"></a>长夜受诸苦恼。<a id="a-3W"></a>瞿迦梨言。<a id="a-3X"></a>我信佛语。<a id="a-3Y"></a>我随于佛。<a id="a-3Z"></a>然舍利弗目连。<a id="a-3a"></a>实有恶欲。<a id="a-3b"></a>恶欲于彼实得自在。<a id="a-3c"></a>彼随恶欲。<a id="a-3d"></a>佛复告瞿迦梨。<a id="a-3e"></a>汝今勿于彼二人所生嫌恨心。<a id="a-3f"></a>如是至三。<a id="a-3g"></a>而瞿迦梨虽闻佛言。<a id="a-3h"></a>恶心不改舍佛而去。<a id="a-3i"></a>去佛不远身生恶疮。<a id="a-3j"></a>初如芥子。<a id="a-3k"></a>须臾之顷犹如豆许。<a id="a-3l"></a>复渐长大如毗梨果身体烂溃脓血流出。<a id="a-3m"></a>身坏命终堕大莲华地狱。<a id="a-3n"></a>时有三天光色倍常。<a id="a-3o"></a>于其夜中来至佛所。<a id="a-3p"></a>顶礼佛足在一面立。<a id="a-3q"></a>第一天白佛言。<a id="a-3r"></a>世尊。<a id="a-3s"></a>瞿迦梨是夜命终。<a id="a-3t"></a>第二天言。<a id="a-3u"></a>堕大莲华地狱。<a id="a-3v"></a>第三天即说偈言。</p>
  <p id="a3w">夫人生世　　斧在口中　　由其恶言</p>
  <p id="a3x">自斩其身　　应赞而毁　　应毁而赞</p>
  <p id="a3y">口出绮语　　后受苦殃　　绮语夺财</p>
  <p id="a3z">是故小过　　谤佛圣贤　　是名大患</p>
  <p id="a40">受苦长远　　具满百千　　入尼罗浮</p>
  <p id="a41">及三十六　　入阿浮陀　　乃至堕彼</p>
  <p id="a42">五阿浮陀　　诽谤贤圣　　口意造恶</p>
  <p id="a43">入斯地狱</p>
  <p id="a44">时彼三天礼佛足已。<a id="a-45"></a>还于天宫。</p>
  <p id="a46">尔时佛告诸比丘。<a id="a-47"></a>汝等欲闻彼阿浮陀地狱寿命长短以不。<a id="a-48"></a>比丘白言。<a id="a-49"></a>愿为我说。<a id="a-4A"></a>我等闻已信受忆持。<a id="a-4B"></a>尔时世尊告诸比丘。<a id="a-4C"></a>二十佉利胡麻得波罗捺。<a id="a-4D"></a>满溢一车。<a id="a-4E"></a>有长寿人。<a id="a-4F"></a>足满百年取其一粒。<a id="a-4G"></a>如是胡麻一切都尽此阿浮陀地狱所得寿命犹故未尽。<a id="a-4H"></a>此二十阿浮陀抵。<a id="a-4I"></a>成一尼罗浮陀。<a id="a-4J"></a>二十尼罗浮陀抵。<a id="a-4K"></a>一呵吒吒。<a id="a-4L"></a>二十呵吒吒抵。<a id="a-4M"></a>一睺睺。<a id="a-4N"></a>二十睺睺抵。<a id="a-4O"></a>一莲华地狱。<a id="a-4P"></a>二十莲华地狱抵。<a id="a-4Q"></a>一大莲华地狱。<a id="a-4R"></a>瞿迦梨比丘以谤舍利弗目连故。<a id="a-4S"></a>堕是大莲华地狱中。<a id="a-4T"></a>佛告诸比丘。<a id="a-4U"></a>被烧燋柱尚不应谤。<a id="a-4V"></a>况情识类。<a id="a-4W"></a>佛说是已。<a id="a-4X"></a>诸比丘闻佛所说。<a id="a-4Y"></a>欢喜奉行。</p>
  <p data-pb></p>
  <h2 id="a4Z">（二○三）</h2>
  <p id="a4a">如是我闻。<a id="a-4b"></a>一时佛在舍卫国祇树给孤独园。<a id="a-4c"></a>时有一天光色倍常。<a id="a-4d"></a>威颜晃曜遍照祇洹。<a id="a-4e"></a>来诣顶礼退坐一面。<a id="a-4f"></a>而说偈言。</p>
  <p id="a4g">云何轻贱他　　及不轻贱他</p>
  <p id="a4h">为他所轻贱　　以何为首目</p>
  <p id="a4i">我今问如来　　大仙为我说</p>
  <p id="a4j">尔时世尊。<a id="a-4k"></a>以偈答曰。</p>
  <p id="a4l">善知不轻贱　　不知名轻贱</p>
  <p id="a4m">乐法名恭敬　　慢法名不恭</p>
  <p id="a4n">不近善知识　　是名不敬首</p>
  <p id="a4o">乐行于非法　　亲友生怨嫉</p>
  <p id="a4p">与怨为亲友　　是为不敬首</p>
  <p id="a4q">如有妇女人　　履行不贞良</p>
  <p id="a4r">好与奸淫通　　作于无理行</p>
  <p id="a4s">男子违礼度　　其义亦复然</p>
  <p id="a4t">如是等名为　　轻贱之元首</p>
  <p id="a4u">斗秤欺诳人　　巧伪不均平</p>
  <p id="a4v">苟且怀贪利　　是名轻贱首</p>
  <p id="a4w">博弈相侵欺　　损丧钱财尽</p>
  <p id="a4x">如是等名为　　轻贱之首目</p>
  <p id="a4y">嗜睡着美味　　早眠而晚起</p>
  <p id="a4z">懈怠于事务　　而复喜嗔恚</p>
  <p id="a50">如斯之等人　　亦名轻贱首</p>
  <p id="a51">耳珰及镮钏　　擎盖锦屣履</p>
  <p id="a52">贫穷自严饰　　是名轻贱首</p>
  <p id="a53">财物既鲜少　　爱着情愈浓</p>
  <p id="a54">虽生刹利种　　冀求得王位</p>
  <p id="a55">如是愚痴人　　是名轻贱首</p>
  <p id="a56">财宝其业大　　多眷属亲友</p>
  <p id="a57">自食于美味　　不分施与他</p>
  <p id="a58">受他好饮食　　及得财宝利</p>
  <p id="a59">彼来至己家　　都无报答心</p>
  <p id="a5A">乃至不与食　　是名轻贱首</p>
  <p id="a5B">父母年朽迈　　衰老既至已</p>
  <p id="a5C">自食于甘美　　终不知供养</p>
  <p id="a5D">如斯之等人　　是名轻贱首</p>
  <p id="a5E">父母及兄弟　　亲属并姊妹</p>
  <p id="a5F">打骂出恶言　　是名轻贱首</p>
  <p id="a5G">沙门婆罗门　　中时来至家</p>
  <p id="a5H">不请不施食　　是名轻贱首</p>
  <p id="a5I">沙门婆罗门　　及贫穷乞丐</p>
  <p id="a5J">骂辱不施食　　是名轻贱首</p>
  <p id="a5K">谤佛及声闻　　出家在家人</p>
  <p id="a5L">为此非法事　　是名轻贱首</p>
  <p id="a5M">实非是罗汉　　自称是罗汉</p>
  <p id="a5N">天人婆罗门　　沙门中大贼</p>
  <p id="a5O">若为如是者　　是多轻贱首</p>
  <p id="a5P">如斯之等类　　为他所轻贱</p>
  <p id="a5Q">世间可轻贱　　我悉知见之</p>
  <p id="a5R">宜应远舍离　　如怖畏崄道</p>
  <p id="a5S">天复以偈赞言。</p>
  <p id="a5T">我昔已曾见　　婆罗门涅槃</p>
  <p id="a5U">久弃舍嫌怖　　能度世间爱</p>
  <p id="a5V">尔时此天说此偈已。<a id="a-5W"></a>欢喜而去。</p>
  <p data-pb></p>
  <h2 id="a5X">（二○四）</h2>
  <p id="a5Y">如是我闻。<a id="a-5Z"></a>一时佛在舍卫国祇树给孤独园。<a id="a-5a"></a>时有一天颜容晖赫。<a id="a-5b"></a>光色甚明遍于祇洹。<a id="a-5c"></a>来诣佛所顶礼足已退坐一面。<a id="a-5d"></a>而说偈言。</p>
  <p id="a5e">谁名为敬顺　　谁名为陵邈</p>
  <p id="a5f">谁为婴愚戏　　如小儿弄土</p>
  <p id="a5g">尔时世尊。<a id="a-5h"></a>以偈答曰。</p>
  <p id="a5i">男子若敬顺　　女人必陵邈</p>
  <p id="a5j">男子若陵邈　　女人必敬顺</p>
  <p id="a5k">女人婴愚戏　　如小儿弄土</p>
  <p id="a5l">天复以偈赞言。</p>
  <p id="a5m">我昔已曾见　　婆罗门涅槃</p>
  <p id="a5n">久弃舍嫌怖　　能度世间爱</p>
  <p id="a5o">尔时此天说此偈已。<a id="a-5p"></a>欢喜还宫。</p>
  <p data-pb></p>
  <h2 id="a5q">（二○五）</h2>
  <p id="a5r">如是我闻。<a id="a-5s"></a>一时佛在舍卫国祇树给孤独园。<a id="a-5t"></a>时有一天身光晃曜。<a id="a-5u"></a>犹如电光遍照祇洹赫然甚明。<a id="a-5v"></a>来诣佛所顶礼足已退坐一面而说偈言。</p>
  <p id="a5w">觉观意欲来　　遮止应遮止</p>
  <p id="a5x">一切尽遮止　　不造生死尘</p>
  <p id="a5y">尔时世尊。<a id="a-5z"></a>以偈答曰。</p>
  <p id="a60">觉观意欲来　　遮止应遮止</p>
  <p id="a61">不应一切遮　　但遮恶觉观</p>
  <p id="a62">恶恶应遮止　　遮止能遮止</p>
  <p id="a63">若能如是者　　不为生死遮</p>
  <p id="a64">天复以偈赞言。</p>
  <p id="a65">我昔已曾见　　婆罗门涅槃</p>
  <p id="a66">久弃舍嫌怖　　能度世间爱</p>
  <p id="a67">尔时此天说此偈已。<a id="a-68"></a>欢喜还宫。</p>
  <p data-pb></p>
  <h2 id="a69">（二○六）</h2>
  <p id="a6A">如是我闻。<a id="a-6B"></a>一时佛在舍卫国祇树给孤独园。<a id="a-6C"></a>时有一天身光晃曜。<a id="a-6D"></a>遍照祇洹来诣佛所。<a id="a-6E"></a>礼佛足已退坐一面。<a id="a-6F"></a>而说偈言。</p>
  <p id="a6G">云何得名称　　云何得财业</p>
  <p id="a6H">云何得称誉　　云何得亲友</p>
  <p id="a6I">尔时世尊。<a id="a-6J"></a>以偈答曰。</p>
  <p id="a6K">持戒得名称　　布施得财宝</p>
  <p id="a6L">实语得称誉　　普施众皆亲</p>
  <p id="a6M">天复以偈赞言。</p>
  <p id="a6N">我昔已曾见　　婆罗门涅槃</p>
  <p id="a6O">久弃舍嫌怖　　能度世间爱</p>
  <p id="a6P">尔时此天说此偈已。<a id="a-6Q"></a>欢喜还宫。</p>
  <p data-pb></p>
  <h2 id="a6R">（二○七）</h2>
  <p id="a6S">如是我闻。<a id="a-6T"></a>一时佛在舍卫国祇树给孤独园。<a id="a-6U"></a>时有一天光颜晃曜。<a id="a-6V"></a>赫然甚明遍于祇洹。<a id="a-6W"></a>来诣佛所顶礼佛足退坐一面。<a id="a-6X"></a>而说偈言。</p>
  <p id="a6Y">云何生为人　　如见极明了</p>
  <p id="a6Z">集诸财宝利　　多少义云何</p>
  <p id="a6a">尔时世尊以偈答曰。</p>
  <p id="a6b">先学众技能　　次集诸财宝</p>
  <p id="a6c">集财为四分　　一分供衣食</p>
  <p id="a6d">二分营作事　　一分俟匮乏</p>
  <p id="a6e">种田是初业　　商估是为次</p>
  <p id="a6f">蕃息养牛群　　羔牛并六畜</p>
  <p id="a6g">复有诸子息　　各为求妻妇</p>
  <p id="a6h">出女并姊妹　　及六畜家法</p>
  <p id="a6i">调和得利乐　　不和得苦恼</p>
  <p id="a6j">作事令终讫　　终不中休废</p>
  <p id="a6k">智者善思惟　　深知于得失</p>
  <p id="a6l">善解作不作　　财宝来趣己</p>
  <p id="a6m">如河归大海　　勤修于事业</p>
  <p id="a6n">如蜂采众华　　日日常增长</p>
  <p id="a6o">昼夜聚财业　　如彼蜂增长</p>
  <p id="a6p">财不寄老朽　　不与边远人</p>
  <p id="a6q">恶人作鄙业　　势力胜己者</p>
  <p id="a6r">终不以财宝　　与如是等人</p>
  <p id="a6s">与财为亲厚　　债索时忿诤</p>
  <p id="a6t">怪哉财义利　　失财失亲友</p>
  <p id="a6u">但如法聚财　　不应作非法</p>
  <p id="a6v">丈夫如法作　　端严极炽盛</p>
  <p id="a6w">既能自衣食　　又复惠施人</p>
  <p id="a6x">调适不失度　　命终得生天</p>
  <p id="a6y">天复以偈赞曰。</p>
  <p id="a6z">我昔已曾见　　婆罗门涅槃</p>
  <p id="a70">久弃舍嫌怖　　以度世间爱</p>
  <p id="a71">尔时此天说此偈已。<a id="a-72"></a>欢喜还宫。</p>
  <p data-pb></p>
  <h2 id="a73">（二○八）</h2>
  <p id="a74">如是我闻。<a id="a-75"></a>一时佛在舍卫国祇树给孤独园。<a id="a-76"></a>尔时佛告诸比丘乃往古昔俱萨罗国。<a id="a-77"></a>有一善弹琴人。<a id="a-78"></a>名俱[少/兔]罗。<a id="a-79"></a>涉路而行。<a id="a-7A"></a>时有六天女。<a id="a-7B"></a>各乘宫殿陵虚而行。<a id="a-7C"></a>天等出宫语此人言。<a id="a-7D"></a>舅可为我弹奏清琴。<a id="a-7E"></a>我当歌舞。<a id="a-7F"></a>时弹琴人睹其容貌光明异常生希有想。<a id="a-7G"></a>问言。<a id="a-7H"></a>姊妹。<a id="a-7I"></a>作何功德得生斯处。<a id="a-7J"></a>尔先为我说其先因。<a id="a-7K"></a>我当为尔弹奏清琴。<a id="a-7L"></a>天女答曰。<a id="a-7M"></a>汝今但当为我弹琴。<a id="a-7N"></a>我于歌中自说往缘。<a id="a-7O"></a>时俱[少/兔]罗于六天前即鼓琴。<a id="a-7P"></a>时第一天女。<a id="a-7Q"></a>而说偈言。</p>
  <p id="a7R">诸能以上衣　　用施于他人</p>
  <p id="a7S">人中生尊胜　　处天如我今</p>
  <p id="a7T">身如真金聚　　光色甚凞怡</p>
  <p id="a7U">天女有数百　　我为最尊胜</p>
  <p id="a7V">施于所爱物　　其福胜如是</p>
  <p id="a7W">第二天女。<a id="a-7X"></a>复说偈言。</p>
  <p id="a7Y">若以诸上味　　肴膳饮食施</p>
  <p id="a7Z">生人为男女　　男女中最胜</p>
  <p id="a7a">若生于天上　　犹如我今日</p>
  <p id="a7b">以舍所爱故　　随意受快乐</p>
  <p id="a7c">汝观我宫殿　　乘空自在行</p>
  <p id="a7d">身如真金聚　　光颜甚殊妙</p>
  <p id="a7e">天女有数百　　我为最尊胜</p>
  <p id="a7f">施上味饮食　　获胜报如是</p>
  <p id="a7g">第三天女。<a id="a-7h"></a>复说偈言。</p>
  <p id="a7i">若以胜妙香　　布施而修福</p>
  <p id="a7j">生人得尊胜　　处天如我身</p>
  <p id="a7k">以舍所爱故　　随意受快乐</p>
  <p id="a7l">汝观我宫殿　　乘空自在行</p>
  <p id="a7m">身如真金聚　　光颜甚殊妙</p>
  <p id="a7n">天女有数百　　我为最尊胜</p>
  <p id="a7o">以施胜香故　　获报得如是</p>
  <p id="a7p">第四天女。<a id="a-7q"></a>复说偈言。</p>
  <p id="a7r">我本人中时　　孝事难舅姑</p>
  <p id="a7s">骂詈粗恶言　　我悉能忍受</p>
  <p id="a7t">是故于今者　　获得此天身</p>
  <p id="a7u">以能孝顺故　　随意受快乐</p>
  <p id="a7v">汝观我宫殿　　乘空自在行</p>
  <p id="a7w">身如真金聚　　光颜甚殊妙</p>
  <p id="a7x">天女有百数　　我为最尊胜</p>
  <p id="a7y">以能孝事故　　获胜报如是</p>
  <p id="a7z">第五天女。<a id="a-80"></a>复说偈言。</p>
  <p id="a81">我于先身时　　属人为婢使</p>
  <p id="a82">奉侍于大家　　随顺不嗔戾</p>
  <p id="a83">精勤不懈怠　　早起而晚卧</p>
  <p id="a84">若于大家所　　得少饮食时</p>
  <p id="a85">分施于沙门　　及与婆罗门</p>
  <p id="a86">是故得天身　　随意受快乐</p>
  <p id="a87">汝观我宫殿　　乘空自在行</p>
  <p id="a88">身如真金聚　　光颜甚殊妙</p>
  <p id="a89">天女数百中　　我最为尊胜</p>
  <p id="a8A">处贱修福田　　获胜报如是</p>
  <p id="a8B">第六天女。<a id="a-8C"></a>复说偈言。</p>
  <p id="a8D">我于先身时　　得见于比丘</p>
  <p id="a8E">及以比丘尼　　生大欢喜心</p>
  <p id="a8F">彼教我精勤　　得闻彼说法</p>
  <p id="a8G">一日受斋法　　是故今生天</p>
  <p id="a8H">随意受快乐　　汝观我宫殿</p>
  <p id="a8I">乘空自在行　　身如真金色</p>
  <p id="a8J">光颜甚殊妙　　天女数百中</p>
  <p id="a8K">我为最胜尊　　汝今且观我</p>
  <p id="a8L">以用善教故　　获胜报如是</p>
  <p id="a8M">时弹琴者。<a id="a-8N"></a>复说偈言。</p>
  <p id="a8O">我今极善行　　可乐萨罗林</p>
  <p id="a8P">我今见天女　　晃曜如电光</p>
  <p id="a8Q">见闻如斯事　　还归造功德</p>
  <p id="a8R">尔时比丘闻佛所说。<a id="a-8S"></a>欢喜奉行。</p>
  <p data-pb></p>
  <h2 id="a8T">（二○九）</h2>
  <p id="a8U">如是我闻。<a id="a-8V"></a>一时佛在舍卫国祇树给孤独园。<a id="a-8W"></a>时有一天光色倍常。<a id="a-8X"></a>来至佛所顶礼佛足在一面坐。<a id="a-8Y"></a>是天威德光明炽盛。<a id="a-8Z"></a>普照祇洹悉皆大明。<a id="a-8a"></a>彼天尔时即说偈言。</p>
  <p id="a8b">云何起必坏　　云何遮不生</p>
  <p id="a8c">云何舍所畏　　云何成法乐</p>
  <p id="a8d">尔时世尊。<a id="a-8e"></a>以偈答曰。</p>
  <p id="a8f">嗔恚起时灭　　贪欲生必遮</p>
  <p id="a8g">弃无明无畏　　证灭最为乐</p>
  <p id="a8h">弃恚舍贪欲　　出于诸结使</p>
  <p id="a8i">不着于色名　　观诸法空林</p>
  <p id="a8j">欲为生死根　　欲能生诸苦</p>
  <p id="a8k">断欲得解脱　　诸苦亦复然</p>
  <p id="a8l">苦得解脱故　　苦本亦解脱</p>
  <p id="a8m">婴愚无智者　　放逸不观苦</p>
  <p id="a8n">是故没苦海　　缠缚无穷已</p>
  <p id="a8o">智者捡乱心　　不宜着诸欲</p>
  <p id="a8p">夫为放逸行　　能坏禅定乐</p>
  <p id="a8q">是故应摄想　　勿得着欲染</p>
  <p id="a8r">譬如巨富者　　守护其珍宝</p>
  <p id="a8s">尔时天复以偈赞言。</p>
  <p id="a8t">往昔已曾见　　婆罗门涅槃</p>
  <p id="a8u">嫌怖已弃舍　　能度世间爱</p>
  <p id="a8v">尔时此天说此偈已。<a id="a-8w"></a>欢喜而去。</p>
  <p data-pb></p>
  <h2 id="a8x">（二一○）</h2>
  <p id="a8y">如是我闻。<a id="a-8z"></a>一时佛在舍卫国祇树给孤独园。<a id="a-90"></a>尔时有天光色倍常。<a id="a-91"></a>来至佛所顶礼佛足在一面坐。<a id="a-92"></a>是天威德光明炽盛。<a id="a-93"></a>普照祇洹悉皆大明。<a id="a-94"></a>彼天尔时即说偈言。</p>
  <p id="a95">虽到于五尘　　不名为贪欲</p>
  <p id="a96">思想生染着　　乃名为贪欲</p>
  <p id="a97">欲能缚世间　　健者得解脱</p>
  <p id="a98">尔时世尊。<a id="a-99"></a>以偈答曰。</p>
  <p id="a9A">欲性本无常　　断灭则悟道</p>
  <p id="a9B">着欲生系缚　　永不得解脱</p>
  <p id="a9C">若以信为伴　　不信莫由起</p>
  <p id="a9D">名称转增长　　寿终得生天</p>
  <p id="a9E">若复断除欲　　不数数受有</p>
  <p id="a9F">不还来生死　　永入于涅槃</p>
  <p id="a9G">知身空无我　　观名色不坚</p>
  <p id="a9H">不着于名色　　从是而解脱</p>
  <p id="a9I">亦不见解脱　　及以非解脱</p>
  <p id="a9J">哀愍利群生　　广饶益一切</p>
  <p id="a9K">天复以偈赞言。</p>
  <p id="a9L">往昔已曾见　　婆罗门涅槃</p>
  <p id="a9M">嫌怖久舍离　　能度世间爱</p>
  <p id="a9N">尔时此天说此偈已。<a id="a-9O"></a>欢喜而去。</p>
  <p data-pb></p>
  <h2 id="a9P">（二一一）</h2>
  <p id="a9Q">如是我闻。<a id="a-9R"></a>一时佛在舍卫国祇树给孤独园。<a id="a-9S"></a>尔时有天光明倍常。<a id="a-9T"></a>来至佛所头面礼佛在一面坐。<a id="a-9U"></a>而说偈言。</p>
  <p id="a9V">应共谁止住　　复应亲近谁</p>
  <p id="a9W">从谁所受法　　得利不生恶</p>
  <p id="a9X">尔时世尊。<a id="a-9Y"></a>以偈答曰。</p>
  <p id="a9Z">应共善人住　　亲近于善者</p>
  <p id="a9a">从彼人受法　　得利不生恶</p>
  <p id="a9b">应共善人住　　亲近于善者</p>
  <p id="a9c">从彼人受法　　智者得利乐</p>
  <p id="a9d">应共善人住　　亲近于善者</p>
  <p id="a9e">从彼人受法　　智者得名誉</p>
  <p id="a9f">亲近于善者　　从彼人受法</p>
  <p id="a9g">智者得解慧　　是故应共住</p>
  <p id="a9h">亲近于善者　　从彼人受法</p>
  <p id="a9i">亲族中尊胜　　能离于忧愁</p>
  <p id="a9j">于一切苦中　　而能得解脱</p>
  <p id="a9k">远离诸恶趣　　能断一切缚</p>
  <p id="a9l">纯受上妙乐　　得近于涅槃</p>
  <p id="a9m">天复以偈赞言。</p>
  <p id="a9n">往昔已曾见　　婆罗门涅槃</p>
  <p id="a9o">嫌怖久弃舍　　能度世间爱</p>
  <p id="a9p">尔时此天说此偈已。<a id="a-9q"></a>欢喜而去。</p>
  <p data-pb></p>
  <h2 id="a9r">（二一二）</h2>
  <p id="a9s">如是我闻。<a id="a-9t"></a>一时佛在舍卫国祇树给孤独园。<a id="a-9u"></a>尔时有天光明倍常。<a id="a-9v"></a>普照祇洹悉皆大明。<a id="a-9w"></a>来诣佛所顶礼佛足却坐一面。<a id="a-9x"></a>而说偈言。</p>
  <p id="a9y">贪吝贫穷苦　　皆由不惠施</p>
  <p id="a9z">若欲求福德　　智者应施与</p>
  <p id="aA0">尔时世尊。<a id="a-A1"></a>以偈答曰。</p>
  <p id="aA2">可怖莫过贪　　贫乏恒饥渴</p>
  <p id="aA3">恐贫不布施　　不施畏甚大</p>
  <p id="aA4">今世若后世　　饥穷苦难计</p>
  <p id="aA5">若得少能施　　得多亦能施</p>
  <p id="aA6">生时得快乐　　寿终得生天</p>
  <p id="aA7">难施而能施　　是名难作业</p>
  <p id="aA8">婴愚不知解　　诸佛贤圣法</p>
  <p id="aA9">愚智俱命终　　生处各别异</p>
  <p id="aAA">愚者堕地狱　　受于种种苦</p>
  <p id="aAB">智者生人天　　乃可得解脱</p>
  <p id="aAC">贫穷捃拾活　　以用养妻子</p>
  <p id="aAD">净心割少施　　其福无有量</p>
  <p id="aAE">设百千大祀　　供养于一切</p>
  <p id="aAF">不及贫布施　　十六分中一</p>
  <p id="aAG">大祀有鞭打　　侵掠他财宝</p>
  <p id="aAH">种种苦恼人　　以成大祀业</p>
  <p id="aAI">以恶取财宝　　众皆不欢悦</p>
  <p id="aAJ">如是不净施　　及以小净施</p>
  <p id="aAK">受报有好丑　　不可以相比</p>
  <p id="aAL">如法聚财物　　终不非法求</p>
  <p id="aAM">得财舍用施　　正直而施与</p>
  <p id="aAN">具戒修禅定　　正直者受取</p>
  <p id="aAO">福聚布四方　　犹如大海水</p>
  <p id="aAP">天复以偈赞言。</p>
  <p id="aAQ">往昔已曾见　　婆罗门涅槃</p>
  <p id="aAR">嫌怖久舍离　　能度世间爱</p>
  <p id="aAS">尔时此天说此偈已。<a id="a-AT"></a>欢喜而去。</p>
  <p data-pb></p>
  <h2 id="aAU">（二一三）</h2>
  <p id="aAV">如是我闻。<a id="a-AW"></a>一时佛在王舍城毗婆山侧七叶窟中。<a id="a-AX"></a>时佛为佉陀罗刺脚极为苦痛。<a id="a-AY"></a>如来默受。<a id="a-AZ"></a>虽复苦痛无所请求。<a id="a-Aa"></a>尔时有八天子。<a id="a-Ab"></a>颜容端正来诣佛所。<a id="a-Ac"></a>中有一天言。<a id="a-Ad"></a>沙门瞿昙实是丈夫人中师子。<a id="a-Ae"></a>虽受苦痛不舍念觉心无恼异。<a id="a-Af"></a>若复有人于瞿昙大师子所生诽谤者。<a id="a-Ag"></a>当知是人甚大愚痴。<a id="a-Ah"></a>第二天亦作是说。<a id="a-Ai"></a>瞿昙沙门丈夫龙象。<a id="a-Aj"></a>虽受苦痛不舍念觉心无恼异。<a id="a-Ak"></a>若复有人于瞿昙龙象所生诽谤者。<a id="a-Al"></a>当知是人甚大愚痴。<a id="a-Am"></a>第三天复作是言。<a id="a-An"></a>沙门瞿昙如善乘牛。<a id="a-Ao"></a>第四天复作是言。<a id="a-Ap"></a>沙门瞿昙如善乘马。<a id="a-Aq"></a>第五天复作是言。<a id="a-Ar"></a>沙门瞿昙犹如牛王。<a id="a-As"></a>第六天复作是言。<a id="a-At"></a>沙门瞿昙无上丈夫。<a id="a-Au"></a>第七天复作是言。<a id="a-Av"></a>沙门瞿昙人中莲花。<a id="a-Aw"></a>第八天复作是言。<a id="a-Ax"></a>沙门瞿昙犹如分陀利。<a id="a-Ay"></a>观彼禅寂极为善定。<a id="a-Az"></a>终不矜高亦不卑下。<a id="a-B0"></a>止故解脱。<a id="a-B1"></a>解脱故止。<a id="a-B2"></a>时第八天。<a id="a-B3"></a>即说偈言。</p>
  <p id="aB4">非彼清净心　　假使满百千</p>
  <p id="aB5">通达五比施　　为于戒取缚</p>
  <p id="aB6">没溺爱欲海　　不能度彼岸</p>
  <p id="aB7">尔时八天说此偈已。<a id="a-B8"></a>顶礼佛足。<a id="a-B9"></a>还其所止。</p>
  <p id="aBA">垂下及遮止　　名称及技能</p>
  <p id="aBB">弹琴并弃舍　　种别、<a id="a-BC"></a>善丈夫</p>
  <p id="aBD">悭贪不惠施　　八天为第十</p>
  <p data-pb></p>
  <h2 id="aBE">（二一四）</h2>
  <p id="aBF">如是我闻。<a id="a-BG"></a>一时佛在舍卫国祇树给孤独园。<a id="a-BH"></a>时有一天颜色殊常。<a id="a-BI"></a>来诣佛所赫然大明。<a id="a-BJ"></a>顶礼佛足在一面坐。<a id="a-BK"></a>而说偈言(丹本澄函第十一卷初准)</p>
  <p id="aBL">譬如彼大地　　广大无有边</p>
  <p id="aBM">又亦如巨海　　甚深无崖际</p>
  <p id="aBN">须弥极高峻　　无以能喻及</p>
  <p id="aBO">谁如那罗延　　男子中无比</p>
  <p id="aBP">尔时世尊。<a id="a-BQ"></a>以偈答曰。</p>
  <p id="aBR">无物广于爱　　深大不过腹</p>
  <p id="aBS">憍慢高须弥　　唯有佛世尊</p>
  <p id="aBT">于诸男子中　　最胜无伦匹</p>
  <p id="aBU">天复以偈赞言。</p>
  <p id="aBV">往昔已曾见　　婆罗门涅槃</p>
  <p id="aBW">嫌怖久舍离　　能度世间爱</p>
  <p id="aBX">尔时此天说此偈已。<a id="a-BY"></a>欢喜还宫。</p>
  <p data-pb></p>
  <h2 id="aBZ">（二一五）</h2>
  <p id="aBa">如是我闻。<a id="a-Bb"></a>一时佛在舍卫国祇树给孤独园。<a id="a-Bc"></a>时有一天。<a id="a-Bd"></a>于其中夜来诣佛所。<a id="a-Be"></a>威光照曜赫然甚明。<a id="a-Bf"></a>顶礼佛足在一面坐。<a id="a-Bg"></a>而说偈言。</p>
  <p id="aBh">何物火不烧　　旋岚不能坏</p>
  <p id="aBi">劫尽大洪水　　一切浸烂坏</p>
  <p id="aBj">何物于彼所　　而得不烂溃</p>
  <p id="aBk">男子若女人　　所有诸财宝</p>
  <p id="aBl">以何方便故　　王贼不能侵</p>
  <p id="aBm">是何坚牢藏　　无能毁坏者</p>
  <p id="aBn">尔时世尊。<a id="a-Bo"></a>以偈答曰。</p>
  <p id="aBp">福聚火不烧　　旋岚不吹坏</p>
  <p id="aBq">劫尽洪水浸　　不能令腐朽</p>
  <p id="aBr">男女有福聚　　王贼不能侵</p>
  <p id="aBs">福是坚牢藏　　无能侵毁者</p>
  <p id="aBt">天复以偈赞言。</p>
  <p id="aBu">往昔已曾见　　婆罗门涅槃</p>
  <p id="aBv">嫌怖久舍离　　能度世间爱</p>
  <p id="aBw">尔时此天说此偈已。<a id="a-Bx"></a>欢喜还宫。</p>
  <p data-pb></p>
  <h2 id="aBy">（二一六）</h2>
  <p id="aBz">如是我闻。<a id="a-C0"></a>一时佛在舍卫国祇树给孤独园。<a id="a-C1"></a>时有一天。<a id="a-C2"></a>于其夜中来诣佛所。<a id="a-C3"></a>威光照曜赫然大明。<a id="a-C4"></a>顶礼佛足却坐一面。<a id="a-C5"></a>而说偈言。</p>
  <p id="aC6">谁能具旷路　　涉道之资粮</p>
  <p id="aC7">以何因缘故　　贼所不能劫</p>
  <p id="aC8">设复逢奸恶　　云何得守护</p>
  <p id="aC9">云何彼劫夺　　而生大欢喜</p>
  <p id="aCA">云何常亲近　　智者生欣悦</p>
  <p id="aCB">尔时世尊。<a id="a-CC"></a>以偈答曰。</p>
  <p id="aCD">信为远资粮　　福聚非贼劫</p>
  <p id="aCE">贼劫戒遮杀　　沙门劫生喜</p>
  <p id="aCF">数亲近沙门　　智者生欣悦</p>
  <p id="aCG">天复以偈赞言。</p>
  <p id="aCH">往昔已曾见　　婆罗门涅槃</p>
  <p id="aCI">嫌怖久舍离　　能度世间爱</p>
  <p id="aCJ">尔时此天说此偈已。<a id="a-CK"></a>欢喜还宫。</p>
  <p data-pb></p>
  <h2 id="aCL">（二一七）</h2>
  <p id="aCM">如是我闻。<a id="a-CN"></a>一时佛在舍卫国祇树给孤独园。<a id="a-CO"></a>时有一天光色倍常。<a id="a-CP"></a>于其中夜来诣佛所。<a id="a-CQ"></a>威光赫然悉皆大明。<a id="a-CR"></a>顶礼佛足却坐一面。<a id="a-CS"></a>而说偈言。</p>
  <p id="aCT">乐者所思念　　称意尽获得</p>
  <p id="aCU">一切诸乐中　　欲乐最为胜</p>
  <p id="aCV">尔时世尊。<a id="a-CW"></a>以偈答曰。</p>
  <p id="aCX">乐者无思念　　苦者有愿求</p>
  <p id="aCY">若人舍思愿　　是为最为胜</p>
  <p id="aCZ">天复以偈赞言。</p>
  <p id="aCa">往昔已曾见　　婆罗门涅槃</p>
  <p id="aCb">嫌怖久舍离　　能度世间爱</p>
  <p id="aCc">尔时此天说此偈已。<a id="a-Cd"></a>欢喜还宫。</p>
  <p data-pb></p>
  <h2 id="aCe">（二一八）</h2>
  <p id="aCf">如是我闻。<a id="a-Cg"></a>一时佛在舍卫国祇树给孤独园。<a id="a-Ch"></a>时有一天光颜殊特赫然大明。<a id="a-Ci"></a>来诣佛所。<a id="a-Cj"></a>顶礼佛足退坐一面。<a id="a-Ck"></a>而说偈言。</p>
  <p id="aCl">佛为天人师　　于诸物中胜</p>
  <p id="aCm">能知一切法　　利益诸世间</p>
  <p id="aCn">一切诸难中　　何物最为难</p>
  <p id="aCo">唯愿大仙尊　　为我分别说</p>
  <p id="aCp">尔时世尊。<a id="a-Cq"></a>以偈答曰。</p>
  <p id="aCr">于他得自在　　忍彼触恼难</p>
  <p id="aCs">贫穷能布施　　危厄持戒难</p>
  <p id="aCt">盛年处荣贵　　舍欲出家难</p>
  <p id="aCu">天复以偈赞言。</p>
  <p id="aCv">往昔已曾见　　婆罗门涅槃</p>
  <p id="aCw">嫌怖久舍离　　能度世间爱</p>
  <p id="aCx">尔时此天说此偈已。<a id="a-Cy"></a>欢喜还宫。</p>
  <p data-pb></p>
  <h2 id="aCz">（二一九）</h2>
  <p id="aD0">如是我闻。<a id="a-D1"></a>一时佛在舍卫国祇树给孤独园。<a id="a-D2"></a>时有一天来诣佛所。<a id="a-D3"></a>威光晃曜赫然大明。<a id="a-D4"></a>顶礼佛足退坐一面。<a id="a-D5"></a>而说偈言。</p>
  <p id="aD6">车为云何生　　谁将车所至</p>
  <p id="aD7">车去为远近　　车云何损灭</p>
  <p id="aD8">尔时世尊。<a id="a-D9"></a>以偈答曰。</p>
  <p id="aDA">从业出生车　　心将转运去</p>
  <p id="aDB">去至因尽处　　因尽则灭坏</p>
  <p id="aDC">天复以偈赞言。</p>
  <p id="aDD">往昔已曾见　　婆罗门涅槃</p>
  <p id="aDE">嫌怖久舍离　　能度世间爱</p>
  <p id="aDF">尔时此天说此偈已。<a id="a-DG"></a>欢喜还宫。</p>
  <p data-pb></p>
  <h2 id="aDH">（二二○）</h2>
  <p id="aDI">如是我闻。<a id="a-DJ"></a>一时佛在舍卫国祇树给孤独园。<a id="a-DK"></a>时有一天光色倍常来诣佛所。<a id="a-DL"></a>身光晃曜遍照祇洹悉皆大明。<a id="a-DM"></a>时此天子却坐一面。<a id="a-DN"></a>而白佛言。<a id="a-DO"></a>世尊。<a id="a-DP"></a>须多蜜奢锯陀女生子。<a id="a-DQ"></a>佛言斯是不善。<a id="a-DR"></a>非是善也。</p>
  <p id="aDS">尔时此天。<a id="a-DT"></a>即说偈言。</p>
  <p id="aDU">子生世言乐　　生子极欣庆</p>
  <p id="aDV">父母渐老朽　　何故说不善</p>
  <p id="aDW">尔时世尊。<a id="a-DX"></a>以偈答曰。</p>
  <p id="aDY">我知生子者　　必有爱别离</p>
  <p id="aDZ">阴聚和合苦　　此都非是子</p>
  <p id="aDa">是名与诸苦　　婴愚谓为乐</p>
  <p id="aDb">是故我说言　　生子为不善</p>
  <p id="aDc">不善作善想　　不爱作爱想</p>
  <p id="aDd">苦作于乐想　　放逸所极熟</p>
  <p id="aDe">天复以偈赞言。</p>
  <p id="aDf">往昔已曾见　　婆罗门涅槃</p>
  <p id="aDg">嫌怖久舍离　　能度世间爱</p>
  <p id="aDh">尔时此天说此偈已。<a id="a-Di"></a>欢喜还宫。</p>
  <p data-pb></p>
  <h2 id="aDj">（二二一）</h2>
  <p id="aDk">如是我闻。<a id="a-Dl"></a>一时佛在舍卫国祇树给孤独园。<a id="a-Dm"></a>时有一天光颜晖曜。<a id="a-Dn"></a>威色倍常赫然大明。<a id="a-Do"></a>来诣祇洹顶礼佛足在一面坐。<a id="a-Dp"></a>而说偈言。</p>
  <p id="aDq">云何自思算　　不为烦恼覆</p>
  <p id="aDr">云何复名为　　永离于众数</p>
  <p id="aDs">尔时世尊。<a id="a-Dt"></a>以偈答曰。</p>
  <p id="aDu">若善算计者　　二漏不流转</p>
  <p id="aDv">名色永已灭　　彼名离众处</p>
  <p id="aDw">总数不覆藏　　已去于总数</p>
  <p id="aDx">天复以偈赞言。</p>
  <p id="aDy">往昔已曾见　　婆罗门涅槃</p>
  <p id="aDz">嫌怖久舍离　　能度世间爱</p>
  <p id="aE0">尔时此天说此偈已。<a id="a-E1"></a>欢喜还宫。</p>
  <p data-pb></p>
  <h2 id="aE2">（二二二）</h2>
  <p id="aE3">如是我闻。<a id="a-E4"></a>一时佛在舍卫国祇树给孤独园。<a id="a-E5"></a>时有一天。<a id="a-E6"></a>光色晖曜赫然大明。<a id="a-E7"></a>来诣祇洹顶礼佛足退坐一面。<a id="a-E8"></a>而说偈言。</p>
  <p id="aE9">何物重于地　　何物高于空</p>
  <p id="aEA">何物疾于风　　何物多草木</p>
  <p id="aEB">尔时世尊。<a id="a-EC"></a>以偈答曰。</p>
  <p id="aED">持戒重于地　　憍慢高于空</p>
  <p id="aEE">心念疾于风　　乱想多草木</p>
  <p id="aEF">天复以偈赞言。</p>
  <p id="aEG">往昔已曾见　　婆罗门涅槃</p>
  <p id="aEH">嫌怖久舍离　　能度世间爱</p>
  <p id="aEI">尔时此天说此偈已。<a id="a-EJ"></a>欢喜还宫。</p>
  <p data-pb></p>
  <h2 id="aEK">（二二三）</h2>
  <p id="aEL">如是我闻。<a id="a-EM"></a>一时佛在舍卫国祇树给孤独园。<a id="a-EN"></a>时有一天。<a id="a-EO"></a>威颜晃曜光色殊常。<a id="a-EP"></a>来诣祇洹赫然大明。<a id="a-EQ"></a>顶礼佛足退坐一面。<a id="a-ER"></a>而说偈言。</p>
  <p id="aES">修行何戒行　　复作何威仪</p>
  <p id="aET">有何功德力　　造作何业行</p>
  <p id="aEU">具足何等法　　得生于天上</p>
  <p id="aEV">愿世尊悲愍　　为我开显说</p>
  <p id="aEW">尔时世尊。<a id="a-EX"></a>以偈答曰。</p>
  <p id="aEY">我今为汝说　　汝当至心听</p>
  <p id="aEZ">诸欲生天者　　先当断杀生</p>
  <p id="aEa">善修于禁戒　　守摄于诸根</p>
  <p id="aEb">不害有生类　　便得生天上</p>
  <p id="aEc">不盗他财物　　彼与乐受取</p>
  <p id="aEd">断于奸盗心　　便得生天上</p>
  <p id="aEe">不奸他妇女　　度邪淫彼岸</p>
  <p id="aEf">自足己妻色　　便得生天上</p>
  <p id="aEg">为利自己身　　亦欲利于彼</p>
  <p id="aEh">并为财利故　　远离诸放逸</p>
  <p id="aEi">实语不虚妄　　便得生天上</p>
  <p id="aEj">除去于两舌　　不斗乱彼此</p>
  <p id="aEk">乐出和合语　　以此因缘故</p>
  <p id="aEl">便得生天上　　断于粗恶言</p>
  <p id="aEm">谗刺触恼故　　吐辞皆柔软</p>
  <p id="aEn">闻者生欣悦　　以是业缘故</p>
  <p id="aEo">得生于天上　　除断于绮语</p>
  <p id="aEp">不谈无益事　　知时而说法</p>
  <p id="aEq">便得生天上　　若聚落旷野</p>
  <p id="aEr">不生贪利想　　于他财物所</p>
  <p id="aEs">不起愚痴心　　便得生天上</p>
  <p id="aEt">慈心不害物　　不挟怨憎心</p>
  <p id="aEu">向于群生类　　心无怒害想</p>
  <p id="aEv">便得生天上　　信业及果报</p>
  <p id="aEw">能修信施者　　二事俱生信</p>
  <p id="aEx">具足得正见　　便得生天上</p>
  <p id="aEy">如斯众善法　　白净十业道</p>
  <p id="aEz">悉能修行者　　必得生天上</p>
  <p id="aF0">天复以偈赞言。</p>
  <p id="aF1">往昔已曾见　　婆罗门涅槃</p>
  <p id="aF2">久舍于嫌怖　　能度世间爱</p>
  <p id="aF3">尔时此天。<a id="a-F4"></a>说此偈已。<a id="a-F5"></a>欢喜还宫。</p>
  <p id="aF6">大地火不烧　　谁赍粮所愿　　甚能及车乘　　锯陀女算数　　何重并十善</p>
 </body>
</html>