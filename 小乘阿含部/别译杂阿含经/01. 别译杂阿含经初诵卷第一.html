<!doctype html>
<html id="z3IBUHSZY" data-ver="1504">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘阿含部">
  <meta period="秦">
 </head>
 <body>
  <h1 id="a1">别译杂阿含经初诵卷第一</h1>
  <h2 id="a2">（一）</h2>
  <p id="a3">如是我闻。<a id="a-4"></a>一时佛在弥絺罗国庵婆罗园。<a id="a-5"></a>尔时尊者善生初始出家。<a id="a-6"></a>剃除须发来诣佛所。<a id="a-7"></a>顶礼佛足在一面坐。<a id="a-8"></a>佛告诸比丘。<a id="a-9"></a>此族姓子善生。<a id="a-A"></a>有二种端严。<a id="a-B"></a>一容貌瑰伟天姿挺特。<a id="a-C"></a>二能剃除须发身服法衣。<a id="a-D"></a>深信家法会归无常。<a id="a-E"></a>出家学道尽诸烦恼。<a id="a-F"></a>具足无漏心得解脱。<a id="a-G"></a>慧得解脱。<a id="a-H"></a>身证无为。<a id="a-I"></a>生死永尽。<a id="a-J"></a>梵行已立。<a id="a-K"></a>不受后有。<a id="a-L"></a>佛说是已。<a id="a-M"></a>即说偈言。</p>
  <p id="aN">比丘常寂定　　除欲离生死</p>
  <p id="aO">住最后边身　　能破于魔军</p>
  <p id="aP">修心断诸结　　端正无等伦</p>
  <p id="aQ">佛说是经已。<a id="a-R"></a>诸比丘闻佛所说。<a id="a-S"></a>欢喜奉行。</p>
  <p data-pb></p>
  <h2 id="aT">（二）</h2>
  <p id="aU">如是我闻。<a id="a-V"></a>一时佛在舍卫国祇树给孤独园。<a id="a-W"></a>尔时世尊与无央数大众。<a id="a-X"></a>围绕说法。<a id="a-Y"></a>当于尔时。<a id="a-Z"></a>有一比丘。<a id="a-a"></a>容色憔悴。<a id="a-b"></a>无有威德。<a id="a-c"></a>来诣佛所。<a id="a-d"></a>顶礼佛足。<a id="a-e"></a>叉手合掌。<a id="a-f"></a>向诸比丘。<a id="a-g"></a>在一面坐。<a id="a-h"></a>时诸比丘皆作是念。<a id="a-i"></a>今此比丘。<a id="a-j"></a>何故如是颜容毁悴。<a id="a-k"></a>无有威德。<a id="a-l"></a>世尊尔时知诸比丘心之所念。<a id="a-m"></a>即告之言。<a id="a-n"></a>汝诸比丘。<a id="a-o"></a>见彼比丘礼我已不。<a id="a-p"></a>时诸比丘白佛言。<a id="a-q"></a>世尊。<a id="a-r"></a>唯然已见。<a id="a-s"></a>佛复告言。<a id="a-t"></a>汝等今者勿于彼所生下劣想。<a id="a-u"></a>何以故。<a id="a-v"></a>彼比丘者。<a id="a-w"></a>所作已办。<a id="a-x"></a>获阿罗汉。<a id="a-y"></a>舍于重担。<a id="a-z"></a>尽诸有结。<a id="a-10"></a>得正解脱。<a id="a-11"></a>而今汝等。<a id="a-12"></a>不应于彼生轻贱想。<a id="a-13"></a>汝等若当知见如我。<a id="a-14"></a>然后乃可筹量于彼。<a id="a-15"></a>若妄称量。<a id="a-16"></a>则为自损。<a id="a-17"></a>尔时世尊即说偈言。</p>
  <p id="a18">孔雀虽以色严身　　不如鸿鹄能高飞</p>
  <p id="a19">外形虽有美仪容　　未若断漏功德尊</p>
  <p id="a1A">今此比丘犹良马　　能善调伏其心行</p>
  <p id="a1B">断欲灭结离生死　　受后边身坏魔军</p>
  <p id="a1C">佛说是已。<a id="a-1D"></a>诸比丘等。<a id="a-1E"></a>闻佛所说。<a id="a-1F"></a>欢喜奉行。</p>
  <p data-pb></p>
  <h2 id="a1G">（三）</h2>
  <p id="a1H">如是我闻。<a id="a-1I"></a>一时佛住王舍城迦兰陀竹林。<a id="a-1J"></a>尔时提婆达多获得四禅。<a id="a-1K"></a>而作是念。<a id="a-1L"></a>此摩竭提国。<a id="a-1M"></a>谁为最胜。<a id="a-1N"></a>覆自思惟。<a id="a-1O"></a>今日太子阿阇世者。<a id="a-1P"></a>当绍王位。<a id="a-1Q"></a>我今若得调伏彼者。<a id="a-1R"></a>则能控御一国人民。<a id="a-1S"></a>时提婆达多作是念已。<a id="a-1T"></a>即往诣阿阇世所。<a id="a-1U"></a>化作象宝。<a id="a-1V"></a>从门而入。<a id="a-1W"></a>非门而出。<a id="a-1X"></a>又化作马宝。<a id="a-1Y"></a>亦复如是。<a id="a-1Z"></a>又复化作沙门。<a id="a-1a"></a>从门而入。<a id="a-1b"></a>飞虚而出。<a id="a-1c"></a>又化作小儿。<a id="a-1d"></a>众宝璎珞。<a id="a-1e"></a>庄严其身。<a id="a-1f"></a>在阿阇世膝上。<a id="a-1g"></a>时阿阇世抱取呜唼。<a id="a-1h"></a>唾其口中。<a id="a-1i"></a>提婆达多贪利养故。<a id="a-1j"></a>即咽其唾。<a id="a-1k"></a>提婆达多变小儿形。<a id="a-1l"></a>还伏本身。<a id="a-1m"></a>时阿阇世见是事已。<a id="a-1n"></a>即生邪见。<a id="a-1o"></a>谓提婆达多神通变化。<a id="a-1p"></a>踰于世尊。<a id="a-1q"></a>时阿阇世于提婆达多所。<a id="a-1r"></a>深生敬信。<a id="a-1s"></a>日送五百车食。<a id="a-1t"></a>而以与之。<a id="a-1u"></a>提婆达多与其徒众五百人。<a id="a-1v"></a>俱共受其供。<a id="a-1w"></a>时有众多比丘。<a id="a-1x"></a>着衣持钵。<a id="a-1y"></a>入城乞食。<a id="a-1z"></a>饮食已讫。<a id="a-20"></a>往诣佛所白佛言。<a id="a-21"></a>世尊。<a id="a-22"></a>向以时到入城乞食。<a id="a-23"></a>见提婆达多招集远近。<a id="a-24"></a>大获供养。<a id="a-25"></a>佛告诸比丘。<a id="a-26"></a>汝等不应于提婆达所生愿羡心。<a id="a-27"></a>所以者何。<a id="a-28"></a>此提婆达必为利养之所伤害。<a id="a-29"></a>譬如芭蕉生实则死。<a id="a-2A"></a>芦竹駏驉骡怀妊等。<a id="a-2B"></a>亦复如是。<a id="a-2C"></a>提婆达多得于利养。<a id="a-2D"></a>如彼无异。<a id="a-2E"></a>提婆达多愚痴无智。<a id="a-2F"></a>不识义理。<a id="a-2G"></a>长夜受苦。<a id="a-2H"></a>是故汝等。<a id="a-2I"></a>若见于彼提婆达多为于利养之所危害。<a id="a-2J"></a>宜应舍弃贪求之事。<a id="a-2K"></a>审谛观察。<a id="a-2L"></a>当作是解。<a id="a-2M"></a>莫贪利养。<a id="a-2N"></a>即说偈言。</p>
  <p id="a2O">芭蕉生实死　　芦竹苇亦然</p>
  <p id="a2P">贪利者如是　　必能自伤损</p>
  <p id="a2Q">而此利养者　　当为衰损减</p>
  <p id="a2R">婴愚为利养　　能害于净善</p>
  <p id="a2S">譬如多罗树　　斩则更不生</p>
  <p id="a2T">佛说此经已。<a id="a-2U"></a>诸比丘闻佛所说。<a id="a-2V"></a>欢喜奉行。</p>
  <p data-pb></p>
  <h2 id="a2W">（四）</h2>
  <p id="a2X">如是我闻。<a id="a-2Y"></a>一时佛在舍卫国祇树给孤独园。<a id="a-2Z"></a>尔时众多比丘。<a id="a-2a"></a>食时已到。<a id="a-2b"></a>着衣持钵。<a id="a-2c"></a>入城乞食。<a id="a-2d"></a>时诸比丘闻释子象首比丘在于城内遇病命终。<a id="a-2e"></a>食讫回还。<a id="a-2f"></a>往至佛所。<a id="a-2g"></a>礼佛足已在一面坐。<a id="a-2h"></a>白佛言。<a id="a-2i"></a>世尊。<a id="a-2j"></a>我等比丘晨朝着衣持钵。<a id="a-2k"></a>入城乞食。<a id="a-2l"></a>闻象首比丘其命已终。<a id="a-2m"></a>唯愿世尊。<a id="a-2n"></a>为我解说象首比丘为生何处受何果报。<a id="a-2o"></a>佛告诸比丘。<a id="a-2p"></a>夫能增长三非法者。<a id="a-2q"></a>身坏命终。<a id="a-2r"></a>必堕地狱。<a id="a-2s"></a>云何名为三种非法。<a id="a-2t"></a>所谓增长悭贪愚痴嗔恚。<a id="a-2u"></a>今此比丘犯三非法。<a id="a-2v"></a>比丘当知。<a id="a-2w"></a>堕于地狱。<a id="a-2x"></a>尔时世尊。<a id="a-2y"></a>即说偈言。</p>
  <p id="a2z">若生不善心　　成就贪嗔痴</p>
  <p id="a30">此身自作恶　　还复害于己</p>
  <p id="a31">如芭蕉生实　　自害于其身</p>
  <p id="a32">若无贪嗔痴　　是名为智慧</p>
  <p id="a33">不害于己身　　是名胜丈夫</p>
  <p id="a34">是以应除断　　贪嗔痴大患</p>
  <p id="a35">时诸比丘闻佛所说。<a id="a-36"></a>欢喜奉行。</p>
  <p data-pb></p>
  <h2 id="a37">（五）</h2>
  <p id="a38">如是我闻。<a id="a-39"></a>一时佛在舍卫国祇树给孤独园。<a id="a-3A"></a>尔时长老难陀着鲜净衣。<a id="a-3B"></a>执持好钵。<a id="a-3C"></a>意气憍慢。<a id="a-3D"></a>陵蔑余人。<a id="a-3E"></a>自贡高言。<a id="a-3F"></a>我是佛弟姨母之子。<a id="a-3G"></a>尔时众多比丘往至佛所。<a id="a-3H"></a>顶礼佛足在一面坐。<a id="a-3I"></a>白佛言。<a id="a-3J"></a>世尊。<a id="a-3K"></a>难陀比丘着鲜洁衣。<a id="a-3L"></a>手持净钵。<a id="a-3M"></a>称是佛弟。<a id="a-3N"></a>云是姨子。<a id="a-3O"></a>内自憍慢。<a id="a-3P"></a>陵蔑余人。<a id="a-3Q"></a>佛闻语已。<a id="a-3R"></a>遣一比丘。<a id="a-3S"></a>往召难陀。<a id="a-3T"></a>时一比丘受佛敕已。<a id="a-3U"></a>往至其所。<a id="a-3V"></a>语难陀言。<a id="a-3W"></a>世尊唤汝。<a id="a-3X"></a>难陀闻已。<a id="a-3Y"></a>即诣佛所。<a id="a-3Z"></a>顶礼佛足在一面立。<a id="a-3a"></a>佛告难陀。<a id="a-3b"></a>汝实着鲜洁衣。<a id="a-3c"></a>手持好钵。<a id="a-3d"></a>称是佛弟姨母之子。<a id="a-3e"></a>憍慢于人。<a id="a-3f"></a>有是事不。<a id="a-3g"></a>难陀答言。<a id="a-3h"></a>实尔世尊。<a id="a-3i"></a>佛告难陀。<a id="a-3j"></a>汝今不应作如是事。<a id="a-3k"></a>汝今应当乐阿练若。<a id="a-3l"></a>处冢间树下。<a id="a-3m"></a>纳衣乞食。<a id="a-3n"></a>若是我弟姨母所生。<a id="a-3o"></a>应当修行如是等事。<a id="a-3p"></a>尔时世尊即说偈言。</p>
  <p id="a3q">我当云何见　　难陀乐苦行</p>
  <p id="a3r">如彼阿练若　　冢间坐乞食</p>
  <p id="a3s">山林闲静处　　舍欲而入定</p>
  <p id="a3t">佛说是偈已。<a id="a-3u"></a>诸比丘闻佛所说。<a id="a-3v"></a>欢喜奉行。</p>
  <p data-pb></p>
  <h2 id="a3w">（六）</h2>
  <p id="a3x">如是我闻。<a id="a-3y"></a>一时佛在舍卫国祇树给孤独园。<a id="a-3z"></a>尔时尊者难陀往至佛所。<a id="a-40"></a>顶礼佛足在一面坐。<a id="a-41"></a>尔时世尊告诸比丘。<a id="a-42"></a>善说法中。<a id="a-43"></a>难陀比丘最为第一。<a id="a-44"></a>容仪端正。<a id="a-45"></a>豪姓之子。<a id="a-46"></a>难陀比丘最为第一。<a id="a-47"></a>能舍盛欲。<a id="a-48"></a>难陀比丘最为第一。<a id="a-49"></a>收摄诸根。<a id="a-4A"></a>饮食知量。<a id="a-4B"></a>于初后夜精勤修道。<a id="a-4C"></a>修念觉意。<a id="a-4D"></a>常现在前。<a id="a-4E"></a>难陀比丘最为第一。<a id="a-4F"></a>云何名难陀比丘能摄诸根。<a id="a-4G"></a>不着色声香味触法。<a id="a-4H"></a>是名难陀能摄诸根。<a id="a-4I"></a>云何名难陀比丘饮食知量。<a id="a-4J"></a>食以止饥。<a id="a-4K"></a>不为色力。<a id="a-4L"></a>为修梵行。<a id="a-4M"></a>裁自取足。<a id="a-4N"></a>如似脂车。<a id="a-4O"></a>又如治痈。<a id="a-4P"></a>不为色力。<a id="a-4Q"></a>肥鲜端正。<a id="a-4R"></a>是名难陀饮食知量。<a id="a-4S"></a>云何名难陀比丘于初后夜。<a id="a-4T"></a>精勤修道。<a id="a-4U"></a>昼则经行。<a id="a-4V"></a>夜则坐禅。<a id="a-4W"></a>除阴盖心。<a id="a-4X"></a>于其初夜。<a id="a-4Y"></a>洗足已讫。<a id="a-4Z"></a>正身端坐。<a id="a-4a"></a>击念在前。<a id="a-4b"></a>入于禅定。<a id="a-4c"></a>讫于初夜。<a id="a-4d"></a>又于中夜。<a id="a-4e"></a>右胁着地。<a id="a-4f"></a>足足相累。<a id="a-4g"></a>系心在明。<a id="a-4h"></a>修念觉意。<a id="a-4i"></a>于后夜初。<a id="a-4j"></a>正身端坐。<a id="a-4k"></a>系念在前。<a id="a-4l"></a>而此难陀于初后夜。<a id="a-4m"></a>专心行道。<a id="a-4n"></a>等无有异。<a id="a-4o"></a>族姓子。<a id="a-4p"></a>难陀得最上念觉。<a id="a-4q"></a>难陀比丘捡心不散。<a id="a-4r"></a>正观东方。<a id="a-4s"></a>南西北方。<a id="a-4t"></a>亦复如是。<a id="a-4u"></a>捡心观察。<a id="a-4v"></a>不令错乱。<a id="a-4w"></a>苦受乐受。<a id="a-4x"></a>不苦不乐受。<a id="a-4y"></a>悉知缘起。<a id="a-4z"></a>知此诸受起灭久近。<a id="a-50"></a>亦知诸想起灭因缘。<a id="a-51"></a>亦知诸觉当住起灭因缘。<a id="a-52"></a>令诸比丘当作是学。<a id="a-53"></a>守摄诸根。<a id="a-54"></a>饮食知量。<a id="a-55"></a>初中后夜。<a id="a-56"></a>精勤修习。<a id="a-57"></a>修最上念觉。<a id="a-58"></a>当如难陀。<a id="a-59"></a>佛告诸比丘。<a id="a-5A"></a>我今教汝学难陀比丘所修之行。<a id="a-5B"></a>设有比丘所修之行。<a id="a-5C"></a>犹如难陀。<a id="a-5D"></a>我今亦当教汝等学。<a id="a-5E"></a>尔时世尊即说偈言。</p>
  <p id="a5F">若能善摄诸根者　　亦能系念节饮食</p>
  <p id="a5G">是则名为有智人　　善知心起之体相</p>
  <p id="a5H">难陀如是我所叹　　汝等应当如是学</p>
  <p id="a5I">佛说是已。<a id="a-5J"></a>诸比丘闻佛所说。<a id="a-5K"></a>欢喜奉行。</p>
  <p data-pb></p>
  <h2 id="a5L">（七）</h2>
  <p id="a5M">如是我闻。<a id="a-5N"></a>一时佛在舍卫国祇树给孤独园。<a id="a-5O"></a>尔时有比丘名曰窒师。<a id="a-5P"></a>是佛姑子。<a id="a-5Q"></a>恃佛故恒怀憍慢。<a id="a-5R"></a>不敬长老有德比丘。<a id="a-5S"></a>无有惭愧。<a id="a-5T"></a>每常多言。<a id="a-5U"></a>若诸比丘少有所说。<a id="a-5V"></a>便生嗔恚。<a id="a-5W"></a>时诸比丘见其如是。<a id="a-5X"></a>往诣佛所。<a id="a-5Y"></a>合掌礼足在一面坐。<a id="a-5Z"></a>白佛言。<a id="a-5a"></a>世尊。<a id="a-5b"></a>窒师比丘常生憍慢。<a id="a-5c"></a>自说我是佛姑之子。<a id="a-5d"></a>轻慢诸余长老比丘。<a id="a-5e"></a>恒多言说。<a id="a-5f"></a>若诸比丘少有所说。<a id="a-5g"></a>便生嗔忿。<a id="a-5h"></a>佛告诸比丘。<a id="a-5i"></a>汝等今者可往唤彼窒师比丘。<a id="a-5j"></a>诸比丘等受佛教已。<a id="a-5k"></a>往唤窒师。<a id="a-5l"></a>窒师受敕。<a id="a-5m"></a>即诣佛所。<a id="a-5n"></a>礼佛足已在一面立。<a id="a-5o"></a>如来尔时告窒师言。<a id="a-5p"></a>汝见诸长宿比丘。<a id="a-5q"></a>无恭敬心。<a id="a-5r"></a>无惭无愧。<a id="a-5s"></a>自多言说。<a id="a-5t"></a>若诸比丘少有所说。<a id="a-5u"></a>便生嗔忿。<a id="a-5v"></a>为实尔不。<a id="a-5w"></a>窒师白言。<a id="a-5x"></a>实尔世尊。<a id="a-5y"></a>佛告窒师。<a id="a-5z"></a>汝今若是我姑之子。<a id="a-60"></a>应于宿德长老诸比丘。<a id="a-61"></a>深生恭敬。<a id="a-62"></a>有惭有愧。<a id="a-63"></a>应自少语。<a id="a-64"></a>闻他所说。<a id="a-65"></a>宜应忍受。<a id="a-66"></a>尔时世尊即说偈言。</p>
  <p id="a67">恒应修善莫生嗔　　若生嗔恚名不善</p>
  <p id="a68">窒师汝今于我所　　宜应断嗔及憍慢</p>
  <p id="a69">习行诸善修梵行　　若如是者我庆悦</p>
  <p id="a6A">佛说是已。<a id="a-6B"></a>诸比丘闻佛所说。<a id="a-6C"></a>欢喜奉行。</p>
  <p data-pb></p>
  <h2 id="a6D">（八）</h2>
  <p id="a6E">如是我闻。<a id="a-6F"></a>一时佛在舍卫国祇树给孤独园。<a id="a-6G"></a>尔时毗舍佉沙门般阇罗子于讲堂上。<a id="a-6H"></a>集诸比丘。<a id="a-6I"></a>而为说法。<a id="a-6J"></a>言辞圆满。<a id="a-6K"></a>所说无滞。<a id="a-6L"></a>能令大众。<a id="a-6M"></a>闻者悦豫。<a id="a-6N"></a>听之无厌。<a id="a-6O"></a>即得悟解。<a id="a-6P"></a>时诸比丘闻其所说。<a id="a-6Q"></a>踊跃欢喜。<a id="a-6R"></a>至心听受。<a id="a-6S"></a>供养恭敬。<a id="a-6T"></a>捡心专意。<a id="a-6U"></a>听其说法。<a id="a-6V"></a>不为利养。<a id="a-6W"></a>及与名称。<a id="a-6X"></a>应义才辩。<a id="a-6Y"></a>无有穷尽能令闻者忆持不忘。<a id="a-6Z"></a>时会大众。<a id="a-6a"></a>皆如是听。<a id="a-6b"></a>有诸比丘往诣佛所。<a id="a-6c"></a>顶礼佛足在一面立。<a id="a-6d"></a>白佛言。<a id="a-6e"></a>世尊。<a id="a-6f"></a>毗舍佉比丘般阇罗子。<a id="a-6g"></a>在讲堂上为众说法。<a id="a-6h"></a>不为利养名称赞叹。<a id="a-6i"></a>应义辩才。<a id="a-6j"></a>无有穷尽。<a id="a-6k"></a>能令闻者忆持不忘佛告诸比丘汝可往唤彼毗舍佉般阇罗子。<a id="a-6l"></a>时诸比丘受教往唤毗舍佉。<a id="a-6m"></a>既受敕已。<a id="a-6n"></a>来诣佛所。<a id="a-6o"></a>顶礼佛足在一面立。<a id="a-6p"></a>佛问毗舍佉言。<a id="a-6q"></a>汝实集诸比丘为其说法。<a id="a-6r"></a>乃至令诸比丘。<a id="a-6s"></a>至心听受有是事不。<a id="a-6t"></a>答言实尔。<a id="a-6u"></a>佛赞之言。<a id="a-6v"></a>善哉善哉。<a id="a-6w"></a>毗舍佉。<a id="a-6x"></a>汝集诸比丘。<a id="a-6y"></a>在讲堂上。<a id="a-6z"></a>为其说法。<a id="a-70"></a>又复不为利养名称。<a id="a-71"></a>言辞圆满。<a id="a-72"></a>闻者欢喜。<a id="a-73"></a>至心信受。<a id="a-74"></a>汝自今已后。<a id="a-75"></a>常应如是说法饶益。<a id="a-76"></a>汝诸比丘。<a id="a-77"></a>若多若少。<a id="a-78"></a>应行二事。<a id="a-79"></a>一者应说法要。<a id="a-7A"></a>二者若无所说。<a id="a-7B"></a>应答默然不得论说诸余俗事。<a id="a-7C"></a>汝等今者。<a id="a-7D"></a>莫轻默然。<a id="a-7E"></a>而默然者。<a id="a-7F"></a>有大利益。<a id="a-7G"></a>尔时世尊。<a id="a-7H"></a>即说偈言。</p>
  <p id="a7I">若诸大众中　　愚智共聚集</p>
  <p id="a7J">若未有所说　　人则不别知</p>
  <p id="a7K">若有所显说　　然后乃别知</p>
  <p id="a7L">是故汝今者　　常应说法要</p>
  <p id="a7M">炽然于法炬　　竖立仙圣幢</p>
  <p id="a7N">诸阿罗汉等　　咸妙法为幢</p>
  <p id="a7O">诸仙胜人等　　以善语为幢</p>
  <p id="a7P">佛说是已。<a id="a-7Q"></a>诸比丘等闻佛所说。<a id="a-7R"></a>欢喜奉行。</p>
  <p data-pb></p>
  <h2 id="a7S">（九）</h2>
  <p id="a7T">如是我闻。<a id="a-7U"></a>一时佛在舍卫国祇树给孤独园。<a id="a-7V"></a>当于尔时。<a id="a-7W"></a>有众多比丘集讲堂中。<a id="a-7X"></a>各作衣服。<a id="a-7Y"></a>时有一年少比丘。<a id="a-7Z"></a>出家未久新受具戒在僧中坐。<a id="a-7a"></a>不作僧衣。<a id="a-7b"></a>时诸比丘作衣已讫。<a id="a-7c"></a>往至佛所。<a id="a-7d"></a>顶礼佛足。<a id="a-7e"></a>在一面坐。<a id="a-7f"></a>诸比丘白佛言。<a id="a-7g"></a>世尊。<a id="a-7h"></a>我等比丘。<a id="a-7i"></a>在讲堂中。<a id="a-7j"></a>裁作衣服。<a id="a-7k"></a>此年少比丘在僧中坐。<a id="a-7l"></a>不为众僧造作衣服。<a id="a-7m"></a>佛告年少比丘言。<a id="a-7n"></a>汝实不佐众僧而作衣耶。<a id="a-7o"></a>比丘白佛言。<a id="a-7p"></a>世尊。<a id="a-7q"></a>我随力所能。<a id="a-7r"></a>亦为僧作。<a id="a-7s"></a>尔时世尊知彼比丘心之所念。<a id="a-7t"></a>告诸比丘。<a id="a-7u"></a>汝等勿嫌年少比丘无所作也。<a id="a-7v"></a>彼比丘者。<a id="a-7w"></a>所作已办。<a id="a-7x"></a>得阿罗汉。<a id="a-7y"></a>诸漏已尽。<a id="a-7z"></a>舍于重担。<a id="a-80"></a>获于正智。<a id="a-81"></a>心得解脱。<a id="a-82"></a>尔时世尊即说偈言。</p>
  <p id="a83">我涅槃法　　终不为彼　　懈怠无智</p>
  <p id="a84">之所获得　　犹如良马　　上大丈夫</p>
  <p id="a85">断除爱结　　尽诸烦恼　　除祛四取</p>
  <p id="a86">获于寂灭　　能坏魔军　　住最后身</p>
  <p id="a87">佛说是已。<a id="a-88"></a>诸比丘闻佛所说。<a id="a-89"></a>欢喜奉行。</p>
  <p data-pb></p>
  <h2 id="a8A">（一○）</h2>
  <p id="a8B">如是我闻。<a id="a-8C"></a>一时佛在舍卫国祇树给孤独园。<a id="a-8D"></a>时有一比丘。<a id="a-8E"></a>名曰长老。<a id="a-8F"></a>独止一房。<a id="a-8G"></a>赞叹独住。<a id="a-8H"></a>时诸比丘往诣佛所。<a id="a-8I"></a>顶礼佛足。<a id="a-8J"></a>在一面坐。<a id="a-8K"></a>白佛言。<a id="a-8L"></a>世尊。<a id="a-8M"></a>此长老比丘赞叹独住独行独坐。<a id="a-8N"></a>佛告比丘。<a id="a-8O"></a>汝可唤彼长老比丘。<a id="a-8P"></a>时一比丘往至其所。<a id="a-8Q"></a>语长老言。<a id="a-8R"></a>世尊唤汝。<a id="a-8S"></a>长老比丘。<a id="a-8T"></a>受教敕已。<a id="a-8U"></a>来诣佛所。<a id="a-8V"></a>顶礼佛足。<a id="a-8W"></a>在一面立。<a id="a-8X"></a>佛告长老。<a id="a-8Y"></a>汝实独住。<a id="a-8Z"></a>赞叹独坐行法耶。<a id="a-8a"></a>长老白佛言。<a id="a-8b"></a>实尔世尊。<a id="a-8c"></a>佛复告言。<a id="a-8d"></a>汝今云何乐于独住赞叹独住。<a id="a-8e"></a>长老白佛言。<a id="a-8f"></a>世尊。<a id="a-8g"></a>我实独入聚落。<a id="a-8h"></a>独出独坐。<a id="a-8i"></a>佛复告言。<a id="a-8j"></a>更有独住。<a id="a-8k"></a>胜汝独住何等是耶。<a id="a-8l"></a>欲本干竭。<a id="a-8m"></a>来欲不起。<a id="a-8n"></a>现欲不生。<a id="a-8o"></a>是名婆罗门。<a id="a-8p"></a>无我我所。<a id="a-8q"></a>断于疑结。<a id="a-8r"></a>远离诸入。<a id="a-8s"></a>灭于烦恼。<a id="a-8t"></a>尔时世尊即说偈言。</p>
  <p id="a8u">一切世间　　我悉知之　　舍弃一切</p>
  <p id="a8v">尽诸爱结　　如此胜法　　名为独住</p>
  <p id="a8w">佛说是已。<a id="a-8x"></a>诸比丘闻佛所说欢喜奉行。</p>
  <p data-pb></p>
  <h2 id="a8y">（一一）</h2>
  <p id="a8z">如是我闻。<a id="a-90"></a>一时佛在舍卫国祇树给孤独园。<a id="a-91"></a>尔时长老僧钳从骄萨罗国。<a id="a-92"></a>游行至舍卫国。<a id="a-93"></a>到祇树给孤独园。<a id="a-94"></a>尔时本二知僧钳。<a id="a-95"></a>来至舍卫国。<a id="a-96"></a>着衣服璎珞种种庄严。<a id="a-97"></a>携将其子至僧钳房。<a id="a-98"></a>时尊者僧钳露地经行。<a id="a-99"></a>到尊者所。<a id="a-9A"></a>而语之言。<a id="a-9B"></a>我子稚小。<a id="a-9C"></a>不能自活。<a id="a-9D"></a>故来相见尊者。<a id="a-9E"></a>虽与相见。<a id="a-9F"></a>不共其语。<a id="a-9G"></a>第二第三。<a id="a-9H"></a>亦作是说。<a id="a-9I"></a>尊者僧钳虽复相对。<a id="a-9J"></a>了不顾视。<a id="a-9K"></a>亦不与语。<a id="a-9L"></a>本二即言。<a id="a-9M"></a>我来见尔。<a id="a-9N"></a>不共我语。<a id="a-9O"></a>此是尔子。<a id="a-9P"></a>尔自养活。<a id="a-9Q"></a>着经行道头。<a id="a-9R"></a>弃之而去。<a id="a-9S"></a>远住遥看。<a id="a-9T"></a>尔时尊者亦复不共子语。<a id="a-9U"></a>本二复自思念。<a id="a-9V"></a>今此沙门善得解脱。<a id="a-9W"></a>能断爱结。<a id="a-9X"></a>彼仙所断。<a id="a-9Y"></a>尽以获得。<a id="a-9Z"></a>不满所愿。<a id="a-9a"></a>还来取儿。<a id="a-9b"></a>负还向家。<a id="a-9c"></a>尔时世尊以净天耳过于人耳。<a id="a-9d"></a>具闻僧钳本二所说。<a id="a-9e"></a>尔时世尊即说偈言。</p>
  <p id="a9f">见来亦不喜　　见去亦不忧</p>
  <p id="a9g">舍除爱欲者　　最上婆罗门</p>
  <p id="a9h">来时既不喜　　去时亦不忧</p>
  <p id="a9i">离垢清净行　　名智婆罗门</p>
  <p id="a9j">说是偈已。<a id="a-9k"></a>诸比丘闻佛所说。<a id="a-9l"></a>欢喜奉行。</p>
  <p id="a9m">善生及恶色　　提婆并象首</p>
  <p id="a9n">二难陀、<a id="a-9o"></a>窒师　　般阇罗少年</p>
  <p id="a9p">长老并僧钳</p>
  <p data-pb></p>
  <h2 id="a9q">（一二）</h2>
  <p id="a9r">如是我闻。<a id="a-9s"></a>一时佛住王舍城仙人山中。<a id="a-9t"></a>时尊者阿难处于闲静。<a id="a-9u"></a>默自思惟。<a id="a-9v"></a>世尊昔来说三种香。<a id="a-9w"></a>所谓根茎华香。<a id="a-9x"></a>一切诸香。<a id="a-9y"></a>不出此三。<a id="a-9z"></a>然三种香。<a id="a-A0"></a>顺风则闻。<a id="a-A1"></a>逆风不闻。<a id="a-A2"></a>尊者阿难思惟是已。<a id="a-A3"></a>即从坐起。<a id="a-A4"></a>往至佛所。<a id="a-A5"></a>礼佛足毕在一面立。<a id="a-A6"></a>白佛言。<a id="a-A7"></a>世尊。<a id="a-A8"></a>我于向者独处闲静。<a id="a-A9"></a>默自思惟。<a id="a-AA"></a>世尊所说。<a id="a-AB"></a>根茎华等三种之香。<a id="a-AC"></a>众香中上。<a id="a-AD"></a>然其香气。<a id="a-AE"></a>顺风则闻。<a id="a-AF"></a>逆则不闻。<a id="a-AG"></a>世尊。<a id="a-AH"></a>颇复有香逆风顺风皆能闻不。<a id="a-AI"></a>佛告阿难。<a id="a-AJ"></a>如是如是。<a id="a-AK"></a>世有好香。<a id="a-AL"></a>顺逆皆闻。<a id="a-AM"></a>何者是耶。<a id="a-AN"></a>若聚落城邑。<a id="a-AO"></a>若男若女。<a id="a-AP"></a>修治不杀不盗。<a id="a-AQ"></a>不淫不妄语不饮酒。<a id="a-AR"></a>若诸天及得天眼者。<a id="a-AS"></a>尽皆称叹。<a id="a-AT"></a>彼城邑聚落若男若女持五戒者。<a id="a-AU"></a>如是戒香。<a id="a-AV"></a>顺逆皆闻。<a id="a-AW"></a>尔时世尊即说偈言。</p>
  <p id="aAX">若栴檀沉水　　根茎及花叶</p>
  <p id="aAY">此香顺风闻　　逆风无闻者</p>
  <p id="aAZ">持戒香丈夫　　芳馨遍世界</p>
  <p id="aAa">名闻满十方　　逆顺悉闻之</p>
  <p id="aAb">栴檀及沉水　　优钵罗拔师</p>
  <p id="aAc">如此香微劣　　不如持戒香</p>
  <p id="aAd">如是种种香　　所闻处不远</p>
  <p id="aAe">戒香闻十方　　殊胜诸天香</p>
  <p id="aAf">如此清净戒　　不放逸为本</p>
  <p id="aAg">安住无漏法　　正智得解脱</p>
  <p id="aAh">众魔虽欲求　　莫知其方所</p>
  <p id="aAi">是名安隐道　　此道最清净</p>
  <p id="aAj">永离于诸向　　舍弃于众趣</p>
  <p id="aAk">说是偈已。<a id="a-Al"></a>诸比丘闻佛所说。<a id="a-Am"></a>欢喜奉行。</p>
  <p data-pb></p>
  <h2 id="aAn">（一三）</h2>
  <p id="aAo">如是我闻。<a id="a-Ap"></a>一时佛游摩竭提国。<a id="a-Aq"></a>与千比丘俱。<a id="a-Ar"></a>先是婆罗门耆旧有德。<a id="a-As"></a>获阿罗汉。<a id="a-At"></a>诸漏已尽。<a id="a-Au"></a>尽诸有结。<a id="a-Av"></a>所作已办。<a id="a-Aw"></a>舍于重担。<a id="a-Ax"></a>逮得己利。<a id="a-Ay"></a>如来往至善住天寺祠祀林中。<a id="a-Az"></a>频婆娑罗王。<a id="a-B0"></a>闻佛到彼祠祀林间。<a id="a-B1"></a>时频婆娑罗王即将骑队。<a id="a-B2"></a>有万八千辇舆车乘万有二千。<a id="a-B3"></a>婆罗门居士数千亿万。<a id="a-B4"></a>前后围绕往诣佛所。<a id="a-B5"></a>至佛所已。<a id="a-B6"></a>舍象马车。<a id="a-B7"></a>释其容饰。<a id="a-B8"></a>往至佛所。<a id="a-B9"></a>长跪合掌。<a id="a-BA"></a>白佛言。<a id="a-BB"></a>世尊。<a id="a-BC"></a>我是摩竭提王频婆娑罗。<a id="a-BD"></a>三自称说。<a id="a-BE"></a>佛言。<a id="a-BF"></a>如是如是。<a id="a-BG"></a>摩竭提王频婆娑罗。<a id="a-BH"></a>时频婆娑罗礼佛足已。<a id="a-BI"></a>在一面坐。<a id="a-BJ"></a>摩竭提国。<a id="a-BK"></a>诸婆罗门。<a id="a-BL"></a>及以长者礼佛足已。<a id="a-BM"></a>各前就坐。<a id="a-BN"></a>时此坐中。<a id="a-BO"></a>或有举手。<a id="a-BP"></a>或默然坐。<a id="a-BQ"></a>尔时优楼频螺迦葉。<a id="a-BR"></a>坐于佛所。<a id="a-BS"></a>摩竭提人。<a id="a-BT"></a>咸生疑惑。<a id="a-BU"></a>而作是念。<a id="a-BV"></a>为佛是师。<a id="a-BW"></a>为优楼迦葉是师耶。<a id="a-BX"></a>尔时世尊知摩竭提人深心所念。<a id="a-BY"></a>即以偈问迦葉曰。</p>
  <p id="aBZ">汝于优楼所　　久修事火法</p>
  <p id="aBa">今以何因缘　　卒得离斯业</p>
  <p id="aBb">优楼频螺迦葉以偈答曰。</p>
  <p id="aBc">我先事火时　　贪嗜于美味</p>
  <p id="aBd">及以五欲色　　此皆是垢秽</p>
  <p id="aBe">以是故弃舍　　事火祠火法</p>
  <p id="aBf">尔时世尊复说偈言。</p>
  <p id="aBg">我知汝不乐　　五欲及色味</p>
  <p id="aBh">汝今所信乐　　当为人天说</p>
  <p id="aBi">尊者优楼频螺迦葉复说偈言。</p>
  <p id="aBj">我先甚愚痴　　不识至真法</p>
  <p id="aBk">祠祀火苦行　　谓为解脱因</p>
  <p id="aBl">譬如生盲者　　不见解脱道</p>
  <p id="aBm">今遇大人龙　　示我正见法</p>
  <p id="aBn">今日始睹见　　无为正真迹</p>
  <p id="aBo">利益于一切　　调御令解脱</p>
  <p id="aBp">佛出现于世　　开示于真谛</p>
  <p id="aBq">令诸含生类　　咸得睹慧光</p>
  <p id="aBr">尔时世尊复说偈言。</p>
  <p id="aBs">汝今为善来　　所求事已得</p>
  <p id="aBt">汝有善思力　　能别最胜法</p>
  <p id="aBu">汝今应观察　　大众之深心</p>
  <p id="aBv">为其现神变　　使彼生敬信</p>
  <p id="aBw">尊者优楼频螺迦葉即时入定。<a id="a-Bx"></a>起诸神通。<a id="a-By"></a>身升虚空。<a id="a-Bz"></a>坐卧经行。<a id="a-C0"></a>即于东方。<a id="a-C1"></a>行住坐卧。<a id="a-C2"></a>现四威仪。<a id="a-C3"></a>身上出水。<a id="a-C4"></a>身下出火。<a id="a-C5"></a>身下出水。<a id="a-C6"></a>身上出火。<a id="a-C7"></a>入火光三昧。<a id="a-C8"></a>出种种色光。<a id="a-C9"></a>于其东方。<a id="a-CA"></a>现其神变。<a id="a-CB"></a>南西北方。<a id="a-CC"></a>亦复如是。<a id="a-CD"></a>现神足已。<a id="a-CE"></a>在佛前住。<a id="a-CF"></a>顶礼佛足。<a id="a-CG"></a>合掌而言。<a id="a-CH"></a>大圣世尊是我之师。<a id="a-CI"></a>我于今者是佛之子。<a id="a-CJ"></a>佛言。<a id="a-CK"></a>如是如是。<a id="a-CL"></a>汝从我学。<a id="a-CM"></a>是我弟子。<a id="a-CN"></a>佛复命言。<a id="a-CO"></a>还就汝坐。<a id="a-CP"></a>时摩竭提频婆娑罗王。<a id="a-CQ"></a>闻佛所说。<a id="a-CR"></a>欢喜奉行。</p>
  <p data-pb></p>
  <h2 id="aCS">（一四）</h2>
  <p id="aCT">如是我闻。<a id="a-CU"></a>一时佛在王舍城迦兰陀竹林。<a id="a-CV"></a>尔时有陀骠比丘。<a id="a-CW"></a>力士之子。<a id="a-CX"></a>世尊于时敕陀骠比丘。<a id="a-CY"></a>料理僧事。<a id="a-CZ"></a>陀骠比丘奉命典知。<a id="a-Ca"></a>后于一时有一比丘。<a id="a-Cb"></a>名弥多求。<a id="a-Cc"></a>于众僧次应当受请。<a id="a-Cd"></a>陀骠尔时即依僧次。<a id="a-Ce"></a>遣弥多求比丘。<a id="a-Cf"></a>应请诣彼值彼设供饮食粗涩。<a id="a-Cg"></a>如是再三。<a id="a-Ch"></a>私自惆怅。<a id="a-Ci"></a>生大苦恼。<a id="a-Cj"></a>向其姊妹弥多罗比丘尼说。<a id="a-Ck"></a>陀骠所差因缘。<a id="a-Cl"></a>每得粗涩。<a id="a-Cm"></a>苦恼于我。<a id="a-Cn"></a>即语弥多罗比丘尼言。<a id="a-Co"></a>姊妹。<a id="a-Cp"></a>陀骠比丘三以恶食。<a id="a-Cq"></a>苦恼于我。<a id="a-Cr"></a>而汝今者。<a id="a-Cs"></a>宁不为我设诸方便报彼怨耶。<a id="a-Ct"></a>弥多罗比丘尼言。<a id="a-Cu"></a>我当云何能得相佐。<a id="a-Cv"></a>弥多求比丘言。<a id="a-Cw"></a>为汝计者。<a id="a-Cx"></a>汝往佛所言。<a id="a-Cy"></a>陀骠比丘先于我所作非梵行。<a id="a-Cz"></a>我当证言。<a id="a-D0"></a>实尔实尔。<a id="a-D1"></a>弥多罗比丘尼言。<a id="a-D2"></a>我当云何于净戒人而作毁谤。<a id="a-D3"></a>弥多求言。<a id="a-D4"></a>姊妹。<a id="a-D5"></a>汝若不能为我作此事者。<a id="a-D6"></a>我自今后。<a id="a-D7"></a>更复不能与汝言语。<a id="a-D8"></a>比丘尼言。<a id="a-D9"></a>汝意必尔我当从汝。<a id="a-DA"></a>弥多求比丘言。<a id="a-DB"></a>姊妹。<a id="a-DC"></a>我今先去。<a id="a-DD"></a>汝可后来。<a id="a-DE"></a>弥多比丘往至佛所。<a id="a-DF"></a>礼佛足已。<a id="a-DG"></a>在一面坐。<a id="a-DH"></a>弥多罗比丘尼复诣佛所。<a id="a-DI"></a>礼佛足已。<a id="a-DJ"></a>在一面立。<a id="a-DK"></a>白佛言。<a id="a-DL"></a>世尊。<a id="a-DM"></a>云何陀骠力士子。<a id="a-DN"></a>乃于我所。<a id="a-DO"></a>作非梵行。<a id="a-DP"></a>弥多求比丘言。<a id="a-DQ"></a>实尔世尊。<a id="a-DR"></a>时陀骠比丘在大众中。<a id="a-DS"></a>佛告陀骠比丘言。<a id="a-DT"></a>闻是语不。<a id="a-DU"></a>尔时陀骠比丘白佛言。<a id="a-DV"></a>世尊。<a id="a-DW"></a>佛自知我。<a id="a-DX"></a>佛告陀骠。<a id="a-DY"></a>汝今不应作如是语。<a id="a-DZ"></a>若作是事汝当言忆。<a id="a-Da"></a>若不作者当言不忆。<a id="a-Db"></a>即白佛言。<a id="a-Dc"></a>世尊。<a id="a-Dd"></a>我实不忆有如此事。<a id="a-De"></a>时罗睺罗白佛言。<a id="a-Df"></a>世尊。<a id="a-Dg"></a>此陀骠比丘共弥多罗比丘尼。<a id="a-Dh"></a>作非梵行。<a id="a-Di"></a>弥多求比丘证言我见。<a id="a-Dj"></a>陀骠比丘于弥多罗比丘尼所。<a id="a-Dk"></a>作非梵行。<a id="a-Dl"></a>陀骠比丘欲何所道。<a id="a-Dm"></a>佛告罗睺罗。<a id="a-Dn"></a>若彼弥多罗比丘尼诬谤于汝言。<a id="a-Do"></a>罗睺罗今于我所作非梵行。<a id="a-Dp"></a>弥多求比丘。<a id="a-Dq"></a>亦复证言。<a id="a-Dr"></a>我实见罗睺罗于彼弥多罗比丘尼所作非梵行。<a id="a-Ds"></a>汝何所道。<a id="a-Dt"></a>罗睺罗白佛言。<a id="a-Du"></a>世尊。<a id="a-Dv"></a>我若被诬。<a id="a-Dw"></a>唯言婆伽婆自证知我。<a id="a-Dx"></a>佛告罗睺罗。<a id="a-Dy"></a>汝尚知尔。<a id="a-Dz"></a>况彼清净无有所犯。<a id="a-E0"></a>而当不知作如是语。<a id="a-E1"></a>佛告诸比丘。<a id="a-E2"></a>汝等可为陀骠比丘作忆念羯磨。<a id="a-E3"></a>弥多罗比丘尼以自言故。<a id="a-E4"></a>为作灭摈。<a id="a-E5"></a>尔时诸比丘受佛敕已。<a id="a-E6"></a>于弥多求比丘。<a id="a-E7"></a>苦切捡挍。<a id="a-E8"></a>语弥多求比丘言。<a id="a-E9"></a>陀骠比丘共弥多罗比丘尼。<a id="a-EA"></a>作非梵行。<a id="a-EB"></a>为何处见。<a id="a-EC"></a>为独见耶。<a id="a-ED"></a>为共人见。<a id="a-EE"></a>如是责问。<a id="a-EF"></a>弥多求比丘不能得对。<a id="a-EG"></a>方言诬谤。<a id="a-EH"></a>陀骠比丘先于僧次。<a id="a-EI"></a>差我受请。<a id="a-EJ"></a>三得粗食。<a id="a-EK"></a>我今实以贪嗔痴故。<a id="a-EL"></a>而生此谤。<a id="a-EM"></a>尔时世尊出于静室。<a id="a-EN"></a>在众僧前敷座而坐。<a id="a-EO"></a>诸比丘等白佛言。<a id="a-EP"></a>世尊。<a id="a-EQ"></a>已为陀骠比丘作忆念羯磨。<a id="a-ER"></a>复为祢多罗比丘尼。<a id="a-ES"></a>作灭摈竟已。<a id="a-ET"></a>为问弥多求知其虚谤。<a id="a-EU"></a>尔时世尊即说偈言。</p>
  <p id="aEV">若成就一切　　所谓虚妄语</p>
  <p id="aEW">则为弃后世　　无恶而不造</p>
  <p id="aEX">宁当以此身　　吞食热铁丸</p>
  <p id="aEY">不以破戒身　　而受净信施</p>
  <p id="aEZ">佛说是已。<a id="a-Ea"></a>诸比丘闻佛所说。<a id="a-Eb"></a>欢喜奉行。</p>
  <p data-pb></p>
  <h2 id="aEc">（一五）</h2>
  <p id="aEd">如是我闻。<a id="a-Ee"></a>一时佛在王舍城迦兰陀竹林。<a id="a-Ef"></a>尔时陀骠比丘往诣佛所。<a id="a-Eg"></a>于大众中。<a id="a-Eh"></a>顶礼佛足。<a id="a-Ei"></a>白佛言。<a id="a-Ej"></a>世尊。<a id="a-Ek"></a>我于今者欲入涅槃。<a id="a-El"></a>唯愿世尊。<a id="a-Em"></a>听我灭度。<a id="a-En"></a>如是三请。<a id="a-Eo"></a>佛告陀骠。<a id="a-Ep"></a>汝入涅槃。<a id="a-Eq"></a>我不遮汝。<a id="a-Er"></a>时陀骠比丘于如来前。<a id="a-Es"></a>作十八种变。<a id="a-Et"></a>踊身虚空。<a id="a-Eu"></a>即于东方。<a id="a-Ev"></a>现四威仪。<a id="a-Ew"></a>青黄赤白。<a id="a-Ex"></a>种种色像。<a id="a-Ey"></a>或现为水。<a id="a-Ez"></a>或现火聚。<a id="a-F0"></a>身上出水。<a id="a-F1"></a>身下出火。<a id="a-F2"></a>身上出火。<a id="a-F3"></a>身下出水。<a id="a-F4"></a>或现大身。<a id="a-F5"></a>满虚空中。<a id="a-F6"></a>或复现小。<a id="a-F7"></a>履水如地。<a id="a-F8"></a>履地如水。<a id="a-F9"></a>南西北方。<a id="a-FA"></a>亦复如是。<a id="a-FB"></a>作是事已。<a id="a-FC"></a>即于空中。<a id="a-FD"></a>入火光三昧。<a id="a-FE"></a>火炎炽然。<a id="a-FF"></a>如大火聚。<a id="a-FG"></a>即入涅槃。<a id="a-FH"></a>无有遗烬。<a id="a-FI"></a>犹如酥油一时融尽。<a id="a-FJ"></a>尔时世尊即说偈言。</p>
  <p id="aFK">譬如热铁　　椎打星流　　散已寻灭</p>
  <p id="aFL">莫知所至　　得正解脱　　亦复如是</p>
  <p id="aFM">已出烦恼　　诸欲淤泥　　莫能知彼</p>
  <p id="aFN">所趣方所</p>
  <p id="aFO">佛说是已。<a id="a-FP"></a>诸比丘闻佛所说。<a id="a-FQ"></a>欢喜奉行。</p>
  <p data-pb></p>
  <h2 id="aFR">（一六）</h2>
  <p id="aFS">如是我闻。<a id="a-FT"></a>一时佛游化摩竭陀国桃河树林。<a id="a-FU"></a>见放牧人。<a id="a-FV"></a>称此林中有鸯掘魔罗贼。<a id="a-FW"></a>或伤害人。<a id="a-FX"></a>佛告牧人言。<a id="a-FY"></a>彼贼或能不见伤害。<a id="a-FZ"></a>即便前进。<a id="a-Fa"></a>复见牧人。<a id="a-Fb"></a>亦作是语。<a id="a-Fc"></a>佛如前答。<a id="a-Fd"></a>至于再三。<a id="a-Fe"></a>佛故答言。<a id="a-Ff"></a>彼恶人者。<a id="a-Fg"></a>或不见害。<a id="a-Fh"></a>佛到林中。<a id="a-Fi"></a>鸯掘魔罗遥见佛来。<a id="a-Fj"></a>左手持鞘。<a id="a-Fk"></a>右手拔刀。<a id="a-Fl"></a>腾跃而来。<a id="a-Fm"></a>彼虽奔走。<a id="a-Fn"></a>如来徐步。<a id="a-Fo"></a>不能得及。<a id="a-Fp"></a>鸯掘魔罗极走力尽。<a id="a-Fq"></a>而语佛言。<a id="a-Fr"></a>住住沙门。<a id="a-Fs"></a>佛语之言。<a id="a-Ft"></a>我今常住汝自不住。<a id="a-Fu"></a>鸯掘魔罗即说偈言。</p>
  <p id="aFv">沙门行不止　　自言我常住</p>
  <p id="aFw">我今实自住　　今言我不住</p>
  <p id="aFx">云何尔言住　　道我行不住</p>
  <p id="aFy">尔时世尊即说偈言。</p>
  <p id="aFz">我于诸众生　　久舍刀杖害</p>
  <p id="aG0">汝恼乱众生　　不舍是恶业</p>
  <p id="aG1">是故我言住　　汝名为不住</p>
  <p id="aG2">我于有形类　　舍诸毒恶害</p>
  <p id="aG3">汝不止恶业　　常作不善业</p>
  <p id="aG4">是故我言住　　汝名为不住</p>
  <p id="aG5">我于诸有命　　舍除众恼害</p>
  <p id="aG6">汝害有生命　　未除黑闇业</p>
  <p id="aG7">以是我言住　　汝名为不住</p>
  <p id="aG8">我乐于己法　　摄心不放逸</p>
  <p id="aG9">汝不见四部　　一切所不住</p>
  <p id="aGA">是名我实住　　汝名为不住</p>
  <p id="aGB">鸯掘魔罗复说偈。</p>
  <p id="aGC">我久处旷野　　未见如此人</p>
  <p id="aGD">婆伽婆来此　　示我以善法</p>
  <p id="aGE">我久修恶业　　今日悉舍离</p>
  <p id="aGF">我今听汝说　　顺法断诸恶</p>
  <p id="aGG">以刀内鞘中　　投弃于深坑</p>
  <p id="aGH">即便稽首礼　　归命于世尊</p>
  <p id="aGI">信心甚猛利　　发意求出家</p>
  <p id="aGJ">佛起大悲心　　饶益诸世间</p>
  <p id="aGK">寻言汝善来　　便得成沙门</p>
  <p id="aGL">尔时鸯掘魔罗族姓子。<a id="a-GM"></a>须发自落。<a id="a-GN"></a>被服法衣。<a id="a-GO"></a>已得出家。<a id="a-GP"></a>处于空静。<a id="a-GQ"></a>心无放逸。<a id="a-GR"></a>专精行道。<a id="a-GS"></a>勤修精进。<a id="a-GT"></a>以能专精。<a id="a-GU"></a>摄心正念。<a id="a-GV"></a>修无上梵行。<a id="a-GW"></a>尽诸苦际。<a id="a-GX"></a>于现法中。<a id="a-GY"></a>自身取证明知。<a id="a-GZ"></a>己法自知。<a id="a-Ga"></a>我生已尽。<a id="a-Gb"></a>梵所已立。<a id="a-Gc"></a>所作已办。<a id="a-Gd"></a>不受后有。<a id="a-Ge"></a>尔时尊者无害已成罗汉。<a id="a-Gf"></a>得解脱乐。<a id="a-Gg"></a>即说偈言。</p>
  <p id="aGh">我今字无害　　后为大残害</p>
  <p id="aGi">我今名有实　　真实是无害</p>
  <p id="aGj">我今身离害　　口意亦复然</p>
  <p id="aGk">终不害于他　　是真名无害</p>
  <p id="aGl">我本血涂身　　故名鸯掘摩</p>
  <p id="aGm">为大驶流[漂*寸]　　是故归依佛</p>
  <p id="aGn">归依得具戒　　即逮得三明</p>
  <p id="aGo">具知佛教法　　遵奉而修行</p>
  <p id="aGp">世间调御者　　治以刀杖捶</p>
  <p id="aGq">铁钩及鞭辔　　种种诸楚挞</p>
  <p id="aGr">世尊大调御　　舍离诸恶法</p>
  <p id="aGs">去离刀杖捶　　真是正调御</p>
  <p id="aGt">渡水须桥船　　直箭须用火</p>
  <p id="aGu">匠由斤斧正　　智以慧自调</p>
  <p id="aGv">若人先造恶　　后止不复作</p>
  <p id="aGw">是照于世间　　如月云翳消</p>
  <p id="aGx">若人先放逸　　后止不放逸</p>
  <p id="aGy">正念离棘毒　　专心度彼岸</p>
  <p id="aGz">作恶业已讫　　必应堕恶趣</p>
  <p id="aH0">蒙佛除我罪　　得免于恶业</p>
  <p id="aH1">诸人得我说　　皆除怨结心</p>
  <p id="aH2">当以忍净眼　　佛说无诤胜</p>
  <p data-pb></p>
  <h2 id="aH3">（一七）</h2>
  <p id="aH4">如是我闻。<a id="a-H5"></a>一时佛在王舍城迦兰陀竹林中。<a id="a-H6"></a>尔时有一比丘。<a id="a-H7"></a>天未明晓。<a id="a-H8"></a>往趣河边。<a id="a-H9"></a>襞叠衣服。<a id="a-HA"></a>安着一处。<a id="a-HB"></a>入河洗浴。<a id="a-HC"></a>露形出水。<a id="a-HD"></a>于河岸上。<a id="a-HE"></a>晞干其身。<a id="a-HF"></a>有天放光照彼河岸。<a id="a-HG"></a>语比丘言。<a id="a-HH"></a>汝出家未久。<a id="a-HI"></a>盛壮好发。<a id="a-HJ"></a>何不受五欲乐。<a id="a-HK"></a>非时出家。<a id="a-HL"></a>比丘答言。<a id="a-HM"></a>我今出家。<a id="a-HN"></a>正是其时。<a id="a-HO"></a>获于非时。<a id="a-HP"></a>天语沙门。<a id="a-HQ"></a>云何出家是时。<a id="a-HR"></a>获于非时。<a id="a-HS"></a>沙门答言。<a id="a-HT"></a>佛世尊说五欲是时。<a id="a-HU"></a>佛法是非时。<a id="a-HV"></a>五欲之乐。<a id="a-HW"></a>受味甚少。<a id="a-HX"></a>其患滋多。<a id="a-HY"></a>忧恼所集。<a id="a-HZ"></a>我佛法中。<a id="a-Ha"></a>现身受证。<a id="a-Hb"></a>无诸热恼。<a id="a-Hc"></a>诸有所作。<a id="a-Hd"></a>不观时日。<a id="a-He"></a>种少微缘。<a id="a-Hf"></a>获大果报。<a id="a-Hg"></a>天复问言。<a id="a-Hh"></a>佛云何说五欲是时。<a id="a-Hi"></a>云何佛法名为非时。<a id="a-Hj"></a>比丘答言。<a id="a-Hk"></a>我既年稚。<a id="a-Hl"></a>出家未久。<a id="a-Hm"></a>学日又浅。<a id="a-Hn"></a>岂曰能宣如来至真广大深义。<a id="a-Ho"></a>婆伽婆今者在近迦兰陀竹林。<a id="a-Hp"></a>尔可自往问其疑惑。<a id="a-Hq"></a>天答之言。<a id="a-Hr"></a>今佛侍从大威德天。<a id="a-Hs"></a>盈集左右。<a id="a-Ht"></a>如我弱劣。<a id="a-Hu"></a>不能得见。<a id="a-Hv"></a>汝今为我往白世尊。<a id="a-Hw"></a>如来慈矜若垂听许。<a id="a-Hx"></a>我当诣彼咨启所疑。<a id="a-Hy"></a>比丘答言。<a id="a-Hz"></a>汝若能往。<a id="a-I0"></a>往我当为汝启白世尊。<a id="a-I1"></a>天复答言。<a id="a-I2"></a>我随汝往诣世尊所。<a id="a-I3"></a>尔时比丘往诣佛所。<a id="a-I4"></a>顶礼佛足在一面立。<a id="a-I5"></a>具以天问而白世尊。<a id="a-I6"></a>尔时世尊即说偈言。</p>
  <p id="aI7">名色中生相　　谓为真实有</p>
  <p id="aI8">当知如斯人　　是名属死径</p>
  <p id="aI9">若识于名色　　本空无有性</p>
  <p id="aIA">是名尊敬佛　　永离于诸趣</p>
  <p id="aIB">佛问天曰。<a id="a-IC"></a>汝解已未。<a id="a-ID"></a>天即答言。<a id="a-IE"></a>未解世尊。<a id="a-IF"></a>佛复说偈言。</p>
  <p id="aIG">胜慢及等慢　　并及不如慢</p>
  <p id="aIH">有此三慢者　　是可有诤论</p>
  <p id="aII">灭除此三慢　　是名不动想</p>
  <p id="aIJ">佛告天曰。<a id="a-IK"></a>汝解已未。<a id="a-IL"></a>天答佛言。<a id="a-IM"></a>未解世尊。<a id="a-IN"></a>佛复说偈言。</p>
  <p id="aIO">断爱及名色　　灭除三种慢</p>
  <p id="aIP">不触于诸欲　　灭除于嗔恚</p>
  <p id="aIQ">拔除诸毒根　　诸想愿欲尽</p>
  <p id="aIR">若能如是者　　得度生死海</p>
  <p id="aIS">天白佛言。<a id="a-IT"></a>我今已解。<a id="a-IU"></a>诸比丘闻佛所说。<a id="a-IV"></a>欢喜奉行。</p>
  <p data-pb></p>
  <h2 id="aIW">（一八）</h2>
  <p id="aIX">如是我闻。<a id="a-IY"></a>一时佛在王舍城迦兰陀竹林。<a id="a-IZ"></a>尔时有一比丘。<a id="a-Ia"></a>于清晨朝往趣河边。<a id="a-Ib"></a>脱衣洗浴。<a id="a-Ic"></a>还出岸上。<a id="a-Id"></a>晞干其身。<a id="a-Ie"></a>有天放光照于河岸。<a id="a-If"></a>问比丘言。<a id="a-Ig"></a>比丘。<a id="a-Ih"></a>此是巢窟。<a id="a-Ii"></a>夜则烟出。<a id="a-Ij"></a>昼则火燃。<a id="a-Ik"></a>有婆罗门见是事已。<a id="a-Il"></a>破彼巢窟。<a id="a-Im"></a>并掘其地。<a id="a-In"></a>时有智人。<a id="a-Io"></a>语婆罗门言。<a id="a-Ip"></a>以刀掘地。<a id="a-Iq"></a>见有一龟。<a id="a-Ir"></a>婆罗门言。<a id="a-Is"></a>取是龟来。<a id="a-It"></a>复语掘地。<a id="a-Iu"></a>见一蝮蛇。<a id="a-Iv"></a>语令捉取。<a id="a-Iw"></a>复语掘地。<a id="a-Ix"></a>见一肉段。<a id="a-Iy"></a>语令挽取。<a id="a-Iz"></a>复语掘地。<a id="a-J0"></a>见一刀舍。<a id="a-J1"></a>婆罗门言。<a id="a-J2"></a>此是刀舍。<a id="a-J3"></a>语令掘取。<a id="a-J4"></a>复语掘地。<a id="a-J5"></a>见楞只芒毒虫。<a id="a-J6"></a>语令掘取。<a id="a-J7"></a>复语掘地。<a id="a-J8"></a>见有二道。<a id="a-J9"></a>复语掘出。<a id="a-JA"></a>语更掘地。<a id="a-JB"></a>见有石娶。<a id="a-JC"></a>语令出石。<a id="a-JD"></a>复语掘地。<a id="a-JE"></a>见有一龙。<a id="a-JF"></a>婆罗门言。<a id="a-JG"></a>莫恼于龙。<a id="a-JH"></a>即跪彼龙天。<a id="a-JI"></a>语比丘言。<a id="a-JJ"></a>莫忘我语。<a id="a-JK"></a>可以问佛。<a id="a-JL"></a>佛有所说。<a id="a-JM"></a>至心忆持。<a id="a-JN"></a>所以者何。<a id="a-JO"></a>我不见若天若魔若梵有能分别者。<a id="a-JP"></a>除佛及以声闻弟子比丘。<a id="a-JQ"></a>无能得解如是问者。<a id="a-JR"></a>尔时比丘往至佛所。<a id="a-JS"></a>顶礼佛足。<a id="a-JT"></a>在一面立。<a id="a-JU"></a>所闻天语。<a id="a-JV"></a>具向佛说。<a id="a-JW"></a>世尊云何巢窟。<a id="a-JX"></a>夜则烟出。<a id="a-JY"></a>昼则火然。<a id="a-JZ"></a>谁是婆罗门。<a id="a-Ja"></a>谁是智人。<a id="a-Jb"></a>云何是刀。<a id="a-Jc"></a>云何是掘。<a id="a-Jd"></a>云何为龟。<a id="a-Je"></a>云何蝮蛇。<a id="a-Jf"></a>云何肉段。<a id="a-Jg"></a>云何刀舍。<a id="a-Jh"></a>云何楞只芒毒虫。<a id="a-Ji"></a>云何二道。<a id="a-Jj"></a>云何石聚。<a id="a-Jk"></a>云何名龙。<a id="a-Jl"></a>佛告比丘。<a id="a-Jm"></a>谛听谛听。<a id="a-Jn"></a>当为汝说。<a id="a-Jo"></a>巢窟者。<a id="a-Jp"></a>所谓是身。<a id="a-Jq"></a>受于父母精气。<a id="a-Jr"></a>四大和合。<a id="a-Js"></a>衣食长养。<a id="a-Jt"></a>乃得成身。<a id="a-Ju"></a>而此身者。<a id="a-Jv"></a>会至散败膖胀虫烂。<a id="a-Jw"></a>乃至碎坏。<a id="a-Jx"></a>夜烟出者。<a id="a-Jy"></a>种种觉观。<a id="a-Jz"></a>昼火然者。<a id="a-K0"></a>从身口业。<a id="a-K1"></a>广有所作。<a id="a-K2"></a>婆罗门者。<a id="a-K3"></a>即是如来。<a id="a-K4"></a>有智人者。<a id="a-K5"></a>即诸声闻。<a id="a-K6"></a>刀喻智慧。<a id="a-K7"></a>掘地者。<a id="a-K8"></a>喻于精进。<a id="a-K9"></a>龟者喻于五盖。<a id="a-KA"></a>蝮蛇者。<a id="a-KB"></a>喻嗔恼害。<a id="a-KC"></a>肉段者。<a id="a-KD"></a>喻悭。<a id="a-KE"></a>贪嫉妒。<a id="a-KF"></a>刀舍者。<a id="a-KG"></a>喻五欲。<a id="a-KH"></a>楞只芒毒虫。<a id="a-KI"></a>喻如愚痴。<a id="a-KJ"></a>二道者。<a id="a-KK"></a>喻于疑。<a id="a-KL"></a>诸石聚者。<a id="a-KM"></a>喻于我慢。<a id="a-KN"></a>龙者喻于罗汉尽诸有结。<a id="a-KO"></a>尔时世尊即说偈言。</p>
  <p id="aKP">巢窟名为身　　觉观如彼烟</p>
  <p id="aKQ">造作如火然　　婆罗门如佛</p>
  <p id="aKR">智人是声闻　　刀即是智慧</p>
  <p id="aKS">掘地喻精进　　五盖犹如龟</p>
  <p id="aKT">嗔恚如蝮蛇　　贪嫉如肉段</p>
  <p id="aKU">五欲如刀舍　　愚痴如楞只</p>
  <p id="aKV">疑者如二道　　我见如石聚</p>
  <p id="aKW">汝今莫恼龙　　龙是真罗汉</p>
  <p id="aKX">善答问难者　　唯有佛世尊</p>
  <p id="aKY">佛说是已。<a id="a-KZ"></a>诸比丘闻佛所说。<a id="a-Ka"></a>欢喜奉行。</p>
  <p data-pb></p>
  <h2 id="aKb">（一九）</h2>
  <p id="aKc">如是我闻。<a id="a-Kd"></a>一时佛在波罗奈国仙人鹿野苑中。<a id="a-Ke"></a>尔时世尊着衣持钵。<a id="a-Kf"></a>入波罗奈城。<a id="a-Kg"></a>见一比丘。<a id="a-Kh"></a>身意不定。<a id="a-Ki"></a>诸根散乱。<a id="a-Kj"></a>时彼比丘遥见佛已。<a id="a-Kk"></a>低头惭愧。<a id="a-Kl"></a>佛乞食已。<a id="a-Km"></a>洗足入僧坊中。<a id="a-Kn"></a>出于静室坐僧众中。<a id="a-Ko"></a>语诸比丘言。<a id="a-Kp"></a>我于今朝见一比丘不摄诸根。<a id="a-Kq"></a>时彼比丘遥见我已。<a id="a-Kr"></a>有惭愧色。<a id="a-Ks"></a>低头捡情。<a id="a-Kt"></a>为是谁耶。<a id="a-Ku"></a>时彼比丘即于坐起。<a id="a-Kv"></a>以郁多罗僧。<a id="a-Kw"></a>着右肩上。<a id="a-Kx"></a>叉手合掌。<a id="a-Ky"></a>白佛言。<a id="a-Kz"></a>世尊。<a id="a-L0"></a>心意不定诸根散者。<a id="a-L1"></a>即我身是也。<a id="a-L2"></a>佛言。<a id="a-L3"></a>善哉比丘。<a id="a-L4"></a>见我乃能捡情摄意。<a id="a-L5"></a>见诸比丘比丘尼优婆塞优婆夷。<a id="a-L6"></a>亦当如是捡情摄意。<a id="a-L7"></a>如似见我。<a id="a-L8"></a>汝能如是。<a id="a-L9"></a>于长夜中安乐利益。<a id="a-LA"></a>有一比丘即于佛前。<a id="a-LB"></a>而说偈言。</p>
  <p id="aLC">比丘乞食入聚落　　心意纵乱不暂定</p>
  <p id="aLD">见佛精进摄诸根　　是故佛称为善哉</p>
  <p data-pb></p>
  <h2 id="aLE">（二○）</h2>
  <p id="aLF">如是我闻。<a id="a-LG"></a>一时佛在波罗奈国古仙人住处鹿野苑中。<a id="a-LH"></a>尔时世尊时到着衣持钵。<a id="a-LI"></a>入城乞食。<a id="a-LJ"></a>有一比丘。<a id="a-LK"></a>在天祠边。<a id="a-LL"></a>心念恶觉。<a id="a-LM"></a>嗜欲在心。<a id="a-LN"></a>时佛世尊语比丘言。<a id="a-LO"></a>比丘比丘。<a id="a-LP"></a>汝种苦子。<a id="a-LQ"></a>极为鄙秽。<a id="a-LR"></a>诸根恶漏。<a id="a-LS"></a>有漏汁处。<a id="a-LT"></a>必有蝇集。<a id="a-LU"></a>尔时比丘闻佛所说。<a id="a-LV"></a>知佛世尊识其心念。<a id="a-LW"></a>生大怖畏。<a id="a-LX"></a>身毛皆竖。<a id="a-LY"></a>疾疾而去。<a id="a-LZ"></a>佛乞食还。<a id="a-La"></a>食已洗足。<a id="a-Lb"></a>还僧坊中。<a id="a-Lc"></a>入静房坐。<a id="a-Ld"></a>从静房出在众僧前敷座而坐。<a id="a-Le"></a>佛告诸比丘。<a id="a-Lf"></a>我今入城乞食。<a id="a-Lg"></a>见一比丘。<a id="a-Lh"></a>在天祠边。<a id="a-Li"></a>心念恶觉。<a id="a-Lj"></a>嗜欲在心。<a id="a-Lk"></a>我即语言。<a id="a-Ll"></a>比丘比丘。<a id="a-Lm"></a>汝种苦子。<a id="a-Ln"></a>极为鄙秽。<a id="a-Lo"></a>诸根恶漏。<a id="a-Lp"></a>有漏汁处。<a id="a-Lq"></a>必有蝇集。<a id="a-Lr"></a>是时比丘闻佛所说。<a id="a-Ls"></a>生大惊怖。<a id="a-Lt"></a>身毛皆竖。<a id="a-Lu"></a>疾疾而去。<a id="a-Lv"></a>佛说是已。<a id="a-Lw"></a>有一比丘。<a id="a-Lx"></a>从坐而起。<a id="a-Ly"></a>叉手合掌。<a id="a-Lz"></a>白佛言。<a id="a-M0"></a>世尊。<a id="a-M1"></a>云何名种苦子。<a id="a-M2"></a>云何名为鄙秽。<a id="a-M3"></a>云何名为恶漏。<a id="a-M4"></a>云何名为蝇集。<a id="a-M5"></a>佛言。<a id="a-M6"></a>谛听谛听。<a id="a-M7"></a>当为汝说。<a id="a-M8"></a>嗔恚嫌害。<a id="a-M9"></a>名种苦子。<a id="a-MA"></a>纵心五欲。<a id="a-MB"></a>名为鄙秽。<a id="a-MC"></a>由六触入。<a id="a-MD"></a>不摄戒行。<a id="a-ME"></a>名为恶漏。<a id="a-MF"></a>烦恼止住。<a id="a-MG"></a>能起无明憍慢。<a id="a-MH"></a>无惭无愧。<a id="a-MI"></a>起诸结使。<a id="a-MJ"></a>所谓蝇集。<a id="a-MK"></a>尔时世尊即说偈言。</p>
  <p id="aML">若有不摄诸根者　　增长欲爱种苦子</p>
  <p id="aMM">作诸鄙秽常流出　　亲近欲觉恼害觉</p>
  <p id="aMN">若在聚落空闲处　　心终无有暂乐时</p>
  <p id="aMO">若于己身修正定　　修集诸通得三明</p>
  <p id="aMP">彼得快乐安隐眠　　能灭觉蝇使无余</p>
  <p id="aMQ">能修得行住健处　　履行圣迹到善方</p>
  <p id="aMR">得正智迹终不还　　入于涅槃寂灭乐</p>
  <p id="aMS">佛说是已。<a id="a-MT"></a>诸比丘闻已。<a id="a-MU"></a>欢喜奉行。</p>
  <p data-pb></p>
  <h2 id="aMV">（二一）</h2>
  <p id="aMW">如是我闻。<a id="a-MX"></a>一时佛住舍卫国祇树给孤独园。<a id="a-MY"></a>尔时有一比丘。<a id="a-MZ"></a>着衣持钵。<a id="a-Ma"></a>入城乞食。<a id="a-Mb"></a>食已回还洗足。<a id="a-Mc"></a>摄持坐具。<a id="a-Md"></a>入得眼林中。<a id="a-Me"></a>在一树下。<a id="a-Mf"></a>敷草而坐。<a id="a-Mg"></a>起恶觉观。<a id="a-Mh"></a>贪嗜五欲。<a id="a-Mi"></a>得眼林神知比丘念。<a id="a-Mj"></a>念于不净。<a id="a-Mk"></a>在此林中。<a id="a-Ml"></a>不应嗜恶。<a id="a-Mm"></a>作如是念。<a id="a-Mn"></a>我当[寤-吾+告]寤。<a id="a-Mo"></a>即作是言。<a id="a-Mp"></a>比丘比丘。<a id="a-Mq"></a>何故作疮。<a id="a-Mr"></a>比丘答言。<a id="a-Ms"></a>我当覆之。<a id="a-Mt"></a>林神复语。<a id="a-Mu"></a>汝疮如[土*瓦]。<a id="a-Mv"></a>以何覆之。<a id="a-Mw"></a>比丘答言。<a id="a-Mx"></a>我以念觉。<a id="a-My"></a>用覆此疮。<a id="a-Mz"></a>林神赞言。<a id="a-N0"></a>善哉善哉。<a id="a-N1"></a>今此比丘。<a id="a-N2"></a>善知覆疮。<a id="a-N3"></a>真实覆疮。<a id="a-N4"></a>佛以清净天耳。<a id="a-N5"></a>闻彼林神共比丘语。<a id="a-N6"></a>尔时世尊即说偈言。</p>
  <p id="aN7">世间嗜欲　　邪意所作　　疮疣已生</p>
  <p id="aN8">众蝇唼食　　嗜欲即疮　　觉观即蝇</p>
  <p id="aN9">我慢依贪　　钻丈夫心　　贪利名称</p>
  <p id="aNA">疑惑所著　　不知出要　　内心修定</p>
  <p id="aNB">具学诸通　　此不作疮　　安隐见佛</p>
  <p id="aNC">能得涅槃</p>
  <p id="aND">说此偈已。<a id="a-NE"></a>诸比丘闻佛所说。<a id="a-NF"></a>欢喜奉行。</p>
  <p data-pb></p>
  <h2 id="aNG">（二二）</h2>
  <p id="aNH">如是我闻。<a id="a-NI"></a>一时佛在舍卫国祇树给孤独园。<a id="a-NJ"></a>尔时众多比丘着衣持钵。<a id="a-NK"></a>入城乞食。<a id="a-NL"></a>尔时有一年少新学比丘。<a id="a-NM"></a>不以时节入于聚落。<a id="a-NN"></a>时诸比丘处处见彼新学比丘。<a id="a-NO"></a>而语之言。<a id="a-NP"></a>汝今新学。<a id="a-NQ"></a>未知对治法门。<a id="a-NR"></a>云何处处经历诸家。<a id="a-NS"></a>新学比丘白诸比丘言。<a id="a-NT"></a>大德诸长老等。<a id="a-NU"></a>皆往诸家。<a id="a-NV"></a>云何遮我不至诸家。<a id="a-NW"></a>时诸比丘乞食食已。<a id="a-NX"></a>收摄衣钵洗足已。<a id="a-NY"></a>往至佛所。<a id="a-NZ"></a>顶礼佛足。<a id="a-Na"></a>在一面坐。<a id="a-Nb"></a>诸比丘等白佛言。<a id="a-Nc"></a>世尊。<a id="a-Nd"></a>我等入城乞食。<a id="a-Ne"></a>见一年少新学比丘。<a id="a-Nf"></a>不以时节。<a id="a-Ng"></a>往至诸家。<a id="a-Nh"></a>我等语言。<a id="a-Ni"></a>汝是新学。<a id="a-Nj"></a>未知对治何缘非时。<a id="a-Nk"></a>往至他家。<a id="a-Nl"></a>答我等言诸老比丘亦到诸家。<a id="a-Nm"></a>何故独自而遮我耶。<a id="a-Nn"></a>尔时世尊告诸比丘。<a id="a-No"></a>大旷野中有一大池。<a id="a-Np"></a>有诸大象入彼池中。<a id="a-Nq"></a>以鼻拔取池中藕根。<a id="a-Nr"></a>净抖擞已。<a id="a-Ns"></a>用水洗之。<a id="a-Nt"></a>然后乃食。<a id="a-Nu"></a>身体肥盛。<a id="a-Nv"></a>极得气力。<a id="a-Nw"></a>诸小象等亦复食藕。<a id="a-Nx"></a>不知抖擞并及水洗。<a id="a-Ny"></a>合埿出食。<a id="a-Nz"></a>后转羸瘦。<a id="a-O0"></a>无有气力。<a id="a-O1"></a>若死若近死。<a id="a-O2"></a>尔时世尊而说偈言。</p>
  <p id="aO3">大象入池时　　以鼻拔藕根</p>
  <p id="aO4">抖擞洗去泥　　然后方食之</p>
  <p id="aO5">若有诸比丘　　具修清白法</p>
  <p id="aO6">若受于利养　　无过能染着</p>
  <p id="aO7">是名修行者　　犹如彼大象</p>
  <p id="aO8">不善解方便　　后受于过患</p>
  <p id="aO9">后受其苦恼　　如彼小象等</p>
  <p id="aOA">诸比丘闻佛所说。<a id="a-OB"></a>欢喜奉行。</p>
  <p id="aOC">阿难与结发　　及以二陀骠</p>
  <p id="aOD">贼并散倒吒　　拔弥、<a id="a-OE"></a>惭愧根</p>
  <p id="aOF">苦子并覆疮　　小大食藕根</p>
 </body>
</html>