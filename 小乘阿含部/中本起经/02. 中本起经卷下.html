<!doctype html>
<html id="z3IBUMCaN" data-ver="2143">
 <head>
  <meta charset="utf-8">
  <meta author="昙果">
  <meta author="康孟">
  <meta library="龙藏">
  <meta catalog="小乘阿含部">
  <meta period="后汉">
 </head>
 <body>
  <h1 id="a1">中本起经卷下</h1>
  <h2 id="a2">须达品第七</h2>
  <p id="a3">佛从本国。<a id="a-4"></a>与比丘僧千二百五十人俱。<a id="a-5"></a>游于王舍国竹园中。<a id="a-6"></a>长者伯勤承佛降尊。<a id="a-7"></a>驰诣竹园。<a id="a-8"></a>五心礼足。<a id="a-9"></a>逡巡恭住。<a id="a-A"></a>整心白佛。<a id="a-B"></a>唯愿世尊。<a id="a-C"></a>顾下薄食。<a id="a-D"></a>佛法默然。<a id="a-E"></a>已为许可。<a id="a-F"></a>长者欣悦。<a id="a-G"></a>接足而退。<a id="a-H"></a>还家具膳。<a id="a-I"></a>庄严幢幡。<a id="a-J"></a>亲自执事。<a id="a-K"></a>极世之味。<a id="a-L"></a>舍卫长者。<a id="a-M"></a>名曰须达(晋言善温)。<a id="a-N"></a>与主人伯勤虽未相见。<a id="a-O"></a>每信相闻。<a id="a-P"></a>行同德齐。<a id="a-Q"></a>遥揖为友。<a id="a-R"></a>须达因事。<a id="a-S"></a>来行推亲往造。<a id="a-T"></a>伯勤亲供不容得出。<a id="a-U"></a>须达踟蹰殊久。<a id="a-V"></a>呼使而曰。<a id="a-W"></a>吾故远至。<a id="a-X"></a>以展不面。<a id="a-Y"></a>虚心在昔。<a id="a-Z"></a>驰散所怀不。<a id="a-a"></a>谓今日见薄不。<a id="a-b"></a>偶迦兰迦事讫。<a id="a-c"></a>乃出相揖。<a id="a-d"></a>而坐不面。<a id="a-e"></a>在昔屈辱临顾倾企之情。<a id="a-f"></a>有兼来趣。<a id="a-g"></a>明请大宾。<a id="a-h"></a>执事自逼。<a id="a-i"></a>是使乃心滞而不叙。<a id="a-j"></a>善温问曰。<a id="a-k"></a>何谓大宾。<a id="a-l"></a>为是婚姻国节会耶。<a id="a-m"></a>答曰。<a id="a-n"></a>同志卿不闻乎。<a id="a-o"></a>白净王太子。<a id="a-p"></a>入山六年。<a id="a-q"></a>道成号佛。<a id="a-r"></a>威相明远。<a id="a-s"></a>神明烛幽。<a id="a-t"></a>方身丈六。<a id="a-u"></a>华色紫金。<a id="a-v"></a>明耀于世。<a id="a-w"></a>吐法陈戒。<a id="a-x"></a>精义入神。<a id="a-y"></a>所从弟子。<a id="a-z"></a>名比丘僧。<a id="a-10"></a>居静正身。<a id="a-11"></a>修德履道。<a id="a-12"></a>忽荣弃利。<a id="a-13"></a>义曰真人。<a id="a-14"></a>凡有一千二百五十人俱。<a id="a-15"></a>善温。<a id="a-16"></a>闻称佛声举身毛竖。<a id="a-17"></a>心喜交胸。<a id="a-18"></a>逸豫待明。<a id="a-19"></a>五情内骚。<a id="a-1A"></a>转侧不寐。<a id="a-1B"></a>至诚感通。<a id="a-1C"></a>中夜霍明。<a id="a-1D"></a>即便严出方向城门。<a id="a-1E"></a>顾见城左。<a id="a-1F"></a>有神祠舍。<a id="a-1G"></a>名曰漯披。<a id="a-1H"></a>过往跪拜。<a id="a-1I"></a>礼毕旋顾。<a id="a-1J"></a>奄便更冥。<a id="a-1K"></a>善温惶恐。<a id="a-1L"></a>不知所趣。<a id="a-1M"></a>虽有此变。<a id="a-1N"></a>心犹存佛。<a id="a-1O"></a>承其至心恐畏消除。<a id="a-1P"></a>空中声曰。<a id="a-1Q"></a>善哉须达。<a id="a-1R"></a>心至乃尔。<a id="a-1S"></a>即问空声。<a id="a-1T"></a>为是何神。<a id="a-1U"></a>便答之曰。<a id="a-1V"></a>吾是子亲摩因提也。<a id="a-1W"></a>问曰。<a id="a-1X"></a>卿生何许。<a id="a-1Y"></a>奚为此间即而答曰。<a id="a-1Z"></a>吾昔从佛神足弟子大目揵连。<a id="a-1a"></a>闻说经法。<a id="a-1b"></a>因此福报。<a id="a-1c"></a>得生第一天上。<a id="a-1d"></a>功德甚少。<a id="a-1e"></a>别使典此。<a id="a-1f"></a>见卿至心。<a id="a-1g"></a>来相佐助。<a id="a-1h"></a>佛者至尊。<a id="a-1i"></a>举足中间。<a id="a-1j"></a>福祐难量。<a id="a-1k"></a>恨吾生存不获睹佛。<a id="a-1l"></a>如今所见。<a id="a-1m"></a>明验真谛。<a id="a-1n"></a>天放大光。<a id="a-1o"></a>照于竹园。<a id="a-1p"></a>善温寻光。<a id="a-1q"></a>遥见如来。<a id="a-1r"></a>踰于所闻。<a id="a-1s"></a>前拜却住。<a id="a-1t"></a>微心视相。<a id="a-1u"></a>而问于佛。<a id="a-1v"></a>神尊宁安耶。<a id="a-1w"></a>佛为须达。<a id="a-1x"></a>而作颂曰。</p>
  <p id="a1y">无忧无喜相　　心虚清净安</p>
  <p id="a1z">已能无所生　　见谛入泥洹</p>
  <p id="a20">觉正念清明　　己度五道渊</p>
  <p id="a21">恩爱网断坏　　永寂悦彼安</p>
  <p id="a22">长者须达。<a id="a-23"></a>闻说是时。<a id="a-24"></a>因本功德。<a id="a-25"></a>便发净意。<a id="a-26"></a>逮得法眼。<a id="a-27"></a>归命三尊。<a id="a-28"></a>咨受五戒。<a id="a-29"></a>为清信士。<a id="a-2A"></a>前白佛言。<a id="a-2B"></a>唯愿如来。<a id="a-2C"></a>临盻舍卫。<a id="a-2D"></a>教授一时。<a id="a-2E"></a>济度君民。<a id="a-2F"></a>世尊又曰。<a id="a-2G"></a>卿姓字何乎。<a id="a-2H"></a>长者跪对曰。<a id="a-2I"></a>鄙字须达。<a id="a-2J"></a>侍养孤老。<a id="a-2K"></a>供给衣食。<a id="a-2L"></a>国人称我给孤独氏。<a id="a-2M"></a>佛而告曰。<a id="a-2N"></a>彼有精舍。<a id="a-2O"></a>容吾众不。<a id="a-2P"></a>对曰未有。<a id="a-2Q"></a>长者须达。<a id="a-2R"></a>承佛圣旨。<a id="a-2S"></a>进前长跪。<a id="a-2T"></a>而白世尊。<a id="a-2U"></a>余能堪任。<a id="a-2V"></a>兴立精舍。<a id="a-2W"></a>唯须比丘。<a id="a-2X"></a>监临处当。<a id="a-2Y"></a>顾敕舍利弗。<a id="a-2Z"></a>并行营佐。<a id="a-2a"></a>即受教命。<a id="a-2b"></a>作礼而退还彼舍卫。<a id="a-2c"></a>周行求地。<a id="a-2d"></a>唯祇园好。<a id="a-2e"></a>众果流泉。<a id="a-2f"></a>奇鸟翔集。<a id="a-2g"></a>地夷木茂。<a id="a-2h"></a>去城又近。<a id="a-2i"></a>因往守请只。<a id="a-2j"></a>了无卖意。<a id="a-2k"></a>求之不止。<a id="a-2l"></a>恚而言曰。<a id="a-2m"></a>若能以金钱。<a id="a-2n"></a>集布满园。<a id="a-2o"></a>尔乃出耳。<a id="a-2p"></a>重问审实尔不。<a id="a-2q"></a>只谓。<a id="a-2r"></a>价高子必不及戏言决耳。<a id="a-2s"></a>复何疑哉。<a id="a-2t"></a>须达辞还。<a id="a-2u"></a>载辈送钱。<a id="a-2v"></a>园监不听。<a id="a-2w"></a>走白大家。<a id="a-2x"></a>须达送钱不审内不报敕园监。<a id="a-2y"></a>吾自戏言遣钱勿受。<a id="a-2z"></a>二人共诤。<a id="a-30"></a>举国耆老。<a id="a-31"></a>驰往谏止。<a id="a-32"></a>耆老断当。<a id="a-33"></a>地价已决。<a id="a-34"></a>不应得悔。<a id="a-35"></a>国政清平。<a id="a-36"></a>只不违法。<a id="a-37"></a>即听布钱。<a id="a-38"></a>门里不周。<a id="a-39"></a>只意喜曰。<a id="a-3A"></a>吾还得园矣。<a id="a-3B"></a>遣人催督须达自往。<a id="a-3C"></a>共诣园观。<a id="a-3D"></a>所思未周。<a id="a-3E"></a>意愦不乐。<a id="a-3F"></a>只曰。<a id="a-3G"></a>国贤若悔便止。<a id="a-3H"></a>答言不悔。<a id="a-3I"></a>思得伏藏毕地直耳。<a id="a-3J"></a>只心惟佛必是至尊。<a id="a-3K"></a>能使斯人。<a id="a-3L"></a>竭财不恨。<a id="a-3M"></a>可戴可仰。<a id="a-3N"></a>神妙如兹。<a id="a-3O"></a>便谓须达。<a id="a-3P"></a>勿复足钱余地贸树共立精舍。<a id="a-3Q"></a>须达即言。<a id="a-3R"></a>善哉许诺。<a id="a-3S"></a>便兴功夫。<a id="a-3T"></a>僧房坐具。<a id="a-3U"></a>床榻茵耨。<a id="a-3V"></a>极世之妙。<a id="a-3W"></a>加施幢幡。<a id="a-3X"></a>香汁洒地。<a id="a-3Y"></a>备办供具。<a id="a-3Z"></a>兼肴重馔。<a id="a-3a"></a>烧众名香。<a id="a-3b"></a>遥跪请佛。<a id="a-3c"></a>唯愿如来枉屈尊神。</p>
  <p id="a3d">于是众祐。<a id="a-3e"></a>与大比丘僧千二百五十人俱。<a id="a-3f"></a>游于舍卫国。<a id="a-3g"></a>应须达请。<a id="a-3h"></a>威神震动。<a id="a-3i"></a>国内咸喜。<a id="a-3j"></a>男女大小。<a id="a-3k"></a>填路而出。<a id="a-3l"></a>给孤独氏。<a id="a-3m"></a>及王弟只陀。<a id="a-3n"></a>前礼佛足。<a id="a-3o"></a>共上精舍。<a id="a-3p"></a>佛受咒愿故。<a id="a-3q"></a>曰祇树给孤独园。<a id="a-3r"></a>王国有事。<a id="a-3s"></a>急召须达。<a id="a-3t"></a>赴行应会。<a id="a-3u"></a>事讫驰还。<a id="a-3v"></a>奉斋尽恭。<a id="a-3w"></a>却从步涉中路有人。<a id="a-3x"></a>奉酪一瓶。<a id="a-3y"></a>顾无所使。<a id="a-3z"></a>自提而行。<a id="a-40"></a>前逢梵志。<a id="a-41"></a>请令持之。<a id="a-42"></a>共诣精舍。<a id="a-43"></a>手自斟酌。<a id="a-44"></a>顾命梵志。<a id="a-45"></a>汝便斟酌。<a id="a-46"></a>饭讫行澡。<a id="a-47"></a>俨然听法。<a id="a-48"></a>一切欢喜。<a id="a-49"></a>称善无量。</p>
  <p id="a4A">梵志暮还。<a id="a-4B"></a>奉斋不餐。<a id="a-4C"></a>妇怪而问。<a id="a-4D"></a>不审何恨。<a id="a-4E"></a>答曰不恚。<a id="a-4F"></a>吾斋故耳。<a id="a-4G"></a>妇重质之。<a id="a-4H"></a>何从斋来。<a id="a-4I"></a>梵志答曰。<a id="a-4J"></a>给孤独氏。<a id="a-4K"></a>于园饭佛。<a id="a-4L"></a>请吾往斋。<a id="a-4M"></a>斋名八关。<a id="a-4N"></a>其妇流泪。<a id="a-4O"></a>忿然恚曰。<a id="a-4P"></a>君毁遗则。<a id="a-4Q"></a>祸此兴矣。<a id="a-4R"></a>瞿昙乱法。<a id="a-4S"></a>奚足采纳。<a id="a-4T"></a>迫踧不已。<a id="a-4U"></a>便共俱饭。<a id="a-4V"></a>梵志寿算。<a id="a-4W"></a>终于夜半。<a id="a-4X"></a>生于郁多罗卫国。<a id="a-4Y"></a>作大泽树神。<a id="a-4Z"></a>时有婆罗门等五百人。<a id="a-4a"></a>欲诣恒水三祠神池。<a id="a-4b"></a>沐浴垢秽。<a id="a-4c"></a>希望神仙。<a id="a-4d"></a>中道乏粮。<a id="a-4e"></a>遥望彼树。<a id="a-4f"></a>想有流泉。<a id="a-4g"></a>驰趣树下。<a id="a-4h"></a>了无所见。<a id="a-4i"></a>穷困斯泽。<a id="a-4j"></a>饥渴委厄。<a id="a-4k"></a>树神人现。<a id="a-4l"></a>问梵志曰。<a id="a-4m"></a>道士那来。<a id="a-4n"></a>今若行耶。<a id="a-4o"></a>同声答曰。<a id="a-4p"></a>欲诣神池澡浴望仙。<a id="a-4q"></a>今日饥渴。<a id="a-4r"></a>幸哀矜济。<a id="a-4s"></a>树神即举手。<a id="a-4t"></a>众味流溢。<a id="a-4u"></a>众饭饱足。<a id="a-4v"></a>诣神请曰。<a id="a-4w"></a>何等功德。<a id="a-4x"></a>致此巍巍。<a id="a-4y"></a>神答梵志。<a id="a-4z"></a>吾因舍卫给孤独氏。<a id="a-50"></a>持八关斋。<a id="a-51"></a>为妇所败。<a id="a-52"></a>不卒其业。<a id="a-53"></a>来生斯泽。<a id="a-54"></a>作此树神。<a id="a-55"></a>若终斋法。<a id="a-56"></a>福应生天。<a id="a-57"></a>尔时树神。<a id="a-58"></a>而作颂曰。</p>
  <p id="a59">祠祀种祸根　　日夜长枝条</p>
  <p id="a5A">唐苦败身本　　法斋度世仙</p>
  <p id="a5B">梵志闻偈。<a id="a-5C"></a>迷解信受。<a id="a-5D"></a>旋还舍卫。<a id="a-5E"></a>路由一国。<a id="a-5F"></a>名拘蓝尼。<a id="a-5G"></a>国有长者。<a id="a-5H"></a>字瞿师罗(晋音美言)。<a id="a-5I"></a>人民敬爱。<a id="a-5J"></a>言辄顺承。<a id="a-5K"></a>梵志众等。<a id="a-5L"></a>往造求宿。<a id="a-5M"></a>美音问曰。<a id="a-5N"></a>道士何来。<a id="a-5O"></a>今欲所之。<a id="a-5P"></a>具陈彼泽树神功德。<a id="a-5Q"></a>欲诣舍卫。<a id="a-5R"></a>造孤独氏攒采法斋。<a id="a-5S"></a>冀遂本志。<a id="a-5T"></a>美音喜跃。<a id="a-5U"></a>宿行所追。<a id="a-5V"></a>亘解欲行。<a id="a-5W"></a>明旦宣令宗室及所亲爱。<a id="a-5X"></a>谁能共行受斋揩式。<a id="a-5Y"></a>合五百人。<a id="a-5Z"></a>佥然应命。<a id="a-5a"></a>本愿相引。<a id="a-5b"></a>感义严出。<a id="a-5c"></a>行诣舍卫。<a id="a-5d"></a>未至祇洹。<a id="a-5e"></a>道逢须达。<a id="a-5f"></a>往造佛所过而不识。<a id="a-5g"></a>愿问从者。<a id="a-5h"></a>此何大夫。<a id="a-5i"></a>对曰给孤独氏也。<a id="a-5j"></a>梵志众等喜而追曰。<a id="a-5k"></a>吾愿成矣。<a id="a-5l"></a>求人得人。<a id="a-5m"></a>驰趣相见同声叹曰。<a id="a-5n"></a>久承令懿注仰虚心。<a id="a-5o"></a>闻有道训八关斋法。<a id="a-5p"></a>故远投托。<a id="a-5q"></a>幸蒙示导。<a id="a-5r"></a>须达止车答曰。<a id="a-5s"></a>吾有大师。<a id="a-5t"></a>号曰如来众祐。<a id="a-5u"></a>度人近在祇洹。<a id="a-5v"></a>可共俱进造觐世尊。<a id="a-5w"></a>闻命敬诺。<a id="a-5x"></a>恭肃尽虔。<a id="a-5y"></a>遥瞻如来。<a id="a-5z"></a>情喜内发。<a id="a-60"></a>五体投地。<a id="a-61"></a>退坐一面。<a id="a-62"></a>缘察本心。<a id="a-63"></a>旨说法要。<a id="a-64"></a>五百梵志得阿那含。<a id="a-65"></a>便作沙门。<a id="a-66"></a>美音宗等。<a id="a-67"></a>逮得法眼。</p>
  <p id="a68">诸比丘白佛。<a id="a-69"></a>五百梵志。<a id="a-6A"></a>及诸长者。<a id="a-6B"></a>得道何速。<a id="a-6C"></a>世尊告曰。<a id="a-6D"></a>过去不远。<a id="a-6E"></a>时世有佛。<a id="a-6F"></a>号名迦葉。<a id="a-6G"></a>为众讲法。<a id="a-6H"></a>说吾当来。<a id="a-6I"></a>今诸梵志于彼佛前。<a id="a-6J"></a>愿乐欲见当来释迦文佛。<a id="a-6K"></a>是诸长者亦同斯愿。<a id="a-6L"></a>从是因缘。<a id="a-6M"></a>见吾便解。<a id="a-6N"></a>比丘欢喜。<a id="a-6O"></a>尽受奉行。<a id="a-6P"></a>美音心念欲请世尊。<a id="a-6Q"></a>佛知其念。<a id="a-6R"></a>而告之曰。<a id="a-6S"></a>彼无精舍。<a id="a-6T"></a>汝愿不遂。<a id="a-6U"></a>美音悦解喜前白佛。<a id="a-6V"></a>我有别宅。<a id="a-6W"></a>愿为精舍。<a id="a-6X"></a>唯哀垂救济度群生乞退还国。<a id="a-6Y"></a>修备所供。<a id="a-6Z"></a>头面接足。<a id="a-6a"></a>礼毕而去。</p>
  <p data-pb></p>
  <h2 id="a6b">本起玄容斋品第八</h2>
  <p id="a6c">尔时如来与比丘僧千二百五十人俱。<a id="a-6d"></a>从舍卫祇洹。<a id="a-6e"></a>游于拘蓝尼国美音精庐。<a id="a-6f"></a>足蹈门阃。<a id="a-6g"></a>天地震动。<a id="a-6h"></a>珠玑乐器。<a id="a-6i"></a>不鼓自鸣。<a id="a-6j"></a>蛊毒隐伏。<a id="a-6k"></a>吉瑞和清。<a id="a-6l"></a>当尔日也。<a id="a-6m"></a>境界人民。<a id="a-6n"></a>靡不敬肃渴仰世尊。<a id="a-6o"></a>是时国王。<a id="a-6p"></a>名曰优填。<a id="a-6q"></a>强暴侵克。<a id="a-6r"></a>开纳佞言。<a id="a-6s"></a>耽荒女乐。<a id="a-6t"></a>疑网自沈。<a id="a-6u"></a>又置大夫人二人。<a id="a-6v"></a>左右番上。<a id="a-6w"></a>二后姿容一国少双。<a id="a-6x"></a>左夫人字照堂。<a id="a-6y"></a>为人憍骜。<a id="a-6z"></a>唯恶是从。<a id="a-70"></a>谗疾贤良。<a id="a-71"></a>谮入无厌。<a id="a-72"></a>右夫人字该容。<a id="a-73"></a>执行仁爱。<a id="a-74"></a>虔敬肃恭。<a id="a-75"></a>清素约己。<a id="a-76"></a>文不加身。<a id="a-77"></a>王珍其操。<a id="a-78"></a>每事私焉。<a id="a-79"></a>照堂怀嫉。<a id="a-7A"></a>赞之至深。<a id="a-7B"></a>王察其行。<a id="a-7C"></a>不纳其言。<a id="a-7D"></a>该容有长老青衣。<a id="a-7E"></a>名曰度胜。<a id="a-7F"></a>恒行市香。<a id="a-7G"></a>因归问讯。<a id="a-7H"></a>路由精舍。<a id="a-7I"></a>每过修敬。<a id="a-7J"></a>减省香钱。<a id="a-7K"></a>合集寄聚。<a id="a-7L"></a>便行饭佛及比丘僧。<a id="a-7M"></a>佛为说法。<a id="a-7N"></a>书心不忘。<a id="a-7O"></a>施讫还宫。<a id="a-7P"></a>过肆取香。<a id="a-7Q"></a>因此功福。<a id="a-7R"></a>本行所追。<a id="a-7S"></a>香气熏闻斤两倍常。<a id="a-7T"></a>诘问理穷。<a id="a-7U"></a>任实首情。<a id="a-7V"></a>每减香钱。<a id="a-7W"></a>饭佛及僧。<a id="a-7X"></a>法深义妙。<a id="a-7Y"></a>非世所闻。<a id="a-7Z"></a>该容闻说佛声。<a id="a-7a"></a>悚然心欢喜自念曰。<a id="a-7b"></a>吾心喜踊。<a id="a-7c"></a>何因得闻无量法乎。<a id="a-7d"></a>即告度胜。<a id="a-7e"></a>试为我说。<a id="a-7f"></a>度胜白曰。<a id="a-7g"></a>身贱口秽。<a id="a-7h"></a>不敢便宣如来尊言。<a id="a-7i"></a>乞行诣佛。<a id="a-7j"></a>受敕而还。<a id="a-7k"></a>便遣出宫。<a id="a-7l"></a>重告之曰。<a id="a-7m"></a>具受仪式。<a id="a-7n"></a>度胜未还。<a id="a-7o"></a>夫人侍女。<a id="a-7p"></a>侧息中庭。<a id="a-7q"></a>佛告度胜。<a id="a-7r"></a>汝还说法。<a id="a-7s"></a>多有度者。<a id="a-7t"></a>说法之仪。<a id="a-7u"></a>先施高座。<a id="a-7v"></a>度胜受敕。<a id="a-7w"></a>具宣圣旨。<a id="a-7x"></a>该容欣悦。<a id="a-7y"></a>开笥出衣。<a id="a-7z"></a>积为高座。<a id="a-80"></a>承佛威神。<a id="a-81"></a>如应说法。<a id="a-82"></a>夫人该容。<a id="a-83"></a>及诸侍女。<a id="a-84"></a>疑解破恶。<a id="a-85"></a>得道沟港。<a id="a-86"></a>度胜应时。<a id="a-87"></a>逮得总持。<a id="a-88"></a>照堂协恨。<a id="a-89"></a>妒愤内发。<a id="a-8A"></a>数谮非一。<a id="a-8B"></a>王反辱曰。<a id="a-8C"></a>汝辈妖蛊。<a id="a-8D"></a>言不及义。<a id="a-8E"></a>彼人操行。<a id="a-8F"></a>执节可贵。<a id="a-8G"></a>照堂心忌。<a id="a-8H"></a>犹欲害之。<a id="a-8I"></a>密白王曰。<a id="a-8J"></a>恒遣青衣。<a id="a-8K"></a>往来佛所。<a id="a-8L"></a>情荡外交。<a id="a-8M"></a>志溢邪趣。<a id="a-8N"></a>妾实修良。<a id="a-8O"></a>忠直见忽。<a id="a-8P"></a>数谮不已。<a id="a-8Q"></a>王颇惑之。<a id="a-8R"></a>照堂心谋念曰。<a id="a-8S"></a>伺子斋日之中必矣。<a id="a-8T"></a>伺其斋日。<a id="a-8U"></a>因劝白王。<a id="a-8V"></a>今日之乐。<a id="a-8W"></a>宜请右夫人。<a id="a-8X"></a>王便普召。<a id="a-8Y"></a>被命皆会。<a id="a-8Z"></a>该容持斋。<a id="a-8a"></a>独不应命。<a id="a-8b"></a>反覆三召。<a id="a-8c"></a>执节不移。<a id="a-8d"></a>王怒隆盛。<a id="a-8e"></a>遣人拽出。<a id="a-8f"></a>缚置殿前。<a id="a-8g"></a>将欲射杀。<a id="a-8h"></a>该容不怖。<a id="a-8i"></a>一心归佛。<a id="a-8j"></a>王自射之。<a id="a-8k"></a>箭还向己。<a id="a-8l"></a>后射辄还。<a id="a-8m"></a>王时大懅。<a id="a-8n"></a>惶怖解焉。<a id="a-8o"></a>而问之曰。<a id="a-8p"></a>汝有何术。<a id="a-8q"></a>乃致是耶。<a id="a-8r"></a>夫人对曰。<a id="a-8s"></a>唯事如来。<a id="a-8t"></a>归命三尊。<a id="a-8u"></a>朝奉佛斋。<a id="a-8v"></a>过中不餐。<a id="a-8w"></a>加行八事。<a id="a-8x"></a>饰不近身。<a id="a-8y"></a>必是世尊哀顾若兹。<a id="a-8z"></a>王曰善哉。<a id="a-90"></a>岂可言不。<a id="a-91"></a>当诣精舍。<a id="a-92"></a>觐见表虔。<a id="a-93"></a>会有敌国兴兵入界。<a id="a-94"></a>彼众强盛。<a id="a-95"></a>王自出征。<a id="a-96"></a>顾命梵志。<a id="a-97"></a>名曰吉星。<a id="a-98"></a>权领国政。<a id="a-99"></a>照堂喜曰。<a id="a-9A"></a>吾父领政。<a id="a-9B"></a>杀子必矣。<a id="a-9C"></a>王去之后。<a id="a-9D"></a>女与父谋。<a id="a-9E"></a>烧杀该容及其侍女。<a id="a-9F"></a>诈言失火。<a id="a-9G"></a>谓可掩塞。<a id="a-9H"></a>事会发露。<a id="a-9I"></a>王大恚之。<a id="a-9J"></a>斥徙吉星。<a id="a-9K"></a>捐弃于外。<a id="a-9L"></a>以其道士故全其命。<a id="a-9M"></a>照堂等辈。<a id="a-9N"></a>幽之地窟。<a id="a-9O"></a>推逐邪道。<a id="a-9P"></a>广阐佛法。</p>
  <p id="a9Q">诸比丘退席白佛言。<a id="a-9R"></a>王后该容。<a id="a-9S"></a>及其侍女。<a id="a-9T"></a>精进乃尔。<a id="a-9U"></a>见谛得道。<a id="a-9V"></a>不审何罪遇此火害。<a id="a-9W"></a>唯愿世尊。<a id="a-9X"></a>彰告未闻。<a id="a-9Y"></a>佛告比丘。<a id="a-9Z"></a>过去有城。<a id="a-9a"></a>名波罗奈。<a id="a-9b"></a>有淫女五百人。<a id="a-9c"></a>延致轻薄。<a id="a-9d"></a>以自供济。<a id="a-9e"></a>世有辟支佛。<a id="a-9f"></a>名曰迦罗。<a id="a-9g"></a>教化人民。<a id="a-9h"></a>令持五戒。<a id="a-9i"></a>举国士女。<a id="a-9j"></a>归心师焉。<a id="a-9k"></a>诸女恚曰。<a id="a-9l"></a>此人奚来。<a id="a-9m"></a>断吾宾客。<a id="a-9n"></a>咸共兴恚。<a id="a-9o"></a>谋图毁害。<a id="a-9p"></a>后日迦罗复入其聚。<a id="a-9q"></a>诸女同忿。<a id="a-9r"></a>皆以火炉。<a id="a-9s"></a>打扑迦罗。<a id="a-9t"></a>举身焦烂。<a id="a-9u"></a>无所悔恨。<a id="a-9v"></a>便现神足。<a id="a-9w"></a>飞升虚空。<a id="a-9x"></a>众女惊怖泣泪悔过。<a id="a-9y"></a>长跪举头。<a id="a-9z"></a>而陈情曰。<a id="a-A0"></a>女子憃憨。<a id="a-A1"></a>不识至真。<a id="a-A2"></a>群愚荒憨。<a id="a-A3"></a>毁辱神灵。<a id="a-A4"></a>自惟过舋。<a id="a-A5"></a>罪恶若山。<a id="a-A6"></a>愿降神德。<a id="a-A7"></a>以消重殃。<a id="a-A8"></a>寻声即下。<a id="a-A9"></a>而般泥洹。<a id="a-AA"></a>诸女起塔。<a id="a-AB"></a>供养舍利。<a id="a-AC"></a>世尊。<a id="a-AD"></a>又曰。<a id="a-AE"></a>于彼淫女该容等是也。<a id="a-AF"></a>罪福追人。<a id="a-AG"></a>久无不彰。<a id="a-AH"></a>说是法时。<a id="a-AI"></a>国内大小。<a id="a-AJ"></a>信伏欢喜。<a id="a-AK"></a>咸归三尊。<a id="a-AL"></a>受戒而退。<a id="a-AM"></a>佛与比丘。<a id="a-AN"></a>还到舍卫。<a id="a-AO"></a>止顿祇洹。</p>
  <p data-pb></p>
  <h2 id="aAP">瞿昙弥来作比丘尼品第九</h2>
  <p id="aAQ">时佛游于迦维罗卫国释氏精舍。<a id="a-AR"></a>与大比丘僧。<a id="a-AS"></a>千二百五十人俱。<a id="a-AT"></a>是时大爱道瞿昙弥。<a id="a-AU"></a>行到佛所。<a id="a-AV"></a>稽首作礼。<a id="a-AW"></a>却住一面。<a id="a-AX"></a>叉手白佛言。<a id="a-AY"></a>我闻女人精进可得沙门四道。<a id="a-AZ"></a>愿得受佛法律。<a id="a-Aa"></a>我以居家有信。<a id="a-Ab"></a>欲出家为道。<a id="a-Ac"></a>佛言且止。<a id="a-Ad"></a>瞿昙弥。<a id="a-Ae"></a>无乐以女人入我法律。<a id="a-Af"></a>服法衣者。<a id="a-Ag"></a>当尽寿清净究畅梵行。<a id="a-Ah"></a>瞿昙弥。<a id="a-Ai"></a>则复求哀。<a id="a-Aj"></a>如是至三。<a id="a-Ak"></a>佛不肯听。<a id="a-Al"></a>便前作礼。<a id="a-Am"></a>绕佛而去。<a id="a-An"></a>其后不久。<a id="a-Ao"></a>佛时与诸大比丘俱。<a id="a-Ap"></a>从释氏精舍。<a id="a-Aq"></a>入迦维罗卫国。<a id="a-Ar"></a>大爱道闻佛从诸弟子来入国中。<a id="a-As"></a>心大欢喜。<a id="a-At"></a>即行到佛所。<a id="a-Au"></a>稽首佛足下。<a id="a-Av"></a>大爱道复白佛言。<a id="a-Aw"></a>我闻女人精进可得沙门四道。<a id="a-Ax"></a>愿得受佛法律。<a id="a-Ay"></a>我以居家有信。<a id="a-Az"></a>欲出家为道。<a id="a-B0"></a>佛言止止。<a id="a-B1"></a>瞿昙弥。<a id="a-B2"></a>无乐以女人入我法律。<a id="a-B3"></a>服法衣者。<a id="a-B4"></a>当尽寿清净究畅梵行。<a id="a-B5"></a>大爱道。<a id="a-B6"></a>则复求哀。<a id="a-B7"></a>如是至三。<a id="a-B8"></a>佛不肯听。<a id="a-B9"></a>便前作礼。<a id="a-BA"></a>绕佛而去。<a id="a-BB"></a>佛时与诸比丘。<a id="a-BC"></a>留止是国。<a id="a-BD"></a>避雨三月。<a id="a-BE"></a>补成衣已。<a id="a-BF"></a>着衣持钵。<a id="a-BG"></a>出国而去。<a id="a-BH"></a>大爱道即与诸老母等。<a id="a-BI"></a>俱行追佛。<a id="a-BJ"></a>佛行转到那私县。<a id="a-BK"></a>顿止河上。<a id="a-BL"></a>大爱道便前稽首作礼却住。<a id="a-BM"></a>白佛言。<a id="a-BN"></a>我闻女人精进可得沙门四道。<a id="a-BO"></a>愿得受佛法律。<a id="a-BP"></a>我以居家有信。<a id="a-BQ"></a>欲出家为道。<a id="a-BR"></a>佛言止止。<a id="a-BS"></a>瞿昙弥。<a id="a-BT"></a>无乐以女人入我法律。<a id="a-BU"></a>服法衣者。<a id="a-BV"></a>当尽寿清净究畅梵行。<a id="a-BW"></a>大爱道则复求哀。<a id="a-BX"></a>如是至三。<a id="a-BY"></a>佛不肯听。<a id="a-BZ"></a>便前作礼。<a id="a-Ba"></a>绕佛而退。<a id="a-Bb"></a>住于门外。<a id="a-Bc"></a>被弊败之衣。<a id="a-Bd"></a>徒跣而立。<a id="a-Be"></a>颜面垢秽。<a id="a-Bf"></a>衣服污尘。<a id="a-Bg"></a>身体疲劳。<a id="a-Bh"></a>嘘唏悲啼。<a id="a-Bi"></a>贤者阿难。<a id="a-Bj"></a>见伯母大爱道如是。<a id="a-Bk"></a>即问言。<a id="a-Bl"></a>瞿昙弥。<a id="a-Bm"></a>何因弊衣徒跣。<a id="a-Bn"></a>面垢衣尘疲劳悲啼。<a id="a-Bo"></a>大爱道答言。<a id="a-Bp"></a>贤者阿难。<a id="a-Bq"></a>今我用女人故。<a id="a-Br"></a>不得受佛法律。<a id="a-Bs"></a>是以自悲伤耳。<a id="a-Bt"></a>阿难言。<a id="a-Bu"></a>止止瞿昙弥。<a id="a-Bv"></a>且自宽意。<a id="a-Bw"></a>待我今入向佛说是事。<a id="a-Bx"></a>贤者阿难。<a id="a-By"></a>即入稽首佛足下。<a id="a-Bz"></a>长跪白佛言。<a id="a-C0"></a>我从佛闻。<a id="a-C1"></a>女人精进可得沙门四道。<a id="a-C2"></a>今大爱道以至心欲受法律。<a id="a-C3"></a>其已居家有信。<a id="a-C4"></a>欲出家为道。<a id="a-C5"></a>愿佛许之。<a id="a-C6"></a>佛言止止。<a id="a-C7"></a>阿难。<a id="a-C8"></a>无乐使女人入我法律为沙门也。<a id="a-C9"></a>所以者何。<a id="a-CA"></a>阿难。<a id="a-CB"></a>譬如族姓之家生子。<a id="a-CC"></a>多女少男。<a id="a-CD"></a>当知是家以为衰弱。<a id="a-CE"></a>不得大强盛也。<a id="a-CF"></a>今使女人入我法律者。<a id="a-CG"></a>必令佛清净梵行不得久住。<a id="a-CH"></a>譬如稻田禾稼具熟。<a id="a-CI"></a>而有恶露灾气。<a id="a-CJ"></a>则令善谷伤败。<a id="a-CK"></a>今使女人入我法律者。<a id="a-CL"></a>必令佛清净大道不得久兴盛。<a id="a-CM"></a>阿难复言。<a id="a-CN"></a>今大爱道。<a id="a-CO"></a>多有善意。<a id="a-CP"></a>佛初生时。<a id="a-CQ"></a>力自育养。<a id="a-CR"></a>至于长大。<a id="a-CS"></a>佛言有是。<a id="a-CT"></a>阿难。<a id="a-CU"></a>大爱道。<a id="a-CV"></a>信多善意。<a id="a-CW"></a>于我有恩。<a id="a-CX"></a>我生七日。<a id="a-CY"></a>而母终亡。<a id="a-CZ"></a>大爱道。<a id="a-Ca"></a>自育养我。<a id="a-Cb"></a>至于长大。<a id="a-Cc"></a>今我于天下为佛。<a id="a-Cd"></a>亦多有恩德于大爱道。<a id="a-Ce"></a>大爱道。<a id="a-Cf"></a>但由我故。<a id="a-Cg"></a>得来自归佛自归法自归比丘僧。<a id="a-Ch"></a>又信佛信法信比丘僧。<a id="a-Ci"></a>不复疑苦。<a id="a-Cj"></a>不复疑习。<a id="a-Ck"></a>不复疑尽。<a id="a-Cl"></a>不复疑道。<a id="a-Cm"></a>方成其信。<a id="a-Cn"></a>成其禁戒。<a id="a-Co"></a>成其多闻。<a id="a-Cp"></a>成其布施。<a id="a-Cq"></a>成其智慧。<a id="a-Cr"></a>亦能自禁制。<a id="a-Cs"></a>不杀生。<a id="a-Ct"></a>不盗窃。<a id="a-Cu"></a>不淫泆。<a id="a-Cv"></a>不妄语。<a id="a-Cw"></a>不饮酒。<a id="a-Cx"></a>如是阿难。<a id="a-Cy"></a>正使人终身相给施衣被。<a id="a-Cz"></a>饮食卧具病困医药。<a id="a-D0"></a>不及我此恩德也。<a id="a-D1"></a>佛告阿难。<a id="a-D2"></a>假使女人。<a id="a-D3"></a>欲作沙门者。<a id="a-D4"></a>有八敬之法。<a id="a-D5"></a>不得踰越。<a id="a-D6"></a>当以尽寿。<a id="a-D7"></a>学而行之。<a id="a-D8"></a>譬如防水。<a id="a-D9"></a>善治堤塘。<a id="a-DA"></a>勿漏而已。<a id="a-DB"></a>其能如是者。<a id="a-DC"></a>可入我律戒。<a id="a-DD"></a>何谓八敬之法。<a id="a-DE"></a>一者比丘持大戒。<a id="a-DF"></a>女人比丘尼。<a id="a-DG"></a>当从受正法。<a id="a-DH"></a>二者比丘僧持大戒。<a id="a-DI"></a>半月已上。<a id="a-DJ"></a>比丘尼。<a id="a-DK"></a>当礼事之。<a id="a-DL"></a>三者比丘僧比丘尼。<a id="a-DM"></a>不得相与并居同止。<a id="a-DN"></a>四者三月止一处。<a id="a-DO"></a>自相检押。<a id="a-DP"></a>所闻所见。<a id="a-DQ"></a>当自省察。<a id="a-DR"></a>五者比丘尼。<a id="a-DS"></a>不得讼问比丘僧事。<a id="a-DT"></a>以所闻见。<a id="a-DU"></a>若比丘僧。<a id="a-DV"></a>有所闻见。<a id="a-DW"></a>讼问比丘尼。<a id="a-DX"></a>比丘尼。<a id="a-DY"></a>即当自省察。<a id="a-DZ"></a>六者比丘尼。<a id="a-Da"></a>有庶几于道法。<a id="a-Db"></a>得问比丘僧经律之事。<a id="a-Dc"></a>七者比丘尼。<a id="a-Dd"></a>自未得道。<a id="a-De"></a>若犯戒律。<a id="a-Df"></a>当半月诣众中。<a id="a-Dg"></a>首过自悔。<a id="a-Dh"></a>以弃憍慢之态。<a id="a-Di"></a>八者比丘尼。<a id="a-Dj"></a>虽有百岁持大戒。<a id="a-Dk"></a>当处新受大戒幼稚比丘僧下坐。<a id="a-Dl"></a>以谦敬为之作礼。<a id="a-Dm"></a>是为八敬之法。<a id="a-Dn"></a>我教女人不得踰越。<a id="a-Do"></a>当以尽寿学而行之。<a id="a-Dp"></a>假令大爱道。<a id="a-Dq"></a>审能持此八敬法者。<a id="a-Dr"></a>听为沙门。<a id="a-Ds"></a>贤者阿难受佛语已熟谛便作礼而出。<a id="a-Dt"></a>报大爱道言。<a id="a-Du"></a>瞿昙弥。<a id="a-Dv"></a>可勿复愁。<a id="a-Dw"></a>已得舍家之信去家就戒。<a id="a-Dx"></a>佛说女人作沙门者。<a id="a-Dy"></a>有八敬之法。<a id="a-Dz"></a>不得踰越。<a id="a-E0"></a>但当终身勤意学行之耳。<a id="a-E1"></a>持心当如防水。<a id="a-E2"></a>善治堤塘勿漏而已。<a id="a-E3"></a>阿难便一一为伯母。<a id="a-E4"></a>说佛所教敕八敬之事言。<a id="a-E5"></a>能如是者。<a id="a-E6"></a>可入佛法律。<a id="a-E7"></a>大爱道。<a id="a-E8"></a>即欢喜而言。<a id="a-E9"></a>唯诺阿难。<a id="a-EA"></a>听我一言。<a id="a-EB"></a>譬如四姓家女。<a id="a-EC"></a>沐浴涂香。<a id="a-ED"></a>衣庄严事。<a id="a-EE"></a>而人复欲利益之。<a id="a-EF"></a>安隐不怖。<a id="a-EG"></a>以好华香珍宝。<a id="a-EH"></a>结为[王*步]瑶。<a id="a-EI"></a>持与其女。<a id="a-EJ"></a>岂不爱乐头首受耶。<a id="a-EK"></a>今佛所教敕八敬法者。<a id="a-EL"></a>我亦欢心。<a id="a-EM"></a>愿以首顶受之。<a id="a-EN"></a>尔时大爱道。<a id="a-EO"></a>便受大戒。<a id="a-EP"></a>为比丘尼。<a id="a-EQ"></a>奉行法律。<a id="a-ER"></a>遂得应真。<a id="a-ES"></a>然后异时。<a id="a-ET"></a>大爱道比丘尼。<a id="a-EU"></a>与诸长老比丘尼。<a id="a-EV"></a>俱行诣贤者阿难。<a id="a-EW"></a>而问言。<a id="a-EX"></a>阿难。<a id="a-EY"></a>是诸长老比丘尼。<a id="a-EZ"></a>皆久修梵行。<a id="a-Ea"></a>且已见谛。<a id="a-Eb"></a>云何当使为新受大戒幼小比丘僧作礼。<a id="a-Ec"></a>阿难言。<a id="a-Ed"></a>小且待我今入问之。<a id="a-Ee"></a>阿难即入。<a id="a-Ef"></a>稽首佛足下。<a id="a-Eg"></a>白佛言。<a id="a-Eh"></a>大爱道比丘尼言。<a id="a-Ei"></a>是诸长老比丘尼。<a id="a-Ej"></a>皆久修梵行。<a id="a-Ek"></a>且已见谛。<a id="a-El"></a>云何当使为新受大戒幼少比丘僧作礼。<a id="a-Em"></a>佛言止止。<a id="a-En"></a>阿难。<a id="a-Eo"></a>当慎此言勿得说也。<a id="a-Ep"></a>但汝所知。<a id="a-Eq"></a>不如我知。<a id="a-Er"></a>若使女人不于我道作沙门者。<a id="a-Es"></a>外诸异学梵志。<a id="a-Et"></a>及诸居士。<a id="a-Eu"></a>皆当以衣被布地。<a id="a-Ev"></a>求哀于诸沙门言。<a id="a-Ew"></a>贤者有净戒高行。<a id="a-Ex"></a>愿行此衣上。<a id="a-Ey"></a>令我长得其福。<a id="a-Ez"></a>佛言阿难。<a id="a-F0"></a>若使女人不于我道作沙门者。<a id="a-F1"></a>天下人民。<a id="a-F2"></a>皆当解发布地。<a id="a-F3"></a>求哀于诸沙门言。<a id="a-F4"></a>贤者有戒闻慧行。<a id="a-F5"></a>愿行此发上。<a id="a-F6"></a>令我长得其福。<a id="a-F7"></a>若使女人不于我道作沙门者。<a id="a-F8"></a>天下人民。<a id="a-F9"></a>皆当豫具衣被饮食卧床病瘦医药。<a id="a-FA"></a>愿诸沙门当自来取之。<a id="a-FB"></a>若使女人不于我道作沙门者。<a id="a-FC"></a>天下人民。<a id="a-FD"></a>奉事沙门当如事日月。<a id="a-FE"></a>如事天神。<a id="a-FF"></a>过踰于诸外道异学者上。<a id="a-FG"></a>若使女人不于我道作沙门者。<a id="a-FH"></a>佛之正法。<a id="a-FI"></a>当千岁兴盛。<a id="a-FJ"></a>佛复语阿难。<a id="a-FK"></a>以女人作沙门故。<a id="a-FL"></a>使我法五百岁而衰微。<a id="a-FM"></a>所以者何。<a id="a-FN"></a>阿难。<a id="a-FO"></a>女人有五处不能得作。<a id="a-FP"></a>何等为五。<a id="a-FQ"></a>女人不得作如来至真等正觉。<a id="a-FR"></a>女人不得作转轮圣王。<a id="a-FS"></a>女人不得作第二忉利天帝释。<a id="a-FT"></a>女人不得作第六魔天王。<a id="a-FU"></a>女人不得作第七天梵天王。<a id="a-FV"></a>夫此五处者。<a id="a-FW"></a>皆丈夫得为之耳。<a id="a-FX"></a>丈夫得于天下作佛。<a id="a-FY"></a>得作转轮圣王。<a id="a-FZ"></a>得作天帝释。<a id="a-Fa"></a>得作魔天王。<a id="a-Fb"></a>得作梵天王。<a id="a-Fc"></a>佛说是已。<a id="a-Fd"></a>皆欢喜受行。</p>
  <h2 id="aFe">无常品第十</h2>
  <p id="aFf">是时如来。<a id="a-Fg"></a>还舍卫国在祇树给孤独园。<a id="a-Fh"></a>与比丘僧千二百五十人俱。<a id="a-Fi"></a>王波斯匿心自念言。<a id="a-Fj"></a>佛是释种。<a id="a-Fk"></a>出家处山。<a id="a-Fl"></a>以成无上正真等觉。<a id="a-Fm"></a>威景神妙。<a id="a-Fn"></a>天龙鬼神。<a id="a-Fo"></a>无不宗仰。<a id="a-Fp"></a>为人说法。<a id="a-Fq"></a>上中下言悉善。<a id="a-Fr"></a>其闻所说。<a id="a-Fs"></a>莫不欢喜。<a id="a-Ft"></a>开福塞祸。<a id="a-Fu"></a>言入泥洹。<a id="a-Fv"></a>即便严出。<a id="a-Fw"></a>导从如常。<a id="a-Fx"></a>至门下车。<a id="a-Fy"></a>群臣俱前。<a id="a-Fz"></a>直揖却坐。<a id="a-G0"></a>而白佛言。<a id="a-G1"></a>顷承释子。<a id="a-G2"></a>端坐六年。<a id="a-G3"></a>道成号佛。<a id="a-G4"></a>为实尔不。<a id="a-G5"></a>是世所美乎。<a id="a-G6"></a>佛语王曰。<a id="a-G7"></a>吾真是佛。<a id="a-G8"></a>世不虚传。<a id="a-G9"></a>王复言曰瞿昙。<a id="a-GA"></a>自称为佛故非佛也。<a id="a-GB"></a>佛复答王。<a id="a-GC"></a>过去久远。<a id="a-GD"></a>时世有佛。<a id="a-GE"></a>名曰定光。<a id="a-GF"></a>授拜吾决。<a id="a-GG"></a>汝于来世九十一劫。<a id="a-GH"></a>当得作佛。<a id="a-GI"></a>字释迦文。<a id="a-GJ"></a>有三十二相。<a id="a-GK"></a>八十种好。<a id="a-GL"></a>十八特妙之法。<a id="a-GM"></a>十种神力。<a id="a-GN"></a>四无所畏。<a id="a-GO"></a>一事不足不名为佛。<a id="a-GP"></a>吾今具有故为如来无所著正真觉也。<a id="a-GQ"></a>王迷情疑重质言曰。<a id="a-GR"></a>瞿昙年少。<a id="a-GS"></a>学日甚浅。<a id="a-GT"></a>所以者何。<a id="a-GU"></a>世有婆罗门。<a id="a-GV"></a>修治水火。<a id="a-GW"></a>精勤苦体。<a id="a-GX"></a>不去昼夜。<a id="a-GY"></a>九十六术。<a id="a-GZ"></a>靡不经涉。<a id="a-Ga"></a>年高德远。<a id="a-Gb"></a>不兰迦葉等六子辈。<a id="a-Gc"></a>名称盖世。<a id="a-Gd"></a>犹未得佛。<a id="a-Ge"></a>佛者实尊。<a id="a-Gf"></a>以是推之。<a id="a-Gg"></a>惟疑不信。<a id="a-Gh"></a>佛告王曰。<a id="a-Gi"></a>吾今为王说法。<a id="a-Gj"></a>真谛善听勿疑。<a id="a-Gk"></a>王曰善哉。<a id="a-Gl"></a>佛答王曰。<a id="a-Gm"></a>小有四事。<a id="a-Gn"></a>皆不可轻。<a id="a-Go"></a>何谓为四。<a id="a-Gp"></a>一者太子虽小。<a id="a-Gq"></a>当为正君。<a id="a-Gr"></a>此不可轻。<a id="a-Gs"></a>二者小火烧草。<a id="a-Gt"></a>草尽乃止。<a id="a-Gu"></a>此不可轻。<a id="a-Gv"></a>三者龙子虽小。<a id="a-Gw"></a>能为风雨雷电霹雳。<a id="a-Gx"></a>此不可轻。<a id="a-Gy"></a>四者道士虽小。<a id="a-Gz"></a>已入道要深妙之慧。<a id="a-H0"></a>飞行教化。<a id="a-H1"></a>度脱人民。<a id="a-H2"></a>此不可轻。<a id="a-H3"></a>于是世尊。<a id="a-H4"></a>为王而作颂曰。</p>
  <p id="aH5">太子福成　　当为正君　　愚人轻慢</p>
  <p id="aH6">祸舋是生　　正由心出　　能重能轻</p>
  <p id="aH7">宿行所得　　福自随形　　能观德本</p>
  <p id="aH8">然后观人　　道要以备　　大王思惟</p>
  <p id="aH9">小火得草　　所烧无限　　须弥宝山</p>
  <p id="aHA">亦从小起　　智者观物　　无小无大</p>
  <p id="aHB">遇龙不避　　小毒害人　　比丘破恶</p>
  <p id="aHC">精进入禅　　道成神通　　变现度人</p>
  <p id="aHD">见谛净无垢　　已度五道渊</p>
  <p id="aHE">佛出照世间　　为众除忧患</p>
  <p id="aHF">正闻正言。<a id="a-HG"></a>垢重情蔽。<a id="a-HH"></a>遗疑未悟。<a id="a-HI"></a>前礼佛足。<a id="a-HJ"></a>辞退还宫。</p>
  <p id="aHK">是时国内。<a id="a-HL"></a>有婆罗门。<a id="a-HM"></a>居富多宝。<a id="a-HN"></a>老无儿子。<a id="a-HO"></a>祷祠尽力。<a id="a-HP"></a>未后生男。<a id="a-HQ"></a>其年七岁。<a id="a-HR"></a>得病便亡。<a id="a-HS"></a>其父忧毒。<a id="a-HT"></a>卧不安席。<a id="a-HU"></a>不复饮食。<a id="a-HV"></a>闻佛能除忧患。<a id="a-HW"></a>即诣祇洹。<a id="a-HX"></a>佛问梵志。<a id="a-HY"></a>有何愁愦。<a id="a-HZ"></a>颜色憔悴。<a id="a-Ha"></a>婆罗门言。<a id="a-Hb"></a>我年老耄。<a id="a-Hc"></a>正有一子。<a id="a-Hd"></a>舍我终亡。<a id="a-He"></a>悲怜痛毒。<a id="a-Hf"></a>佛告梵志。<a id="a-Hg"></a>人有恩爱。<a id="a-Hh"></a>便得忧悲。<a id="a-Hi"></a>梵志情迷。<a id="a-Hj"></a>便白佛言。<a id="a-Hk"></a>恩爱之乐。<a id="a-Hl"></a>有何忧悲。<a id="a-Hm"></a>佛言不然。<a id="a-Hn"></a>如是至三。<a id="a-Ho"></a>婆罗门不解。<a id="a-Hp"></a>走出祇洹。<a id="a-Hq"></a>见二人樗蒲。<a id="a-Hr"></a>心自念言。<a id="a-Hs"></a>此必智者。<a id="a-Ht"></a>能解我疑。<a id="a-Hu"></a>便问二人。<a id="a-Hv"></a>恩爱为乐。<a id="a-Hw"></a>为忧悲乎。<a id="a-Hx"></a>即答梵志。<a id="a-Hy"></a>天下之乐。<a id="a-Hz"></a>无过恩爱。<a id="a-I0"></a>梵志复言。<a id="a-I1"></a>吾见瞿昙。<a id="a-I2"></a>向我说此。<a id="a-I3"></a>二人答曰。<a id="a-I4"></a>沙门瞿昙。<a id="a-I5"></a>反世惑人。<a id="a-I6"></a>慎无信焉。<a id="a-I7"></a>国内愚者。<a id="a-I8"></a>共嗤佛语。<a id="a-I9"></a>乃上闻于王。<a id="a-IA"></a>令王惑意。<a id="a-IB"></a>便谓夫人。<a id="a-IC"></a>夫人字末利。<a id="a-ID"></a>便告之曰。<a id="a-IE"></a>瞿昙可笑。<a id="a-IF"></a>反论失理。<a id="a-IG"></a>何有恩爱。<a id="a-IH"></a>而生忧悲耶。<a id="a-II"></a>夫人对曰。<a id="a-IJ"></a>佛不虚言。<a id="a-IK"></a>其实如此也。<a id="a-IL"></a>王复谓言。<a id="a-IM"></a>汝尊瞿昙。<a id="a-IN"></a>如是宗亲。<a id="a-IO"></a>其信而已。<a id="a-IP"></a>夫人白王。<a id="a-IQ"></a>何不自往。<a id="a-IR"></a>若遣智臣。<a id="a-IS"></a>请启所问。<a id="a-IT"></a>验世狂惑。<a id="a-IU"></a>王闻其言。<a id="a-IV"></a>即召智臣那利绳。<a id="a-IW"></a>汝持吾声。<a id="a-IX"></a>问讯瞿昙。<a id="a-IY"></a>世人愚惑。<a id="a-IZ"></a>妄传尊旨。<a id="a-Ia"></a>横言恩爱。<a id="a-Ib"></a>而生忧悲。<a id="a-Ic"></a>怪其理乖。<a id="a-Id"></a>是故遣信。<a id="a-Ie"></a>下承风化。<a id="a-If"></a>若佛有教。<a id="a-Ig"></a>汝谛受之。<a id="a-Ih"></a>臣受王命。<a id="a-Ii"></a>即诣祇洹。<a id="a-Ij"></a>礼佛却住。<a id="a-Ik"></a>斯须进前长跪白言。<a id="a-Il"></a>国主波斯匿。<a id="a-Im"></a>稽首座前。<a id="a-In"></a>问所不解。<a id="a-Io"></a>愿见示导。<a id="a-Ip"></a>散告真言。<a id="a-Iq"></a>于是如来。<a id="a-Ir"></a>命臣就坐。<a id="a-Is"></a>而告之曰。<a id="a-It"></a>恩爱之本。<a id="a-Iu"></a>渊流难尽。<a id="a-Iv"></a>忧悲之恼。<a id="a-Iw"></a>一由恩爱。<a id="a-Ix"></a>又告大臣。<a id="a-Iy"></a>吾今问卿。<a id="a-Iz"></a>意解便对。<a id="a-J0"></a>譬如有人。<a id="a-J1"></a>父母终亡。<a id="a-J2"></a>妻子死尽。<a id="a-J3"></a>财没县官。<a id="a-J4"></a>此人忧恼。<a id="a-J5"></a>可堪胜不。<a id="a-J6"></a>大臣对曰。<a id="a-J7"></a>审如尊教。<a id="a-J8"></a>又言大臣。<a id="a-J9"></a>古昔有人。<a id="a-JA"></a>居贫穷困。<a id="a-JB"></a>而其娶妇。<a id="a-JC"></a>得富家女。<a id="a-JD"></a>懒墯无计。<a id="a-JE"></a>日更贫乏。<a id="a-JF"></a>家困饷馈。<a id="a-JG"></a>欲夺更嫁。<a id="a-JH"></a>妻闻家议。<a id="a-JI"></a>便以语夫。<a id="a-JJ"></a>我家势强。<a id="a-JK"></a>必当夺卿。<a id="a-JL"></a>当作何计。<a id="a-JM"></a>夫闻妇言。<a id="a-JN"></a>将共入房。<a id="a-JO"></a>今欲与汝共死一处。<a id="a-JP"></a>即便刺妇。<a id="a-JQ"></a>还复自刺。<a id="a-JR"></a>佛告那利绳。<a id="a-JS"></a>恩爱相杀。<a id="a-JT"></a>何但忧悲。<a id="a-JU"></a>臣受佛教。<a id="a-JV"></a>礼退还宫。<a id="a-JW"></a>具宣尊旨。<a id="a-JX"></a>王意不悟。<a id="a-JY"></a>犹嗤此言。<a id="a-JZ"></a>复谓未利。<a id="a-Ja"></a>瞿昙何故。<a id="a-Jb"></a>正作此语。<a id="a-Jc"></a>夫人白王。<a id="a-Jd"></a>欲启一事。<a id="a-Je"></a>愿见采省。<a id="a-Jf"></a>王曰便说。<a id="a-Jg"></a>夫人问曰。<a id="a-Jh"></a>彼方二郡。<a id="a-Ji"></a>一名迦夷。<a id="a-Jj"></a>二名拘达卢。<a id="a-Jk"></a>若有白王云。<a id="a-Jl"></a>彼二国。<a id="a-Jm"></a>他王劫取。<a id="a-Jn"></a>王当云何。<a id="a-Jo"></a>王谓夫人。<a id="a-Jp"></a>吾之丰乐。<a id="a-Jq"></a>因此二国。<a id="a-Jr"></a>若有此问。<a id="a-Js"></a>情用忧愦。<a id="a-Jt"></a>夫人复言。<a id="a-Ju"></a>太子琉璃。<a id="a-Jv"></a>皇女金刚。<a id="a-Jw"></a>若疾若亡。<a id="a-Jx"></a>王当云何。<a id="a-Jy"></a>王答夫人。<a id="a-Jz"></a>此情难堪。<a id="a-K0"></a>夫人问王。<a id="a-K1"></a>此为恩爱生忧悲不。<a id="a-K2"></a>贱妾丑陋。<a id="a-K3"></a>得侍帏幄。<a id="a-K4"></a>一旦病亡。<a id="a-K5"></a>王当云何。<a id="a-K6"></a>王答末利。<a id="a-K7"></a>吾情迷荒。<a id="a-K8"></a>命将不全。<a id="a-K9"></a>夫人复言。<a id="a-KA"></a>此为恩爱生忧悲不。<a id="a-KB"></a>王意乃解。<a id="a-KC"></a>即便下床。<a id="a-KD"></a>遥礼祇洹。<a id="a-KE"></a>归命三尊。<a id="a-KF"></a>忏悔谢过。<a id="a-KG"></a>尽形竟命。<a id="a-KH"></a>首戴尊教。</p>
  <p data-pb></p>
  <h2 id="aKI">自爱品第十一</h2>
  <p id="aKJ">佛在舍卫国祇树给孤独园。<a id="a-KK"></a>众僧具足。<a id="a-KL"></a>而为说法。<a id="a-KM"></a>国王波斯匿。<a id="a-KN"></a>以日昳时。<a id="a-KO"></a>道过佛所。<a id="a-KP"></a>下车却盖。<a id="a-KQ"></a>拱袖直前。<a id="a-KR"></a>稽首于地。<a id="a-KS"></a>却就王位。<a id="a-KT"></a>佛问王言。<a id="a-KU"></a>从何所来。<a id="a-KV"></a>衣弊形瘦乎。<a id="a-KW"></a>王即离席。<a id="a-KX"></a>挥泪对曰。<a id="a-KY"></a>国大夫人。<a id="a-KZ"></a>背弃天下。<a id="a-Ka"></a>侍送灵柩。<a id="a-Kb"></a>安措始还。<a id="a-Kc"></a>近承世尊顾临鄙国。<a id="a-Kd"></a>虽以哀悴。<a id="a-Ke"></a>贪得表灾。<a id="a-Kf"></a>性顽愚闇。<a id="a-Kg"></a>情惑邪声。<a id="a-Kh"></a>今始乃解。<a id="a-Ki"></a>明教至真。<a id="a-Kj"></a>忧悲苦恼。<a id="a-Kk"></a>皆由恩爱。<a id="a-Kl"></a>每惟道训。<a id="a-Km"></a>世所希闻。<a id="a-Kn"></a>于时世尊而告王曰。<a id="a-Ko"></a>复坐善听。<a id="a-Kp"></a>王言唯诺。<a id="a-Kq"></a>佛言。<a id="a-Kr"></a>众生受形。<a id="a-Ks"></a>无老无壮。<a id="a-Kt"></a>无豪无贱。<a id="a-Ku"></a>命尽之日。<a id="a-Kv"></a>无不分散。<a id="a-Kw"></a>譬若春华。<a id="a-Kx"></a>色无久鲜。<a id="a-Ky"></a>结实华落。<a id="a-Kz"></a>果熟离本。<a id="a-L0"></a>须弥宝山。<a id="a-L1"></a>劫尽坏烂。<a id="a-L2"></a>大海深广。<a id="a-L3"></a>犹有枯竭。<a id="a-L4"></a>人命危跪。<a id="a-L5"></a>智者不怙。<a id="a-L6"></a>唯有修德精进履道。<a id="a-L7"></a>佛时作颂曰。</p>
  <p id="aL8">命如果待熟　　常恐会零落</p>
  <p id="aL9">以生皆有苦　　谁能致不死</p>
  <p id="aLA">如河流驶疾　　往而没大海</p>
  <p id="aLB">人命亦如是　　逝者不复还</p>
  <p id="aLC">佛告王曰。<a id="a-LD"></a>遮迦越罗。<a id="a-LE"></a>典领四域。<a id="a-LF"></a>飞行案行。<a id="a-LG"></a>七宝导从。<a id="a-LH"></a>虽寿千年。<a id="a-LI"></a>亦死过去。<a id="a-LJ"></a>诸天食福。<a id="a-LK"></a>肴膳自然。<a id="a-LL"></a>至其禄尽。<a id="a-LM"></a>亦复磨灭。<a id="a-LN"></a>比丘破恶。<a id="a-LO"></a>一心思禅。<a id="a-LP"></a>荣利不移。<a id="a-LQ"></a>志重若山。<a id="a-LR"></a>神通真人。<a id="a-LS"></a>犹复灭度。<a id="a-LT"></a>如来出世。<a id="a-LU"></a>权慧现身。<a id="a-LV"></a>金刚德体。<a id="a-LW"></a>明晖大千。<a id="a-LX"></a>回匝三界。<a id="a-LY"></a>济度群生。<a id="a-LZ"></a>十力世雄。<a id="a-La"></a>犹现泥洹。<a id="a-Lb"></a>人生世间。<a id="a-Lc"></a>命不久停。<a id="a-Ld"></a>忽若电流。<a id="a-Le"></a>如风过庭。<a id="a-Lf"></a>尊荣宝位。<a id="a-Lg"></a>其若梦矣。<a id="a-Lh"></a>推古验今。<a id="a-Li"></a>无始不终。<a id="a-Lj"></a>轮转五道。<a id="a-Lk"></a>见谛反真。<a id="a-Ll"></a>佛为国王。<a id="a-Lm"></a>而作颂曰。</p>
  <p id="aLn">如河驶流　　往而不反　　人命如是</p>
  <p id="aLo">逝者不还　　虽寿千年　　亦死过去</p>
  <p id="aLp">合会有离　　无亲可恃　　世皆有死</p>
  <p id="aLq">三界无安　　诸天虽乐　　福尽亦丧</p>
  <p id="aLr">志坚若地　　德重若山　　真人无垢</p>
  <p id="aLs">寂然归灭　　快哉福报　　所愿皆成</p>
  <p id="aLt">上寂大人　　自见泥洹</p>
  <p id="aLu">于是波斯匿复白佛言。<a id="a-Lv"></a>何谓自爱。<a id="a-Lw"></a>何谓自护。<a id="a-Lx"></a>佛言。<a id="a-Ly"></a>善哉问也。<a id="a-Lz"></a>大王谛受。<a id="a-M0"></a>人生于世。<a id="a-M1"></a>四大合成。<a id="a-M2"></a>性愚习痴。<a id="a-M3"></a>杀盗淫欺。<a id="a-M4"></a>不信道行。<a id="a-M5"></a>此不自爱也。<a id="a-M6"></a>习善行仁。<a id="a-M7"></a>觉世非常。<a id="a-M8"></a>信死更生。<a id="a-M9"></a>情存三尊。<a id="a-MA"></a>奉戒摄心。<a id="a-MB"></a>信以笃道。<a id="a-MC"></a>守礼以谦。<a id="a-MD"></a>孝顺至诚。<a id="a-ME"></a>此人处世。<a id="a-MF"></a>自爱者也。<a id="a-MG"></a>积善履德。<a id="a-MH"></a>身无抂横。<a id="a-MI"></a>志行修明。<a id="a-MJ"></a>上天卫护。<a id="a-MK"></a>无男无女。<a id="a-ML"></a>众行归身。<a id="a-MM"></a>兵刃不伤。<a id="a-MN"></a>虎兕无害。<a id="a-MO"></a>自护之方。<a id="a-MP"></a>唯持戒行。<a id="a-MQ"></a>佛为波斯匿。<a id="a-MR"></a>而作颂曰。</p>
  <p id="aMS">凡人为恶　　不能自觉　　愚痴快意</p>
  <p id="aMT">后受热毒　　生无善行　　死堕恶道</p>
  <p id="aMU">往疾无间　　到无资用　　自爱身者</p>
  <p id="aMV">慎护所守　　调心正体　　福应上天</p>
  <p id="aMW">士有信行　　为圣所誉　　自爱如是</p>
  <p id="aMX">快解无忧　　恶行危身　　愚谓为易</p>
  <p id="aMY">善最安身　　愚人谓难　　信法奉戒</p>
  <p id="aMZ">慧意能行　　上天卫之　　智者乐兹</p>
  <p id="aMa">仁爱不邪　　安止无忧　　能除恚怒</p>
  <p id="aMb">从是脱渊</p>
  <p id="aMc">王闻法言。<a id="a-Md"></a>愚解望断前受五戒。<a id="a-Me"></a>群臣从官皆发道心。<a id="a-Mf"></a>天龙鬼神欢喜乐闻。</p>
  <p data-pb></p>
  <h2 id="aMg">大迦葉始来品第十二</h2>
  <p id="aMh">时世尊在舍卫国祇树给孤独园。<a id="a-Mi"></a>为众说法。<a id="a-Mj"></a>天龙鬼神。<a id="a-Mk"></a>四辈弟子。<a id="a-Ml"></a>严整具足。<a id="a-Mm"></a>于是摩诃迦葉。<a id="a-Mn"></a>垂发弊衣。<a id="a-Mo"></a>始来诣佛。<a id="a-Mp"></a>世尊遥见叹言。<a id="a-Mq"></a>善来迦葉。<a id="a-Mr"></a>豫分半床。<a id="a-Ms"></a>命令就坐。<a id="a-Mt"></a>迦葉进前。<a id="a-Mu"></a>头面作礼。<a id="a-Mv"></a>退跪自陈曰。<a id="a-Mw"></a>余是如来末行弟子。<a id="a-Mx"></a>顾命分坐。<a id="a-My"></a>不敢承旨。<a id="a-Mz"></a>大众佥念。<a id="a-N0"></a>此老道士。<a id="a-N1"></a>有何异德。<a id="a-N2"></a>乃令世尊分坐命之。<a id="a-N3"></a>此人[仁-二+(隹/乃)]又。<a id="a-N4"></a>唯佛明焉。<a id="a-N5"></a>于是如来察众所念。<a id="a-N6"></a>欲决所疑。<a id="a-N7"></a>广论迦葉大行齐圣。<a id="a-N8"></a>世尊又曰。<a id="a-N9"></a>吾以四禅。<a id="a-NA"></a>禅定息心。<a id="a-NB"></a>从始至终。<a id="a-NC"></a>无有损耗。<a id="a-ND"></a>迦葉比丘。<a id="a-NE"></a>亦有四禅。<a id="a-NF"></a>因禅得定意。<a id="a-NG"></a>吾以大慈。<a id="a-NH"></a>仁爱一切迦葉体性。<a id="a-NI"></a>亦慈如此。<a id="a-NJ"></a>吾以大悲。<a id="a-NK"></a>济度众生。<a id="a-NL"></a>迦葉比丘。<a id="a-NM"></a>大悲如此。<a id="a-NN"></a>吾以四禅三昧。<a id="a-NO"></a>而自娱乐。<a id="a-NP"></a>无有昼夜。<a id="a-NQ"></a>何等为四。<a id="a-NR"></a>一者无形三昧。<a id="a-NS"></a>二者无量意三昧。<a id="a-NT"></a>三者清净积三昧。<a id="a-NU"></a>四者不退转三昧。<a id="a-NV"></a>迦葉比丘。<a id="a-NW"></a>亦有是三昧。<a id="a-NX"></a>吾本乐六通。<a id="a-NY"></a>今已得六通。<a id="a-NZ"></a>迦葉比丘。<a id="a-Na"></a>亦得六通。<a id="a-Nb"></a>何等为六。<a id="a-Nc"></a>一者四神足念。<a id="a-Nd"></a>二者悉知一切人意。<a id="a-Ne"></a>三者耳彻听。<a id="a-Nf"></a>四者见众生本。<a id="a-Ng"></a>五者知众生所趣行。<a id="a-Nh"></a>六者诸漏皆尽。<a id="a-Ni"></a>今已无畏。<a id="a-Nj"></a>三界独尊。<a id="a-Nk"></a>吾以四定。<a id="a-Nl"></a>表彰法御。<a id="a-Nm"></a>何等为四。<a id="a-Nn"></a>一者解定。<a id="a-No"></a>二者智定。<a id="a-Np"></a>三者慧定。<a id="a-Nq"></a>四者戒定。<a id="a-Nr"></a>名色皆灭。<a id="a-Ns"></a>梵迹独存。<a id="a-Nt"></a>无忧喜想。<a id="a-Nu"></a>生死根断。<a id="a-Nv"></a>迦葉比丘。<a id="a-Nw"></a>亦复如是。<a id="a-Nx"></a>世尊又曰。<a id="a-Ny"></a>过去久远。<a id="a-Nz"></a>时有圣王。<a id="a-O0"></a>名文陀竭。<a id="a-O1"></a>高行晖世。<a id="a-O2"></a>功勋感动。<a id="a-O3"></a>忉利天帝。<a id="a-O4"></a>钦其异德。<a id="a-O5"></a>即遣车马。<a id="a-O6"></a>诣阙迎王。<a id="a-O7"></a>王乘天车。<a id="a-O8"></a>忽然升虚。<a id="a-O9"></a>天帝出迎。<a id="a-OA"></a>与王共坐。<a id="a-OB"></a>娱乐尽欢。<a id="a-OC"></a>送王还宫。<a id="a-OD"></a>佛告比丘。<a id="a-OE"></a>尔时天帝者。<a id="a-OF"></a>大迦葉是也。<a id="a-OG"></a>文陀竭王者则是吾身。<a id="a-OH"></a>往昔天帝。<a id="a-OI"></a>以生死畏座令吾并坐。<a id="a-OJ"></a>吾今以无上正真法御之座。<a id="a-OK"></a>报昔功德。<a id="a-OL"></a>佛说本昔。<a id="a-OM"></a>加以圣德显。<a id="a-ON"></a>比丘迦葉。<a id="a-OO"></a>一切解脱。<a id="a-OP"></a>皆发无上正真道意。<a id="a-OQ"></a>法教名远。<a id="a-OR"></a>莫不乐受。</p>
  <p data-pb></p>
  <h2 id="aOS">度奈女品第十三</h2>
  <p id="aOT">从迦维罗卫国。<a id="a-OU"></a>与千二百五十比丘俱。<a id="a-OV"></a>过拔耆国界度人民。<a id="a-OW"></a>去至维耶离。<a id="a-OX"></a>诣奈氏树园。<a id="a-OY"></a>城中有女人。<a id="a-OZ"></a>名阿凡和利。<a id="a-Oa"></a>闻佛来化。<a id="a-Ob"></a>欢喜无量。<a id="a-Oc"></a>即便严出。<a id="a-Od"></a>与五百女人俱。<a id="a-Oe"></a>佛敕比丘。<a id="a-Of"></a>端意低头。<a id="a-Og"></a>勿妄顾视。<a id="a-Oh"></a>色欲乱人。<a id="a-Oi"></a>唯道能制。<a id="a-Oj"></a>抑情捡心。<a id="a-Ok"></a>智者必能。<a id="a-Ol"></a>今有女人。<a id="a-Om"></a>名阿凡和利。<a id="a-On"></a>与五百女人俱欲听说法。<a id="a-Oo"></a>汝曹各护净行。<a id="a-Op"></a>持之勿放。<a id="a-Oq"></a>诸比丘。<a id="a-Or"></a>唯诺受教。<a id="a-Os"></a>阿凡和利。<a id="a-Ot"></a>诣门下车。<a id="a-Ou"></a>叉手当心。<a id="a-Ov"></a>低头直前。<a id="a-Ow"></a>头面礼佛。<a id="a-Ox"></a>却就女位。<a id="a-Oy"></a>世尊告曰。<a id="a-Oz"></a>形不久住。<a id="a-P0"></a>色不久鲜。<a id="a-P1"></a>命如风过。<a id="a-P2"></a>少壮必衰。<a id="a-P3"></a>勿恃容姿自处污行。<a id="a-P4"></a>世间迷惑。<a id="a-P5"></a>祸起色欲。<a id="a-P6"></a>三涂勤苦。<a id="a-P7"></a>智者能闭。<a id="a-P8"></a>女闻佛言。<a id="a-P9"></a>心解欲止。<a id="a-PA"></a>便发道意。<a id="a-PB"></a>自归三尊。<a id="a-PC"></a>于是阿凡和利。<a id="a-PD"></a>退坐白佛。<a id="a-PE"></a>不以女贱。<a id="a-PF"></a>得服法言。<a id="a-PG"></a>愿乐如来明日枉尊及比丘僧。<a id="a-PH"></a>顾下薄食。<a id="a-PI"></a>佛法默然。<a id="a-PJ"></a>已为许可。<a id="a-PK"></a>起以头面作礼。<a id="a-PL"></a>欢喜而去。<a id="a-PM"></a>是时城中有长者子五百同辈。<a id="a-PN"></a>闻佛来垂训。<a id="a-PO"></a>止住奈园。<a id="a-PP"></a>即皆俱行。<a id="a-PQ"></a>诣佛听法。<a id="a-PR"></a>车马服饰。<a id="a-PS"></a>五色辉煌。<a id="a-PT"></a>出城诣园。<a id="a-PU"></a>人从车马。<a id="a-PV"></a>寂然如法。<a id="a-PW"></a>诣门下车。<a id="a-PX"></a>叉手直进。<a id="a-PY"></a>礼拜陈情。<a id="a-PZ"></a>却坐男位。<a id="a-Pa"></a>佛告族姓子。<a id="a-Pb"></a>荣位尊豪。<a id="a-Pc"></a>快乐如意。<a id="a-Pd"></a>皆是前世福德所致。<a id="a-Pe"></a>今复见佛。<a id="a-Pf"></a>功德增益。<a id="a-Pg"></a>诸长者子。<a id="a-Ph"></a>欢喜退坐。<a id="a-Pi"></a>长跪请佛。<a id="a-Pj"></a>明日屈尊。<a id="a-Pk"></a>哀临蔬食。<a id="a-Pl"></a>佛便告曰。<a id="a-Pm"></a>已先受请。<a id="a-Pn"></a>佛不二诺。<a id="a-Po"></a>诸长者子复白佛言。<a id="a-Pp"></a>不审请主姓字是谁。<a id="a-Pq"></a>佛言。<a id="a-Pr"></a>向受阿凡和利请。<a id="a-Ps"></a>明日当往。<a id="a-Pt"></a>长者子白佛。<a id="a-Pu"></a>此是国民。<a id="a-Pv"></a>岂得在先。<a id="a-Pw"></a>佛告族姓子。<a id="a-Px"></a>如来慈普。<a id="a-Py"></a>不问尊卑。<a id="a-Pz"></a>诸长者子。<a id="a-Q0"></a>前礼佛足。<a id="a-Q1"></a>辞退还家。<a id="a-Q2"></a>过告阿凡和利语曰。<a id="a-Q3"></a>佛者至尊。<a id="a-Q4"></a>用一切故。<a id="a-Q5"></a>来化吾国。<a id="a-Q6"></a>饭佛及僧。<a id="a-Q7"></a>吾等应先。<a id="a-Q8"></a>男尊女卑。<a id="a-Q9"></a>卿当在后。<a id="a-QA"></a>慎勿供办。<a id="a-QB"></a>故来相语。<a id="a-QC"></a>女白长者子。<a id="a-QD"></a>无以豪强威力加弱也。<a id="a-QE"></a>今乞四事。<a id="a-QF"></a>若见惠者。<a id="a-QG"></a>不敢在先。<a id="a-QH"></a>何谓四事。<a id="a-QI"></a>一者乞令我心保善莫移。<a id="a-QJ"></a>二者乞令我命保在莫亡。<a id="a-QK"></a>三者乞令财物保在无灭。<a id="a-QL"></a>四者乞令世尊常住教授。<a id="a-QM"></a>莫诣余国。<a id="a-QN"></a>即谓女曰。<a id="a-QO"></a>善心叵保。<a id="a-QP"></a>命亦如是。<a id="a-QQ"></a>非吾能办。<a id="a-QR"></a>便相谓言。<a id="a-QS"></a>此女福人。<a id="a-QT"></a>先得饭佛。<a id="a-QU"></a>乃觉非常。<a id="a-QV"></a>甚可喜乐。<a id="a-QW"></a>中有年少。<a id="a-QX"></a>耻甚出后。<a id="a-QY"></a>当共固之。<a id="a-QZ"></a>便敕市监。<a id="a-Qa"></a>罢不作市。<a id="a-Qb"></a>阿凡和利遣婢市买。<a id="a-Qc"></a>了无所得。<a id="a-Qd"></a>还视库藏。<a id="a-Qe"></a>众膳备具。<a id="a-Qf"></a>唯乏薪炭。<a id="a-Qg"></a>行求不得。<a id="a-Qh"></a>出库[(畾/且)*毛]布。<a id="a-Qi"></a>香油灌之。<a id="a-Qj"></a>以供饭具。<a id="a-Qk"></a>明日至时。<a id="a-Ql"></a>遣使白佛。<a id="a-Qm"></a>城门复闭。<a id="a-Qn"></a>使还白言。<a id="a-Qo"></a>城门不开。<a id="a-Qp"></a>知是诸长者子所作。<a id="a-Qq"></a>女自念言。<a id="a-Qr"></a>法应遣使表白供办。<a id="a-Qs"></a>云何得通。<a id="a-Qt"></a>便告鹦鹉。<a id="a-Qu"></a>汝行白佛。<a id="a-Qv"></a>鹦鹉受敕。<a id="a-Qw"></a>飞出其家。<a id="a-Qx"></a>诸长者子辈。<a id="a-Qy"></a>举弓射之。<a id="a-Qz"></a>奉使请佛。<a id="a-R0"></a>威神所接。<a id="a-R1"></a>箭化作华。<a id="a-R2"></a>便诣佛所。<a id="a-R3"></a>飞住虚空。<a id="a-R4"></a>白佛言。<a id="a-R5"></a>众严毕办。<a id="a-R6"></a>唯愿枉尊。<a id="a-R7"></a>于时众祐。<a id="a-R8"></a>法导威仪。<a id="a-R9"></a>足蹈门阃。<a id="a-RA"></a>天地震动。<a id="a-RB"></a>龙雨淹尘。<a id="a-RC"></a>天乐下从。<a id="a-RD"></a>诸音乐器自然而鸣。<a id="a-RE"></a>佛坐饭竟。<a id="a-RF"></a>行澡水毕。<a id="a-RG"></a>为说经法。<a id="a-RH"></a>五百长者子。<a id="a-RI"></a>阿凡和利。<a id="a-RJ"></a>及五百女人。<a id="a-RK"></a>逮得法眼。<a id="a-RL"></a>皆受五戒已。<a id="a-RM"></a>佛与比丘僧。<a id="a-RN"></a>还诣奈氏园。<a id="a-RO"></a>一切欢喜。<a id="a-RP"></a>无不乐闻。</p>
  <h2 id="aRQ">尼揵问疑品第十四</h2>
  <p id="aRR">佛从维耶离。<a id="a-RS"></a>与千二百五十比丘僧及千优婆塞俱。<a id="a-RT"></a>诣那难陀国波和离国。<a id="a-RU"></a>是时国内奉事六师。<a id="a-RV"></a>迷于邪行。<a id="a-RW"></a>城中有豪长者。<a id="a-RX"></a>字阿夷拔提弗。<a id="a-RY"></a>奉事尼揵。<a id="a-RZ"></a>精勤第一。<a id="a-Ra"></a>闻佛来顾。<a id="a-Rb"></a>往诣尼揵所。<a id="a-Rc"></a>礼拜如常。<a id="a-Rd"></a>尼揵问曰。<a id="a-Re"></a>卿闻瞿昙来至此不。<a id="a-Rf"></a>对曰已闻。<a id="a-Rg"></a>尼揵语曰。<a id="a-Rh"></a>汝往难沙门瞿昙。<a id="a-Ri"></a>一事当令如噎。<a id="a-Rj"></a>拔提弗言。<a id="a-Rk"></a>何谓一事。<a id="a-Rl"></a>乃令不对乎。<a id="a-Rm"></a>曰汝难瞿昙。<a id="a-Rn"></a>吾闻沙门。<a id="a-Ro"></a>咒愿一切。<a id="a-Rp"></a>普得饱满。<a id="a-Rq"></a>猥将大众。<a id="a-Rr"></a>来适饥国。<a id="a-Rs"></a>费损人食。<a id="a-Rt"></a>此大无益。<a id="a-Ru"></a>拔提弗受命而退。<a id="a-Rv"></a>即诣佛所。<a id="a-Rw"></a>瞻睹神德威相赫然。<a id="a-Rx"></a>弟子法仪恂恂洋洋。<a id="a-Ry"></a>敬心踊跃拱袖进前。<a id="a-Rz"></a>直揖却坐。<a id="a-S0"></a>而白佛言。<a id="a-S1"></a>欲请一事。<a id="a-S2"></a>愿蒙授解。<a id="a-S3"></a>佛言。<a id="a-S4"></a>咨所欲闻。<a id="a-S5"></a>拔提弗言。<a id="a-S6"></a>伏闻瞿昙。<a id="a-S7"></a>饶益一切。<a id="a-S8"></a>令得安隐。<a id="a-S9"></a>而将大众。<a id="a-SA"></a>顾临饥国。<a id="a-SB"></a>减损民食。<a id="a-SC"></a>费而无益。<a id="a-SD"></a>佛告阿夷拔提弗言。<a id="a-SE"></a>吾从九十一劫以来。<a id="a-SF"></a>未闻劝人为福损而无益也。<a id="a-SG"></a>吾闻尊贵富乐本起布施。<a id="a-SH"></a>未有唐捐费而不报也。<a id="a-SI"></a>人行仁义。<a id="a-SJ"></a>现世称传。<a id="a-SK"></a>后得生天。<a id="a-SL"></a>劝善代喜。<a id="a-SM"></a>福祐随身。<a id="a-SN"></a>又告长者。<a id="a-SO"></a>财有八危。<a id="a-SP"></a>损而无益。<a id="a-SQ"></a>何谓为八。<a id="a-SR"></a>一者为官所没。<a id="a-SS"></a>二者盗贼劫夺。<a id="a-ST"></a>三者火起不觉。<a id="a-SU"></a>四者水所没溺。<a id="a-SV"></a>五者怨家债主。<a id="a-SW"></a>横见夺取。<a id="a-SX"></a>六者田农不修。<a id="a-SY"></a>七者贾作不知便利。<a id="a-SZ"></a>八者恶子博掩。<a id="a-Sa"></a>用度无道。<a id="a-Sb"></a>如是八事。<a id="a-Sc"></a>至危难保。<a id="a-Sd"></a>八祸当至。<a id="a-Se"></a>非力所制。<a id="a-Sf"></a>是故如来以此因缘。<a id="a-Sg"></a>劝人布施。<a id="a-Sh"></a>安置福田。<a id="a-Si"></a>深坚难动。<a id="a-Sj"></a>水火盗贼。<a id="a-Sk"></a>不复得害。<a id="a-Sl"></a>寿终生天。<a id="a-Sm"></a>衣食自然。<a id="a-Sn"></a>佛告长者。<a id="a-So"></a>真言至要。<a id="a-Sp"></a>化世愚惑。<a id="a-Sq"></a>若不信者。<a id="a-Sr"></a>自毁人本。<a id="a-Ss"></a>坠堕三涂。<a id="a-St"></a>若能觉识。<a id="a-Su"></a>改闻易行。<a id="a-Sv"></a>迁神无为。<a id="a-Sw"></a>所向分明。<a id="a-Sx"></a>阿夷拔提弗。<a id="a-Sy"></a>闻佛说法。<a id="a-Sz"></a>情喜内定。<a id="a-T0"></a>退坐自陈。<a id="a-T1"></a>愚痴积惑。<a id="a-T2"></a>未识正真所质非法。<a id="a-T3"></a>实非鄙意。<a id="a-T4"></a>尼揵所遣。<a id="a-T5"></a>奉使不逊。<a id="a-T6"></a>愿佛垂恩。<a id="a-T7"></a>原恕罪咎。<a id="a-T8"></a>佛言。<a id="a-T9"></a>汝能自觉。<a id="a-TA"></a>此福无量。<a id="a-TB"></a>长者欢喜复白佛言。<a id="a-TC"></a>情闇难悟。<a id="a-TD"></a>欲问所疑。<a id="a-TE"></a>佛言。<a id="a-TF"></a>随意所问。<a id="a-TG"></a>今当为汝事事分别。<a id="a-TH"></a>长者问曰。<a id="a-TI"></a>伏闻如来慈等普救。<a id="a-TJ"></a>不审法教偏驳不等。<a id="a-TK"></a>有得道者。<a id="a-TL"></a>有不得者。<a id="a-TM"></a>抱疑日久。<a id="a-TN"></a>愿尊开蒙。<a id="a-TO"></a>佛言。<a id="a-TP"></a>善哉问也。<a id="a-TQ"></a>谛听谛受。<a id="a-TR"></a>譬如农夫。<a id="a-TS"></a>宿有二业。<a id="a-TT"></a>一田业高燥肥沃。<a id="a-TU"></a>二田业下湿瘠薄。<a id="a-TV"></a>于春和时。<a id="a-TW"></a>等力兴功。<a id="a-TX"></a>下种应节。<a id="a-TY"></a>耘除草秽。<a id="a-TZ"></a>至秋获实。<a id="a-Ta"></a>斗斛悬殊。<a id="a-Tb"></a>佛告长者。<a id="a-Tc"></a>人功不偏。<a id="a-Td"></a>所收不等者。<a id="a-Te"></a>地厚薄故也。<a id="a-Tf"></a>人闻吾法。<a id="a-Tg"></a>信受奉行。<a id="a-Th"></a>如意所得。<a id="a-Ti"></a>喻如沃田。<a id="a-Tj"></a>所收无数。<a id="a-Tk"></a>今比丘比丘尼。<a id="a-Tl"></a>优婆塞优婆夷者是也。<a id="a-Tm"></a>随意入深。<a id="a-Tn"></a>神通无碍。<a id="a-To"></a>人闻道言。<a id="a-Tp"></a>背而不信。<a id="a-Tq"></a>喻如下田没溺不生。<a id="a-Tr"></a>今六师尼揵等是也。<a id="a-Ts"></a>世尊又曰。<a id="a-Tt"></a>譬如有人。<a id="a-Tu"></a>持器取水。<a id="a-Tv"></a>一器完牢。<a id="a-Tw"></a>二者穿坏。<a id="a-Tx"></a>若用受水。<a id="a-Ty"></a>完者恒满。<a id="a-Tz"></a>穿者漏尽。<a id="a-U0"></a>人闻道教。<a id="a-U1"></a>精进修勤。<a id="a-U2"></a>奉戒不违。<a id="a-U3"></a>严敕身口。<a id="a-U4"></a>喻如完器。<a id="a-U5"></a>所受无限。<a id="a-U6"></a>人闻道法。<a id="a-U7"></a>不受不信。<a id="a-U8"></a>加行谤毁忘失人本。<a id="a-U9"></a>还入恶道。<a id="a-UA"></a>喻如穿器。<a id="a-UB"></a>无所盛贮。<a id="a-UC"></a>佛告长者。<a id="a-UD"></a>宿命善行。<a id="a-UE"></a>乃得见佛。<a id="a-UF"></a>虽复尊豪。<a id="a-UG"></a>然不信道者。<a id="a-UH"></a>譬如狂华。<a id="a-UI"></a>落不成实。<a id="a-UJ"></a>拔提弗。<a id="a-UK"></a>心喜称善。<a id="a-UL"></a>真言感神。<a id="a-UM"></a>所说至诚。<a id="a-UN"></a>便发无上正真道意。<a id="a-UO"></a>受戒而退。<a id="a-UP"></a>国内一切皆发道意。<a id="a-UQ"></a>六师邪术。<a id="a-UR"></a>一皆毁废。<a id="a-US"></a>天人龙鬼。<a id="a-UT"></a>宣明法声。</p>
  <h2 id="aUU">佛食马麦品第十三</h2>
  <p id="aUV">于时佛从波和离国。<a id="a-UW"></a>与千二百五十比丘俱。<a id="a-UX"></a>还祇树给孤独园。<a id="a-UY"></a>是时舍卫国界中间。<a id="a-UZ"></a>有郡名随兰然。<a id="a-Ua"></a>有婆罗门。<a id="a-Ub"></a>名阿只达。<a id="a-Uc"></a>多智明慧。<a id="a-Ud"></a>居富无比。<a id="a-Ue"></a>往诣阿难祁祁家。<a id="a-Uf"></a>论议事讫。<a id="a-Ug"></a>问须达曰。<a id="a-Uh"></a>今此都下。<a id="a-Ui"></a>颇有神人可师宗者不。<a id="a-Uj"></a>须达答曰。<a id="a-Uk"></a>子未闻乎。<a id="a-Ul"></a>释种王子。<a id="a-Um"></a>出家为道。<a id="a-Un"></a>道成号佛。<a id="a-Uo"></a>身色相好。<a id="a-Up"></a>非世所见。<a id="a-Uq"></a>法戒雅正。<a id="a-Ur"></a>照除心垢。<a id="a-Us"></a>神通明达。<a id="a-Ut"></a>知众生原。<a id="a-Uu"></a>诸天龙神。<a id="a-Uv"></a>莫不奉承。<a id="a-Uw"></a>每说法言。<a id="a-Ux"></a>精义入神。<a id="a-Uy"></a>非吾萤烛所能宣陈。<a id="a-Uz"></a>阿耆达。<a id="a-V0"></a>闻佛圣德。<a id="a-V1"></a>五情内惨。<a id="a-V2"></a>即问曰。<a id="a-V3"></a>佛今所在可得见不。<a id="a-V4"></a>答曰。<a id="a-V5"></a>近在祇洹。<a id="a-V6"></a>开广真言。<a id="a-V7"></a>明日阿只达。<a id="a-V8"></a>往诣祇洹。<a id="a-V9"></a>入门见佛。<a id="a-VA"></a>威神光明。<a id="a-VB"></a>敬心内发。<a id="a-VC"></a>前礼佛足。<a id="a-VD"></a>却坐一面。<a id="a-VE"></a>佛为说法。<a id="a-VF"></a>欢喜踊跃。<a id="a-VG"></a>即便退席。<a id="a-VH"></a>请佛及比丘僧。<a id="a-VI"></a>垂化照临。<a id="a-VJ"></a>一时三月。<a id="a-VK"></a>佛以神旨。<a id="a-VL"></a>知往古因缘。<a id="a-VM"></a>默然受请。<a id="a-VN"></a>阿耆达。<a id="a-VO"></a>得佛许可。<a id="a-VP"></a>辞退还国。<a id="a-VQ"></a>于是阿耆达。<a id="a-VR"></a>还家严供。<a id="a-VS"></a>极世珍美。<a id="a-VT"></a>是日世尊与五百比丘僧。<a id="a-VU"></a>往诣随兰然。<a id="a-VV"></a>时阿耆达。<a id="a-VW"></a>天魔迷惑。<a id="a-VX"></a>耽荒五欲。<a id="a-VY"></a>一者宝饰。<a id="a-VZ"></a>二者女乐。<a id="a-Va"></a>三者衣食。<a id="a-Vb"></a>四者荣利。<a id="a-Vc"></a>五者色欲。<a id="a-Vd"></a>退入后堂。<a id="a-Ve"></a>告敕门士。<a id="a-Vf"></a>不得通客。<a id="a-Vg"></a>一时三月。<a id="a-Vh"></a>不问尊卑。<a id="a-Vi"></a>须吾有教。<a id="a-Vj"></a>如来到门。<a id="a-Vk"></a>闭而不通。<a id="a-Vl"></a>便止舍边大丛树下。<a id="a-Vm"></a>佛告比丘僧。<a id="a-Vn"></a>此郡既饥。<a id="a-Vo"></a>人不好道。<a id="a-Vp"></a>各各自便随利分卫。<a id="a-Vq"></a>舍利佛受敕。<a id="a-Vr"></a>独升忉利天上。<a id="a-Vs"></a>日食自然。<a id="a-Vt"></a>众僧分卫。<a id="a-Vu"></a>三日空还。<a id="a-Vv"></a>时有马师。<a id="a-Vw"></a>减麦饭佛及比丘僧。<a id="a-Vx"></a>阿难已得其麦以钵受之。<a id="a-Vy"></a>心用悲疾曰。<a id="a-Vz"></a>诸天名味。<a id="a-W0"></a>国王供膳。<a id="a-W1"></a>每谓其味。<a id="a-W2"></a>不可尊口。<a id="a-W3"></a>今得此麦。<a id="a-W4"></a>甚为粗恶。<a id="a-W5"></a>何忍持此供养佛乎。<a id="a-W6"></a>持所得麦。<a id="a-W7"></a>造一老母。<a id="a-W8"></a>佛者至尊。<a id="a-W9"></a>法御上圣。<a id="a-WA"></a>今欲饭佛。<a id="a-WB"></a>请母熟之。<a id="a-WC"></a>功德无量。<a id="a-WD"></a>母答阿难。<a id="a-WE"></a>吾今匆务。<a id="a-WF"></a>不能得为。<a id="a-WG"></a>比居一母。<a id="a-WH"></a>闻叹佛尊。<a id="a-WI"></a>驰出求索。<a id="a-WJ"></a>阿难授之。<a id="a-WK"></a>即时令熟。<a id="a-WL"></a>佛食咒愿。<a id="a-WM"></a>阿难心结。<a id="a-WN"></a>佛欲解之。<a id="a-WO"></a>余饭施与百味香美。<a id="a-WP"></a>非世所有。<a id="a-WQ"></a>阿难意解曰。<a id="a-WR"></a>如来妙德。<a id="a-WS"></a>不可思议。</p>
  <p id="aWT">是时世尊欲诣拔耆国。<a id="a-WU"></a>先使阿难往古阿耆达。<a id="a-WV"></a>阿难受教。<a id="a-WW"></a>即便往告。<a id="a-WX"></a>阿耆达见阿难来。<a id="a-WY"></a>意犹未悟。<a id="a-WZ"></a>即问阿难。<a id="a-Wa"></a>如来今为所在。<a id="a-Wb"></a>阿难报曰。<a id="a-Wc"></a>世尊在此。<a id="a-Wd"></a>尔来三月。<a id="a-We"></a>前受卿请。<a id="a-Wf"></a>尊无二言。<a id="a-Wg"></a>一时已竟。<a id="a-Wh"></a>告别当去。<a id="a-Wi"></a>阿耆达闻佛垂化。<a id="a-Wj"></a>乃无供养。<a id="a-Wk"></a>悲怖交至。<a id="a-Wl"></a>即驰诣佛。<a id="a-Wm"></a>头面作礼。<a id="a-Wn"></a>而自陈言。<a id="a-Wo"></a>愚痴罪覆。<a id="a-Wp"></a>违失言信。<a id="a-Wq"></a>愿佛慈悲。<a id="a-Wr"></a>恕原其重。<a id="a-Ws"></a>佛告梵志。<a id="a-Wt"></a>明汝至心。<a id="a-Wu"></a>阿耆达欢喜前白佛言。<a id="a-Wv"></a>愿留七日。<a id="a-Ww"></a>得叙供养。<a id="a-Wx"></a>佛以岁至。<a id="a-Wy"></a>即便可之。<a id="a-Wz"></a>时日舍利弗。<a id="a-X0"></a>从天来下。<a id="a-X1"></a>岁节已过。<a id="a-X2"></a>当诣拔耆国。<a id="a-X3"></a>阿耆达取供养余具。<a id="a-X4"></a>遍散道中。<a id="a-X5"></a>欲令佛蹈上而过。<a id="a-X6"></a>佛告梵志。<a id="a-X7"></a>饭具米粮。<a id="a-X8"></a>是应食啖。<a id="a-X9"></a>不宜足蹈。<a id="a-XA"></a>佛受其施。<a id="a-XB"></a>便为咒愿。<a id="a-XC"></a>而作颂曰。</p>
  <p id="aXD">外道所修事　　精勤火为最</p>
  <p id="aXE">学问日益明　　众义通为最</p>
  <p id="aXF">人中所归仰　　遮迦越为最</p>
  <p id="aXG">江河泉源流　　大海深为最</p>
  <p id="aXH">众星列空中　　日月明为最</p>
  <p id="aXI">佛出于世间　　受施为上最</p>
  <p id="aXJ">阿耆达心悦结解。<a id="a-XK"></a>逮得法眼净。<a id="a-XL"></a>国人大小皆发道心。<a id="a-XM"></a>前礼佛足。<a id="a-XN"></a>欢喜而退。<a id="a-XO"></a>于时阿难承佛威神。<a id="a-XP"></a>知诸比丘心中大疑。<a id="a-XQ"></a>因宜白佛。<a id="a-XR"></a>如来神妙。<a id="a-XS"></a>三达广照。<a id="a-XT"></a>知众生念。<a id="a-XU"></a>因缘所趣。<a id="a-XV"></a>不审何故食麦一时。<a id="a-XW"></a>愿佛开化散解众疑。<a id="a-XX"></a>佛告诸比丘。<a id="a-XY"></a>过去久远。<a id="a-XZ"></a>时有大国。<a id="a-Xa"></a>名曰盘头越。<a id="a-Xb"></a>时世有王。<a id="a-Xc"></a>字曰频头王。<a id="a-Xd"></a>有太子。<a id="a-Xe"></a>名曰维卫。<a id="a-Xf"></a>出家学道。<a id="a-Xg"></a>道成为佛。<a id="a-Xh"></a>犹名维卫。<a id="a-Xi"></a>相好威德。<a id="a-Xj"></a>诸佛法一。<a id="a-Xk"></a>所从比丘六万二千人俱。<a id="a-Xl"></a>时父王饭佛及比丘僧。<a id="a-Xm"></a>严饰幢幡。<a id="a-Xn"></a>极世之珍。<a id="a-Xo"></a>城内整顿。<a id="a-Xp"></a>炜炜煌煌。<a id="a-Xq"></a>时有梵志。<a id="a-Xr"></a>清洁德高。<a id="a-Xs"></a>从诸弟子。<a id="a-Xt"></a>因事入城。<a id="a-Xu"></a>顾问众人。<a id="a-Xv"></a>有何异节。<a id="a-Xw"></a>光饰乃尔。<a id="a-Xx"></a>行人答曰。<a id="a-Xy"></a>频头王子。<a id="a-Xz"></a>得道号佛。<a id="a-Y0"></a>今日当来。<a id="a-Y1"></a>王及臣民。<a id="a-Y2"></a>供养故耳。<a id="a-Y3"></a>道士答言。<a id="a-Y4"></a>世人甚迷。<a id="a-Y5"></a>捐弃甘馔食此人为。<a id="a-Y6"></a>如卿所说人者应食马麦。<a id="a-Y7"></a>五百弟子。<a id="a-Y8"></a>同声赞善。<a id="a-Y9"></a>中有一人。<a id="a-YA"></a>而谏师曰。<a id="a-YB"></a>师言非也。<a id="a-YC"></a>若如彼言。<a id="a-YD"></a>此人德尊。<a id="a-YE"></a>应食天厨。<a id="a-YF"></a>佛告诸比丘。<a id="a-YG"></a>尔时高行梵志。<a id="a-YH"></a>则吾身是也。<a id="a-YI"></a>五百弟子。<a id="a-YJ"></a>今若曹是也。<a id="a-YK"></a>时谏师者舍利弗是也。<a id="a-YL"></a>吾种此栽。<a id="a-YM"></a>于今始毕。<a id="a-YN"></a>告诸比丘。<a id="a-YO"></a>各护心口。<a id="a-YP"></a>慎无放恣。<a id="a-YQ"></a>善恶随人。<a id="a-YR"></a>久而不舍。<a id="a-YS"></a>宜修明行。<a id="a-YT"></a>可从得道。<a id="a-YU"></a>吾所偿对。<a id="a-YV"></a>于此了矣。<a id="a-YW"></a>诸比丘。<a id="a-YX"></a>闻经欢喜。<a id="a-YY"></a>受戴奉行。</p>
 </body>
</html>