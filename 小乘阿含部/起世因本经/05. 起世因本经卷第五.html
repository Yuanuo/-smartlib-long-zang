<!doctype html>
<html id="z3IBUJIZy" data-ver="1043">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第五</h1>
  <h2 id="a2">诸龙金翅鸟品第五</h2>
  <p id="a3">复次诸比丘。<a id="a-4"></a>一切龙类有四种生。<a id="a-5"></a>何等为四。<a id="a-6"></a>一者卵生。<a id="a-7"></a>二者胎生。<a id="a-8"></a>三者湿生。<a id="a-9"></a>四者化生。<a id="a-A"></a>此等名为四生龙也。<a id="a-B"></a>诸比丘。<a id="a-C"></a>金翅鸟类亦四种生。<a id="a-D"></a>所谓卵生胎生湿生化生。<a id="a-E"></a>此名四生。<a id="a-F"></a>诸比丘。<a id="a-G"></a>大海水下。<a id="a-H"></a>有娑伽罗龙王宫殿。<a id="a-I"></a>纵广正等八万由旬。<a id="a-J"></a>七重垣墙。<a id="a-K"></a>七重栏楯。<a id="a-L"></a>周匝严饰。<a id="a-M"></a>七重珠网。<a id="a-N"></a>宝钤间错。<a id="a-O"></a>复有七重多罗行树。<a id="a-P"></a>扶疏荫映。<a id="a-Q"></a>周回围绕。<a id="a-R"></a>妙色楼观。<a id="a-S"></a>众宝庄挍。<a id="a-T"></a>所谓金银琉璃颇梨赤珠砗磲玛瑙等七宝所成。<a id="a-U"></a>于其四方各有诸门。<a id="a-V"></a>一一诸门。<a id="a-W"></a>并有重阁楼观却敌。<a id="a-X"></a>复有园苑及诸泉池。<a id="a-Y"></a>园池之内。<a id="a-Z"></a>各各皆有众杂花草。<a id="a-a"></a>行伍相当。<a id="a-b"></a>复有诸树。<a id="a-c"></a>种种枝叶。<a id="a-d"></a>种种花果。<a id="a-e"></a>种种妙香。<a id="a-f"></a>随风远熏。<a id="a-g"></a>种种诸鸟。<a id="a-h"></a>和鸣清亮。<a id="a-i"></a>诸比丘。<a id="a-j"></a>须弥山王。<a id="a-k"></a>佉低罗山。<a id="a-l"></a>二山中间。<a id="a-m"></a>复有难陀优波难陀二大龙王宫殿住处。<a id="a-n"></a>其处纵广六千由旬。<a id="a-o"></a>七重垣墙。<a id="a-p"></a>七重栏楯。<a id="a-q"></a>略说如上。<a id="a-r"></a>乃至众鸟各各和鸣。</p>
  <p id="as">诸比丘。<a id="a-t"></a>大海之北。<a id="a-u"></a>为诸龙王及一切金翅鸟王故。<a id="a-v"></a>生一大树。<a id="a-w"></a>名曰居吒奢摩离(隋言鹿聚)。<a id="a-x"></a>其树根本周七由旬。<a id="a-y"></a>下入地中二十由旬。<a id="a-z"></a>其身出高一百由旬。<a id="a-10"></a>枝叶遍覆五十由旬。<a id="a-11"></a>树外园院。<a id="a-12"></a>纵广正等五百由旬。<a id="a-13"></a>七重墙堑。<a id="a-14"></a>乃至众鸟各各和鸣。<a id="a-15"></a>略说如上。</p>
  <p id="a16">诸比丘。<a id="a-17"></a>居吒奢摩离大树东面。<a id="a-18"></a>有卵生龙及卵生金翅鸟等宫殿住处。<a id="a-19"></a>其宫纵广各六百由旬。<a id="a-1A"></a>七重垣墙。<a id="a-1B"></a>乃至众鸟各各和鸣。<a id="a-1C"></a>略说如上。<a id="a-1D"></a>居吒奢摩离大树南。<a id="a-1E"></a>有胎生龙及胎生金翅鸟等宫殿住处。<a id="a-1F"></a>亦各纵广六百由旬。<a id="a-1G"></a>七重垣墙。<a id="a-1H"></a>乃至众鸟各各和鸣。<a id="a-1I"></a>略说如上。<a id="a-1J"></a>居吒奢摩离大树西面。<a id="a-1K"></a>有湿生龙及湿生金翅鸟等宫殿住处。<a id="a-1L"></a>亦各纵广六百由旬。<a id="a-1M"></a>七重垣墙。<a id="a-1N"></a>乃至众鸟各各和鸣。<a id="a-1O"></a>略说如上。<a id="a-1P"></a>居吒奢摩离大树北面。<a id="a-1Q"></a>有化生龙及化生金翅鸟等宫殿住处。<a id="a-1R"></a>亦各纵广六百由旬。<a id="a-1S"></a>七重垣墙。<a id="a-1T"></a>乃至众鸟各各和鸣。<a id="a-1U"></a>略说如上。</p>
  <p id="a1V">诸比丘。<a id="a-1W"></a>彼卵生金翅鸟王。<a id="a-1X"></a>若欲搏取卵生龙时。<a id="a-1Y"></a>便即飞往居吒奢摩离大树东枝之上。<a id="a-1Z"></a>观大海已。<a id="a-1a"></a>乃更飞下。<a id="a-1b"></a>以其两翅扇大海水。<a id="a-1c"></a>令水自开二百由旬。<a id="a-1d"></a>即于其中。<a id="a-1e"></a>衔卵生龙。<a id="a-1f"></a>将出海外。<a id="a-1g"></a>随意而食。<a id="a-1h"></a>诸比丘。<a id="a-1i"></a>卵生金翅鸟王。<a id="a-1j"></a>唯能取得卵生龙等随意食之。<a id="a-1k"></a>则不能取胎生湿生化生龙等。</p>
  <p id="a1l">诸比丘。<a id="a-1m"></a>胎生金翅鸟王。<a id="a-1n"></a>若欲搏取卵生龙者。<a id="a-1o"></a>即便飞往居吒奢摩离大树东枝之上。<a id="a-1p"></a>下观大海。<a id="a-1q"></a>亦以两翅扇大海水。<a id="a-1r"></a>令水自开二百由旬。<a id="a-1s"></a>因而衔取卵生诸龙。<a id="a-1t"></a>将出海外。<a id="a-1u"></a>随意而食。<a id="a-1v"></a>又胎生金翅鸟王。<a id="a-1w"></a>若欲搏取卵生龙者。<a id="a-1x"></a>即便飞往居吒奢摩离大树南枝之上。<a id="a-1y"></a>下观大海。<a id="a-1z"></a>以其两翅扇大海水。<a id="a-20"></a>水为之开四百由旬。<a id="a-21"></a>遂于其中。<a id="a-22"></a>衔胎生龙。<a id="a-23"></a>将出海外。<a id="a-24"></a>随意而食。<a id="a-25"></a>诸比丘。<a id="a-26"></a>此胎生金翅鸟王。<a id="a-27"></a>唯能取得卵生诸龙及胎生龙。<a id="a-28"></a>随其所用。<a id="a-29"></a>则不能取湿生化生二种龙也。</p>
  <p id="a2A">诸比丘。<a id="a-2B"></a>湿生金翅鸟王。<a id="a-2C"></a>若欲搏取卵生龙时。<a id="a-2D"></a>即便飞往居吒奢摩离大树东枝之上。<a id="a-2E"></a>以其两翅扇大海水。<a id="a-2F"></a>水为之开二百由旬。<a id="a-2G"></a>开已衔取卵生诸龙。<a id="a-2H"></a>随意而食。<a id="a-2I"></a>又湿生金翅鸟王。<a id="a-2J"></a>若欲搏取胎生龙时。<a id="a-2K"></a>即便飞往居吒奢摩离大树南枝之上。<a id="a-2L"></a>以其两翅扇大海水。<a id="a-2M"></a>水为之开四百由旬。<a id="a-2N"></a>开已衔取胎生诸龙。<a id="a-2O"></a>随意所用。<a id="a-2P"></a>又湿生金翅鸟王。<a id="a-2Q"></a>若欲搏取湿生龙者。<a id="a-2R"></a>即便飞往居吒奢摩离大树西枝之上。<a id="a-2S"></a>以其两翅扇大海水。<a id="a-2T"></a>水为之开八百由旬。<a id="a-2U"></a>即便衔取湿生诸龙。<a id="a-2V"></a>随意而食。<a id="a-2W"></a>诸比丘。<a id="a-2X"></a>诸湿生金翅鸟王。<a id="a-2Y"></a>唯能取得卵生胎生湿生龙等。<a id="a-2Z"></a>恣其所用。<a id="a-2a"></a>随意而食。<a id="a-2b"></a>则不能取化生诸龙。</p>
  <p id="a2c">诸比丘。<a id="a-2d"></a>其化生金翅鸟王。<a id="a-2e"></a>若欲搏取卵生龙者。<a id="a-2f"></a>即时飞往居吒奢摩离大树东枝之上。<a id="a-2g"></a>以其两翅扇大海水。<a id="a-2h"></a>水为之开二百由旬。<a id="a-2i"></a>即便衔取卵生诸龙。<a id="a-2j"></a>随意而食。<a id="a-2k"></a>又此化生金翅鸟王。<a id="a-2l"></a>若欲搏取胎生龙者。<a id="a-2m"></a>即时飞往居吒奢摩离大树南枝之上。<a id="a-2n"></a>以翅扇海。<a id="a-2o"></a>水为之开四百由旬。<a id="a-2p"></a>海既开已化生鸟王。<a id="a-2q"></a>即便衔取胎生诸龙。<a id="a-2r"></a>随意而食。<a id="a-2s"></a>又此化生金翅鸟王。<a id="a-2t"></a>若欲搏取湿生龙者。<a id="a-2u"></a>即便飞往居吒奢摩离大树西枝之上。<a id="a-2v"></a>以翅扇海。<a id="a-2w"></a>水为之开八百由旬即时衔取湿生诸龙。<a id="a-2x"></a>随意而食。<a id="a-2y"></a>又此化生金翅鸟王。<a id="a-2z"></a>若欲搏取化生龙者。<a id="a-30"></a>即复飞往居吒奢摩离大树北枝之上。<a id="a-31"></a>下观大海。<a id="a-32"></a>便以两翅飞扇大海。<a id="a-33"></a>水为之开一千六百由旬。<a id="a-34"></a>即便衔取化生诸龙。<a id="a-35"></a>随意而食。<a id="a-36"></a>诸比丘。<a id="a-37"></a>彼诸龙等悉皆为此金翅鸟王之所食啖。<a id="a-38"></a>诸比丘。<a id="a-39"></a>别有诸龙。<a id="a-3A"></a>金翅鸟王所不能取。<a id="a-3B"></a>谓娑伽罗龙王。<a id="a-3C"></a>未曾为彼金翅鸟王之所惊动。<a id="a-3D"></a>复有难陀龙王。<a id="a-3E"></a>优波难陀龙王。<a id="a-3F"></a>此二龙王。<a id="a-3G"></a>亦不为彼金翅鸟王之所能取。<a id="a-3H"></a>复有提头赖吒龙王。<a id="a-3I"></a>阿那婆达多龙王。<a id="a-3J"></a>金翅鸟王亦不能取。<a id="a-3K"></a>诸比丘。<a id="a-3L"></a>其余龙王。<a id="a-3M"></a>亦有不为金翅鸟王搏取食者。<a id="a-3N"></a>谓摩多车迦龙王。<a id="a-3O"></a>德叉迦龙王。<a id="a-3P"></a>羯勒拏桥多摩伽龙王。<a id="a-3Q"></a>炽婆陀弗知梨迦龙王。<a id="a-3R"></a>商居波陀迦龙王。<a id="a-3S"></a>甘婆罗龙王。<a id="a-3T"></a>阿湿婆多罗龙王等。<a id="a-3U"></a>诸比丘。<a id="a-3V"></a>更有余龙。<a id="a-3W"></a>于其住处境界之中。<a id="a-3X"></a>亦复不为诸金翅鸟之所食啖。</p>
  <p id="a3Y">诸比丘。<a id="a-3Z"></a>此等众生有何因缘。<a id="a-3a"></a>在如是趣生于龙中。<a id="a-3b"></a>诸比丘。<a id="a-3c"></a>有诸众生。<a id="a-3d"></a>熏修龙因。<a id="a-3e"></a>受持龙戒。<a id="a-3f"></a>发起龙心。<a id="a-3g"></a>分别龙意。<a id="a-3h"></a>作是业已。<a id="a-3i"></a>为彼因缘所成熟故。<a id="a-3j"></a>生在龙中。<a id="a-3k"></a>复有众生。<a id="a-3l"></a>熏修金翅鸟因。<a id="a-3m"></a>受持金翅鸟戒。<a id="a-3n"></a>发起金翅鸟心。<a id="a-3o"></a>分别金翅鸟意。<a id="a-3p"></a>以是因缘身坏命尽。<a id="a-3q"></a>生在如是金翅鸟中。<a id="a-3r"></a>复有众生。<a id="a-3s"></a>熏修野兽因。<a id="a-3t"></a>受持野兽戒。<a id="a-3u"></a>发起野兽心。<a id="a-3v"></a>习行野兽业。<a id="a-3w"></a>分别野兽意。<a id="a-3x"></a>以如是等种种熏修诸兽戒因。<a id="a-3y"></a>发起行业。<a id="a-3z"></a>成就心意。<a id="a-40"></a>众因缘故。<a id="a-41"></a>身坏命尽。<a id="a-42"></a>即生如是诸杂兽中。<a id="a-43"></a>复有众生。<a id="a-44"></a>熏修牛因牛戒牛业牛心牛意。<a id="a-45"></a>略说如前。<a id="a-46"></a>乃至分别。<a id="a-47"></a>以是缘故生于牛中。<a id="a-48"></a>复有众生。<a id="a-49"></a>熏修鸡因鸡戒鸡业鸡心鸡意。<a id="a-4A"></a>略说如前。<a id="a-4B"></a>乃至分别。<a id="a-4C"></a>以是因缘生于鸡中。<a id="a-4D"></a>复有众生。<a id="a-4E"></a>修鸱鸺因。<a id="a-4F"></a>受鸱鸺戒。<a id="a-4G"></a>发鸱鸺心。<a id="a-4H"></a>行鸱鸺业。<a id="a-4I"></a>分别鸱鸺意。<a id="a-4J"></a>以是熏修鸱鸺之业。<a id="a-4K"></a>受鸱鸺戒。<a id="a-4L"></a>起鸱鸺心。<a id="a-4M"></a>分别鸱鸺意故。<a id="a-4N"></a>舍此身已生鸱鸺中。</p>
  <p id="a4O">诸比丘。<a id="a-4P"></a>复有众生。<a id="a-4Q"></a>熏修月戒。<a id="a-4R"></a>或修日戒星宿戒大人戒。<a id="a-4S"></a>或有熏修默然戒。<a id="a-4T"></a>或有熏修大力天戒。<a id="a-4U"></a>或有熏修大丈夫戒。<a id="a-4V"></a>或有熏修入水戒。<a id="a-4W"></a>或有熏修供养日戒。<a id="a-4X"></a>或有熏修事行火戒。<a id="a-4Y"></a>或修苦行诸秽浊处。<a id="a-4Z"></a>既熏修已作如是念。<a id="a-4a"></a>愿我所修。<a id="a-4b"></a>此等诸戒。<a id="a-4c"></a>谓月戒日戒星辰戒默然戒大力天戒大丈夫戒水戒火戒。<a id="a-4d"></a>苦行秽浊。<a id="a-4e"></a>如是等戒。<a id="a-4f"></a>令我因此当得作天。<a id="a-4g"></a>或得天报。<a id="a-4h"></a>发如是等邪思惟愿。<a id="a-4i"></a>诸比丘。<a id="a-4j"></a>此诸丈夫福伽罗等。<a id="a-4k"></a>起邪愿者。<a id="a-4l"></a>我今当说彼所趣向。<a id="a-4m"></a>必生二处。<a id="a-4n"></a>若生地狱。<a id="a-4o"></a>若生畜生。</p>
  <p id="a4p">诸比丘。<a id="a-4q"></a>或有一种沙门婆罗门等。<a id="a-4r"></a>作如是见。<a id="a-4s"></a>作如是言。<a id="a-4t"></a>我及世间常。<a id="a-4u"></a>此事实余虚妄。<a id="a-4v"></a>复有一种沙门婆罗门等。<a id="a-4w"></a>作如是见。<a id="a-4x"></a>作如是言。<a id="a-4y"></a>我及世间无常。<a id="a-4z"></a>此事实余虚妄。<a id="a-50"></a>复有一种沙门婆罗门。<a id="a-51"></a>作如是见。<a id="a-52"></a>作如是言。<a id="a-53"></a>我及世间亦常无常。<a id="a-54"></a>此事实余虚妄。<a id="a-55"></a>复有一种沙门婆罗门。<a id="a-56"></a>作如是见。<a id="a-57"></a>作如是言。<a id="a-58"></a>我及世间非常非无常。<a id="a-59"></a>此事实余虚妄。</p>
  <p id="a5A">诸比丘。<a id="a-5B"></a>或有一种沙门婆罗门等。<a id="a-5C"></a>作如是见。<a id="a-5D"></a>作如是言。<a id="a-5E"></a>我及世间有边。<a id="a-5F"></a>此事实余虚妄。<a id="a-5G"></a>复有一种沙门婆罗门等。<a id="a-5H"></a>作如是见。<a id="a-5I"></a>作如是言。<a id="a-5J"></a>我及世间无边。<a id="a-5K"></a>此事实余虚妄。<a id="a-5L"></a>复有一种沙门婆罗门等。<a id="a-5M"></a>作如是见。<a id="a-5N"></a>作如是言。<a id="a-5O"></a>我及世间亦有边亦无边。<a id="a-5P"></a>此事实余虚妄。<a id="a-5Q"></a>复有一种沙门婆罗门等。<a id="a-5R"></a>作如是见。<a id="a-5S"></a>作如是言。<a id="a-5T"></a>我及世间非有边非无边。<a id="a-5U"></a>此事实余虚妄。</p>
  <p id="a5V">诸比丘。<a id="a-5W"></a>或有一种沙门婆罗门等。<a id="a-5X"></a>作如是见。<a id="a-5Y"></a>作如是言。<a id="a-5Z"></a>命即是身。<a id="a-5a"></a>此事实余虚妄。<a id="a-5b"></a>复有一种沙门婆罗门等。<a id="a-5c"></a>作如是见。<a id="a-5d"></a>作如是言。<a id="a-5e"></a>命异身异。<a id="a-5f"></a>此事实余虚妄。<a id="a-5g"></a>复有一种沙门婆罗门等。<a id="a-5h"></a>作如是见。<a id="a-5i"></a>作如是言。<a id="a-5j"></a>有命有身。<a id="a-5k"></a>此事实余虚妄。<a id="a-5l"></a>复有一种沙门婆罗门等。<a id="a-5m"></a>作如是见。<a id="a-5n"></a>作如是言。<a id="a-5o"></a>无命无身。<a id="a-5p"></a>此事实余虚妄。<a id="a-5q"></a>复有一种沙门婆罗门等。<a id="a-5r"></a>作如是见。<a id="a-5s"></a>作如是言。<a id="a-5t"></a>如来死后有有。<a id="a-5u"></a>此事实余虚妄。<a id="a-5v"></a>复有一种沙门婆罗门等。<a id="a-5w"></a>作如是见。<a id="a-5x"></a>作如是言。<a id="a-5y"></a>如来死后无有。<a id="a-5z"></a>此事实余虚妄。<a id="a-60"></a>复有一种沙门婆罗门等。<a id="a-61"></a>作如是见。<a id="a-62"></a>作如是言。<a id="a-63"></a>如来死后亦有有亦无有。<a id="a-64"></a>此事实余虚妄。<a id="a-65"></a>复有一种沙门婆罗门等。<a id="a-66"></a>作如是见。<a id="a-67"></a>作如是言。<a id="a-68"></a>如来死后非有有非无有。<a id="a-69"></a>此事实余虚妄。</p>
  <p id="a6A">诸比丘。<a id="a-6B"></a>是中所有沙门婆罗门等。<a id="a-6C"></a>作如是见。<a id="a-6D"></a>如是说言。<a id="a-6E"></a>我及世间常。<a id="a-6F"></a>此事实余虚妄者。<a id="a-6G"></a>彼诸沙门婆罗门等。<a id="a-6H"></a>于诸行中当有我见。<a id="a-6I"></a>当有世见。<a id="a-6J"></a>离诸行中当有我见。<a id="a-6K"></a>当有世见。<a id="a-6L"></a>以是义故。<a id="a-6M"></a>彼等作如是见。<a id="a-6N"></a>作如是说。<a id="a-6O"></a>我及世间常。<a id="a-6P"></a>此事实余虚妄。</p>
  <p id="a6Q">诸比丘。<a id="a-6R"></a>是中所有沙门婆罗门等。<a id="a-6S"></a>作如是见。<a id="a-6T"></a>如是说言。<a id="a-6U"></a>我及世间无常。<a id="a-6V"></a>此事实余虚妄者。<a id="a-6W"></a>彼诸沙门婆罗门等。<a id="a-6X"></a>于诸行中。<a id="a-6Y"></a>当有无我见。<a id="a-6Z"></a>无世间见。<a id="a-6a"></a>离诸行中。<a id="a-6b"></a>当有无我见无世间见。<a id="a-6c"></a>以是义故。<a id="a-6d"></a>彼等作如是说。<a id="a-6e"></a>我及世间无常。<a id="a-6f"></a>此事实余虚妄。</p>
  <p id="a6g">诸比丘。<a id="a-6h"></a>是中所有沙门婆罗门等。<a id="a-6i"></a>作如是见。<a id="a-6j"></a>作如是说言。<a id="a-6k"></a>我及世间亦常亦无常。<a id="a-6l"></a>此是实余虚妄者。<a id="a-6m"></a>彼诸沙门婆罗门等。<a id="a-6n"></a>于诸行中。<a id="a-6o"></a>当有我见及世间见。<a id="a-6p"></a>离诸行中。<a id="a-6q"></a>当有我见及世间见。<a id="a-6r"></a>以是义故。<a id="a-6s"></a>彼等作如是说。<a id="a-6t"></a>我及世间亦常无常。<a id="a-6u"></a>此事实余虚妄。</p>
  <p id="a6v">诸比丘。<a id="a-6w"></a>是中所有沙门婆罗门等。<a id="a-6x"></a>作如是见。<a id="a-6y"></a>如是说言。<a id="a-6z"></a>我及世间非常非非常。<a id="a-70"></a>此事实余虚妄者。<a id="a-71"></a>彼诸沙门婆罗门等。<a id="a-72"></a>于诸行中。<a id="a-73"></a>当有我见及世间见。<a id="a-74"></a>离诸行中。<a id="a-75"></a>当有我见及世间见。<a id="a-76"></a>是故彼等作是说言。<a id="a-77"></a>我及世间非常非非常。<a id="a-78"></a>此事实余虚妄。</p>
  <p id="a79">诸比丘。<a id="a-7A"></a>是中所有沙门婆罗门等。<a id="a-7B"></a>作如是见。<a id="a-7C"></a>如是说言。<a id="a-7D"></a>我及世间有边。<a id="a-7E"></a>此事实余虚妄者。<a id="a-7F"></a>彼诸沙门婆罗门等。<a id="a-7G"></a>作如是说。<a id="a-7H"></a>命有边人有边。<a id="a-7I"></a>从初托胎在母腹中名命死后殡埋名人。<a id="a-7J"></a>上人从初出生受身四种七返堕落七度流转。<a id="a-7K"></a>七走七行成就命及入命聚。<a id="a-7L"></a>是故彼等作如是说。<a id="a-7M"></a>我及世间有边。<a id="a-7N"></a>此事实余虚妄。<a id="a-7O"></a>诸比丘。<a id="a-7P"></a>是中所有沙门婆罗门等。<a id="a-7Q"></a>作如是见。<a id="a-7R"></a>如是说言。<a id="a-7S"></a>我及世间无边。<a id="a-7T"></a>此事实余虚妄者。<a id="a-7U"></a>彼诸沙门婆罗门等。<a id="a-7V"></a>作如是说。<a id="a-7W"></a>命无有边人无有边。<a id="a-7X"></a>从初托胎在母腹中名命。<a id="a-7Y"></a>死后殡埋名人。<a id="a-7Z"></a>上人从初出生。<a id="a-7a"></a>受身四种。<a id="a-7b"></a>七返堕落。<a id="a-7c"></a>七度流转。<a id="a-7d"></a>七走七行成就命及入命聚。<a id="a-7e"></a>是故彼等作如是说。<a id="a-7f"></a>我及世间无边。<a id="a-7g"></a>此事实余虚妄。<a id="a-7h"></a>诸比丘。<a id="a-7i"></a>是中所有沙门婆罗门等。<a id="a-7j"></a>作如是见。<a id="a-7k"></a>作如是说言。<a id="a-7l"></a>我及世间亦有边亦无边。<a id="a-7m"></a>此事实余虚妄者。<a id="a-7n"></a>彼诸沙门婆罗门等。<a id="a-7o"></a>作如是说。<a id="a-7p"></a>命亦有边亦无边。<a id="a-7q"></a>是人从初托胎在母腹中。<a id="a-7r"></a>死后殡埋。<a id="a-7s"></a>上人从初受身四种。<a id="a-7t"></a>七返堕落。<a id="a-7u"></a>七度流转。<a id="a-7v"></a>七走七行成就命及入命聚。<a id="a-7w"></a>是故彼等作如是说。<a id="a-7x"></a>我及世间。<a id="a-7y"></a>亦有边亦无边。<a id="a-7z"></a>此事实余虚妄。</p>
  <p id="a80">诸比丘。<a id="a-81"></a>是中所有沙门婆罗门等。<a id="a-82"></a>作如是见。<a id="a-83"></a>作如是说言。<a id="a-84"></a>我及世间非有边非无边。<a id="a-85"></a>此事实余虚妄者。<a id="a-86"></a>彼诸沙门婆罗门等。<a id="a-87"></a>作如是说。<a id="a-88"></a>世间非有边非无边。<a id="a-89"></a>从初受身四种。<a id="a-8A"></a>七返堕落。<a id="a-8B"></a>七度流转。<a id="a-8C"></a>七走七行已成就命及入命聚。<a id="a-8D"></a>是故彼等作如是言。<a id="a-8E"></a>我及世间非有边非无边。<a id="a-8F"></a>此事实余虚妄。</p>
  <p id="a8G">诸比丘。<a id="a-8H"></a>是中所有沙门婆罗门等。<a id="a-8I"></a>作如是见。<a id="a-8J"></a>作如是说言。<a id="a-8K"></a>命即是身。<a id="a-8L"></a>此事实余虚妄者。<a id="a-8M"></a>彼诸沙门婆罗门等。<a id="a-8N"></a>于身中见有我及见有命。<a id="a-8O"></a>于余身中亦见有我及见有命。<a id="a-8P"></a>是故彼等作如是言。<a id="a-8Q"></a>即命是身。<a id="a-8R"></a>此事实余虚妄。</p>
  <p id="a8S">诸比丘。<a id="a-8T"></a>是中所有沙门婆罗门等。<a id="a-8U"></a>作如是见。<a id="a-8V"></a>作如是说言。<a id="a-8W"></a>命异身异。<a id="a-8X"></a>此事实余虚妄者。<a id="a-8Y"></a>彼诸沙门婆罗门等。<a id="a-8Z"></a>于身中见有我及见有命。<a id="a-8a"></a>于余身中亦见有我及见有命。<a id="a-8b"></a>是故彼等作如是言。<a id="a-8c"></a>命异身异。<a id="a-8d"></a>此事实余虚妄。<a id="a-8e"></a>诸比丘。<a id="a-8f"></a>是中所有沙门婆罗门等。<a id="a-8g"></a>作如是见。<a id="a-8h"></a>作如是说言。<a id="a-8i"></a>有命有身。<a id="a-8j"></a>此事实余虚妄者。<a id="a-8k"></a>彼诸沙门婆罗门等。<a id="a-8l"></a>于身中见有我及见有命。<a id="a-8m"></a>于余身中亦见有我及见有命。<a id="a-8n"></a>是故彼等作如是言。<a id="a-8o"></a>有命有身。<a id="a-8p"></a>此事实余虚妄。</p>
  <p id="a8q">诸比丘。<a id="a-8r"></a>是中所有沙门婆罗门等。<a id="a-8s"></a>作如是见。<a id="a-8t"></a>作如是说言。<a id="a-8u"></a>非命非身。<a id="a-8v"></a>此事实余虚妄者。<a id="a-8w"></a>彼诸沙门婆罗门等。<a id="a-8x"></a>于身中不见有我不见有命。<a id="a-8y"></a>于余身中亦不见有我不见有命。<a id="a-8z"></a>是故彼等作如是言。<a id="a-90"></a>非命非身。<a id="a-91"></a>此事实余虚妄。<a id="a-92"></a>诸比丘。<a id="a-93"></a>是中所有沙门婆罗门等。<a id="a-94"></a>作如是见。<a id="a-95"></a>作如是说言。<a id="a-96"></a>如来死后有有。<a id="a-97"></a>此事实余虚妄者。<a id="a-98"></a>彼诸沙门婆罗门等。<a id="a-99"></a>于世作如是见。<a id="a-9A"></a>从寿命当至寿命。<a id="a-9B"></a>亦当趣向流转。<a id="a-9C"></a>是故彼等作如是言。<a id="a-9D"></a>如来死后有有。<a id="a-9E"></a>此事实余虚妄。</p>
  <p id="a9F">诸比丘。<a id="a-9G"></a>是中所有沙门婆罗门等。<a id="a-9H"></a>作如是见。<a id="a-9I"></a>如是说言。<a id="a-9J"></a>如来死后无有。<a id="a-9K"></a>此事实余虚妄者。<a id="a-9L"></a>彼诸沙门婆罗门等。<a id="a-9M"></a>于世作如是见。<a id="a-9N"></a>此有寿命至彼。<a id="a-9O"></a>后有寿命即断。<a id="a-9P"></a>是故彼等作如是言。<a id="a-9Q"></a>如来死后无有。<a id="a-9R"></a>此事实余虚妄。</p>
  <p id="a9S">诸比丘。<a id="a-9T"></a>是中所有沙门婆罗门等。<a id="a-9U"></a>作如是见。<a id="a-9V"></a>如是说言。<a id="a-9W"></a>如来死后亦有有亦无有。<a id="a-9X"></a>此事实余虚妄者。<a id="a-9Y"></a>彼诸沙门婆罗门等。<a id="a-9Z"></a>于世作如是见。<a id="a-9a"></a>此处命断。<a id="a-9b"></a>往至彼处。<a id="a-9c"></a>趣向流转。<a id="a-9d"></a>是故彼等作如是言。<a id="a-9e"></a>如来死后亦有有亦无有。<a id="a-9f"></a>此事实余虚妄。</p>
  <p id="a9g">诸比丘。<a id="a-9h"></a>是中所有沙门婆罗门等。<a id="a-9i"></a>作如是见。<a id="a-9j"></a>如是说言。<a id="a-9k"></a>如来死后非有有非无有。<a id="a-9l"></a>此事实余虚妄者。<a id="a-9m"></a>彼诸沙门婆罗门等。<a id="a-9n"></a>于世作如是见。<a id="a-9o"></a>人于此处命断坏已。<a id="a-9p"></a>移至彼处命亦断坏。<a id="a-9q"></a>是故彼等作如是言。<a id="a-9r"></a>如来死后非有有非无有。<a id="a-9s"></a>此事实余虚妄。</p>
  <p id="a9t">尔时佛告诸比丘言。<a id="a-9u"></a>诸比丘。<a id="a-9v"></a>我念往昔有一国王。<a id="a-9w"></a>名曰镜面。<a id="a-9x"></a>彼镜面王曾于一时意欲观诸生盲以为戏乐。<a id="a-9y"></a>即便宜敕普告国内生盲丈夫。<a id="a-9z"></a>皆令集会。<a id="a-A0"></a>既集会已。<a id="a-A1"></a>语彼群盲作如是言。<a id="a-A2"></a>汝等生盲。<a id="a-A3"></a>颇亦能知象之形相。<a id="a-A4"></a>其状云何。<a id="a-A5"></a>彼诸生盲同声答言。<a id="a-A6"></a>天王。<a id="a-A7"></a>我等生盲。<a id="a-A8"></a>实不能知象之形相。<a id="a-A9"></a>王复告言。<a id="a-AA"></a>汝等先来既未识象。<a id="a-AB"></a>今者欲知象形相不。<a id="a-AC"></a>时彼群盲复同答言。<a id="a-AD"></a>天王。<a id="a-AE"></a>我实未识。<a id="a-AF"></a>若蒙王恩。<a id="a-AG"></a>我等或当知象形相。<a id="a-AH"></a>时镜面王即时降敕。<a id="a-AI"></a>唤一象师。<a id="a-AJ"></a>而告之言。<a id="a-AK"></a>卿可速往我象厩内。<a id="a-AL"></a>取一象来。<a id="a-AM"></a>置于我前。<a id="a-AN"></a>示诸盲人。<a id="a-AO"></a>时调象师受王敕已。<a id="a-AP"></a>即将象来置王殿前。<a id="a-AQ"></a>语众盲言。<a id="a-AR"></a>此即是象。<a id="a-AS"></a>时诸盲人各各以手摩触其象。<a id="a-AT"></a>尔时象师复语众盲。<a id="a-AU"></a>汝触象已。<a id="a-AV"></a>以实报王。<a id="a-AW"></a>时众盲人有触鼻者。<a id="a-AX"></a>有触牙者。<a id="a-AY"></a>有触耳者。<a id="a-AZ"></a>有触头项背胁尾脚诸身分者。<a id="a-Aa"></a>时王问言。<a id="a-Ab"></a>诸生盲辈汝等已知象形相耶。<a id="a-Ac"></a>诸生盲人同答王言。<a id="a-Ad"></a>天王。<a id="a-Ae"></a>我等已知象之形相。<a id="a-Af"></a>尔时彼王即复问言。<a id="a-Ag"></a>汝等诸盲。<a id="a-Ah"></a>若知象者象为何相。<a id="a-Ai"></a>时群盲中有触鼻者。<a id="a-Aj"></a>即白王言。<a id="a-Ak"></a>天王。<a id="a-Al"></a>象形如绳。<a id="a-Am"></a>触其牙者。<a id="a-An"></a>答言。<a id="a-Ao"></a>天王。<a id="a-Ap"></a>象形如橛。<a id="a-Aq"></a>触其耳者。<a id="a-Ar"></a>答言。<a id="a-As"></a>天王。<a id="a-At"></a>象形如箕。<a id="a-Au"></a>触其头者。<a id="a-Av"></a>答言。<a id="a-Aw"></a>天王。<a id="a-Ax"></a>象形如瓮。<a id="a-Ay"></a>触其项者。<a id="a-Az"></a>答言。<a id="a-B0"></a>天王。<a id="a-B1"></a>象如屋栿。<a id="a-B2"></a>触其背者。<a id="a-B3"></a>答言。<a id="a-B4"></a>天王。<a id="a-B5"></a>象如屋脊。<a id="a-B6"></a>触其胁者。<a id="a-B7"></a>答言。<a id="a-B8"></a>天王。<a id="a-B9"></a>象形如簟。<a id="a-BA"></a>触其髀者。<a id="a-BB"></a>答言。<a id="a-BC"></a>天王。<a id="a-BD"></a>象形如树。<a id="a-BE"></a>触其脚者。<a id="a-BF"></a>答言。<a id="a-BG"></a>天王。<a id="a-BH"></a>象形如臼。<a id="a-BI"></a>触其尾者。<a id="a-BJ"></a>答言。<a id="a-BK"></a>天王。<a id="a-BL"></a>象如扫帚。<a id="a-BM"></a>时众盲人各各答言。<a id="a-BN"></a>天王象形如是。<a id="a-BO"></a>天王象形如是。<a id="a-BP"></a>作如是白已。<a id="a-BQ"></a>时王即告众盲人言。<a id="a-BR"></a>汝亦不知是象非象。<a id="a-BS"></a>况能得知象之形相。<a id="a-BT"></a>时彼众盲各各自执。<a id="a-BU"></a>共相诤斗。<a id="a-BV"></a>各各以手自遮其面。<a id="a-BW"></a>互相谊竞。<a id="a-BX"></a>互相呰毁。<a id="a-BY"></a>各言已。<a id="a-BZ"></a>是时镜面王见彼众盲如是诤竞。<a id="a-Ba"></a>大笑欢乐。<a id="a-Bb"></a>王于彼时即说偈言。</p>
  <p id="aBc">是等群盲生无目　　横于此事互相诤</p>
  <p id="aBd">曾无有人教语之　　云何能知象身分</p>
  <p id="aBe">诸比丘。<a id="a-Bf"></a>如是如是。<a id="a-Bg"></a>世间所有诸沙门婆罗门等。<a id="a-Bh"></a>亦复如是。<a id="a-Bi"></a>既不能知如实苦圣谛。<a id="a-Bj"></a>苦集圣谛。<a id="a-Bk"></a>苦灭圣谛。<a id="a-Bl"></a>苦灭道圣谛。<a id="a-Bm"></a>既不实知。<a id="a-Bn"></a>当知彼等。<a id="a-Bo"></a>方应长夜共生诤斗。<a id="a-Bp"></a>流转生死。<a id="a-Bq"></a>互相呰毁。<a id="a-Br"></a>互相骂辱。<a id="a-Bs"></a>既生诤斗。<a id="a-Bt"></a>执竞不休。<a id="a-Bu"></a>各各以手。<a id="a-Bv"></a>自遮其面。<a id="a-Bw"></a>如彼群盲。<a id="a-Bx"></a>共相恼乱。<a id="a-By"></a>于中有偈。</p>
  <p id="aBz">若不能知苦圣谛　　亦复不知苦集因</p>
  <p id="aC0">所有世间诸苦法　　此苦灭尽无余处</p>
  <p id="aC1">于中是道尚不知　　况知灭苦所行行</p>
  <p id="aC2">如是其心未解脱　　未得智慧解脱处</p>
  <p id="aC3">彼既不能谛了观　　但知趣向生老死</p>
  <p id="aC4">未得免离诸魔缚　　岂能到于无有处</p>
  <p id="aC5">诸比丘。<a id="a-C6"></a>若有沙门婆罗门等。<a id="a-C7"></a>能知如实苦圣谛。<a id="a-C8"></a>苦集苦灭苦灭道圣谛。<a id="a-C9"></a>如实知者。<a id="a-CA"></a>应当如是随顺修学。<a id="a-CB"></a>彼等长夜和合共行。<a id="a-CC"></a>各各欢喜无有诤竞。<a id="a-CD"></a>同趣一学。<a id="a-CE"></a>犹如水乳。<a id="a-CF"></a>共相和合。<a id="a-CG"></a>一处同住。<a id="a-CH"></a>示现教师所说圣法。<a id="a-CI"></a>安乐处住。<a id="a-CJ"></a>此中说偈。</p>
  <p id="aCK">若能知是诸有苦　　及所有生诸苦因</p>
  <p id="aCL">既知一切悉皆苦　　应令尽灭无有余</p>
  <p id="aCM">若知此灭由于道　　便到苦灭所得处</p>
  <p id="aCN">即能具足心解脱　　及得智慧解脱处</p>
  <p id="aCO">则能到于诸有边　　如是不至生老死</p>
  <p id="aCP">长得免脱于魔缚　　永离世间诸有处</p>
  <p data-pb></p>
  <h2 id="aCQ">阿修罗品第六之一</h2>
  <p id="aCR">尔时佛告诸比丘言。<a id="a-CS"></a>比丘。<a id="a-CT"></a>须弥山王东面。<a id="a-CU"></a>去山过千由旬。<a id="a-CV"></a>大海之下。<a id="a-CW"></a>有鞞摩质多罗阿修罗王国土住处。<a id="a-CX"></a>其处纵广八万由旬。<a id="a-CY"></a>七重城壁周匝围绕。<a id="a-CZ"></a>七重栏楯。<a id="a-Ca"></a>普遍庄严。<a id="a-Cb"></a>乃至七重金银铃网。<a id="a-Cc"></a>周围挍饰。<a id="a-Cd"></a>外有七重多罗行树。<a id="a-Ce"></a>杂色可观。<a id="a-Cf"></a>皆是七宝所共合成。<a id="a-Cg"></a>谓金银琉璃颇梨赤珠砗磲玛瑙。<a id="a-Ch"></a>一一城壁。<a id="a-Ci"></a>高百由旬。<a id="a-Cj"></a>厚五十由旬。<a id="a-Ck"></a>城壁四面。<a id="a-Cl"></a>各各相去。<a id="a-Cm"></a>五百由旬。<a id="a-Cn"></a>则置一门。<a id="a-Co"></a>其门并高三十由旬阔十二由旬。<a id="a-Cp"></a>于一一门悉有种种却敌楼橹园苑陂池。<a id="a-Cq"></a>诸园苑中各各皆有种种果树。<a id="a-Cr"></a>其树各有种种叶种种花。<a id="a-Cs"></a>种种果其果。<a id="a-Ct"></a>各有种种异香。<a id="a-Cu"></a>其气远熏。<a id="a-Cv"></a>复有种种杂类众鸟各各和鸣出种种声。<a id="a-Cw"></a>其音哀雅。<a id="a-Cx"></a>诸比丘。<a id="a-Cy"></a>彼阿修罗大城之中为鞞摩质多罗阿修罗王别立宫殿。<a id="a-Cz"></a>其宫名曰设摩婆帝宫城。<a id="a-D0"></a>纵广一万由旬。<a id="a-D1"></a>七重城壁。<a id="a-D2"></a>并是七宝之所合成。<a id="a-D3"></a>高百由旬。<a id="a-D4"></a>厚五十由旬。<a id="a-D5"></a>于城四面各各相去五百由旬。<a id="a-D6"></a>便置一门。<a id="a-D7"></a>诸门并高三十由旬。<a id="a-D8"></a>阔十二由旬。<a id="a-D9"></a>其一一门。<a id="a-DA"></a>亦有楼橹却敌台阁园苑陂池诸花沼等。<a id="a-DB"></a>复有种种众杂果树。<a id="a-DC"></a>其树各有种种叶种种花。<a id="a-DD"></a>种种果。<a id="a-DE"></a>种种香。<a id="a-DF"></a>其香普熏。<a id="a-DG"></a>有种种鸟。<a id="a-DH"></a>各各和鸣。<a id="a-DI"></a>出种种声。<a id="a-DJ"></a>其音哀雅。</p>
  <p id="aDK">诸比丘。<a id="a-DL"></a>设摩婆帝城内正处中央。<a id="a-DM"></a>为鞞摩质多罗阿修罗王。<a id="a-DN"></a>置集会处。<a id="a-DO"></a>名曰七头。<a id="a-DP"></a>其处纵广五百由旬。<a id="a-DQ"></a>七重栏楯。<a id="a-DR"></a>周围校饰。<a id="a-DS"></a>亦有七重金银铃网。<a id="a-DT"></a>其外七重多罗行树。<a id="a-DU"></a>四方围绕。<a id="a-DV"></a>杂色庄严。<a id="a-DW"></a>甚可爱乐。<a id="a-DX"></a>悉是金银颇梨珊瑚赤珠砗磲玛瑙七宝所成其处四面各有诸门。<a id="a-DY"></a>一一诸门楼橹却敌。<a id="a-DZ"></a>亦是七宝之所合成。<a id="a-Da"></a>杂色间错。<a id="a-Db"></a>令人乐观。<a id="a-Dc"></a>其地皆是绀青琉璃柔软细滑。<a id="a-Dd"></a>触之犹如迦旃邻提迦衣。</p>
  <p id="aDe">诸比丘。<a id="a-Df"></a>彼阿修罗七头会处。<a id="a-Dg"></a>当中自然有一宝柱。<a id="a-Dh"></a>高二十由旬。<a id="a-Di"></a>于宝柱下。<a id="a-Dj"></a>为鞞摩质多罗阿修罗王。<a id="a-Dk"></a>安立宝座。<a id="a-Dl"></a>高一由旬。<a id="a-Dm"></a>方半由旬。<a id="a-Dn"></a>砗磲玛瑙七宝所成。<a id="a-Do"></a>杂色间错。<a id="a-Dp"></a>甚可爱乐。<a id="a-Dq"></a>柔软细滑。<a id="a-Dr"></a>触之犹如迦旃邻提迦衣。<a id="a-Ds"></a>其座两边。<a id="a-Dt"></a>各有十六小阿修罗所坐之处。<a id="a-Du"></a>亦以七宝之所成就所谓金银乃至玛瑙。<a id="a-Dv"></a>杂色可观。<a id="a-Dw"></a>柔软细滑。<a id="a-Dx"></a>触之犹如迦旃邻提迦衣。</p>
  <p id="aDy">诸比丘。<a id="a-Dz"></a>彼阿修罗七头会处。<a id="a-E0"></a>东面有鞞摩质多罗阿修罗王宫。<a id="a-E1"></a>其处纵广一千由旬。<a id="a-E2"></a>七重垣墙。<a id="a-E3"></a>七重栏楯。<a id="a-E4"></a>七重铃网。<a id="a-E5"></a>外有七重多罗行树。<a id="a-E6"></a>四面周匝。<a id="a-E7"></a>庄严围绕。<a id="a-E8"></a>杂色间错。<a id="a-E9"></a>甚可爱乐。<a id="a-EA"></a>亦是七宝之所成就。<a id="a-EB"></a>所谓金银琉璃颇梨赤珠砗磲玛瑙。<a id="a-EC"></a>于四方面。<a id="a-ED"></a>各有诸门。<a id="a-EE"></a>一一诸门。<a id="a-EF"></a>皆有楼橹却敌台阁园苑陂池诸花沼等。<a id="a-EG"></a>复有诸树。<a id="a-EH"></a>其树各有种种叶。<a id="a-EI"></a>种种花。<a id="a-EJ"></a>种种果。<a id="a-EK"></a>种种香。<a id="a-EL"></a>其香普熏。<a id="a-EM"></a>有种种鸟。<a id="a-EN"></a>各各和鸣。<a id="a-EO"></a>出种种声。<a id="a-EP"></a>其音哀雅。</p>
  <p id="aEQ">诸比丘。<a id="a-ER"></a>彼阿修罗七头会处。<a id="a-ES"></a>南西北方。<a id="a-ET"></a>各有宫殿。<a id="a-EU"></a>皆是诸小阿修罗王所住之处。<a id="a-EV"></a>其处纵广或九百由旬。<a id="a-EW"></a>或八百七百六百五百四百三百二百由旬。<a id="a-EX"></a>其最小者。<a id="a-EY"></a>犹尚纵广一百由旬。<a id="a-EZ"></a>七重垣墙。<a id="a-Ea"></a>略说乃至。<a id="a-Eb"></a>种种众鸟。<a id="a-Ec"></a>各各和鸣。</p>
  <p id="aEd">复次诸比丘。<a id="a-Ee"></a>彼阿修罗七头会处四面。<a id="a-Ef"></a>复有一切最小阿修罗等所住宫殿。<a id="a-Eg"></a>其处纵广或九十由旬。<a id="a-Eh"></a>或八十七十六十五十四十三十二十由旬。<a id="a-Ei"></a>最极小者。<a id="a-Ej"></a>犹尚纵广十二由旬。<a id="a-Ek"></a>七重垣墙。<a id="a-El"></a>略说乃至。<a id="a-Em"></a>有种种鸟。<a id="a-En"></a>各各和鸣。<a id="a-Eo"></a>诸比丘。<a id="a-Ep"></a>彼阿修罗七头会处东面。<a id="a-Eq"></a>有鞞摩质多罗阿修罗王苑。<a id="a-Er"></a>名娑罗林。<a id="a-Es"></a>其林纵广一千由旬。<a id="a-Et"></a>七重垣墙七重栏楯七重铃网。<a id="a-Eu"></a>皆玛瑙等七宝所成。<a id="a-Ev"></a>于四方面。<a id="a-Ew"></a>各有诸门。<a id="a-Ex"></a>一一诸门。<a id="a-Ey"></a>楼橹却敌。<a id="a-Ez"></a>杂色可观。<a id="a-F0"></a>亦是七宝之所成就。<a id="a-F1"></a>所谓金银乃至玛瑙。</p>
  <p id="aF2">诸比丘。<a id="a-F3"></a>彼阿修罗七头会处南面。<a id="a-F4"></a>复有鞞摩质多罗阿修罗王苑。<a id="a-F5"></a>名奢摩梨林。<a id="a-F6"></a>其林纵广亦千由旬。<a id="a-F7"></a>七重垣墙。<a id="a-F8"></a>七重栏楯。<a id="a-F9"></a>七重铃网。<a id="a-FA"></a>并玛瑙等七宝所成。<a id="a-FB"></a>于四方面。<a id="a-FC"></a>各有诸门。<a id="a-FD"></a>一一诸门。<a id="a-FE"></a>皆有楼橹。<a id="a-FF"></a>杂色可观。<a id="a-FG"></a>亦为七宝之所成就。<a id="a-FH"></a>所谓金银乃至玛瑙。</p>
  <p id="aFI">诸比丘。<a id="a-FJ"></a>彼阿修罗七头会处北面。<a id="a-FK"></a>亦有鞞摩质多罗阿修罗王苑。<a id="a-FL"></a>名难陀那林。<a id="a-FM"></a>其林纵广亦千由旬。<a id="a-FN"></a>七重垣墙。<a id="a-FO"></a>七重栏楯。<a id="a-FP"></a>七重铃网。<a id="a-FQ"></a>皆玛瑙等七宝所成。<a id="a-FR"></a>于四方面。<a id="a-FS"></a>各有诸门。<a id="a-FT"></a>一一诸门。<a id="a-FU"></a>并皆具有楼橹却敌。<a id="a-FV"></a>杂色可观。<a id="a-FW"></a>乃至悉是砗磲玛瑙。<a id="a-FX"></a>诸珍宝物之所成就。<a id="a-FY"></a>然此诸门。<a id="a-FZ"></a>唯无台阁。<a id="a-Fa"></a>自余庄严。<a id="a-Fb"></a>与前同等。<a id="a-Fc"></a>诸比丘。<a id="a-Fd"></a>其娑罗林奢摩梨林。<a id="a-Fe"></a>二林之间。<a id="a-Ff"></a>鞞摩质多罗阿修罗王。<a id="a-Fg"></a>有一大池。<a id="a-Fh"></a>名曰难陀。<a id="a-Fi"></a>其池纵广五百由旬。<a id="a-Fj"></a>水甚凉冷。<a id="a-Fk"></a>澄洁轻美。<a id="a-Fl"></a>常不浑浊。<a id="a-Fm"></a>七种宝塼。<a id="a-Fn"></a>厕填间错。<a id="a-Fo"></a>七重板砌。<a id="a-Fp"></a>七重栏楯。<a id="a-Fq"></a>七重铃网。<a id="a-Fr"></a>周匝悬垂。<a id="a-Fs"></a>其外七重多罗行树。<a id="a-Ft"></a>四面围绕。<a id="a-Fu"></a>杂色可观。<a id="a-Fv"></a>皆玛瑙等七宝所成。<a id="a-Fw"></a>于四方面。<a id="a-Fx"></a>各有阶道。<a id="a-Fy"></a>杂色间错。<a id="a-Fz"></a>令人乐观。<a id="a-G0"></a>亦为七宝之所成就。<a id="a-G1"></a>复有诸花。<a id="a-G2"></a>遍生池中。<a id="a-G3"></a>所谓优钵罗花。<a id="a-G4"></a>钵头摩花。<a id="a-G5"></a>究牟陀花。<a id="a-G6"></a>奔茶利花。<a id="a-G7"></a>形如火者。<a id="a-G8"></a>火色火光。<a id="a-G9"></a>形如金者金色金光。<a id="a-GA"></a>其形青者。<a id="a-GB"></a>青色青光。<a id="a-GC"></a>其形赤者。<a id="a-GD"></a>赤色赤光。<a id="a-GE"></a>其形白者。<a id="a-GF"></a>白色白光。<a id="a-GG"></a>其形绿者。<a id="a-GH"></a>绿色绿光。<a id="a-GI"></a>团如车轮。<a id="a-GJ"></a>其花光明。<a id="a-GK"></a>照一由旬。<a id="a-GL"></a>香气所熏。<a id="a-GM"></a>亦一由旬。<a id="a-GN"></a>池中又出无量藕根。<a id="a-GO"></a>大如车轴。<a id="a-GP"></a>割之汁出。<a id="a-GQ"></a>色白如乳。<a id="a-GR"></a>其味甘美。<a id="a-GS"></a>犹如上蜜。</p>
  <p id="aGT">诸比丘。<a id="a-GU"></a>其俱毗陀罗。<a id="a-GV"></a>及难陀那。<a id="a-GW"></a>二林中间。<a id="a-GX"></a>鞞摩质多罗阿修罗王。<a id="a-GY"></a>有一大树。<a id="a-GZ"></a>名苏质怛逻波吒罗。<a id="a-Ga"></a>其本周围满七由旬。<a id="a-Gb"></a>根下入地二十一由旬。<a id="a-Gc"></a>其身上出高百由旬。<a id="a-Gd"></a>枝叶荫覆五十由旬。<a id="a-Ge"></a>其院周回五百由旬。<a id="a-Gf"></a>其外亦有七重垣墙。<a id="a-Gg"></a>略说乃至周匝围绕。<a id="a-Gh"></a>杂色可观。<a id="a-Gi"></a>及砗磲玛瑙等七宝所成。<a id="a-Gj"></a>于四方面亦有诸门。<a id="a-Gk"></a>并皆七宝之所成就。<a id="a-Gl"></a>一一诸门亦有楼橹却敌。<a id="a-Gm"></a>略说乃至。<a id="a-Gn"></a>种种众鸟。<a id="a-Go"></a>各各和鸣。</p>
 </body>
</html>