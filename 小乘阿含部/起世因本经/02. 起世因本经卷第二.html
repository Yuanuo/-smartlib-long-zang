<!doctype html>
<html id="z3IBUJCZv" data-ver="1379">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第二</h1>
  <h2 id="a2">郁单越洲品第二之二</h2>
  <p id="a3">诸比丘。<a id="a-4"></a>郁单越人。<a id="a-5"></a>发绀青色。<a id="a-6"></a>长齐八指。<a id="a-7"></a>人皆一类。<a id="a-8"></a>一形一色。<a id="a-9"></a>无别形色可知其异。<a id="a-A"></a>诸比丘。<a id="a-B"></a>郁单越人。<a id="a-C"></a>悉有衣服。<a id="a-D"></a>无有裸形及半露者。<a id="a-E"></a>亲疏平等无所适莫。<a id="a-F"></a>齿皆齐密。<a id="a-G"></a>不缺不疏。<a id="a-H"></a>美妙净洁。<a id="a-I"></a>色白如珂。<a id="a-J"></a>鲜明可爱。<a id="a-K"></a>诸比丘。<a id="a-L"></a>郁单越人。<a id="a-M"></a>若有饥渴须饮食时。<a id="a-N"></a>便自收取。<a id="a-O"></a>不耕不种。<a id="a-P"></a>自然粳米。<a id="a-Q"></a>清净鲜白。<a id="a-R"></a>无有糠糩。<a id="a-S"></a>取已盛置敦持果中。<a id="a-T"></a>复取火珠。<a id="a-U"></a>置敦持下。<a id="a-V"></a>众生福力。<a id="a-W"></a>火珠应时。<a id="a-X"></a>忽然出焰。<a id="a-Y"></a>饮食熟已。<a id="a-Z"></a>焰还自灭。<a id="a-a"></a>彼人得饭欲食之时。<a id="a-b"></a>施设器物。<a id="a-c"></a>就座而坐。<a id="a-d"></a>尔时若有四方人来。<a id="a-e"></a>欲共同食。<a id="a-f"></a>即为诸人具设饭食。<a id="a-g"></a>饭终不尽。<a id="a-h"></a>乃至食人。<a id="a-i"></a>坐食未竟。<a id="a-j"></a>所设之饭器常盈满。<a id="a-k"></a>彼人食此无有糠糩。<a id="a-l"></a>自然粳米成熟饭时。<a id="a-m"></a>清净香美。<a id="a-n"></a>众味备具。<a id="a-o"></a>不须羹臛。<a id="a-p"></a>其饭形色。<a id="a-q"></a>犹若诸天苏陀之味。<a id="a-r"></a>又如华丛洁白鲜明。<a id="a-s"></a>彼人食已。<a id="a-t"></a>身分充盈无减无缺。<a id="a-u"></a>湛然不改无老无变。<a id="a-v"></a>是食乃至资益彼人。<a id="a-w"></a>色力安辩无不具足。<a id="a-x"></a>诸比丘。<a id="a-y"></a>郁单越人若于女人生染着时。<a id="a-z"></a>随心所爱。<a id="a-10"></a>回目观视。<a id="a-11"></a>彼女知情即来随逐。<a id="a-12"></a>其人将行至于树下。<a id="a-13"></a>所将之女。<a id="a-14"></a>若是此人母姨姐妹亲戚类者。<a id="a-15"></a>树枝如本不为下垂。<a id="a-16"></a>其叶应时萎黄枯落。<a id="a-17"></a>不相覆苫。<a id="a-18"></a>不出华果。<a id="a-19"></a>亦不为出床敷卧具。<a id="a-1A"></a>若非母姨姐妹等者。<a id="a-1B"></a>树即低枝垂条覆荫。<a id="a-1C"></a>柯叶郁茂。<a id="a-1D"></a>华果鲜荣。<a id="a-1E"></a>亦为彼人出百千种床敷卧具。<a id="a-1F"></a>便共相将入于树下。<a id="a-1G"></a>随意所为欢娱受乐。</p>
  <p id="a1H">诸比丘。<a id="a-1I"></a>郁单越人住于母胎。<a id="a-1J"></a>唯经七日。<a id="a-1K"></a>至第八日即便产生。<a id="a-1L"></a>其母产讫。<a id="a-1M"></a>随所生子若男若女。<a id="a-1N"></a>皆将置于四衢道中。<a id="a-1O"></a>舍之而去。<a id="a-1P"></a>于彼道上东西南北行人往来。<a id="a-1Q"></a>见此男女心生怜念。<a id="a-1R"></a>为养育故。<a id="a-1S"></a>各以手指内其口中。<a id="a-1T"></a>于彼指端。<a id="a-1U"></a>自然流出上妙甘乳。<a id="a-1V"></a>饮彼男女。<a id="a-1W"></a>令得全活。<a id="a-1X"></a>如是饮乳。<a id="a-1Y"></a>经于七日。<a id="a-1Z"></a>彼诸男女还自成就一色类身。<a id="a-1a"></a>与彼旧人形量无异。<a id="a-1b"></a>男还逐男。<a id="a-1c"></a>女还逐女。<a id="a-1d"></a>各依伴侣相随而去。</p>
  <p id="a1e">诸比丘。<a id="a-1f"></a>郁单越人寿命一定无有中夭。<a id="a-1g"></a>命若终时。<a id="a-1h"></a>皆得上生。<a id="a-1i"></a>何因缘故。<a id="a-1j"></a>郁单越人得此定寿。<a id="a-1k"></a>命终已后皆复上生。<a id="a-1l"></a>诸比丘。<a id="a-1m"></a>世或有人。<a id="a-1n"></a>专事杀生偷盗邪淫妄言两舌恶口绮语贪嗔邪见。<a id="a-1o"></a>以是因缘身坏命终。<a id="a-1p"></a>坠堕恶道。<a id="a-1q"></a>生地狱中。<a id="a-1r"></a>或复有人。<a id="a-1s"></a>不曾杀生。<a id="a-1t"></a>不盗他物。<a id="a-1u"></a>不行邪淫。<a id="a-1v"></a>不妄言。<a id="a-1w"></a>不两舌。<a id="a-1x"></a>不恶口。<a id="a-1y"></a>不绮语。<a id="a-1z"></a>不贪。<a id="a-20"></a>不嗔。<a id="a-21"></a>亦不邪见。<a id="a-22"></a>以是因缘。<a id="a-23"></a>身坏命终。<a id="a-24"></a>趣向善道。<a id="a-25"></a>生人天中。<a id="a-26"></a>何因缘故。<a id="a-27"></a>向下生者。<a id="a-28"></a>以其杀生邪见等故。<a id="a-29"></a>何因缘故。<a id="a-2A"></a>向上生者。<a id="a-2B"></a>以不杀生正见等故。<a id="a-2C"></a>或复有人作如是念。<a id="a-2D"></a>我于今者应行十善。<a id="a-2E"></a>以是因缘。<a id="a-2F"></a>我身坏时。<a id="a-2G"></a>当得往生郁单越中。<a id="a-2H"></a>彼处生已。<a id="a-2I"></a>住寿千年不增不减。<a id="a-2J"></a>彼人既作如是愿已。<a id="a-2K"></a>行十善业。<a id="a-2L"></a>身坏得生郁单越中。<a id="a-2M"></a>既于彼处复得定寿。<a id="a-2N"></a>满足千年不增不减。<a id="a-2O"></a>诸比丘。<a id="a-2P"></a>以此因缘。<a id="a-2Q"></a>郁单越人得定寿命。</p>
  <p id="a2R">诸比丘。<a id="a-2S"></a>何因缘故皆得上生。<a id="a-2T"></a>诸比丘。<a id="a-2U"></a>阎浮洲人以于他边受十善业。<a id="a-2V"></a>是故命终即得往生郁单越界。<a id="a-2W"></a>郁单越人以其旧有具十善业。<a id="a-2X"></a>郁单越中如法行故。<a id="a-2Y"></a>身坏命终皆当上生诸天善处。<a id="a-2Z"></a>诸比丘。<a id="a-2a"></a>以此因缘。<a id="a-2b"></a>郁单越人上生胜处。<a id="a-2c"></a>诸比丘。<a id="a-2d"></a>郁单越人命行终尽舍寿之时。<a id="a-2e"></a>无有一人忧恋悲哭。<a id="a-2f"></a>唯共舆置四衢道中。<a id="a-2g"></a>舍之而去。</p>
  <p id="a2h">诸比丘。<a id="a-2i"></a>郁单越人中有如是法。<a id="a-2j"></a>若有众生。<a id="a-2k"></a>寿命尽时。<a id="a-2l"></a>即有一鸟。<a id="a-2m"></a>名忧承伽摩(隋言高逝)。<a id="a-2n"></a>从大山中疾飞而至。<a id="a-2o"></a>衔死人发。<a id="a-2p"></a>将其尸骸。<a id="a-2q"></a>掷置余方洲渚之上。<a id="a-2r"></a>何以故。<a id="a-2s"></a>郁单越人业行清净。<a id="a-2t"></a>乐净洁故。<a id="a-2u"></a>乐意喜故。<a id="a-2v"></a>不令风吹臭秽之气来至其所。<a id="a-2w"></a>诸比丘。<a id="a-2x"></a>郁单越人大小便利将下之时。<a id="a-2y"></a>为彼人故地即开裂。<a id="a-2z"></a>便利毕已地合如故。<a id="a-30"></a>何以故。<a id="a-31"></a>郁单越人乐净洁故。<a id="a-32"></a>乐意喜故。</p>
  <p id="a33">复次彼处。<a id="a-34"></a>有何因缘而得说名郁单越洲。<a id="a-35"></a>诸比丘。<a id="a-36"></a>彼郁单越洲。<a id="a-37"></a>于四天下中比余三洲。<a id="a-38"></a>最上最妙最高最胜。<a id="a-39"></a>故说彼洲。<a id="a-3A"></a>为郁单越也(郁单越正音郁怛罗究溜隋言高上作谓高上于余方也)</p>
  <p data-pb></p>
  <h2 id="a3B">转轮圣王品第三</h2>
  <p id="a3C">诸比丘。<a id="a-3D"></a>阎浮洲内。<a id="a-3E"></a>转轮圣王出现世时。<a id="a-3F"></a>此阎浮洲。<a id="a-3G"></a>自然具有七种瑞宝。<a id="a-3H"></a>转轮王身复有四种神通德力。<a id="a-3I"></a>何者七宝。<a id="a-3J"></a>一金轮宝。<a id="a-3K"></a>二白象宝。<a id="a-3L"></a>三绀马宝。<a id="a-3M"></a>四神珠宝。<a id="a-3N"></a>五玉女宝。<a id="a-3O"></a>六主藏宝。<a id="a-3P"></a>七兵将宝。<a id="a-3Q"></a>是为七宝。<a id="a-3R"></a>诸比丘。<a id="a-3S"></a>云何名为转轮圣王轮宝具足。<a id="a-3T"></a>诸比丘。<a id="a-3U"></a>转轮圣王出阎浮洲。<a id="a-3V"></a>以水灌顶作刹利主。<a id="a-3W"></a>于十五日月盛圆满受斋之晨。<a id="a-3X"></a>洗沐清净。<a id="a-3Y"></a>不捣白氎以为衣服。<a id="a-3Z"></a>解发垂下。<a id="a-3a"></a>饰以摩尼及诸璎珞。<a id="a-3b"></a>在楼阁上。<a id="a-3c"></a>亲属群臣前后围绕。<a id="a-3d"></a>是时王前有金轮宝忽然来应。<a id="a-3e"></a>轮径七肘。<a id="a-3f"></a>千辐毂辋众相满足。<a id="a-3g"></a>自然成就非工匠造。<a id="a-3h"></a>尔时灌顶刹利转轮圣王。<a id="a-3i"></a>即作是念。<a id="a-3j"></a>我昔曾闻有如是说。<a id="a-3k"></a>若灌顶刹利王。<a id="a-3l"></a>于十五日月盛圆满受斋之晨。<a id="a-3m"></a>洗沐清净。<a id="a-3n"></a>身着不捣白[疊*毛]之衣服诸璎珞。<a id="a-3o"></a>在楼阁上。<a id="a-3p"></a>亲属群臣前后围绕。<a id="a-3q"></a>是时王前忽然而有天金轮宝。<a id="a-3r"></a>千辐毂辋众相满足。<a id="a-3s"></a>自然来应非工匠成。<a id="a-3t"></a>轮径七肘。<a id="a-3u"></a>内外金色。<a id="a-3v"></a>得是瑞时。<a id="a-3w"></a>彼则成就转轮王德。<a id="a-3x"></a>我今得此。<a id="a-3y"></a>亦应定是转轮圣王。</p>
  <p id="a3z">尔时灌顶刹利转轮圣王。<a id="a-40"></a>意欲试彼天轮宝故。<a id="a-41"></a>敕令严备四种力兵。<a id="a-42"></a>所谓象兵马兵车兵步兵。<a id="a-43"></a>四种力兵既严备已。<a id="a-44"></a>王即往诣天金轮所。<a id="a-45"></a>偏露右髆在金轮前。<a id="a-46"></a>右膝着地。<a id="a-47"></a>申其右手扪摸轮宝。<a id="a-48"></a>作如是言。<a id="a-49"></a>汝天轮宝。<a id="a-4A"></a>我身定是转轮王者。<a id="a-4B"></a>未降伏处为我降伏。<a id="a-4C"></a>彼天轮宝应声即转。<a id="a-4D"></a>为欲降伏未伏者故。<a id="a-4E"></a>诸比丘。<a id="a-4F"></a>是时灌顶刹利王。<a id="a-4G"></a>既见轮宝如是转已。<a id="a-4H"></a>即命严驾行向东方。<a id="a-4I"></a>于是轮宝及四种兵一时皆从。<a id="a-4J"></a>诸比丘。<a id="a-4K"></a>于轮宝前。<a id="a-4L"></a>复有四大天身。<a id="a-4M"></a>引导而行。<a id="a-4N"></a>彼天轮宝所到诸方住止之处。<a id="a-4O"></a>转轮圣王及四种兵。<a id="a-4P"></a>悉于彼处停住止宿。</p>
  <p id="a4Q">尔时东方一切国土。<a id="a-4R"></a>所有诸王。<a id="a-4S"></a>各取金器盛满银粟。<a id="a-4T"></a>又取银器盛满金粟。<a id="a-4U"></a>既办具已。<a id="a-4V"></a>皆共持诣转轮王前启言。<a id="a-4W"></a>天王善来善来。<a id="a-4X"></a>今此奉献是天王物。<a id="a-4Y"></a>东方人民丰乐安隐无所怖畏。<a id="a-4Z"></a>民户殷多甚可爱乐。<a id="a-4a"></a>惟愿大天。<a id="a-4b"></a>垂哀纳受。<a id="a-4c"></a>怜愍臣等细小诸王。<a id="a-4d"></a>臣等今日承奉天王。<a id="a-4e"></a>一心无二。<a id="a-4f"></a>尔时轮王告诸王曰。<a id="a-4g"></a>汝等诚心能如是者。<a id="a-4h"></a>汝当各各于自境界如法治化摄养群生。<a id="a-4i"></a>莫令国内有不如法。<a id="a-4j"></a>所以者何。<a id="a-4k"></a>汝等。<a id="a-4l"></a>若有令我国内非法恶事显现流行。<a id="a-4m"></a>我当治汝罪无所舍。<a id="a-4n"></a>今教汝等。<a id="a-4o"></a>自断杀生。<a id="a-4p"></a>教人不杀。<a id="a-4q"></a>不与勿取。<a id="a-4r"></a>邪淫妄语。<a id="a-4s"></a>乃至邪见。<a id="a-4t"></a>皆不应为。<a id="a-4u"></a>汝等。<a id="a-4v"></a>若能断于杀生。<a id="a-4w"></a>教人不杀。<a id="a-4x"></a>不与勿取。<a id="a-4y"></a>不行邪淫。<a id="a-4z"></a>实语正见者。<a id="a-50"></a>我即信知。<a id="a-51"></a>汝等诸王合国降伏。</p>
  <p id="a52">尔时东方诸国王等。<a id="a-53"></a>闻转轮王如是诫敕。<a id="a-54"></a>一时皆受十善业行。<a id="a-55"></a>受已遵承。<a id="a-56"></a>各于国土如法治化。<a id="a-57"></a>转轮圣王自在力故。<a id="a-58"></a>所向之处轮宝随行。<a id="a-59"></a>如是圣王天金轮宝。<a id="a-5A"></a>降伏东方一切国已。<a id="a-5B"></a>尽东海岸。<a id="a-5C"></a>周遍游行。<a id="a-5D"></a>然后回旋。<a id="a-5E"></a>次第巡历南方西方乃至北方。<a id="a-5F"></a>依于古昔转轮圣王所行之道引导而去。<a id="a-5G"></a>转轮圣王及四种兵次第行时。<a id="a-5H"></a>其前复有四大天身。<a id="a-5I"></a>先轮宝行。<a id="a-5J"></a>若此轮宝所住之处。<a id="a-5K"></a>随其方面。<a id="a-5L"></a>转轮圣王及四种兵。<a id="a-5M"></a>即皆停宿。</p>
  <p id="a5N">尔时北方一切国土所有诸王。<a id="a-5O"></a>亦各赍持天真金器盛满银粟。<a id="a-5P"></a>天真银器盛满金粟。<a id="a-5Q"></a>俱共来诣转轮王所。<a id="a-5R"></a>到已长跪作如是言。<a id="a-5S"></a>善哉天来。<a id="a-5T"></a>善哉天来。<a id="a-5U"></a>我等北方蒙天王力。<a id="a-5V"></a>人民炽盛丰乐安隐。<a id="a-5W"></a>无诸怖畏甚可爱乐。<a id="a-5X"></a>愿天留此施行治化。<a id="a-5Y"></a>臣等随顺无敢二心。<a id="a-5Z"></a>时转轮王敕诸王言。<a id="a-5a"></a>若能尔者。<a id="a-5b"></a>汝等各于自境治化。<a id="a-5c"></a>一依教命。<a id="a-5d"></a>莫令国界有不如法。<a id="a-5e"></a>所以者何。<a id="a-5f"></a>若令我境有非法人及诸恶行。<a id="a-5g"></a>我当治汝。<a id="a-5h"></a>又复汝等。<a id="a-5i"></a>莫自杀生。<a id="a-5j"></a>教人莫杀。<a id="a-5k"></a>不与勿取。<a id="a-5l"></a>邪淫妄语。<a id="a-5m"></a>乃至邪见。<a id="a-5n"></a>汝等皆断。<a id="a-5o"></a>若离杀生。<a id="a-5p"></a>乃至自他修行正见。<a id="a-5q"></a>能如是者。<a id="a-5r"></a>我当信知。<a id="a-5s"></a>汝等国土已善降伏。<a id="a-5t"></a>尔时诸王同声共启转轮王言。<a id="a-5u"></a>如天诫敕。<a id="a-5v"></a>臣等奉行。<a id="a-5w"></a>尔时北方诸国王等。<a id="a-5x"></a>闻转轮王如是诫敕。<a id="a-5y"></a>各各遵受十善业行。<a id="a-5z"></a>受已奉持皆令如法。<a id="a-60"></a>各于国土依律治化。<a id="a-61"></a>转轮圣王自在力故。<a id="a-62"></a>所行之处轮宝随逐。<a id="a-63"></a>此金轮宝。<a id="a-64"></a>如是次第。<a id="a-65"></a>降伏北方。<a id="a-66"></a>尽北方海际所有诸国。<a id="a-67"></a>既周遍已还来本处。<a id="a-68"></a>尔时轮宝。<a id="a-69"></a>乃于阎浮提中。<a id="a-6A"></a>选择最上威德形胜极妙之地。<a id="a-6B"></a>当于其上。<a id="a-6C"></a>东西经度阔七由旬。<a id="a-6D"></a>南北规画十二由旬。<a id="a-6E"></a>如是规度为界分已。<a id="a-6F"></a>尔时诸天即于其夜从空来下。<a id="a-6G"></a>为转轮王造立宫殿。<a id="a-6H"></a>应时成就。<a id="a-6I"></a>既成就已。<a id="a-6J"></a>妙色端严四宝庄挍。<a id="a-6K"></a>所谓天金天银颇梨琉璃。<a id="a-6L"></a>此金轮宝为圣王故。<a id="a-6M"></a>当宫内门。<a id="a-6N"></a>于上空中嶷然停住。<a id="a-6O"></a>如轮在轴不摇不动。<a id="a-6P"></a>转轮圣王当于是时。<a id="a-6Q"></a>生大欢喜踊跃无量。<a id="a-6R"></a>作如是念。<a id="a-6S"></a>我今已得金轮宝耶。<a id="a-6T"></a>诸比丘。<a id="a-6U"></a>转轮圣王。<a id="a-6V"></a>有如是等天金轮宝。<a id="a-6W"></a>自然具足。</p>
  <p id="a6X">诸比丘。<a id="a-6Y"></a>转轮圣王复有何等白色象宝。<a id="a-6Z"></a>应当具足。<a id="a-6a"></a>诸比丘。<a id="a-6b"></a>是转轮王。<a id="a-6c"></a>于日初分坐正殿时。<a id="a-6d"></a>即当王前出生象宝。<a id="a-6e"></a>名乌逋沙他(隋言洁齐)。<a id="a-6f"></a>形体胜妙。<a id="a-6g"></a>其色纯白。<a id="a-6h"></a>如拘物头华。<a id="a-6i"></a>七枝拄地。<a id="a-6j"></a>有大神力。<a id="a-6k"></a>腾空而行。<a id="a-6l"></a>头色红赤。<a id="a-6m"></a>如因陀罗瞿波迦虫。<a id="a-6n"></a>具有六牙。<a id="a-6o"></a>并皆纤利。<a id="a-6p"></a>一一牙上。<a id="a-6q"></a>具足庄严。<a id="a-6r"></a>杂色厕钿。<a id="a-6s"></a>犹如金粟。<a id="a-6t"></a>转轮圣王见象宝已。<a id="a-6u"></a>作如是念。<a id="a-6v"></a>白象虽现。<a id="a-6w"></a>未知调时。<a id="a-6x"></a>堪受诸事。<a id="a-6y"></a>成贤乘不。<a id="a-6z"></a>尔时象宝一日之间即善调伏。<a id="a-70"></a>一切事中悉堪驾驭。<a id="a-71"></a>犹如余象无量千岁极调伏已。<a id="a-72"></a>端严贤善。<a id="a-73"></a>适意随顺。<a id="a-74"></a>如是如是。<a id="a-75"></a>此白象宝。<a id="a-76"></a>于一日中暂受调伏堪任众事。<a id="a-77"></a>亦复如是。<a id="a-78"></a>时转轮王为试象故。<a id="a-79"></a>于其晨朝日初出时。<a id="a-7A"></a>乘此象宝。<a id="a-7B"></a>周回巡历。<a id="a-7C"></a>遍诸海岸尽大地际。<a id="a-7D"></a>既周遍已。<a id="a-7E"></a>是转轮王还至本宫。<a id="a-7F"></a>乃进小食。<a id="a-7G"></a>以是因缘。<a id="a-7H"></a>彼王尔时内心自庆。<a id="a-7I"></a>欢喜踊跃。<a id="a-7J"></a>为我故生如此象宝。<a id="a-7K"></a>诸比丘。<a id="a-7L"></a>转轮圣王。<a id="a-7M"></a>有如是等白色象宝。<a id="a-7N"></a>自然具足。</p>
  <p id="a7O">诸比丘。<a id="a-7P"></a>何等名为转轮圣王马宝具足。<a id="a-7Q"></a>诸比丘。<a id="a-7R"></a>是转轮王日初分时。<a id="a-7S"></a>坐正殿上。<a id="a-7T"></a>即于王前。<a id="a-7U"></a>出绀马宝。<a id="a-7V"></a>名婆罗诃(隋言长毛)。<a id="a-7W"></a>色青体润。<a id="a-7X"></a>毛尾悦泽。<a id="a-7Y"></a>头黑鬃披。<a id="a-7Z"></a>有神通力。<a id="a-7a"></a>腾空而行。<a id="a-7b"></a>时转轮王见马宝已。<a id="a-7c"></a>作如是念。<a id="a-7d"></a>此马虽现。<a id="a-7e"></a>未知调时堪受诸事。<a id="a-7f"></a>可得为我作善乘不。<a id="a-7g"></a>是时马宝一日之中即善调伏堪受诸事。<a id="a-7h"></a>犹如余马无量千岁极调熟已。<a id="a-7i"></a>贤善闲习。<a id="a-7j"></a>如是如是。<a id="a-7k"></a>调此马时。<a id="a-7l"></a>一日之内堪任受行一切诸事。<a id="a-7m"></a>亦复如是。<a id="a-7n"></a>时转轮王欲试马故。<a id="a-7o"></a>于其晨朝日初出时。<a id="a-7p"></a>乘此马宝。<a id="a-7q"></a>周历大地。<a id="a-7r"></a>还至本宫。<a id="a-7s"></a>转轮圣王乃始进食。<a id="a-7t"></a>以是因缘生大欢喜。<a id="a-7u"></a>踊跃无量。<a id="a-7v"></a>我今已得绀马之宝。<a id="a-7w"></a>诸比丘。<a id="a-7x"></a>转轮圣王有如是等马宝具足。</p>
  <p id="a7y">诸比丘。<a id="a-7z"></a>何等名为转轮圣王珠宝具足。<a id="a-80"></a>诸比丘。<a id="a-81"></a>转轮圣王有摩尼宝。<a id="a-82"></a>毗琉璃色具足八楞。<a id="a-83"></a>非工匠造。<a id="a-84"></a>端严特妙。<a id="a-85"></a>自然流出清净光明。<a id="a-86"></a>时转轮王见珠宝已。<a id="a-87"></a>作如是念。<a id="a-88"></a>此摩尼宝众相满足。<a id="a-89"></a>我今应当悬置宫内令现光明。<a id="a-8A"></a>时转轮王为欲试此摩尼宝故。<a id="a-8B"></a>严备四兵。<a id="a-8C"></a>所谓象兵马兵车兵步兵。<a id="a-8D"></a>具四兵已。<a id="a-8E"></a>即于夜半。<a id="a-8F"></a>天降微雨。<a id="a-8G"></a>重云黑闇。<a id="a-8H"></a>电光出时。<a id="a-8I"></a>转轮圣王取此珠宝。<a id="a-8J"></a>悬置幢上。<a id="a-8K"></a>出游苑中。<a id="a-8L"></a>何以故。<a id="a-8M"></a>意欲游观验珠德故。<a id="a-8N"></a>诸比丘。<a id="a-8O"></a>此摩尼宝在高幢上。<a id="a-8P"></a>普照四方。<a id="a-8Q"></a>及四种兵悉皆明了。<a id="a-8R"></a>光明周遍如日照世。<a id="a-8S"></a>尔时彼地所有一切婆罗门居士等。<a id="a-8T"></a>皆谓天明日光已出。<a id="a-8U"></a>并即惊起。<a id="a-8V"></a>作诸事业。<a id="a-8W"></a>以是因缘。<a id="a-8X"></a>转轮圣王。<a id="a-8Y"></a>受大欢喜。<a id="a-8Z"></a>踊跃无量。<a id="a-8a"></a>念言。<a id="a-8b"></a>此宝为我出生。<a id="a-8c"></a>诸比丘。<a id="a-8d"></a>转轮圣王。<a id="a-8e"></a>有如是等珠宝具足。</p>
  <p id="a8f">诸比丘。<a id="a-8g"></a>何等名为转轮圣王女宝具足。<a id="a-8h"></a>诸比丘。<a id="a-8i"></a>转轮王。<a id="a-8j"></a>世出生女宝。<a id="a-8k"></a>不粗不细。<a id="a-8l"></a>不长不短。<a id="a-8m"></a>不白不黑。<a id="a-8n"></a>最胜最妙。<a id="a-8o"></a>进止姝妍。<a id="a-8p"></a>色貌具足。<a id="a-8q"></a>令人见之乐观无厌。<a id="a-8r"></a>又此女宝。<a id="a-8s"></a>热时身凉。<a id="a-8t"></a>寒时身暖。<a id="a-8u"></a>于其体上出妙香气。<a id="a-8v"></a>犹若旃檀。<a id="a-8w"></a>口中恒出优钵罗香。<a id="a-8x"></a>为轮王故。<a id="a-8y"></a>晚卧早起。<a id="a-8z"></a>勤谨恭敬。<a id="a-90"></a>凡有所作无失王心。<a id="a-91"></a>此女意中尚无恶念。<a id="a-92"></a>况其身口而有过失。<a id="a-93"></a>以是因缘。<a id="a-94"></a>转轮圣王受大欢喜。<a id="a-95"></a>踊跃无量。<a id="a-96"></a>心自念言。<a id="a-97"></a>此已为我生女宝耶。<a id="a-98"></a>诸比丘。<a id="a-99"></a>转轮圣王有如是等女宝具足。<a id="a-9A"></a>诸比丘。<a id="a-9B"></a>何等名为转轮圣王主藏臣宝威力具足。</p>
  <p id="a9C">诸比丘。<a id="a-9D"></a>转轮王出世生主藏臣宝。<a id="a-9E"></a>大富饶财多有功德。<a id="a-9F"></a>报得天眼。<a id="a-9G"></a>洞见地中有主无主一切伏藏。<a id="a-9H"></a>皆为其眼之所鉴识。<a id="a-9I"></a>若水若陆若远若近。<a id="a-9J"></a>于中所有珍奇宝物。<a id="a-9K"></a>此主藏臣皆为作护。<a id="a-9L"></a>如法守视不令毁失。<a id="a-9M"></a>无主之物应时收取。<a id="a-9N"></a>拟为轮王资须受用。<a id="a-9O"></a>尔时藏臣即自往诣转轮王所。<a id="a-9P"></a>到已启言。<a id="a-9Q"></a>大圣天王。<a id="a-9R"></a>若天所须资财宝物。<a id="a-9S"></a>惟愿勿忧。<a id="a-9T"></a>臣力能办。<a id="a-9U"></a>天所用者皆令具足。<a id="a-9V"></a>时转轮王为欲验试主藏臣宝。<a id="a-9W"></a>乘船入水中流而住。<a id="a-9X"></a>敕藏臣曰。<a id="a-9Y"></a>汝藏臣来。<a id="a-9Z"></a>我须财宝。<a id="a-9a"></a>宜速备具。<a id="a-9b"></a>宜速备具。<a id="a-9c"></a>藏臣启言。<a id="a-9d"></a>惟愿大天。<a id="a-9e"></a>假臣须臾。<a id="a-9f"></a>待船至岸。<a id="a-9g"></a>当于水侧收取财宝。<a id="a-9h"></a>以供天用。<a id="a-9i"></a>王告藏臣。<a id="a-9j"></a>我今不须岸上财物。<a id="a-9k"></a>但当于此为我办之。<a id="a-9l"></a>藏臣启言。<a id="a-9m"></a>谨奉天敕不敢有违。<a id="a-9n"></a>尔时藏臣受王敕已。<a id="a-9o"></a>偏袒右臂。<a id="a-9p"></a>右膝着船。<a id="a-9q"></a>手[打-丁+毛]大水。<a id="a-9r"></a>指如蟹鳌。<a id="a-9s"></a>撮聚金银。<a id="a-9t"></a>满诸器内。<a id="a-9u"></a>即于船上。<a id="a-9v"></a>持用奉献。<a id="a-9w"></a>启言。<a id="a-9x"></a>大王。<a id="a-9y"></a>此诸金银。<a id="a-9z"></a>皆是天宝。<a id="a-A0"></a>天以此物。<a id="a-A1"></a>供给于王。<a id="a-A2"></a>以为财用。<a id="a-A3"></a>时转轮王。<a id="a-A4"></a>告藏臣言。<a id="a-A5"></a>我不须财。<a id="a-A6"></a>但试汝耳。<a id="a-A7"></a>时主藏臣。<a id="a-A8"></a>闻王语已。<a id="a-A9"></a>还收金银。<a id="a-AA"></a>置于水内。<a id="a-AB"></a>以是因缘。<a id="a-AC"></a>转轮圣王。<a id="a-AD"></a>受大欢喜。<a id="a-AE"></a>踊跃无量。<a id="a-AF"></a>心自念言。<a id="a-AG"></a>我今已得藏臣宝耶。<a id="a-AH"></a>诸比丘。<a id="a-AI"></a>转轮圣王。<a id="a-AJ"></a>有如是等藏臣具足。</p>
  <p id="aAK">诸比丘。<a id="a-AL"></a>何等名为转轮圣王主兵臣宝威力具足。<a id="a-AM"></a>诸比丘。<a id="a-AN"></a>由转轮王福德力故。<a id="a-AO"></a>自然出生兵将之宝。<a id="a-AP"></a>巧智多能。<a id="a-AQ"></a>善诸谋策。<a id="a-AR"></a>洞识军机。<a id="a-AS"></a>神慧成就。<a id="a-AT"></a>转轮圣王。<a id="a-AU"></a>所须兵力。<a id="a-AV"></a>悉能备具。<a id="a-AW"></a>欲走即走。<a id="a-AX"></a>欲行即行。<a id="a-AY"></a>欲散即散。<a id="a-AZ"></a>欲集即集。<a id="a-Aa"></a>尔时兵将。<a id="a-Ab"></a>便自往诣转轮王所。<a id="a-Ac"></a>到已启言。<a id="a-Ad"></a>王若须兵。<a id="a-Ae"></a>教习驱役。<a id="a-Af"></a>惟愿勿虑。<a id="a-Ag"></a>臣当为王教习兵马。<a id="a-Ah"></a>皆令如心。<a id="a-Ai"></a>调柔随顺。<a id="a-Aj"></a>时转轮王。<a id="a-Ak"></a>为欲试此主兵宝故。<a id="a-Al"></a>便敕所司。<a id="a-Am"></a>严备四兵。<a id="a-An"></a>所谓象兵马兵车兵步兵。<a id="a-Ao"></a>王知四兵悉严备已。<a id="a-Ap"></a>告将宝言。<a id="a-Aq"></a>汝兵将来。<a id="a-Ar"></a>当善为我惣领四兵。<a id="a-As"></a>教令随顺。<a id="a-At"></a>善走善行。<a id="a-Au"></a>善集善散。<a id="a-Av"></a>如法勿违。<a id="a-Aw"></a>时兵将宝。<a id="a-Ax"></a>闻转轮王如是敕已。<a id="a-Ay"></a>启言。<a id="a-Az"></a>大王。<a id="a-B0"></a>谨奉天敕。<a id="a-B1"></a>臣不敢违。<a id="a-B2"></a>便惣四兵。<a id="a-B3"></a>庄严器仗。<a id="a-B4"></a>教走教行。<a id="a-B5"></a>教集教散。<a id="a-B6"></a>如王所敕。<a id="a-B7"></a>欲走即走。<a id="a-B8"></a>欲行即行。<a id="a-B9"></a>欲集即集。<a id="a-BA"></a>欲散即散。<a id="a-BB"></a>随意自在。<a id="a-BC"></a>以是因缘。<a id="a-BD"></a>转轮圣王。<a id="a-BE"></a>生大欢喜。<a id="a-BF"></a>踊跃无量。<a id="a-BG"></a>心自念言。<a id="a-BH"></a>我今已得主兵将宝。<a id="a-BI"></a>诸比丘。<a id="a-BJ"></a>转轮圣王。<a id="a-BK"></a>有如是等主兵将宝。<a id="a-BL"></a>威力具足。<a id="a-BM"></a>诸比丘。<a id="a-BN"></a>若有如是七宝现者。<a id="a-BO"></a>然后得名转轮圣王。</p>
  <p id="aBP">诸比丘。<a id="a-BQ"></a>何等名为转轮圣王四种自在神通具足。<a id="a-BR"></a>诸比丘。<a id="a-BS"></a>转轮圣王。<a id="a-BT"></a>寿命长远。<a id="a-BU"></a>久住在世。<a id="a-BV"></a>于一切时一切世间。<a id="a-BW"></a>无有人类能得如是安隐久住与转轮王寿命等者。<a id="a-BX"></a>是则名为转轮圣王第一寿命神通具足。</p>
  <p id="aBY">复次诸比丘。<a id="a-BZ"></a>转轮圣王。<a id="a-Ba"></a>所受身体。<a id="a-Bb"></a>少病少恼。<a id="a-Bc"></a>众相具足。<a id="a-Bd"></a>其腹平满。<a id="a-Be"></a>不小不大。<a id="a-Bf"></a>寒热冷暖。<a id="a-Bg"></a>随时调适。<a id="a-Bh"></a>进止轻便。<a id="a-Bi"></a>食饮消化。<a id="a-Bj"></a>安隐快乐。<a id="a-Bk"></a>于一切时一切世间。<a id="a-Bl"></a>无有余人世间受生少病少恼能如是者。<a id="a-Bm"></a>是则名为转轮圣王第二身力神通具足。</p>
  <p id="aBn">复次诸比丘。<a id="a-Bo"></a>转轮圣王。<a id="a-Bp"></a>报生形貌端正殊特。<a id="a-Bq"></a>常为世间乐观无厌。<a id="a-Br"></a>色身清净。<a id="a-Bs"></a>具足庄严。<a id="a-Bt"></a>最胜最妙。<a id="a-Bu"></a>无有伦匹。<a id="a-Bv"></a>于一切时一切世间。<a id="a-Bw"></a>人中受生。<a id="a-Bx"></a>无有如是端正殊特为诸世间乐观无厌如转轮王形相备者。<a id="a-By"></a>是则名为转轮圣王第三色貌神通具足。</p>
  <p id="aBz">复次诸比丘。<a id="a-C0"></a>转轮圣王。<a id="a-C1"></a>业力因缘。<a id="a-C2"></a>有大福报。<a id="a-C3"></a>世间种种。<a id="a-C4"></a>资产丰饶。<a id="a-C5"></a>珍奇众宝。<a id="a-C6"></a>无不具足。<a id="a-C7"></a>于一切时一切世间。<a id="a-C8"></a>人中受生。<a id="a-C9"></a>无有如是富乐自在资财服玩众妙宝物充溢府库比轮王者。<a id="a-CA"></a>是则名为转轮圣王第四果报神通具足。<a id="a-CB"></a>诸比丘。<a id="a-CC"></a>若具如是四种神通无缺减者。<a id="a-CD"></a>然后得名转轮圣王。</p>
  <p id="aCE">诸比丘。<a id="a-CF"></a>又此福德转轮圣王。<a id="a-CG"></a>为诸人民之所爱敬。<a id="a-CH"></a>心常喜乐。<a id="a-CI"></a>如子爱父。<a id="a-CJ"></a>又诸人民。<a id="a-CK"></a>亦得轮王之所怜念。<a id="a-CL"></a>意恒慈育。<a id="a-CM"></a>如父爱子。</p>
  <p id="aCN">诸比丘。<a id="a-CO"></a>转轮圣王。<a id="a-CP"></a>或于一时。<a id="a-CQ"></a>乘大宝车。<a id="a-CR"></a>出宫游观。<a id="a-CS"></a>历诸胜地。<a id="a-CT"></a>爰及林苑。<a id="a-CU"></a>当于是时。<a id="a-CV"></a>一切人民。<a id="a-CW"></a>悉得面见转轮圣王。<a id="a-CX"></a>皆大欢喜。<a id="a-CY"></a>咸共同声告驭者曰。<a id="a-CZ"></a>汝善驭者。<a id="a-Ca"></a>惟愿持辔从容徐行。<a id="a-Cb"></a>勿令速疾。<a id="a-Cc"></a>所以者何。<a id="a-Cd"></a>汝若持车。<a id="a-Ce"></a>徐徐缓进。<a id="a-Cf"></a>则令我等多时得见转轮圣王。<a id="a-Cg"></a>尔时轮王闻此语已。<a id="a-Ch"></a>亦复如是敕驭者言。<a id="a-Ci"></a>汝善驭者。<a id="a-Cj"></a>徐徐缓步。<a id="a-Ck"></a>慎勿速疾。<a id="a-Cl"></a>所以者何。<a id="a-Cm"></a>汝若持车。<a id="a-Cn"></a>安详渐进。<a id="a-Co"></a>则亦令我多时游历周遍观视一切人民。<a id="a-Cp"></a>诸比丘。<a id="a-Cq"></a>时诸民众见轮王已。<a id="a-Cr"></a>各各自持所有宝物。<a id="a-Cs"></a>车前胡跪。<a id="a-Ct"></a>奉献轮王。<a id="a-Cu"></a>启言。<a id="a-Cv"></a>大王。<a id="a-Cw"></a>民等今者以此奉天。<a id="a-Cx"></a>此物属天。<a id="a-Cy"></a>愿天受取。<a id="a-Cz"></a>随意所用。<a id="a-D0"></a>何以故。<a id="a-D1"></a>如此宝物。<a id="a-D2"></a>唯应天用故。</p>
  <p id="aD3">诸比丘。<a id="a-D4"></a>转轮圣王。<a id="a-D5"></a>出现世时。<a id="a-D6"></a>此阎浮洲清净平正。<a id="a-D7"></a>无有荆棘。<a id="a-D8"></a>及诸稠林丘墟坑坎厕溷杂秽臭处不净礓石瓦砾沙卤等物。<a id="a-D9"></a>悉皆无有。<a id="a-DA"></a>金银七宝自然具足。<a id="a-DB"></a>不寒不热。<a id="a-DC"></a>节候均调。<a id="a-DD"></a>诸比丘。<a id="a-DE"></a>又转轮王出现世时。<a id="a-DF"></a>此阎浮洲自然安置八万城邑。<a id="a-DG"></a>皆悉快乐。<a id="a-DH"></a>无诸怖畏。<a id="a-DI"></a>人民炽盛。<a id="a-DJ"></a>谷食丰饶。<a id="a-DK"></a>聚落殷多。<a id="a-DL"></a>甚可爱乐。<a id="a-DM"></a>诸比丘。<a id="a-DN"></a>又转轮王出现世时。<a id="a-DO"></a>此阎浮洲王所治处。<a id="a-DP"></a>聚落城邑。<a id="a-DQ"></a>比屋连村。<a id="a-DR"></a>鸡飞相到。<a id="a-DS"></a>人民安乐。<a id="a-DT"></a>不可思议。<a id="a-DU"></a>诸比丘。<a id="a-DV"></a>又转轮王出现世时。<a id="a-DW"></a>此阎浮洲常于夜半。<a id="a-DX"></a>从阿那婆达多池中兴大云气。<a id="a-DY"></a>遍阎浮洲及诸山海。<a id="a-DZ"></a>应时雨注。<a id="a-Da"></a>亦遍阎浮。<a id="a-Db"></a>如构牛乳间。<a id="a-Dc"></a>雨深四指。<a id="a-Dd"></a>其水甘美具八功德。<a id="a-De"></a>下处即没。<a id="a-Df"></a>更下滂流。<a id="a-Dg"></a>浸润地中。<a id="a-Dh"></a>水涝不现。<a id="a-Di"></a>至夜后分。<a id="a-Dj"></a>云雾消除。<a id="a-Dk"></a>有清凉风。<a id="a-Dl"></a>从大海出。<a id="a-Dm"></a>吹其润泽流散。<a id="a-Dn"></a>阎浮人民。<a id="a-Do"></a>触之皆受安乐。<a id="a-Dp"></a>又彼甘泽润渍。<a id="a-Dq"></a>此洲普使肥良鲜明光腻。<a id="a-Dr"></a>譬如世间善作鬘师鬘师弟子造鬘既成。<a id="a-Ds"></a>以水洒散。<a id="a-Dt"></a>令其悦泽花色光鲜。<a id="a-Du"></a>此亦如是。<a id="a-Dv"></a>又转轮王出现世时。<a id="a-Dw"></a>此阎浮洲一切土地。<a id="a-Dx"></a>自然沃壤郁茂滋液。<a id="a-Dy"></a>譬如有人以苏油涂物。<a id="a-Dz"></a>其地肥美膏腴津润。<a id="a-E0"></a>亦复如是。<a id="a-E1"></a>诸比丘。<a id="a-E2"></a>转轮圣王既出现已。<a id="a-E3"></a>住世久远。<a id="a-E4"></a>经无量年。<a id="a-E5"></a>于此时间。<a id="a-E6"></a>亦复杂受人中苦触。<a id="a-E7"></a>譬如细软丈夫其体柔弱。<a id="a-E8"></a>食美食已。<a id="a-E9"></a>运动施为。<a id="a-EA"></a>受少疲触。<a id="a-EB"></a>乃得消化。<a id="a-EC"></a>如是如是。<a id="a-ED"></a>彼转轮王。<a id="a-EE"></a>处世久远。<a id="a-EF"></a>于生死中。<a id="a-EG"></a>受少苦触。<a id="a-EH"></a>亦复如是。<a id="a-EI"></a>诸比丘。<a id="a-EJ"></a>转轮圣王寿命终时。<a id="a-EK"></a>舍此身已。<a id="a-EL"></a>必生天上。<a id="a-EM"></a>与三十三天。<a id="a-EN"></a>同处共生。<a id="a-EO"></a>诸比丘。<a id="a-EP"></a>转轮圣王当命终时。<a id="a-EQ"></a>为供养轮王故。<a id="a-ER"></a>于虚空中。<a id="a-ES"></a>自然普雨优钵罗华。<a id="a-ET"></a>钵头摩华。<a id="a-EU"></a>拘物头华。<a id="a-EV"></a>分陀利华等。<a id="a-EW"></a>种种香华。<a id="a-EX"></a>亦雨天沉水末。<a id="a-EY"></a>多伽罗末。<a id="a-EZ"></a>栴檀香末。<a id="a-Ea"></a>及天曼陀罗等。<a id="a-Eb"></a>种种诸华。<a id="a-Ec"></a>复有天乐。<a id="a-Ed"></a>其音微妙。<a id="a-Ee"></a>不鼓自鸣。<a id="a-Ef"></a>亦有诸天。<a id="a-Eg"></a>歌赞之声。<a id="a-Eh"></a>在虚空中。<a id="a-Ei"></a>为供养此转轮王身。<a id="a-Ej"></a>作福利故。</p>
  <p id="aEk">诸比丘。<a id="a-El"></a>尔时女宝。<a id="a-Em"></a>主藏臣宝。<a id="a-En"></a>主兵将宝等。<a id="a-Eo"></a>则以种种净妙香汤。<a id="a-Ep"></a>洗轮王身。<a id="a-Eq"></a>香汁洗已。<a id="a-Er"></a>先用劫波娑氎。<a id="a-Es"></a>儭身裹之。<a id="a-Et"></a>然后乃以不捣[疊*毛]衣。<a id="a-Eu"></a>于上重裹。<a id="a-Ev"></a>次复更以殊妙细[疊*毛]足五百段。<a id="a-Ew"></a>就二[疊*毛]上。<a id="a-Ex"></a>次第缠之。<a id="a-Ey"></a>裹缠毕已。<a id="a-Ez"></a>又取金棺。<a id="a-F0"></a>满盛苏油。<a id="a-F1"></a>持轮王身。<a id="a-F2"></a>置之棺内。<a id="a-F3"></a>又以银椁。<a id="a-F4"></a>盛此金棺。<a id="a-F5"></a>内银椁已。<a id="a-F6"></a>从上下钉。<a id="a-F7"></a>令其牢固。<a id="a-F8"></a>又复集聚一切香木积成大[卄/積]。<a id="a-F9"></a>然后阇毗转轮王身。<a id="a-FA"></a>既阇毗已。<a id="a-FB"></a>收其灰骨。<a id="a-FC"></a>于四衢道中。<a id="a-FD"></a>为转轮王作苏偷婆(隋言大聚旧云塔者讹略也)。<a id="a-FE"></a>高一由旬。<a id="a-FF"></a>阔半由旬。<a id="a-FG"></a>杂色庄挍。<a id="a-FH"></a>四宝所成。<a id="a-FI"></a>所谓金银琉璃颇梨。<a id="a-FJ"></a>其苏偷婆。<a id="a-FK"></a>四院周围。<a id="a-FL"></a>五十由旬。<a id="a-FM"></a>七重垣墙。<a id="a-FN"></a>七重栏楯。<a id="a-FO"></a>略说如上。<a id="a-FP"></a>乃至众鸟。<a id="a-FQ"></a>各各自鸣。<a id="a-FR"></a>时彼女宝。<a id="a-FS"></a>及主藏主兵宝等。<a id="a-FT"></a>为转轮王。<a id="a-FU"></a>作苏偷婆。<a id="a-FV"></a>既成就已。<a id="a-FW"></a>然后施设上妙供具。<a id="a-FX"></a>诸来求者。<a id="a-FY"></a>种种供给。<a id="a-FZ"></a>所谓须食与食。<a id="a-Fa"></a>须饮与饮。<a id="a-Fb"></a>须乘与乘。<a id="a-Fc"></a>须衣与衣。<a id="a-Fd"></a>须财与财。<a id="a-Fe"></a>须宝与宝。<a id="a-Ff"></a>尽给施之。<a id="a-Fg"></a>悉令满足。</p>
  <p id="aFh">诸比丘。<a id="a-Fi"></a>转轮圣王。<a id="a-Fj"></a>命终已后。<a id="a-Fk"></a>始经七日。<a id="a-Fl"></a>轮宝象宝马宝珠宝。<a id="a-Fm"></a>皆即自然隐没不现。<a id="a-Fn"></a>女宝主藏主兵将等。<a id="a-Fo"></a>悉亦命终。<a id="a-Fp"></a>四种宝城。<a id="a-Fq"></a>稍稍改变。<a id="a-Fr"></a>还为塼土。<a id="a-Fs"></a>所有人民。<a id="a-Ft"></a>亦皆随时。<a id="a-Fu"></a>渐次减少。<a id="a-Fv"></a>诸比丘。<a id="a-Fw"></a>一切诸行。<a id="a-Fx"></a>有为无常。<a id="a-Fy"></a>如是迁改。<a id="a-Fz"></a>无有常住。<a id="a-G0"></a>破坏离散。<a id="a-G1"></a>不得自在。<a id="a-G2"></a>是磨灭法。<a id="a-G3"></a>暂须臾间。<a id="a-G4"></a>非久停住。<a id="a-G5"></a>诸比丘。<a id="a-G6"></a>应当舍于有为诸行。<a id="a-G7"></a>应当远离。<a id="a-G8"></a>应当厌恶。<a id="a-G9"></a>应当速求解脱之道。</p>
  <p data-pb></p>
  <h2 id="aGA">地狱品第四之一</h2>
  <p id="aGB">诸比丘。<a id="a-GC"></a>于四大洲。<a id="a-GD"></a>八万小洲。<a id="a-GE"></a>诸余大山。<a id="a-GF"></a>及须弥山王之外。<a id="a-GG"></a>别有一山。<a id="a-GH"></a>名斫迦罗(前代旧译云铁围山)。<a id="a-GI"></a>高六百八十万由旬。<a id="a-GJ"></a>纵广亦六百八十万由旬。<a id="a-GK"></a>弥密牢固。<a id="a-GL"></a>金刚所成。<a id="a-GM"></a>难可破坏。<a id="a-GN"></a>诸比丘。<a id="a-GO"></a>此铁围外。<a id="a-GP"></a>复有一重大铁围山。<a id="a-GQ"></a>高广正等。<a id="a-GR"></a>如前由旬。<a id="a-GS"></a>两山之间。<a id="a-GT"></a>极大黑暗无有光明。<a id="a-GU"></a>日月有如是大威神大力大德。<a id="a-GV"></a>不能照彼令见光明。<a id="a-GW"></a>诸比丘。<a id="a-GX"></a>于两山间。<a id="a-GY"></a>有八大地狱。<a id="a-GZ"></a>何等为八。<a id="a-Ga"></a>所谓活大地狱。<a id="a-Gb"></a>黑大地狱。<a id="a-Gc"></a>合大地狱。<a id="a-Gd"></a>叫唤大地狱。<a id="a-Ge"></a>大叫唤大地狱。<a id="a-Gf"></a>热恼大地狱。<a id="a-Gg"></a>大热恼大地狱。<a id="a-Gh"></a>阿毗至大地狱。</p>
  <p id="aGi">诸比丘。<a id="a-Gj"></a>此八大地狱。<a id="a-Gk"></a>各各复有十六小地狱。<a id="a-Gl"></a>周匝围绕。<a id="a-Gm"></a>而为眷属。<a id="a-Gn"></a>是十六狱。<a id="a-Go"></a>悉皆纵广五百由旬。<a id="a-Gp"></a>何等十六。<a id="a-Gq"></a>所谓黑云沙地狱。<a id="a-Gr"></a>粪屎泥地狱。<a id="a-Gs"></a>五叉地狱。<a id="a-Gt"></a>饥饿地狱。<a id="a-Gu"></a>燋渴地狱。<a id="a-Gv"></a>脓血地狱。<a id="a-Gw"></a>一铜釜地狱。<a id="a-Gx"></a>多铜釜地狱。<a id="a-Gy"></a>铁硙地狱。<a id="a-Gz"></a>函量地狱。<a id="a-H0"></a>鸡地狱。<a id="a-H1"></a>灰河地狱。<a id="a-H2"></a>斫截地狱。<a id="a-H3"></a>剑叶地狱。<a id="a-H4"></a>狐狼地狱。<a id="a-H5"></a>寒冰地狱。</p>
  <p id="aH6">诸比丘。<a id="a-H7"></a>何因缘故。<a id="a-H8"></a>名活大地狱。<a id="a-H9"></a>诸比丘。<a id="a-HA"></a>此活大地狱。<a id="a-HB"></a>所有众生。<a id="a-HC"></a>生者有者出者住者。<a id="a-HD"></a>手指自然皆有铁瓜。<a id="a-HE"></a>长而纤利。<a id="a-HF"></a>悉若锋铓。<a id="a-HG"></a>彼诸众生。<a id="a-HH"></a>既相见已。<a id="a-HI"></a>心意浊乱。<a id="a-HJ"></a>心浊乱故。<a id="a-HK"></a>各以铁爪。<a id="a-HL"></a>自爴其身。<a id="a-HM"></a>令皆破裂。<a id="a-HN"></a>或自擘身擘已复擘。<a id="a-HO"></a>乃至大擘。<a id="a-HP"></a>裂已复裂。<a id="a-HQ"></a>乃至大裂。<a id="a-HR"></a>割已复割。<a id="a-HS"></a>乃至大割。<a id="a-HT"></a>诸比丘。<a id="a-HU"></a>彼诸众生。<a id="a-HV"></a>自割裂已。<a id="a-HW"></a>作如是知。<a id="a-HX"></a>我今已伤。<a id="a-HY"></a>我今已死。<a id="a-HZ"></a>以业报故。<a id="a-Ha"></a>即于是时。<a id="a-Hb"></a>复有冷风。<a id="a-Hc"></a>来吹其身。<a id="a-Hd"></a>须臾复生。<a id="a-He"></a>肌体皮肉。<a id="a-Hf"></a>筋骨血髓。<a id="a-Hg"></a>生已还活。<a id="a-Hh"></a>既得活已。<a id="a-Hi"></a>业力因缘。<a id="a-Hj"></a>复起东西。<a id="a-Hk"></a>更相谓言。<a id="a-Hl"></a>汝诸众生。<a id="a-Hm"></a>愿欲得活已胜我耶。<a id="a-Hn"></a>诸比丘。<a id="a-Ho"></a>当知此中少分说故。<a id="a-Hp"></a>名为活耳。<a id="a-Hq"></a>然于其中。<a id="a-Hr"></a>更有别业。<a id="a-Hs"></a>受极重苦。<a id="a-Ht"></a>痛恼逼迫。<a id="a-Hu"></a>楚毒难堪。<a id="a-Hv"></a>乃至先世。<a id="a-Hw"></a>或于人身。<a id="a-Hx"></a>或非人身。<a id="a-Hy"></a>所起所造。<a id="a-Hz"></a>恶不善业。<a id="a-I0"></a>未尽未灭。<a id="a-I1"></a>未除未转。<a id="a-I2"></a>未少分现。<a id="a-I3"></a>未全分现。<a id="a-I4"></a>于其中间。<a id="a-I5"></a>命报未尽。<a id="a-I6"></a>求死不得。</p>
  <p id="aI7">复次诸比丘。<a id="a-I8"></a>活大地狱。<a id="a-I9"></a>所有众生。<a id="a-IA"></a>生者有者。<a id="a-IB"></a>乃至住者。<a id="a-IC"></a>手指复生纯铁刀子。<a id="a-ID"></a>半铁刀子。<a id="a-IE"></a>极长纤利。<a id="a-IF"></a>各各相看。<a id="a-IG"></a>心意浊乱。<a id="a-IH"></a>既浊乱已。<a id="a-II"></a>乃至各各爴裂擘割。<a id="a-IJ"></a>破截而死。<a id="a-IK"></a>冷风来吹。<a id="a-IL"></a>须臾还活。<a id="a-IM"></a>诸比丘。<a id="a-IN"></a>如是如是。<a id="a-IO"></a>少分说故。<a id="a-IP"></a>名为活耳。<a id="a-IQ"></a>诸比丘。<a id="a-IR"></a>复有别业。<a id="a-IS"></a>而于其中。<a id="a-IT"></a>极受苦恼。<a id="a-IU"></a>苦未毕故。<a id="a-IV"></a>求死不得。<a id="a-IW"></a>乃至往昔。<a id="a-IX"></a>或于人身。<a id="a-IY"></a>或非人身。<a id="a-IZ"></a>所作所造。<a id="a-Ia"></a>恶不善业。<a id="a-Ib"></a>未尽未灭。<a id="a-Ic"></a>未除未离。<a id="a-Id"></a>如是一切次第具受。</p>
  <p id="aIe">复次诸比丘。<a id="a-If"></a>活大地狱。<a id="a-Ig"></a>所有众生。<a id="a-Ih"></a>于无量时。<a id="a-Ii"></a>苦报未尽已。<a id="a-Ij"></a>从此狱出。<a id="a-Ik"></a>东西驰走。<a id="a-Il"></a>更求余处。<a id="a-Im"></a>屋舍室宅。<a id="a-In"></a>求救护处。<a id="a-Io"></a>求归依处。<a id="a-Ip"></a>如是求时。<a id="a-Iq"></a>以罪业故。<a id="a-Ir"></a>即自往入黑云沙小地狱中。<a id="a-Is"></a>其狱纵广五百由旬。<a id="a-It"></a>既入狱已。<a id="a-Iu"></a>上虚空中。<a id="a-Iv"></a>起大黑云。<a id="a-Iw"></a>雨诸飞沙。<a id="a-Ix"></a>其焰炽燃。<a id="a-Iy"></a>极大猛热。<a id="a-Iz"></a>堕于地狱众生身上。<a id="a-J0"></a>至皮烧皮。<a id="a-J1"></a>至肉烧肉。<a id="a-J2"></a>至筋烧筋。<a id="a-J3"></a>至骨烧骨。<a id="a-J4"></a>至髓烧髓。<a id="a-J5"></a>出大烟焰。<a id="a-J6"></a>洞彻炽燃。<a id="a-J7"></a>受极苦恼。<a id="a-J8"></a>以其苦报未毕尽故。<a id="a-J9"></a>求死不得。<a id="a-JA"></a>乃至往昔人非人身所作所造恶不善业。<a id="a-JB"></a>不灭不除。<a id="a-JC"></a>不转不变。<a id="a-JD"></a>不离不失。<a id="a-JE"></a>次第而受。<a id="a-JF"></a>经无量时。</p>
  <p id="aJG">诸比丘。<a id="a-JH"></a>彼诸众生。<a id="a-JI"></a>如是受苦。<a id="a-JJ"></a>经无量时已。<a id="a-JK"></a>从黑云沙地狱出。<a id="a-JL"></a>更复驰走。<a id="a-JM"></a>求屋求宅求救求覆求归依处。<a id="a-JN"></a>如是求时。<a id="a-JO"></a>又复自入热粪屎泥小地狱中。<a id="a-JP"></a>其狱亦广五百由旬。<a id="a-JQ"></a>罪人入已。<a id="a-JR"></a>自咽已下在粪泥中。<a id="a-JS"></a>其粪热沸。<a id="a-JT"></a>烟焰俱出。<a id="a-JU"></a>烧彼罪人手足耳鼻头目身体。<a id="a-JV"></a>一时燋燃。<a id="a-JW"></a>乃至往昔若人非人所起所造恶不善业。<a id="a-JX"></a>未尽未灭。<a id="a-JY"></a>未除未转。<a id="a-JZ"></a>不离不失。<a id="a-Ja"></a>次第而受。</p>
  <p id="aJb">复次诸比丘。<a id="a-Jc"></a>于粪屎小地狱中。<a id="a-Jd"></a>有诸铁虫。<a id="a-Je"></a>名为针口。<a id="a-Jf"></a>在粪泥中。<a id="a-Jg"></a>钻诸众生。<a id="a-Jh"></a>一切身分。<a id="a-Ji"></a>悉令穿破。<a id="a-Jj"></a>先钻其皮。<a id="a-Jk"></a>既破皮已。<a id="a-Jl"></a>次钻其肉。<a id="a-Jm"></a>既破肉已。<a id="a-Jn"></a>次钻其筋。<a id="a-Jo"></a>既破筋已。<a id="a-Jp"></a>次钻其骨。<a id="a-Jq"></a>既破骨已住于髓中。<a id="a-Jr"></a>食诸众生一切精髓。<a id="a-Js"></a>令其遍身受严剧苦。<a id="a-Jt"></a>然彼寿命。<a id="a-Ju"></a>亦未终毕。<a id="a-Jv"></a>乃至是人恶不善业。<a id="a-Jw"></a>未灭未尽。<a id="a-Jx"></a>如是次第具足受之。</p>
  <p id="aJy">诸比丘。<a id="a-Jz"></a>彼地狱中诸众生等。<a id="a-K0"></a>于无量时。<a id="a-K1"></a>受苦痛已。<a id="a-K2"></a>从粪屎泥小地狱出。<a id="a-K3"></a>又复奔走。<a id="a-K4"></a>求室求宅求护求洲求归依处。<a id="a-K5"></a>尔时即入五叉小地狱中。<a id="a-K6"></a>其狱亦广五百由旬。<a id="a-K7"></a>彼诸罪人。<a id="a-K8"></a>入此狱已。<a id="a-K9"></a>时守狱卒。<a id="a-KA"></a>执取罪人。<a id="a-KB"></a>高举[打-丁+僕]之。<a id="a-KC"></a>置于炽燃热铁地上。<a id="a-KD"></a>烟焰洞起。<a id="a-KE"></a>罪人在中。<a id="a-KF"></a>闷绝仰卧。<a id="a-KG"></a>狱卒乃以两热铁钉。<a id="a-KH"></a>钉其二脚。<a id="a-KI"></a>热焰炽燃。<a id="a-KJ"></a>又以二钉。<a id="a-KK"></a>钉其两手。<a id="a-KL"></a>焰亦炽燃于脐轮中。<a id="a-KM"></a>下一铁钉。<a id="a-KN"></a>焰转猛炽。<a id="a-KO"></a>狱卒于是。<a id="a-KP"></a>复以五叉。<a id="a-KQ"></a>磔其五体。<a id="a-KR"></a>极受苦毒。<a id="a-KS"></a>乃至彼处。<a id="a-KT"></a>寿命未终。<a id="a-KU"></a>恶业未尽。<a id="a-KV"></a>往昔所造人非人身一切恶业。<a id="a-KW"></a>于此狱中。<a id="a-KX"></a>次第而受。</p>
  <p id="aKY">诸比丘。<a id="a-KZ"></a>彼诸众生。<a id="a-Ka"></a>受此苦痛。<a id="a-Kb"></a>经无量时。<a id="a-Kc"></a>从于五叉小地狱出。<a id="a-Kd"></a>还复驰走。<a id="a-Ke"></a>求救求室求洲求依求覆求护。<a id="a-Kf"></a>即更来诣饥饿地狱。<a id="a-Kg"></a>其狱亦广五百由旬。<a id="a-Kh"></a>罪人入已。<a id="a-Ki"></a>时守狱卒。<a id="a-Kj"></a>遥见彼人从外而来。<a id="a-Kk"></a>即前问言。<a id="a-Kl"></a>汝等今者来至此中。<a id="a-Km"></a>有何所欲。<a id="a-Kn"></a>彼诸众生。<a id="a-Ko"></a>皆共答言。<a id="a-Kp"></a>仁者我等饥饿。<a id="a-Kq"></a>时守狱卒。<a id="a-Kr"></a>即执罪人。<a id="a-Ks"></a>[打-丁+僕]置炽燃热铁地上。<a id="a-Kt"></a>尔时罪人。<a id="a-Ku"></a>闷绝仰卧。<a id="a-Kv"></a>便以铁钳。<a id="a-Kw"></a>坼开其口。<a id="a-Kx"></a>取热铁丸。<a id="a-Ky"></a>掷置口中。<a id="a-Kz"></a>彼人唇口。<a id="a-L0"></a>应时烧燃。<a id="a-L1"></a>既烧唇已。<a id="a-L2"></a>即烧其舌。<a id="a-L3"></a>既烧舌已。<a id="a-L4"></a>即烧其齶。<a id="a-L5"></a>既烧齶已。<a id="a-L6"></a>即烧其咽。<a id="a-L7"></a>既烧咽已。<a id="a-L8"></a>即烧其心。<a id="a-L9"></a>既烧心已。<a id="a-LA"></a>即烧其胸。<a id="a-LB"></a>既烧胸已。<a id="a-LC"></a>即烧其肠。<a id="a-LD"></a>既烧肠已。<a id="a-LE"></a>即烧其胃。<a id="a-LF"></a>既烧胃已。<a id="a-LG"></a>经过小肠。<a id="a-LH"></a>从下部出。<a id="a-LI"></a>其丸猛热。<a id="a-LJ"></a>尚赤如初。<a id="a-LK"></a>彼诸众生。<a id="a-LL"></a>当于是时。<a id="a-LM"></a>极受苦毒。<a id="a-LN"></a>命亦未终。<a id="a-LO"></a>略说乃至。<a id="a-LP"></a>若人非人先世所作。<a id="a-LQ"></a>如是次第。<a id="a-LR"></a>此地狱中。<a id="a-LS"></a>种种具受。</p>
  <p id="aLT">诸比丘。<a id="a-LU"></a>彼诸众生。<a id="a-LV"></a>于无量时。<a id="a-LW"></a>受是苦已。<a id="a-LX"></a>从此饥饿小地狱出。<a id="a-LY"></a>复更驰走。<a id="a-LZ"></a>略说如前。<a id="a-La"></a>求守护处。<a id="a-Lb"></a>然后来诣燋渴地狱。<a id="a-Lc"></a>其狱亦广五百由旬。<a id="a-Ld"></a>入此狱已。<a id="a-Le"></a>时守狱卒。<a id="a-Lf"></a>遥见彼人从外而来。<a id="a-Lg"></a>即前问言。<a id="a-Lh"></a>汝等今者何所求须。<a id="a-Li"></a>罪人答言。<a id="a-Lj"></a>仁者我今甚渴。<a id="a-Lk"></a>时守狱卒。<a id="a-Ll"></a>即捉罪人。<a id="a-Lm"></a>[打-丁+僕]置炽燃热铁地上。<a id="a-Ln"></a>在猛焰中。<a id="a-Lo"></a>仰卧闷绝。<a id="a-Lp"></a>便取铁钳磔开其口。<a id="a-Lq"></a>融赤铜汁。<a id="a-Lr"></a>灌其口中。<a id="a-Ls"></a>彼诸众生。<a id="a-Lt"></a>唇口应时悉皆燋烂。<a id="a-Lu"></a>唇口烂已。<a id="a-Lv"></a>次烧其舌。<a id="a-Lw"></a>如是烧齶。<a id="a-Lx"></a>烧喉烧心。<a id="a-Ly"></a>烧胸烧肠。<a id="a-Lz"></a>烧胃。<a id="a-M0"></a>直过小肠。<a id="a-M1"></a>从下部出。<a id="a-M2"></a>彼诸众生。<a id="a-M3"></a>各于是时。<a id="a-M4"></a>受极重苦。<a id="a-M5"></a>受极重痛。<a id="a-M6"></a>其苦特异。<a id="a-M7"></a>难可思议。<a id="a-M8"></a>然彼寿命。<a id="a-M9"></a>未终未尽。<a id="a-MA"></a>略说如前。<a id="a-MB"></a>乃至若人非人所造恶业。<a id="a-MC"></a>未灭未离。<a id="a-MD"></a>如是次第。<a id="a-ME"></a>具足受之。</p>
 </body>
</html>