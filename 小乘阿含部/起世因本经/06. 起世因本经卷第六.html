<!doctype html>
<html id="z3IBUJKZz" data-ver="1172">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第六</h1>
  <h2 id="a2">阿修罗品第六之二</h2>
  <p id="a3">诸比丘。<a id="a-4"></a>彼阿修罗七头会处。<a id="a-5"></a>有二岐道。<a id="a-6"></a>为通彼王往来游戏故。<a id="a-7"></a>鞞摩质多罗阿修罗王宫殿之处。<a id="a-8"></a>有二岐道。<a id="a-9"></a>亦复如是。<a id="a-A"></a>诸小阿修罗王宫殿之处。<a id="a-B"></a>亦二岐道。<a id="a-C"></a>诸小阿修罗住止之处。<a id="a-D"></a>亦二岐道。<a id="a-E"></a>娑罗园林。<a id="a-F"></a>亦二岐道。<a id="a-G"></a>奢摩梨园林。<a id="a-H"></a>亦二岐道。<a id="a-I"></a>俱毗陀罗园林。<a id="a-J"></a>亦二岐道。<a id="a-K"></a>难陀那园林。<a id="a-L"></a>亦二岐道。<a id="a-M"></a>难陀池侧。<a id="a-N"></a>亦二岐道。<a id="a-O"></a>苏质怛逻波吒罗大树之下。<a id="a-P"></a>亦二岐道。<a id="a-Q"></a>悉皆如前。<a id="a-R"></a>与七头会处。<a id="a-S"></a>相通来往。</p>
  <p id="aT">诸比丘。<a id="a-U"></a>若鞞摩质多罗阿修罗王。<a id="a-V"></a>意欲向彼娑罗园林。<a id="a-W"></a>奢摩梨。<a id="a-X"></a>俱毗陀罗。<a id="a-Y"></a>难陀那等园林。<a id="a-Z"></a>澡浴嬉戏。<a id="a-a"></a>游行受乐者。</p>
  <p id="ab">尔时彼王即便心念诸小阿修罗王。<a id="a-c"></a>及念诸小阿修罗众。<a id="a-d"></a>是时诸小阿修罗王。<a id="a-e"></a>并及诸小阿修罗等。<a id="a-f"></a>亦生是念。<a id="a-g"></a>鞞摩质多罗阿修罗王。<a id="a-h"></a>心念我等。<a id="a-i"></a>如是知已。<a id="a-j"></a>即以种种众宝璎珞。<a id="a-k"></a>庄严其身。<a id="a-l"></a>各严饰已。<a id="a-m"></a>乘种种乘。<a id="a-n"></a>俱共来诣鞞摩质多罗阿修罗王宫门之外。<a id="a-o"></a>到已下乘。<a id="a-p"></a>至鞞摩质多罗阿修罗王殿前而住。</p>
  <p id="aq">尔时鞞摩质多罗阿修罗王。<a id="a-r"></a>见此诸小阿修罗王。<a id="a-s"></a>及诸小阿修罗众。<a id="a-t"></a>来在殿前。<a id="a-u"></a>亦即自以种种璎珞。<a id="a-v"></a>庄严其身。<a id="a-w"></a>既庄严已。<a id="a-x"></a>便起就乘。<a id="a-y"></a>是时诸小阿修罗王。<a id="a-z"></a>及诸小阿修罗众等。<a id="a-10"></a>左右侍卫。<a id="a-11"></a>周匝围绕。<a id="a-12"></a>前后导从。<a id="a-13"></a>相将往诣娑罗园林。<a id="a-14"></a>及奢摩梨园林。<a id="a-15"></a>俱毗陀罗园林。<a id="a-16"></a>难陀那园林。<a id="a-17"></a>到其处已。<a id="a-18"></a>先在难陀园林前。<a id="a-19"></a>驻驾而息。<a id="a-1A"></a>诸比丘。<a id="a-1B"></a>难陀园内。<a id="a-1C"></a>有三风轮。<a id="a-1D"></a>自然吹动。<a id="a-1E"></a>庄严彼园。<a id="a-1F"></a>何名为三。<a id="a-1G"></a>谓开净吹。<a id="a-1H"></a>何者名开。<a id="a-1I"></a>有风轮来。<a id="a-1J"></a>开彼诸门。<a id="a-1K"></a>名之为开。<a id="a-1L"></a>何者为净。<a id="a-1M"></a>有风轮来。<a id="a-1N"></a>扫彼园林。<a id="a-1O"></a>令地清净。<a id="a-1P"></a>名之为净。<a id="a-1Q"></a>何者为吹。<a id="a-1R"></a>有风轮来。<a id="a-1S"></a>吹动彼园。<a id="a-1T"></a>林树众花。<a id="a-1U"></a>飘零四散。<a id="a-1V"></a>名之为吹。<a id="a-1W"></a>诸比丘。<a id="a-1X"></a>难陀园中。<a id="a-1Y"></a>风散种种上妙众花。<a id="a-1Z"></a>积至于膝。<a id="a-1a"></a>有种种香。<a id="a-1b"></a>其香氛馥。<a id="a-1c"></a>遍满园林。<a id="a-1d"></a>当于是时。<a id="a-1e"></a>鞞摩质多罗阿修罗王。<a id="a-1f"></a>即与诸小阿修罗王及小阿修罗众围绕。<a id="a-1g"></a>共入难陀园林。<a id="a-1h"></a>随意洗浴。<a id="a-1i"></a>观看游戏。<a id="a-1j"></a>诸阿修罗等。<a id="a-1k"></a>于此园林。<a id="a-1l"></a>或经一月。<a id="a-1m"></a>或二三月。<a id="a-1n"></a>澡浴嬉戏。<a id="a-1o"></a>各随所欲。<a id="a-1p"></a>住止游行。<a id="a-1q"></a>恣情受乐。</p>
  <p id="a1r">诸比丘。<a id="a-1s"></a>有五阿修罗。<a id="a-1t"></a>恒常住在鞞摩质多罗阿修罗王侧。<a id="a-1u"></a>为欲防遏诸恶事故。<a id="a-1v"></a>何者为五。<a id="a-1w"></a>一名随喜。<a id="a-1x"></a>二名常有。<a id="a-1y"></a>三名常醉。<a id="a-1z"></a>四名牟真邻陀。<a id="a-20"></a>五名鞞呵多罗。<a id="a-21"></a>诸比丘。<a id="a-22"></a>鞞摩质多罗阿修罗王。<a id="a-23"></a>有如是等五阿修罗。<a id="a-24"></a>恒常在侧。<a id="a-25"></a>守卫防护。<a id="a-26"></a>诸比丘。<a id="a-27"></a>彼鞞摩质多罗阿修罗王。<a id="a-28"></a>宫殿之上。<a id="a-29"></a>有大海水。<a id="a-2A"></a>深万由旬。<a id="a-2B"></a>住在其上。<a id="a-2C"></a>然彼水聚。<a id="a-2D"></a>有四种风轮。<a id="a-2E"></a>自然持之。<a id="a-2F"></a>何等为四。<a id="a-2G"></a>一名为住。<a id="a-2H"></a>二名安住。<a id="a-2I"></a>三名不堕。<a id="a-2J"></a>四名牢固。<a id="a-2K"></a>由此风持。<a id="a-2L"></a>常住不动。</p>
  <p id="a2M">诸比丘。<a id="a-2N"></a>须弥山王南面。<a id="a-2O"></a>过千由旬。<a id="a-2P"></a>大海之下。<a id="a-2Q"></a>有踊跃阿修罗王宫殿住处。<a id="a-2R"></a>其处纵广八万由旬。<a id="a-2S"></a>七重城壁。<a id="a-2T"></a>略说犹如鞞摩质多罗阿修罗王住处。<a id="a-2U"></a>一切所有此中一一亦如彼说汝应当知。<a id="a-2V"></a>乃至此王宫殿之上。<a id="a-2W"></a>所有大水聚。<a id="a-2X"></a>亦为四风轮之所住持。<a id="a-2Y"></a>所谓住及安住不堕牢固等。<a id="a-2Z"></a>诸比丘。<a id="a-2a"></a>须弥山王西面。<a id="a-2b"></a>亦千由旬。<a id="a-2c"></a>大海水下。<a id="a-2d"></a>有奢婆罗阿修罗王宫殿住处。<a id="a-2e"></a>其处纵广八万由旬。<a id="a-2f"></a>七重城壁。<a id="a-2g"></a>略说亦如鞞摩质多罗阿修罗王住处。<a id="a-2h"></a>一切所有此中一一亦如彼说。<a id="a-2i"></a>汝应当知。<a id="a-2j"></a>乃至此王宫殿之上。<a id="a-2k"></a>所有水聚。<a id="a-2l"></a>亦为四种风轮之所住持。<a id="a-2m"></a>住及安住不堕牢固等。</p>
  <p id="a2n">诸比丘。<a id="a-2o"></a>须弥山王北面。<a id="a-2p"></a>亦千由旬。<a id="a-2q"></a>大海水下。<a id="a-2r"></a>有罗睺罗阿修罗王宫殿住处。<a id="a-2s"></a>其处纵广八万由旬。<a id="a-2t"></a>七重城壁。<a id="a-2u"></a>诸门台阁楼橹却敌园苑花池。<a id="a-2v"></a>乃至种种树。<a id="a-2w"></a>种种叶。<a id="a-2x"></a>种种花。<a id="a-2y"></a>种种果。<a id="a-2z"></a>种种香熏。<a id="a-30"></a>有种种鸟。<a id="a-31"></a>各各和鸣。<a id="a-32"></a>皆如上说。</p>
  <p id="a33">诸比丘。<a id="a-34"></a>于彼城内。<a id="a-35"></a>有罗睺罗阿修罗王所住之城。<a id="a-36"></a>其城名曰摩婆帝。<a id="a-37"></a>纵广庄严亦如前说。<a id="a-38"></a>七重城壁。<a id="a-39"></a>七重栏楯。<a id="a-3A"></a>外有七重多罗行树。<a id="a-3B"></a>七重铃网。<a id="a-3C"></a>周匝围绕。<a id="a-3D"></a>杂色可观。<a id="a-3E"></a>皆是砗磲玛瑙等七宝所成。<a id="a-3F"></a>此之城壁。<a id="a-3G"></a>高下纵广亦如前说。<a id="a-3H"></a>城壁四面亦有诸门。<a id="a-3I"></a>一一诸门。<a id="a-3J"></a>高下纵广。<a id="a-3K"></a>并亦如前。<a id="a-3L"></a>彼一一门。<a id="a-3M"></a>皆有楼橹却敌台阁园苑诸池及花沼等。<a id="a-3N"></a>亦有诸树。<a id="a-3O"></a>其树各有种种叶。<a id="a-3P"></a>种种花。<a id="a-3Q"></a>种种果。<a id="a-3R"></a>种种香熏。<a id="a-3S"></a>亦有种种诸杂类鸟。<a id="a-3T"></a>各各和鸣。</p>
  <p id="a3U">诸比丘。<a id="a-3V"></a>摩婆帝城王所住处。<a id="a-3W"></a>有罗睺罗阿修罗王聚会之所。<a id="a-3X"></a>亦各七头。<a id="a-3Y"></a>其处纵广如上所说。<a id="a-3Z"></a>栏楯七重及诸铃网。<a id="a-3a"></a>多罗行树周匝围绕。<a id="a-3b"></a>杂色可观。<a id="a-3c"></a>乃至亦是砗磲玛瑙等七宝之所庄严。<a id="a-3d"></a>于四方面各有诸门。<a id="a-3e"></a>彼一一门亦有楼橹。<a id="a-3f"></a>杂色可观。<a id="a-3g"></a>乃至砗磲玛瑙等七宝所成。<a id="a-3h"></a>以天砗磲。<a id="a-3i"></a>遍布其地。<a id="a-3j"></a>柔软细滑。<a id="a-3k"></a>触之犹如迦旃邻提衣。<a id="a-3l"></a>当处中央。<a id="a-3m"></a>有一宝柱。<a id="a-3n"></a>高下纵广如上所说。<a id="a-3o"></a>于其柱下。<a id="a-3p"></a>为罗睺罗阿修罗王。<a id="a-3q"></a>置一高座。<a id="a-3r"></a>其座高下。<a id="a-3s"></a>纵广庄挍一一如前。<a id="a-3t"></a>杂色可观。<a id="a-3u"></a>七宝所成。<a id="a-3v"></a>所谓砗磲玛瑙等。<a id="a-3w"></a>柔软细滑。<a id="a-3x"></a>触之犹如迦旃邻提衣。<a id="a-3y"></a>其座左边。<a id="a-3z"></a>为十六小阿修罗王。<a id="a-40"></a>亦各别置诸妙高座。<a id="a-41"></a>七宝所成。<a id="a-42"></a>杂色可观。<a id="a-43"></a>右边亦为十六小阿修罗王。<a id="a-44"></a>置诸高座。<a id="a-45"></a>如上所说。<a id="a-46"></a>柔软细滑。<a id="a-47"></a>触之如迦旃邻提衣。</p>
  <p id="a48">诸比丘。<a id="a-49"></a>彼阿修罗王七头会处东面。<a id="a-4A"></a>为罗睺罗阿修罗王。<a id="a-4B"></a>别置宫殿。<a id="a-4C"></a>其处纵广一一如前。<a id="a-4D"></a>七重垣墙。<a id="a-4E"></a>七重栏楯。<a id="a-4F"></a>七重铃网。<a id="a-4G"></a>乃至七重多罗行树。<a id="a-4H"></a>周匝围绕。<a id="a-4I"></a>杂色可观。<a id="a-4J"></a>乃至砗磲玛瑙等七宝所成。<a id="a-4K"></a>于四方面各有诸门。<a id="a-4L"></a>彼一一门。<a id="a-4M"></a>悉有楼橹台观却敌重阁园苑诸池众花泉沼。<a id="a-4N"></a>有种种树。<a id="a-4O"></a>其树各有种种叶。<a id="a-4P"></a>种种花。<a id="a-4Q"></a>种种果。<a id="a-4R"></a>种种香熏。<a id="a-4S"></a>复有种种异类众鸟。<a id="a-4T"></a>各各和鸣。<a id="a-4U"></a>其音哀雅。<a id="a-4V"></a>甚可爱乐。</p>
  <p id="a4W">诸比丘。<a id="a-4X"></a>彼阿修罗王七头会处西南北面。<a id="a-4Y"></a>有诸小阿修罗王宫殿住处。<a id="a-4Z"></a>其诸宫殿。<a id="a-4a"></a>或有纵广九百由旬。<a id="a-4b"></a>或有八百。<a id="a-4c"></a>或有七百乃至六百五百四百三百二百由旬。<a id="a-4d"></a>其最小者。<a id="a-4e"></a>尚百由旬。<a id="a-4f"></a>各各皆有七重垣墙七重栏楯。<a id="a-4g"></a>略说乃至。<a id="a-4h"></a>种种众鸟。<a id="a-4i"></a>各各和鸣。</p>
  <p id="a4j">诸比丘。<a id="a-4k"></a>彼阿修罗王七头会处。<a id="a-4l"></a>四面复有小阿修罗众宫殿住处。<a id="a-4m"></a>其处纵广或九十由旬。<a id="a-4n"></a>或八十七十六十五十四十三十二十由旬。<a id="a-4o"></a>极最小者。<a id="a-4p"></a>犹尚纵广十二由旬七重垣墙。<a id="a-4q"></a>略说乃至。<a id="a-4r"></a>种种众鸟。<a id="a-4s"></a>各各和鸣。</p>
  <p id="a4t">诸比丘。<a id="a-4u"></a>彼阿修罗王七头会处东面。<a id="a-4v"></a>复有罗睺罗阿修罗王园苑。<a id="a-4w"></a>名娑罗林。<a id="a-4x"></a>其林纵广。<a id="a-4y"></a>一一如前。<a id="a-4z"></a>七重垣墙。<a id="a-50"></a>七重栏楯。<a id="a-51"></a>乃至马瑙等七宝所成。<a id="a-52"></a>于四方面各有诸门。<a id="a-53"></a>彼一一门皆有楼橹。<a id="a-54"></a>杂色可观。<a id="a-55"></a>乃至亦为砗磲玛瑙等七宝所成。<a id="a-56"></a>甚可爱乐。</p>
  <p id="a57">诸比丘。<a id="a-58"></a>彼阿修罗王七头会处南面。<a id="a-59"></a>亦有罗睺罗阿修罗王园苑。<a id="a-5A"></a>名奢摩梨林。<a id="a-5B"></a>纵广庄严皆如上说。<a id="a-5C"></a>七重垣墙。<a id="a-5D"></a>乃至七重多罗行树。<a id="a-5E"></a>杂色可观。<a id="a-5F"></a>亦为七宝之所成就。<a id="a-5G"></a>所谓砗磲玛瑙等。<a id="a-5H"></a>于四方面各有诸门。<a id="a-5I"></a>彼一一门皆有楼橹。<a id="a-5J"></a>亦玛瑙等七宝所成。</p>
  <p id="a5K">诸比丘。<a id="a-5L"></a>彼阿修罗王七头会处西面。<a id="a-5M"></a>亦有罗睺罗阿修罗王园苑。<a id="a-5N"></a>名俱毗陀罗林。<a id="a-5O"></a>纵广一一皆如上说。<a id="a-5P"></a>七重垣墙。<a id="a-5Q"></a>乃至玛瑙等七宝所成。<a id="a-5R"></a>于四方面各有诸门。<a id="a-5S"></a>彼一一门皆有楼橹。<a id="a-5T"></a>杂色可观。<a id="a-5U"></a>乃至亦是砗磲玛瑙等宝之所成就。<a id="a-5V"></a>甚可爱乐。</p>
  <p id="a5W">诸比丘。<a id="a-5X"></a>彼阿修罗王七头会处北面。<a id="a-5Y"></a>有罗睺罗阿修罗王园苑。<a id="a-5Z"></a>名难陀那林。<a id="a-5a"></a>其林纵广如上所说。<a id="a-5b"></a>七重垣墙。<a id="a-5c"></a>乃至玛瑙等七宝所成。<a id="a-5d"></a>于四方面各有诸门。<a id="a-5e"></a>彼一一门。<a id="a-5f"></a>亦有楼橹。<a id="a-5g"></a>种种校饰。<a id="a-5h"></a>杂色可观。<a id="a-5i"></a>乃至砗磲玛瑙等宝之所庄严。<a id="a-5j"></a>甚可爱乐。</p>
  <p id="a5k">诸比丘。<a id="a-5l"></a>奢摩梨及娑罗林。<a id="a-5m"></a>二苑之间。<a id="a-5n"></a>为罗睺罗阿修罗王。<a id="a-5o"></a>出一池水。<a id="a-5p"></a>名曰难陀。<a id="a-5q"></a>其池纵广如上所说。<a id="a-5r"></a>其水凉冷。<a id="a-5s"></a>柔软轻甘。<a id="a-5t"></a>清净不浊。<a id="a-5u"></a>以七宝塼。<a id="a-5v"></a>七重砌累。<a id="a-5w"></a>七重宝板间错庄严。<a id="a-5x"></a>七重栏楯。<a id="a-5y"></a>七重铃网。<a id="a-5z"></a>亦有七重多罗行树。<a id="a-60"></a>周匝围绕。<a id="a-61"></a>杂色可观。<a id="a-62"></a>乃至玛瑙等七宝所成。<a id="a-63"></a>于池四方。<a id="a-64"></a>各有阶道。<a id="a-65"></a>甚可爱乐。<a id="a-66"></a>亦为七宝之所庄严。<a id="a-67"></a>池生诸花。<a id="a-68"></a>所谓优钵罗花。<a id="a-69"></a>钵头摩花。<a id="a-6A"></a>拘牟头花。<a id="a-6B"></a>奔茶利花。<a id="a-6C"></a>其花火形火色火光。<a id="a-6D"></a>略说如上。<a id="a-6E"></a>乃至水形水色水光。<a id="a-6F"></a>明照四方。<a id="a-6G"></a>香气氛氲。<a id="a-6H"></a>普熏一切。<a id="a-6I"></a>又有藕根。<a id="a-6J"></a>汁白味甘。<a id="a-6K"></a>食之香美。<a id="a-6L"></a>犹如上蜜。<a id="a-6M"></a>诸比丘。<a id="a-6N"></a>俱毗陀罗及难陀那二苑之间。<a id="a-6O"></a>为罗睺罗阿修罗王。<a id="a-6P"></a>出一大树。<a id="a-6Q"></a>其树亦名苏质怛罗波吒罗。<a id="a-6R"></a>树形纵广种种庄严。<a id="a-6S"></a>皆如上说。<a id="a-6T"></a>乃至七重墙院。<a id="a-6U"></a>七重栏楯。<a id="a-6V"></a>皆是砗磲玛瑙等七宝所成。<a id="a-6W"></a>甚可爱乐。<a id="a-6X"></a>略说乃至。<a id="a-6Y"></a>种种众鸟。<a id="a-6Z"></a>各各和鸣。<a id="a-6a"></a>其音哀雅。<a id="a-6b"></a>听者欢喜。</p>
  <p id="a6c">诸比丘。<a id="a-6d"></a>彼阿修罗王七头会处。<a id="a-6e"></a>一切庄严如上所说。<a id="a-6f"></a>亦有岐道。<a id="a-6g"></a>去来径路。<a id="a-6h"></a>为通罗睺罗阿修罗王游宫殿故。<a id="a-6i"></a>又为诸小阿修罗王。<a id="a-6j"></a>及诸小阿修罗众。<a id="a-6k"></a>亦有岐道。<a id="a-6l"></a>通其往来。<a id="a-6m"></a>向奢摩梨及俱毗陀罗。<a id="a-6n"></a>亦有岐道。<a id="a-6o"></a>向难陀那及难陀池。<a id="a-6p"></a>苏质怛罗波吒罗树等。<a id="a-6q"></a>皆有岐道。<a id="a-6r"></a>通其往来。<a id="a-6s"></a>游戏受乐。</p>
  <p id="a6t">诸比丘。<a id="a-6u"></a>罗睺罗阿修罗王。<a id="a-6v"></a>若欲往诣娑罗林苑及难陀那林等。<a id="a-6w"></a>澡浴游戏。<a id="a-6x"></a>遍观看时。<a id="a-6y"></a>尔时即念鞞摩质多罗阿修罗王。<a id="a-6z"></a>时鞞摩质多罗阿修罗王。<a id="a-70"></a>便作是念。<a id="a-71"></a>罗睺罗阿修罗王。<a id="a-72"></a>心念于我。<a id="a-73"></a>欲俱游戏。<a id="a-74"></a>尔时鞞摩质多罗阿修罗王。<a id="a-75"></a>作是念已。<a id="a-76"></a>复自念其诸小阿修罗王。<a id="a-77"></a>及其诸小阿修罗众。<a id="a-78"></a>时彼诸小阿修罗王。<a id="a-79"></a>并其诸小阿修罗众。<a id="a-7A"></a>咸生是心。<a id="a-7B"></a>鞞摩质多罗阿修罗王。<a id="a-7C"></a>垂念我等。<a id="a-7D"></a>我等当往。<a id="a-7E"></a>便以种种众宝璎珞。<a id="a-7F"></a>庄严其身。<a id="a-7G"></a>既庄严已。<a id="a-7H"></a>各乘骑乘。<a id="a-7I"></a>共诣鞞摩质多罗阿修罗王所。<a id="a-7J"></a>到已在宫门外齐行而立。<a id="a-7K"></a>尔时鞞摩质多罗阿修罗王。<a id="a-7L"></a>既见诸小阿修罗王。<a id="a-7M"></a>及小阿修罗众。<a id="a-7N"></a>皆已集会。<a id="a-7O"></a>即自严身。<a id="a-7P"></a>服诸璎珞。<a id="a-7Q"></a>御种种乘。<a id="a-7R"></a>与诸小王及阿修罗众。<a id="a-7S"></a>左右侍卫前后围绕。<a id="a-7T"></a>往诣罗睺罗阿修罗王所。<a id="a-7U"></a>到已止住。<a id="a-7V"></a>尔时罗睺罗阿修罗王。<a id="a-7W"></a>复更起心。<a id="a-7X"></a>念踊跃奢婆罗二阿修罗王。<a id="a-7Y"></a>时踊跃奢婆罗二阿修罗王。<a id="a-7Z"></a>亦作是念。<a id="a-7a"></a>罗睺罗阿修罗王。<a id="a-7b"></a>今念我等。<a id="a-7c"></a>如是知已。<a id="a-7d"></a>即各念其诸小阿修罗王。<a id="a-7e"></a>并其诸小阿修罗众。<a id="a-7f"></a>如是念时。<a id="a-7g"></a>彼等各知咸亦严饰。<a id="a-7h"></a>聚集来诣。<a id="a-7i"></a>踊跃奢婆罗二大王所。<a id="a-7j"></a>到已亦复严身璎珞。<a id="a-7k"></a>乘骑将从前后围绕。<a id="a-7l"></a>来向罗睺罗阿修罗王住处。<a id="a-7m"></a>各随所安。<a id="a-7n"></a>住在一面。<a id="a-7o"></a>尔时罗睺罗阿修罗王。<a id="a-7p"></a>见鞞摩质多罗阿修罗王等。<a id="a-7q"></a>并已云集。<a id="a-7r"></a>即自念其诸小阿修罗王。<a id="a-7s"></a>及其诸小阿修罗众。<a id="a-7t"></a>其众知已。<a id="a-7u"></a>亦各严饰。<a id="a-7v"></a>服乘而来。<a id="a-7w"></a>至罗睺罗阿修罗王前。<a id="a-7x"></a>俨然住立。<a id="a-7y"></a>时罗睺罗阿修罗王。<a id="a-7z"></a>见众集已。<a id="a-80"></a>便着种种妙宝璎珞。<a id="a-81"></a>庄严其身。<a id="a-82"></a>驾种种乘。<a id="a-83"></a>前后围绕。<a id="a-84"></a>与鞞摩质多罗阿修罗王。<a id="a-85"></a>踊跃阿修罗王。<a id="a-86"></a>奢婆罗阿修罗王。<a id="a-87"></a>并诸小王。<a id="a-88"></a>及阿修罗众。<a id="a-89"></a>一切云集。<a id="a-8A"></a>前后导从。<a id="a-8B"></a>往诣娑罗林。<a id="a-8C"></a>奢摩梨林。<a id="a-8D"></a>俱毗陀罗林。<a id="a-8E"></a>难陀那林等。<a id="a-8F"></a>到已少时逡巡而住。<a id="a-8G"></a>诸比丘。<a id="a-8H"></a>难陀苑中。<a id="a-8I"></a>自然而有三种风轮。<a id="a-8J"></a>何者为三。<a id="a-8K"></a>谓开净吹。<a id="a-8L"></a>是中开者。<a id="a-8M"></a>有风轮来开苑诸门。<a id="a-8N"></a>名之为开。<a id="a-8O"></a>净者有风轮来扫除其地。<a id="a-8P"></a>令皆清净。<a id="a-8Q"></a>名之为净。<a id="a-8R"></a>吹者有风轮来吹诸花树。<a id="a-8S"></a>令花布散。<a id="a-8T"></a>名之为吹。<a id="a-8U"></a>诸比丘。<a id="a-8V"></a>难陀苑中上妙好花。<a id="a-8W"></a>遍散地上。<a id="a-8X"></a>积至于膝。<a id="a-8Y"></a>其花香气。<a id="a-8Z"></a>普熏园林。<a id="a-8a"></a>庄严具足。<a id="a-8b"></a>种种可乐。</p>
  <p id="a8c">尔时罗睺罗阿修罗王。<a id="a-8d"></a>及鞞摩质多罗阿修罗王。<a id="a-8e"></a>踊跃阿修罗王。<a id="a-8f"></a>奢婆罗阿修罗王等。<a id="a-8g"></a>并诸小王群众眷属。<a id="a-8h"></a>小修罗等。<a id="a-8i"></a>围绕共入难陀那园。<a id="a-8j"></a>入已澡浴。<a id="a-8k"></a>游戏受乐。<a id="a-8l"></a>种种观看。<a id="a-8m"></a>或行或住或卧或坐。<a id="a-8n"></a>随所欲乐。<a id="a-8o"></a>恣意游行。<a id="a-8p"></a>诸比丘。<a id="a-8q"></a>罗睺罗阿修罗王。<a id="a-8r"></a>亦有五阿修罗。<a id="a-8s"></a>常随侍卫。<a id="a-8t"></a>护诸恶事。<a id="a-8u"></a>名字如前。<a id="a-8v"></a>宫上海水。<a id="a-8w"></a>纵广厚薄。<a id="a-8x"></a>四种风持令不堕坠。<a id="a-8y"></a>并如上说。</p>
  <p data-pb></p>
  <h2 id="a8z">四天王品第七</h2>
  <p id="a90">诸比丘。<a id="a-91"></a>须弥山王。<a id="a-92"></a>东面半腹有山。<a id="a-93"></a>名曰由乾陀。<a id="a-94"></a>山顶去地。<a id="a-95"></a>四万二千由旬。<a id="a-96"></a>其山顶上。<a id="a-97"></a>有提头赖吒天王城郭住处。<a id="a-98"></a>城名贤上。<a id="a-99"></a>纵广正等六百由旬。<a id="a-9A"></a>七重垣墙七重栏楯七重铃网。<a id="a-9B"></a>复有七重多罗行树。<a id="a-9C"></a>周匝围绕杂色可观。<a id="a-9D"></a>悉以七宝而为庄饰。<a id="a-9E"></a>所谓金银琉璃颇梨赤珠砗磲玛瑙等之所成就。<a id="a-9F"></a>于四方面。<a id="a-9G"></a>各有诸门。<a id="a-9H"></a>一一诸门。<a id="a-9I"></a>皆有楼橹却敌台观园苑诸池。<a id="a-9J"></a>有诸花林种种异树。<a id="a-9K"></a>其树各有种种叶。<a id="a-9L"></a>种种花。<a id="a-9M"></a>种种果。<a id="a-9N"></a>种种香。<a id="a-9O"></a>其香普熏。<a id="a-9P"></a>有种种鸟。<a id="a-9Q"></a>各各和鸣。<a id="a-9R"></a>其音哀雅。<a id="a-9S"></a>甚可爱乐。</p>
  <p id="a9T">诸比丘。<a id="a-9U"></a>须弥山王。<a id="a-9V"></a>南面半腹。<a id="a-9W"></a>下去地际。<a id="a-9X"></a>四万二千由旬。<a id="a-9Y"></a>于由乾陀山顶之上。<a id="a-9Z"></a>有毗楼勒迦天王城郭住处。<a id="a-9a"></a>城名善现。<a id="a-9b"></a>纵广庄严。<a id="a-9c"></a>皆如提头赖吒天王住处所说。<a id="a-9d"></a>乃至种种诸鸟。<a id="a-9e"></a>各各和鸣。<a id="a-9f"></a>其音哀雅。<a id="a-9g"></a>甚可爱乐。</p>
  <p id="a9h">诸比丘。<a id="a-9i"></a>须弥山王。<a id="a-9j"></a>西面半腹。<a id="a-9k"></a>下去地际。<a id="a-9l"></a>四万二千由旬。<a id="a-9m"></a>由乾陀山顶。<a id="a-9n"></a>有毗娄博叉天王城郭住处。<a id="a-9o"></a>城名善观。<a id="a-9p"></a>纵广庄严。<a id="a-9q"></a>一一皆如提头赖吒天王住处所说。<a id="a-9r"></a>乃至种种诸鸟。<a id="a-9s"></a>各各和鸣。<a id="a-9t"></a>其音哀雅。<a id="a-9u"></a>甚可爱乐。</p>
  <p id="a9v">诸比丘。<a id="a-9w"></a>须弥山王。<a id="a-9x"></a>北面半腹。<a id="a-9y"></a>下去地际。<a id="a-9z"></a>亦四万二千由旬。<a id="a-A0"></a>由乾陀山顶有毗沙门天王住止之处。<a id="a-A1"></a>三大城郭。<a id="a-A2"></a>其三者何。<a id="a-A3"></a>一名毗舍罗婆。<a id="a-A4"></a>二名伽婆钵帝。<a id="a-A5"></a>三名阿荼槃多。<a id="a-A6"></a>咸各纵广六百由旬。<a id="a-A7"></a>七重垣墙。<a id="a-A8"></a>七重栏楯。<a id="a-A9"></a>略说乃至。<a id="a-AA"></a>种种众鸟。<a id="a-AB"></a>各各和鸣。</p>
  <p id="aAC">诸比丘。<a id="a-AD"></a>唯除月天子宫殿。<a id="a-AE"></a>日天子七大宫殿已。<a id="a-AF"></a>自余官属。<a id="a-AG"></a>及四天王天中诸天子宫。<a id="a-AH"></a>其间或有纵广正等四十由旬。<a id="a-AI"></a>或有三十。<a id="a-AJ"></a>或有二十。<a id="a-AK"></a>乃至十二由旬。<a id="a-AL"></a>其最小者。<a id="a-AM"></a>犹尚纵广六由旬。<a id="a-AN"></a>所居亦各七重垣墙。<a id="a-AO"></a>七重栏楯。<a id="a-AP"></a>略说如前。<a id="a-AQ"></a>乃至众鸟。<a id="a-AR"></a>各各和鸣。</p>
  <p id="aAS">诸比丘。<a id="a-AT"></a>毗舍罗婆伽婆钵帝二宫之间。<a id="a-AU"></a>为毗沙门天王。<a id="a-AV"></a>出生一池。<a id="a-AW"></a>名那稚尼。<a id="a-AX"></a>纵广正等四十由旬。<a id="a-AY"></a>其水调和。<a id="a-AZ"></a>清凉轻软。<a id="a-Aa"></a>其味甘美。<a id="a-Ab"></a>香洁不浊。<a id="a-Ac"></a>其池四边。<a id="a-Ad"></a>七重塼砌。<a id="a-Ae"></a>七重宝板。<a id="a-Af"></a>间错分明。<a id="a-Ag"></a>七重栏楯。<a id="a-Ah"></a>七重铃网。<a id="a-Ai"></a>亦有七重多罗行树。<a id="a-Aj"></a>周匝围绕。<a id="a-Ak"></a>杂色可观。<a id="a-Al"></a>乃至砗磲玛瑙等。<a id="a-Am"></a>七宝所成。<a id="a-An"></a>于四方面。<a id="a-Ao"></a>各有阶道。<a id="a-Ap"></a>亦以七宝之所庄饰。<a id="a-Aq"></a>池中多有优钵罗花。<a id="a-Ar"></a>钵头摩花。<a id="a-As"></a>拘牟陀花。<a id="a-At"></a>奔荼利花等。<a id="a-Au"></a>自然出生。<a id="a-Av"></a>其花火形火色火光。<a id="a-Aw"></a>乃至水形水色水光。<a id="a-Ax"></a>花量大小。<a id="a-Ay"></a>皆如车轮。<a id="a-Az"></a>光明所照。<a id="a-B0"></a>至半由旬。<a id="a-B1"></a>香气所熏。<a id="a-B2"></a>满一由旬。<a id="a-B3"></a>有诸藕根。<a id="a-B4"></a>大如车轴。<a id="a-B5"></a>割之汁出。<a id="a-B6"></a>色白如乳。<a id="a-B7"></a>食之甘美。<a id="a-B8"></a>味如上蜜。</p>
  <p id="aB9">诸比丘。<a id="a-BA"></a>伽婆钵帝阿荼槃多二宫之间。<a id="a-BB"></a>为毗沙门天王。<a id="a-BC"></a>立一园苑。<a id="a-BD"></a>其园名曰迦毗延多。<a id="a-BE"></a>纵广正等四十由旬。<a id="a-BF"></a>七重垣墙。<a id="a-BG"></a>七重栏楯。<a id="a-BH"></a>乃至七重多罗行树。<a id="a-BI"></a>周匝围绕。<a id="a-BJ"></a>杂色可观。<a id="a-BK"></a>略说如前。<a id="a-BL"></a>乃至七宝之所成就。</p>
  <p id="aBM">诸比丘。<a id="a-BN"></a>提头赖吒天王贤上住处。<a id="a-BO"></a>城郭往来。<a id="a-BP"></a>有二岐道。<a id="a-BQ"></a>毗楼勒迦天王善现住处。<a id="a-BR"></a>城郭往来亦二岐道。<a id="a-BS"></a>毗楼博叉天王善观住处。<a id="a-BT"></a>城郭往来。<a id="a-BU"></a>亦二岐道。<a id="a-BV"></a>毗沙门天王。<a id="a-BW"></a>阿荼般多城郭住处。<a id="a-BX"></a>亦二岐道。<a id="a-BY"></a>毗舍罗婆。<a id="a-BZ"></a>及伽婆钵帝城郭住处。<a id="a-Ba"></a>亦二岐道。<a id="a-Bb"></a>四天王天所有眷属。<a id="a-Bc"></a>诸小天众宫殿住处。<a id="a-Bd"></a>亦各往来有二岐道。<a id="a-Be"></a>那稚尼池。<a id="a-Bf"></a>及迦毗延多苑等。<a id="a-Bg"></a>亦各往来有二岐道。<a id="a-Bh"></a>诸比丘。<a id="a-Bi"></a>毗沙门天王若欲往至迦毗延多苑中。<a id="a-Bj"></a>游戏澡浴者。<a id="a-Bk"></a>尔时即念提头赖吒天王。<a id="a-Bl"></a>时提头赖吒天王。<a id="a-Bm"></a>心亦生念。<a id="a-Bn"></a>毗沙门天王。<a id="a-Bo"></a>意念于我。<a id="a-Bp"></a>如是知已。<a id="a-Bq"></a>即复自念其界所属诸小天王及小天众。<a id="a-Br"></a>是时东面眷属诸王。<a id="a-Bs"></a>及其天众。<a id="a-Bt"></a>咸作是念。<a id="a-Bu"></a>提头赖吒天王。<a id="a-Bv"></a>心念我等。<a id="a-Bw"></a>如是知已。<a id="a-Bx"></a>各各严身。<a id="a-By"></a>着诸璎珞。<a id="a-Bz"></a>乘诸骑乘。<a id="a-C0"></a>诣提头赖吒大天王所。<a id="a-C1"></a>到已在前一面而住。<a id="a-C2"></a>尔时提头赖吒天王。<a id="a-C3"></a>亦自庄饰。<a id="a-C4"></a>服诸璎珞。<a id="a-C5"></a>严驾骑乘。<a id="a-C6"></a>与诸小王天众眷属。<a id="a-C7"></a>前后围绕。<a id="a-C8"></a>相与俱诣毗沙门大天王所。<a id="a-C9"></a>到已在前一面而住。</p>
  <p id="aCA">尔时毗沙门天王。<a id="a-CB"></a>心复更念毗楼勒迦毗楼博叉二大天王。<a id="a-CC"></a>时彼二王。<a id="a-CD"></a>亦作是念。<a id="a-CE"></a>毗沙门王。<a id="a-CF"></a>意念我等。<a id="a-CG"></a>如是知已。<a id="a-CH"></a>即各自念已所统领诸小天王。<a id="a-CI"></a>并诸天众。<a id="a-CJ"></a>时彼小王。<a id="a-CK"></a>及诸天众。<a id="a-CL"></a>亦皆作念。<a id="a-CM"></a>我大天王。<a id="a-CN"></a>心念我等。<a id="a-CO"></a>宜时速往。<a id="a-CP"></a>如是知已。<a id="a-CQ"></a>各以璎珞。<a id="a-CR"></a>严饰其身。<a id="a-CS"></a>俱共往诣毗楼勒迦毗楼博叉二大王所。<a id="a-CT"></a>时二天王。<a id="a-CU"></a>知诸小王及余天众皆集会已。<a id="a-CV"></a>亦自严身。<a id="a-CW"></a>服众璎珞。<a id="a-CX"></a>前就骑乘。<a id="a-CY"></a>与众围绕。<a id="a-CZ"></a>咸共往诣毗沙门大天王所。<a id="a-Ca"></a>到已在前随便停住。</p>
  <p id="aCb">尔时毗沙门大天王。<a id="a-Cc"></a>见二天王及其天众皆已集会。<a id="a-Cd"></a>亦自念其所领小王及诸天众。<a id="a-Ce"></a>尔时北方诸小天王及其天众。<a id="a-Cf"></a>即作是念。<a id="a-Cg"></a>毗沙门大天王今念我等。<a id="a-Ch"></a>如是知已。<a id="a-Ci"></a>各着种种众宝璎珞。<a id="a-Cj"></a>庄严其身。<a id="a-Ck"></a>俱共往诣毗沙门大天王前。<a id="a-Cl"></a>默然而住。</p>
  <p id="aCm">尔时毗沙门大天王。<a id="a-Cn"></a>即亦自着众宝璎珞庄严其身。<a id="a-Co"></a>驾种种乘。<a id="a-Cp"></a>与提头赖吒。<a id="a-Cq"></a>毗楼勒迦。<a id="a-Cr"></a>毗楼博叉等。<a id="a-Cs"></a>四大天王。<a id="a-Ct"></a>各将所属诸天王众。<a id="a-Cu"></a>前后围绕。<a id="a-Cv"></a>皆共往诣迦毗延多园苑。<a id="a-Cw"></a>到已在苑门前。<a id="a-Cx"></a>暂时停住。<a id="a-Cy"></a>诸比丘。<a id="a-Cz"></a>其迦毗延多苑中。<a id="a-D0"></a>自然而有三种风轮。<a id="a-D1"></a>谓开净吹。<a id="a-D2"></a>开者开彼园门。<a id="a-D3"></a>净者净其园地。<a id="a-D4"></a>吹者吹其园树。<a id="a-D5"></a>令花飘扬。<a id="a-D6"></a>诸比丘。<a id="a-D7"></a>迦毗延多苑中所散众花。<a id="a-D8"></a>积至于膝。<a id="a-D9"></a>种种香气。<a id="a-DA"></a>周遍普熏。</p>
  <p id="aDB">尔时毗沙门大天王。<a id="a-DC"></a>提头赖吒天王。<a id="a-DD"></a>毗楼勒迦天王。<a id="a-DE"></a>毗楼博叉天王等。<a id="a-DF"></a>与诸小王及众眷属围绕。<a id="a-DG"></a>共入迦毗延多苑中。<a id="a-DH"></a>澡浴游戏。<a id="a-DI"></a>种种受乐。<a id="a-DJ"></a>在彼园中澡浴讫已。<a id="a-DK"></a>或复一月二月三月。<a id="a-DL"></a>游戏受乐。<a id="a-DM"></a>随心所欲。<a id="a-DN"></a>恣意游行。<a id="a-DO"></a>诸比丘毗沙门王。<a id="a-DP"></a>有五夜叉。<a id="a-DQ"></a>恒常随逐。<a id="a-DR"></a>侍卫左右。<a id="a-DS"></a>为防护故。<a id="a-DT"></a>何者为五。<a id="a-DU"></a>一名五丈。<a id="a-DV"></a>二名旷野。<a id="a-DW"></a>三名金山。<a id="a-DX"></a>四名长身。<a id="a-DY"></a>五名针毛。<a id="a-DZ"></a>诸比丘。<a id="a-Da"></a>毗沙门天王。<a id="a-Db"></a>游戏去来。<a id="a-Dc"></a>常为此等五夜叉神之所守护。</p>
  <p data-pb></p>
  <h2 id="aDd">三十三天品第八之一</h2>
  <p id="aDe">诸比丘须弥山王顶上。<a id="a-Df"></a>有三十三天宫殿住处。<a id="a-Dg"></a>其处纵广八万由旬。<a id="a-Dh"></a>七重城壁。<a id="a-Di"></a>七重栏楯。<a id="a-Dj"></a>七重铃网。<a id="a-Dk"></a>外有七重多罗行树。<a id="a-Dl"></a>周匝围绕。<a id="a-Dm"></a>杂色可观。<a id="a-Dn"></a>七宝所成。<a id="a-Do"></a>所谓金银琉璃颇梨赤珠砗磲玛瑙等。<a id="a-Dp"></a>其城举高四百由旬。<a id="a-Dq"></a>厚五十由旬。<a id="a-Dr"></a>城壁四面相去。<a id="a-Ds"></a>各各五百由旬。<a id="a-Dt"></a>于其中间。<a id="a-Du"></a>乃开一门。<a id="a-Dv"></a>一一城门。<a id="a-Dw"></a>悉皆举高三十由旬。<a id="a-Dx"></a>阔十由旬。<a id="a-Dy"></a>其门两边。<a id="a-Dz"></a>并有楼橹却敌台阁轩槛辇舆。<a id="a-E0"></a>又有诸池花林果树。<a id="a-E1"></a>其树各各有种种叶。<a id="a-E2"></a>种种花。<a id="a-E3"></a>种种果。<a id="a-E4"></a>种种香。<a id="a-E5"></a>其香普熏。<a id="a-E6"></a>有种种鸟。<a id="a-E7"></a>各各和鸣。<a id="a-E8"></a>其音调雅。<a id="a-E9"></a>甚可爱乐。<a id="a-EA"></a>又彼诸门。<a id="a-EB"></a>一一门处。<a id="a-EC"></a>各有五百夜叉。<a id="a-ED"></a>为三十三天昼夜守护。<a id="a-EE"></a>诸比丘。<a id="a-EF"></a>于彼城内。<a id="a-EG"></a>为三十三天王更立一城。<a id="a-EH"></a>名曰善见。<a id="a-EI"></a>其城纵广六万由旬。<a id="a-EJ"></a>七重城壁。<a id="a-EK"></a>七重栏楯。<a id="a-EL"></a>七重铃网。<a id="a-EM"></a>外有七重多罗行树。<a id="a-EN"></a>周匝围绕。<a id="a-EO"></a>杂色可观。<a id="a-EP"></a>亦以七宝之所成就。<a id="a-EQ"></a>所谓金银乃至玛瑙。<a id="a-ER"></a>其城亦高四百由旬。<a id="a-ES"></a>厚五十由旬。<a id="a-ET"></a>城之四面。<a id="a-EU"></a>亦各相去五百由旬。<a id="a-EV"></a>于其中间。<a id="a-EW"></a>便开一门。<a id="a-EX"></a>诸门亦高三十由旬。<a id="a-EY"></a>阔十由旬。<a id="a-EZ"></a>一一诸门亦有楼橹却敌台阁水池花林种种奇树。<a id="a-Ea"></a>其树各有种种叶。<a id="a-Eb"></a>种种花。<a id="a-Ec"></a>种种果。<a id="a-Ed"></a>种种香。<a id="a-Ee"></a>其香普熏。<a id="a-Ef"></a>种种众鸟。<a id="a-Eg"></a>各各和鸣。<a id="a-Eh"></a>如是诸门。<a id="a-Ei"></a>门门皆有五百夜叉。<a id="a-Ej"></a>为三十三天昼夜守护。</p>
  <p id="aEk">诸比丘。<a id="a-El"></a>三十三天善见城侧。<a id="a-Em"></a>为伊罗钵那大龙象王。<a id="a-En"></a>立一宫殿。<a id="a-Eo"></a>其宫纵广六百由旬。<a id="a-Ep"></a>七重墙壁。<a id="a-Eq"></a>七重栏楯。<a id="a-Er"></a>略说乃至。<a id="a-Es"></a>种种众鸟。<a id="a-Et"></a>各各和鸣。</p>
  <p id="aEu">诸比丘。<a id="a-Ev"></a>善见城内。<a id="a-Ew"></a>有三十三天聚会之处。<a id="a-Ex"></a>名善法堂。<a id="a-Ey"></a>其处纵广五百由旬。<a id="a-Ez"></a>七重栏楯。<a id="a-F0"></a>七重铃网。<a id="a-F1"></a>外有七重多罗行树。<a id="a-F2"></a>周匝围绕。<a id="a-F3"></a>杂色可观。<a id="a-F4"></a>乃至玛瑙等七宝所成。<a id="a-F5"></a>于四方面。<a id="a-F6"></a>各有诸门。<a id="a-F7"></a>一一诸门。<a id="a-F8"></a>皆有楼橹却敌台观。<a id="a-F9"></a>种种杂色。<a id="a-FA"></a>七宝所成。<a id="a-FB"></a>其地纯是青琉璃宝。<a id="a-FC"></a>柔软细滑。<a id="a-FD"></a>触之犹若迦旃邻提衣。<a id="a-FE"></a>当其中央有一宝柱。<a id="a-FF"></a>高二十由旬。<a id="a-FG"></a>于宝柱下。<a id="a-FH"></a>为天帝释。<a id="a-FI"></a>别置一座。<a id="a-FJ"></a>高一由旬。<a id="a-FK"></a>方半由旬。<a id="a-FL"></a>杂色可观。<a id="a-FM"></a>乃至砗磲等。<a id="a-FN"></a>七宝成就。<a id="a-FO"></a>柔软细滑。<a id="a-FP"></a>触之如前。<a id="a-FQ"></a>其座两边。<a id="a-FR"></a>各有十六小天王座。<a id="a-FS"></a>夹侍左右。<a id="a-FT"></a>七宝所成。<a id="a-FU"></a>杂色可观。<a id="a-FV"></a>柔软细滑。<a id="a-FW"></a>触之如前。<a id="a-FX"></a>诸比丘。<a id="a-FY"></a>此善法堂。<a id="a-FZ"></a>诸天集处。<a id="a-Fa"></a>有帝释宫。<a id="a-Fb"></a>其宫纵广一千由旬。<a id="a-Fc"></a>七重垣墙。<a id="a-Fd"></a>乃至众鸟。<a id="a-Fe"></a>各各和鸣。<a id="a-Ff"></a>诸比丘。<a id="a-Fg"></a>此善法堂诸天集处。<a id="a-Fh"></a>东西南北。<a id="a-Fi"></a>四面皆有诸小天王宫殿住处。<a id="a-Fj"></a>其宫或广九百由旬。<a id="a-Fk"></a>或复纵广八百由旬。<a id="a-Fl"></a>或复七百六百五百四百三百二百由旬。<a id="a-Fm"></a>其最小者。<a id="a-Fn"></a>犹尚纵广一百由旬。<a id="a-Fo"></a>七重垣墙。<a id="a-Fp"></a>乃至众鸟。<a id="a-Fq"></a>各各和鸣。<a id="a-Fr"></a>又善法堂诸天会处。<a id="a-Fs"></a>东西南北。<a id="a-Ft"></a>各有三十三天诸小天众宫殿住处。<a id="a-Fu"></a>其宫或广九十由旬。<a id="a-Fv"></a>或复纵广八十由旬。<a id="a-Fw"></a>或复七十六十五十四十三十二十由旬。<a id="a-Fx"></a>其最小者。<a id="a-Fy"></a>犹尚纵广十二由旬。<a id="a-Fz"></a>七重垣墙。<a id="a-G0"></a>乃至众鸟。<a id="a-G1"></a>各各和鸣。</p>
  <p id="aG2">诸比丘。<a id="a-G3"></a>此善法堂诸天会处。<a id="a-G4"></a>东面有三十三天王苑。<a id="a-G5"></a>名波娄沙。<a id="a-G6"></a>纵广正等一千由旬。<a id="a-G7"></a>略说乃至。<a id="a-G8"></a>七重垣墙。<a id="a-G9"></a>皆玛瑙等七宝所成。<a id="a-GA"></a>于四方面各有诸门。<a id="a-GB"></a>一一诸门各有楼橹。<a id="a-GC"></a>杂色可观。<a id="a-GD"></a>乃至玛瑙七宝所成。<a id="a-GE"></a>诸比丘。<a id="a-GF"></a>波娄沙苑中。<a id="a-GG"></a>有二大石。<a id="a-GH"></a>一名贤。<a id="a-GI"></a>二名善贤。<a id="a-GJ"></a>皆天玛瑙之所成就。<a id="a-GK"></a>并各纵广五十由旬。<a id="a-GL"></a>柔软细滑。<a id="a-GM"></a>触之犹如迦旃邻提衣。</p>
  <p id="aGN">诸比丘。<a id="a-GO"></a>此善法堂诸天集处。<a id="a-GP"></a>南面亦有三十三天王苑。<a id="a-GQ"></a>名杂色车。<a id="a-GR"></a>其苑纵广亦千由旬。<a id="a-GS"></a>七重垣墙。<a id="a-GT"></a>乃至玛瑙之所成就。<a id="a-GU"></a>于四方面各有诸门。<a id="a-GV"></a>一一诸门皆有楼橹。<a id="a-GW"></a>杂色可观。<a id="a-GX"></a>乃至玛瑙等七宝所成。<a id="a-GY"></a>于彼苑中。<a id="a-GZ"></a>亦有二石。<a id="a-Ga"></a>一名杂色。<a id="a-Gb"></a>二名善杂色。<a id="a-Gc"></a>天青琉璃之所成就。<a id="a-Gd"></a>并各纵广五十由旬。<a id="a-Ge"></a>柔软细滑。<a id="a-Gf"></a>触之犹如迦旃邻提衣。<a id="a-Gg"></a>诸比丘。<a id="a-Gh"></a>此善法堂诸天集处。<a id="a-Gi"></a>西面复有三十三天王苑。<a id="a-Gj"></a>名曰杂乱。<a id="a-Gk"></a>其苑纵广亦千由旬。<a id="a-Gl"></a>七重垣墙。<a id="a-Gm"></a>乃至七宝之所成就。<a id="a-Gn"></a>四方诸门。<a id="a-Go"></a>皆有楼橹却敌台阁。<a id="a-Gp"></a>并七宝成。<a id="a-Gq"></a>此杂乱苑中。<a id="a-Gr"></a>亦有二石。<a id="a-Gs"></a>一名善现。<a id="a-Gt"></a>二名小善现。<a id="a-Gu"></a>皆天颇梨之所成就。<a id="a-Gv"></a>亦各纵广五十由旬。<a id="a-Gw"></a>柔软细滑。<a id="a-Gx"></a>触之犹如迦旃邻提衣。</p>
  <p id="aGy">诸比丘。<a id="a-Gz"></a>此善法堂诸天集处。<a id="a-H0"></a>北面复有三十三天王苑。<a id="a-H1"></a>名曰欢喜。<a id="a-H2"></a>其苑纵广亦千由旬。<a id="a-H3"></a>七重垣墙。<a id="a-H4"></a>乃至玛瑙等七宝所成。<a id="a-H5"></a>四方诸门各有楼橹却敌台阁。<a id="a-H6"></a>亦为七宝之所庄严。</p>
  <p id="aH7">诸比丘。<a id="a-H8"></a>欢喜园中。<a id="a-H9"></a>亦有二石。<a id="a-HA"></a>一名欢喜。<a id="a-HB"></a>二名善欢喜。<a id="a-HC"></a>天银所成。<a id="a-HD"></a>亦各纵广五十由旬。<a id="a-HE"></a>柔软润泽。<a id="a-HF"></a>触之如触迦旃邻提衣。</p>
  <p id="aHG">诸比丘。<a id="a-HH"></a>于波娄沙及杂色车二园之间。<a id="a-HI"></a>为三十三天王故。<a id="a-HJ"></a>有一大池。<a id="a-HK"></a>名曰欢喜。<a id="a-HL"></a>纵广正等五百由旬。<a id="a-HM"></a>其水凉冷。<a id="a-HN"></a>轻软甘美。<a id="a-HO"></a>清洁不浊。<a id="a-HP"></a>以七宝塼。<a id="a-HQ"></a>四面砌累。<a id="a-HR"></a>七重宝板。<a id="a-HS"></a>庄严间错。<a id="a-HT"></a>七重栏楯。<a id="a-HU"></a>乃至七重多罗行树。<a id="a-HV"></a>周匝围绕。<a id="a-HW"></a>杂色可观。<a id="a-HX"></a>于池四方。<a id="a-HY"></a>各有阶道。<a id="a-HZ"></a>并是七宝之所庄挍。<a id="a-Ha"></a>中有诸花。<a id="a-Hb"></a>所谓优钵罗花。<a id="a-Hc"></a>钵头摩花。<a id="a-Hd"></a>拘牟陀花。<a id="a-He"></a>奔荼利花。<a id="a-Hf"></a>其花火形火色火光。<a id="a-Hg"></a>乃至水形水色水光。<a id="a-Hh"></a>纵广大小。<a id="a-Hi"></a>皆如车轮。<a id="a-Hj"></a>光明所照。<a id="a-Hk"></a>至一由旬。<a id="a-Hl"></a>风吹香气。<a id="a-Hm"></a>熏一由旬。<a id="a-Hn"></a>有诸藕根。<a id="a-Ho"></a>大如车轴。<a id="a-Hp"></a>割之汁流。<a id="a-Hq"></a>色白如乳。<a id="a-Hr"></a>其味甘美。<a id="a-Hs"></a>如最上蜜。<a id="a-Ht"></a>诸比丘。<a id="a-Hu"></a>杂乱欢喜二园之间。<a id="a-Hv"></a>为三十三天王故。<a id="a-Hw"></a>有一大树。<a id="a-Hx"></a>名波利夜怛逻俱毗陀罗。<a id="a-Hy"></a>其树本下。<a id="a-Hz"></a>周七由旬。<a id="a-I0"></a>略说乃至。<a id="a-I1"></a>枝叶遍覆墙院。<a id="a-I2"></a>纵广五百由旬。<a id="a-I3"></a>七重垣墙。<a id="a-I4"></a>乃至众鸟。<a id="a-I5"></a>各各和鸣。</p>
  <p id="aI6">诸比丘。<a id="a-I7"></a>此波利夜怛逻俱毗陀罗树下有一石。<a id="a-I8"></a>名般荼甘婆罗。<a id="a-I9"></a>天金所成。<a id="a-IA"></a>其石纵广五十由旬。<a id="a-IB"></a>柔软润泽。<a id="a-IC"></a>触之如触迦旃邻提衣。</p>
  <p id="aID">诸比丘。<a id="a-IE"></a>以何因缘此善法堂诸天会处。<a id="a-IF"></a>名为善法。<a id="a-IG"></a>诸比丘。<a id="a-IH"></a>其善法堂诸天会处。<a id="a-II"></a>三十三天王。<a id="a-IJ"></a>集会坐时。<a id="a-IK"></a>于中唯论微妙细密善语深义。<a id="a-IL"></a>审谛思惟。<a id="a-IM"></a>称量观察。<a id="a-IN"></a>皆是世间诸胜要法。<a id="a-IO"></a>真实正理。<a id="a-IP"></a>是以诸天。<a id="a-IQ"></a>称此会处。<a id="a-IR"></a>为善法堂。<a id="a-IS"></a>又何因缘。<a id="a-IT"></a>名波娄沙迦苑(波娄沙迦隋言粗涩)。<a id="a-IU"></a>诸比丘。<a id="a-IV"></a>粗涩园中三十三天王。<a id="a-IW"></a>入已坐于贤及善贤二石之上。<a id="a-IX"></a>唯论世间粗涩不善戏谑之语。<a id="a-IY"></a>是故称为波娄沙迦。<a id="a-IZ"></a>又何因缘名杂色车苑。<a id="a-Ia"></a>诸比丘。<a id="a-Ib"></a>杂色车园。<a id="a-Ic"></a>三十三天王。<a id="a-Id"></a>入已坐于杂色善杂色二石之上。<a id="a-Ie"></a>唯论世间种种杂类色相语言。<a id="a-If"></a>是故称为杂色车苑。<a id="a-Ig"></a>又何因缘。<a id="a-Ih"></a>名杂乱苑。<a id="a-Ii"></a>诸比丘。<a id="a-Ij"></a>此杂乱园。<a id="a-Ik"></a>三十三天王。<a id="a-Il"></a>常以月八日十四日十五日于其宫内一切婇女。<a id="a-Im"></a>入此园中。<a id="a-In"></a>令与三十三天众合杂嬉戏。<a id="a-Io"></a>不生障隔。<a id="a-Ip"></a>恣其欢娱。<a id="a-Iq"></a>受天五欲具足功德。<a id="a-Ir"></a>游行受乐。<a id="a-Is"></a>是故诸天共称此园。<a id="a-It"></a>为杂乱苑。</p>
 </body>
</html>