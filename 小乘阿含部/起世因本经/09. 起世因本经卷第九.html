<!doctype html>
<html id="z3IBUJPa2" data-ver="1324">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第九</h1>
  <h2 id="a2">劫住品第十</h2>
  <p id="a3">诸比丘。<a id="a-4"></a>世间别有三种中劫。<a id="a-5"></a>何等为三。<a id="a-6"></a>一者刀兵。<a id="a-7"></a>二者饥馑。<a id="a-8"></a>三者疾疫。<a id="a-9"></a>云何名为刀兵中劫。<a id="a-A"></a>诸比丘。<a id="a-B"></a>刀兵劫者。<a id="a-C"></a>尔时众人。<a id="a-D"></a>无有正行。<a id="a-E"></a>不如法说。<a id="a-F"></a>邪见颠倒。<a id="a-G"></a>具足同行十不善业。<a id="a-H"></a>是时众生唯寿十岁。<a id="a-I"></a>诸比丘。<a id="a-J"></a>其人如是寿十岁时。<a id="a-K"></a>女生五月。<a id="a-L"></a>即便行嫁。<a id="a-M"></a>犹如今日年十五六。<a id="a-N"></a>嫁向夫家。<a id="a-O"></a>今时地力所生酥油生酥石蜜沙糖粳米。<a id="a-P"></a>至于彼时。<a id="a-Q"></a>一切灭没。<a id="a-R"></a>不复出现。<a id="a-S"></a>又彼人民。<a id="a-T"></a>寿十岁时。<a id="a-U"></a>纯以羖羊毛褐为衣。<a id="a-V"></a>犹如今日迦尸迦娇奢耶衣。<a id="a-W"></a>刍摩缯衣。<a id="a-X"></a>度究逻衣。<a id="a-Y"></a>句路摩娑衣。<a id="a-Z"></a>劫贝衣。<a id="a-a"></a>甘婆罗宝衣。<a id="a-b"></a>最为胜妙。<a id="a-c"></a>彼毛褐衣。<a id="a-d"></a>亦复如是。<a id="a-e"></a>当于尔时。<a id="a-f"></a>唯食稗子。<a id="a-g"></a>犹如今人食粳米等。<a id="a-h"></a>以为美食。<a id="a-i"></a>又为父母之所怜爱。<a id="a-j"></a>愿其十岁。<a id="a-k"></a>以为上寿。<a id="a-l"></a>亦如今人愿寿百岁。<a id="a-m"></a>诸比丘。<a id="a-n"></a>彼十岁时。<a id="a-o"></a>所有众生不孝父母。<a id="a-p"></a>不敬沙门及婆罗门。<a id="a-q"></a>不敬耆旧。<a id="a-r"></a>然亦得他供养承事赞叹尊重。<a id="a-s"></a>犹如今时行法教人。<a id="a-t"></a>名誉无异。<a id="a-u"></a>何以故。<a id="a-v"></a>其业尔故。<a id="a-w"></a>又诸比丘。<a id="a-x"></a>十岁时人。<a id="a-y"></a>无有善名。<a id="a-z"></a>亦不修行十善业道。<a id="a-10"></a>一切多行不善之业。<a id="a-11"></a>众生相见。<a id="a-12"></a>各生毒害杀戮之心。<a id="a-13"></a>无慈愍意。<a id="a-14"></a>如今猎师在空山泽见诸禽兽。<a id="a-15"></a>唯起毒害屠杀之心。<a id="a-16"></a>又诸比丘。<a id="a-17"></a>当于彼时。<a id="a-18"></a>一切人民严身之具。<a id="a-19"></a>皆是刀仗。<a id="a-1A"></a>亦如今人花鬘耳珰颈璎臂钏指环钗镊。<a id="a-1B"></a>以庄严身。<a id="a-1C"></a>彼用刀仗。<a id="a-1D"></a>亦复如是。<a id="a-1E"></a>又诸比丘。<a id="a-1F"></a>当于彼时。<a id="a-1G"></a>中劫将末。<a id="a-1H"></a>七日之内。<a id="a-1I"></a>一切人民。<a id="a-1J"></a>手所当触。<a id="a-1K"></a>若草若木。<a id="a-1L"></a>土瑰瓦石。<a id="a-1M"></a>悉成刀仗。<a id="a-1N"></a>其锋甚利。<a id="a-1O"></a>胜人所造。<a id="a-1P"></a>各各竞捉。<a id="a-1Q"></a>共相屠害。<a id="a-1R"></a>七日之间。<a id="a-1S"></a>相杀略尽。<a id="a-1T"></a>因此命终。<a id="a-1U"></a>并堕恶趣。<a id="a-1V"></a>受地狱苦。<a id="a-1W"></a>何以故。<a id="a-1X"></a>以其相向各生杀心浊心恶心无利益心无慈悲心无净心故。<a id="a-1Y"></a>诸比丘。<a id="a-1Z"></a>此等名为刀仗中劫。</p>
  <p id="a1a">诸比丘。<a id="a-1b"></a>云何名为饥馑中劫。<a id="a-1c"></a>诸比丘。<a id="a-1d"></a>饥馑劫时。<a id="a-1e"></a>一切人民。<a id="a-1f"></a>无有法行。<a id="a-1g"></a>邪见颠倒。<a id="a-1h"></a>具足皆行十不善业。<a id="a-1i"></a>以是因缘天不降雨。<a id="a-1j"></a>以无雨故。<a id="a-1k"></a>世便饥馑。<a id="a-1l"></a>无复种子。<a id="a-1m"></a>白骨为业。<a id="a-1n"></a>诸皮活命。<a id="a-1o"></a>云何名为白骨为业。<a id="a-1p"></a>诸比丘。<a id="a-1q"></a>饥馑之时。<a id="a-1r"></a>彼诸人民。<a id="a-1s"></a>若于四衢。<a id="a-1t"></a>若于街巷。<a id="a-1u"></a>城郭行路。<a id="a-1v"></a>处处悉往。<a id="a-1w"></a>收拾白骨。<a id="a-1x"></a>水煎取汁。<a id="a-1y"></a>饮以活命。<a id="a-1z"></a>是故名为白骨为业。<a id="a-20"></a>云何名为诸皮活命。<a id="a-21"></a>诸比丘。<a id="a-22"></a>饥馑劫时。<a id="a-23"></a>彼诸人民。<a id="a-24"></a>以饥急故。<a id="a-25"></a>取诸树皮。<a id="a-26"></a>煮饮其汁。<a id="a-27"></a>以自活命。<a id="a-28"></a>是故名为诸皮活命。<a id="a-29"></a>诸比丘。<a id="a-2A"></a>彼时众生。<a id="a-2B"></a>饥饿死已。<a id="a-2C"></a>皆当下生恶趣之中。<a id="a-2D"></a>所谓堕在阎摩罗世。<a id="a-2E"></a>受饿鬼身。<a id="a-2F"></a>以彼众生悭贪嫉妒。<a id="a-2G"></a>畏食物尽。<a id="a-2H"></a>争取藏故。<a id="a-2I"></a>诸比丘。<a id="a-2J"></a>此等名为饥馑中劫。</p>
  <p id="a2K">诸比丘。<a id="a-2L"></a>云何名为疾疫中劫。<a id="a-2M"></a>诸比丘。<a id="a-2N"></a>彼时人民。<a id="a-2O"></a>欲行正法。<a id="a-2P"></a>欲说如法。<a id="a-2Q"></a>亦欲行于无颠倒见。<a id="a-2R"></a>亦欲具行十善业道。<a id="a-2S"></a>但于是时。<a id="a-2T"></a>诸如法人。<a id="a-2U"></a>以其过去无十善业胜果报故。<a id="a-2V"></a>遂令非人放其灾气。<a id="a-2W"></a>流行疠疫。<a id="a-2X"></a>致使多人得病命终。<a id="a-2Y"></a>诸比丘。<a id="a-2Z"></a>又于如是疾疫劫时。<a id="a-2a"></a>更有他方世界无量非人。<a id="a-2b"></a>来为此间一切人民作诸疫病。<a id="a-2c"></a>何以故。<a id="a-2d"></a>以其放逸行非法故。<a id="a-2e"></a>彼诸非人夺其精魂。<a id="a-2f"></a>与其恶触。<a id="a-2g"></a>令心闷乱。<a id="a-2h"></a>其中多有薄福之人。<a id="a-2i"></a>因病命终。<a id="a-2j"></a>譬如国王若王大臣。<a id="a-2k"></a>守护民故。<a id="a-2l"></a>于其界首。<a id="a-2m"></a>安置戍逻。<a id="a-2n"></a>有时他方盗贼忽来。<a id="a-2o"></a>由彼戍逻不谨慎故。<a id="a-2p"></a>有放逸故。<a id="a-2q"></a>被诸群贼一时诛戮。<a id="a-2r"></a>或灭其家。<a id="a-2s"></a>或破村落。<a id="a-2t"></a>或屠聚邑。<a id="a-2u"></a>或毁国城。<a id="a-2v"></a>如是如是。<a id="a-2w"></a>以放逸故。<a id="a-2x"></a>他方非人来行疾疫。<a id="a-2y"></a>命终皆尽。<a id="a-2z"></a>亦复如是。<a id="a-30"></a>或复彼时。<a id="a-31"></a>他方非人。<a id="a-32"></a>来行疾病。<a id="a-33"></a>时诸众生无放逸行。<a id="a-34"></a>但彼鬼大力强相逼恼。<a id="a-35"></a>夺其精魂。<a id="a-36"></a>与其恶触。<a id="a-37"></a>令心闷乱。<a id="a-38"></a>于中多有遇病命终。<a id="a-39"></a>譬如国王或王大臣。<a id="a-3A"></a>为诸聚落。<a id="a-3B"></a>作守护故。<a id="a-3C"></a>安置镇防。<a id="a-3D"></a>或于后时。<a id="a-3E"></a>他方劫贼来相侵扰。<a id="a-3F"></a>而是镇防无有放逸。<a id="a-3G"></a>勤谨遮护。<a id="a-3H"></a>但彼贼大力强相逼恼。<a id="a-3I"></a>亦能一时。<a id="a-3J"></a>诛戮诸人。<a id="a-3K"></a>或灭其家村舍聚落。<a id="a-3L"></a>略说如上。<a id="a-3M"></a>如是如是。<a id="a-3N"></a>诸比丘。<a id="a-3O"></a>于疾疫劫。<a id="a-3P"></a>众人遇病。<a id="a-3Q"></a>逼切命终。<a id="a-3R"></a>亦复如是。<a id="a-3S"></a>其身死已。<a id="a-3T"></a>皆得上升。<a id="a-3U"></a>生诸天中。<a id="a-3V"></a>所以者何。<a id="a-3W"></a>为彼众人。<a id="a-3X"></a>无相害心。<a id="a-3Y"></a>无恼乱心。<a id="a-3Z"></a>有利益心慈心净心故当命终。<a id="a-3a"></a>时又各相问。<a id="a-3b"></a>汝病可忍。<a id="a-3c"></a>得少损不。<a id="a-3d"></a>颇有脱者。<a id="a-3e"></a>颇有起者。<a id="a-3f"></a>颇有疾病全差者不。<a id="a-3g"></a>诸比丘。<a id="a-3h"></a>以是因缘得生天上。<a id="a-3i"></a>此等名为疾疫中劫。<a id="a-3j"></a>诸比丘。<a id="a-3k"></a>是名世间三种中劫。</p>
  <p data-pb></p>
  <h2 id="a3l">世住品第十一</h2>
  <p id="a3m">诸比丘。<a id="a-3n"></a>于世界中。<a id="a-3o"></a>有四无量。<a id="a-3p"></a>不可量不可称不可思议。<a id="a-3q"></a>若天若人。<a id="a-3r"></a>世中算数。<a id="a-3s"></a>欲取其量。<a id="a-3t"></a>经若干年。<a id="a-3u"></a>若干百年。<a id="a-3v"></a>若干千年。<a id="a-3w"></a>若干百千年。<a id="a-3x"></a>若干俱致年。<a id="a-3y"></a>若干百俱致年。<a id="a-3z"></a>若干千俱致年。<a id="a-40"></a>若干百千俱致年。<a id="a-41"></a>终不能得。<a id="a-42"></a>何等为四。<a id="a-43"></a>诸比丘。<a id="a-44"></a>若世界住。<a id="a-45"></a>此不可得算计而知。<a id="a-46"></a>若干年。<a id="a-47"></a>若干百年。<a id="a-48"></a>若干千年。<a id="a-49"></a>若干百千年。<a id="a-4A"></a>若干俱致年。<a id="a-4B"></a>若干百俱致年。<a id="a-4C"></a>若干千俱致年。<a id="a-4D"></a>若干百千俱致年。<a id="a-4E"></a>诸比丘。<a id="a-4F"></a>若世界住已坏。<a id="a-4G"></a>亦不可得算计而知。<a id="a-4H"></a>若干年。<a id="a-4I"></a>若干百年。<a id="a-4J"></a>若干千年。<a id="a-4K"></a>若干百千年。<a id="a-4L"></a>若干俱致年。<a id="a-4M"></a>若干百俱致年。<a id="a-4N"></a>若干千俱致年。<a id="a-4O"></a>若干百千俱致年。<a id="a-4P"></a>诸比丘。<a id="a-4Q"></a>若世界坏已复起。<a id="a-4R"></a>此亦不可算计而知。<a id="a-4S"></a>若干年。<a id="a-4T"></a>若干百年。<a id="a-4U"></a>若干千年。<a id="a-4V"></a>若干百千年。<a id="a-4W"></a>若干俱致年。<a id="a-4X"></a>若干百俱致年。<a id="a-4Y"></a>若干千俱致年。<a id="a-4Z"></a>若干百千俱致年。<a id="a-4a"></a>诸比丘。<a id="a-4b"></a>若世界成已住。<a id="a-4c"></a>此亦不可算计而知。<a id="a-4d"></a>若干年。<a id="a-4e"></a>若干百年。<a id="a-4f"></a>若干千年。<a id="a-4g"></a>若干百千年。<a id="a-4h"></a>若干俱致年。<a id="a-4i"></a>若干百俱致年。<a id="a-4j"></a>若干千俱致年。<a id="a-4k"></a>若干百千俱致年。<a id="a-4l"></a>诸比丘。<a id="a-4m"></a>此等名为四种无量不可量不可称不可思议。<a id="a-4n"></a>若天若人。<a id="a-4o"></a>无有算计而能数知。<a id="a-4p"></a>若干百千万年。<a id="a-4q"></a>若干百千万俱致年者。<a id="a-4r"></a>诸比丘。<a id="a-4s"></a>于此东方所有世界。<a id="a-4t"></a>转住转坏。<a id="a-4u"></a>无有间时。<a id="a-4v"></a>或有转成。<a id="a-4w"></a>或有转坏。<a id="a-4x"></a>诸比丘。<a id="a-4y"></a>南西北方。<a id="a-4z"></a>所有世界。<a id="a-50"></a>转成转住转坏。<a id="a-51"></a>亦复如是。<a id="a-52"></a>诸比丘。<a id="a-53"></a>如五段轮。<a id="a-54"></a>除其轴已。<a id="a-55"></a>旋转不住。<a id="a-56"></a>无暂闲时。<a id="a-57"></a>略说世界。<a id="a-58"></a>亦复如是。<a id="a-59"></a>又如夏雨。<a id="a-5A"></a>其滴粗大。<a id="a-5B"></a>相续下注。<a id="a-5C"></a>亦无休间。<a id="a-5D"></a>如是东方南西北方成住坏转。<a id="a-5E"></a>无停住时。<a id="a-5F"></a>亦复如是。</p>
  <p id="a5G">诸比丘。<a id="a-5H"></a>于其中间。<a id="a-5I"></a>复有三灾。<a id="a-5J"></a>何等为三。<a id="a-5K"></a>一者火灾。<a id="a-5L"></a>二者水灾。<a id="a-5M"></a>三者风灾。<a id="a-5N"></a>于火灾时。<a id="a-5O"></a>光音诸天。<a id="a-5P"></a>首免其灾。<a id="a-5Q"></a>水灾之时。<a id="a-5R"></a>遍净诸天。<a id="a-5S"></a>首免其灾。<a id="a-5T"></a>风灾之时。<a id="a-5U"></a>广果诸天。<a id="a-5V"></a>首免其灾。<a id="a-5W"></a>云何火灾。<a id="a-5X"></a>诸比丘。<a id="a-5Y"></a>火灾起时。<a id="a-5Z"></a>诸众生等。<a id="a-5a"></a>皆有善行。<a id="a-5b"></a>所说如法。<a id="a-5c"></a>五见成就。<a id="a-5d"></a>无有颠倒。<a id="a-5e"></a>具足修行十善业道。<a id="a-5f"></a>无觉观禅。<a id="a-5g"></a>不用功修。<a id="a-5h"></a>自然而得。<a id="a-5i"></a>时彼众生。<a id="a-5j"></a>以神通力。<a id="a-5k"></a>住于虚空。<a id="a-5l"></a>住诸仙道。<a id="a-5m"></a>住诸天道。<a id="a-5n"></a>住梵行道。<a id="a-5o"></a>如是住已。<a id="a-5p"></a>受第二禅无觉观乐。<a id="a-5q"></a>如是证知。<a id="a-5r"></a>成就具足。<a id="a-5s"></a>身坏即生光音天中。<a id="a-5t"></a>地狱众生。<a id="a-5u"></a>畜生众生。<a id="a-5v"></a>阎摩罗世。<a id="a-5w"></a>阿修罗世。<a id="a-5x"></a>四天王世。<a id="a-5y"></a>三十三天。<a id="a-5z"></a>须夜摩天。<a id="a-60"></a>兜率陀天。<a id="a-61"></a>化自乐天。<a id="a-62"></a>他化自在天。<a id="a-63"></a>及魔身天。<a id="a-64"></a>乃至梵世。<a id="a-65"></a>一切众生。<a id="a-66"></a>于人间生。<a id="a-67"></a>悉皆成就无觉无观。<a id="a-68"></a>快乐证知。<a id="a-69"></a>身坏即生光音天处。<a id="a-6A"></a>一切六道皆悉断绝。<a id="a-6B"></a>此则名为世间转尽。</p>
  <p id="a6C">诸比丘。<a id="a-6D"></a>云何世间住已转坏。<a id="a-6E"></a>诸比丘。<a id="a-6F"></a>当于彼时。<a id="a-6G"></a>无量时长远时。<a id="a-6H"></a>天下亢旱无复雨泽。<a id="a-6I"></a>所有草木。<a id="a-6J"></a>一切干枯。<a id="a-6K"></a>无复遗余。<a id="a-6L"></a>譬如苇荻乘青刈之。<a id="a-6M"></a>不得雨水。<a id="a-6N"></a>干枯朽坏。<a id="a-6O"></a>无复遗余。<a id="a-6P"></a>如是如是。<a id="a-6Q"></a>诸比丘。<a id="a-6R"></a>天久不雨。<a id="a-6S"></a>一切草木。<a id="a-6T"></a>悉皆干枯。<a id="a-6U"></a>亦复如是。<a id="a-6V"></a>诸比丘诸行亦尔。<a id="a-6W"></a>一切无常不久住。<a id="a-6X"></a>不坚牢不自在。<a id="a-6Y"></a>破坏之法。<a id="a-6Z"></a>应当厌离速求解脱。</p>
  <p id="a6a">复次诸比丘。<a id="a-6b"></a>尔时有迦梨迦大风。<a id="a-6c"></a>吹八万四千由旬大海之水。<a id="a-6d"></a>皆令四散。<a id="a-6e"></a>于下即有日大宫殿。<a id="a-6f"></a>便吹一日。<a id="a-6g"></a>出在海上。<a id="a-6h"></a>置于须弥山王半腹之间。<a id="a-6i"></a>去地四万二千由旬。<a id="a-6j"></a>日行道中。<a id="a-6k"></a>诸比丘。<a id="a-6l"></a>此名世间第二日出世间。<a id="a-6m"></a>诸小陂池沟河。<a id="a-6n"></a>一切干竭。<a id="a-6o"></a>无复遗余。<a id="a-6p"></a>诸比丘。<a id="a-6q"></a>一切诸行。<a id="a-6r"></a>悉皆无常。<a id="a-6s"></a>略说如上。<a id="a-6t"></a>当求免脱。<a id="a-6u"></a>复次诸比丘。<a id="a-6v"></a>略说如前。<a id="a-6w"></a>迦梨迦风吹大海水。<a id="a-6x"></a>复出日宫殿。<a id="a-6y"></a>置日道中。<a id="a-6z"></a>是名世间第三日出世间。<a id="a-70"></a>所有大陂大池大沟大河。<a id="a-71"></a>及恒河等。<a id="a-72"></a>一切诸河。<a id="a-73"></a>悉皆干竭。<a id="a-74"></a>无复遗余。<a id="a-75"></a>诸行亦尔。<a id="a-76"></a>一切无常。<a id="a-77"></a>如是次第。<a id="a-78"></a>世间复有第四日出。<a id="a-79"></a>尔时一切大水大池。<a id="a-7A"></a>所谓善现大池。<a id="a-7B"></a>阿那婆达多大池。<a id="a-7C"></a>曼陀只尼大池。<a id="a-7D"></a>蛇满大池等。<a id="a-7E"></a>悉皆干竭。<a id="a-7F"></a>无复遗余。<a id="a-7G"></a>诸行亦尔。<a id="a-7H"></a>一切无常。<a id="a-7I"></a>如是次第。<a id="a-7J"></a>世间复有第五日出。<a id="a-7K"></a>当于是时。<a id="a-7L"></a>此大海水。<a id="a-7M"></a>渐渐干竭。<a id="a-7N"></a>初少减损。<a id="a-7O"></a>如齐脚踝。<a id="a-7P"></a>乃至转减。<a id="a-7Q"></a>如至脚膝。<a id="a-7R"></a>乃至半身。<a id="a-7S"></a>乃至一身。<a id="a-7T"></a>二三四五六七人身。<a id="a-7U"></a>齐此干竭。<a id="a-7V"></a>诸比丘。<a id="a-7W"></a>五日出时。<a id="a-7X"></a>大海之水。<a id="a-7Y"></a>渐更损减。<a id="a-7Z"></a>半多罗树。<a id="a-7a"></a>乃至一多罗树。<a id="a-7b"></a>或二三四五六七多罗树。<a id="a-7c"></a>渐复乃至半俱卢奢。<a id="a-7d"></a>一二三四五六七俱卢奢。<a id="a-7e"></a>减损干竭。<a id="a-7f"></a>乃至半由旬。<a id="a-7g"></a>一由旬。<a id="a-7h"></a>二三四五六七由旬。<a id="a-7i"></a>以渐而减。<a id="a-7j"></a>乃至一百由旬。<a id="a-7k"></a>二百由旬。<a id="a-7l"></a>三四五六七百由旬。<a id="a-7m"></a>以渐而减。<a id="a-7n"></a>诸比丘。<a id="a-7o"></a>五日出时。<a id="a-7p"></a>大海之水。<a id="a-7q"></a>渐复损减。<a id="a-7r"></a>一千由旬。<a id="a-7s"></a>二千由旬。<a id="a-7t"></a>乃至三四五六七千由旬。<a id="a-7u"></a>诸比丘。<a id="a-7v"></a>当于世间五日出时。<a id="a-7w"></a>彼大海水。<a id="a-7x"></a>所余残者。<a id="a-7y"></a>略说乃至。<a id="a-7z"></a>七千由旬。<a id="a-80"></a>或至六千五四三二一千由旬。<a id="a-81"></a>如是乃至七百由旬。<a id="a-82"></a>六百由旬。<a id="a-83"></a>五四三二一百由旬。<a id="a-84"></a>余水残在。<a id="a-85"></a>如是乃至。<a id="a-86"></a>或七由旬。<a id="a-87"></a>或六由旬。<a id="a-88"></a>五四三二一由旬在。<a id="a-89"></a>或复减至七俱卢奢。<a id="a-8A"></a>六拘卢奢。<a id="a-8B"></a>五四三二一俱卢奢。<a id="a-8C"></a>余水残在。<a id="a-8D"></a>诸比丘。<a id="a-8E"></a>于世间中。<a id="a-8F"></a>五日出时。<a id="a-8G"></a>彼大海水。<a id="a-8H"></a>余残在者。<a id="a-8I"></a>深七多罗树。<a id="a-8J"></a>或六多罗树。<a id="a-8K"></a>五四三二一多罗树。<a id="a-8L"></a>或复余水。<a id="a-8M"></a>深如七人。<a id="a-8N"></a>或如六人。<a id="a-8O"></a>五四三二一。<a id="a-8P"></a>或复一人。<a id="a-8Q"></a>乃至半人。<a id="a-8R"></a>或膝已下。<a id="a-8S"></a>或至于踝。<a id="a-8T"></a>水残齐此。<a id="a-8U"></a>又五日出时。<a id="a-8V"></a>于大海中。<a id="a-8W"></a>或时少分有余残水。<a id="a-8X"></a>如秋雨时。<a id="a-8Y"></a>牛迹之中。<a id="a-8Z"></a>少分有水。<a id="a-8a"></a>如是如是。<a id="a-8b"></a>五日出时。<a id="a-8c"></a>大海之中。<a id="a-8d"></a>少水亦尔。<a id="a-8e"></a>又诸比丘。<a id="a-8f"></a>五日出时。<a id="a-8g"></a>彼大海中。<a id="a-8h"></a>于一切处。<a id="a-8i"></a>乃至干竭。<a id="a-8j"></a>无复余水。<a id="a-8k"></a>如涂脂者。<a id="a-8l"></a>诸比丘。<a id="a-8m"></a>一切诸行。<a id="a-8n"></a>亦复如是。<a id="a-8o"></a>无常不久。<a id="a-8p"></a>须臾暂时。<a id="a-8q"></a>略说乃至。<a id="a-8r"></a>可厌可离。<a id="a-8s"></a>应求免脱。</p>
  <p id="a8t">复次诸比丘。<a id="a-8u"></a>略说如前。<a id="a-8v"></a>乃至六日出现世时。<a id="a-8w"></a>彼四大洲。<a id="a-8x"></a>及八万四千小洲。<a id="a-8y"></a>一切大山乃至须弥山王。<a id="a-8z"></a>并皆烟起。<a id="a-90"></a>起已复起。<a id="a-91"></a>犹如瓦师烧器物时。<a id="a-92"></a>器上火焰一时俱起。<a id="a-93"></a>起已复起。<a id="a-94"></a>其火遂盛。<a id="a-95"></a>充塞遍满。<a id="a-96"></a>如是如是。<a id="a-97"></a>彼四大洲。<a id="a-98"></a>及诸大山。<a id="a-99"></a>烟起猛壮。<a id="a-9A"></a>亦复如是。<a id="a-9B"></a>略说乃至。<a id="a-9C"></a>诸行无常。<a id="a-9D"></a>应求免脱。</p>
  <p id="a9E">复次诸比丘。<a id="a-9F"></a>略说如前。<a id="a-9G"></a>七日出时。<a id="a-9H"></a>彼四大洲。<a id="a-9I"></a>及八万四千小洲。<a id="a-9J"></a>一切大山乃至须弥山王。<a id="a-9K"></a>普皆洞然。<a id="a-9L"></a>地下水际。<a id="a-9M"></a>亦悉干竭。<a id="a-9N"></a>水聚既尽。<a id="a-9O"></a>风聚亦消。<a id="a-9P"></a>如是火焰炽盛之时。<a id="a-9Q"></a>须弥山王顶际上分。<a id="a-9R"></a>七百由旬。<a id="a-9S"></a>一时崩落。<a id="a-9T"></a>其火转炽。<a id="a-9U"></a>风吹上烧梵天宫殿。<a id="a-9V"></a>唯不能至光音天中。<a id="a-9W"></a>尔时彼天所有后生光音天子。<a id="a-9X"></a>未知世间劫有转坏。<a id="a-9Y"></a>转坏已成。<a id="a-9Z"></a>及转住故。<a id="a-9a"></a>皆生恐怖。<a id="a-9b"></a>惊愕颤悚。<a id="a-9c"></a>咸相谓言。<a id="a-9d"></a>将无火焰延来烧此光音宫殿。<a id="a-9e"></a>是时彼中旧。<a id="a-9f"></a>住光音诸天子辈。<a id="a-9g"></a>善知世间劫坏成住。<a id="a-9h"></a>慰喻后生诸天子言。<a id="a-9i"></a>汝诸仁等。<a id="a-9j"></a>莫惊莫畏。<a id="a-9k"></a>汝诸仁等。<a id="a-9l"></a>莫惊莫畏。<a id="a-9m"></a>所以者何。<a id="a-9n"></a>诸仁当知。<a id="a-9o"></a>昔有光焰亦至于此。<a id="a-9p"></a>时诸天众闻此语已。<a id="a-9q"></a>即便忆念往昔火光。<a id="a-9r"></a>忆念彼光不离于心。<a id="a-9s"></a>故得此名。<a id="a-9t"></a>所谓光天。<a id="a-9u"></a>彼火如是。<a id="a-9v"></a>极大炽燃猛焰洪赫。<a id="a-9w"></a>焚其灰烬。<a id="a-9x"></a>无复遣余。<a id="a-9y"></a>而可记识。<a id="a-9z"></a>诸比丘。<a id="a-A0"></a>诸行如是。<a id="a-A1"></a>略说乃至。<a id="a-A2"></a>可求免脱。<a id="a-A3"></a>诸比丘。<a id="a-A4"></a>云何世间坏已复成。<a id="a-A5"></a>诸比丘。<a id="a-A6"></a>尔时复经无量久远不可计数日月时节。<a id="a-A7"></a>起大重云。<a id="a-A8"></a>乃至遍覆梵天世界。<a id="a-A9"></a>既遍覆已。<a id="a-AA"></a>注大洪雨。<a id="a-AB"></a>其滴甚粗。<a id="a-AC"></a>或如车轴。<a id="a-AD"></a>或复如杵。<a id="a-AE"></a>经历多年。<a id="a-AF"></a>百千万年。<a id="a-AG"></a>彼雨水聚。<a id="a-AH"></a>渐渐增长。<a id="a-AI"></a>乃至梵天所住世界。<a id="a-AJ"></a>其水遍满。<a id="a-AK"></a>然彼水聚。<a id="a-AL"></a>有四风轮之所住持。<a id="a-AM"></a>何等为四。<a id="a-AN"></a>一名为住。<a id="a-AO"></a>二名安住。<a id="a-AP"></a>三名不堕。<a id="a-AQ"></a>四名牢主。<a id="a-AR"></a>时彼水聚雨断已后。<a id="a-AS"></a>还自退下。<a id="a-AT"></a>无量百千万亿由旬。<a id="a-AU"></a>当于尔时。<a id="a-AV"></a>四方一时有大风起。<a id="a-AW"></a>其风名为阿那毗罗。<a id="a-AX"></a>吹彼水聚。<a id="a-AY"></a>波涛沸涌混乱不停。<a id="a-AZ"></a>水中自然生大沫聚。<a id="a-Aa"></a>时阿那毗罗大风。<a id="a-Ab"></a>吹彼沫聚。<a id="a-Ac"></a>掷置空中。<a id="a-Ad"></a>从上造作诸梵宫殿。<a id="a-Ae"></a>微妙可爱。<a id="a-Af"></a>七宝间成。<a id="a-Ag"></a>所谓金银琉璃颇梨赤珠车磲玛瑙。<a id="a-Ah"></a>诸比丘。<a id="a-Ai"></a>以此因缘。<a id="a-Aj"></a>有斯上妙宫殿墙壁。<a id="a-Ak"></a>梵身诸天。<a id="a-Al"></a>世间出生。</p>
  <p id="aAm">诸比丘如是作已。<a id="a-An"></a>彼大水聚。<a id="a-Ao"></a>复更退下。<a id="a-Ap"></a>无量百千万亿由旬。<a id="a-Aq"></a>略说如前。<a id="a-Ar"></a>四方风起名阿那毗罗。<a id="a-As"></a>由此大风。<a id="a-At"></a>吹掷水沫。<a id="a-Au"></a>复成宫殿。<a id="a-Av"></a>名魔身天。<a id="a-Aw"></a>墙壁住处。<a id="a-Ax"></a>如梵身天无有异也。<a id="a-Ay"></a>唯有宝色粗细差降少殊异耳。<a id="a-Az"></a>如是造作他化自在诸天宫殿。<a id="a-B0"></a>化乐诸天宫殿。<a id="a-B1"></a>次后造作删兜率陀诸天宫殿。<a id="a-B2"></a>次造夜摩诸天宫殿。<a id="a-B3"></a>如是次第具足出生。<a id="a-B4"></a>皆如梵身诸天宫殿。<a id="a-B5"></a>但其宝色渐少粗异。<a id="a-B6"></a>诸比丘。<a id="a-B7"></a>时彼水聚。<a id="a-B8"></a>转复减少。<a id="a-B9"></a>乃至退下。<a id="a-BA"></a>无量百千万亿由旬。<a id="a-BB"></a>湛然停住。<a id="a-BC"></a>于水聚中。<a id="a-BD"></a>周匝四方。<a id="a-BE"></a>自然起沫。<a id="a-BF"></a>浮在水上。<a id="a-BG"></a>厚六十八亿由旬。<a id="a-BH"></a>周阔无量。<a id="a-BI"></a>譬如泉池及陂泊中。<a id="a-BJ"></a>普遍四方。<a id="a-BK"></a>皆有浮沫。<a id="a-BL"></a>弥覆水上。<a id="a-BM"></a>凝然而住。<a id="a-BN"></a>如是如是。<a id="a-BO"></a>诸比丘。<a id="a-BP"></a>彼水聚中。<a id="a-BQ"></a>普四方面。<a id="a-BR"></a>浮沫在上。<a id="a-BS"></a>厚六十八亿由旬。<a id="a-BT"></a>周阔无量。<a id="a-BU"></a>亦复如是。</p>
  <p id="aBV">诸比丘。<a id="a-BW"></a>时阿那毗罗大风吹彼水沫。<a id="a-BX"></a>即复造作须弥山王。<a id="a-BY"></a>次作城郭。<a id="a-BZ"></a>杂色可爱。<a id="a-Ba"></a>四宝所成。<a id="a-Bb"></a>谓金银琉璃颇梨等宝。<a id="a-Bc"></a>诸比丘。<a id="a-Bd"></a>以此因缘。<a id="a-Be"></a>世间便有须弥山王。<a id="a-Bf"></a>出生显现。<a id="a-Bg"></a>诸比丘。<a id="a-Bh"></a>又于是时。<a id="a-Bi"></a>毗罗大风吹彼水沫。<a id="a-Bj"></a>于须弥山王上分四方造作山峰。<a id="a-Bk"></a>其峰各高七百由旬。<a id="a-Bl"></a>杂色殊妙。<a id="a-Bm"></a>七宝合成。<a id="a-Bn"></a>所谓金银乃至砗磲玛瑙。<a id="a-Bo"></a>以是因缘。<a id="a-Bp"></a>世间出生四大山峰。<a id="a-Bq"></a>彼风如是次第。<a id="a-Br"></a>又吹水上浮沫。<a id="a-Bs"></a>为三十三天。<a id="a-Bt"></a>造作宫殿。<a id="a-Bu"></a>次复更于须弥山王东西南北半腹之间。<a id="a-Bv"></a>四万二千由旬处所。<a id="a-Bw"></a>为四大天王。<a id="a-Bx"></a>造作宫殿。<a id="a-By"></a>城壁垣墙。<a id="a-Bz"></a>皆是七宝。<a id="a-C0"></a>端严殊妙。<a id="a-C1"></a>杂色可观。<a id="a-C2"></a>如是讫已。<a id="a-C3"></a>尔时彼风又吹水沫。<a id="a-C4"></a>于须弥山王半腹之间。<a id="a-C5"></a>四万二千由旬。<a id="a-C6"></a>为月天子。<a id="a-C7"></a>造作宫殿。<a id="a-C8"></a>高大城壁。<a id="a-C9"></a>七宝成就杂色庄严。<a id="a-CA"></a>如是作已。<a id="a-CB"></a>复吹水沫。<a id="a-CC"></a>为日天子。<a id="a-CD"></a>具足造作七大宫殿。<a id="a-CE"></a>城郭楼橹皆七宝成。<a id="a-CF"></a>种种庄严。<a id="a-CG"></a>杂色可观。<a id="a-CH"></a>以是因缘。<a id="a-CI"></a>世间便有七日宫殿。<a id="a-CJ"></a>安住现在。<a id="a-CK"></a>又诸比丘。<a id="a-CL"></a>其风吹彼水聚沫。<a id="a-CM"></a>于须弥山上。<a id="a-CN"></a>更复造作三处城郭。<a id="a-CO"></a>七宝庄严。<a id="a-CP"></a>杂色殊妙。<a id="a-CQ"></a>所谓金银乃至砗磲玛瑙等宝。<a id="a-CR"></a>以此因缘。<a id="a-CS"></a>如是城郭世间出生。<a id="a-CT"></a>复次诸比丘。<a id="a-CU"></a>阿那毗罗大风。<a id="a-CV"></a>又吹此沫。<a id="a-CW"></a>于海水上。<a id="a-CX"></a>高万由旬。<a id="a-CY"></a>为空居夜叉。<a id="a-CZ"></a>造颇梨宫殿。<a id="a-Ca"></a>城郭楼橹皆亦颇梨。<a id="a-Cb"></a>诸比丘。<a id="a-Cc"></a>以此因缘。<a id="a-Cd"></a>世间便有空居夜叉宫殿城壁。<a id="a-Ce"></a>具足出生。</p>
  <p id="aCf">复次诸比丘。<a id="a-Cg"></a>时阿那毗罗大风又吹水沫。<a id="a-Ch"></a>于须弥山王东西南北。<a id="a-Ci"></a>各各去山一千由旬。<a id="a-Cj"></a>大海之下造作四面阿修罗城。<a id="a-Ck"></a>七宝庄严。<a id="a-Cl"></a>微妙可爱。<a id="a-Cm"></a>乃至世间。<a id="a-Cn"></a>有此四面阿修罗城。<a id="a-Co"></a>如是出生。</p>
  <p id="aCp">复次阿那毗罗大风吹彼水沫。<a id="a-Cq"></a>掷置须弥山王之外。<a id="a-Cr"></a>即于彼处。<a id="a-Cs"></a>复造大山。<a id="a-Ct"></a>名曰佉提罗迦。<a id="a-Cu"></a>其山高广。<a id="a-Cv"></a>各四万二千由旬。<a id="a-Cw"></a>皆是七宝庄严成就。<a id="a-Cx"></a>殊妙可观。<a id="a-Cy"></a>诸比丘。<a id="a-Cz"></a>以此因缘。<a id="a-D0"></a>世间复有佉提罗迦山。<a id="a-D1"></a>如是出生。</p>
  <p id="aD2">复次阿那毗罗大风。<a id="a-D3"></a>吹彼水沫。<a id="a-D4"></a>又掷置于佉提罗迦山外。<a id="a-D5"></a>更于彼处造作一山。<a id="a-D6"></a>名曰伊沙陀罗。<a id="a-D7"></a>其山高广各二万一千由旬。<a id="a-D8"></a>杂色可爱。<a id="a-D9"></a>七宝所成。<a id="a-DA"></a>乃至砗磲玛瑙等宝。<a id="a-DB"></a>诸比丘。<a id="a-DC"></a>以此因缘。<a id="a-DD"></a>世间便有伊沙陀罗山。<a id="a-DE"></a>如是出生。<a id="a-DF"></a>复次阿那毗罗大风吹彼水沫。<a id="a-DG"></a>又更掷置伊沙陀罗山外。<a id="a-DH"></a>亦于彼处造作一山。<a id="a-DI"></a>名曰由乾陀罗。<a id="a-DJ"></a>其山高广一万二千由旬。<a id="a-DK"></a>杂色可爱。<a id="a-DL"></a>乃至砗磲玛瑙七宝所成。<a id="a-DM"></a>诸比丘。<a id="a-DN"></a>以此因缘。<a id="a-DO"></a>世间便有由乾陀罗山王。<a id="a-DP"></a>显现出生。<a id="a-DQ"></a>如是次第。<a id="a-DR"></a>作善现山。<a id="a-DS"></a>高广正等六千由旬。<a id="a-DT"></a>次复造作马片头山(旧云半头)。<a id="a-DU"></a>高广正等三千由旬。<a id="a-DV"></a>次复造作尼民陀罗山。<a id="a-DW"></a>高广正等一千二百由旬。<a id="a-DX"></a>次复造作毗那耶迦山。<a id="a-DY"></a>高广正等六百由旬。<a id="a-DZ"></a>次复造作斫迦罗山。<a id="a-Da"></a>高广正等三百由旬。<a id="a-Db"></a>杂色可爱。<a id="a-Dc"></a>皆是金银琉璃颇梨赤珠砗磲玛瑙等。<a id="a-Dd"></a>七种妙宝之所成就。<a id="a-De"></a>具说如上。<a id="a-Df"></a>造佉提罗迦山无有异也。<a id="a-Dg"></a>诸比丘。<a id="a-Dh"></a>以此因缘。<a id="a-Di"></a>世间便有斫迦罗山等。<a id="a-Dj"></a>如是出生。</p>
  <p id="aDk">复次阿那毗罗大风吹彼水沫。<a id="a-Dl"></a>又散掷置斫迦罗山外。<a id="a-Dm"></a>于四方面作四大洲。<a id="a-Dn"></a>及八万小洲。<a id="a-Do"></a>并余大山。<a id="a-Dp"></a>如是展转。<a id="a-Dq"></a>造作成就。<a id="a-Dr"></a>诸比丘。<a id="a-Ds"></a>以此因缘。<a id="a-Dt"></a>世间便有此四大洲八万小洲诸大山等。<a id="a-Du"></a>次第出现。<a id="a-Dv"></a>复次阿那毗罗大风吹彼水沫。<a id="a-Dw"></a>过四大洲八万小洲须弥山王并余一切大山之外。<a id="a-Dx"></a>周匝安置。<a id="a-Dy"></a>名曰大轮围山。<a id="a-Dz"></a>高广正等六百八十万亿由旬。<a id="a-E0"></a>牢固真实。<a id="a-E1"></a>金刚所成。<a id="a-E2"></a>难可破坏。<a id="a-E3"></a>诸比丘。<a id="a-E4"></a>以是因缘。<a id="a-E5"></a>大轮围山。<a id="a-E6"></a>世间出现。</p>
  <p id="aE7">复次阿那毗罗大风吹掘大地。<a id="a-E8"></a>渐渐深入。<a id="a-E9"></a>乃于其中。<a id="a-EA"></a>置大水聚。<a id="a-EB"></a>湛然停积。<a id="a-EC"></a>诸比丘。<a id="a-ED"></a>以此因缘。<a id="a-EE"></a>于世间中复有大海。<a id="a-EF"></a>如是出生。<a id="a-EG"></a>复何因缘此大海水。<a id="a-EH"></a>如是碱苦不堪饮食。<a id="a-EI"></a>诸比丘当知此事有三因缘。<a id="a-EJ"></a>何等为三。<a id="a-EK"></a>一者从火灾后。<a id="a-EL"></a>经无量时长远时。<a id="a-EM"></a>起大重云。<a id="a-EN"></a>弥覆凝住。<a id="a-EO"></a>乃至梵天。<a id="a-EP"></a>然后降雨。<a id="a-EQ"></a>其滴甚大。<a id="a-ER"></a>广说如前。<a id="a-ES"></a>彼大雨汁。<a id="a-ET"></a>洗梵身天一切宫殿。<a id="a-EU"></a>次复遍洗魔天宫殿。<a id="a-EV"></a>他化自在天宫殿。<a id="a-EW"></a>化乐天宫殿。<a id="a-EX"></a>兜率陀天宫殿。<a id="a-EY"></a>夜摩天宫殿。<a id="a-EZ"></a>洗已复洗。<a id="a-Ea"></a>如是大洗。<a id="a-Eb"></a>洗彼宫时。<a id="a-Ec"></a>所有碱辛苦味。<a id="a-Ed"></a>悉皆流下。<a id="a-Ee"></a>次复遍洗须弥山王及四大洲。<a id="a-Ef"></a>八万小洲诸余大山。<a id="a-Eg"></a>轮围山等。<a id="a-Eh"></a>如是洗时。<a id="a-Ei"></a>浸渍流荡其中所有碱辛苦味。<a id="a-Ej"></a>一时并下入大海中。<a id="a-Ek"></a>诸比丘。<a id="a-El"></a>此第一因缘。<a id="a-Em"></a>令大海水碱不堪食。<a id="a-En"></a>复次此大海水。<a id="a-Eo"></a>为诸大神大身众生之所居住。<a id="a-Ep"></a>何者大身。<a id="a-Eq"></a>所谓鱼鳖虬獭鼋鼍虾蟆宫毗罗低摩耶低寐弥罗低寐兜罗兜罗祁罗等。<a id="a-Er"></a>其中或有百由旬身。<a id="a-Es"></a>二百由旬。<a id="a-Et"></a>三四五六七百由旬。<a id="a-Eu"></a>有如是等大身众生。<a id="a-Ev"></a>在其中住。<a id="a-Ew"></a>彼之所有。<a id="a-Ex"></a>屎尿流出。<a id="a-Ey"></a>皆在海中。<a id="a-Ez"></a>以是因缘。<a id="a-F0"></a>其水碱苦。<a id="a-F1"></a>不堪饮食。<a id="a-F2"></a>诸比丘。<a id="a-F3"></a>此为第二碱苦因缘。<a id="a-F4"></a>复次此大海水。<a id="a-F5"></a>古昔诸仙曾所祝故。<a id="a-F6"></a>诸仙祝言。<a id="a-F7"></a>愿汝成盐味不堪饮。<a id="a-F8"></a>愿汝成盐味不堪饮。<a id="a-F9"></a>诸比丘。<a id="a-FA"></a>此是第三盐苦因缘。<a id="a-FB"></a>令大海水碱不堪饮。<a id="a-FC"></a>复次有何因缘。<a id="a-FD"></a>大热沃燋世间出也。<a id="a-FE"></a>诸比丘。<a id="a-FF"></a>当此世界劫初转时始成就时。<a id="a-FG"></a>阿那毗罗大风吹彼日天六大宫殿。<a id="a-FH"></a>悉皆置于大海水下。<a id="a-FI"></a>所安置处。<a id="a-FJ"></a>其地分中。<a id="a-FK"></a>彼大水聚。<a id="a-FL"></a>并即消尽。<a id="a-FM"></a>不得流泛。<a id="a-FN"></a>诸比丘。<a id="a-FO"></a>以此因缘。<a id="a-FP"></a>世间有是大热沃燋。<a id="a-FQ"></a>示现出生。<a id="a-FR"></a>是名世间转坏已住。</p>
  <p id="aFS">复次何名世间转坏成住。<a id="a-FT"></a>诸比丘。<a id="a-FU"></a>犹如今者。<a id="a-FV"></a>世间成已。<a id="a-FW"></a>如是住立。<a id="a-FX"></a>而有火灾。<a id="a-FY"></a>云何复有水灾出也。<a id="a-FZ"></a>诸比丘。<a id="a-Fa"></a>水灾劫时。<a id="a-Fb"></a>一切人民。<a id="a-Fc"></a>有如法行。<a id="a-Fd"></a>说如法语。<a id="a-Fe"></a>正见成就。<a id="a-Ff"></a>无有颠倒。<a id="a-Fg"></a>持十善行。<a id="a-Fh"></a>彼诸人等。<a id="a-Fi"></a>当得无喜第三禅处。<a id="a-Fj"></a>不劳功力。<a id="a-Fk"></a>无有疲倦。<a id="a-Fl"></a>自然得之。<a id="a-Fm"></a>时彼众生得住虚空诸仙诸天梵行道中。<a id="a-Fn"></a>得住中已离喜快乐。<a id="a-Fo"></a>即自称言。<a id="a-Fp"></a>诸仁者。<a id="a-Fq"></a>快乐快乐。<a id="a-Fr"></a>此第三禅如是快乐。<a id="a-Fs"></a>尔时彼处一切众生皆共问此得禅众生。<a id="a-Ft"></a>彼便答言。<a id="a-Fu"></a>善哉仁者。<a id="a-Fv"></a>此是无喜第三禅道。<a id="a-Fw"></a>应如是知。<a id="a-Fx"></a>彼诸众生既得知已。<a id="a-Fy"></a>便复成就如是无喜第三禅道。<a id="a-Fz"></a>成就已证。<a id="a-G0"></a>证已思惟。<a id="a-G1"></a>思惟已住。<a id="a-G2"></a>身坏命终生遍净天。<a id="a-G3"></a>如是下从地狱阎摩罗世阿修罗世四天王天。<a id="a-G4"></a>乃至梵世光音诸天。<a id="a-G5"></a>自此已下一切众生。<a id="a-G6"></a>一切处一切有皆悉断尽。<a id="a-G7"></a>诸比丘。<a id="a-G8"></a>是名世转。</p>
  <p id="aG9">复次云何世间转已而坏。<a id="a-GA"></a>诸比丘。<a id="a-GB"></a>经无量久远三摩耶时。<a id="a-GC"></a>大云遍覆。<a id="a-GD"></a>乃至充满光音诸天。<a id="a-GE"></a>自是已下雨沸灰水。<a id="a-GF"></a>无量多年。<a id="a-GG"></a>略说乃至百千亿年。<a id="a-GH"></a>诸比丘。<a id="a-GI"></a>彼沸灰水雨下之时。<a id="a-GJ"></a>消光音天所有宫殿。<a id="a-GK"></a>悉皆灭尽无有形相微尘影像可得识知。<a id="a-GL"></a>譬如以酥掷置火中。<a id="a-GM"></a>消燃都尽无有形相可得验知。<a id="a-GN"></a>如是如是。<a id="a-GO"></a>彼沸灰水雨下之时。<a id="a-GP"></a>消光音天诸宫殿等。<a id="a-GQ"></a>亦复如是无相可知。<a id="a-GR"></a>诸比丘。<a id="a-GS"></a>诸行无常。<a id="a-GT"></a>破坏离散。<a id="a-GU"></a>流转磨灭。<a id="a-GV"></a>须臾不停。<a id="a-GW"></a>亦复如是。<a id="a-GX"></a>可厌可患。<a id="a-GY"></a>应求免脱。<a id="a-GZ"></a>诸比丘。<a id="a-Ga"></a>如是梵身诸天魔身化乐他化自在兜率夜摩诸宫殿等。<a id="a-Gb"></a>为沸灰雨浇洗消灭。<a id="a-Gc"></a>略说同前。<a id="a-Gd"></a>如酥投火融消散失无有形相亦复如是。<a id="a-Ge"></a>乃至一切诸行无常。<a id="a-Gf"></a>应求免离。<a id="a-Gg"></a>诸比丘。<a id="a-Gh"></a>彼沸灰水雨下之时。<a id="a-Gi"></a>雨四大洲八万小洲并余大小须弥山王。<a id="a-Gj"></a>消磨灭尽无有形相。<a id="a-Gk"></a>可得记识。<a id="a-Gl"></a>广说如前。<a id="a-Gm"></a>应可患厌。<a id="a-Gn"></a>如是变化。<a id="a-Go"></a>唯除见者。<a id="a-Gp"></a>乃能信之。<a id="a-Gq"></a>此名世间转已而坏。<a id="a-Gr"></a>复次云何转坏已成。<a id="a-Gs"></a>诸比丘。<a id="a-Gt"></a>尔时起云注大水雨。<a id="a-Gu"></a>经历多年。<a id="a-Gv"></a>起风吹沫。<a id="a-Gw"></a>上作天宫。<a id="a-Gx"></a>广说乃至。<a id="a-Gy"></a>如火灾事。<a id="a-Gz"></a>是为水灾。<a id="a-H0"></a>复次云何有于风灾。<a id="a-H1"></a>诸比丘。<a id="a-H2"></a>欲风灾时。<a id="a-H3"></a>一切众生。<a id="a-H4"></a>如法修行。<a id="a-H5"></a>成就正念。<a id="a-H6"></a>生第四禅中广果天处。<a id="a-H7"></a>地狱众生舍地狱身。<a id="a-H8"></a>来生人间。<a id="a-H9"></a>修清净行。<a id="a-HA"></a>成就四禅。<a id="a-HB"></a>亦复如是。<a id="a-HC"></a>诸畜生道。<a id="a-HD"></a>阎摩罗世。<a id="a-HE"></a>阿修罗世。<a id="a-HF"></a>四天王天。<a id="a-HG"></a>三十三天。<a id="a-HH"></a>夜摩天。<a id="a-HI"></a>兜率陀天。<a id="a-HJ"></a>化乐天。<a id="a-HK"></a>他化自在天。<a id="a-HL"></a>魔身天。<a id="a-HM"></a>梵世。<a id="a-HN"></a>光音。<a id="a-HO"></a>遍净诸天等。<a id="a-HP"></a>皆修行成就四禅。<a id="a-HQ"></a>广说如上。<a id="a-HR"></a>诸比丘。<a id="a-HS"></a>是名世转。<a id="a-HT"></a>云何转坏。<a id="a-HU"></a>诸比丘。<a id="a-HV"></a>经于无量久远三摩耶时。<a id="a-HW"></a>有大风起。<a id="a-HX"></a>其风名曰僧伽多。<a id="a-HY"></a>诸比丘。<a id="a-HZ"></a>彼风先吹遍净诸天一切宫殿。<a id="a-Ha"></a>令相揩磨。<a id="a-Hb"></a>遂至坏灭。<a id="a-Hc"></a>无有余残而可记识。<a id="a-Hd"></a>譬如壮士取二铜器。<a id="a-He"></a>两手执之。<a id="a-Hf"></a>相揩不已。<a id="a-Hg"></a>破坏消灭。<a id="a-Hh"></a>无有形相。<a id="a-Hi"></a>余残可识。<a id="a-Hj"></a>彼和合风。<a id="a-Hk"></a>吹遍净天宫殿磨灭。<a id="a-Hl"></a>亦复如是。<a id="a-Hm"></a>诸比丘。<a id="a-Hn"></a>诸行无常。<a id="a-Ho"></a>破坏离散。<a id="a-Hp"></a>须臾不久。<a id="a-Hq"></a>乃至可厌。<a id="a-Hr"></a>应求免脱。</p>
  <p id="aHs">如是次第。<a id="a-Ht"></a>吹光音天所有宫殿。<a id="a-Hu"></a>梵身诸天所有宫殿。<a id="a-Hv"></a>魔身天他化自在天化乐天夜摩天一切宫殿。<a id="a-Hw"></a>相[打-丁+棠]相触。<a id="a-Hx"></a>相揩相磨。<a id="a-Hy"></a>一一皆令无形。<a id="a-Hz"></a>无相无影无尘。<a id="a-I0"></a>而可记识。<a id="a-I1"></a>诸比丘。<a id="a-I2"></a>一切诸行。<a id="a-I3"></a>亦复如是。<a id="a-I4"></a>败坏不牢。<a id="a-I5"></a>无有真实。<a id="a-I6"></a>应当厌离早求免脱。<a id="a-I7"></a>诸比丘。<a id="a-I8"></a>彼风又吹四大洲八万小洲并余大山须弥山王。<a id="a-I9"></a>或令举高一拘卢奢分散破坏。<a id="a-IA"></a>或二或三四五六七拘卢奢。<a id="a-IB"></a>已分散破坏。<a id="a-IC"></a>或吹令高一由旬。<a id="a-ID"></a>二三四五六七由旬。<a id="a-IE"></a>或吹令高百由旬。<a id="a-IF"></a>二三四五六七百由旬。<a id="a-IG"></a>分散破坏。<a id="a-IH"></a>或吹令高千由旬。<a id="a-II"></a>二三四五六七千由旬。<a id="a-IJ"></a>或吹令高百千由旬。<a id="a-IK"></a>分散破坏。<a id="a-IL"></a>彼风如是。<a id="a-IM"></a>吹破散坏。<a id="a-IN"></a>一切皆令无形无相。<a id="a-IO"></a>无有微尘余残可见。<a id="a-IP"></a>譬如壮健丈夫。<a id="a-IQ"></a>手把麦[麩-夫+戈]。<a id="a-IR"></a>末令粉碎。<a id="a-IS"></a>向空掷之分散。<a id="a-IT"></a>飘风荡扬。<a id="a-IU"></a>无形无影。<a id="a-IV"></a>如是如是。<a id="a-IW"></a>彼风吹破诸洲诸山。<a id="a-IX"></a>亦复如是。<a id="a-IY"></a>唯除见者。<a id="a-IZ"></a>乃能信之。<a id="a-Ia"></a>此名世间转住已坏。<a id="a-Ib"></a>复次世间。<a id="a-Ic"></a>云何坏已转成。<a id="a-Id"></a>诸比丘。<a id="a-Ie"></a>如是复经无量年岁。<a id="a-If"></a>极大长远。<a id="a-Ig"></a>三摩耶时。<a id="a-Ih"></a>起大黑云。<a id="a-Ii"></a>普覆世界。<a id="a-Ij"></a>乃至遍净天宫。<a id="a-Ik"></a>既遍覆已。<a id="a-Il"></a>便降大雨。<a id="a-Im"></a>其滴粗大。<a id="a-In"></a>或如车轴。<a id="a-Io"></a>或复如杵。<a id="a-Ip"></a>相续注下。<a id="a-Iq"></a>经历多年。<a id="a-Ir"></a>百千万年。<a id="a-Is"></a>水聚深积。<a id="a-It"></a>至遍净天。<a id="a-Iu"></a>悉皆盈满。<a id="a-Iv"></a>四种风轮之所住持。<a id="a-Iw"></a>如前所说。<a id="a-Ix"></a>乃至吹沫。<a id="a-Iy"></a>造遍净宫。<a id="a-Iz"></a>七宝杂色。<a id="a-J0"></a>显现出生。<a id="a-J1"></a>一一皆如火灾水灾次第而说。<a id="a-J2"></a>诸比丘。<a id="a-J3"></a>是名世间坏已转成。<a id="a-J4"></a>云何世间转成已住。<a id="a-J5"></a>诸比丘。<a id="a-J6"></a>犹如今者。<a id="a-J7"></a>天人世间。<a id="a-J8"></a>转成已住。<a id="a-J9"></a>诸比丘。<a id="a-JA"></a>如是次第。<a id="a-JB"></a>皆以风吹。<a id="a-JC"></a>此等名为世间三灾。</p>
  <p data-pb></p>
  <h2 id="aJD">最胜品第十二之一</h2>
  <p id="aJE">复次诸比丘。<a id="a-JF"></a>世间转已。<a id="a-JG"></a>如是成时。<a id="a-JH"></a>诸众生等。<a id="a-JI"></a>多得生于光音天上。<a id="a-JJ"></a>是诸众生生彼天时。<a id="a-JK"></a>身心欢豫。<a id="a-JL"></a>喜悦为食。<a id="a-JM"></a>自然光明。<a id="a-JN"></a>又有神通。<a id="a-JO"></a>乘空而行。<a id="a-JP"></a>得最胜色。<a id="a-JQ"></a>年寿长远。<a id="a-JR"></a>安乐而住。<a id="a-JS"></a>诸比丘。<a id="a-JT"></a>尔时世间转坏已成。<a id="a-JU"></a>空无有物。<a id="a-JV"></a>诸梵宫中。<a id="a-JW"></a>未有众生。<a id="a-JX"></a>光音天上。<a id="a-JY"></a>福业尽者。<a id="a-JZ"></a>乃复下生梵宫殿中。<a id="a-Ja"></a>不从胎生忽然化出。<a id="a-Jb"></a>此初梵天名娑诃波帝(娑诃者世界名波帝者主也)。<a id="a-Jc"></a>为如是故有此名生。<a id="a-Jd"></a>诸比丘。<a id="a-Je"></a>尔时复有诸余众生。<a id="a-Jf"></a>福寿尽者。<a id="a-Jg"></a>从光音天。<a id="a-Jh"></a>舍身命已亦于此生。<a id="a-Ji"></a>身形端正。<a id="a-Jj"></a>喜悦住持以为饮食。<a id="a-Jk"></a>自然光明。<a id="a-Jl"></a>有神通力。<a id="a-Jm"></a>腾空而行。<a id="a-Jn"></a>身色最胜。<a id="a-Jo"></a>即于其间。<a id="a-Jp"></a>长时久住。<a id="a-Jq"></a>彼诸众生于是住时。<a id="a-Jr"></a>无有男女。<a id="a-Js"></a>无有良贱。<a id="a-Jt"></a>唯有此名。<a id="a-Ju"></a>名曰众生众生也。<a id="a-Jv"></a>复次诸比丘。<a id="a-Jw"></a>当于如是三摩耶时。<a id="a-Jx"></a>此大地上出生地肥。<a id="a-Jy"></a>周遍凝住。<a id="a-Jz"></a>譬如有人熟煎乳汁。<a id="a-K0"></a>其上便有薄膜停住。<a id="a-K1"></a>亦如水膜。<a id="a-K2"></a>停住水上。<a id="a-K3"></a>如是如是。<a id="a-K4"></a>诸比丘。<a id="a-K5"></a>复于后时。<a id="a-K6"></a>此大地上。<a id="a-K7"></a>所生地肥。<a id="a-K8"></a>凝然停住。<a id="a-K9"></a>渐如钻酪。<a id="a-KA"></a>成就生酥。<a id="a-KB"></a>有如是等形色相貌。<a id="a-KC"></a>其味甘美。<a id="a-KD"></a>犹如上蜜。<a id="a-KE"></a>尔时众生其中忽有性贪嗜者。<a id="a-KF"></a>作如是念。<a id="a-KG"></a>我今亦可以指取此。<a id="a-KH"></a>试复尝之。<a id="a-KI"></a>令我得知。<a id="a-KJ"></a>此是何物。<a id="a-KK"></a>时彼众生作是念已。<a id="a-KL"></a>即以其指深齐一节。<a id="a-KM"></a>沾取地味。<a id="a-KN"></a>吮而尝之。<a id="a-KO"></a>尝已意喜。<a id="a-KP"></a>如是一沾一吮。<a id="a-KQ"></a>乃至再三。<a id="a-KR"></a>即生贪着。<a id="a-KS"></a>次以手抄。<a id="a-KT"></a>渐渐手掬。<a id="a-KU"></a>后遂多掬。<a id="a-KV"></a>恣意食之。<a id="a-KW"></a>时彼众生。<a id="a-KX"></a>如是抄掬。<a id="a-KY"></a>恣意食时。<a id="a-KZ"></a>复有无量其余诸人。<a id="a-Ka"></a>见彼众生如是食啖。<a id="a-Kb"></a>亦即相学。<a id="a-Kc"></a>竞取而食。<a id="a-Kd"></a>诸比丘。<a id="a-Ke"></a>彼诸众生取此地味。<a id="a-Kf"></a>食之不已。<a id="a-Kg"></a>其身自然渐渐涩恶。<a id="a-Kh"></a>皮肤粗厚。<a id="a-Ki"></a>颜色浊暗。<a id="a-Kj"></a>形貌改异。<a id="a-Kk"></a>无复光明。<a id="a-Kl"></a>亦更不能飞腾虚空。<a id="a-Km"></a>以地肥故。<a id="a-Kn"></a>神通灭没。<a id="a-Ko"></a>诸比丘。<a id="a-Kp"></a>如前所说。<a id="a-Kq"></a>后亦如是。<a id="a-Kr"></a>尔时世间便成黑暗。<a id="a-Ks"></a>诸比丘。<a id="a-Kt"></a>为如是故。<a id="a-Ku"></a>世间始有大暗出生。<a id="a-Kv"></a>复次云何于如是时。<a id="a-Kw"></a>世间忽然出生日月及诸星宿。<a id="a-Kx"></a>便有昼夜一月半月。<a id="a-Ky"></a>年岁时节等名字生也。<a id="a-Kz"></a>诸比丘。<a id="a-L0"></a>尔时日天胜大宫殿。<a id="a-L1"></a>从东方出。<a id="a-L2"></a>绕须弥山半腹而行。<a id="a-L3"></a>于西方没。<a id="a-L4"></a>西方没已。<a id="a-L5"></a>还从东方出。<a id="a-L6"></a>尔时众生复见日天胜大宫殿。<a id="a-L7"></a>从东方出。<a id="a-L8"></a>各相告言。<a id="a-L9"></a>诸仁者。<a id="a-LA"></a>还是日天。<a id="a-LB"></a>光明宫殿。<a id="a-LC"></a>再从东出。<a id="a-LD"></a>右绕须弥。<a id="a-LE"></a>当于西没。<a id="a-LF"></a>第三见已。<a id="a-LG"></a>亦相谓言。<a id="a-LH"></a>诸仁者。<a id="a-LI"></a>此是彼天光明流行。<a id="a-LJ"></a>此是彼天光明流行也。<a id="a-LK"></a>是故称日为修梨耶。<a id="a-LL"></a>修梨耶(修梨耶者隋言此是彼也)故有如是名字出生。</p>
 </body>
</html>