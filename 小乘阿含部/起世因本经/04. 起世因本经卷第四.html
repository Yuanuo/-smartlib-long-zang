<!doctype html>
<html id="z3IBUJFZx" data-ver="1118">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第四</h1>
  <h2 id="a2">地狱品第四之三</h2>
  <p id="a3">复次诸比丘。<a id="a-4"></a>彼阿毗至大地狱中。<a id="a-5"></a>亦有十六诸小地狱。<a id="a-6"></a>而为眷属。<a id="a-7"></a>以自围绕。<a id="a-8"></a>其狱各广五百由旬。<a id="a-9"></a>初黑云沙乃至最后寒冰地狱。<a id="a-A"></a>诸比丘。<a id="a-B"></a>如是地狱有何因缘。<a id="a-C"></a>名阿毗至耶。<a id="a-D"></a>诸比丘。<a id="a-E"></a>此阿毗至大地狱中。<a id="a-F"></a>所有众生。<a id="a-G"></a>生者有者。<a id="a-H"></a>出者住者。<a id="a-I"></a>是诸众生恶业果故。<a id="a-J"></a>自然出生。<a id="a-K"></a>诸守狱卒各以两手执彼地狱诸众生身。<a id="a-L"></a>[打-丁+僕]置炽燃热铁地上。<a id="a-M"></a>火焰直上一向猛盛。<a id="a-N"></a>覆面于地。<a id="a-O"></a>便持利刀。<a id="a-P"></a>从脚踝上。<a id="a-Q"></a>破出其筋。<a id="a-R"></a>手捉挽之。<a id="a-S"></a>乃至项筋。<a id="a-T"></a>皆相连引。<a id="a-U"></a>贯彻心髓。<a id="a-V"></a>痛苦难论。<a id="a-W"></a>如是挽已。<a id="a-X"></a>令驾铁车。<a id="a-Y"></a>驰奔而走。<a id="a-Z"></a>其车甚热。<a id="a-a"></a>光焰炽燃。<a id="a-b"></a>一向猛盛。<a id="a-c"></a>将其经历无量由旬。<a id="a-d"></a>所行之处。<a id="a-e"></a>纯是洞然热铁险道。<a id="a-f"></a>去已复去。<a id="a-g"></a>随狱卒意无暂停时。<a id="a-h"></a>欲向何方。<a id="a-i"></a>称意即去。<a id="a-j"></a>随所去处。<a id="a-k"></a>随所到处。<a id="a-l"></a>狱卒挽之。<a id="a-m"></a>未曾舍离。<a id="a-n"></a>如是去时。<a id="a-o"></a>随所经历。<a id="a-p"></a>销铄罪人身。<a id="a-q"></a>诸肉血无复遗余。<a id="a-r"></a>以是因缘。<a id="a-s"></a>受严切苦。<a id="a-t"></a>极重剧苦。<a id="a-u"></a>意不喜苦。<a id="a-v"></a>命亦未终。<a id="a-w"></a>乃至未尽。<a id="a-x"></a>恶不善业。<a id="a-y"></a>未灭未散。<a id="a-z"></a>未变未移。<a id="a-10"></a>若于往昔人非人身。<a id="a-11"></a>所作来者。<a id="a-12"></a>一切悉受。</p>
  <p id="a13">复次诸比丘。<a id="a-14"></a>此阿毗至大地狱中。<a id="a-15"></a>所有众生。<a id="a-16"></a>生者有者。<a id="a-17"></a>化者住者。<a id="a-18"></a>以其不善业果报故。<a id="a-19"></a>从于东方。<a id="a-1A"></a>有大火聚。<a id="a-1B"></a>忽尔出生。<a id="a-1C"></a>炽燃赤色。<a id="a-1D"></a>极大猛焰。<a id="a-1E"></a>一向炎赫。<a id="a-1F"></a>如是次第。<a id="a-1G"></a>南西北方。<a id="a-1H"></a>四维上下。<a id="a-1I"></a>各各皆有极大火聚。<a id="a-1J"></a>炽燃出生。<a id="a-1K"></a>光焰炎赫。<a id="a-1L"></a>罪人尔时以此四方诸大火聚之所围绕。<a id="a-1M"></a>渐渐逼近。<a id="a-1N"></a>触其身故。<a id="a-1O"></a>受诸痛苦。<a id="a-1P"></a>乃至受于大严切苦。<a id="a-1Q"></a>命亦未终。<a id="a-1R"></a>略说如上。<a id="a-1S"></a>于彼狱中。<a id="a-1T"></a>一切具受。</p>
  <p id="a1U">复次诸比丘。<a id="a-1V"></a>此阿毗至大地狱中诸众生等。<a id="a-1W"></a>生者有者。<a id="a-1X"></a>乃至住者。<a id="a-1Y"></a>恶业果故。<a id="a-1Z"></a>从于东壁出大光焰。<a id="a-1a"></a>直射西壁。<a id="a-1b"></a>到已而住。<a id="a-1c"></a>从于西壁出大光焰。<a id="a-1d"></a>直射东壁。<a id="a-1e"></a>到已而住。<a id="a-1f"></a>从于南壁。<a id="a-1g"></a>出大光焰直射北壁。<a id="a-1h"></a>从于北壁出大光焰。<a id="a-1i"></a>直射南壁。<a id="a-1j"></a>从下射上。<a id="a-1k"></a>自上射下。<a id="a-1l"></a>纵横相接。<a id="a-1m"></a>上下交射。<a id="a-1n"></a>热光赫奕。<a id="a-1o"></a>腾焰相冲。<a id="a-1p"></a>尔时狱卒以诸罪人。<a id="a-1q"></a>掷置六种大火聚内。<a id="a-1r"></a>是诸罪人。<a id="a-1s"></a>乃至受于极严切苦。<a id="a-1t"></a>命亦未终。<a id="a-1u"></a>略说乃至。<a id="a-1v"></a>彼不善业。<a id="a-1w"></a>未毕未尽。<a id="a-1x"></a>于其中间。<a id="a-1y"></a>具足而受。</p>
  <p id="a1z">复次诸比丘。<a id="a-20"></a>此阿毗至大地狱中。<a id="a-21"></a>诸众生等。<a id="a-22"></a>生者有者。<a id="a-23"></a>乃至住者。<a id="a-24"></a>恶业果故。<a id="a-25"></a>经无量时。<a id="a-26"></a>受长远苦。<a id="a-27"></a>尔时即见地狱东门忽然自开。<a id="a-28"></a>是诸众生既闻开声。<a id="a-29"></a>复见门开。<a id="a-2A"></a>便走趣之。<a id="a-2B"></a>走已复走。<a id="a-2C"></a>大速疾走。<a id="a-2D"></a>各言。<a id="a-2E"></a>我等至彼处已。<a id="a-2F"></a>决应得脱。<a id="a-2G"></a>我等今者若到彼处。<a id="a-2H"></a>应大吉祥。<a id="a-2I"></a>彼诸众生如是走时。<a id="a-2J"></a>走复走时。<a id="a-2K"></a>速疾走时。<a id="a-2L"></a>其身转更炽燃光焰。<a id="a-2M"></a>譬如世间有力壮夫。<a id="a-2N"></a>将大火炬逆风而走。<a id="a-2O"></a>而彼火炬。<a id="a-2P"></a>更复转燃。<a id="a-2Q"></a>焰炽猛盛。<a id="a-2R"></a>如是如是。<a id="a-2S"></a>彼诸众生。<a id="a-2T"></a>如是走时。<a id="a-2U"></a>速疾走时。<a id="a-2V"></a>身诸支节。<a id="a-2W"></a>转复炽燃。<a id="a-2X"></a>举足之时肉血离散。<a id="a-2Y"></a>下足之时肉血还生。<a id="a-2Z"></a>又彼众生。<a id="a-2a"></a>如是奔走。<a id="a-2b"></a>欲近门时。<a id="a-2c"></a>罪业力故。<a id="a-2d"></a>门还自闭。<a id="a-2e"></a>罪人尔时于彼狱中。<a id="a-2f"></a>炽燃光焰。<a id="a-2g"></a>热铁地上。<a id="a-2h"></a>闷绝倒卧。<a id="a-2i"></a>覆面而踣。<a id="a-2j"></a>既覆倒已。<a id="a-2k"></a>即烧其皮。<a id="a-2l"></a>既烧皮已。<a id="a-2m"></a>次烧其肉。<a id="a-2n"></a>既烧肉已。<a id="a-2o"></a>次烧其筋。<a id="a-2p"></a>既烧筋已。<a id="a-2q"></a>次烧其骨。<a id="a-2r"></a>既烧骨已。<a id="a-2s"></a>彻至其髓。<a id="a-2t"></a>彻至髓时。<a id="a-2u"></a>唯见烟出。<a id="a-2v"></a>出已复出。<a id="a-2w"></a>烟燧火出。<a id="a-2x"></a>罪人于中。<a id="a-2y"></a>乃至次第受极严苦。<a id="a-2z"></a>命亦未终。<a id="a-30"></a>略说如前。<a id="a-31"></a>未尽彼人恶不善业。<a id="a-32"></a>乃至往昔人非人身。<a id="a-33"></a>所作来者。<a id="a-34"></a>于中具受。</p>
  <p id="a35">复次诸比丘。<a id="a-36"></a>此阿毗至大地狱中。<a id="a-37"></a>诸众生等。<a id="a-38"></a>生者有者。<a id="a-39"></a>乃至住者。<a id="a-3A"></a>以诸不善业果报故。<a id="a-3B"></a>经无量时。<a id="a-3C"></a>长远道中受诸苦已。<a id="a-3D"></a>地狱四门。<a id="a-3E"></a>还复更开。<a id="a-3F"></a>于门开时。<a id="a-3G"></a>彼地狱中诸众生等。<a id="a-3H"></a>闻声见开。<a id="a-3I"></a>向门而走。<a id="a-3J"></a>走已复走。<a id="a-3K"></a>乃至大走。<a id="a-3L"></a>作如是念。<a id="a-3M"></a>我等今者当于此处必应得脱。<a id="a-3N"></a>我等于今定当讫了。<a id="a-3O"></a>彼人如是大驰走时。<a id="a-3P"></a>其身转复炽燃猛烈。<a id="a-3Q"></a>譬如壮夫执干草炬逆风而走。<a id="a-3R"></a>彼炬既燃转复炽盛。<a id="a-3S"></a>如是如是。<a id="a-3T"></a>彼诸众生走已复走。<a id="a-3U"></a>乃至大走。<a id="a-3V"></a>如是走时。<a id="a-3W"></a>彼人身分。<a id="a-3X"></a>转更炽燃。<a id="a-3Y"></a>欲举足时肉血俱散。<a id="a-3Z"></a>欲下足时肉血还生。<a id="a-3a"></a>及到狱门。<a id="a-3b"></a>其门还闭。<a id="a-3c"></a>彼诸众生于此炽燃热铁地上。<a id="a-3d"></a>一向驰走。<a id="a-3e"></a>既不得出。<a id="a-3f"></a>其心闷乱。<a id="a-3g"></a>覆面倒地。<a id="a-3h"></a>既倒地已。<a id="a-3i"></a>遍烧身皮。<a id="a-3j"></a>既烧皮已。<a id="a-3k"></a>次烧其肉。<a id="a-3l"></a>既烧肉已。<a id="a-3m"></a>复烧其骨。<a id="a-3n"></a>乃至彻髓。<a id="a-3o"></a>烟焰洞燃。<a id="a-3p"></a>其烟熢[火*孛]。<a id="a-3q"></a>其焰炎赫。<a id="a-3r"></a>烟焰相杂。<a id="a-3s"></a>热恼复倍。<a id="a-3t"></a>彼人于中受极严苦。<a id="a-3u"></a>略说如前。<a id="a-3v"></a>乃至寿命未得终尽。<a id="a-3w"></a>恶不善业。<a id="a-3x"></a>未灭未离未变未散。<a id="a-3y"></a>乃至往昔人非人身。<a id="a-3z"></a>所造作者。<a id="a-40"></a>一切悉受。</p>
  <p id="a41">复次诸比丘。<a id="a-42"></a>此阿毗至大地狱中。<a id="a-43"></a>所有众生。<a id="a-44"></a>乃至住者。<a id="a-45"></a>以不善业果报力故。<a id="a-46"></a>为地狱火炽燃烧之。<a id="a-47"></a>尔时眼所见色。<a id="a-48"></a>皆是意所不喜。<a id="a-49"></a>有意喜者皆不现前。<a id="a-4A"></a>非意所好。<a id="a-4B"></a>不可爱色。<a id="a-4C"></a>不善之色。<a id="a-4D"></a>而恒逼恼。<a id="a-4E"></a>耳所闻声。<a id="a-4F"></a>鼻所闻香。<a id="a-4G"></a>舌所知味。<a id="a-4H"></a>身所觉触。<a id="a-4I"></a>意所念法。<a id="a-4J"></a>皆是心意。<a id="a-4K"></a>所不喜者。<a id="a-4L"></a>非意所喜。<a id="a-4M"></a>非可爱法。<a id="a-4N"></a>恒来现前。<a id="a-4O"></a>凡有境界。<a id="a-4P"></a>皆是不善。<a id="a-4Q"></a>彼人于中以是因缘。<a id="a-4R"></a>恒受极重粗涩苦恼。<a id="a-4S"></a>其色恶故。<a id="a-4T"></a>其触亦然。<a id="a-4U"></a>乃至寿命。<a id="a-4V"></a>未得终尽。<a id="a-4W"></a>恶不善业。<a id="a-4X"></a>未没未灭。<a id="a-4Y"></a>若于往昔人非人身。<a id="a-4Z"></a>有所造作。<a id="a-4a"></a>一切恶业。<a id="a-4b"></a>悉皆具受。</p>
  <p id="a4c">复次诸比丘。<a id="a-4d"></a>有何因缘。<a id="a-4e"></a>阿毗至狱名阿毗至耶。<a id="a-4f"></a>诸比丘。<a id="a-4g"></a>此阿毗至大地狱中。<a id="a-4h"></a>于一切时。<a id="a-4i"></a>无有须臾暂受安乐。<a id="a-4j"></a>乃至得如一弹指顷。<a id="a-4k"></a>是故名此大地狱者。<a id="a-4l"></a>为阿毗至。<a id="a-4m"></a>如是次第。<a id="a-4n"></a>具足受苦。<a id="a-4o"></a>诸比丘。<a id="a-4p"></a>此大地狱诸众生等。<a id="a-4q"></a>经无量时。<a id="a-4r"></a>受长远苦。<a id="a-4s"></a>乃至得从此阿毗至大地狱出。<a id="a-4t"></a>出已驰走。<a id="a-4u"></a>走已复走。<a id="a-4v"></a>乃至大走。<a id="a-4w"></a>欲求屋宅。<a id="a-4x"></a>求覆。<a id="a-4y"></a>求洲。<a id="a-4z"></a>求归依处。<a id="a-50"></a>求救护处。<a id="a-51"></a>尔时复入黑云沙等五百由旬诸小地狱。<a id="a-52"></a>入已乃至略说。<a id="a-53"></a>最后到第十六寒冰地狱。<a id="a-54"></a>具受众苦。<a id="a-55"></a>然后乃于彼处命终。<a id="a-56"></a>此中世尊说如是偈。</p>
  <p id="a57">若人身口意造业　　作已入于恶道中</p>
  <p id="a58">如是当生活地狱　　最为可畏毛竖处</p>
  <p id="a59">经历无数千亿岁　　死已须臾还复活</p>
  <p id="a5A">怨仇各各相报对　　由此众生更相杀</p>
  <p id="a5B">若于父母起恶心　　或佛菩萨声闻众</p>
  <p id="a5C">此等皆堕黑绳狱　　其处受苦极严炽</p>
  <p id="a5D">教他正行令邪曲　　见人友善必破坏</p>
  <p id="a5E">此等亦堕黑绳狱　　两舌恶口多妄语</p>
  <p id="a5F">乐作三种恶重业　　不修三种善根芽</p>
  <p id="a5G">此等痴人必当入　　合大地狱久受苦</p>
  <p id="a5H">或杀羊马及诸牛　　种种杂兽鸡猪等</p>
  <p id="a5I">并杀诸余虫蚁类　　彼人当堕合地狱</p>
  <p id="a5J">世间怖畏相多种　　以此逼迫恼众生</p>
  <p id="a5K">当堕硙山地狱中　　受于堆压舂捣苦</p>
  <p id="a5L">贪欲恚痴结使故　　回转正理令别异</p>
  <p id="a5M">判是作非乖法律　　彼为刀剑轮所伤</p>
  <p id="a5N">倚恃强势劫夺他　　有力无力皆悉取</p>
  <p id="a5O">若作如是诸逼恼　　当为铁象所蹴蹋</p>
  <p id="a5P">若乐杀害诸众生　　身手血涂心严恶</p>
  <p id="a5Q">常行如是不净业　　彼等当生叫唤处</p>
  <p id="a5R">种种触恼众生故　　于叫唤狱被烧煮</p>
  <p id="a5S">其中复有大叫唤　　此由谄曲姧猾心</p>
  <p id="a5T">诸见稠林所覆蔽　　爱网弥密所沉沦</p>
  <p id="a5U">常行如是最下业　　彼则堕于大叫唤</p>
  <p id="a5V">若至如是大叫唤　　炽燃铁城毛竖处</p>
  <p id="a5W">其中铁堂及铁屋　　诸来入者悉烧燃</p>
  <p id="a5X">若作世间诸事业　　恒当恼乱诸众生</p>
  <p id="a5Y">彼等当生热恼狱　　于无量时受热恼</p>
  <p id="a5Z">世间沙门婆罗门　　父母尊长诸耆旧</p>
  <p id="a5a">若恒触恼令不喜　　彼等皆堕热恼狱</p>
  <p id="a5b">生天净业不乐修　　所爱至亲常远离</p>
  <p id="a5c">喜作如是诸事者　　彼人当入热恼狱</p>
  <p id="a5d">恶向沙门婆罗门　　并诸善人父母等</p>
  <p id="a5e">或复害于余尊者　　彼堕热恼常炽燃</p>
  <p id="a5f">恒多造作诸恶业　　不曾发起一善心</p>
  <p id="a5g">是人直趣阿毗狱　　当受无量众苦恼</p>
  <p id="a5h">若说正法为非法　　说诸非法为正法</p>
  <p id="a5i">既无增益于善事　　彼人当入阿毗狱</p>
  <p id="a5j">活及黑绳此两狱　　合会叫唤等为五</p>
  <p id="a5k">热恼大热共成七　　阿毗至狱为第八</p>
  <p id="a5l">此八名为大地狱　　严炽苦切难忍受</p>
  <p id="a5m">恶业之人所作故　　其中小狱有十六</p>
  <p id="a5n">尔时世尊说此偈已。<a id="a-5o"></a>告诸比丘。<a id="a-5p"></a>作如是言。<a id="a-5q"></a>汝诸比丘。<a id="a-5r"></a>应当知彼世界中间。<a id="a-5s"></a>别更复有十地狱处。<a id="a-5t"></a>何等为十。<a id="a-5u"></a>所谓頞浮陀地狱。<a id="a-5v"></a>泥罗浮陀地狱。<a id="a-5w"></a>阿呼地狱。<a id="a-5x"></a>呼呼婆地狱。<a id="a-5y"></a>阿吒吒地狱。<a id="a-5z"></a>搔揵提迦地狱。<a id="a-60"></a>优钵罗地狱。<a id="a-61"></a>波头摩地狱。<a id="a-62"></a>奔茶梨地狱。<a id="a-63"></a>拘牟陀地狱。<a id="a-64"></a>诸比丘。<a id="a-65"></a>于彼中间有如是等十种地狱。<a id="a-66"></a>诸比丘。<a id="a-67"></a>何因何缘。<a id="a-68"></a>頞浮陀地狱。<a id="a-69"></a>名頞浮陀耶。<a id="a-6A"></a>诸比丘。<a id="a-6B"></a>頞浮陀狱诸众生等。<a id="a-6C"></a>所有身形。<a id="a-6D"></a>犹如泡沫。<a id="a-6E"></a>是故名为頞浮陀也。</p>
  <p id="a6F">复次于中有何因缘。<a id="a-6G"></a>泥罗浮陀地狱。<a id="a-6H"></a>名泥罗浮陀耶。<a id="a-6I"></a>诸比丘。<a id="a-6J"></a>彼泥罗浮陀地狱中。<a id="a-6K"></a>诸众生等。<a id="a-6L"></a>所有身形。<a id="a-6M"></a>譬如肉段。<a id="a-6N"></a>是故名为泥罗浮陀。<a id="a-6O"></a>复次于中何因何缘。<a id="a-6P"></a>阿呼地狱。<a id="a-6Q"></a>名为阿呼。<a id="a-6R"></a>诸比丘。<a id="a-6S"></a>阿呼地狱。<a id="a-6T"></a>诸众生等。<a id="a-6U"></a>受严切苦。<a id="a-6V"></a>逼迫之时。<a id="a-6W"></a>叫唤而言。<a id="a-6X"></a>阿呼阿呼。<a id="a-6Y"></a>甚大苦也。<a id="a-6Z"></a>是故名为阿呼地狱。</p>
  <p id="a6a">复次于中何因何缘。<a id="a-6b"></a>呼呼婆狱。<a id="a-6c"></a>名呼呼婆耶。<a id="a-6d"></a>诸比丘。<a id="a-6e"></a>彼呼呼婆地狱中。<a id="a-6f"></a>诸众生等。<a id="a-6g"></a>为彼地狱极苦逼时。<a id="a-6h"></a>叫唤而言。<a id="a-6i"></a>呼呼婆呼呼婆。<a id="a-6j"></a>是故名为呼呼婆也。<a id="a-6k"></a>复次于中何因何缘。<a id="a-6l"></a>阿吒吒狱。<a id="a-6m"></a>名阿吒吒耶。<a id="a-6n"></a>诸比丘。<a id="a-6o"></a>彼阿吒吒地狱中。<a id="a-6p"></a>诸众生等。<a id="a-6q"></a>以极苦恼逼切其身。<a id="a-6r"></a>但得唱言。<a id="a-6s"></a>阿吒吒阿吒吒。<a id="a-6t"></a>然其舌声不能出口。<a id="a-6u"></a>是故名为阿吒吒也。<a id="a-6v"></a>复次于中何因何缘。<a id="a-6w"></a>搔揵提迦。<a id="a-6x"></a>名搔揵提迦耶。<a id="a-6y"></a>诸比丘。<a id="a-6z"></a>搔揵提迦地狱之中。<a id="a-70"></a>猛火焰色。<a id="a-71"></a>如搔揵提迦花。<a id="a-72"></a>是故名为搔揵提迦。<a id="a-73"></a>复次于中何因何缘。<a id="a-74"></a>优钵罗狱。<a id="a-75"></a>名优钵罗耶。<a id="a-76"></a>诸比丘。<a id="a-77"></a>彼优钵罗地狱之中。<a id="a-78"></a>猛火焰色。<a id="a-79"></a>如优钵罗华。<a id="a-7A"></a>是故名为优钵罗也。<a id="a-7B"></a>复次于中何因何缘。<a id="a-7C"></a>拘牟陀狱。<a id="a-7D"></a>名拘牟陀耶。<a id="a-7E"></a>诸比丘。<a id="a-7F"></a>彼拘牟陀地狱之中。<a id="a-7G"></a>猛火焰色。<a id="a-7H"></a>如拘牟陀花。<a id="a-7I"></a>是故名为拘牟陀也。<a id="a-7J"></a>复次于中何因何缘。<a id="a-7K"></a>奔茶梨迦狱。<a id="a-7L"></a>名奔茶梨迦耶。<a id="a-7M"></a>诸比丘。<a id="a-7N"></a>奔茶梨迦地狱之中。<a id="a-7O"></a>猛火焰色如奔茶梨迦花。<a id="a-7P"></a>是故名为奔茶梨迦。<a id="a-7Q"></a>复次于中何因何缘。<a id="a-7R"></a>波头摩狱。<a id="a-7S"></a>名波头摩耶。<a id="a-7T"></a>诸比丘。<a id="a-7U"></a>彼波头摩地狱之中。<a id="a-7V"></a>猛火焰色如波头摩花。<a id="a-7W"></a>是故名为波头摩也。<a id="a-7X"></a>诸比丘。<a id="a-7Y"></a>如憍萨罗国斛量如是胡麻满二十斛。<a id="a-7Z"></a>高盛不槩。<a id="a-7a"></a>而于其间。<a id="a-7b"></a>有一丈夫。<a id="a-7c"></a>满百年已。<a id="a-7d"></a>取一胡麻。<a id="a-7e"></a>如是次第。<a id="a-7f"></a>满百年已。<a id="a-7g"></a>复取一粒。<a id="a-7h"></a>掷置余处。<a id="a-7i"></a>诸比丘。<a id="a-7j"></a>如是掷彼憍萨罗国满二十斛胡麻尽已。<a id="a-7k"></a>尔所时节。<a id="a-7l"></a>頞浮陀狱。<a id="a-7m"></a>我说其寿。<a id="a-7n"></a>犹未毕尽。<a id="a-7o"></a>且以此数。<a id="a-7p"></a>略而计之。<a id="a-7q"></a>如是二十頞浮陀寿。<a id="a-7r"></a>为一泥罗浮陀寿。<a id="a-7s"></a>二十泥罗浮陀寿。<a id="a-7t"></a>为一阿呼寿。<a id="a-7u"></a>二十阿呼寿。<a id="a-7v"></a>为一呼呼婆寿。<a id="a-7w"></a>二十呼呼婆寿。<a id="a-7x"></a>为一阿吒吒寿。<a id="a-7y"></a>二十阿吒吒寿。<a id="a-7z"></a>为一搔揵提迦寿。<a id="a-80"></a>二十搔揵提迦寿。<a id="a-81"></a>为一优钵罗寿。<a id="a-82"></a>二十优钵罗寿。<a id="a-83"></a>为一拘牟陀寿。<a id="a-84"></a>二十拘牟陀寿。<a id="a-85"></a>为一奔茶梨迦寿。<a id="a-86"></a>二十奔茶梨迦寿。<a id="a-87"></a>为一波头摩寿。<a id="a-88"></a>二十波头摩寿。<a id="a-89"></a>为一中劫。</p>
  <p id="a8A">诸比丘。<a id="a-8B"></a>波头摩地狱。<a id="a-8C"></a>所住之处。<a id="a-8D"></a>若诸众生离其处所。<a id="a-8E"></a>一百由旬。<a id="a-8F"></a>便为彼狱火焰所及。<a id="a-8G"></a>若离五十由旬。<a id="a-8H"></a>所住众生。<a id="a-8I"></a>为彼火熏。<a id="a-8J"></a>皆盲无眼。<a id="a-8K"></a>若离二十五由旬。<a id="a-8L"></a>所住众生。<a id="a-8M"></a>身之肉血。<a id="a-8N"></a>燋燃破散。<a id="a-8O"></a>诸比丘。<a id="a-8P"></a>瞿迦梨比丘。<a id="a-8Q"></a>为于舍利弗目揵连所起诽谤心。<a id="a-8R"></a>浊心恶心故。<a id="a-8S"></a>死后即生波头摩狱。<a id="a-8T"></a>生彼处已。<a id="a-8U"></a>从其口中出大热焰。<a id="a-8V"></a>长余十肘。<a id="a-8W"></a>于其舌上自然而有五百铁犁。<a id="a-8X"></a>恒常耕之。<a id="a-8Y"></a>诸比丘。<a id="a-8Z"></a>我于余处。<a id="a-8a"></a>未曾见如是色类自损害也。<a id="a-8b"></a>所谓于梵行人边生垢浊心故。<a id="a-8c"></a>损恼心故。<a id="a-8d"></a>毒恶心故。<a id="a-8e"></a>不利益心故。<a id="a-8f"></a>无慈心故。<a id="a-8g"></a>无净心故。<a id="a-8h"></a>诸比丘。<a id="a-8i"></a>是故汝等应于一切梵行人所。<a id="a-8j"></a>起慈身口意业。<a id="a-8k"></a>如我所见。<a id="a-8l"></a>昼夜起慈身口意者。<a id="a-8m"></a>常受安乐。<a id="a-8n"></a>是故汝等。<a id="a-8o"></a>一切比丘。<a id="a-8p"></a>皆当如我所见所说。<a id="a-8q"></a>应于昼夜常起慈心。<a id="a-8r"></a>汝等常当如是习学。<a id="a-8s"></a>尔时世尊说此伽他曰。</p>
  <p id="a8t">世间诸人在世时　　舌上自然生斤呋</p>
  <p id="a8u">所谓口说诸毒恶　　还自衰损害其身</p>
  <p id="a8v">应赞叹者不称誉　　不应赞者反谈美</p>
  <p id="a8w">如是名为口中诤　　以此诤故无乐受</p>
  <p id="a8x">若人博戏得资财　　是为世间微诤事</p>
  <p id="a8y">于净行人起浊心　　是名口中大斗诤</p>
  <p id="a8z">如是三十六百千　　泥罗浮陀地狱数</p>
  <p id="a90">五頞浮陀诸地狱　　及堕波头摩狱中</p>
  <p id="a91">以毁圣人致如是　　由口意业作恶故</p>
  <p id="a92">诸比丘。<a id="a-93"></a>世界中间。<a id="a-94"></a>复有诸风。<a id="a-95"></a>名曰热恼。<a id="a-96"></a>诸比丘。<a id="a-97"></a>彼等诸风。<a id="a-98"></a>若来至此四洲界者。<a id="a-99"></a>此四洲界所有众生。<a id="a-9A"></a>生者住者。<a id="a-9B"></a>一切身分。<a id="a-9C"></a>悉皆散坏消灭无余。<a id="a-9D"></a>譬如苇荻若被刈已。<a id="a-9E"></a>不得水灌。<a id="a-9F"></a>皆当干坏。<a id="a-9G"></a>无有遗余。<a id="a-9H"></a>如是如是。<a id="a-9I"></a>诸比丘。<a id="a-9J"></a>世界中间。<a id="a-9K"></a>所有诸风。<a id="a-9L"></a>名热恼者。<a id="a-9M"></a>若来至此四洲界时。<a id="a-9N"></a>此四洲界。<a id="a-9O"></a>所有众生。<a id="a-9P"></a>一时皆悉干坏无余。<a id="a-9Q"></a>亦复如是。<a id="a-9R"></a>但以内铁围山大铁围山二山所障。<a id="a-9S"></a>是故彼风不来到此。</p>
  <p id="a9T">诸比丘。<a id="a-9U"></a>彼铁围山。<a id="a-9V"></a>大铁围山。<a id="a-9W"></a>能作如是最大利益。<a id="a-9X"></a>为此四洲四世界中诸众生等作依止业。</p>
  <p id="a9Y">复次诸比丘。<a id="a-9Z"></a>世界中间。<a id="a-9a"></a>所有诸风。<a id="a-9b"></a>吹彼地狱烧煮众生。<a id="a-9c"></a>身肉脂髓。<a id="a-9d"></a>种种不净。<a id="a-9e"></a>臭秽之气。<a id="a-9f"></a>甚可畏恶。<a id="a-9g"></a>诸比丘。<a id="a-9h"></a>其风若来至此四洲世界中者。<a id="a-9i"></a>四洲世界所有众生。<a id="a-9j"></a>乃至住者。<a id="a-9k"></a>一切盲冥。<a id="a-9l"></a>无复眼目。<a id="a-9m"></a>以其臭气极猛盛故。<a id="a-9n"></a>然由铁围及大铁围二山为障。<a id="a-9o"></a>遮碍彼故不来至此。</p>
  <p id="a9p">诸比丘。<a id="a-9q"></a>彼内铁围及大铁围二种大山。<a id="a-9r"></a>乃能为此四洲世界诸众生等。<a id="a-9s"></a>作如是比最大利益。<a id="a-9t"></a>成诸众生依止业故。<a id="a-9u"></a>复次诸比丘。<a id="a-9v"></a>世界中间。<a id="a-9w"></a>更有大风。<a id="a-9x"></a>名僧伽多。<a id="a-9y"></a>诸比丘。<a id="a-9z"></a>彼风若来至此世界。<a id="a-A0"></a>则此世界四种大洲及八万四千诸余小洲。<a id="a-A1"></a>并余大山。<a id="a-A2"></a>须弥山王。<a id="a-A3"></a>悉能吹举。<a id="a-A4"></a>去地或高一俱卢奢。<a id="a-A5"></a>举已能令分散破坏。<a id="a-A6"></a>乃至二三四五六七俱卢奢。<a id="a-A7"></a>既擎举已。<a id="a-A8"></a>悉能令其星散破坏。<a id="a-A9"></a>乃至擎举高一由旬。<a id="a-AA"></a>星散破坏。<a id="a-AB"></a>亦如前说。<a id="a-AC"></a>如是二三四五六七由旬。<a id="a-AD"></a>擎举破坏。<a id="a-AE"></a>悉令分散。<a id="a-AF"></a>乃至一百由旬。<a id="a-AG"></a>既擎举已。<a id="a-AH"></a>分散破坏。<a id="a-AI"></a>二三四五六七百由旬。<a id="a-AJ"></a>既擎举已。<a id="a-AK"></a>分散破坏。<a id="a-AL"></a>亦复如前。<a id="a-AM"></a>乃至一千由旬。<a id="a-AN"></a>二三四五六七千由旬。<a id="a-AO"></a>擎举之已。<a id="a-AP"></a>分散破坏。<a id="a-AQ"></a>诸比丘。<a id="a-AR"></a>譬如壮夫手把麦麨。<a id="a-AS"></a>把已高举。<a id="a-AT"></a>末令粉碎。<a id="a-AU"></a>于虚空中。<a id="a-AV"></a>分散弃掷。<a id="a-AW"></a>令无遗余。<a id="a-AX"></a>如是如是。<a id="a-AY"></a>诸比丘。<a id="a-AZ"></a>彼世界中间最大猛风。<a id="a-Aa"></a>名僧伽多。<a id="a-Ab"></a>其风若来至此四洲。<a id="a-Ac"></a>尔时此界四种大洲。<a id="a-Ad"></a>及八万四千诸余小洲。<a id="a-Ae"></a>一切诸山。<a id="a-Af"></a>并须弥山王。<a id="a-Ag"></a>悉能高举。<a id="a-Ah"></a>至一俱卢奢。<a id="a-Ai"></a>分散破坏。<a id="a-Aj"></a>略说如前。<a id="a-Ak"></a>乃至举高七千由旬。<a id="a-Al"></a>分散破坏。<a id="a-Am"></a>亦复如是。<a id="a-An"></a>诸比丘。<a id="a-Ao"></a>但由内铁围山大铁围山二山障故。<a id="a-Ap"></a>不来至此。<a id="a-Aq"></a>诸比丘。<a id="a-Ar"></a>彼内铁围山大铁围山二山威德。<a id="a-As"></a>有大利益。<a id="a-At"></a>乃能如是。<a id="a-Au"></a>为此四洲四世界中诸众生等作依止业。</p>
  <p id="aAv">复次诸比丘。<a id="a-Aw"></a>当阎浮洲南二铁围山外。<a id="a-Ax"></a>有阎魔王宫殿住处。<a id="a-Ay"></a>纵广正等六千由旬。<a id="a-Az"></a>七重墙壁。<a id="a-B0"></a>七重栏楯。<a id="a-B1"></a>七重铃网。<a id="a-B2"></a>其外七重多罗行树。<a id="a-B3"></a>周匝围绕。<a id="a-B4"></a>杂色可观。<a id="a-B5"></a>七宝所成。<a id="a-B6"></a>所谓金银琉璃颇梨赤珠车磲玛瑙等之所成就。<a id="a-B7"></a>于其四方各有诸门。<a id="a-B8"></a>一一诸门。<a id="a-B9"></a>皆有却敌楼橹台殿园苑花池。<a id="a-BA"></a>是诸花池。<a id="a-BB"></a>及园苑内。<a id="a-BC"></a>有种种树。<a id="a-BD"></a>其树各有种种众叶。<a id="a-BE"></a>种种妙花。<a id="a-BF"></a>种种美果。<a id="a-BG"></a>弥满遍布。<a id="a-BH"></a>种种诸香。<a id="a-BI"></a>随风远熏。<a id="a-BJ"></a>种种众鸟。<a id="a-BK"></a>各各和鸣。<a id="a-BL"></a>复次诸比丘。<a id="a-BM"></a>彼阎魔王。<a id="a-BN"></a>以其恶业不善果故。<a id="a-BO"></a>于夜三时及昼三时。<a id="a-BP"></a>自然而有赤融铜汁。<a id="a-BQ"></a>在前出生。<a id="a-BR"></a>当于是时。<a id="a-BS"></a>其王宫殿。<a id="a-BT"></a>即变为铁。<a id="a-BU"></a>于先所有五欲功德。<a id="a-BV"></a>在目前者。<a id="a-BW"></a>皆没不现。<a id="a-BX"></a>若在宫内即于宫内。<a id="a-BY"></a>如是出生。<a id="a-BZ"></a>时阎魔王见此事已。<a id="a-Ba"></a>怖畏不安。<a id="a-Bb"></a>诸毛皆竖。<a id="a-Bc"></a>即便出外。<a id="a-Bd"></a>若在宫外。<a id="a-Be"></a>即复于外如是出生。<a id="a-Bf"></a>时阎魔王心生怖畏。<a id="a-Bg"></a>颤动不安。<a id="a-Bh"></a>身有诸毛。<a id="a-Bi"></a>一时皆竖。<a id="a-Bj"></a>即走入内。<a id="a-Bk"></a>时守狱者。<a id="a-Bl"></a>取阎摩王高举[打-丁+僕]之。<a id="a-Bm"></a>置热铁地上。<a id="a-Bn"></a>其地炽燃。<a id="a-Bo"></a>极大猛盛。<a id="a-Bp"></a>光焰炎赫。<a id="a-Bq"></a>[打-丁+僕]令卧已。<a id="a-Br"></a>即以铁钳。<a id="a-Bs"></a>开张其口。<a id="a-Bt"></a>以融铜汁。<a id="a-Bu"></a>泻置口中。<a id="a-Bv"></a>时阎摩王被烧唇口。<a id="a-Bw"></a>烧唇口已。<a id="a-Bx"></a>次烧其舌。<a id="a-By"></a>既烧舌已。<a id="a-Bz"></a>复烧咽喉。<a id="a-C0"></a>烧咽喉已。<a id="a-C1"></a>复烧大肠及小肠等。<a id="a-C2"></a>次第燋燃。<a id="a-C3"></a>从下而出。<a id="a-C4"></a>当于尔时。<a id="a-C5"></a>彼阎摩王。<a id="a-C6"></a>作如是念。<a id="a-C7"></a>一切众生。<a id="a-C8"></a>以于往昔身作恶行口作恶行意作恶行。<a id="a-C9"></a>是故彼等皆受如是种种异色无量苦恼心不喜事。<a id="a-CA"></a>如地狱中。<a id="a-CB"></a>诸众生等。<a id="a-CC"></a>今我此身并余众生与阎摩王同作业者。<a id="a-CD"></a>亦复如是。<a id="a-CE"></a>呜呼愿我从今舍此身已。<a id="a-CF"></a>更得身时。<a id="a-CG"></a>俱于人间。<a id="a-CH"></a>相逢受生。<a id="a-CI"></a>令我尔时于如来法中当得信解。<a id="a-CJ"></a>得信解已。<a id="a-CK"></a>我于彼处复当更得信解具足。<a id="a-CL"></a>剃除须发。<a id="a-CM"></a>着袈裟衣。<a id="a-CN"></a>得正信解。<a id="a-CO"></a>从家出家。<a id="a-CP"></a>我于尔时。<a id="a-CQ"></a>既出家已。<a id="a-CR"></a>和合不久。<a id="a-CS"></a>便于善男子。<a id="a-CT"></a>为何事故。<a id="a-CU"></a>得正信解。<a id="a-CV"></a>从家出家。<a id="a-CW"></a>无上梵行所尽之处。<a id="a-CX"></a>现见法中。<a id="a-CY"></a>自得通证。<a id="a-CZ"></a>具足证已。<a id="a-Ca"></a>愿我当言。<a id="a-Cb"></a>我今生死已尽。<a id="a-Cc"></a>梵行已立。<a id="a-Cd"></a>所应作者。<a id="a-Ce"></a>皆已作讫。<a id="a-Cf"></a>更不复于后世受生。</p>
  <p id="aCg">诸比丘。<a id="a-Ch"></a>彼阎摩王。<a id="a-Ci"></a>复于是时。<a id="a-Cj"></a>发如是等熏习善念。<a id="a-Ck"></a>即于尔时。<a id="a-Cl"></a>彼阎摩王所住宫殿。<a id="a-Cm"></a>还成七宝。<a id="a-Cn"></a>种种出生。<a id="a-Co"></a>犹如诸天五欲功德现前具足。<a id="a-Cp"></a>尔时阎摩王。<a id="a-Cq"></a>复作是念。<a id="a-Cr"></a>一切众生。<a id="a-Cs"></a>以身善行口意善行。<a id="a-Ct"></a>便得快乐。<a id="a-Cu"></a>唯愿彼等各各皆受如是安乐。<a id="a-Cv"></a>譬如空居诸夜叉辈。<a id="a-Cw"></a>所谓我身及余阎摩王。<a id="a-Cx"></a>诸有众生。<a id="a-Cy"></a>同集业者。<a id="a-Cz"></a>诸比丘。<a id="a-D0"></a>有三天使在于世间。<a id="a-D1"></a>何等为三。<a id="a-D2"></a>所谓老病死也。<a id="a-D3"></a>诸比丘。<a id="a-D4"></a>有一种人。<a id="a-D5"></a>以自放逸身行恶行口行恶行意行恶行。<a id="a-D6"></a>如是等人。<a id="a-D7"></a>身口及意。<a id="a-D8"></a>皆行于恶。<a id="a-D9"></a>以此因缘。<a id="a-DA"></a>身坏命终。<a id="a-DB"></a>趣于恶道。<a id="a-DC"></a>生地狱中。<a id="a-DD"></a>诸守狱者。<a id="a-DE"></a>应时即来。<a id="a-DF"></a>驱彼众生。<a id="a-DG"></a>至阎摩王前白言。<a id="a-DH"></a>天王。<a id="a-DI"></a>此等众生昔在人间。<a id="a-DJ"></a>纵逸自在。<a id="a-DK"></a>不善和合。<a id="a-DL"></a>恣身口意。<a id="a-DM"></a>行于恶行。<a id="a-DN"></a>以其身口及意行恶行故。<a id="a-DO"></a>今来生此。<a id="a-DP"></a>唯愿天王。<a id="a-DQ"></a>善教示之。<a id="a-DR"></a>善呵责之。</p>
  <p id="aDS">时阎摩王问罪人言。<a id="a-DT"></a>汝善丈夫。<a id="a-DU"></a>昔在人间。<a id="a-DV"></a>第一天使。<a id="a-DW"></a>善教示汝。<a id="a-DX"></a>善呵责汝。<a id="a-DY"></a>岂得不见彼初天使出现生耶。<a id="a-DZ"></a>答言。<a id="a-Da"></a>大天。<a id="a-Db"></a>我实不见。<a id="a-Dc"></a>时阎摩王重复告言。<a id="a-Dd"></a>丈夫汝岂不见。<a id="a-De"></a>昔在世间为人身时。<a id="a-Df"></a>或作妇女。<a id="a-Dg"></a>或作丈夫。<a id="a-Dh"></a>衰老相现。<a id="a-Di"></a>摩诃罗时。<a id="a-Dj"></a>齿落发白。<a id="a-Dk"></a>皮肤缓皱。<a id="a-Dl"></a>黑黡遍体。<a id="a-Dm"></a>状若胡麻。<a id="a-Dn"></a>膊伛背曲。<a id="a-Do"></a>行步跛蹇。<a id="a-Dp"></a>足不依身。<a id="a-Dq"></a>左右倾侧。<a id="a-Dr"></a>颈细皮宽。<a id="a-Ds"></a>两边垂缓。<a id="a-Dt"></a>犹若牛[古*頁]。<a id="a-Du"></a>唇口干枯。<a id="a-Dv"></a>喉舌燥涩。<a id="a-Dw"></a>身体屈弱。<a id="a-Dx"></a>气力绵微。<a id="a-Dy"></a>喘息出声。<a id="a-Dz"></a>犹如挽锯。<a id="a-E0"></a>向前欲倒。<a id="a-E1"></a>恃杖而行。<a id="a-E2"></a>盛年衰损。<a id="a-E3"></a>血肉消竭。<a id="a-E4"></a>羸瘦尪弱。<a id="a-E5"></a>趣来世路。<a id="a-E6"></a>举动沉滞。<a id="a-E7"></a>无复壮形。<a id="a-E8"></a>乃至身心。<a id="a-E9"></a>恒常颤掉。<a id="a-EA"></a>一切支节。<a id="a-EB"></a>疲懈难摄。<a id="a-EC"></a>汝见之不。<a id="a-ED"></a>彼人答言。<a id="a-EE"></a>大天。<a id="a-EF"></a>我实见之。<a id="a-EG"></a>时阎摩王复告之言。<a id="a-EH"></a>汝愚痴人。<a id="a-EI"></a>无有智慧。<a id="a-EJ"></a>昔日既见如是相貌。<a id="a-EK"></a>云何不作如是思惟。<a id="a-EL"></a>我今此身。<a id="a-EM"></a>亦有是法。<a id="a-EN"></a>亦有是事。<a id="a-EO"></a>我亦未离如是等法。<a id="a-EP"></a>我今具有如是老法。<a id="a-EQ"></a>未得远离。<a id="a-ER"></a>我当于身口意。<a id="a-ES"></a>亦可造作微妙善业。<a id="a-ET"></a>使我当有长夜利益安乐之报。</p>
  <p id="aEU">尔时彼人复答言。<a id="a-EV"></a>大天。<a id="a-EW"></a>我实。<a id="a-EX"></a>不作如是思惟。<a id="a-EY"></a>何以故。<a id="a-EZ"></a>以心纵荡行放逸故。<a id="a-Ea"></a>时阎摩王又更告言。<a id="a-Eb"></a>汝愚痴人。<a id="a-Ec"></a>若如是者。<a id="a-Ed"></a>汝自懈怠行放逸故。<a id="a-Ee"></a>不修身口及意善业。<a id="a-Ef"></a>以是因缘汝当长夜得大苦恼。<a id="a-Eg"></a>无有安乐。<a id="a-Eh"></a>是故汝当具足受此放逸之罪。<a id="a-Ei"></a>得如是等恶业果报。<a id="a-Ej"></a>亦如诸余放逸众生受此罪报。<a id="a-Ek"></a>又汝诸人。<a id="a-El"></a>此之苦报恶业果者。<a id="a-Em"></a>非汝母作。<a id="a-En"></a>非汝父作。<a id="a-Eo"></a>非汝兄弟作。<a id="a-Ep"></a>非姐妹作。<a id="a-Eq"></a>非国王作。<a id="a-Er"></a>非诸天作。<a id="a-Es"></a>亦非往昔先人所作。<a id="a-Et"></a>是汝自身作此恶业。<a id="a-Eu"></a>今还聚集受此报也。<a id="a-Ev"></a>尔时阎摩王。<a id="a-Ew"></a>具以如是第一天使。<a id="a-Ex"></a>善加教示。<a id="a-Ey"></a>呵责彼已。<a id="a-Ez"></a>复以第二天使。<a id="a-F0"></a>善教示之。<a id="a-F1"></a>善呵责之。<a id="a-F2"></a>告言。<a id="a-F3"></a>诸人。<a id="a-F4"></a>汝岂不见第二天使世间出耶。<a id="a-F5"></a>答言。<a id="a-F6"></a>大天。<a id="a-F7"></a>我实不见。<a id="a-F8"></a>王复告言。<a id="a-F9"></a>汝岂不见。<a id="a-FA"></a>昔在世间作人身时。<a id="a-FB"></a>若妇女身。<a id="a-FC"></a>若丈夫身。<a id="a-FD"></a>四大和合。<a id="a-FE"></a>忽尔乖违。<a id="a-FF"></a>病苦所侵。<a id="a-FG"></a>缠绵困笃。<a id="a-FH"></a>或卧小床。<a id="a-FI"></a>或卧大床。<a id="a-FJ"></a>以自粪屎污秽于身。<a id="a-FK"></a>宛转其中。<a id="a-FL"></a>不得自在。<a id="a-FM"></a>眠卧起坐。<a id="a-FN"></a>仰人扶侍。<a id="a-FO"></a>洗拭抱持。<a id="a-FP"></a>与饮与食。<a id="a-FQ"></a>一切须人。<a id="a-FR"></a>汝见之不。</p>
  <p id="aFS">彼人答言。<a id="a-FT"></a>大天。<a id="a-FU"></a>我实见之。<a id="a-FV"></a>王复告言。<a id="a-FW"></a>痴人汝见如是。<a id="a-FX"></a>若巧智者。<a id="a-FY"></a>云何不作如是思惟。<a id="a-FZ"></a>我今亦有如是之法。<a id="a-Fa"></a>我今亦有如是之事。<a id="a-Fb"></a>我亦未离如是之患法。<a id="a-Fc"></a>我亦自有如是患事。<a id="a-Fd"></a>即未免脱。<a id="a-Fe"></a>应自觉知。<a id="a-Ff"></a>我今亦可作诸善业。<a id="a-Fg"></a>若身若口若意善业。<a id="a-Fh"></a>令我当来长夜得于大利益事大安乐事。<a id="a-Fi"></a>彼人答言。<a id="a-Fj"></a>不也。<a id="a-Fk"></a>大天。<a id="a-Fl"></a>我实不作如是思惟。<a id="a-Fm"></a>以懈怠心行放逸故。</p>
  <p id="aFn">王复告言。<a id="a-Fo"></a>痴人汝今既是行放逸者。<a id="a-Fp"></a>懒惰懈怠不作善业。<a id="a-Fq"></a>若身若口若意善业。<a id="a-Fr"></a>汝何能得长夜利益及安乐报。<a id="a-Fs"></a>是故汝当修行善事。<a id="a-Ft"></a>若行放逸。<a id="a-Fu"></a>随放逸故。<a id="a-Fv"></a>汝此恶业。<a id="a-Fw"></a>非父母作。<a id="a-Fx"></a>非兄弟作。<a id="a-Fy"></a>非姐妹作。<a id="a-Fz"></a>非王非天亦非往昔先人所作。<a id="a-G0"></a>非诸沙门及婆罗门等之所造作。<a id="a-G1"></a>此之恶业汝既自作。<a id="a-G2"></a>汝还自受此果报也。</p>
  <p id="aG3">时阎摩王次以如是第二天使。<a id="a-G4"></a>善加教示。<a id="a-G5"></a>呵责彼已。<a id="a-G6"></a>更以第三天使。<a id="a-G7"></a>善教示之。<a id="a-G8"></a>善呵责之。<a id="a-G9"></a>语言。<a id="a-GA"></a>汝愚痴人。<a id="a-GB"></a>汝昔人间作人身时。<a id="a-GC"></a>岂可不见第三天使世间出耶。<a id="a-GD"></a>答言。<a id="a-GE"></a>大天。<a id="a-GF"></a>我实不见。<a id="a-GG"></a>时阎摩王复告之言。<a id="a-GH"></a>汝愚痴人。<a id="a-GI"></a>在世间时。<a id="a-GJ"></a>岂复不见若妇女身。<a id="a-GK"></a>若丈夫身。<a id="a-GL"></a>随时命终。<a id="a-GM"></a>置于床上。<a id="a-GN"></a>以杂色衣。<a id="a-GO"></a>而蒙覆之。<a id="a-GP"></a>将出聚落。<a id="a-GQ"></a>又作种种斗帐轩盖。<a id="a-GR"></a>周匝庄严眷属围绕。<a id="a-GS"></a>绝弃璎珞。<a id="a-GT"></a>举手散发。<a id="a-GU"></a>灰土坌头。<a id="a-GV"></a>极大悲恼。<a id="a-GW"></a>号啕哭泣。<a id="a-GX"></a>或言呜呼。<a id="a-GY"></a>或言多多。<a id="a-GZ"></a>或言养育。<a id="a-Ga"></a>举声大叫。<a id="a-Gb"></a>捶胸哀恸。<a id="a-Gc"></a>种种语言。<a id="a-Gd"></a>酸哽楚切。<a id="a-Ge"></a>汝悉见不。<a id="a-Gf"></a>答言。<a id="a-Gg"></a>大天。<a id="a-Gh"></a>我实见之。<a id="a-Gi"></a>时阎摩王复告之言。<a id="a-Gj"></a>痴人汝昔既见如此等事。<a id="a-Gk"></a>何不自作如是思惟。<a id="a-Gl"></a>我今亦有如是之法。<a id="a-Gm"></a>我身亦有如是之事。<a id="a-Gn"></a>我既未脱如是事者。<a id="a-Go"></a>我亦有死。<a id="a-Gp"></a>亦有死法。<a id="a-Gq"></a>未得免离。<a id="a-Gr"></a>我今宜可作诸善业。<a id="a-Gs"></a>若身若口若意善业。<a id="a-Gt"></a>为我长夜得大利益得安乐故。<a id="a-Gu"></a>尔时彼人答言。<a id="a-Gv"></a>大天。<a id="a-Gw"></a>我实不作如是思惟。<a id="a-Gx"></a>何以故。<a id="a-Gy"></a>以放逸故。</p>
  <p id="aGz">时阎摩王复告之言。<a id="a-H0"></a>痴人汝今既是放逸行者。<a id="a-H1"></a>以放逸故。<a id="a-H2"></a>不作善业。<a id="a-H3"></a>亦不为汝长夜利益长夜安乐故。<a id="a-H4"></a>聚集其余身口意善。<a id="a-H5"></a>是故汝今有如是事。<a id="a-H6"></a>谓放逸行。<a id="a-H7"></a>以放逸故。<a id="a-H8"></a>汝自造此恶不善业。<a id="a-H9"></a>汝此恶业。<a id="a-HA"></a>非父母作。<a id="a-HB"></a>非兄弟作。<a id="a-HC"></a>非姐妹作。<a id="a-HD"></a>非王非天亦非往昔先人所作。<a id="a-HE"></a>又非沙门婆罗门作。<a id="a-HF"></a>汝此恶业是汝自作。<a id="a-HG"></a>自聚集故。<a id="a-HH"></a>得此果报。<a id="a-HI"></a>汝还自受。<a id="a-HJ"></a>时阎摩王。<a id="a-HK"></a>具足以此第三天使。<a id="a-HL"></a>教示呵责彼诸罪人。<a id="a-HM"></a>呵责讫已。<a id="a-HN"></a>饬令将去。<a id="a-HO"></a>时守狱者。<a id="a-HP"></a>即执罪人两足两臂。<a id="a-HQ"></a>以头向下。<a id="a-HR"></a>以足向上。<a id="a-HS"></a>遥掷置于诸地狱中。<a id="a-HT"></a>尔时世尊说此偈言。</p>
  <p id="aHU">众生造作恶业已　　死后堕于恶趣中</p>
  <p id="aHV">时阎摩王见彼来　　以悲愍心而呵责</p>
  <p id="aHW">汝昔在于人间时　　可不见于老病死</p>
  <p id="aHX">此是天使来告示　　云何放逸不觉知</p>
  <p id="aHY">纵身口意染诸尘　　不行施戒自调伏</p>
  <p id="aHZ">如此云何名有识　　而不造作利益因</p>
  <p id="aHa">尔时如法阎摩王　　作是呵责罪人已</p>
  <p id="aHb">彼人喘息心惊怖　　举身颤掉白王言</p>
  <p id="aHc">我昔由随恶朋友　　闻诸善法心不喜</p>
  <p id="aHd">贪欲嗔恚所缠覆　　不作自利故损身</p>
  <p id="aHe">王言汝不修善因　　唯造种种诸恶业</p>
  <p id="aHf">痴人今日当得果　　受彼业故来地狱</p>
  <p id="aHg">如此一切诸恶业　　非父非母之所作</p>
  <p id="aHh">亦非沙门婆罗门　　又非国王诸天造</p>
  <p id="aHi">此但是汝自所作　　诸恶业种不净故</p>
  <p id="aHj">自既作此诸恶业　　今当分受此恶果</p>
  <p id="aHk">彼王以是三天使　　次第教示呵责已</p>
  <p id="aHl">于是狱主阎摩王　　弃舍罪人令将去</p>
  <p id="aHm">阎摩世中居住者　　即前执取诸罪人</p>
  <p id="aHn">牵将趣于地狱所　　极大可畏毛竖处</p>
  <p id="aHo">四边相向有四门　　四方四维皆齐整</p>
  <p id="aHp">周回院墙悉是铁　　四面复以铁为栏</p>
  <p id="aHq">炽燃热铁以为地　　光焰猛盛烟火合</p>
  <p id="aHr">遥见可畏心破裂　　严炽炎赫不可向</p>
  <p id="aHs">犹如一百由旬内　　大火炽燃悉弥满</p>
  <p id="aHt">其中所烧众生类　　皆由往昔作恶因</p>
  <p id="aHu">被三天使之所诃　　而心放逸无觉察</p>
  <p id="aHv">彼等于今长夜悔　　皆由往昔下劣心</p>
  <p id="aHw">诸有智慧众生等　　若见天使来开导</p>
  <p id="aHx">应当精勤莫放逸　　此圣法王善巧说</p>
  <p id="aHy">既见闻已当惊恐　　诸有生死穷尽处</p>
  <p id="aHz">一切无过于涅槃　　种种患尽无有余</p>
  <p id="aI0">至彼安隐则快乐　　如是见法得寂灭</p>
  <p id="aI1">所谓已度诸恐怖　　自然清净得涅槃</p>
 </body>
</html>