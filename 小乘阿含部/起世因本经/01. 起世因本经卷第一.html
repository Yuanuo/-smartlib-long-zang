<!doctype html>
<html id="z3IBUJAZu" data-ver="1629">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第一</h1>
  <h2 id="a2">阎浮洲品第一</h2>
  <p id="a3">如是我闻。<a id="a-4"></a>一时婆伽婆在舍婆提城迦利罗石室。<a id="a-5"></a>时诸比丘。<a id="a-6"></a>食后皆集常说法堂。<a id="a-7"></a>一时坐已。<a id="a-8"></a>各各生念。<a id="a-9"></a>便共议言。<a id="a-A"></a>是诸长老。<a id="a-B"></a>未曾有也。<a id="a-C"></a>今此世间。<a id="a-D"></a>众生所居国土天地。<a id="a-E"></a>云何成立。<a id="a-F"></a>云何散坏。<a id="a-G"></a>云何坏已而复成立。<a id="a-H"></a>云何立已而得安住。</p>
  <p id="aI">尔时世尊独在静室。<a id="a-J"></a>天耳彻听。<a id="a-K"></a>清净过人。<a id="a-L"></a>闻诸比丘食后皆集常说法堂共作如是希有言论。<a id="a-M"></a>世尊闻已。<a id="a-N"></a>晡时出禅。<a id="a-O"></a>从石室起。<a id="a-P"></a>往法堂上。<a id="a-Q"></a>在诸比丘大众之前。<a id="a-R"></a>依常敷座。<a id="a-S"></a>俨然端坐。<a id="a-T"></a>于是世尊知而故问。<a id="a-U"></a>汝等比丘。<a id="a-V"></a>于此集坐。<a id="a-W"></a>向来议论有何所说。<a id="a-X"></a>时诸比丘同白佛言。<a id="a-Y"></a>大德世尊。<a id="a-Z"></a>我等比丘。<a id="a-a"></a>于此法堂。<a id="a-b"></a>食后共集。<a id="a-c"></a>大众详议作如是言。<a id="a-d"></a>是诸长老。<a id="a-e"></a>未曾有也。<a id="a-f"></a>云何世间如是成立。<a id="a-g"></a>云何世间如是散坏。<a id="a-h"></a>云何世间坏已复立。<a id="a-i"></a>云何世间立已安住。<a id="a-j"></a>大德世尊。<a id="a-k"></a>我等向来集坐言论。<a id="a-l"></a>正议斯事。</p>
  <p id="am">尔时佛告诸比丘言。<a id="a-n"></a>善哉善哉。<a id="a-o"></a>汝诸比丘。<a id="a-p"></a>乃能如是。<a id="a-q"></a>如法信行。<a id="a-r"></a>诸善男子。<a id="a-s"></a>汝以信故。<a id="a-t"></a>舍家出家。<a id="a-u"></a>汝等若能共集一处。<a id="a-v"></a>作如是等如法语者。<a id="a-w"></a>不可思议。<a id="a-x"></a>汝等比丘。<a id="a-y"></a>若集坐时。<a id="a-z"></a>应当修此二种法行。<a id="a-10"></a>各为己业。<a id="a-11"></a>不生怠慢。<a id="a-12"></a>所谓论说法义。<a id="a-13"></a>及圣默然。<a id="a-14"></a>若能尔者。<a id="a-15"></a>汝等当听如来所说如是之义。<a id="a-16"></a>世间成立。<a id="a-17"></a>世间散坏。<a id="a-18"></a>世间坏已而复成立。<a id="a-19"></a>世间立已而得安住。</p>
  <p id="a1A">时诸比丘同白佛言。<a id="a-1B"></a>大德世尊。<a id="a-1C"></a>今正是时。<a id="a-1D"></a>修伽多。<a id="a-1E"></a>今正是时。<a id="a-1F"></a>若佛世尊。<a id="a-1G"></a>为诸比丘说此义者。<a id="a-1H"></a>我诸比丘。<a id="a-1I"></a>闻世尊说。<a id="a-1J"></a>当如是持。</p>
  <p id="a1K">尔时佛告诸比丘言。<a id="a-1L"></a>汝等比丘。<a id="a-1M"></a>谛听谛听。<a id="a-1N"></a>善思念之。<a id="a-1O"></a>我当为汝次第演说。<a id="a-1P"></a>时诸比丘同白佛言。<a id="a-1Q"></a>唯然世尊。<a id="a-1R"></a>愿乐欲闻。</p>
  <p id="a1S">佛言。<a id="a-1T"></a>比丘。<a id="a-1U"></a>如一日月所行之处。<a id="a-1V"></a>照四天下。<a id="a-1W"></a>如是等类。<a id="a-1X"></a>四天世界。<a id="a-1Y"></a>有千日月所照之处。<a id="a-1Z"></a>此则名为一千世界。<a id="a-1a"></a>诸比丘。<a id="a-1b"></a>千世界中。<a id="a-1c"></a>千月千日千须弥山王。<a id="a-1d"></a>四千小洲。<a id="a-1e"></a>四千大洲。<a id="a-1f"></a>四千小海。<a id="a-1g"></a>四千大海。<a id="a-1h"></a>四千龙种姓。<a id="a-1i"></a>四千大龙种姓。<a id="a-1j"></a>四千金翅鸟种姓。<a id="a-1k"></a>四千大金翅鸟种姓。<a id="a-1l"></a>四千恶道处种姓。<a id="a-1m"></a>四千大恶道处种姓。<a id="a-1n"></a>四千小王。<a id="a-1o"></a>四千大王。<a id="a-1p"></a>七千种种大树。<a id="a-1q"></a>八千种种大山。<a id="a-1r"></a>十千种种大泥犁。<a id="a-1s"></a>千阎摩王。<a id="a-1t"></a>千阎浮洲。<a id="a-1u"></a>千瞿陀尼。<a id="a-1v"></a>千弗婆提。<a id="a-1w"></a>千郁单越。<a id="a-1x"></a>千四天王天。<a id="a-1y"></a>千三十三天。<a id="a-1z"></a>千夜摩天。<a id="a-20"></a>千兜率陀天。<a id="a-21"></a>千化乐天。<a id="a-22"></a>千他化自在天。<a id="a-23"></a>千摩罗天。<a id="a-24"></a>千梵世天。<a id="a-25"></a>诸比丘。<a id="a-26"></a>于梵世中。<a id="a-27"></a>有一梵王。<a id="a-28"></a>威力最强。<a id="a-29"></a>无能降伏。<a id="a-2A"></a>统摄千梵自在王领。<a id="a-2B"></a>云我能作能化能幻。<a id="a-2C"></a>云我如父。<a id="a-2D"></a>于诸事中。<a id="a-2E"></a>自作如是憍大语已。<a id="a-2F"></a>即生我慢。<a id="a-2G"></a>如来不尔。<a id="a-2H"></a>所以者何。<a id="a-2I"></a>一切世间。<a id="a-2J"></a>各随业力。<a id="a-2K"></a>现起成立。<a id="a-2L"></a>诸比丘。<a id="a-2M"></a>此千世界。<a id="a-2N"></a>犹如周罗(周罗者隋言髻)。<a id="a-2O"></a>名小千世界。<a id="a-2P"></a>诸比丘。<a id="a-2Q"></a>尔所周罗一千世界。<a id="a-2R"></a>是名第二中千世界。<a id="a-2S"></a>诸比丘。<a id="a-2T"></a>如此第二中千世界。<a id="a-2U"></a>以为一数。<a id="a-2V"></a>复满千界。<a id="a-2W"></a>是名三千大千世界。<a id="a-2X"></a>诸比丘。<a id="a-2Y"></a>此三千大千世界。<a id="a-2Z"></a>同时成立。<a id="a-2a"></a>同时成已而复散坏。<a id="a-2b"></a>同时坏已而复还立。<a id="a-2c"></a>同时立已而得安住。<a id="a-2d"></a>如是世界。<a id="a-2e"></a>周遍烧已。<a id="a-2f"></a>名为散坏。<a id="a-2g"></a>周遍起已。<a id="a-2h"></a>名为成立。<a id="a-2i"></a>周遍住已。<a id="a-2j"></a>名为安住。<a id="a-2k"></a>是为无畏一佛刹土众生所居。</p>
  <p id="a2l">诸比丘。<a id="a-2m"></a>今此大地。<a id="a-2n"></a>厚四十八万由旬。<a id="a-2o"></a>周阔无量。<a id="a-2p"></a>如是大地。<a id="a-2q"></a>住于水上。<a id="a-2r"></a>水住风上。<a id="a-2s"></a>风依虚空。<a id="a-2t"></a>诸比丘。<a id="a-2u"></a>此大地下。<a id="a-2v"></a>所有水聚。<a id="a-2w"></a>厚六十万由旬。<a id="a-2x"></a>周阔无量。<a id="a-2y"></a>彼水聚下。<a id="a-2z"></a>所有风聚。<a id="a-30"></a>厚三十六万由旬。<a id="a-31"></a>周阔无量。<a id="a-32"></a>诸比丘。<a id="a-33"></a>此大海水。<a id="a-34"></a>最极深处。<a id="a-35"></a>深八万四千由旬。<a id="a-36"></a>周阔无量。<a id="a-37"></a>诸比丘。<a id="a-38"></a>须弥山王。<a id="a-39"></a>下入海水。<a id="a-3A"></a>八万四千由旬。<a id="a-3B"></a>上出海水。<a id="a-3C"></a>亦八万四千由旬。<a id="a-3D"></a>须弥山王。<a id="a-3E"></a>其底平正。<a id="a-3F"></a>下根连住大金轮上。<a id="a-3G"></a>诸比丘。<a id="a-3H"></a>须弥山王。<a id="a-3I"></a>在大海中。<a id="a-3J"></a>下狭上阔。<a id="a-3K"></a>渐渐宽大。<a id="a-3L"></a>端直不曲。<a id="a-3M"></a>大身牢固。<a id="a-3N"></a>佳妙殊特。<a id="a-3O"></a>最胜可观。<a id="a-3P"></a>四宝合成。<a id="a-3Q"></a>所谓金银琉璃颇梨。<a id="a-3R"></a>须弥山上。<a id="a-3S"></a>生种种树。<a id="a-3T"></a>其树郁茂。<a id="a-3U"></a>出种种香。<a id="a-3V"></a>其香远熏。<a id="a-3W"></a>遍满诸山。<a id="a-3X"></a>多众圣贤。<a id="a-3Y"></a>最大威德。<a id="a-3Z"></a>胜妙天神之所止住。</p>
  <p id="a3a">诸比丘。<a id="a-3b"></a>须弥山王。<a id="a-3c"></a>上分有峰。<a id="a-3d"></a>四面挺出。<a id="a-3e"></a>曲临海上。<a id="a-3f"></a>各高七百由旬。<a id="a-3g"></a>殊妙可爱。<a id="a-3h"></a>七宝合成。<a id="a-3i"></a>所谓金银琉璃颇梨真珠车磲玛瑙之所庄挍。<a id="a-3j"></a>诸比丘。<a id="a-3k"></a>须弥山下。<a id="a-3l"></a>别有三级。<a id="a-3m"></a>诸神住处。<a id="a-3n"></a>其最下级。<a id="a-3o"></a>纵广正等。<a id="a-3p"></a>六十由旬。<a id="a-3q"></a>七重墙院。<a id="a-3r"></a>七重栏楯。<a id="a-3s"></a>七重铃网。<a id="a-3t"></a>复有七重多罗行树。<a id="a-3u"></a>周匝围绕。<a id="a-3v"></a>端严可爱。<a id="a-3w"></a>其树皆以金银琉璃颇梨赤珠车磲玛瑙七宝所成。<a id="a-3x"></a>一一墙院。<a id="a-3y"></a>各有四门。<a id="a-3z"></a>于一一门。<a id="a-40"></a>有诸垒堞重阁辇轩却敌楼橹台殿房廊苑园池沼。<a id="a-41"></a>具足庄严。<a id="a-42"></a>一一池中。<a id="a-43"></a>并出妙华。<a id="a-44"></a>散众香气。<a id="a-45"></a>有诸树林。<a id="a-46"></a>种种茎叶。<a id="a-47"></a>种种花果悉皆具足。<a id="a-48"></a>亦出种种殊妙香气。<a id="a-49"></a>复有诸鸟。<a id="a-4A"></a>各出妙音。<a id="a-4B"></a>鸣声间杂。<a id="a-4C"></a>和雅清畅。<a id="a-4D"></a>其第二级。<a id="a-4E"></a>纵广正等。<a id="a-4F"></a>四十由旬。<a id="a-4G"></a>七重墙院。<a id="a-4H"></a>七重栏楯。<a id="a-4I"></a>七重铃网。<a id="a-4J"></a>多罗行树亦有七重。<a id="a-4K"></a>周匝齐平。<a id="a-4L"></a>端严可爱。<a id="a-4M"></a>亦为七宝。<a id="a-4N"></a>金银琉璃颇梨赤珠车磲玛瑙之所挍饰。<a id="a-4O"></a>所有庄严。<a id="a-4P"></a>门观楼阁台殿园池果树众鸟。<a id="a-4Q"></a>皆悉具足。<a id="a-4R"></a>其最上级。<a id="a-4S"></a>纵广正等。<a id="a-4T"></a>二十由旬。<a id="a-4U"></a>七重墙院。<a id="a-4V"></a>乃至诸鸟。<a id="a-4W"></a>各出妙音。<a id="a-4X"></a>莫不具足。<a id="a-4Y"></a>诸比丘。<a id="a-4Z"></a>于下级中。<a id="a-4a"></a>有夜叉住。<a id="a-4b"></a>名曰钵手。<a id="a-4c"></a>第二级中。<a id="a-4d"></a>有夜叉住。<a id="a-4e"></a>名曰持鬘。<a id="a-4f"></a>于上级中。<a id="a-4g"></a>有夜叉住。<a id="a-4h"></a>名曰常醉。</p>
  <p id="a4i">诸比丘。<a id="a-4j"></a>须弥山半。<a id="a-4k"></a>高四万二千由旬。<a id="a-4l"></a>有四大天王所居宫殿。<a id="a-4m"></a>须弥山上。<a id="a-4n"></a>有三十三天宫殿。<a id="a-4o"></a>帝释所居。<a id="a-4p"></a>三十三天已上一倍。<a id="a-4q"></a>有夜摩诸天所居宫殿。<a id="a-4r"></a>夜摩天上。<a id="a-4s"></a>又更一倍。<a id="a-4t"></a>有兜率陀天所居宫殿。<a id="a-4u"></a>兜率天上。<a id="a-4v"></a>又更一倍。<a id="a-4w"></a>有化乐诸天所居宫殿。<a id="a-4x"></a>化乐天上。<a id="a-4y"></a>又更一倍。<a id="a-4z"></a>有他化自在诸天宫殿。<a id="a-50"></a>他化天上。<a id="a-51"></a>又更一倍。<a id="a-52"></a>有梵身诸天所居宫殿。<a id="a-53"></a>他化天上。<a id="a-54"></a>梵身天下。<a id="a-55"></a>于其中间。<a id="a-56"></a>有摩罗波旬诸天宫殿。<a id="a-57"></a>倍梵身上。<a id="a-58"></a>有光音天。<a id="a-59"></a>倍光音上。<a id="a-5A"></a>有遍净天。<a id="a-5B"></a>倍遍净上。<a id="a-5C"></a>有广果天。<a id="a-5D"></a>倍广果上。<a id="a-5E"></a>有不粗天。<a id="a-5F"></a>广果天上。<a id="a-5G"></a>不粗天下。<a id="a-5H"></a>其间别有诸天宫殿所居之处名无想众生。<a id="a-5I"></a>倍不粗上。<a id="a-5J"></a>有不恼天。<a id="a-5K"></a>倍不恼上。<a id="a-5L"></a>有善见天。<a id="a-5M"></a>倍善见上。<a id="a-5N"></a>有善现天。<a id="a-5O"></a>倍善现上。<a id="a-5P"></a>有阿迦尼吒诸天宫殿。<a id="a-5Q"></a>诸比丘。<a id="a-5R"></a>阿迦尼吒已上。<a id="a-5S"></a>更有诸天。<a id="a-5T"></a>名无边空处。<a id="a-5U"></a>无边识处。<a id="a-5V"></a>无所有处。<a id="a-5W"></a>非想非非想处。<a id="a-5X"></a>此等皆名诸天住处。<a id="a-5Y"></a>诸比丘。<a id="a-5Z"></a>如是处所。<a id="a-5a"></a>如是界分。<a id="a-5b"></a>众生居住。<a id="a-5c"></a>是诸众生。<a id="a-5d"></a>若来若去。<a id="a-5e"></a>若生若灭。<a id="a-5f"></a>边际所极。<a id="a-5g"></a>此世界中。<a id="a-5h"></a>所有众生。<a id="a-5i"></a>有生老死。<a id="a-5j"></a>堕在如是生道中住。<a id="a-5k"></a>至此不过。<a id="a-5l"></a>是名娑婆世界无畏刹土。<a id="a-5m"></a>诸余十方一切世界。<a id="a-5n"></a>亦复如是。<a id="a-5o"></a>诸比丘。<a id="a-5p"></a>须弥山王。<a id="a-5q"></a>北面有洲。<a id="a-5r"></a>名郁单越。<a id="a-5s"></a>其地纵广。<a id="a-5t"></a>十千由旬。<a id="a-5u"></a>四方正等。<a id="a-5v"></a>彼洲人面。<a id="a-5w"></a>还似地形。<a id="a-5x"></a>诸比丘。<a id="a-5y"></a>须弥山王。<a id="a-5z"></a>东面有洲。<a id="a-60"></a>名弗婆提。<a id="a-61"></a>其地纵广。<a id="a-62"></a>九千由旬。<a id="a-63"></a>圆如满月。<a id="a-64"></a>彼洲人面。<a id="a-65"></a>还似地形。<a id="a-66"></a>诸比丘。<a id="a-67"></a>须弥山王。<a id="a-68"></a>西面有洲。<a id="a-69"></a>名瞿陀尼。<a id="a-6A"></a>其地纵广。<a id="a-6B"></a>八千由旬。<a id="a-6C"></a>形如半月。<a id="a-6D"></a>彼洲人面。<a id="a-6E"></a>还似地形。<a id="a-6F"></a>诸比丘。<a id="a-6G"></a>须弥山王。<a id="a-6H"></a>南面有洲。<a id="a-6I"></a>名阎浮提。<a id="a-6J"></a>其地纵广。<a id="a-6K"></a>七千由旬。<a id="a-6L"></a>北阔南狭。<a id="a-6M"></a>如婆罗门车。<a id="a-6N"></a>其中人面。<a id="a-6O"></a>还似地形。<a id="a-6P"></a>诸比丘。<a id="a-6Q"></a>须弥山王北面。<a id="a-6R"></a>天金所成。<a id="a-6S"></a>照郁单越洲。<a id="a-6T"></a>东面天银所成。<a id="a-6U"></a>照弗婆提洲。<a id="a-6V"></a>西面天颇梨所成。<a id="a-6W"></a>照瞿陀尼洲。<a id="a-6X"></a>南面天青琉璃所成。<a id="a-6Y"></a>照阎浮提洲。<a id="a-6Z"></a>诸比丘。<a id="a-6a"></a>郁单越洲。<a id="a-6b"></a>有一大树。<a id="a-6c"></a>名庵婆罗。<a id="a-6d"></a>其本纵广。<a id="a-6e"></a>有七由旬。<a id="a-6f"></a>下入于地。<a id="a-6g"></a>二十一由旬。<a id="a-6h"></a>高百由旬。<a id="a-6i"></a>枝叶垂覆。<a id="a-6j"></a>五十由旬。<a id="a-6k"></a>诸比丘。<a id="a-6l"></a>弗婆提洲。<a id="a-6m"></a>有一大树。<a id="a-6n"></a>名迦昙婆。<a id="a-6o"></a>其本纵广。<a id="a-6p"></a>亦七由旬。<a id="a-6q"></a>下入于地。<a id="a-6r"></a>二十一由旬。<a id="a-6s"></a>高百由旬枝叶垂覆五十由旬。<a id="a-6t"></a>诸比丘。<a id="a-6u"></a>瞿陀尼洲有一大树。<a id="a-6v"></a>名镇头迦。<a id="a-6w"></a>其本纵广。<a id="a-6x"></a>亦七由旬。<a id="a-6y"></a>乃至枝叶垂覆。<a id="a-6z"></a>五十由旬。<a id="a-70"></a>于彼树下。<a id="a-71"></a>有一石牛。<a id="a-72"></a>高一由旬。<a id="a-73"></a>以此因缘。<a id="a-74"></a>名瞿陀尼(隋言牛施)。<a id="a-75"></a>诸比丘。<a id="a-76"></a>此阎浮洲。<a id="a-77"></a>有一大树。<a id="a-78"></a>名曰阎浮。<a id="a-79"></a>其本纵广。<a id="a-7A"></a>亦七由旬。<a id="a-7B"></a>乃至枝叶垂覆。<a id="a-7C"></a>五十由旬。<a id="a-7D"></a>于此树下。<a id="a-7E"></a>有阎浮那檀金聚。<a id="a-7F"></a>高二十由旬。<a id="a-7G"></a>以此胜金出阎浮树下。<a id="a-7H"></a>是故名为阎浮那檀。<a id="a-7I"></a>阎浮那檀金者。<a id="a-7J"></a>因此得名。<a id="a-7K"></a>诸比丘。<a id="a-7L"></a>诸龙金翅所居之处。<a id="a-7M"></a>有一大树。<a id="a-7N"></a>名曰拘吒赊摩利。<a id="a-7O"></a>其本纵广。<a id="a-7P"></a>亦七由旬。<a id="a-7Q"></a>乃至枝叶垂覆。<a id="a-7R"></a>五十由旬。<a id="a-7S"></a>诸比丘。<a id="a-7T"></a>阿修罗处。<a id="a-7U"></a>有一大树。<a id="a-7V"></a>名善昼华。<a id="a-7W"></a>其本纵广。<a id="a-7X"></a>亦七由旬。<a id="a-7Y"></a>乃至枝叶垂覆。<a id="a-7Z"></a>五十由旬。<a id="a-7a"></a>诸比丘。<a id="a-7b"></a>三十三天。<a id="a-7c"></a>有一大树。<a id="a-7d"></a>名曰天游。<a id="a-7e"></a>其本纵广。<a id="a-7f"></a>亦七由旬。<a id="a-7g"></a>下入于地。<a id="a-7h"></a>二十一由旬。<a id="a-7i"></a>高百由旬。<a id="a-7j"></a>枝叶垂覆。<a id="a-7k"></a>五十由旬。</p>
  <p id="a7l">诸比丘。<a id="a-7m"></a>须弥山下。<a id="a-7n"></a>次复有山。<a id="a-7o"></a>名佉提罗。<a id="a-7p"></a>高四万二千由旬。<a id="a-7q"></a>上阔亦尔。<a id="a-7r"></a>端严可爱。<a id="a-7s"></a>七宝合成。<a id="a-7t"></a>所谓金银琉璃颇梨赤珠车磲玛瑙。<a id="a-7u"></a>诸比丘。<a id="a-7v"></a>其须弥山。<a id="a-7w"></a>佉提罗山。<a id="a-7x"></a>二山之间。<a id="a-7y"></a>阔八万四千由旬。<a id="a-7z"></a>周匝无量。<a id="a-80"></a>优钵罗华。<a id="a-81"></a>钵头摩华。<a id="a-82"></a>拘牟陀华奔茶利迦华等。<a id="a-83"></a>诸妙香物。<a id="a-84"></a>遍覆水上。<a id="a-85"></a>诸比丘。<a id="a-86"></a>佉提罗外有山。<a id="a-87"></a>名曰伊沙陀罗。<a id="a-88"></a>高二万一千由旬。<a id="a-89"></a>上阔亦尔。<a id="a-8A"></a>端严可爱。<a id="a-8B"></a>乃至玛瑙等七宝所成。<a id="a-8C"></a>佉提罗山。<a id="a-8D"></a>伊沙陀罗。<a id="a-8E"></a>二山之间。<a id="a-8F"></a>阔四万二千由旬。<a id="a-8G"></a>周匝无量。<a id="a-8H"></a>优钵罗华。<a id="a-8I"></a>钵头摩华。<a id="a-8J"></a>拘牟陀华。<a id="a-8K"></a>奔茶利迦华等。<a id="a-8L"></a>诸妙香物。<a id="a-8M"></a>遍覆水上。<a id="a-8N"></a>伊沙陀罗山外有山。<a id="a-8O"></a>名曰游乾陀罗。<a id="a-8P"></a>高一万二千由旬。<a id="a-8Q"></a>上阔亦尔。<a id="a-8R"></a>端严可爱。<a id="a-8S"></a>乃至玛瑙等。<a id="a-8T"></a>七宝所成。<a id="a-8U"></a>伊沙陀罗。<a id="a-8V"></a>游乾陀罗。<a id="a-8W"></a>二山之间。<a id="a-8X"></a>阔二万一千由旬。<a id="a-8Y"></a>周匝无量。<a id="a-8Z"></a>优钵罗花。<a id="a-8a"></a>钵头摩花。<a id="a-8b"></a>拘牟陀花。<a id="a-8c"></a>奔茶利迦花等。<a id="a-8d"></a>诸妙香物。<a id="a-8e"></a>遍覆诸水。<a id="a-8f"></a>游乾陀罗山外有山。<a id="a-8g"></a>名曰善见。<a id="a-8h"></a>高六千由旬。<a id="a-8i"></a>上阔亦尔。<a id="a-8j"></a>端严可爱。<a id="a-8k"></a>乃至玛瑙等。<a id="a-8l"></a>七宝所成。<a id="a-8m"></a>游乾陀罗。<a id="a-8n"></a>与善见山。<a id="a-8o"></a>中间相去。<a id="a-8p"></a>一万二千由旬。<a id="a-8q"></a>周匝无量。<a id="a-8r"></a>优钵罗华。<a id="a-8s"></a>钵头摩华。<a id="a-8t"></a>拘牟陀华。<a id="a-8u"></a>奔茶利迦华等。<a id="a-8v"></a>诸妙香物。<a id="a-8w"></a>遍覆诸水。<a id="a-8x"></a>善见山外有山。<a id="a-8y"></a>名曰马半头。<a id="a-8z"></a>高三千由旬。<a id="a-90"></a>上阔亦尔。<a id="a-91"></a>端严可爱。<a id="a-92"></a>乃至玛瑙等。<a id="a-93"></a>七宝所成。<a id="a-94"></a>其善见山。<a id="a-95"></a>与马半头。<a id="a-96"></a>二山之间。<a id="a-97"></a>阔六千由旬。<a id="a-98"></a>周匝无量。<a id="a-99"></a>优钵罗华。<a id="a-9A"></a>钵头摩华。<a id="a-9B"></a>拘牟陀华。<a id="a-9C"></a>奔茶利迦华等。<a id="a-9D"></a>诸妙香物。<a id="a-9E"></a>遍诸水上。<a id="a-9F"></a>马半头外有山。<a id="a-9G"></a>名曰尼民陀罗。<a id="a-9H"></a>高一千二百由旬。<a id="a-9I"></a>上阔亦尔。<a id="a-9J"></a>端严可爱。<a id="a-9K"></a>乃至玛瑙等。<a id="a-9L"></a>七宝所成。<a id="a-9M"></a>其马半头。<a id="a-9N"></a>尼民陀罗。<a id="a-9O"></a>二山之间。<a id="a-9P"></a>阔二千四百由旬。<a id="a-9Q"></a>周匝无量。<a id="a-9R"></a>优钵罗华。<a id="a-9S"></a>钵头摩华。<a id="a-9T"></a>拘牟陀华。<a id="a-9U"></a>奔荼利迦华等。<a id="a-9V"></a>诸妙香物。<a id="a-9W"></a>遍覆于水。<a id="a-9X"></a>尼民陀罗山外有山。<a id="a-9Y"></a>名毗那耶迦。<a id="a-9Z"></a>高六百由旬。<a id="a-9a"></a>上阔亦尔。<a id="a-9b"></a>端严可爱。<a id="a-9c"></a>乃至玛瑙等。<a id="a-9d"></a>七宝所成。<a id="a-9e"></a>尼民陀罗。<a id="a-9f"></a>毗那耶迦。<a id="a-9g"></a>二山之间。<a id="a-9h"></a>阔一千二百由旬。<a id="a-9i"></a>周匝无量。<a id="a-9j"></a>四种杂华。<a id="a-9k"></a>乃至诸妙香物。<a id="a-9l"></a>遍覆诸水。<a id="a-9m"></a>毗那耶迦山外有山。<a id="a-9n"></a>名斫迦罗(隋言轮圆即是铁围山也)。<a id="a-9o"></a>高三百由旬。<a id="a-9p"></a>上阔亦尔。<a id="a-9q"></a>端严可爱。<a id="a-9r"></a>乃至玛瑙等。<a id="a-9s"></a>七宝所成。<a id="a-9t"></a>毗那耶迦。<a id="a-9u"></a>及斫迦罗。<a id="a-9v"></a>二山之间。<a id="a-9w"></a>阔六百由旬。<a id="a-9x"></a>周匝无量。<a id="a-9y"></a>四种杂花。<a id="a-9z"></a>及诸妙香物。<a id="a-A0"></a>遍覆于水。<a id="a-A1"></a>去斫迦罗山。<a id="a-A2"></a>其间不远。<a id="a-A3"></a>亦有空地。<a id="a-A4"></a>青草遍布。<a id="a-A5"></a>即是大海。<a id="a-A6"></a>于大海北。<a id="a-A7"></a>有大树王。<a id="a-A8"></a>名曰阎浮树。<a id="a-A9"></a>身周围有七由旬。<a id="a-AA"></a>根下入地。<a id="a-AB"></a>二十一由旬。<a id="a-AC"></a>高百由旬。<a id="a-AD"></a>乃至枝叶。<a id="a-AE"></a>四面垂覆。<a id="a-AF"></a>五十由旬。<a id="a-AG"></a>边有空地。<a id="a-AH"></a>青草遍布。<a id="a-AI"></a>次有庵婆罗树林。<a id="a-AJ"></a>阎浮树林。<a id="a-AK"></a>多罗树林。<a id="a-AL"></a>那多树林。<a id="a-AM"></a>亦各纵广五十由旬。<a id="a-AN"></a>间有空地。<a id="a-AO"></a>生诸青草。<a id="a-AP"></a>次有男名树林。<a id="a-AQ"></a>女名树林。<a id="a-AR"></a>删陀那林。<a id="a-AS"></a>真陀那林。<a id="a-AT"></a>亦各纵广五十由旬。<a id="a-AU"></a>边有空地。<a id="a-AV"></a>青草弥覆。<a id="a-AW"></a>次有呵梨勒果林。<a id="a-AX"></a>鞞醯勒果林。<a id="a-AY"></a>阿摩勒果林。<a id="a-AZ"></a>庵婆罗多迦果林。<a id="a-Aa"></a>亦各纵广。<a id="a-Ab"></a>五十由旬。<a id="a-Ac"></a>边有空地。<a id="a-Ad"></a>青草弥覆。<a id="a-Ae"></a>次有可殊罗树林。<a id="a-Af"></a>毗罗果林。<a id="a-Ag"></a>婆那婆果林。<a id="a-Ah"></a>石榴果林。<a id="a-Ai"></a>亦各纵广五十由旬。<a id="a-Aj"></a>边有空地。<a id="a-Ak"></a>青草弥覆。<a id="a-Al"></a>次有乌勃树林。<a id="a-Am"></a>奈树林。<a id="a-An"></a>甘蔗林。<a id="a-Ao"></a>细竹林。<a id="a-Ap"></a>大竹林。<a id="a-Aq"></a>亦各纵广五十由旬。<a id="a-Ar"></a>边有空地。<a id="a-As"></a>青草弥覆。<a id="a-At"></a>次有荻林。<a id="a-Au"></a>苇林。<a id="a-Av"></a>割罗林。<a id="a-Aw"></a>大割罗林。<a id="a-Ax"></a>迦奢文陀林亦各纵广五十由旬。<a id="a-Ay"></a>边有空地。<a id="a-Az"></a>青草弥覆。<a id="a-B0"></a>次有阿提目多迦华林。<a id="a-B1"></a>瞻波华林。<a id="a-B2"></a>波吒罗华林。<a id="a-B3"></a>蔷薇华林。<a id="a-B4"></a>亦各纵广五十由旬。<a id="a-B5"></a>边有空地。<a id="a-B6"></a>青草遍覆。<a id="a-B7"></a>复有诸池。<a id="a-B8"></a>优钵罗华。<a id="a-B9"></a>钵头摩华。<a id="a-BA"></a>拘牟陀华。<a id="a-BB"></a>奔茶利华迦等。<a id="a-BC"></a>弥覆池上。<a id="a-BD"></a>复有诸池。<a id="a-BE"></a>毒蛇充满。<a id="a-BF"></a>亦各纵广五十由旬。<a id="a-BG"></a>间有空地。<a id="a-BH"></a>青草遍覆。<a id="a-BI"></a>次复有海。<a id="a-BJ"></a>名乌禅那迦。<a id="a-BK"></a>阔十二由旬。<a id="a-BL"></a>其水清冷。<a id="a-BM"></a>味甚甘美。<a id="a-BN"></a>轻软澄净。<a id="a-BO"></a>七重砌垒。<a id="a-BP"></a>七宝间错。<a id="a-BQ"></a>七重栏楯。<a id="a-BR"></a>七重铃网。<a id="a-BS"></a>外有七重多罗行树。<a id="a-BT"></a>周匝围绕。<a id="a-BU"></a>殊妙端严。<a id="a-BV"></a>以玛瑙等七宝庄饰。<a id="a-BW"></a>周遍四方。<a id="a-BX"></a>有诸阶道。<a id="a-BY"></a>悉皆端严。<a id="a-BZ"></a>亦以金银琉璃颇梨赤珠车磲玛瑙等之所合成。<a id="a-Ba"></a>复有无量优钵罗华。<a id="a-Bb"></a>钵头摩华。<a id="a-Bc"></a>拘牟陀华。<a id="a-Bd"></a>奔茶利迦华等。<a id="a-Be"></a>遍覆水上。<a id="a-Bf"></a>其华火色。<a id="a-Bg"></a>即现火光。<a id="a-Bh"></a>有金色者。<a id="a-Bi"></a>即现金光。<a id="a-Bj"></a>有青色者。<a id="a-Bk"></a>即现青光。<a id="a-Bl"></a>有赤色者。<a id="a-Bm"></a>即现赤光。<a id="a-Bn"></a>有白色者。<a id="a-Bo"></a>即现白光。<a id="a-Bp"></a>婆无陀色。<a id="a-Bq"></a>现婆无陀光。<a id="a-Br"></a>华如车轮。<a id="a-Bs"></a>根如车轴。<a id="a-Bt"></a>其根出汁。<a id="a-Bu"></a>色白如乳。<a id="a-Bv"></a>味甘若蜜。</p>
  <p id="aBw">诸比丘。<a id="a-Bx"></a>乌禅那迦海中。<a id="a-By"></a>有转轮圣王所行之道。<a id="a-Bz"></a>亦阔十二由旬。<a id="a-C0"></a>阎浮提中。<a id="a-C1"></a>转轮圣王。<a id="a-C2"></a>出现世时。<a id="a-C3"></a>此中海道。<a id="a-C4"></a>自然涌现。<a id="a-C5"></a>与水齐平。<a id="a-C6"></a>诸比丘。<a id="a-C7"></a>次乌禅那迦海有山。<a id="a-C8"></a>名曰乌承伽罗。<a id="a-C9"></a>诸比丘。<a id="a-CA"></a>此乌承伽罗山。<a id="a-CB"></a>庄严端正。<a id="a-CC"></a>殊妙可观。<a id="a-CD"></a>一切树。<a id="a-CE"></a>一切叶。<a id="a-CF"></a>一切华。<a id="a-CG"></a>一切果。<a id="a-CH"></a>一切香。<a id="a-CI"></a>种种草。<a id="a-CJ"></a>种种鸟兽。<a id="a-CK"></a>但是世间所出之物。<a id="a-CL"></a>于彼山中。<a id="a-CM"></a>无不悉备。<a id="a-CN"></a>诸比丘。<a id="a-CO"></a>乌承伽罗山。<a id="a-CP"></a>如是端正。<a id="a-CQ"></a>殊妙可观。<a id="a-CR"></a>汝等应当善持此也。</p>
  <p id="aCS">诸比丘。<a id="a-CT"></a>次复有山。<a id="a-CU"></a>名曰金胁。<a id="a-CV"></a>于此山中。<a id="a-CW"></a>有八万窟。<a id="a-CX"></a>有八万龙象。<a id="a-CY"></a>在中居住。<a id="a-CZ"></a>并皆白色。<a id="a-Ca"></a>如拘牟陀华。<a id="a-Cb"></a>七支拄地。<a id="a-Cc"></a>悉有神通。<a id="a-Cd"></a>乘空而行。<a id="a-Ce"></a>其顶赤色。<a id="a-Cf"></a>似因陀罗瞿波迦虫。<a id="a-Cg"></a>六牙具足。<a id="a-Ch"></a>其牙纤利。<a id="a-Ci"></a>杂色金填。<a id="a-Cj"></a>诸比丘。<a id="a-Ck"></a>过金胁已。<a id="a-Cl"></a>即有雪山。<a id="a-Cm"></a>高五百由旬。<a id="a-Cn"></a>阔厚亦尔。<a id="a-Co"></a>其山殊妙。<a id="a-Cp"></a>四宝所成。<a id="a-Cq"></a>谓金银琉璃颇梨。<a id="a-Cr"></a>其山四面。<a id="a-Cs"></a>有四金峰。<a id="a-Ct"></a>挺出山外。<a id="a-Cu"></a>各高二十由旬。<a id="a-Cv"></a>复有高峰。<a id="a-Cw"></a>众宝间杂。<a id="a-Cx"></a>迥然秀出。<a id="a-Cy"></a>高百由旬。<a id="a-Cz"></a>于山顶上有池。<a id="a-D0"></a>名曰阿耨达多。<a id="a-D1"></a>阿耨达多龙王。<a id="a-D2"></a>在中居住。<a id="a-D3"></a>其池纵广五十由旬。<a id="a-D4"></a>其水凉冷。<a id="a-D5"></a>味甘轻美。<a id="a-D6"></a>清净不浊。<a id="a-D7"></a>七重塼垒。<a id="a-D8"></a>七重板砌。<a id="a-D9"></a>七重栏楯。<a id="a-DA"></a>七重铃网。<a id="a-DB"></a>周匝围绕。<a id="a-DC"></a>端严殊妙。<a id="a-DD"></a>乃至玛瑙等七宝所成。<a id="a-DE"></a>复有诸华。<a id="a-DF"></a>优钵罗华。<a id="a-DG"></a>钵头摩华。<a id="a-DH"></a>拘牟陀华。<a id="a-DI"></a>奔茶利迦华。<a id="a-DJ"></a>其华杂色青黄赤白。<a id="a-DK"></a>大如车轮。<a id="a-DL"></a>下有藕根。<a id="a-DM"></a>粗如车轴。<a id="a-DN"></a>汁白如乳。<a id="a-DO"></a>味甘如蜜。<a id="a-DP"></a>诸比丘。<a id="a-DQ"></a>此阿耨达多池中。<a id="a-DR"></a>有阿耨达多龙王宫。<a id="a-DS"></a>其殿五柱。<a id="a-DT"></a>殊妙可爱。<a id="a-DU"></a>阿耨达多龙王与其眷属。<a id="a-DV"></a>在中游戏。<a id="a-DW"></a>受天五欲。<a id="a-DX"></a>快乐自在。<a id="a-DY"></a>诸比丘。<a id="a-DZ"></a>阿耨达多池东有恒伽河。<a id="a-Da"></a>从象口出。<a id="a-Db"></a>与五百河俱流入东海。<a id="a-Dc"></a>阿耨达多池南有辛头河。<a id="a-Dd"></a>从牛口出。<a id="a-De"></a>与五百河俱流入南海。<a id="a-Df"></a>阿耨达多池西有薄叉河。<a id="a-Dg"></a>从马口出。<a id="a-Dh"></a>与五百河俱流入西海。<a id="a-Di"></a>阿耨达多池北有斯陀河。<a id="a-Dj"></a>从狮子口出。<a id="a-Dk"></a>与五百河俱流入北海。<a id="a-Dl"></a>诸比丘。<a id="a-Dm"></a>以何因缘。<a id="a-Dn"></a>此龙名为阿耨达多。<a id="a-Do"></a>诸比丘。<a id="a-Dp"></a>有三因缘。<a id="a-Dq"></a>何等为三。<a id="a-Dr"></a>诸比丘。<a id="a-Ds"></a>阎浮洲中。<a id="a-Dt"></a>有诸龙住处。<a id="a-Du"></a>唯除阿耨达多龙王。<a id="a-Dv"></a>其余诸龙受快乐时。<a id="a-Dw"></a>便有热沙。<a id="a-Dx"></a>堕其身上。<a id="a-Dy"></a>诸龙尔时即失天形。<a id="a-Dz"></a>现蛇形相。<a id="a-E0"></a>诸龙时时受斯等苦。<a id="a-E1"></a>阿耨达多龙王无如此事。<a id="a-E2"></a>是名第一因缘。<a id="a-E3"></a>诸比丘。<a id="a-E4"></a>阎浮洲中。<a id="a-E5"></a>除阿耨达多龙王。<a id="a-E6"></a>其余诸龙。<a id="a-E7"></a>游戏乐时。<a id="a-E8"></a>有热风来。<a id="a-E9"></a>吹其身体。<a id="a-EA"></a>即失天形。<a id="a-EB"></a>现蛇形相。<a id="a-EC"></a>有如是苦。<a id="a-ED"></a>阿耨达多龙王。<a id="a-EE"></a>无如此事。<a id="a-EF"></a>是名第二因缘。<a id="a-EG"></a>诸比丘。<a id="a-EH"></a>阎浮洲中所有诸龙。<a id="a-EI"></a>游戏乐时。<a id="a-EJ"></a>金翅鸟王飞入其宫。<a id="a-EK"></a>诸龙既见金翅鸟王。<a id="a-EL"></a>心生恐怖。<a id="a-EM"></a>以恐怖故。<a id="a-EN"></a>即失天形。<a id="a-EO"></a>现蛇形相。<a id="a-EP"></a>具受众苦。<a id="a-EQ"></a>阿耨达多龙王。<a id="a-ER"></a>无如此事。<a id="a-ES"></a>若金翅鸟王。<a id="a-ET"></a>生如是心。<a id="a-EU"></a>我今欲入阿耨达多龙王宫内。<a id="a-EV"></a>彼金翅鸟。<a id="a-EW"></a>以报劣故。<a id="a-EX"></a>即自受苦。<a id="a-EY"></a>永不能入阿耨达多龙王宫殿。<a id="a-EZ"></a>诸比丘。<a id="a-Ea"></a>此是第三因缘。<a id="a-Eb"></a>是故说名阿耨达多。</p>
  <p id="aEc">诸比丘。<a id="a-Ed"></a>雪山南面。<a id="a-Ee"></a>不远有城。<a id="a-Ef"></a>名毗舍离。<a id="a-Eg"></a>毗舍离北。<a id="a-Eh"></a>有七黑山。<a id="a-Ei"></a>七黑山北。<a id="a-Ej"></a>有香山。<a id="a-Ek"></a>于香山中。<a id="a-El"></a>有无量无边紧那罗住。<a id="a-Em"></a>常有歌舞音乐之声。<a id="a-En"></a>其山多有种种诸树。<a id="a-Eo"></a>其树各出种种香熏。<a id="a-Ep"></a>大威德神之所居止。<a id="a-Eq"></a>诸比丘。<a id="a-Er"></a>彼香山中有二宝窟。<a id="a-Es"></a>一名杂色。<a id="a-Et"></a>二名善杂色。<a id="a-Eu"></a>殊妙可爱。<a id="a-Ev"></a>乃至玛瑙七宝所成。<a id="a-Ew"></a>各皆纵广五十由旬。<a id="a-Ex"></a>柔软滑泽。<a id="a-Ey"></a>触之犹若迦旃连提迦衣。<a id="a-Ez"></a>诸比丘。<a id="a-F0"></a>有一乾闼婆王。<a id="a-F1"></a>名无比喻。<a id="a-F2"></a>与五百紧那罗女。<a id="a-F3"></a>在杂色善杂色二窟中住。<a id="a-F4"></a>具受五欲。<a id="a-F5"></a>娱乐游戏。<a id="a-F6"></a>行住坐起。<a id="a-F7"></a>诸比丘。<a id="a-F8"></a>二窟之北。<a id="a-F9"></a>有大娑罗树王。<a id="a-FA"></a>名为善住。<a id="a-FB"></a>别有八千娑罗树林。<a id="a-FC"></a>周匝围绕。<a id="a-FD"></a>彼善住娑罗林下。<a id="a-FE"></a>有一龙象。<a id="a-FF"></a>亦名善住。<a id="a-FG"></a>游止其中。<a id="a-FH"></a>色甚鲜白。<a id="a-FI"></a>如拘牟陀华。<a id="a-FJ"></a>七支拄地。<a id="a-FK"></a>腾空而行。<a id="a-FL"></a>顶骨隆高。<a id="a-FM"></a>如因陀罗瞿波迦虫。<a id="a-FN"></a>其头赤色。<a id="a-FO"></a>具足六牙。<a id="a-FP"></a>其牙纤利。<a id="a-FQ"></a>金沙厕填。<a id="a-FR"></a>复有八千诸余龙象。<a id="a-FS"></a>以为眷属。<a id="a-FT"></a>其色悉白。<a id="a-FU"></a>如拘牟陀华。<a id="a-FV"></a>七支拄地。<a id="a-FW"></a>乃至悉以金填其牙。<a id="a-FX"></a>于善住娑罗林北。<a id="a-FY"></a>为善住大龙象王出生一池。<a id="a-FZ"></a>名曼陀吉尼。<a id="a-Fa"></a>纵广正等五十由旬。<a id="a-Fb"></a>其水凉冷。<a id="a-Fc"></a>甘美澄清无诸浊秽。<a id="a-Fd"></a>乃至藕根大如车轴。<a id="a-Fe"></a>破之汁出。<a id="a-Ff"></a>色白如乳。<a id="a-Fg"></a>味甘若蜜。<a id="a-Fh"></a>诸比丘。<a id="a-Fi"></a>曼陀吉尼池侧。<a id="a-Fj"></a>周匝更有八千诸池。<a id="a-Fk"></a>四面围绕。<a id="a-Fl"></a>一一皆如曼陀吉尼。<a id="a-Fm"></a>无有异也。<a id="a-Fn"></a>诸比丘。<a id="a-Fo"></a>其善住龙象王。<a id="a-Fp"></a>意若欲入曼陀吉尼池中游戏之时。<a id="a-Fq"></a>即念八千龙象眷属。<a id="a-Fr"></a>时彼八千诸龙象等。<a id="a-Fs"></a>亦起是心。<a id="a-Ft"></a>善住象王心念。<a id="a-Fu"></a>我等今者当往善住王处。<a id="a-Fv"></a>诸象到已。<a id="a-Fw"></a>皆在善住龙象王前。<a id="a-Fx"></a>低头而立。<a id="a-Fy"></a>尔时善住大龙象王。<a id="a-Fz"></a>知诸象集。<a id="a-G0"></a>即便发引。<a id="a-G1"></a>向曼陀吉尼池。<a id="a-G2"></a>八千龙象。<a id="a-G3"></a>前后围绕随从而行。<a id="a-G4"></a>善住象王从容安步。<a id="a-G5"></a>诸龙象中。<a id="a-G6"></a>有持白盖覆其上者。<a id="a-G7"></a>有以鼻持白摩尼拂拂其背者。<a id="a-G8"></a>有诸乐神。<a id="a-G9"></a>歌舞作倡。<a id="a-GA"></a>在前引导。<a id="a-GB"></a>尔时善住大龙象王。<a id="a-GC"></a>到已便入曼陀吉尼池。<a id="a-GD"></a>出没洗浴。<a id="a-GE"></a>欢娱游戏。<a id="a-GF"></a>从心适意。<a id="a-GG"></a>受诸快乐。<a id="a-GH"></a>中有龙象洗其鼻者。<a id="a-GI"></a>或有龙象磨其牙者。<a id="a-GJ"></a>或有龙象揩其耳者。<a id="a-GK"></a>或有龙象灌其头者。<a id="a-GL"></a>或有龙象淋其背者。<a id="a-GM"></a>或龙象摩其胁者。<a id="a-GN"></a>或有龙象洗其髀者。<a id="a-GO"></a>或有龙象洗其足者。<a id="a-GP"></a>或有龙象浴其尾者。<a id="a-GQ"></a>或有龙象拔取藕根净洗鼻擎内其口者。<a id="a-GR"></a>或有龙象。<a id="a-GS"></a>拔优钵罗华。<a id="a-GT"></a>钵头摩华。<a id="a-GU"></a>拘牟陀华。<a id="a-GV"></a>奔茶利迦华等。<a id="a-GW"></a>系于善住象王头者。</p>
  <p id="aGX">尔时善住大龙象王。<a id="a-GY"></a>于曼陀吉尼池中。<a id="a-GZ"></a>恣意洗浴。<a id="a-Ga"></a>游戏欢娱。<a id="a-Gb"></a>自在受乐。<a id="a-Gc"></a>啖诸龙象所奉藕根。<a id="a-Gd"></a>头上庄饰优钵罗等。<a id="a-Ge"></a>种种杂华。<a id="a-Gf"></a>是事讫已。<a id="a-Gg"></a>从彼池出。<a id="a-Gh"></a>上岸停住。<a id="a-Gi"></a>八千龙象。<a id="a-Gj"></a>然后散入八千池中。<a id="a-Gk"></a>随意洗浴。<a id="a-Gl"></a>游戏自在受快乐已。<a id="a-Gm"></a>各食藕根。<a id="a-Gn"></a>食竟亦以优钵罗等种种杂华。<a id="a-Go"></a>系其头上。<a id="a-Gp"></a>用自庄严。<a id="a-Gq"></a>复共集会善住王所。<a id="a-Gr"></a>四面围绕。<a id="a-Gs"></a>恭敬而住。<a id="a-Gt"></a>尔时善住大龙象王。<a id="a-Gu"></a>与彼八千诸龙象等。<a id="a-Gv"></a>前后导从。<a id="a-Gw"></a>还诣善住娑罗树林所。<a id="a-Gx"></a>象王行时。<a id="a-Gy"></a>诸龙象等。<a id="a-Gz"></a>或擎白盖。<a id="a-H0"></a>或执白拂。<a id="a-H1"></a>随从如前。<a id="a-H2"></a>诸神作乐。<a id="a-H3"></a>导引亦尔。<a id="a-H4"></a>尔时善住大龙象王。<a id="a-H5"></a>到善住娑罗大林已。<a id="a-H6"></a>在树王下。<a id="a-H7"></a>随意卧起受诸安乐。<a id="a-H8"></a>八千龙象亦各诣彼八千树下。<a id="a-H9"></a>行住卧起自在安乐。<a id="a-HA"></a>于彼林中有娑罗树。<a id="a-HB"></a>其本或复周围六寻。<a id="a-HC"></a>有娑罗树。<a id="a-HD"></a>其本或复周围七寻。<a id="a-HE"></a>八寻九寻十寻。<a id="a-HF"></a>有娑罗树其本周围十二寻者。<a id="a-HG"></a>唯此善住娑罗树王。<a id="a-HH"></a>其本周围十有六寻。<a id="a-HI"></a>彼八千娑罗树林之中。<a id="a-HJ"></a>若有萎黄及所落叶。<a id="a-HK"></a>即有风来。<a id="a-HL"></a>吹令外出。<a id="a-HM"></a>不秽其林。<a id="a-HN"></a>八千龙象。<a id="a-HO"></a>所有便利秽污之物。<a id="a-HP"></a>有诸夜叉随扫掷弃。</p>
  <p id="aHQ">诸比丘。<a id="a-HR"></a>阎浮提中。<a id="a-HS"></a>有转轮圣王。<a id="a-HT"></a>出现世时。<a id="a-HU"></a>八千象中。<a id="a-HV"></a>一最小者。<a id="a-HW"></a>日日晨旦。<a id="a-HX"></a>至轮王前。<a id="a-HY"></a>供给承事。<a id="a-HZ"></a>调善象宝。<a id="a-Ha"></a>因此得名。<a id="a-Hb"></a>彼善住大龙象王。<a id="a-Hc"></a>每十五日晨旦。<a id="a-Hd"></a>往诣天帝释所。<a id="a-He"></a>在前住立。<a id="a-Hf"></a>承奉驱使。<a id="a-Hg"></a>诸比丘。<a id="a-Hh"></a>善住象王有此神通。<a id="a-Hi"></a>有此威德。<a id="a-Hj"></a>虽复生于象畜之中。<a id="a-Hk"></a>然是龙辈。<a id="a-Hl"></a>乃有如是大威神力。<a id="a-Hm"></a>汝等比丘。<a id="a-Hn"></a>应当念持。</p>
  <p data-pb></p>
  <h2 id="aHo">郁单越洲品第二之一</h2>
  <p id="aHp">诸比丘。<a id="a-Hq"></a>郁单越洲有无量山。<a id="a-Hr"></a>彼诸山中。<a id="a-Hs"></a>有种种树。<a id="a-Ht"></a>其树郁茂。<a id="a-Hu"></a>出种种香。<a id="a-Hv"></a>其香普熏。<a id="a-Hw"></a>遍彼洲处。<a id="a-Hx"></a>生种种草。<a id="a-Hy"></a>皆绀青色。<a id="a-Hz"></a>右旋宛转。<a id="a-I0"></a>如孔雀毛。<a id="a-I1"></a>香气犹如婆师迦华。<a id="a-I2"></a>触之柔软。<a id="a-I3"></a>如迦旃连提迦衣。<a id="a-I4"></a>长齐四指。<a id="a-I5"></a>下足则偃。<a id="a-I6"></a>举足还复。<a id="a-I7"></a>别有种种杂色果树。<a id="a-I8"></a>树有种种茎叶华果。<a id="a-I9"></a>出种种香。<a id="a-IA"></a>其香普熏。<a id="a-IB"></a>种种诸鸟。<a id="a-IC"></a>各各自鸣。<a id="a-ID"></a>其声和雅。<a id="a-IE"></a>其音微妙。<a id="a-IF"></a>彼诸山中。<a id="a-IG"></a>有种种河。<a id="a-IH"></a>百道流散。<a id="a-II"></a>平顺向下。<a id="a-IJ"></a>渐渐安行。<a id="a-IK"></a>不缓不急。<a id="a-IL"></a>无有波浪。<a id="a-IM"></a>其岸不深。<a id="a-IN"></a>平浅易涉。<a id="a-IO"></a>其水清澄。<a id="a-IP"></a>众华覆上。<a id="a-IQ"></a>阔半由旬。<a id="a-IR"></a>水流遍满。<a id="a-IS"></a>诸河两岸。<a id="a-IT"></a>有种种林。<a id="a-IU"></a>随水而生。<a id="a-IV"></a>枝叶映覆。<a id="a-IW"></a>种种香华。<a id="a-IX"></a>种种杂果。<a id="a-IY"></a>青草弥布。<a id="a-IZ"></a>众鸟和鸣。<a id="a-Ia"></a>又彼河岸。<a id="a-Ib"></a>有诸妙船。<a id="a-Ic"></a>杂色庄严。<a id="a-Id"></a>殊妙可爱。<a id="a-Ie"></a>并是金银琉璃颇梨赤珠车磲玛瑙等。<a id="a-If"></a>七宝所成。</p>
  <p id="aIg">诸比丘。<a id="a-Ih"></a>郁单越洲。<a id="a-Ii"></a>其地平正。<a id="a-Ij"></a>无诸荆棘。<a id="a-Ik"></a>深邃稠林。<a id="a-Il"></a>坑坎屏厕。<a id="a-Im"></a>粪秽不净。<a id="a-In"></a>礓石瓦砾。<a id="a-Io"></a>纯是金银。<a id="a-Ip"></a>不寒不热。<a id="a-Iq"></a>时节调和。<a id="a-Ir"></a>地常润泽。<a id="a-Is"></a>青草弥覆。<a id="a-It"></a>诸杂林树。<a id="a-Iu"></a>枝叶恒荣。<a id="a-Iv"></a>华果成就。<a id="a-Iw"></a>诸比丘。<a id="a-Ix"></a>郁单越洲。<a id="a-Iy"></a>复有树林。<a id="a-Iz"></a>名曰安住。<a id="a-J0"></a>其树皆高六拘卢奢(一拘卢奢五里)。<a id="a-J1"></a>叶密重布。<a id="a-J2"></a>次第相接。<a id="a-J3"></a>如草覆屋。<a id="a-J4"></a>雨滴不漏。<a id="a-J5"></a>彼诸人等。<a id="a-J6"></a>树下居住。<a id="a-J7"></a>有诸香树。<a id="a-J8"></a>亦高六拘卢奢。<a id="a-J9"></a>或复有高五拘卢奢。<a id="a-JA"></a>四三二一拘卢奢者。<a id="a-JB"></a>其最小树。<a id="a-JC"></a>高半拘卢奢。<a id="a-JD"></a>悉有种种枝叶华果。<a id="a-JE"></a>此诸树上。<a id="a-JF"></a>随心流出种种香气。<a id="a-JG"></a>复有劫波娑树。<a id="a-JH"></a>亦高六拘卢奢。<a id="a-JI"></a>乃至五四三二一拘卢奢。<a id="a-JJ"></a>如是最小。<a id="a-JK"></a>半拘卢奢。<a id="a-JL"></a>悉有种种枝叶华果。<a id="a-JM"></a>从其果边自然而出种种杂衣。<a id="a-JN"></a>悬置树间。<a id="a-JO"></a>复有种种璎珞之树。<a id="a-JP"></a>其树亦高六拘卢奢。<a id="a-JQ"></a>乃至五四三二一拘卢奢者。<a id="a-JR"></a>如是最小。<a id="a-JS"></a>半拘卢奢。<a id="a-JT"></a>悉有种种枝叶华果。<a id="a-JU"></a>从其果边。<a id="a-JV"></a>随心流出种种璎珞。<a id="a-JW"></a>悬垂而住。<a id="a-JX"></a>复有鬘树。<a id="a-JY"></a>其树亦高六拘卢奢。<a id="a-JZ"></a>乃至五四三二一拘卢奢者。<a id="a-Ja"></a>如是最小半拘卢奢。<a id="a-Jb"></a>亦有种种枝叶华果。<a id="a-Jc"></a>从其果边。<a id="a-Jd"></a>随心而出种种鬘形。<a id="a-Je"></a>悬着于树。<a id="a-Jf"></a>复有器树。<a id="a-Jg"></a>其树亦高六拘卢奢。<a id="a-Jh"></a>乃至五四三二一拘卢奢者。<a id="a-Ji"></a>如是最小半拘卢奢。<a id="a-Jj"></a>亦有种种枝叶华果。<a id="a-Jk"></a>从其果边。<a id="a-Jl"></a>随心而出种种器形。<a id="a-Jm"></a>悬着于树。<a id="a-Jn"></a>复有种种众杂果树。<a id="a-Jo"></a>其树亦高六拘卢奢。<a id="a-Jp"></a>乃至五四三二一拘卢奢。<a id="a-Jq"></a>如是最小半拘卢奢。<a id="a-Jr"></a>皆有种种枝叶华果。<a id="a-Js"></a>从其树枝。<a id="a-Jt"></a>随心而出种种众果。<a id="a-Ju"></a>在于树上。<a id="a-Jv"></a>又有乐树。<a id="a-Jw"></a>其树亦高六拘卢奢。<a id="a-Jx"></a>乃至五四三二一拘卢奢者。<a id="a-Jy"></a>如是最小半拘卢奢。<a id="a-Jz"></a>亦有种种枝叶华果。<a id="a-K0"></a>从其果边。<a id="a-K1"></a>随心而出种种乐器。<a id="a-K2"></a>悬在树间。<a id="a-K3"></a>其地又有自然粳米。<a id="a-K4"></a>不藉耕种。<a id="a-K5"></a>鲜洁白净无。<a id="a-K6"></a>有皮糩。<a id="a-K7"></a>欲熟食时。<a id="a-K8"></a>别有诸果。<a id="a-K9"></a>名曰敦持。<a id="a-KA"></a>用作枪釜。<a id="a-KB"></a>烧以火珠。<a id="a-KC"></a>不假薪炭。<a id="a-KD"></a>自然出焰。<a id="a-KE"></a>随意所欲。<a id="a-KF"></a>熟诸饮食。<a id="a-KG"></a>食既熟已。<a id="a-KH"></a>珠焰乃息。</p>
  <p id="aKI">诸比丘。<a id="a-KJ"></a>郁单越洲。<a id="a-KK"></a>周匝四面有四池水。<a id="a-KL"></a>其池皆名阿耨达多。<a id="a-KM"></a>并各纵广五十由旬。<a id="a-KN"></a>其水凉冷。<a id="a-KO"></a>柔软甘轻。<a id="a-KP"></a>香洁不浊。<a id="a-KQ"></a>七重塼垒。<a id="a-KR"></a>七重板砌。<a id="a-KS"></a>七重栏楯。<a id="a-KT"></a>周匝围绕。<a id="a-KU"></a>七重铃网周匝悬垂。<a id="a-KV"></a>复有七重多罗行树。<a id="a-KW"></a>四面周围杂色可爱。<a id="a-KX"></a>金银琉璃颇梨赤珠车磲玛瑙等。<a id="a-KY"></a>七宝所成。<a id="a-KZ"></a>于池四方各有阶道。<a id="a-Ka"></a>一一阶道亦七宝成。<a id="a-Kb"></a>杂色绮错。<a id="a-Kc"></a>复有诸华。<a id="a-Kd"></a>优钵罗花。<a id="a-Ke"></a>钵头摩华。<a id="a-Kf"></a>拘牟陀花。<a id="a-Kg"></a>奔茶利迦花等。<a id="a-Kh"></a>青黄赤白。<a id="a-Ki"></a>及缥碧色。<a id="a-Kj"></a>一一花量。<a id="a-Kk"></a>大如车轮。<a id="a-Kl"></a>香气氛氲微妙最胜。<a id="a-Km"></a>复有诸藕。<a id="a-Kn"></a>大如车轴。<a id="a-Ko"></a>破之汁出。<a id="a-Kp"></a>其色如乳。<a id="a-Kq"></a>食之甘美。<a id="a-Kr"></a>其味如蜜。</p>
  <p id="aKs">诸比丘。<a id="a-Kt"></a>阿耨达多池之四面。<a id="a-Ku"></a>有四大河。<a id="a-Kv"></a>阔一由旬。<a id="a-Kw"></a>杂华弥覆。<a id="a-Kx"></a>其水平顺。<a id="a-Ky"></a>直流无曲。<a id="a-Kz"></a>不急不缓。<a id="a-L0"></a>无有波浪。<a id="a-L1"></a>奔逸冲击。<a id="a-L2"></a>其岸不高。<a id="a-L3"></a>平浅易入。<a id="a-L4"></a>诸河两岸。<a id="a-L5"></a>有种种林。<a id="a-L6"></a>交柯映覆。<a id="a-L7"></a>出众妙香。<a id="a-L8"></a>有种种草生于其侧。<a id="a-L9"></a>色青柔软。<a id="a-LA"></a>宛转右旋。<a id="a-LB"></a>略说乃至。<a id="a-LC"></a>高齐四指。<a id="a-LD"></a>下足随下。<a id="a-LE"></a>举足还复。<a id="a-LF"></a>亦有诸鸟出种种声。<a id="a-LG"></a>于河两岸又有诸船。<a id="a-LH"></a>杂色可乐。<a id="a-LI"></a>乃至车磲玛瑙等。<a id="a-LJ"></a>七宝之所合成。<a id="a-LK"></a>触之柔软。<a id="a-LL"></a>如迦旃邻提迦衣。</p>
  <p id="aLM">诸比丘。<a id="a-LN"></a>郁单越洲。<a id="a-LO"></a>恒于半夜。<a id="a-LP"></a>从阿耨达多四池之中。<a id="a-LQ"></a>起大密云。<a id="a-LR"></a>周匝遍布。<a id="a-LS"></a>郁单越洲。<a id="a-LT"></a>及诸山海。<a id="a-LU"></a>悉弥覆已。<a id="a-LV"></a>然后乃雨。<a id="a-LW"></a>八功德水。<a id="a-LX"></a>如构牛乳顷。<a id="a-LY"></a>雨深四指。<a id="a-LZ"></a>当下之处。<a id="a-La"></a>即没地中。<a id="a-Lb"></a>更不滂流。<a id="a-Lc"></a>还于半夜。<a id="a-Ld"></a>雨止云除。<a id="a-Le"></a>虚空清净。<a id="a-Lf"></a>从海起风。<a id="a-Lg"></a>吹此甘泽。<a id="a-Lh"></a>清凉柔软。<a id="a-Li"></a>触之安乐。<a id="a-Lj"></a>润彼郁单越洲。<a id="a-Lk"></a>普令调适肥腻滋浓。<a id="a-Ll"></a>如巧鬘师及鬘师弟子作鬘既成。<a id="a-Lm"></a>以水洒散。<a id="a-Ln"></a>彼鬘被洒。<a id="a-Lo"></a>光泽鲜明。<a id="a-Lp"></a>诸比丘。<a id="a-Lq"></a>郁单越洲。<a id="a-Lr"></a>其地恒润。<a id="a-Ls"></a>悦泽光腻。<a id="a-Lt"></a>亦复如是。<a id="a-Lu"></a>常如有人以酥油涂。<a id="a-Lv"></a>诸比丘。<a id="a-Lw"></a>郁单越洲。<a id="a-Lx"></a>复有一池。<a id="a-Ly"></a>名曰善现。<a id="a-Lz"></a>其池纵广一百由旬。<a id="a-M0"></a>凉冷柔软。<a id="a-M1"></a>清净无浊。<a id="a-M2"></a>七宝塼砌。<a id="a-M3"></a>乃至藕根味甘如蜜。<a id="a-M4"></a>诸比丘。<a id="a-M5"></a>善现池东。<a id="a-M6"></a>复有一苑。<a id="a-M7"></a>亦名善现。<a id="a-M8"></a>其苑纵广一百由旬。<a id="a-M9"></a>七重栏楯。<a id="a-MA"></a>七重铃网。<a id="a-MB"></a>多罗行树亦有七重。<a id="a-MC"></a>周匝围绕。<a id="a-MD"></a>杂色可乐。<a id="a-ME"></a>乃至悉是车磲玛瑙七宝所成。<a id="a-MF"></a>一一方面。<a id="a-MG"></a>各有诸门。<a id="a-MH"></a>于一一门悉有却敌。<a id="a-MI"></a>杂色可乐。<a id="a-MJ"></a>亦是金银琉璃珊瑚赤珠车磲玛瑙等。<a id="a-MK"></a>七宝所成。<a id="a-ML"></a>诸比丘。<a id="a-MM"></a>彼善现苑。<a id="a-MN"></a>平正端严。<a id="a-MO"></a>无诸荆棘丘陵坑坎礓石瓦砾及屏厕等诸杂秽物。<a id="a-MP"></a>唯多金银种种异宝。<a id="a-MQ"></a>节气调和。<a id="a-MR"></a>不寒不热。<a id="a-MS"></a>常有泉流四面弥满。<a id="a-MT"></a>树叶敷荣。<a id="a-MU"></a>华果成就。<a id="a-MV"></a>有种种香。<a id="a-MW"></a>随风芬馥。<a id="a-MX"></a>复有种种异类众鸟。<a id="a-MY"></a>常出妙声。<a id="a-MZ"></a>和雅清畅。<a id="a-Ma"></a>有草青色。<a id="a-Mb"></a>右旋宛转。<a id="a-Mc"></a>柔软细滑。<a id="a-Md"></a>如孔雀毛。<a id="a-Me"></a>香气皆似婆利师华。<a id="a-Mf"></a>触之如触迦旃邻提迦衣。<a id="a-Mg"></a>以足蹈之。<a id="a-Mh"></a>随足上下。<a id="a-Mi"></a>复有诸树。<a id="a-Mj"></a>其树各有种种根茎华叶果实。<a id="a-Mk"></a>咸出众香。<a id="a-Ml"></a>普熏彼地。<a id="a-Mm"></a>诸比丘。<a id="a-Mn"></a>善现苑中。<a id="a-Mo"></a>亦有树林。<a id="a-Mp"></a>名为安住。<a id="a-Mq"></a>树并举高六拘卢奢。<a id="a-Mr"></a>叶密重布。<a id="a-Ms"></a>雨滴不下。<a id="a-Mt"></a>更相鳞次。<a id="a-Mu"></a>如草覆舍。<a id="a-Mv"></a>诸人于下居住止宿。<a id="a-Mw"></a>复有香树劫波娑树璎树鬘树器树果树。<a id="a-Mx"></a>又有自然粳米熟饭。<a id="a-My"></a>清净美妙。<a id="a-Mz"></a>诸比丘。<a id="a-N0"></a>彼善现苑。<a id="a-N1"></a>无我无主。<a id="a-N2"></a>亦无守护。<a id="a-N3"></a>郁单越人欲入此苑。<a id="a-N4"></a>自在游戏。<a id="a-N5"></a>受诸乐时。<a id="a-N6"></a>于其四门。<a id="a-N7"></a>随意所趣。<a id="a-N8"></a>入彼苑已游戏澡浴。<a id="a-N9"></a>恣情受乐。<a id="a-NA"></a>欲去即去欲留即留。<a id="a-NB"></a>随心自在。<a id="a-NC"></a>诸比丘。<a id="a-ND"></a>为郁单越人故。<a id="a-NE"></a>于善现池南复有一苑。<a id="a-NF"></a>名曰普贤。<a id="a-NG"></a>其苑纵广一百由旬。<a id="a-NH"></a>七重栏楯。<a id="a-NI"></a>周匝围绕。<a id="a-NJ"></a>乃至熟饭清净美妙。<a id="a-NK"></a>诸比丘。<a id="a-NL"></a>此普贤苑亦无守护。<a id="a-NM"></a>郁单越人。<a id="a-NN"></a>若欲须入普贤苑中澡浴游戏受快乐时。<a id="a-NO"></a>从其四门随意而入。<a id="a-NP"></a>入已澡浴游戏受乐。<a id="a-NQ"></a>既受乐已。<a id="a-NR"></a>欲去即去欲留即留。<a id="a-NS"></a>诸比丘。<a id="a-NT"></a>为郁单越人故。<a id="a-NU"></a>善现池西复有一苑。<a id="a-NV"></a>名曰善华。<a id="a-NW"></a>其苑纵广一百由旬。<a id="a-NX"></a>七重栏楯周匝围绕。<a id="a-NY"></a>略说乃至。<a id="a-NZ"></a>如善现苑。<a id="a-Na"></a>等无有异。<a id="a-Nb"></a>亦复无有守护之者。<a id="a-Nc"></a>郁单越人若欲须入善华苑中澡浴游戏受快乐时。<a id="a-Nd"></a>从其四门随意而入。<a id="a-Ne"></a>入已澡浴游戏受乐。<a id="a-Nf"></a>既受乐已。<a id="a-Ng"></a>欲去即去欲留即留。</p>
  <p id="aNh">诸比丘。<a id="a-Ni"></a>为郁单越人故。<a id="a-Nj"></a>于善现池北复有一苑。<a id="a-Nk"></a>名曰喜乐。<a id="a-Nl"></a>纵广正等一百由旬。<a id="a-Nm"></a>乃至无有守护之者。<a id="a-Nn"></a>郁单越人若欲须入喜乐苑中澡浴游戏受快乐时。<a id="a-No"></a>从其四门随意而入。<a id="a-Np"></a>入已澡浴游戏受乐。<a id="a-Nq"></a>既受乐已。<a id="a-Nr"></a>欲去即去欲留即留。<a id="a-Ns"></a>略说如前善现苑等。</p>
  <p id="aNt">诸比丘。<a id="a-Nu"></a>为郁单越人故。<a id="a-Nv"></a>于善现池东接善现苑。<a id="a-Nw"></a>其间有河。<a id="a-Nx"></a>名易入道。<a id="a-Ny"></a>渐次下流。<a id="a-Nz"></a>无有波浪。<a id="a-O0"></a>不缓不急。<a id="a-O1"></a>杂华遍覆。<a id="a-O2"></a>阔二由旬半。<a id="a-O3"></a>诸比丘。<a id="a-O4"></a>易入道河。<a id="a-O5"></a>于两岸上有种种树。<a id="a-O6"></a>枝叶映覆。<a id="a-O7"></a>出种种香。<a id="a-O8"></a>普熏其处。<a id="a-O9"></a>生种种草。<a id="a-OA"></a>略说乃至。<a id="a-OB"></a>触之柔软。<a id="a-OC"></a>如迦旃邻提迦衣。<a id="a-OD"></a>高齐四指。<a id="a-OE"></a>以足蹈之。<a id="a-OF"></a>随足上下或举或伏。<a id="a-OG"></a>又有种种杂色果树。<a id="a-OH"></a>枝叶华果。<a id="a-OI"></a>悉皆具足。<a id="a-OJ"></a>亦有种种香气普熏。<a id="a-OK"></a>种种异鸟各各和鸣。<a id="a-OL"></a>其河两岸有诸妙船。<a id="a-OM"></a>杂色可乐。<a id="a-ON"></a>七宝所成。<a id="a-OO"></a>金银琉璃颇梨赤珠车磲玛瑙等。<a id="a-OP"></a>庄严挍饰。</p>
  <p id="aOQ">诸比丘。<a id="a-OR"></a>为郁单越人故。<a id="a-OS"></a>于善现池南有一大河。<a id="a-OT"></a>名曰善体。<a id="a-OU"></a>渐次下流。<a id="a-OV"></a>略说皆如易入道河。<a id="a-OW"></a>此处所有种种树林。<a id="a-OX"></a>与彼无异。<a id="a-OY"></a>乃至诸船。<a id="a-OZ"></a>杂色所成。<a id="a-Oa"></a>柔软犹若迦旃邻提迦衣。<a id="a-Ob"></a>诸比丘于善现池西。<a id="a-Oc"></a>为郁单越人故。<a id="a-Od"></a>有一大河。<a id="a-Oe"></a>名曰等车。<a id="a-Of"></a>乃至略说。<a id="a-Og"></a>渐次而下。<a id="a-Oh"></a>诸比丘。<a id="a-Oi"></a>于善现池北。<a id="a-Oj"></a>为郁单越人故。<a id="a-Ok"></a>有一大河。<a id="a-Ol"></a>名曰威主。<a id="a-Om"></a>渐次而下。<a id="a-On"></a>略说乃至。<a id="a-Oo"></a>两岸有船。<a id="a-Op"></a>七宝庄饰。<a id="a-Oq"></a>柔软犹若迦旃邻提迦衣。<a id="a-Or"></a>此中有郁陀那偈。</p>
  <p id="aOs">善现普贤等　　善华及喜乐</p>
  <p id="aOt">易入并善体　　等车威主河</p>
  <p id="aOu">诸比丘。<a id="a-Ov"></a>郁单越人。<a id="a-Ow"></a>若欲入彼易入道河善体等车威主等河。<a id="a-Ox"></a>澡浴游戏受诸乐时。<a id="a-Oy"></a>即皆至彼河之两岸。<a id="a-Oz"></a>脱其衣裳。<a id="a-P0"></a>置于岸侧。<a id="a-P1"></a>各坐诸船。<a id="a-P2"></a>乘至水中。<a id="a-P3"></a>澡浴身体。<a id="a-P4"></a>游戏受乐。<a id="a-P5"></a>既澡浴已。<a id="a-P6"></a>随有何人在前出者。<a id="a-P7"></a>即取上衣。<a id="a-P8"></a>着已而去。<a id="a-P9"></a>亦不求觅所服本衣。<a id="a-PA"></a>何以故。<a id="a-PB"></a>郁单越人无我我所。<a id="a-PC"></a>无守护故。<a id="a-PD"></a>是诸人等。<a id="a-PE"></a>又复往诣众香树下。<a id="a-PF"></a>到树下已。<a id="a-PG"></a>其树自然低枝垂屈。<a id="a-PH"></a>为彼诸人。<a id="a-PI"></a>出众妙香。<a id="a-PJ"></a>令其自手攀揽得及。<a id="a-PK"></a>彼人于树取种种香。<a id="a-PL"></a>用涂身已。<a id="a-PM"></a>复各往诣劫波娑树到已。<a id="a-PN"></a>其树亦复如前低枝垂下。<a id="a-PO"></a>出种种衣。<a id="a-PP"></a>令彼诸人手所揽及。<a id="a-PQ"></a>彼人于树复取种种上妙衣服。<a id="a-PR"></a>着已而去。<a id="a-PS"></a>转更往诣璎珞树下。<a id="a-PT"></a>既到彼已。<a id="a-PU"></a>璎珞树枝。<a id="a-PV"></a>亦皆垂屈。<a id="a-PW"></a>为彼诸人流出种种上妙璎珞。<a id="a-PX"></a>手所揽及。<a id="a-PY"></a>彼人于树牵取种种璎珞之具。<a id="a-PZ"></a>系着身已。<a id="a-Pa"></a>更转往诣诸鬘树下。<a id="a-Pb"></a>既到树已。<a id="a-Pc"></a>鬘树自然为彼诸人垂枝下曲。<a id="a-Pd"></a>流出种种上妙宝鬘。<a id="a-Pe"></a>令彼人等手所揽及。<a id="a-Pf"></a>便于树枝取诸妙鬘。<a id="a-Pg"></a>系头上已。<a id="a-Ph"></a>转更往诣诸器物树。<a id="a-Pi"></a>既到树已。<a id="a-Pj"></a>器树自然枝亦垂下。<a id="a-Pk"></a>令其手及。<a id="a-Pl"></a>随意所欲取彼器已。<a id="a-Pm"></a>持诣果树。<a id="a-Pn"></a>时彼果树。<a id="a-Po"></a>亦为诸人。<a id="a-Pp"></a>枝垂下曲。<a id="a-Pq"></a>出生种种胜妙甘果。<a id="a-Pr"></a>令手揽及。<a id="a-Ps"></a>彼人于树。<a id="a-Pt"></a>随心所欲取其熟果适意食之。<a id="a-Pu"></a>于中或有搦取其汁。<a id="a-Pv"></a>器盛而饮。<a id="a-Pw"></a>食饮既讫。<a id="a-Px"></a>乃复往诣音乐树林。<a id="a-Py"></a>到彼林已。<a id="a-Pz"></a>为诸人故。<a id="a-Q0"></a>音乐树枝。<a id="a-Q1"></a>亦皆垂下。<a id="a-Q2"></a>为出种种音乐之器。<a id="a-Q3"></a>手所揽及。<a id="a-Q4"></a>彼人于树。<a id="a-Q5"></a>各随所须取众乐器。<a id="a-Q6"></a>其形殊妙其音和雅。<a id="a-Q7"></a>取已抱持。<a id="a-Q8"></a>东西游戏。<a id="a-Q9"></a>欲弹则弹。<a id="a-QA"></a>欲舞则舞。<a id="a-QB"></a>欲歌则歌。<a id="a-QC"></a>随情所乐。<a id="a-QD"></a>受种种乐。<a id="a-QE"></a>其事讫已。<a id="a-QF"></a>各随所好。<a id="a-QG"></a>或去或留。</p>
 </body>
</html>