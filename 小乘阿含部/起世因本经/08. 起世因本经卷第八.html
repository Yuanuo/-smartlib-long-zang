<!doctype html>
<html id="z3IBUJNa1" data-ver="1336">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="小乘阿含部">
  <meta period="隋">
 </head>
 <body>
  <h1 id="a1">起世因本经卷第八</h1>
  <h2 id="a2">三十三天品第八之三</h2>
  <p id="a3">诸比丘。<a id="a-4"></a>若复有时。<a id="a-5"></a>诸外道等。<a id="a-6"></a>或波利婆罗阇迦。<a id="a-7"></a>或更余者。<a id="a-8"></a>来诣汝所。<a id="a-9"></a>问汝等言。<a id="a-A"></a>是诸长老。<a id="a-B"></a>何因何缘。<a id="a-C"></a>有一色人。<a id="a-D"></a>为诸非人之所恐怖。<a id="a-E"></a>有一色人。<a id="a-F"></a>不为非人之所恐怖。<a id="a-G"></a>彼诸外道。<a id="a-H"></a>若作是问。<a id="a-I"></a>汝等应当如是报言。<a id="a-J"></a>诸长老等。<a id="a-K"></a>此有因缘。<a id="a-L"></a>何以故。<a id="a-M"></a>于世间中。<a id="a-N"></a>有一色人。<a id="a-O"></a>习行非法。<a id="a-P"></a>内有邪见及颠倒见。<a id="a-Q"></a>彼等专行十不善法。<a id="a-R"></a>说不善法。<a id="a-S"></a>念不善法。<a id="a-T"></a>邪见颠倒。<a id="a-U"></a>以作如是十不善故。<a id="a-V"></a>护生诸神渐渐舍离。<a id="a-W"></a>如是等人。<a id="a-X"></a>若百若千。<a id="a-Y"></a>唯留一神。<a id="a-Z"></a>惣守护之。<a id="a-a"></a>如牛群羊群。<a id="a-b"></a>或百或千。<a id="a-c"></a>其傍唯置一人守视。<a id="a-d"></a>此亦如是。<a id="a-e"></a>以护神少故。<a id="a-f"></a>恒为非人之所恐怖。<a id="a-g"></a>有一色人。<a id="a-h"></a>习行正法。<a id="a-i"></a>不行邪见。<a id="a-j"></a>不颠倒见。<a id="a-k"></a>彼人既行如是十善。<a id="a-l"></a>正见正语。<a id="a-m"></a>修善业故。<a id="a-n"></a>是一一人。<a id="a-o"></a>皆有无量。<a id="a-p"></a>若百若千。<a id="a-q"></a>诸神守视。<a id="a-r"></a>以是因缘。<a id="a-s"></a>此人不被非人恐怖。<a id="a-t"></a>譬如国王。<a id="a-u"></a>若王大臣。<a id="a-v"></a>随一一人。<a id="a-w"></a>则有百千护生诸神之所守护。<a id="a-x"></a>诸比丘。<a id="a-y"></a>人间若有如是姓字。<a id="a-z"></a>非人之中。<a id="a-10"></a>亦有如是一切姓字。<a id="a-11"></a>诸比丘。<a id="a-12"></a>人间所有山林川泽国邑城隍村坞聚落居住之处。<a id="a-13"></a>于非人中。<a id="a-14"></a>亦有如是山林城邑舍宅之名。<a id="a-15"></a>诸王大臣。<a id="a-16"></a>坐起处所。<a id="a-17"></a>诸比丘。<a id="a-18"></a>一切街衢。<a id="a-19"></a>四交道中。<a id="a-1A"></a>屈曲巷陌。<a id="a-1B"></a>屠脍之坊。<a id="a-1C"></a>及诸岩窟。<a id="a-1D"></a>并无空虚。<a id="a-1E"></a>皆有众神。<a id="a-1F"></a>及诸非人之所依止。<a id="a-1G"></a>又弃死尸林冢间丘壑。<a id="a-1H"></a>一切恶兽所行之道。<a id="a-1I"></a>悉有非人在中居住。<a id="a-1J"></a>一切林树。<a id="a-1K"></a>高至一寻。<a id="a-1L"></a>围满一尺。<a id="a-1M"></a>即有神祇。<a id="a-1N"></a>在上依住。<a id="a-1O"></a>以为舍宅。<a id="a-1P"></a>诸比丘。<a id="a-1Q"></a>一切世间男子女人。<a id="a-1R"></a>从生已后。<a id="a-1S"></a>即有诸神。<a id="a-1T"></a>常随逐行。<a id="a-1U"></a>不曾舍离。<a id="a-1V"></a>唯习行诸恶。<a id="a-1W"></a>及命欲终时。<a id="a-1X"></a>方乃舍去。<a id="a-1Y"></a>如前所说。<a id="a-1Z"></a>诸比丘。<a id="a-1a"></a>阎浮提洲。<a id="a-1b"></a>有五种事。<a id="a-1c"></a>胜瞿陀尼。<a id="a-1d"></a>何等为五。<a id="a-1e"></a>一者勇健。<a id="a-1f"></a>二者正念。<a id="a-1g"></a>三者佛出世处。<a id="a-1h"></a>四者是修业地。<a id="a-1i"></a>五者行梵行处。<a id="a-1j"></a>瞿陀尼洲。<a id="a-1k"></a>有三种事。<a id="a-1l"></a>胜阎浮提。<a id="a-1m"></a>何等为三。<a id="a-1n"></a>一者饶牛。<a id="a-1o"></a>二者饶羊。<a id="a-1p"></a>三者饶摩尼宝。<a id="a-1q"></a>阎浮提有五种事。<a id="a-1r"></a>胜弗婆提。<a id="a-1s"></a>略说如前。<a id="a-1t"></a>弗婆提洲。<a id="a-1u"></a>有三种事。<a id="a-1v"></a>胜阎浮提。<a id="a-1w"></a>何等为三。<a id="a-1x"></a>一者洲最宽大。<a id="a-1y"></a>二者普含诸渚。<a id="a-1z"></a>三者洲甚胜妙。<a id="a-20"></a>阎浮提洲。<a id="a-21"></a>有五种事。<a id="a-22"></a>胜郁单越。<a id="a-23"></a>如上所说。<a id="a-24"></a>郁单越洲。<a id="a-25"></a>有三种事。<a id="a-26"></a>胜阎浮提。<a id="a-27"></a>何等为三。<a id="a-28"></a>一者彼人无我我所。<a id="a-29"></a>二者寿命最长。<a id="a-2A"></a>三者彼人有胜上行。<a id="a-2B"></a>阎浮提洲。<a id="a-2C"></a>有五种事。<a id="a-2D"></a>胜阎摩世。<a id="a-2E"></a>亦如上说阎摩世中。<a id="a-2F"></a>有三种事。<a id="a-2G"></a>胜阎浮提。<a id="a-2H"></a>何等为三。<a id="a-2I"></a>一者寿命长。<a id="a-2J"></a>二者身形大。<a id="a-2K"></a>三者有自然衣食。<a id="a-2L"></a>阎浮提人。<a id="a-2M"></a>有五种事。<a id="a-2N"></a>胜一切龙金翅鸟等。<a id="a-2O"></a>如前所说。<a id="a-2P"></a>诸龙及金翅鸟。<a id="a-2Q"></a>有三种事。<a id="a-2R"></a>胜阎浮提。<a id="a-2S"></a>何等为三。<a id="a-2T"></a>一者寿命长。<a id="a-2U"></a>二者身形大。<a id="a-2V"></a>三者宫殿宽博。<a id="a-2W"></a>阎浮提中。<a id="a-2X"></a>有五种事。<a id="a-2Y"></a>胜阿修罗。<a id="a-2Z"></a>如前所说。<a id="a-2a"></a>阿修罗中。<a id="a-2b"></a>有三种事。<a id="a-2c"></a>胜阎浮提。<a id="a-2d"></a>何等为三。<a id="a-2e"></a>一者寿命长。<a id="a-2f"></a>二者形色胜。<a id="a-2g"></a>三者受乐多。<a id="a-2h"></a>如是三事。<a id="a-2i"></a>最为殊胜。</p>
  <p id="a2j">诸比丘。<a id="a-2k"></a>四天王天。<a id="a-2l"></a>有三事胜。<a id="a-2m"></a>一者宫殿高。<a id="a-2n"></a>二者宫殿妙。<a id="a-2o"></a>三者宫殿有胜光明。<a id="a-2p"></a>三十三天。<a id="a-2q"></a>有三事胜。<a id="a-2r"></a>何等为三。<a id="a-2s"></a>一者长寿。<a id="a-2t"></a>二者色胜。<a id="a-2u"></a>三者多乐。<a id="a-2v"></a>如是夜摩天。<a id="a-2w"></a>兜率陀天。<a id="a-2x"></a>化乐天。<a id="a-2y"></a>他化自在天。<a id="a-2z"></a>魔身天等。<a id="a-30"></a>应知皆有三种胜事。<a id="a-31"></a>如三十三天。<a id="a-32"></a>胜阎浮提中所说。<a id="a-33"></a>阎浮提洲。<a id="a-34"></a>有五种事。<a id="a-35"></a>胜诸天龙。<a id="a-36"></a>如上所说。<a id="a-37"></a>汝等应知。</p>
  <p id="a38">诸比丘。<a id="a-39"></a>于三界中。<a id="a-3A"></a>有三十八种众生种类。<a id="a-3B"></a>何等名为三十八种。<a id="a-3C"></a>诸比丘。<a id="a-3D"></a>欲界中有十二种。<a id="a-3E"></a>色界中有二十二种。<a id="a-3F"></a>无色界中复有四种。<a id="a-3G"></a>诸比丘。<a id="a-3H"></a>何者欲界十二种类。<a id="a-3I"></a>谓地狱。<a id="a-3J"></a>畜生。<a id="a-3K"></a>饿鬼。<a id="a-3L"></a>人。<a id="a-3M"></a>阿修罗。<a id="a-3N"></a>四天王天。<a id="a-3O"></a>三十三天。<a id="a-3P"></a>夜摩天。<a id="a-3Q"></a>兜率陀天。<a id="a-3R"></a>化乐天。<a id="a-3S"></a>他化自在天。<a id="a-3T"></a>魔身天等。<a id="a-3U"></a>此名十二。<a id="a-3V"></a>何者色界二十二种。<a id="a-3W"></a>谓梵身天。<a id="a-3X"></a>梵辅天。<a id="a-3Y"></a>梵众天。<a id="a-3Z"></a>大梵天。<a id="a-3a"></a>光天。<a id="a-3b"></a>少光天。<a id="a-3c"></a>无量光天。<a id="a-3d"></a>光音天。<a id="a-3e"></a>净天。<a id="a-3f"></a>少净天。<a id="a-3g"></a>无量净天。<a id="a-3h"></a>遍净天。<a id="a-3i"></a>广天。<a id="a-3j"></a>少广天。<a id="a-3k"></a>无量广天。<a id="a-3l"></a>广果天。<a id="a-3m"></a>无想天。<a id="a-3n"></a>无烦天。<a id="a-3o"></a>无恼天。<a id="a-3p"></a>善见天。<a id="a-3q"></a>善现天。<a id="a-3r"></a>阿迦腻吒天等。<a id="a-3s"></a>此等名为二十二种。<a id="a-3t"></a>无色界中。<a id="a-3u"></a>有四种者。<a id="a-3v"></a>谓空无边天。<a id="a-3w"></a>识无边天。<a id="a-3x"></a>无所有天。<a id="a-3y"></a>非想非非想天。<a id="a-3z"></a>此名四种。</p>
  <p id="a40">诸比丘。<a id="a-41"></a>于世间中有四种云。<a id="a-42"></a>谓白云黑云赤云黄云。<a id="a-43"></a>诸比丘。<a id="a-44"></a>此四云中。<a id="a-45"></a>若白色者。<a id="a-46"></a>多有地界。<a id="a-47"></a>若黑色者。<a id="a-48"></a>多有水界。<a id="a-49"></a>若赤色者。<a id="a-4A"></a>多有火界。<a id="a-4B"></a>若黄色者。<a id="a-4C"></a>多有风界。<a id="a-4D"></a>汝等应当如是识知。<a id="a-4E"></a>诸比丘。<a id="a-4F"></a>世间复有四种大神。<a id="a-4G"></a>何等为四。<a id="a-4H"></a>所谓地大大神。<a id="a-4I"></a>水大大神。<a id="a-4J"></a>火大大神。<a id="a-4K"></a>风大大神。<a id="a-4L"></a>诸比丘。<a id="a-4M"></a>曾于一时。<a id="a-4N"></a>地大大神。<a id="a-4O"></a>发是恶见。<a id="a-4P"></a>心自念言。<a id="a-4Q"></a>于地界中。<a id="a-4R"></a>无水火风界。<a id="a-4S"></a>诸比丘。<a id="a-4T"></a>我于尔时。<a id="a-4U"></a>诣彼神所。<a id="a-4V"></a>而告之言。<a id="a-4W"></a>大神汝心实有如是恶见。<a id="a-4X"></a>云地界中无水火风三大界也。<a id="a-4Y"></a>彼答我言。<a id="a-4Z"></a>实尔世尊。<a id="a-4a"></a>我复告言。<a id="a-4b"></a>大神汝今莫起如是恶见。<a id="a-4c"></a>何以故。<a id="a-4d"></a>此地界中。<a id="a-4e"></a>实皆具有水火风界。<a id="a-4f"></a>但于其中。<a id="a-4g"></a>地界偏多。<a id="a-4h"></a>以是因缘。<a id="a-4i"></a>得地大名。<a id="a-4j"></a>诸比丘。<a id="a-4k"></a>我能知彼地大大神发如是念。<a id="a-4l"></a>断其恶见。<a id="a-4m"></a>令生欢喜。<a id="a-4n"></a>于诸垢中得法眼净。<a id="a-4o"></a>证果觉道。<a id="a-4p"></a>无有结惑。<a id="a-4q"></a>度疑彼岸。<a id="a-4r"></a>无复烦恼。<a id="a-4s"></a>不随他教。<a id="a-4t"></a>随顺法行。<a id="a-4u"></a>而白我言。<a id="a-4v"></a>大德世尊。<a id="a-4w"></a>我今归依佛归依法归依僧。<a id="a-4x"></a>大德世尊。<a id="a-4y"></a>我从今后。<a id="a-4z"></a>常当奉持优婆夷戒。<a id="a-50"></a>乃至命尽。<a id="a-51"></a>更不杀盗及非法等。<a id="a-52"></a>归佛法僧。<a id="a-53"></a>清净护持。</p>
  <p id="a54">诸比丘。<a id="a-55"></a>复于一时。<a id="a-56"></a>水大大神。<a id="a-57"></a>生于恶见。<a id="a-58"></a>亦如是念。<a id="a-59"></a>于水界中。<a id="a-5A"></a>无有地界火界风界。<a id="a-5B"></a>我知其意。<a id="a-5C"></a>往诣彼所。<a id="a-5D"></a>而问之言。<a id="a-5E"></a>汝实尔不。<a id="a-5F"></a>答言。<a id="a-5G"></a>实尔。<a id="a-5H"></a>我复告言。<a id="a-5I"></a>汝今莫作如是恶见。<a id="a-5J"></a>此水界中。<a id="a-5K"></a>具有地界及火风界。<a id="a-5L"></a>以偏多故。<a id="a-5M"></a>得水界名。<a id="a-5N"></a>如是乃至。<a id="a-5O"></a>火神风神。<a id="a-5P"></a>俱有此见。<a id="a-5Q"></a>佛既知已。<a id="a-5R"></a>悉往诘问。<a id="a-5S"></a>并答佛言。<a id="a-5T"></a>实尔世尊。<a id="a-5U"></a>佛开其意。<a id="a-5V"></a>皆得悟解。<a id="a-5W"></a>归依三宝。<a id="a-5X"></a>悉随顺行。<a id="a-5Y"></a>略说如前。<a id="a-5Z"></a>地大大神。<a id="a-5a"></a>断除疑惑。<a id="a-5b"></a>来诣我所。<a id="a-5c"></a>诸比丘。<a id="a-5d"></a>此等名为四大大神。<a id="a-5e"></a>诸比丘。<a id="a-5f"></a>世间有云。<a id="a-5g"></a>从地上升在虚空中。<a id="a-5h"></a>或有至一俱卢奢住。<a id="a-5i"></a>或二或三俱卢奢住。<a id="a-5j"></a>乃至六七俱卢奢住。<a id="a-5k"></a>诸比丘。<a id="a-5l"></a>或复有云。<a id="a-5m"></a>上虚空中一由旬住。<a id="a-5n"></a>或二三四五六七由旬住。<a id="a-5o"></a>诸比丘。<a id="a-5p"></a>或复有云。<a id="a-5q"></a>上虚空中百由旬住。<a id="a-5r"></a>乃至二三四五六七百由旬住。<a id="a-5s"></a>或复有云。<a id="a-5t"></a>从地上空千由旬住。<a id="a-5u"></a>二三四五六七千由旬住。<a id="a-5v"></a>乃至劫尽。<a id="a-5w"></a>诸比丘。<a id="a-5x"></a>或时外道波利婆罗阇迦。<a id="a-5y"></a>来诣汝所。<a id="a-5z"></a>作如是问。<a id="a-60"></a>诸长老等。<a id="a-61"></a>何因缘故。<a id="a-62"></a>虚空云中。<a id="a-63"></a>有是音声。<a id="a-64"></a>汝诸比丘。<a id="a-65"></a>应如是答。<a id="a-66"></a>有三因缘。<a id="a-67"></a>更相触故。<a id="a-68"></a>于云聚中。<a id="a-69"></a>有音声出。<a id="a-6A"></a>何者为三。<a id="a-6B"></a>诸长老等。<a id="a-6C"></a>或复一时。<a id="a-6D"></a>云中风界。<a id="a-6E"></a>与其地界相触着故。<a id="a-6F"></a>便有声出。<a id="a-6G"></a>所以者何。<a id="a-6H"></a>譬如树枝相揩相磨即有火出。<a id="a-6I"></a>如是如是。<a id="a-6J"></a>诸长老等。<a id="a-6K"></a>此是第一出声因缘。<a id="a-6L"></a>复次长老。<a id="a-6M"></a>或于一时。<a id="a-6N"></a>云中风界。<a id="a-6O"></a>与彼水界相触着故。<a id="a-6P"></a>即便出声。<a id="a-6Q"></a>亦如上说。<a id="a-6R"></a>此是第二出声因缘。<a id="a-6S"></a>复次长老。<a id="a-6T"></a>或于一时。<a id="a-6U"></a>云中风界。<a id="a-6V"></a>与彼火界相触着故。<a id="a-6W"></a>即便出声。<a id="a-6X"></a>略说乃至。<a id="a-6Y"></a>譬如两树相揩火出。<a id="a-6Z"></a>此是第三出声因缘。<a id="a-6a"></a>应如是答。<a id="a-6b"></a>诸比丘。<a id="a-6c"></a>亦应如是广分别知。</p>
  <p id="a6d">诸比丘。<a id="a-6e"></a>或时外道波利婆罗阇迦。<a id="a-6f"></a>来诣汝所。<a id="a-6g"></a>作如是问。<a id="a-6h"></a>诸长老等。<a id="a-6i"></a>何因缘故。<a id="a-6j"></a>虚空云中。<a id="a-6k"></a>忽生电光。<a id="a-6l"></a>诸比丘。<a id="a-6m"></a>汝等应当作如是答。<a id="a-6n"></a>诸长老等。<a id="a-6o"></a>有二因缘。<a id="a-6p"></a>虚空云中。<a id="a-6q"></a>出生电光。<a id="a-6r"></a>何等为二。<a id="a-6s"></a>一者东方有电。<a id="a-6t"></a>名曰亢厚。<a id="a-6u"></a>南方有电。<a id="a-6v"></a>名曰顺流。<a id="a-6w"></a>西方有电。<a id="a-6x"></a>名堕光明。<a id="a-6y"></a>北方有电。<a id="a-6z"></a>名百生树。<a id="a-70"></a>诸长老等。<a id="a-71"></a>或有一时。<a id="a-72"></a>东方所出亢厚大电。<a id="a-73"></a>与彼西方堕光明电。<a id="a-74"></a>相触相对相磨相打。<a id="a-75"></a>以如是故。<a id="a-76"></a>从彼虚空云聚之中。<a id="a-77"></a>出生大明。<a id="a-78"></a>名曰电光。<a id="a-79"></a>此是第一电光因缘。<a id="a-7A"></a>复次诸长老等。<a id="a-7B"></a>二者或复南方顺流大电。<a id="a-7C"></a>与彼北方百生大电。<a id="a-7D"></a>相触相对相磨相打。<a id="a-7E"></a>以如是故。<a id="a-7F"></a>出生电光。<a id="a-7G"></a>譬如两木风吹相着。<a id="a-7H"></a>忽然火出。<a id="a-7I"></a>还归本处。<a id="a-7J"></a>此是第二电光因缘。<a id="a-7K"></a>从云聚中有光明出。</p>
  <p id="a7L">诸比丘。<a id="a-7M"></a>于虚空中。<a id="a-7N"></a>有五因缘。<a id="a-7O"></a>能障碍雨。<a id="a-7P"></a>令占候师不测不知。<a id="a-7Q"></a>增长迷惑。<a id="a-7R"></a>记天必雨而更不雨。<a id="a-7S"></a>何者为五。<a id="a-7T"></a>诸比丘。<a id="a-7U"></a>或有一时。<a id="a-7V"></a>于虚空中云兴雷动。<a id="a-7W"></a>作伽茶伽茶瞿厨瞿厨等声。<a id="a-7X"></a>或出电光。<a id="a-7Y"></a>或复有风吹冷气至。<a id="a-7Z"></a>如是种种。<a id="a-7a"></a>皆是雨相。<a id="a-7b"></a>诸占察人及天文师等。<a id="a-7c"></a>悉克此时。<a id="a-7d"></a>必当降雨。<a id="a-7e"></a>尔时罗睺罗阿修罗王。<a id="a-7f"></a>从其宫出。<a id="a-7g"></a>便以两手。<a id="a-7h"></a>撮彼雨云。<a id="a-7i"></a>掷置海中。<a id="a-7j"></a>诸比丘。<a id="a-7k"></a>此是第一雨障因缘。<a id="a-7l"></a>而天文师及占候者。<a id="a-7m"></a>不见不知。<a id="a-7n"></a>心生疑惑。<a id="a-7o"></a>记天必雨而竟不雨。</p>
  <p id="a7p">诸比丘。<a id="a-7q"></a>或复有时。<a id="a-7r"></a>虚空起云。<a id="a-7s"></a>云中亦作伽茶伽茶等声。<a id="a-7t"></a>亦出电光。<a id="a-7u"></a>亦复有风吹冷气来。<a id="a-7v"></a>时天文师及占候者。<a id="a-7w"></a>见是相已。<a id="a-7x"></a>克天此时必当降雨。<a id="a-7y"></a>尔时火界增上力生。<a id="a-7z"></a>即于其时。<a id="a-80"></a>云自烧灭。<a id="a-81"></a>此名第二雨障因缘。<a id="a-82"></a>彼天文师及占候者。<a id="a-83"></a>不见不知。<a id="a-84"></a>心生迷惑。<a id="a-85"></a>记天必雨而遂不雨。</p>
  <p id="a86">诸比丘。<a id="a-87"></a>或复有时。<a id="a-88"></a>虚空起云。<a id="a-89"></a>云中亦作伽荼伽茶等声。<a id="a-8A"></a>亦出电光。<a id="a-8B"></a>亦复有风吹冷气来。<a id="a-8C"></a>时天文人及占候者。<a id="a-8D"></a>见是相已。<a id="a-8E"></a>记天此时必当作雨。<a id="a-8F"></a>时以风界增上力生。<a id="a-8G"></a>则能吹云。<a id="a-8H"></a>掷置于彼伽陵伽碛中。<a id="a-8I"></a>或复掷置坛茶迦碛中。<a id="a-8J"></a>或复掷置摩登伽碛中。<a id="a-8K"></a>或复掷置诸旷野中。<a id="a-8L"></a>或复掷置摩连那碛地。<a id="a-8M"></a>此名第三雨障因缘。<a id="a-8N"></a>彼天文人及占候者。<a id="a-8O"></a>不见不知。<a id="a-8P"></a>心生迷惑。<a id="a-8Q"></a>记天必雨而遂不雨。</p>
  <p id="a8R">诸比丘。<a id="a-8S"></a>或复有时。<a id="a-8T"></a>虚空起云。<a id="a-8U"></a>于彼云中。<a id="a-8V"></a>亦作伽茶伽茶等声。<a id="a-8W"></a>亦出电光。<a id="a-8X"></a>及有风起吹冷气来。<a id="a-8Y"></a>诸占候者。<a id="a-8Z"></a>记天必雨。<a id="a-8a"></a>然行雨诸神。<a id="a-8b"></a>有时放逸。<a id="a-8c"></a>以放逸故。<a id="a-8d"></a>彼云不得依时降雨。<a id="a-8e"></a>既不时雨。<a id="a-8f"></a>云自消散。<a id="a-8g"></a>此是第四雨障因缘。<a id="a-8h"></a>以是义故。<a id="a-8i"></a>诸天文人。<a id="a-8j"></a>心生迷惑。<a id="a-8k"></a>记天必雨而遂不雨。</p>
  <p id="a8l">诸比丘。<a id="a-8m"></a>或复有时。<a id="a-8n"></a>空中起云。<a id="a-8o"></a>云中亦作伽荼伽茶等声。<a id="a-8p"></a>出大电光。<a id="a-8q"></a>吹冷气来。<a id="a-8r"></a>诸天文人。<a id="a-8s"></a>记必当雨。<a id="a-8t"></a>然此阎浮一切人民。<a id="a-8u"></a>其中多有不如法行。<a id="a-8v"></a>耽乐诸欲。<a id="a-8w"></a>悭贪嫉妒。<a id="a-8x"></a>邪见所缠。<a id="a-8y"></a>彼诸人等。<a id="a-8z"></a>以恶行故。<a id="a-90"></a>习非法故。<a id="a-91"></a>乐着欲故。<a id="a-92"></a>贪嫉竞故。<a id="a-93"></a>天则不雨。<a id="a-94"></a>诸比丘。<a id="a-95"></a>此名第五雨障因缘。<a id="a-96"></a>诸天文人及占候者。<a id="a-97"></a>不见不知。<a id="a-98"></a>心生迷惑。<a id="a-99"></a>记天必雨而遂不雨。<a id="a-9A"></a>诸比丘。<a id="a-9B"></a>是名五种雨障因缘。<a id="a-9C"></a>此中有优陀那偈。</p>
  <p id="a9D">花法色寿命　　衣服及卖买</p>
  <p id="a9E">嫁聚三摩提　　并四种饮食</p>
  <p id="a9F">二行晡沙他　　上下名三界</p>
  <p id="a9G">云色诸天等　　俱卢舍鸣电</p>
  <p data-pb></p>
  <h2 id="a9H">斗战品第九</h2>
  <p id="a9I">诸比丘。<a id="a-9J"></a>我念往昔。<a id="a-9K"></a>有时诸天与阿修罗起大斗战。<a id="a-9L"></a>尔时帝释告其所领三十三天言。<a id="a-9M"></a>诸仁者。<a id="a-9N"></a>汝等诸天。<a id="a-9O"></a>若与修罗共为战斗。<a id="a-9P"></a>宜好庄严善持器仗。<a id="a-9Q"></a>若诸天胜。<a id="a-9R"></a>修罗不如。<a id="a-9S"></a>汝等可共生捉毗摩质多罗阿修罗王。<a id="a-9T"></a>以五系缚之。<a id="a-9U"></a>将到善法堂前诸天会处。<a id="a-9V"></a>三十三天闻帝释命。<a id="a-9W"></a>依教奉行。<a id="a-9X"></a>尔时毗摩质多罗阿修罗王。<a id="a-9Y"></a>亦复如是告诸修罗言。<a id="a-9Z"></a>若诸天众共阿修罗斗战之时。<a id="a-9a"></a>天若不如。<a id="a-9b"></a>即当生捉帝释天王。<a id="a-9c"></a>以五系缚之。<a id="a-9d"></a>将诣诸阿修罗七头会处。<a id="a-9e"></a>立置我前。<a id="a-9f"></a>诸修罗众。<a id="a-9g"></a>亦受教行。<a id="a-9h"></a>诸比丘。<a id="a-9i"></a>当于彼时。<a id="a-9j"></a>帝释天王。<a id="a-9k"></a>战斗得胜。<a id="a-9l"></a>即便生捉阿修罗王。<a id="a-9m"></a>以五系缚之。<a id="a-9n"></a>将诣善法堂前诸天集处。<a id="a-9o"></a>向帝释立。<a id="a-9p"></a>尔时毗摩质多罗阿修罗王。<a id="a-9q"></a>若作是念。<a id="a-9r"></a>愿诸修罗各自安善。<a id="a-9s"></a>我今不用诸阿修罗。<a id="a-9t"></a>我当在此。<a id="a-9u"></a>与三十三天一处共居。<a id="a-9v"></a>同受娱乐。<a id="a-9w"></a>甚适我意。<a id="a-9x"></a>其毗摩质多罗阿修罗王。<a id="a-9y"></a>兴此念时。<a id="a-9z"></a>即见自身。<a id="a-A0"></a>五缚悉解。<a id="a-A1"></a>诸天种种五欲功德。<a id="a-A2"></a>皆现其前。<a id="a-A3"></a>或复有时。<a id="a-A4"></a>作如是念。<a id="a-A5"></a>我今不用三十三天。<a id="a-A6"></a>愿诸天等。<a id="a-A7"></a>各自安善。<a id="a-A8"></a>我愿还归阿修罗宫。<a id="a-A9"></a>起此念时。<a id="a-AA"></a>其身五系。<a id="a-AB"></a>即还缚之。<a id="a-AC"></a>五欲功德。<a id="a-AD"></a>忽即散灭。</p>
  <p id="aAE">诸比丘。<a id="a-AF"></a>毗摩质多罗阿修罗王。<a id="a-AG"></a>有如是等微细结缚诸魔结缚。<a id="a-AH"></a>复细于此。<a id="a-AI"></a>所以者何。<a id="a-AJ"></a>诸比丘。<a id="a-AK"></a>邪思惟时。<a id="a-AL"></a>即被结缚。<a id="a-AM"></a>正忆念时。<a id="a-AN"></a>即便解脱。<a id="a-AO"></a>何以故。<a id="a-AP"></a>诸比丘。<a id="a-AQ"></a>思惟有我。<a id="a-AR"></a>是为邪思。<a id="a-AS"></a>思惟无我。<a id="a-AT"></a>亦是邪思。<a id="a-AU"></a>乃至思惟我是有常。<a id="a-AV"></a>我是无常。<a id="a-AW"></a>有色无色。<a id="a-AX"></a>有想无想。<a id="a-AY"></a>及非有想非无想等。<a id="a-AZ"></a>并是邪思。<a id="a-Aa"></a>诸比丘。<a id="a-Ab"></a>此邪思惟。<a id="a-Ac"></a>是痈是疮。<a id="a-Ad"></a>犹如毒箭。<a id="a-Ae"></a>其中若有多闻圣达智慧之人。<a id="a-Af"></a>知是邪思如病如疮如痈如箭。<a id="a-Ag"></a>如是念已。<a id="a-Ah"></a>系心正忆。<a id="a-Ai"></a>不随心行。<a id="a-Aj"></a>令心不动。<a id="a-Ak"></a>多所利益。<a id="a-Al"></a>诸比丘。<a id="a-Am"></a>若念有我。<a id="a-An"></a>则是邪念。<a id="a-Ao"></a>则是有为。<a id="a-Ap"></a>则是戏论。<a id="a-Aq"></a>若念无我。<a id="a-Ar"></a>亦是戏论。<a id="a-As"></a>乃至有色无色。<a id="a-At"></a>有想无想。<a id="a-Au"></a>非有想非无想。<a id="a-Av"></a>悉是戏论。<a id="a-Aw"></a>诸比丘。<a id="a-Ax"></a>所有戏论。<a id="a-Ay"></a>皆悉是病。<a id="a-Az"></a>如痈如疮。<a id="a-B0"></a>犹如毒箭。<a id="a-B1"></a>其中所有多闻圣达智慧之人。<a id="a-B2"></a>知此戏论诸过患已。<a id="a-B3"></a>乐无戏论。<a id="a-B4"></a>守心寂静。<a id="a-B5"></a>多所修行。</p>
  <p id="aB6">诸比丘。<a id="a-B7"></a>我念往昔。<a id="a-B8"></a>有释天王。<a id="a-B9"></a>与阿修罗欲兴战斗时。<a id="a-BA"></a>天帝释告其四面三十三天。<a id="a-BB"></a>作如是言。<a id="a-BC"></a>诸仁者。<a id="a-BD"></a>宜善庄严身及器仗。<a id="a-BE"></a>今诸修罗。<a id="a-BF"></a>欲来战斗。<a id="a-BG"></a>若诸天胜。<a id="a-BH"></a>可生捉取毗摩质多罗阿修罗王。<a id="a-BI"></a>以五系缚之。<a id="a-BJ"></a>将诣诸天善法堂前集会之处。<a id="a-BK"></a>令其见我。<a id="a-BL"></a>时三十三天受帝释命。<a id="a-BM"></a>依教奉行。<a id="a-BN"></a>阿修罗王。<a id="a-BO"></a>亦如是教。<a id="a-BP"></a>诸比丘。<a id="a-BQ"></a>当尔战时。<a id="a-BR"></a>诸天得胜。<a id="a-BS"></a>即以五系缚阿修罗王。<a id="a-BT"></a>将诣善法堂前。<a id="a-BU"></a>尔时毗摩质多罗阿修罗王。<a id="a-BV"></a>既被五系。<a id="a-BW"></a>在天众前。<a id="a-BX"></a>见天帝释。<a id="a-BY"></a>入善法堂就座而坐。<a id="a-BZ"></a>即出恶言。<a id="a-Ba"></a>种种骂詈毁辱天主。<a id="a-Bb"></a>时天帝释有执御者。<a id="a-Bc"></a>名摩多离。<a id="a-Bd"></a>见毗摩质多罗阿修罗王对众恶言。<a id="a-Be"></a>毁骂天主。<a id="a-Bf"></a>即便以偈白帝释言。</p>
  <p id="aBg">帝释天王为羞畏　　为无势力故怀忍</p>
  <p id="aBh">闻如是等粗恶骂　　含受耐之都不言</p>
  <p id="aBi">尔时帝释。<a id="a-Bj"></a>还以偈答摩多离言。</p>
  <p id="aBk">我非羞畏故怀忍　　亦非无力于修罗</p>
  <p id="aBl">谁能如我神策谋　　岂得同于彼无智</p>
  <p id="aBm">时摩多离。<a id="a-Bn"></a>复更以偈白天主言。</p>
  <p id="aBo">若不严加重诃责　　愚痴炽盛转更增</p>
  <p id="aBp">若当折伏无智人　　犹如畏杖牛奔走</p>
  <p id="aBq">今若纵之令得乐　　至其本处更自高</p>
  <p id="aBr">是故明智当以威　　示现勇健制愚騃</p>
  <p id="aBs">尔时帝释。<a id="a-Bt"></a>复以偈答摩多离言。</p>
  <p id="aBu">如此等事我久知　　为伏众人愚痴故</p>
  <p id="aBv">彼以嗔嫌而骂詈　　我闻堪忍自制心</p>
  <p id="aBw">时摩多离。<a id="a-Bx"></a>更复以偈白帝释言。</p>
  <p id="aBy">帝释天王愿善思　　如是含忍有一患</p>
  <p id="aBz">彼愚痴者作是骂　　谓生怯畏不敢酬</p>
  <p id="aC0">尔时帝释。<a id="a-C1"></a>重复偈答摩多离言。</p>
  <p id="aC2">彼愚痴辈随其意　　谓我畏之而默然</p>
  <p id="aC3">若求益身永利安　　宜于彼等常怀忍</p>
  <p id="aC4">如我意者见彼骂　　不应于嗔复起嗔</p>
  <p id="aC5">若于嗔处报以嗔　　如是战斗难得胜</p>
  <p id="aC6">若为他人所娆恼　　有志能忍极为难</p>
  <p id="aC7">当知此忍为强力　　如是忍者应赞美</p>
  <p id="aC8">若我若他凡起心　　皆求远离大畏处</p>
  <p id="aC9">他人既已嗔骂我　　不应于彼复起怨</p>
  <p id="aCA">若于自己若他人　　二处皆应作利益</p>
  <p id="aCB">既知已被他嗔骂　　当使自嗔转得消</p>
  <p id="aCC">如是二处利益心　　若自若他皆成就</p>
  <p id="aCD">彼人意念是愚痴　　此皆因于不知法</p>
  <p id="aCE">若有大力诸丈夫　　能为无力故含忍</p>
  <p id="aCF">于无力人忍不嗔　　如是忍者他所赞</p>
  <p id="aCG">彼人无有智慧力　　唯以愚痴力为力</p>
  <p id="aCH">愚痴心故弃舍法　　如是等人无正行</p>
  <p id="aCI">彼以愚痴求我胜　　嗔恚骂詈出粗言</p>
  <p id="aCJ">能忍彼恶则常胜　　是忍增上难具说</p>
  <p id="aCK">胜人出语畏不论　　于等恐生怨故忍</p>
  <p id="aCL">闻下人言能忍者　　此忍为诸智所赞</p>
  <p id="aCM">诸比丘。<a id="a-CN"></a>汝等当知。<a id="a-CO"></a>尔时帝释则我身是。<a id="a-CP"></a>我于彼时。<a id="a-CQ"></a>身作三十三天王。<a id="a-CR"></a>自在治化。<a id="a-CS"></a>受胜福报。<a id="a-CT"></a>纵任快乐而常怀忍。<a id="a-CU"></a>亦赞叹忍。<a id="a-CV"></a>乐行调柔无复嗔恚。<a id="a-CW"></a>亦恒赞叹无嗔恚者。<a id="a-CX"></a>诸比丘。<a id="a-CY"></a>汝等自说。<a id="a-CZ"></a>于修行中。<a id="a-Ca"></a>有信解心。<a id="a-Cb"></a>舍俗出家。<a id="a-Cc"></a>精勤不懈。<a id="a-Cd"></a>汝等若欲于余众生身行忍辱。<a id="a-Ce"></a>赞叹忍辱。<a id="a-Cf"></a>调顺慈悲。<a id="a-Cg"></a>常行安乐。<a id="a-Ch"></a>灭除嗔恚赞不嗔者。<a id="a-Ci"></a>汝亦应作如是修学。</p>
  <p id="aCj">诸比丘。<a id="a-Ck"></a>我念往昔。<a id="a-Cl"></a>诸天众等。<a id="a-Cm"></a>与阿修罗。<a id="a-Cn"></a>各严器仗。<a id="a-Co"></a>欲与斗战。<a id="a-Cp"></a>尔时帝释告天众言。<a id="a-Cq"></a>诸仁者。<a id="a-Cr"></a>若阿修罗。<a id="a-Cs"></a>与诸天斗。<a id="a-Ct"></a>天得胜时。<a id="a-Cu"></a>汝等可以五系缚之。<a id="a-Cv"></a>如前所说。<a id="a-Cw"></a>诸天奉教。<a id="a-Cx"></a>阿修罗王。<a id="a-Cy"></a>亦复如是。<a id="a-Cz"></a>饬其军众。<a id="a-D0"></a>诸比丘。<a id="a-D1"></a>尔时斗战。<a id="a-D2"></a>阿修罗胜。<a id="a-D3"></a>帝释天王不如退还。<a id="a-D4"></a>是时驭者。<a id="a-D5"></a>回千辐轮贤调御车。<a id="a-D6"></a>欲向天宫。<a id="a-D7"></a>有一居吒奢摩梨树。<a id="a-D8"></a>金翅鸟王巢于其上。<a id="a-D9"></a>已生诸卵。<a id="a-DA"></a>帝释见已。<a id="a-DB"></a>告摩多离执驭者言。</p>
  <p id="aDC">树上有卵摩多离　　为我回辕远避护</p>
  <p id="aDD">宁为修罗失身命　　勿令毁破此鸟巢</p>
  <p id="aDE">时摩多离善执驭者。<a id="a-DF"></a>闻释天王如是敕已。<a id="a-DG"></a>即便右回天千辐轮贤调御车。<a id="a-DH"></a>还复直指阿修罗宫。<a id="a-DI"></a>诸比丘。<a id="a-DJ"></a>尔时诸阿修罗众见帝释车忽然回还。<a id="a-DK"></a>咸谓帝释别有奇策。<a id="a-DL"></a>更来合战。<a id="a-DM"></a>阿修罗众。<a id="a-DN"></a>因即大退。<a id="a-DO"></a>各趣本宫。<a id="a-DP"></a>诸比丘。<a id="a-DQ"></a>尔时帝释以慈因缘。<a id="a-DR"></a>诸天还胜。<a id="a-DS"></a>修罗不如。<a id="a-DT"></a>诸比丘欲知。<a id="a-DU"></a>尔时天帝释者。<a id="a-DV"></a>即我身是。<a id="a-DW"></a>诸比丘。<a id="a-DX"></a>我于尔时。<a id="a-DY"></a>为大天主王。<a id="a-DZ"></a>领三十三天。<a id="a-Da"></a>自在治化。<a id="a-Db"></a>受胜福报。<a id="a-Dc"></a>犹能怜愍一切众生。<a id="a-Dd"></a>为其寿命而作利益。<a id="a-De"></a>起慈悲心。<a id="a-Df"></a>汝等比丘。<a id="a-Dg"></a>以信舍家。<a id="a-Dh"></a>应当利益一切众生。</p>
  <p id="aDi">诸比丘。<a id="a-Dj"></a>我忆往昔。<a id="a-Dk"></a>天阿修罗。<a id="a-Dl"></a>欲共战斗。<a id="a-Dm"></a>尔时帝释告毗摩质多罗阿修罗王言。<a id="a-Dn"></a>仁者。<a id="a-Do"></a>我等且摄种种器仗。<a id="a-Dp"></a>天及修罗。<a id="a-Dq"></a>其中各有明智慧者。<a id="a-Dr"></a>彼悉能知。<a id="a-Ds"></a>我等二家所说法义。<a id="a-Dt"></a>若善若恶。<a id="a-Du"></a>但以善言长者取胜。<a id="a-Dv"></a>于是天主。<a id="a-Dw"></a>与阿修罗相推前说。<a id="a-Dx"></a>尔时毗摩质多罗阿修罗王。<a id="a-Dy"></a>即便在先。<a id="a-Dz"></a>向天帝释。<a id="a-E0"></a>而说偈言。</p>
  <p id="aE1">愚痴猛盛者　　必须重诃责</p>
  <p id="aE2">折伏于无智　　犹牛畏鞭走</p>
  <p id="aE3">愚痴无有智　　所在难调制</p>
  <p id="aE4">是故用严杖　　速断其痴慢</p>
  <p id="aE5">尔时毗摩质多罗阿修罗王。<a id="a-E6"></a>向天帝释说此偈已。<a id="a-E7"></a>阿修罗众并诸眷属。<a id="a-E8"></a>皆大欢喜。<a id="a-E9"></a>称叹踊跃。<a id="a-EA"></a>帝释诸天及其眷属。<a id="a-EB"></a>默然而住。<a id="a-EC"></a>尔时毗摩质多罗阿修罗王。<a id="a-ED"></a>告帝释言。<a id="a-EE"></a>汝大天王。<a id="a-EF"></a>便可说偈。<a id="a-EG"></a>尔时天王。<a id="a-EH"></a>向阿修罗。<a id="a-EI"></a>而说偈言。</p>
  <p id="aEJ">我明见此事　　不欲共痴同</p>
  <p id="aEK">愚者自起嗔　　智者谁与诤</p>
  <p id="aEL">尔时帝释天王。<a id="a-EM"></a>说此偈已。<a id="a-EN"></a>三十三天。<a id="a-EO"></a>诸眷属。<a id="a-EP"></a>皆亦称叹。<a id="a-EQ"></a>踊跃欢喜。<a id="a-ER"></a>诸阿修罗及其眷属。<a id="a-ES"></a>默然而住。</p>
  <p id="aET">尔时帝释。<a id="a-EU"></a>告毗摩质多罗阿修罗王言。<a id="a-EV"></a>仁者更说善言。<a id="a-EW"></a>时阿修罗。<a id="a-EX"></a>复向天主。<a id="a-EY"></a>说如是偈。</p>
  <p id="aEZ">寂然忍辱意　　帝释我亦知</p>
  <p id="aEa">愚痴若胜时　　言我畏故忍</p>
  <p id="aEb">尔时毗摩质多罗阿修罗王。<a id="a-Ec"></a>说此偈已。<a id="a-Ed"></a>诸阿修罗及其眷属。<a id="a-Ee"></a>皆悉踊跃。<a id="a-Ef"></a>称叹欢喜。<a id="a-Eg"></a>帝释诸天并其眷属。<a id="a-Eh"></a>默然而住。<a id="a-Ei"></a>时阿修罗王。<a id="a-Ej"></a>亦告帝释言。<a id="a-Ek"></a>仁者天主。<a id="a-El"></a>可更辩说如法善言。<a id="a-Em"></a>尔时天帝释。<a id="a-En"></a>向阿修罗众。<a id="a-Eo"></a>复说偈言。</p>
  <p id="aEp">愚者自随意　　谓忍为畏彼</p>
  <p id="aEq">以此求自益　　于彼则无利</p>
  <p id="aEr">我谓彼作恶　　不应嗔其嗔</p>
  <p id="aEs">于嗔能默然　　此斗则常胜</p>
  <p id="aEt">若为他所恼　　有力能忍之</p>
  <p id="aEu">当知此忍者　　忍中最为上</p>
  <p id="aEv">无问自与他　　皆求离畏处</p>
  <p id="aEw">若知他嫌己　　于彼不应嗔</p>
  <p id="aEx">二处作利益　　所谓若自他</p>
  <p id="aEy">他若嗔骂者　　自嗔能消灭</p>
  <p id="aEz">若自若于他　　二皆成其利</p>
  <p id="aF0">他意念愚痴　　斯由不知法</p>
  <p id="aF1">若有强力人　　为彼无力忍</p>
  <p id="aF2">此忍为最胜　　余忍更无过</p>
  <p id="aF3">彼无智慧性　　惟有愚痴力</p>
  <p id="aF4">愚痴舍法故　　自然失正行</p>
  <p id="aF5">愚痴自矜胜　　嗔恚出恶言</p>
  <p id="aF6">若能忍其恼　　此则常有胜</p>
  <p id="aF7">胜者畏而忍　　等者恐生怨</p>
  <p id="aF8">于下能忍之　　斯忍智所赞</p>
  <p id="aF9">尔时帝释天王。<a id="a-FA"></a>说此偈已。<a id="a-FB"></a>三十三天。<a id="a-FC"></a>及诸眷属。<a id="a-FD"></a>称叹欢喜。<a id="a-FE"></a>踊跃无量。<a id="a-FF"></a>阿修罗众。<a id="a-FG"></a>咸各默然。<a id="a-FH"></a>时诸天中有智慧者。<a id="a-FI"></a>阿修罗中有智慧者。<a id="a-FJ"></a>各集一处。<a id="a-FK"></a>皆共量议。<a id="a-FL"></a>此等诸偈。<a id="a-FM"></a>详审思念。<a id="a-FN"></a>观察推寻。<a id="a-FO"></a>同称赞已。<a id="a-FP"></a>作如是言。<a id="a-FQ"></a>诸仁者等。<a id="a-FR"></a>今天帝释。<a id="a-FS"></a>善说言义。<a id="a-FT"></a>其所治化。<a id="a-FU"></a>一切无有刀杖鞭挞。<a id="a-FV"></a>亦无诤斗毁辱怨仇。<a id="a-FW"></a>亦无言讼及求报。<a id="a-FX"></a>复于生死中。<a id="a-FY"></a>有所厌患。<a id="a-FZ"></a>求离于欲。<a id="a-Fa"></a>为寂灭故。<a id="a-Fb"></a>为寂静故。<a id="a-Fc"></a>为得神通故。<a id="a-Fd"></a>为得沙门果故。<a id="a-Fe"></a>为成就正觉得涅槃故。<a id="a-Ff"></a>诸仁者。<a id="a-Fg"></a>毗摩质多罗阿修罗王所说之偈。<a id="a-Fh"></a>无有如是善妙之语。<a id="a-Fi"></a>彼等一切。<a id="a-Fj"></a>唯有刀杖鞭打楚毒毁辱诤斗言讼怨仇求于报。<a id="a-Fk"></a>复长养生死无有厌患。<a id="a-Fl"></a>贪着诸欲。<a id="a-Fm"></a>不念寂静寂灭之行。<a id="a-Fn"></a>不悕神通及沙门果。<a id="a-Fo"></a>不求正觉及大涅槃。<a id="a-Fp"></a>诸仁者。<a id="a-Fq"></a>帝释天王所说之偈。<a id="a-Fr"></a>名为善说。<a id="a-Fs"></a>毗摩质多罗阿修罗王所说之偈。<a id="a-Ft"></a>非是善说。<a id="a-Fu"></a>诸仁者。<a id="a-Fv"></a>帝释天王所说之偈。<a id="a-Fw"></a>善说善说。<a id="a-Fx"></a>毗摩质多罗阿修罗王所说之偈。<a id="a-Fy"></a>非是善说非是善说。<a id="a-Fz"></a>诸比丘。<a id="a-G0"></a>汝等应知。<a id="a-G1"></a>尔时帝释。<a id="a-G2"></a>即我身是。<a id="a-G3"></a>诸比丘。<a id="a-G4"></a>我于彼时。<a id="a-G5"></a>为忉利天王。<a id="a-G6"></a>自在治化。<a id="a-G7"></a>受于福乐。<a id="a-G8"></a>尚说善言。<a id="a-G9"></a>以为战具。<a id="a-GA"></a>由善言故。<a id="a-GB"></a>斗战常胜。<a id="a-GC"></a>汝等比丘。<a id="a-GD"></a>既能于我善说教中。<a id="a-GE"></a>净心离俗。<a id="a-GF"></a>舍家出家。<a id="a-GG"></a>修精进行。<a id="a-GH"></a>汝等若求善说恶说于教法中。<a id="a-GI"></a>欲取义者。<a id="a-GJ"></a>应如是知。<a id="a-GK"></a>诸比丘。<a id="a-GL"></a>我念往昔。<a id="a-GM"></a>诸天王等。<a id="a-GN"></a>与阿修罗共相战斗时。<a id="a-GO"></a>释天王摧破修罗。<a id="a-GP"></a>战既胜已。<a id="a-GQ"></a>造立胜殿。<a id="a-GR"></a>东西五百由旬。<a id="a-GS"></a>南北二百五十由旬。<a id="a-GT"></a>诸比丘。<a id="a-GU"></a>胜殿之外。<a id="a-GV"></a>有一百却敌。<a id="a-GW"></a>一一敌间。<a id="a-GX"></a>各有七楼。<a id="a-GY"></a>皆七宝成。<a id="a-GZ"></a>一一楼内。<a id="a-Ga"></a>各置七房。<a id="a-Gb"></a>一一房中。<a id="a-Gc"></a>安施七榻。<a id="a-Gd"></a>一一榻上。<a id="a-Ge"></a>有七玉女。<a id="a-Gf"></a>一一玉女。<a id="a-Gg"></a>复各别有七女为侍。<a id="a-Gh"></a>帝释天王。<a id="a-Gi"></a>与诸玉女并侍女等。<a id="a-Gj"></a>更无所为唯受胜乐。<a id="a-Gk"></a>所须食饮香花服玩一切乐具。<a id="a-Gl"></a>皆随往业。<a id="a-Gm"></a>受其福报。<a id="a-Gn"></a>诸比丘。<a id="a-Go"></a>三千大千世界之内。<a id="a-Gp"></a>所有天宫。<a id="a-Gq"></a>更无有此帝释天王胜殿比类。</p>
  <p id="aGr">尔时鞞摩质多罗阿修罗王。<a id="a-Gs"></a>作如是念。<a id="a-Gt"></a>我有如是威神德力。<a id="a-Gu"></a>日月宫殿及三十三天。<a id="a-Gv"></a>虽在我上运转周行。<a id="a-Gw"></a>我力能取以为耳珰。<a id="a-Gx"></a>处处游行。<a id="a-Gy"></a>不为妨碍。<a id="a-Gz"></a>曾于一时。<a id="a-H0"></a>罗睺罗阿修罗王。<a id="a-H1"></a>内心嗔忿。<a id="a-H2"></a>炽盛烦毒。<a id="a-H3"></a>意不欢喜。<a id="a-H4"></a>便念鞞摩质多罗阿修罗王。<a id="a-H5"></a>尔时鞞摩质多罗阿修罗王。<a id="a-H6"></a>即作是念。<a id="a-H7"></a>罗睺罗阿修罗王。<a id="a-H8"></a>今念于我。<a id="a-H9"></a>便复自念其所统领小阿修罗王及诸眷属小阿修罗等。<a id="a-HA"></a>时彼小王及诸修罗。<a id="a-HB"></a>知鞞摩质多罗阿修罗王念已。<a id="a-HC"></a>即各严备种种器仗。<a id="a-HD"></a>往诣其所。<a id="a-HE"></a>到已在前。<a id="a-HF"></a>默然而住。<a id="a-HG"></a>尔时鞞摩质多罗阿修罗王。<a id="a-HH"></a>自服铠甲。<a id="a-HI"></a>持仗严驾。<a id="a-HJ"></a>与其小王并诸军众。<a id="a-HK"></a>前后围绕。<a id="a-HL"></a>往诣罗睺罗阿修罗王所。<a id="a-HM"></a>时罗睺罗阿修罗王。<a id="a-HN"></a>复念踊跃幻化二阿修罗王。<a id="a-HO"></a>尔时二王。<a id="a-HP"></a>知其念已。<a id="a-HQ"></a>还如鞞摩质多罗阿修罗王所念。<a id="a-HR"></a>念其小王并诸所部。<a id="a-HS"></a>亦各知已。<a id="a-HT"></a>严备器仗。<a id="a-HU"></a>向其王所。<a id="a-HV"></a>到已皆共来诣罗睺罗阿修罗王处。<a id="a-HW"></a>尔时罗睺罗阿修罗王。<a id="a-HX"></a>自服种种严身器仗。<a id="a-HY"></a>与鞞摩质多罗踊跃幻化三阿修罗王。<a id="a-HZ"></a>并彼三王小王眷属。<a id="a-Ha"></a>前后围绕。<a id="a-Hb"></a>从阿修罗城。<a id="a-Hc"></a>导从而出。<a id="a-Hd"></a>欲共忉利诸天兴大战斗。</p>
  <p id="aHe">尔时难陀优波难陀二大龙王。<a id="a-Hf"></a>从其宫出。<a id="a-Hg"></a>各各以身绕须弥山。<a id="a-Hh"></a>周回七匝。<a id="a-Hi"></a>一时动之动已复动。<a id="a-Hj"></a>大动遍动。<a id="a-Hk"></a>震已复震。<a id="a-Hl"></a>大震遍震。<a id="a-Hm"></a>涌已复涌。<a id="a-Hn"></a>大涌遍涌。<a id="a-Ho"></a>以尾打海。<a id="a-Hp"></a>令一段水上于虚空。<a id="a-Hq"></a>在须弥顶上。<a id="a-Hr"></a>诸比丘。<a id="a-Hs"></a>即于是时。<a id="a-Ht"></a>天主帝释告诸天众。<a id="a-Hu"></a>作如是言。<a id="a-Hv"></a>汝等诸仁。<a id="a-Hw"></a>见此大地如是动不。<a id="a-Hx"></a>空中叆叇。<a id="a-Hy"></a>犹如云雨。<a id="a-Hz"></a>又似重雾。<a id="a-I0"></a>我今定知。<a id="a-I1"></a>诸阿修罗欲与天斗。<a id="a-I2"></a>于是海内所住诸龙。<a id="a-I3"></a>各从自宫。<a id="a-I4"></a>持种种仗。<a id="a-I5"></a>严备而出。<a id="a-I6"></a>当阿修罗前。<a id="a-I7"></a>与其战斗。<a id="a-I8"></a>胜则逐退。<a id="a-I9"></a>直至其宫。<a id="a-IA"></a>若其不如。<a id="a-IB"></a>恐怖背走。<a id="a-IC"></a>复共往见地居夜叉。<a id="a-ID"></a>到已告言。<a id="a-IE"></a>汝等当知。<a id="a-IF"></a>诸阿修罗欲与天斗。<a id="a-IG"></a>汝等今可共我诣彼相助打破。<a id="a-IH"></a>夜叉闻已。<a id="a-II"></a>复严器仗。<a id="a-IJ"></a>与龙相随。<a id="a-IK"></a>共修罗战。<a id="a-IL"></a>胜则逐之。<a id="a-IM"></a>不如便退。<a id="a-IN"></a>恐怖而走。<a id="a-IO"></a>复共往见钵手夜叉。<a id="a-IP"></a>到已告言。<a id="a-IQ"></a>钵手夜叉。<a id="a-IR"></a>仁等知不。<a id="a-IS"></a>诸阿修罗。<a id="a-IT"></a>欲与天斗。<a id="a-IU"></a>汝等可来共我相助。<a id="a-IV"></a>逆往打之。<a id="a-IW"></a>钵手闻已。<a id="a-IX"></a>亦严器仗。<a id="a-IY"></a>相随而去。<a id="a-IZ"></a>乃至退走。<a id="a-Ia"></a>复共往告持鬘夜叉。<a id="a-Ib"></a>具说如前退走。<a id="a-Ic"></a>往告常醉夜叉。<a id="a-Id"></a>亦复严仗。<a id="a-Ie"></a>共持鬘等。<a id="a-If"></a>并力合斗。<a id="a-Ig"></a>若得胜者。<a id="a-Ih"></a>逐到其宫。<a id="a-Ii"></a>若不如者。<a id="a-Ij"></a>恐怖退走。<a id="a-Ik"></a>复共往见四大天王。<a id="a-Il"></a>到已咨白四天王言。<a id="a-Im"></a>四王当知。<a id="a-In"></a>诸阿修罗。<a id="a-Io"></a>今者欲来与诸天斗。<a id="a-Ip"></a>王等应当与我相助打令破散。<a id="a-Iq"></a>时四天王。<a id="a-Ir"></a>闻常醉言。<a id="a-Is"></a>即各严持种种器仗。<a id="a-It"></a>驾驭而往。<a id="a-Iu"></a>乃至退走。<a id="a-Iv"></a>不能降伏。<a id="a-Iw"></a>是时四王。<a id="a-Ix"></a>便共上升诣善法堂诸天集会议论之处。<a id="a-Iy"></a>启白帝释。<a id="a-Iz"></a>说如是言。<a id="a-J0"></a>天王当知。<a id="a-J1"></a>诸阿修罗。<a id="a-J2"></a>今者聚集欲与天斗。<a id="a-J3"></a>宜应往彼与其合战。<a id="a-J4"></a>时天帝释从四天王闻是语已。<a id="a-J5"></a>开意许之。<a id="a-J6"></a>即召一天摩那婆告言。<a id="a-J7"></a>汝天子来。<a id="a-J8"></a>汝今可往须夜摩天。<a id="a-J9"></a>珊兜率陀天。<a id="a-JA"></a>化自乐天。<a id="a-JB"></a>他化自在天。<a id="a-JC"></a>至已为我白诸天王。<a id="a-JD"></a>作如是言。<a id="a-JE"></a>仁等诸天。<a id="a-JF"></a>自当知之。<a id="a-JG"></a>今阿修罗欲与天斗。<a id="a-JH"></a>仁等天王。<a id="a-JI"></a>宜应相助俱诣其所与其战斗。<a id="a-JJ"></a>时摩那婆闻释语已。<a id="a-JK"></a>即便往诣须夜摩天。<a id="a-JL"></a>具白是事。</p>
  <p id="aJM">尔时须夜摩天王。<a id="a-JN"></a>从释天使摩那婆所。<a id="a-JO"></a>闻是语已。<a id="a-JP"></a>即起心念须夜摩中一切天众。<a id="a-JQ"></a>时彼天众。<a id="a-JR"></a>知其天王心所念已。<a id="a-JS"></a>各严种种铠甲器仗。<a id="a-JT"></a>乘彼天中种种骑乘。<a id="a-JU"></a>并共来诣彼天王所。<a id="a-JV"></a>到已在前。<a id="a-JW"></a>俨然而立。<a id="a-JX"></a>时须夜摩天王。<a id="a-JY"></a>亦自身着天中种种宝庄严铠。<a id="a-JZ"></a>持众宝仗。<a id="a-Ja"></a>与其无量百千万数诸天子俱。<a id="a-Jb"></a>围绕来下。<a id="a-Jc"></a>至须弥山王顶上。<a id="a-Jd"></a>在山东面。<a id="a-Je"></a>竖纯青色难降伏幡。<a id="a-Jf"></a>依峰而立。<a id="a-Jg"></a>尔时天使。<a id="a-Jh"></a>摩那婆复更上诣兜率陀天。<a id="a-Ji"></a>到已还白兜率天王。<a id="a-Jj"></a>作如是言。<a id="a-Jk"></a>天王当知。<a id="a-Jl"></a>帝释天王。<a id="a-Jm"></a>有如是启。<a id="a-Jn"></a>诸阿修罗。<a id="a-Jo"></a>欲共天斗。<a id="a-Jp"></a>唯愿诸天。<a id="a-Jq"></a>咸来相助。<a id="a-Jr"></a>并力斗战。<a id="a-Js"></a>令其退走。<a id="a-Jt"></a>兜率陀天。<a id="a-Ju"></a>闻是语已。<a id="a-Jv"></a>即自念其诸天大众。<a id="a-Jw"></a>彼天知已。<a id="a-Jx"></a>悉来集会大天王所。<a id="a-Jy"></a>到已即各严持器仗。<a id="a-Jz"></a>乘诸骑乘。<a id="a-K0"></a>相率来下。<a id="a-K1"></a>与无量百千万众。<a id="a-K2"></a>一时云集须弥山顶。<a id="a-K3"></a>在其南面。<a id="a-K4"></a>竖纯黄色难降伏幡。<a id="a-K5"></a>依峰而立。</p>
  <p id="aK6">尔时天使摩那婆。<a id="a-K7"></a>复更往诣化乐天中。<a id="a-K8"></a>白彼天言。<a id="a-K9"></a>天王当知。<a id="a-KA"></a>帝释使来。<a id="a-KB"></a>有如是语。<a id="a-KC"></a>诸阿修罗。<a id="a-KD"></a>欲共天斗。<a id="a-KE"></a>具说如前。<a id="a-KF"></a>乃至彼天。<a id="a-KG"></a>与其无量百千万数诸天子众。<a id="a-KH"></a>各严器仗。<a id="a-KI"></a>乘种种乘。<a id="a-KJ"></a>咸共来下。<a id="a-KK"></a>至须弥山顶。<a id="a-KL"></a>在其西面。<a id="a-KM"></a>竖纯赤色难降伏幡。<a id="a-KN"></a>依峰而立。<a id="a-KO"></a>如是上白他化自在天王。<a id="a-KP"></a>亦如前说。<a id="a-KQ"></a>时彼天众。<a id="a-KR"></a>严持器仗。<a id="a-KS"></a>倍化乐天。<a id="a-KT"></a>与其无量百天子。<a id="a-KU"></a>无量千天子。<a id="a-KV"></a>无量百千天子。<a id="a-KW"></a>围绕来下。<a id="a-KX"></a>至须弥山。<a id="a-KY"></a>在其北面。<a id="a-KZ"></a>竖纯白色难降伏幡。<a id="a-Ka"></a>依峰而立。</p>
  <p id="aKb">尔时帝释。<a id="a-Kc"></a>见上诸天并皆云集。<a id="a-Kd"></a>复起心念虚空夜叉。<a id="a-Ke"></a>尔时虚空诸夜叉众。<a id="a-Kf"></a>咸作是言。<a id="a-Kg"></a>帝释天王。<a id="a-Kh"></a>意念我等。<a id="a-Ki"></a>如是知已。<a id="a-Kj"></a>即相诫饬。<a id="a-Kk"></a>着甲持仗。<a id="a-Kl"></a>庄严身具。<a id="a-Km"></a>皆各服之。<a id="a-Kn"></a>乘种种乘。<a id="a-Ko"></a>诣帝释前。<a id="a-Kp"></a>一面而立。<a id="a-Kq"></a>时天帝释。<a id="a-Kr"></a>又复念其诸小天王并三十三天所有眷属。<a id="a-Ks"></a>如是念时。<a id="a-Kt"></a>并各着铠甲。<a id="a-Ku"></a>严持器仗。<a id="a-Kv"></a>乘种种乘。<a id="a-Kw"></a>诣天王前。<a id="a-Kx"></a>于是帝释。<a id="a-Ky"></a>自着种种铠甲器仗。<a id="a-Kz"></a>乘种种乘。<a id="a-L0"></a>与空夜叉及诸小王三十三天。<a id="a-L1"></a>前后围绕。<a id="a-L2"></a>从天宫出。<a id="a-L3"></a>欲共修罗兴大战斗。</p>
  <p id="aL4">诸比丘。<a id="a-L5"></a>是诸天众。<a id="a-L6"></a>与阿修罗战斗之时。<a id="a-L7"></a>有如是等诸色器仗。<a id="a-L8"></a>所谓刀箭[矛*贊]棓椎杵金刚铍箭面箭凿箭镞箭犊齿箭迦陵伽叶镞箭微细镞箭努箭。<a id="a-L9"></a>如是等器。<a id="a-LA"></a>杂色可爱。<a id="a-LB"></a>皆是金银琉璃颇梨赤珠[王*車]磲玛瑙等。<a id="a-LC"></a>七宝所成。<a id="a-LD"></a>以此刀仗。<a id="a-LE"></a>遥掷阿修罗身。<a id="a-LF"></a>莫不洞彻。<a id="a-LG"></a>而不为害。<a id="a-LH"></a>于其身上。<a id="a-LI"></a>亦复不见疮痕之迹。<a id="a-LJ"></a>唯以触因缘故受于苦痛。<a id="a-LK"></a>诸比丘。<a id="a-LL"></a>诸阿修罗所有器仗。<a id="a-LM"></a>与天斗时。<a id="a-LN"></a>色类相似。<a id="a-LO"></a>亦是七宝之所成就。<a id="a-LP"></a>穿诸天身。<a id="a-LQ"></a>亦皆彻过。<a id="a-LR"></a>而无瘢痕。<a id="a-LS"></a>唯以触因缘故。<a id="a-LT"></a>受于痛苦。<a id="a-LU"></a>诸比丘。<a id="a-LV"></a>欲界诸天与阿修罗战斗之时。<a id="a-LW"></a>尚有如是种种器仗。<a id="a-LX"></a>况复世间诸人器仗。</p>
 </body>
</html>