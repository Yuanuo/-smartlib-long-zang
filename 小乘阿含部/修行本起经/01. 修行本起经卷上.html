<!doctype html>
<html id="z3IBUMwaU" data-ver="1334">
 <head>
  <meta charset="utf-8">
  <meta author="竺大力">
  <meta author="康孟祥">
  <meta library="龙藏">
  <meta catalog="小乘阿含部">
  <meta period="后汉">
 </head>
 <body>
  <h1 id="a1">修行本起经卷上</h1>
  <h2 id="a2">现变品第一</h2>
  <p id="a3">闻如是。<a id="a-4"></a>一时佛在迦维罗卫国。<a id="a-5"></a>释氏精舍尼拘陀树下。<a id="a-6"></a>与大比丘众千二百五十人俱。<a id="a-7"></a>皆是阿罗汉。<a id="a-8"></a>已从先佛。<a id="a-9"></a>净修梵行。<a id="a-A"></a>诸漏已尽。<a id="a-B"></a>意解无垢。<a id="a-C"></a>众智自在。<a id="a-D"></a>晓了诸法。<a id="a-E"></a>离于重担。<a id="a-F"></a>逮得所愿。<a id="a-G"></a>三处已尽。<a id="a-H"></a>正解已解。<a id="a-I"></a>三神满具。<a id="a-J"></a>六通已达。<a id="a-K"></a>比丘尼众。<a id="a-L"></a>大伏爱等五百人。<a id="a-M"></a>不可计。<a id="a-N"></a>诸优婆塞优婆夷四辈。<a id="a-O"></a>普集诸异学婆罗门尼揵等。<a id="a-P"></a>不可计。<a id="a-Q"></a>都悉来会。<a id="a-R"></a>一切诸四天王。<a id="a-S"></a>忉利天王。<a id="a-T"></a>炎天王。<a id="a-U"></a>兜术天王。<a id="a-V"></a>尼摩罗提天王。<a id="a-W"></a>波罗尼蜜天王。<a id="a-X"></a>梵天王。<a id="a-Y"></a>乃至阿迦腻吒天王。<a id="a-Z"></a>各与无央数众。<a id="a-a"></a>皆悉来会。<a id="a-b"></a>诸龙王阿须伦。<a id="a-c"></a>迦留罗。<a id="a-d"></a>真陀罗。<a id="a-e"></a>摩休勒。<a id="a-f"></a>一一尊神。<a id="a-g"></a>复各与眷属。<a id="a-h"></a>皆悉会来。<a id="a-i"></a>白净王。<a id="a-j"></a>无怒王。<a id="a-k"></a>无怨王。<a id="a-l"></a>甘露净王。<a id="a-m"></a>及迦维罗卫九亿长者。<a id="a-n"></a>名从官属。<a id="a-o"></a>一时来会为佛作礼。<a id="a-p"></a>却坐一面。</p>
  <p id="aq">尔时佛放身三十二相八十种好光明。<a id="a-r"></a>普照三千世界。<a id="a-s"></a>如月盛满星中特明。<a id="a-t"></a>威神堂堂。<a id="a-u"></a>众圣中王一切众会。<a id="a-v"></a>咸有疑心。<a id="a-w"></a>各自念言。<a id="a-x"></a>太子生迦维罗卫。<a id="a-y"></a>长白净王。<a id="a-z"></a>家弃国行。<a id="a-10"></a>学道成号。<a id="a-11"></a>佛为于树下六年得道耶。<a id="a-12"></a>十二年得乎。<a id="a-13"></a>或复念言。<a id="a-14"></a>本行何术。<a id="a-15"></a>致斯巍巍。<a id="a-16"></a>所事何师。<a id="a-17"></a>今得特尊。<a id="a-18"></a>始修何法。<a id="a-19"></a>得成为佛。<a id="a-1A"></a>佛知一切皆有疑意。<a id="a-1B"></a>便告摩诃目揵连。<a id="a-1C"></a>汝能为怛萨阿竭。<a id="a-1D"></a>说本起乎。<a id="a-1E"></a>于是目揵连。<a id="a-1F"></a>即从座起。<a id="a-1G"></a>前整衣服。<a id="a-1H"></a>长跪叉手。<a id="a-1I"></a>白佛言。<a id="a-1J"></a>唯然世尊。<a id="a-1K"></a>今当承佛威神。<a id="a-1L"></a>持佛神力。<a id="a-1M"></a>为一切故。<a id="a-1N"></a>当广说之。<a id="a-1O"></a>佛言。<a id="a-1P"></a>宿命无数劫时。<a id="a-1Q"></a>本为凡人。<a id="a-1R"></a>初求佛道以来。<a id="a-1S"></a>精神受形。<a id="a-1T"></a>周遍五道。<a id="a-1U"></a>一身死坏。<a id="a-1V"></a>复受一身。<a id="a-1W"></a>生死无量。<a id="a-1X"></a>譬喻尽天下草木。<a id="a-1Y"></a>斩以为筹。<a id="a-1Z"></a>计吾故身。<a id="a-1a"></a>不能数矣。<a id="a-1b"></a>夫极天地之始终。<a id="a-1c"></a>谓之一劫。<a id="a-1d"></a>而我更天地成坏者。<a id="a-1e"></a>不可称载也。<a id="a-1f"></a>所以感伤世间贪意。<a id="a-1g"></a>长流没于爱欲之海。<a id="a-1h"></a>吾独欲反其原故。<a id="a-1i"></a>自勉而特出。<a id="a-1j"></a>是以世世勤苦。<a id="a-1k"></a>不以为劳。<a id="a-1l"></a>虚心乐静。<a id="a-1m"></a>无为无欲。<a id="a-1n"></a>损己布施。<a id="a-1o"></a>至诚守戒。<a id="a-1p"></a>谦卑忍辱。<a id="a-1q"></a>勇猛精进。<a id="a-1r"></a>一心思微。<a id="a-1s"></a>学圣智慧。<a id="a-1t"></a>仁活天下。<a id="a-1u"></a>悲穷伤厄。<a id="a-1v"></a>慰沃忧戚。<a id="a-1w"></a>育养众生。<a id="a-1x"></a>救济苦人。<a id="a-1y"></a>承事诸佛。<a id="a-1z"></a>别觉真人。<a id="a-20"></a>功勋累积。<a id="a-21"></a>不可得记。<a id="a-22"></a>至于昔者。<a id="a-23"></a>锭光佛兴世。<a id="a-24"></a>有圣王号。<a id="a-25"></a>名灯盛治。<a id="a-26"></a>在提和卫国。<a id="a-27"></a>人民长寿。<a id="a-28"></a>慈孝仁义。<a id="a-29"></a>地沃丰盛。<a id="a-2A"></a>其世太平。<a id="a-2B"></a>生一太子。<a id="a-2C"></a>字为灯光。<a id="a-2D"></a>聪明智远。<a id="a-2E"></a>世之少双。<a id="a-2F"></a>圣王爱念。<a id="a-2G"></a>甚奇甚异。<a id="a-2H"></a>临寿终时。<a id="a-2I"></a>国付太子。<a id="a-2J"></a>太子灯光念计无常。<a id="a-2K"></a>传国授弟。<a id="a-2L"></a>即时出家。<a id="a-2M"></a>行作沙门。<a id="a-2N"></a>道成号佛无上至尊。<a id="a-2O"></a>神德光明。<a id="a-2P"></a>无昼无夜。<a id="a-2Q"></a>从比丘众六十二万。<a id="a-2R"></a>游行世界。<a id="a-2S"></a>开化群生。<a id="a-2T"></a>当还提和卫国。<a id="a-2U"></a>度脱种姓及国臣民。<a id="a-2V"></a>与诸大众。<a id="a-2W"></a>游诣本国。<a id="a-2X"></a>是时国中。<a id="a-2Y"></a>百官群臣。<a id="a-2Z"></a>谓佛大众来攻夺国。<a id="a-2a"></a>皆共议言。<a id="a-2b"></a>今当兴师。<a id="a-2c"></a>逆往拒之。<a id="a-2d"></a>不宜与国。<a id="a-2e"></a>即时相率。<a id="a-2f"></a>欲以向佛。<a id="a-2g"></a>佛以六通。<a id="a-2h"></a>逆照其心。<a id="a-2i"></a>化作大城。<a id="a-2j"></a>广大严峻。<a id="a-2k"></a>与彼城对。<a id="a-2l"></a>佛哀国人。<a id="a-2m"></a>欲令解脱。<a id="a-2n"></a>即化二城。<a id="a-2o"></a>变为琉璃。<a id="a-2p"></a>其城洞达。<a id="a-2q"></a>内外相照。<a id="a-2r"></a>复化六十。<a id="a-2s"></a>二万比丘。<a id="a-2t"></a>如佛无异。<a id="a-2u"></a>变化示现。<a id="a-2v"></a>王见惶怖。<a id="a-2w"></a>疑解心伏。<a id="a-2x"></a>即出诣佛。<a id="a-2y"></a>叩头自悔。<a id="a-2z"></a>禀性空顽。<a id="a-30"></a>恶意向佛。<a id="a-31"></a>愚人所误。<a id="a-32"></a>幸唯原之。<a id="a-33"></a>愿佛便还精舍。<a id="a-34"></a>七日之中。<a id="a-35"></a>当修所供。<a id="a-36"></a>奉迎至尊。<a id="a-37"></a>佛知其意。<a id="a-38"></a>默然便还。<a id="a-39"></a>于是其王问诸群臣。<a id="a-3A"></a>奉迎圣王。<a id="a-3B"></a>其法云何。<a id="a-3C"></a>诸臣言。<a id="a-3D"></a>迎遮迦越王法。<a id="a-3E"></a>庄严国土。<a id="a-3F"></a>面四十里。<a id="a-3G"></a>平治道路。<a id="a-3H"></a>香汁洒地。<a id="a-3I"></a>金银珍琦。<a id="a-3J"></a>七宝栏楯。<a id="a-3K"></a>起诸幢幡。<a id="a-3L"></a>缯彩花盖。<a id="a-3M"></a>城门街巷。<a id="a-3N"></a>庄严校饰。<a id="a-3O"></a>弹琴鼓乐。<a id="a-3P"></a>如忉利天。<a id="a-3Q"></a>散花然灯。<a id="a-3R"></a>烧众名香。<a id="a-3S"></a>敬侍道侧。<a id="a-3T"></a>七日已办。<a id="a-3U"></a>王敕群臣百官导从。<a id="a-3V"></a>躬亲迎佛。<a id="a-3W"></a>佛哀人民。<a id="a-3X"></a>告诸比丘。<a id="a-3Y"></a>严出应请。<a id="a-3Z"></a>比丘受敕。<a id="a-3a"></a>行诣本国。<a id="a-3b"></a>佛告比丘。<a id="a-3c"></a>汝等见此供设严好光目者不。<a id="a-3d"></a>昔吾承事。<a id="a-3e"></a>往古诸佛供养庄严。<a id="a-3f"></a>亦如今也。</p>
  <p id="a3g">是时有梵志儒童。<a id="a-3h"></a>名无垢光。<a id="a-3i"></a>幼怀聪睿。<a id="a-3j"></a>志大苞弘。<a id="a-3k"></a>隐居山林。<a id="a-3l"></a>守玄行禅。<a id="a-3m"></a>图书秘谶。<a id="a-3n"></a>无所不知。<a id="a-3o"></a>心思供养。<a id="a-3p"></a>奉报师恩。<a id="a-3q"></a>辞行开化道经丘聚。<a id="a-3r"></a>聚中梵志。<a id="a-3s"></a>名不楼陀。<a id="a-3t"></a>盛祀天祠。<a id="a-3u"></a>满十二月。<a id="a-3v"></a>饭食供养。<a id="a-3w"></a>梵志徒众。<a id="a-3x"></a>八万四千人。<a id="a-3y"></a>岁终达嚫。<a id="a-3z"></a>金银珍宝车马牛羊。<a id="a-40"></a>衣被缯彩。<a id="a-41"></a>履屣。<a id="a-42"></a>七宝之盖。<a id="a-43"></a>锡杖澡罐。<a id="a-44"></a>最聪明智慧者。<a id="a-45"></a>应受斯物。<a id="a-46"></a>七日未竟。<a id="a-47"></a>时儒童菩萨。<a id="a-48"></a>入彼众中。<a id="a-49"></a>论道说义。<a id="a-4A"></a>七日七夜。<a id="a-4B"></a>尔时其众。<a id="a-4C"></a>欣踊无量。<a id="a-4D"></a>主人长者。<a id="a-4E"></a>甚大欢喜。<a id="a-4F"></a>以女贤意。<a id="a-4G"></a>施与菩萨。<a id="a-4H"></a>菩萨不受。<a id="a-4I"></a>唯取伞盖锡杖澡罐履屣金银钱各一千。<a id="a-4J"></a>还上本师。<a id="a-4K"></a>其师欢喜。<a id="a-4L"></a>便共分布。<a id="a-4M"></a>儒童菩萨。<a id="a-4N"></a>复辞出行。<a id="a-4O"></a>时诸同学。<a id="a-4P"></a>各各赠送人一银钱。<a id="a-4Q"></a>遂行入国。<a id="a-4R"></a>见人欣然。<a id="a-4S"></a>匆匆平治道路。<a id="a-4T"></a>洒扫烧香。<a id="a-4U"></a>即问行人。<a id="a-4V"></a>用何等故。<a id="a-4W"></a>行人答曰。<a id="a-4X"></a>锭光佛。<a id="a-4Y"></a>今日当来。<a id="a-4Z"></a>施设供养。<a id="a-4a"></a>儒童闻佛欢喜踊跃。<a id="a-4b"></a>衣毛肃然。<a id="a-4c"></a>佛从何来。<a id="a-4d"></a>云何供养。<a id="a-4e"></a>行人对曰。<a id="a-4f"></a>唯持花香缯彩幢幡。<a id="a-4g"></a>于是菩萨。<a id="a-4h"></a>便行入城。<a id="a-4i"></a>勤求供具。<a id="a-4j"></a>须臾周匝。<a id="a-4k"></a>了不可得。<a id="a-4l"></a>国人言。<a id="a-4m"></a>王禁花香。<a id="a-4n"></a>七日独供。<a id="a-4o"></a>菩萨闻之。<a id="a-4p"></a>心甚不乐。<a id="a-4q"></a>须臾佛到。<a id="a-4r"></a>知童子心。<a id="a-4s"></a>时有一女。<a id="a-4t"></a>持瓶盛花。<a id="a-4u"></a>佛放光明。<a id="a-4v"></a>彻照花瓶。<a id="a-4w"></a>变为琉璃。<a id="a-4x"></a>内外相见。<a id="a-4y"></a>菩萨往趣。<a id="a-4z"></a>而说颂曰。</p>
  <p id="a50">银钱凡五百　　请买五茎花</p>
  <p id="a51">奉上锭光佛　　求我本所愿</p>
  <p id="a52">女时说颂答菩萨言。</p>
  <p id="a53">此花直数钱　　乃顾至五百</p>
  <p id="a54">今求何等愿　　不惜银钱宝</p>
  <p id="a55">菩萨即答言。</p>
  <p id="a56">不求释梵魔　　四王转轮圣</p>
  <p id="a57">愿我得成佛　　度脱诸十方</p>
  <p id="a58">女言善快哉　　所愿速得成</p>
  <p id="a59">愿我后世生　　常当为君妻</p>
  <p id="a5A">菩萨即答言。</p>
  <p id="a5B">女人多情态　　坏人正道意</p>
  <p id="a5C">败乱所求愿　　断人布施心</p>
  <p id="a5D">女答菩萨言。</p>
  <p id="a5E">女誓后世生　　随君所施与</p>
  <p id="a5F">儿子及我身　　今佛知我意</p>
  <p id="a5G">仁者慈愍我　　唯赐求所愿</p>
  <p id="a5H">此华便可得　　不者钱还卿</p>
  <p id="a5I">即时思宿命　　观视其本行</p>
  <p id="a5J">以更五百世　　曾为菩萨妻</p>
  <p id="a5K">于是便可之。<a id="a-5L"></a>欢喜受花去。<a id="a-5M"></a>意甚大悦。<a id="a-5N"></a>今我女弱。<a id="a-5O"></a>不能得前。<a id="a-5P"></a>请寄二华。<a id="a-5Q"></a>以上于佛。<a id="a-5R"></a>即时佛到。<a id="a-5S"></a>国王臣民。<a id="a-5T"></a>长者居士。<a id="a-5U"></a>眷属围绕。<a id="a-5V"></a>数千百重。<a id="a-5W"></a>菩萨欲前散花。<a id="a-5X"></a>不能得前。<a id="a-5Y"></a>佛知至意。<a id="a-5Z"></a>化地作泥。<a id="a-5a"></a>人众两披。<a id="a-5b"></a>尔乃得前。<a id="a-5c"></a>便散五华。<a id="a-5d"></a>皆止空中。<a id="a-5e"></a>变成花盖。<a id="a-5f"></a>面七十里。<a id="a-5g"></a>二花住佛两肩上。<a id="a-5h"></a>如根生。<a id="a-5i"></a>菩萨欢喜。<a id="a-5j"></a>布发着地。<a id="a-5k"></a>愿尊蹈之。<a id="a-5l"></a>佛言。<a id="a-5m"></a>岂可蹈乎。<a id="a-5n"></a>菩萨对曰。<a id="a-5o"></a>唯佛能蹈。<a id="a-5p"></a>佛乃蹈之。<a id="a-5q"></a>即住而笑。<a id="a-5r"></a>口中五色光出。<a id="a-5s"></a>离口七尺。<a id="a-5t"></a>分为两分。<a id="a-5u"></a>一光绕佛三匝。<a id="a-5v"></a>光照三千大千刹土。<a id="a-5w"></a>莫不得所。<a id="a-5x"></a>还从顶入。<a id="a-5y"></a>一光下入十八地狱苦痛一时得安。<a id="a-5z"></a>诸弟子白佛言。<a id="a-60"></a>佛不妄笑。<a id="a-61"></a>愿说其意。<a id="a-62"></a>佛言。<a id="a-63"></a>汝等见此童子不。<a id="a-64"></a>唯然已见。<a id="a-65"></a>世尊言。<a id="a-66"></a>此童子于无数劫。<a id="a-67"></a>所学清净。<a id="a-68"></a>降心弃命。<a id="a-69"></a>舍欲守空。<a id="a-6A"></a>不起不灭。<a id="a-6B"></a>无倚之慈。<a id="a-6C"></a>积德行愿。<a id="a-6D"></a>今得之矣。</p>
  <p id="a6E">佛告童子。<a id="a-6F"></a>汝却后百劫。<a id="a-6G"></a>当得作佛。<a id="a-6H"></a>名释迦文(汉言能仁)如来无所著至真等正觉。<a id="a-6I"></a>劫名波陀(汉言为贤)。<a id="a-6J"></a>世界名沙桴(汉言恐畏国土)。<a id="a-6K"></a>父名白净。<a id="a-6L"></a>母名摩耶。<a id="a-6M"></a>妻名裘夷。<a id="a-6N"></a>子名罗云。<a id="a-6O"></a>侍者名阿难。<a id="a-6P"></a>右面弟子。<a id="a-6Q"></a>名舍利弗。<a id="a-6R"></a>左面弟子。<a id="a-6S"></a>名摩诃目揵连。<a id="a-6T"></a>教化五浊世人。<a id="a-6U"></a>度脱十方。<a id="a-6V"></a>当如我也。<a id="a-6W"></a>于是能仁菩萨。<a id="a-6X"></a>以得决言。<a id="a-6Y"></a>踊跃欢喜疑解望止。<a id="a-6Z"></a>[火*霍]然无想。<a id="a-6a"></a>寂而入定。<a id="a-6b"></a>便逮清净。<a id="a-6c"></a>不起法忍。<a id="a-6d"></a>即时身踊。<a id="a-6e"></a>悬在空中。<a id="a-6f"></a>去地七仞。<a id="a-6g"></a>从上来下。<a id="a-6h"></a>稽首佛足。<a id="a-6i"></a>便作沙门。<a id="a-6j"></a>佛说偈言。</p>
  <p id="a6k">汝当于是世　　把草坐树下</p>
  <p id="a6l">戒力定慧力　　降伏魔官属</p>
  <p id="a6m">汝行圣人场　　打震甘露鼓</p>
  <p id="a6n">愍念众生故　　续转无上轮</p>
  <p id="a6o">汝当于是世　　善权无上慧</p>
  <p id="a6p">九十六外道　　皆令得法眼</p>
  <p id="a6q">汝当于是世　　慈哀行四恩</p>
  <p id="a6r">施惠法甘露　　灭除三毒病</p>
  <p id="a6s">能仁菩萨。<a id="a-6t"></a>承事锭光。<a id="a-6u"></a>至于泥曰。<a id="a-6v"></a>奉戒清净。<a id="a-6w"></a>守护正法。<a id="a-6x"></a>慈悲喜护。<a id="a-6y"></a>惠施仁爱。<a id="a-6z"></a>利人等利。<a id="a-70"></a>救济不惓。<a id="a-71"></a>寿终上生兜术天上。<a id="a-72"></a>欲救一切摄度盲冥。<a id="a-73"></a>从上来下。<a id="a-74"></a>为转轮王飞行皇帝。<a id="a-75"></a>七宝导从。<a id="a-76"></a>何等为七。<a id="a-77"></a>一金轮宝。<a id="a-78"></a>二神珠宝。<a id="a-79"></a>三玉女宝。<a id="a-7A"></a>四典宝藏臣。<a id="a-7B"></a>五典兵臣。<a id="a-7C"></a>六绀马宝珠髦[肆-聿+葛]。<a id="a-7D"></a>七白象宝珠髦尾。<a id="a-7E"></a>金轮宝者。<a id="a-7F"></a>轮有千辐。<a id="a-7G"></a>雕文刻镂。<a id="a-7H"></a>众宝填厕。<a id="a-7I"></a>光明洞达。<a id="a-7J"></a>绝日月光。<a id="a-7K"></a>当在王上。<a id="a-7L"></a>王心有念。<a id="a-7M"></a>轮则为转。<a id="a-7N"></a>案行天下。<a id="a-7O"></a>须臾周匝。<a id="a-7P"></a>是故名为金轮宝也。<a id="a-7Q"></a>神珠宝者。<a id="a-7R"></a>至二十九日月尽夜时。<a id="a-7S"></a>以珠悬于空中。<a id="a-7T"></a>在其国上。<a id="a-7U"></a>随国大小。<a id="a-7V"></a>明照内外。<a id="a-7W"></a>如昼无异。<a id="a-7X"></a>是故名为神珠宝也。<a id="a-7Y"></a>玉女宝者。<a id="a-7Z"></a>其身冬则温暖。<a id="a-7a"></a>夏则清凉。<a id="a-7b"></a>口中青莲花香。<a id="a-7c"></a>身栴檀香。<a id="a-7d"></a>食自消化。<a id="a-7e"></a>无大小便利之患。<a id="a-7f"></a>亦无女人恶露不净。<a id="a-7g"></a>发与身等。<a id="a-7h"></a>不长不短。<a id="a-7i"></a>不白不黑。<a id="a-7j"></a>不肥不瘦。<a id="a-7k"></a>是以名为玉女宝也。<a id="a-7l"></a>典宝藏臣者。<a id="a-7m"></a>王欲得金银琉璃水精摩尼真珠珊瑚珍宝时。<a id="a-7n"></a>举手向地。<a id="a-7o"></a>地出七宝向水。<a id="a-7p"></a>水出七宝向山。<a id="a-7q"></a>山出七宝向石。<a id="a-7r"></a>石出七宝。<a id="a-7s"></a>是故名为典宝藏臣也。<a id="a-7t"></a>典兵臣者。<a id="a-7u"></a>王意欲得四种兵马兵象兵车兵步兵。<a id="a-7v"></a>臣白王言。<a id="a-7w"></a>欲得几种兵。<a id="a-7x"></a>若千若万。<a id="a-7y"></a>若至无数。<a id="a-7z"></a>顾视之间。<a id="a-80"></a>兵即已办。<a id="a-81"></a>行阵严整。<a id="a-82"></a>是故名为典兵臣也。<a id="a-83"></a>绀马宝者。<a id="a-84"></a>马青绀色。<a id="a-85"></a>髦[肆-聿+葛]贯珠。<a id="a-86"></a>揾摩洗刷。<a id="a-87"></a>珠则堕落。<a id="a-88"></a>须臾之间。<a id="a-89"></a>更生如故。<a id="a-8A"></a>其珠鲜洁。<a id="a-8B"></a>又踰于前。<a id="a-8C"></a>鸣声于远闻一由旬。<a id="a-8D"></a>王时乘骑。<a id="a-8E"></a>案行天下。<a id="a-8F"></a>朝去暮还。<a id="a-8G"></a>亦不疲极。<a id="a-8H"></a>马脚触尘。<a id="a-8I"></a>皆成金沙。<a id="a-8J"></a>是故名为绀马宝也。<a id="a-8K"></a>白象宝者。<a id="a-8L"></a>色白绀目。<a id="a-8M"></a>七肢平跱。<a id="a-8N"></a>力过百象。<a id="a-8O"></a>髦尾贯珠。<a id="a-8P"></a>既鲜且洁。<a id="a-8Q"></a>口有六牙。<a id="a-8R"></a>牙七宝色。<a id="a-8S"></a>若王乘时。<a id="a-8T"></a>一日之中。<a id="a-8U"></a>周遍天下。<a id="a-8V"></a>朝往暮返。<a id="a-8W"></a>不劳不疲。<a id="a-8X"></a>若行渡水。<a id="a-8Y"></a>水不摇动。<a id="a-8Z"></a>足亦不濡。<a id="a-8a"></a>是故名为白象宝也。<a id="a-8b"></a>尔时人民。<a id="a-8c"></a>寿八万四千岁。<a id="a-8d"></a>后宫婇女。<a id="a-8e"></a>各八万四千。<a id="a-8f"></a>王有千子。<a id="a-8g"></a>仁慈勇武。<a id="a-8h"></a>一人当千。<a id="a-8i"></a>圣王治正。<a id="a-8j"></a>戒德十善。<a id="a-8k"></a>教授人民。<a id="a-8l"></a>天下太平。<a id="a-8m"></a>风雨顺时。<a id="a-8n"></a>五谷熟成。<a id="a-8o"></a>食之少病。<a id="a-8p"></a>味若甘露。<a id="a-8q"></a>气力丰盛。<a id="a-8r"></a>唯有七病。<a id="a-8s"></a>一者寒。<a id="a-8t"></a>二者热。<a id="a-8u"></a>三者饥。<a id="a-8v"></a>四者渴。<a id="a-8w"></a>五者大便。<a id="a-8x"></a>六者小便。<a id="a-8y"></a>七者意所欲。<a id="a-8z"></a>圣王寿尽。<a id="a-90"></a>又升梵天。<a id="a-91"></a>为梵天王。<a id="a-92"></a>上为天帝。<a id="a-93"></a>下为圣主。<a id="a-94"></a>各三十六反。<a id="a-95"></a>终而复始。<a id="a-96"></a>欲度人故。<a id="a-97"></a>随时而出。<a id="a-98"></a>菩萨勤苦。<a id="a-99"></a>经历三阿僧祇劫。<a id="a-9A"></a>劫垂欲尽。<a id="a-9B"></a>愍伤一切。<a id="a-9C"></a>轮转无际。<a id="a-9D"></a>为众生故。<a id="a-9E"></a>投身餧饿虎。<a id="a-9F"></a>勇猛精进。<a id="a-9G"></a>超踰九劫。<a id="a-9H"></a>能仁菩萨。<a id="a-9I"></a>于九十一劫。<a id="a-9J"></a>修道德。<a id="a-9K"></a>学佛意。<a id="a-9L"></a>行六度无极。<a id="a-9M"></a>布施持戒。<a id="a-9N"></a>忍辱精进。<a id="a-9O"></a>一心智慧。<a id="a-9P"></a>善权方便。<a id="a-9Q"></a>慈悲喜护。<a id="a-9R"></a>育养众生。<a id="a-9S"></a>如视赤子。<a id="a-9T"></a>承事诸佛。<a id="a-9U"></a>积德无限。<a id="a-9V"></a>累劫勤苦。<a id="a-9W"></a>通十地行。<a id="a-9X"></a>在一生补处。<a id="a-9Y"></a>功成志就。<a id="a-9Z"></a>神智无量。<a id="a-9a"></a>期运之至。<a id="a-9b"></a>当下作佛。<a id="a-9c"></a>于兜术天上。<a id="a-9d"></a>兴四种观。<a id="a-9e"></a>观视土地。<a id="a-9f"></a>观视父母。<a id="a-9g"></a>生何国中教化之宜先当度谁。<a id="a-9h"></a>白净王者。<a id="a-9i"></a>是吾累世所生之父。<a id="a-9j"></a>拘利刹帝有二女。<a id="a-9k"></a>时在后园池中沐浴。<a id="a-9l"></a>菩萨举手指言。<a id="a-9m"></a>是吾世世所生母也。<a id="a-9n"></a>当往就生。<a id="a-9o"></a>时有五百梵志。<a id="a-9p"></a>皆有五神通。<a id="a-9q"></a>飞过宫城。<a id="a-9r"></a>不能得度。<a id="a-9s"></a>惊而相谓。<a id="a-9t"></a>吾等神足。<a id="a-9u"></a>石壁皆过。<a id="a-9v"></a>因何等故。<a id="a-9w"></a>今不得度。<a id="a-9x"></a>梵志师言。<a id="a-9y"></a>汝见此二女不。<a id="a-9z"></a>一女当生三十二相大人。<a id="a-A0"></a>一女当生三十相人。<a id="a-A1"></a>是其威神。<a id="a-A2"></a>令吾等失神足。<a id="a-A3"></a>是时音声。<a id="a-A4"></a>普闻天下。<a id="a-A5"></a>是时白净王。<a id="a-A6"></a>欢喜踊跃。<a id="a-A7"></a>贪得飞行皇帝来生其家。<a id="a-A8"></a>即便求索娉迎为妻。<a id="a-A9"></a>迦夷卫者。<a id="a-AA"></a>三千日月万二千天地之中央也。<a id="a-AB"></a>过去来今诸佛。<a id="a-AC"></a>皆生此地。</p>
  <p data-pb></p>
  <h2 id="aAD">菩萨降身品第二</h2>
  <p id="aAE">于是能仁菩萨。<a id="a-AF"></a>化乘白象。<a id="a-AG"></a>来就母胎。<a id="a-AH"></a>用四月八日。<a id="a-AI"></a>夫人沐浴。<a id="a-AJ"></a>涂香着新衣毕。<a id="a-AK"></a>小如安身。<a id="a-AL"></a>梦见空中有乘白象。<a id="a-AM"></a>光明悉照天下。<a id="a-AN"></a>弹琴鼓乐。<a id="a-AO"></a>弦歌之声。<a id="a-AP"></a>散花烧香。<a id="a-AQ"></a>来诣我上。<a id="a-AR"></a>忽然不现。<a id="a-AS"></a>夫人惊寤。<a id="a-AT"></a>王即问曰。<a id="a-AU"></a>何故惊动。<a id="a-AV"></a>夫人言。<a id="a-AW"></a>向于梦中。<a id="a-AX"></a>见乘白象者。<a id="a-AY"></a>空中飞来。<a id="a-AZ"></a>弹琴鼓乐。<a id="a-Aa"></a>散花烧香。<a id="a-Ab"></a>来在我上。<a id="a-Ac"></a>忽不复现。<a id="a-Ad"></a>是以惊觉。<a id="a-Ae"></a>王意恐惧心为不乐。<a id="a-Af"></a>便召相师随若耶。<a id="a-Ag"></a>占其所梦。<a id="a-Ah"></a>相师言。<a id="a-Ai"></a>此梦者。<a id="a-Aj"></a>是王福庆。<a id="a-Ak"></a>圣神降胎。<a id="a-Al"></a>故有是梦。<a id="a-Am"></a>生子处家。<a id="a-An"></a>当为转轮飞行皇帝。<a id="a-Ao"></a>出家学道。<a id="a-Ap"></a>当得作佛。<a id="a-Aq"></a>度脱十方。<a id="a-Ar"></a>王意欢喜。<a id="a-As"></a>于是夫人。<a id="a-At"></a>身意和雅。<a id="a-Au"></a>而说偈言。</p>
  <p id="aAv">今我所怀胎　　必是摩诃萨</p>
  <p id="aAw">淫邪嫉恚止　　身心清净安</p>
  <p id="aAx">心常乐布施　　持戒忍精进</p>
  <p id="aAy">定意入三昧　　智慧广度人</p>
  <p id="aAz">观察大王身　　敬如父以兄</p>
  <p id="aB0">瞻愍人民类　　亦如己赤子</p>
  <p id="aB1">疾病医药疗　　饥寒施衣食</p>
  <p id="aB2">怜贫敬尊老　　乐令生老灭</p>
  <p id="aB3">诸在狱闭系　　毒苦愁怖恼</p>
  <p id="aB4">愿王加大慈　　一时赦罪过</p>
  <p id="aB5">今我不欲闻　　世俗音乐声</p>
  <p id="aB6">志趣山林宴　　清净寂默定</p>
  <p id="aB7">于是粟散诸小国王。<a id="a-B8"></a>闻大王夫人有娠。<a id="a-B9"></a>皆来朝贺。<a id="a-BA"></a>各以金银珍宝衣被花香。<a id="a-BB"></a>敬心奉贡称吉。<a id="a-BC"></a>无量夫人。<a id="a-BD"></a>举手攘之。<a id="a-BE"></a>不欲劳烦。<a id="a-BF"></a>自夫人怀妊。<a id="a-BG"></a>天献众味。<a id="a-BH"></a>补益精气。<a id="a-BI"></a>自然饱满。<a id="a-BJ"></a>不复飨王厨。<a id="a-BK"></a>十月已满。<a id="a-BL"></a>太子身成。<a id="a-BM"></a>到四月七日。<a id="a-BN"></a>夫人出游。<a id="a-BO"></a>过流民树下。<a id="a-BP"></a>众花开化。<a id="a-BQ"></a>明星出时。<a id="a-BR"></a>夫人攀树枝。<a id="a-BS"></a>便从右胁生堕地。<a id="a-BT"></a>行七步。<a id="a-BU"></a>举手而言。<a id="a-BV"></a>天上天下。<a id="a-BW"></a>唯我为尊。<a id="a-BX"></a>三界皆苦。<a id="a-BY"></a>吾当安之。<a id="a-BZ"></a>应时天地大动。<a id="a-Ba"></a>三千大千刹土。<a id="a-Bb"></a>莫不大明。<a id="a-Bc"></a>释梵四王。<a id="a-Bd"></a>与其官属诸龙鬼神阅叉揵陀罗阿须伦。<a id="a-Be"></a>皆来侍卫。<a id="a-Bf"></a>有龙王兄弟。<a id="a-Bg"></a>一名迦罗。<a id="a-Bh"></a>二名郁迦罗。<a id="a-Bi"></a>左雨温水。<a id="a-Bj"></a>右雨冷泉。<a id="a-Bk"></a>释梵摩持天衣裹之。<a id="a-Bl"></a>天雨花香。<a id="a-Bm"></a>弹琴鼓乐。<a id="a-Bn"></a>熏香烧香。<a id="a-Bo"></a>捣香泽香。<a id="a-Bp"></a>虚空侧塞。<a id="a-Bq"></a>夫人抱太子。<a id="a-Br"></a>乘交龙车。<a id="a-Bs"></a>幢幡伎乐。<a id="a-Bt"></a>导从还宫。<a id="a-Bu"></a>王闻太子生。<a id="a-Bv"></a>心怀喜跃。<a id="a-Bw"></a>即与大众百官群臣梵志居士长者相师。<a id="a-Bx"></a>俱出往迎。<a id="a-By"></a>王马足触地。<a id="a-Bz"></a>五百伏藏。<a id="a-C0"></a>一时发出。<a id="a-C1"></a>海行兴利。<a id="a-C2"></a>于时集至梵志相师。<a id="a-C3"></a>普称万岁。<a id="a-C4"></a>即名太子。<a id="a-C5"></a>号为悉达(汉言财吉)。<a id="a-C6"></a>王见释梵四王诸天龙神弥满空中。<a id="a-C7"></a>敬心肃然。<a id="a-C8"></a>不识下马礼太子。<a id="a-C9"></a>时未至城门。<a id="a-CA"></a>路侧神庙一国所宗。<a id="a-CB"></a>梵志相师咸言。<a id="a-CC"></a>宜将太子礼拜神像。<a id="a-CD"></a>即抱入庙。<a id="a-CE"></a>诸神形像。<a id="a-CF"></a>皆悉颠覆。<a id="a-CG"></a>梵志相师。<a id="a-CH"></a>一切大众。<a id="a-CI"></a>皆言。<a id="a-CJ"></a>太子实神实妙。<a id="a-CK"></a>威德感化。<a id="a-CL"></a>天神归命。<a id="a-CM"></a>咸称太子。<a id="a-CN"></a>号天中天。</p>
  <p id="aCO">于是还宫。<a id="a-CP"></a>天降瑞应。<a id="a-CQ"></a>三十有二。<a id="a-CR"></a>一者地为大动。<a id="a-CS"></a>丘墟皆平。<a id="a-CT"></a>二者道巷自净。<a id="a-CU"></a>臭处更香。<a id="a-CV"></a>三者国界枯树。<a id="a-CW"></a>皆生花叶。<a id="a-CX"></a>四者苑园自然生奇甘果。<a id="a-CY"></a>五者陆地生莲花。<a id="a-CZ"></a>大如车轮。<a id="a-Ca"></a>六者地中伏藏。<a id="a-Cb"></a>悉自发出。<a id="a-Cc"></a>七者中藏宝物。<a id="a-Cd"></a>开现精明。<a id="a-Ce"></a>八者箧笥衣被。<a id="a-Cf"></a>被在柁架。<a id="a-Cg"></a>九者众川万流。<a id="a-Ch"></a>停住澄清。<a id="a-Ci"></a>十者风霁云除。<a id="a-Cj"></a>空中清明。<a id="a-Ck"></a>十一者天为四面。<a id="a-Cl"></a>细雨泽香。<a id="a-Cm"></a>十二者明月神珠悬于殿堂。<a id="a-Cn"></a>十三者空中火烛。<a id="a-Co"></a>为不复用。<a id="a-Cp"></a>十四者日月星辰。<a id="a-Cq"></a>皆住不行。<a id="a-Cr"></a>十五沸星下现。<a id="a-Cs"></a>侍太子生。<a id="a-Ct"></a>十六天梵宝盖。<a id="a-Cu"></a>弥覆宫上。<a id="a-Cv"></a>十七八方之神。<a id="a-Cw"></a>奉宝来献。<a id="a-Cx"></a>十八天百味饭。<a id="a-Cy"></a>自然在前。<a id="a-Cz"></a>十九宝瓮万口。<a id="a-D0"></a>悬盛甘露。<a id="a-D1"></a>二十天神牵七宝。<a id="a-D2"></a>交露车至。<a id="a-D3"></a>二十一五百白象子。<a id="a-D4"></a>自然罗在殿前。<a id="a-D5"></a>二十二五百白师子子。<a id="a-D6"></a>从雪山出。<a id="a-D7"></a>罗住城门。<a id="a-D8"></a>二十三天诸婇女。<a id="a-D9"></a>现伎女肩上。<a id="a-DA"></a>二十四诸龙王女绕宫而住。<a id="a-DB"></a>二十五天万玉女。<a id="a-DC"></a>把孔雀拂现宫墙上。<a id="a-DD"></a>二十六天诸婇女持金瓶盛香汁。<a id="a-DE"></a>列住空中侍。<a id="a-DF"></a>二十七天乐皆下。<a id="a-DG"></a>同时俱作。<a id="a-DH"></a>二十八地狱皆休毒痛不行。<a id="a-DI"></a>二十九毒虫隐伏。<a id="a-DJ"></a>吉鸟翔鸣。<a id="a-DK"></a>三十渔猎怨恶。<a id="a-DL"></a>一时慈心。<a id="a-DM"></a>三十一境内孕妇。<a id="a-DN"></a>生者悉男。<a id="a-DO"></a>聋盲喑哑。<a id="a-DP"></a>癃残百疾。<a id="a-DQ"></a>皆悉除愈。<a id="a-DR"></a>三十二树神人现。<a id="a-DS"></a>低首礼侍。<a id="a-DT"></a>当此之时。<a id="a-DU"></a>十六大国。<a id="a-DV"></a>莫不雅奇。<a id="a-DW"></a>叹未曾有。</p>
  <p id="aDX">于是香山有道士名阿夷。<a id="a-DY"></a>中夜觉天地大动观见光明晖赫非常。<a id="a-DZ"></a>山中有花。<a id="a-Da"></a>名优昙钵。<a id="a-Db"></a>花中自然生师子王堕地。<a id="a-Dc"></a>便行七步。<a id="a-Dd"></a>举头而吼。<a id="a-De"></a>面四十里。<a id="a-Df"></a>其中飞鸟走兽蜎飞蚑行蠕动之类。<a id="a-Dg"></a>莫不慑伏。<a id="a-Dh"></a>阿夷念言。<a id="a-Di"></a>世间有佛。<a id="a-Dj"></a>应现此瑞。<a id="a-Dk"></a>今世五浊盛恶。<a id="a-Dl"></a>何故有此吉祥瑞应。<a id="a-Dm"></a>天晓飞到迦维卫国。<a id="a-Dn"></a>未及国城。<a id="a-Do"></a>四十里外。<a id="a-Dp"></a>忽然落地。<a id="a-Dq"></a>心甚惊喜。<a id="a-Dr"></a>此必有佛。<a id="a-Ds"></a>于我无疑。<a id="a-Dt"></a>步诣宫门。<a id="a-Du"></a>门监白王。<a id="a-Dv"></a>阿夷在门。<a id="a-Dw"></a>王愕然曰。<a id="a-Dx"></a>阿夷常飞。<a id="a-Dy"></a>今者何故在门求通。<a id="a-Dz"></a>王即出礼拜迎澡洗沐浴。<a id="a-E0"></a>施新衣服。<a id="a-E1"></a>问讯。<a id="a-E2"></a>今日临顾劳屈尊圣。<a id="a-E3"></a>阿夷答言。<a id="a-E4"></a>闻大王夫人生太子故来瞻省。<a id="a-E5"></a>敕其内人。<a id="a-E6"></a>抱太子出。<a id="a-E7"></a>侍女白言。<a id="a-E8"></a>太子疲懈。<a id="a-E9"></a>始得安眠。<a id="a-EA"></a>阿夷喜悦。<a id="a-EB"></a>便说偈言。</p>
  <p id="aEC">大雄常自觉　　觉诸不觉者</p>
  <p id="aED">历劫无睡卧　　岂当眠寐乎</p>
  <p id="aEE">于是侍女。<a id="a-EF"></a>抱太子出。<a id="a-EG"></a>欲以太子向阿夷礼。<a id="a-EH"></a>阿夷便惊起。<a id="a-EI"></a>前礼太子足。<a id="a-EJ"></a>国王及群臣。<a id="a-EK"></a>见国师阿夷敬礼太子。<a id="a-EL"></a>心便悚然。<a id="a-EM"></a>益知至尊。<a id="a-EN"></a>即头面礼太子足。<a id="a-EO"></a>阿夷猛力。<a id="a-EP"></a>回伏百壮士。<a id="a-EQ"></a>方抱太子。<a id="a-ER"></a>筋骨委震。<a id="a-ES"></a>见奇相三十二八十种好。<a id="a-ET"></a>身如金刚。<a id="a-EU"></a>殊妙难量。<a id="a-EV"></a>悉如秘谶。<a id="a-EW"></a>必当成佛。<a id="a-EX"></a>于我无疑。<a id="a-EY"></a>泪下哽咽。<a id="a-EZ"></a>悲不能言。<a id="a-Ea"></a>时王惶怖请问。<a id="a-Eb"></a>太子有不祥乎。<a id="a-Ec"></a>吉凶愿告。<a id="a-Ed"></a>幸勿有难。<a id="a-Ee"></a>阿夷自抑制。<a id="a-Ef"></a>即便说偈言。</p>
  <p id="aEg">今生大圣人　　除世诸灾患</p>
  <p id="aEh">伤我自无福　　七日当命终</p>
  <p id="aEi">不见神变化　　说法雨世间</p>
  <p id="aEj">今与太子别　　是故自悲泣</p>
  <p id="aEk">太子举手言　　五道十方人</p>
  <p id="aEl">吾当尽教化　　皆令得其所</p>
  <p id="aEm">本我意所愿　　当度萨和萨</p>
  <p id="aEn">一人不得道　　吾不入泥洹</p>
  <p id="aEo">于是阿夷。<a id="a-Ep"></a>喜重礼太子足。<a id="a-Eq"></a>白净王怖止欢喜。<a id="a-Er"></a>而说偈言。</p>
  <p id="aEs">太子有何相　　当何治于世</p>
  <p id="aEt">愿为一一说　　诸相有何福</p>
  <p id="aEu">时阿夷以偈答王言。</p>
  <p id="aEv">今观太子身　　金色坚固志</p>
  <p id="aEw">无上金刚杵　　舂破淫欲山</p>
  <p id="aEx">大人相满具　　足下安平趾</p>
  <p id="aEy">居国常平治　　出家等正觉</p>
  <p id="aEz">手足轮相现　　其好有千辐</p>
  <p id="aF0">是故转法轮　　得佛三界尊</p>
  <p id="aF1">鹿腨而龙髀　　隐相阴马藏</p>
  <p id="aF2">观者无有厌　　是故法清净</p>
  <p id="aF3">纤长手臂指　　软掌鞔中里</p>
  <p id="aF4">是故法久长　　千岁在世教</p>
  <p id="aF5">皮毛柔软细　　右旋不受尘</p>
  <p id="aF6">金色钩锁骨　　是故伏外道</p>
  <p id="aF7">方身师子臆　　旋转不阿曲</p>
  <p id="aF8">平住手过膝　　是故一切礼</p>
  <p id="aF9">身有七处满　　千子力当敌</p>
  <p id="aFA">菩萨宿作行　　是故无怨恶</p>
  <p id="aFB">口含四十齿　　方白而齐平</p>
  <p id="aFC">甘露法率众　　是故有七宝</p>
  <p id="aFD">颊车如师子　　四牙万字现</p>
  <p id="aFE">佛德现天下　　是故丰三世</p>
  <p id="aFF">味味次第味　　所食识其味</p>
  <p id="aFG">是以设法味　　施与于一切</p>
  <p id="aFH">广舌如莲华　　出口覆其面</p>
  <p id="aFI">是故种种音　　受者如甘露</p>
  <p id="aFJ">语声哀鸾音　　诵经过梵天</p>
  <p id="aFK">是故说法时　　身安意得定</p>
  <p id="aFL">眼相绀青色　　世世慈心观</p>
  <p id="aFM">是故天人类　　视佛无有厌</p>
  <p id="aFN">顶特生肉髻　　发色绀琉璃</p>
  <p id="aFO">欲度一切故　　是以法隆盛</p>
  <p id="aFP">面光如满月　　色像花初开</p>
  <p id="aFQ">是以眉间毫　　白净如明珠</p>
  <p id="aFR">于是王深知其能相。<a id="a-FS"></a>为起四时殿。<a id="a-FT"></a>春秋冬夏。<a id="a-FU"></a>各自异处。<a id="a-FV"></a>于其殿前。<a id="a-FW"></a>列种甘果树。<a id="a-FX"></a>树间七宝浴池。<a id="a-FY"></a>池中奇花。<a id="a-FZ"></a>色色各异。<a id="a-Fa"></a>譬如天花。<a id="a-Fb"></a>水类之鸟。<a id="a-Fc"></a>数十百种。<a id="a-Fd"></a>宫城牢固。<a id="a-Fe"></a>七宝楼观悬铃幡幢。<a id="a-Ff"></a>门户开闭。<a id="a-Fg"></a>声闻四十里。<a id="a-Fh"></a>选五百妓女。<a id="a-Fi"></a>择取温雅礼仪备者。<a id="a-Fj"></a>供养娱乐。<a id="a-Fk"></a>育养太子。<a id="a-Fl"></a>太子生日。<a id="a-Fm"></a>国中八万四千长者。<a id="a-Fn"></a>生子悉男。<a id="a-Fo"></a>八万四千厩。<a id="a-Fp"></a>马生驹。<a id="a-Fq"></a>其一特异。<a id="a-Fr"></a>毛色绝白。<a id="a-Fs"></a>髦[肆-聿+葛]贯珠。<a id="a-Ft"></a>以是之故。<a id="a-Fu"></a>名为骞特。<a id="a-Fv"></a>厩生白象。<a id="a-Fw"></a>八万四千。<a id="a-Fx"></a>其一白象。<a id="a-Fy"></a>七肢平跱。<a id="a-Fz"></a>髦尾贯珠。<a id="a-G0"></a>口有六牙。<a id="a-G1"></a>是故名为白象之宝。<a id="a-G2"></a>白马给乘奴名车匿。<a id="a-G3"></a>太子生七日。<a id="a-G4"></a>其母命终。<a id="a-G5"></a>以怀天师功德大故。<a id="a-G6"></a>生忉利天。<a id="a-G7"></a>封受自然。<a id="a-G8"></a>太子在宫。<a id="a-G9"></a>不乐愦闹。<a id="a-GA"></a>志思闲燕。<a id="a-GB"></a>王问侍女。<a id="a-GC"></a>太子乐乎。<a id="a-GD"></a>侍女白言。<a id="a-GE"></a>供养伎乐。<a id="a-GF"></a>不失时节。<a id="a-GG"></a>观省太子。<a id="a-GH"></a>不以欢乐。<a id="a-GI"></a>王用愁忧。<a id="a-GJ"></a>即召群臣。<a id="a-GK"></a>阿夷相言。<a id="a-GL"></a>必成佛道。<a id="a-GM"></a>以何方便。<a id="a-GN"></a>使太子留令无道志。<a id="a-GO"></a>有一臣言。<a id="a-GP"></a>唯教书疏。<a id="a-GQ"></a>用系志意。<a id="a-GR"></a>即与其仆五百人俱。<a id="a-GS"></a>共诣师门。<a id="a-GT"></a>师闻太子至。<a id="a-GU"></a>即出拜迎。<a id="a-GV"></a>太子问言。<a id="a-GW"></a>此为何人臣言。<a id="a-GX"></a>是国教书师也。<a id="a-GY"></a>太子问言。<a id="a-GZ"></a>阎浮提书凡有六十四种。<a id="a-Ga"></a>即数书名。<a id="a-Gb"></a>今用何书。<a id="a-Gc"></a>以相教示。<a id="a-Gd"></a>梵志惶怖。<a id="a-Ge"></a>答太子言。<a id="a-Gf"></a>六十四种。<a id="a-Gg"></a>己所未闻。<a id="a-Gh"></a>唯持二书。<a id="a-Gi"></a>以教人民。<a id="a-Gj"></a>即时归命。<a id="a-Gk"></a>愿赦不及。</p>
  <p data-pb></p>
  <h2 id="aGl">试艺品第三</h2>
  <p id="aGm">于是太子。<a id="a-Gn"></a>与诸官属。<a id="a-Go"></a>即回还宫至年十七。<a id="a-Gp"></a>妙才益显。<a id="a-Gq"></a>昼夜忧思。<a id="a-Gr"></a>未曾欢乐。<a id="a-Gs"></a>常念出家。<a id="a-Gt"></a>王问其仆。<a id="a-Gu"></a>太子云何。<a id="a-Gv"></a>其仆答言。<a id="a-Gw"></a>太子日日忧悴。<a id="a-Gx"></a>未尝欢乐。<a id="a-Gy"></a>王复愁忧。<a id="a-Gz"></a>召诸群臣。<a id="a-H0"></a>太子忧思。<a id="a-H1"></a>今当如何。<a id="a-H2"></a>有一臣言。<a id="a-H3"></a>令习兵马。<a id="a-H4"></a>或言。<a id="a-H5"></a>当习手搏射御。<a id="a-H6"></a>或言。<a id="a-H7"></a>当令案行国界。<a id="a-H8"></a>使观施为散诸意思。<a id="a-H9"></a>有一臣言。<a id="a-HA"></a>太子已大。<a id="a-HB"></a>宜当娶妻以回其志。<a id="a-HC"></a>王为太子。<a id="a-HD"></a>采择名女无可意者。<a id="a-HE"></a>有小国王。<a id="a-HF"></a>名须波佛(汉言善觉)。<a id="a-HG"></a>有女名裘夷。<a id="a-HH"></a>端正皎洁天下少双八国诸王。<a id="a-HI"></a>皆为子求。<a id="a-HJ"></a>悉不与之。<a id="a-HK"></a>白净王闻即召善觉。<a id="a-HL"></a>而告之曰。<a id="a-HM"></a>吾为太子。<a id="a-HN"></a>娉取卿女。<a id="a-HO"></a>善觉答言。<a id="a-HP"></a>今女有母及诸群臣国师梵志当卜所宜。<a id="a-HQ"></a>别自启白。<a id="a-HR"></a>善觉归国。<a id="a-HS"></a>愁忧不乐。<a id="a-HT"></a>绝不饮食。<a id="a-HU"></a>女即问王体力不安。<a id="a-HV"></a>何故不乐。<a id="a-HW"></a>父言。<a id="a-HX"></a>坐汝令吾忧耳。<a id="a-HY"></a>女言。<a id="a-HZ"></a>云何为我父言闻诸国王来求索汝。<a id="a-Ha"></a>吾皆不许。<a id="a-Hb"></a>今白净王。<a id="a-Hc"></a>为太子求汝。<a id="a-Hd"></a>若不许者。<a id="a-He"></a>恐见诛罚。<a id="a-Hf"></a>适欲与者。<a id="a-Hg"></a>诸国怨结。<a id="a-Hh"></a>以是之故。<a id="a-Hi"></a>令吾忧戚。<a id="a-Hj"></a>女言。<a id="a-Hk"></a>愿父安意。<a id="a-Hl"></a>此事易耳。<a id="a-Hm"></a>我却七日。<a id="a-Hn"></a>自处出门。<a id="a-Ho"></a>善觉听之。<a id="a-Hp"></a>表白净王。<a id="a-Hq"></a>女即七日。<a id="a-Hr"></a>自出求处国中勇武技术最胜者。<a id="a-Hs"></a>尔乃为之。<a id="a-Ht"></a>白净王念。<a id="a-Hu"></a>太子处宫。<a id="a-Hv"></a>未曾所习。<a id="a-Hw"></a>今欲试艺。<a id="a-Hx"></a>当如何乎。<a id="a-Hy"></a>至其时日。<a id="a-Hz"></a>裘夷从五百侍女。<a id="a-I0"></a>诣国门上。<a id="a-I1"></a>诸国术士。<a id="a-I2"></a>普皆云集。<a id="a-I3"></a>观最妙技礼乐备者。<a id="a-I4"></a>我乃应之。<a id="a-I5"></a>王敕群臣。<a id="a-I6"></a>当出戏场观诸技术。<a id="a-I7"></a>王语优陀。<a id="a-I8"></a>汝告太子。<a id="a-I9"></a>为尔娶妻。<a id="a-IA"></a>当现奇艺。<a id="a-IB"></a>优陀受教往告太子。<a id="a-IC"></a>王为娶妻。<a id="a-ID"></a>令试礼乐。<a id="a-IE"></a>宜就戏场。<a id="a-IF"></a>太子即与优陀难陀调达阿难等五百人。<a id="a-IG"></a>执持礼乐射艺之具。<a id="a-IH"></a>当出城门。<a id="a-II"></a>安置一象。<a id="a-IJ"></a>当其城门。<a id="a-IK"></a>决有力者。<a id="a-IL"></a>调达先出。<a id="a-IM"></a>见象塞门。<a id="a-IN"></a>叉之一拳。<a id="a-IO"></a>应持即死。<a id="a-IP"></a>难陀寻至。<a id="a-IQ"></a>牵着道侧。<a id="a-IR"></a>太子后来。<a id="a-IS"></a>问其仆曰。<a id="a-IT"></a>谁抂杀象。<a id="a-IU"></a>答言。<a id="a-IV"></a>调达杀之。<a id="a-IW"></a>谁复移者。<a id="a-IX"></a>答言。<a id="a-IY"></a>难陀。<a id="a-IZ"></a>菩萨慈仁。<a id="a-Ia"></a>徐前按象。<a id="a-Ib"></a>举掷城外。<a id="a-Ic"></a>象即还稣更生如故。<a id="a-Id"></a>调达到场。<a id="a-Ie"></a>扑众力士。<a id="a-If"></a>莫能当者。<a id="a-Ig"></a>诸名勇力。<a id="a-Ih"></a>皆为摧辱。<a id="a-Ii"></a>王问其仆。<a id="a-Ij"></a>谁为胜者。<a id="a-Ik"></a>答言。<a id="a-Il"></a>调达。<a id="a-Im"></a>王告难陀。<a id="a-In"></a>汝与调达二人相扑。<a id="a-Io"></a>难陀受教即扑。<a id="a-Ip"></a>调达顿躃闷绝。<a id="a-Iq"></a>以水灌之。<a id="a-Ir"></a>有顷乃稣。<a id="a-Is"></a>王复问言。<a id="a-It"></a>谁为胜者。<a id="a-Iu"></a>其仆答言。<a id="a-Iv"></a>难陀得胜。<a id="a-Iw"></a>王告难陀。<a id="a-Ix"></a>与太子决。<a id="a-Iy"></a>难陀白王。<a id="a-Iz"></a>兄如须弥。<a id="a-J0"></a>难陀如芥子。<a id="a-J1"></a>实非其类。<a id="a-J2"></a>拜谢而退。<a id="a-J3"></a>复以射决。<a id="a-J4"></a>先安铁鼓。<a id="a-J5"></a>十里置一。<a id="a-J6"></a>至于七鼓。<a id="a-J7"></a>诸名射者。<a id="a-J8"></a>其箭力势。<a id="a-J9"></a>不及一鼓。<a id="a-JA"></a>调达放发。<a id="a-JB"></a>彻一中二。<a id="a-JC"></a>难陀彻二。<a id="a-JD"></a>箭贯三鼓。<a id="a-JE"></a>其余艺士。<a id="a-JF"></a>无能及者。<a id="a-JG"></a>太子前射。<a id="a-JH"></a>挽弓皆折。<a id="a-JI"></a>无可手者。<a id="a-JJ"></a>告其仆曰。<a id="a-JK"></a>吾先祖有弓。<a id="a-JL"></a>今在天庙。<a id="a-JM"></a>汝取持来。<a id="a-JN"></a>即往取弓。<a id="a-JO"></a>二人乃胜。<a id="a-JP"></a>令与众人无能举者。<a id="a-JQ"></a>太子张弓。<a id="a-JR"></a>弓声如雷。<a id="a-JS"></a>传与大众莫能引者。<a id="a-JT"></a>太子揽牵弹弓之声。<a id="a-JU"></a>闻四十里。<a id="a-JV"></a>弯弓放箭。<a id="a-JW"></a>彻过七鼓。<a id="a-JX"></a>再发穿鼓入地。<a id="a-JY"></a>泉水涌出。<a id="a-JZ"></a>三发贯鼓着铁围山。<a id="a-Ja"></a>一切众会叹未曾有。<a id="a-Jb"></a>诸来决艺。<a id="a-Jc"></a>悉皆受折惭辱而去。<a id="a-Jd"></a>复有力人王。<a id="a-Je"></a>最于后来。<a id="a-Jf"></a>壮健非常。<a id="a-Jg"></a>勇猛绝世。<a id="a-Jh"></a>谓调达难陀。<a id="a-Ji"></a>为不足击。<a id="a-Jj"></a>当与太子共决技耳。<a id="a-Jk"></a>被辱去者。<a id="a-Jl"></a>审呼能报踊跃欢喜。<a id="a-Jm"></a>语力人王。<a id="a-Jn"></a>卿之雄杰世无当者。<a id="a-Jo"></a>决力取胜。<a id="a-Jp"></a>必自如意。<a id="a-Jq"></a>皆随从还。<a id="a-Jr"></a>观与太子决于胜负。<a id="a-Js"></a>调达难陀。<a id="a-Jt"></a>奋其威武。<a id="a-Ju"></a>便前欲击。<a id="a-Jv"></a>太子止言。<a id="a-Jw"></a>此非为人大力魔王耳。<a id="a-Jx"></a>卿不能制。<a id="a-Jy"></a>必受其辱。<a id="a-Jz"></a>吾自当之。<a id="a-K0"></a>父王闻此。<a id="a-K1"></a>念太子幼。<a id="a-K2"></a>深为愁怖。<a id="a-K3"></a>诸来观者。<a id="a-K4"></a>谓胜太子。<a id="a-K5"></a>时力人王。<a id="a-K6"></a>蹋地勇起。<a id="a-K7"></a>奋臂举手。<a id="a-K8"></a>前撮太子。<a id="a-K9"></a>太子应时。<a id="a-KA"></a>接扑着地。<a id="a-KB"></a>地为大动。<a id="a-KC"></a>众会重辱。<a id="a-KD"></a>散去忽灭。<a id="a-KE"></a>太子殊胜。<a id="a-KF"></a>椎钟击鼓。<a id="a-KG"></a>弹琴歌颂。<a id="a-KH"></a>骑乘还宫。<a id="a-KI"></a>优陀语善觉言。<a id="a-KJ"></a>太子技艺。<a id="a-KK"></a>事事殊特。<a id="a-KL"></a>卿女裘夷。<a id="a-KM"></a>今为所在。<a id="a-KN"></a>善觉答言。<a id="a-KO"></a>从五百侍女在城门上。<a id="a-KP"></a>优陀白太子言。<a id="a-KQ"></a>宜现奇特。<a id="a-KR"></a>太子脱身珠璎。<a id="a-KS"></a>欲遥掷之。<a id="a-KT"></a>优陀言。<a id="a-KU"></a>众女大多。<a id="a-KV"></a>今掷与谁。<a id="a-KW"></a>太子言。<a id="a-KX"></a>珠璎着颈则是其人。<a id="a-KY"></a>寻便掷珠即着裘夷。<a id="a-KZ"></a>一切众女。<a id="a-Ka"></a>皆称妙哉。<a id="a-Kb"></a>甚为奇特世之希有。<a id="a-Kc"></a>于是善觉。<a id="a-Kd"></a>严办送女。<a id="a-Ke"></a>诣太子宫。<a id="a-Kf"></a>众伎侍从。<a id="a-Kg"></a>凡二万人。<a id="a-Kh"></a>昼夜娱乐。<a id="a-Ki"></a>绝世之音。<a id="a-Kj"></a>太子志意。<a id="a-Kk"></a>不以为欢。<a id="a-Kl"></a>常欲弃舍。<a id="a-Km"></a>静修道业。<a id="a-Kn"></a>济度众生。<a id="a-Ko"></a>王问其仆。<a id="a-Kp"></a>太子迎妃以来。<a id="a-Kq"></a>意志云何。<a id="a-Kr"></a>仆答王言。<a id="a-Ks"></a>忧思不乐。<a id="a-Kt"></a>身体羸瘦。<a id="a-Ku"></a>转不如前。<a id="a-Kv"></a>王心愁忧。<a id="a-Kw"></a>即召群臣。<a id="a-Kx"></a>太子不悦。<a id="a-Ky"></a>当如之何。<a id="a-Kz"></a>诸臣议言。<a id="a-L0"></a>宜复娉娶增其伎乐。<a id="a-L1"></a>傥能回志。<a id="a-L2"></a>乐于世间。<a id="a-L3"></a>即复为娉妙女。<a id="a-L4"></a>一名众称味。<a id="a-L5"></a>二名常乐意。<a id="a-L6"></a>其一夫人者。<a id="a-L7"></a>二万婇女。<a id="a-L8"></a>三夫人者。<a id="a-L9"></a>凡有六万婇女。<a id="a-LA"></a>端正妙好。<a id="a-LB"></a>天女无异。<a id="a-LC"></a>王问裘夷。<a id="a-LD"></a>太子今有六万婇女。<a id="a-LE"></a>伎乐供养。<a id="a-LF"></a>太子宁乐乎。<a id="a-LG"></a>答言。<a id="a-LH"></a>太子夙夜专精志道。<a id="a-LI"></a>不思欲乐。<a id="a-LJ"></a>王闻忧惨。<a id="a-LK"></a>召诸群臣。<a id="a-LL"></a>复共议言。<a id="a-LM"></a>今供太子。<a id="a-LN"></a>尽世珍奇。<a id="a-LO"></a>而故专志未曾欢乐。<a id="a-LP"></a>必如阿夷言乎。<a id="a-LQ"></a>诸臣答言。<a id="a-LR"></a>六万婇女。<a id="a-LS"></a>极世之乐。<a id="a-LT"></a>不以为欢。<a id="a-LU"></a>宜使出游观于治政。<a id="a-LV"></a>以散道意。</p>
 </body>
</html>