<!doctype html>
<html id="z3IBULwaJ" data-ver="1066">
 <head>
  <meta charset="utf-8">
  <meta author="法立">
  <meta author="法炬">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说楼炭经卷第六</h1>
  <h2 id="a2">天地成坏品第十三</h2>
  <p id="a3">佛语比丘。<a id="a-4"></a>天地破坏。<a id="a-5"></a>更始成之后。<a id="a-6"></a>人皆在第十五阿卫货罗天上。<a id="a-7"></a>其天上人。<a id="a-8"></a>以好喜作食。<a id="a-9"></a>各自有光明神足。<a id="a-A"></a>其寿甚久长。<a id="a-B"></a>佛告比丘。<a id="a-C"></a>时其水满天下地。<a id="a-D"></a>尔时无有日月。<a id="a-E"></a>亦无星宿。<a id="a-F"></a>无有昼夜亦无一月半月。<a id="a-G"></a>亦无年岁。<a id="a-H"></a>窈窈冥冥无所见。<a id="a-I"></a>天地成之后。<a id="a-J"></a>彼天人福德薄禄。<a id="a-K"></a>命欲尽者。<a id="a-L"></a>从阿卫货罗天上。<a id="a-M"></a>来下游此间地。<a id="a-N"></a>亦以好喜为食。<a id="a-O"></a>各自有光明神足飞行。<a id="a-P"></a>在其人间。<a id="a-Q"></a>寿甚久长。<a id="a-R"></a>时天下人。<a id="a-S"></a>甚端正姝好。<a id="a-T"></a>不别男女。<a id="a-U"></a>亦不可别君长庶民人。<a id="a-V"></a>但共众俱往还。<a id="a-W"></a>佛语比丘。<a id="a-X"></a>时地上自然生地味。<a id="a-Y"></a>譬如白酥上肥。<a id="a-Z"></a>其地味色如是也。<a id="a-a"></a>其味譬如蜜。<a id="a-b"></a>时有一异嗜味人。<a id="a-c"></a>心念言。<a id="a-d"></a>我欲试以指取地味尝之。<a id="a-e"></a>知何等类。<a id="a-f"></a>其人便以指取地味尝之。<a id="a-g"></a>甚喜嗜之。<a id="a-h"></a>如是尝至三反。<a id="a-i"></a>遂喜即后撮满手食之。<a id="a-j"></a>余人见已便效以手撮取地味而食之。<a id="a-k"></a>人食是地味之后。<a id="a-l"></a>身即粗坚。<a id="a-m"></a>面色变恶。<a id="a-n"></a>亡失光明。<a id="a-o"></a>神足不能复飞行上天。<a id="a-p"></a>天下复如故。<a id="a-q"></a>天下窈窈冥冥。<a id="a-r"></a>天下窈窈冥冥之后。<a id="a-s"></a>法当有大黑风起。<a id="a-t"></a>吹入大海水深三百三十六万里。<a id="a-u"></a>取日月大城郭。<a id="a-v"></a>上须弥山边。<a id="a-w"></a>百六十八万里。<a id="a-x"></a>着日月城郭道中。<a id="a-y"></a>用是因缘。<a id="a-z"></a>天下有日月也。<a id="a-10"></a>尔时日大城郭。<a id="a-11"></a>从须弥山东出。<a id="a-12"></a>绕须弥山王。<a id="a-13"></a>西入围绕。<a id="a-14"></a>复从山东出。<a id="a-15"></a>绕须弥山西入。<a id="a-16"></a>时人有言。<a id="a-17"></a>是昨日日也。<a id="a-18"></a>或有人言。<a id="a-19"></a>非是昨日日者。<a id="a-1A"></a>日城郭复从须弥山东出。<a id="a-1B"></a>如是三反。<a id="a-1C"></a>绕须弥山西入。<a id="a-1D"></a>尔时人言。<a id="a-1E"></a>是昨日日也。<a id="a-1F"></a>或有言非是昨日日也。<a id="a-1G"></a>日城郭复从须弥山东出。<a id="a-1H"></a>如是三反绕须弥山西入。<a id="a-1I"></a>尔时人言。<a id="a-1J"></a>是昨日出者也。<a id="a-1K"></a>是故谓言日也。<a id="a-1L"></a>有三事。<a id="a-1M"></a>一者出照现城郭。<a id="a-1N"></a>二者没不现其宫殿正四方。<a id="a-1O"></a>其光明照周匝。<a id="a-1P"></a>是故圆。<a id="a-1Q"></a>以天金水精净洁作城郭。<a id="a-1R"></a>彼二分。<a id="a-1S"></a>一分者清净金。<a id="a-1T"></a>无瑕秽无垢浊。<a id="a-1U"></a>光明照耀。<a id="a-1V"></a>一分者水精。<a id="a-1W"></a>洁净无瑕秽无垢浊。<a id="a-1X"></a>放光明。<a id="a-1Y"></a>日大城郭。<a id="a-1Z"></a>广长各二千三十里。<a id="a-1a"></a>高下亦等。<a id="a-1b"></a>城中有金楼观宫殿。<a id="a-1c"></a>名阎浮清净。<a id="a-1d"></a>高六百四十里。<a id="a-1e"></a>广亦六百四十里。<a id="a-1f"></a>阎浮楼观宫殿中。<a id="a-1g"></a>有日天子坐。<a id="a-1h"></a>广长各二十里。<a id="a-1i"></a>以天七宝金银琉璃水精赤真珠车磲马瑙作之。<a id="a-1j"></a>日天子一身。<a id="a-1k"></a>皆出光明。<a id="a-1l"></a>照阎浮宫殿。<a id="a-1m"></a>阎浮宫殿之光明。<a id="a-1n"></a>照大城郭。<a id="a-1o"></a>大城郭之光明。<a id="a-1p"></a>下照四方。<a id="a-1q"></a>日天子不念言。<a id="a-1r"></a>我为行不行也。<a id="a-1s"></a>常以五乐自娱乐快乐。<a id="a-1t"></a>天子有无央数天在前导。<a id="a-1u"></a>快乐无极。<a id="a-1v"></a>前后导从御行。<a id="a-1w"></a>是故谓为御。<a id="a-1x"></a>日天子其城郭。<a id="a-1y"></a>以七宝作。<a id="a-1z"></a>七重壁。<a id="a-20"></a>七重栏楯。<a id="a-21"></a>七重交露。<a id="a-22"></a>树木园观。<a id="a-23"></a>浴池有青黄赤白莲华。<a id="a-24"></a>中有种种飞鸟。<a id="a-25"></a>相和而鸣。<a id="a-26"></a>日天子寿。<a id="a-27"></a>天上五百岁。<a id="a-28"></a>子孙子孙相袭代。<a id="a-29"></a>极竟毕一劫。<a id="a-2A"></a>日天子城郭。<a id="a-2B"></a>下出五百光明。<a id="a-2C"></a>周匝复有五百光明是为千光明。<a id="a-2D"></a>善因缘所致。<a id="a-2E"></a>何从得千光明善因缘。<a id="a-2F"></a>以何致之。<a id="a-2G"></a>用照天下。<a id="a-2H"></a>令人民见其光明。<a id="a-2I"></a>以能成为诸事。<a id="a-2J"></a>何以故。<a id="a-2K"></a>人民。<a id="a-2L"></a>见其光明。<a id="a-2M"></a>以能成其诸事耶。<a id="a-2N"></a>若有布施与沙门道人及贫穷乞丐者。<a id="a-2O"></a>衣被饮食车马六畜香熏华床卧房室舍宅灯火。<a id="a-2P"></a>所求索即疾与。<a id="a-2Q"></a>不逆人意。<a id="a-2R"></a>常不断截。<a id="a-2S"></a>无厌极施。<a id="a-2T"></a>一心施后不悔也。<a id="a-2U"></a>令道人清净奉真法欢喜。<a id="a-2V"></a>用是使安隐意定得无央数善行。<a id="a-2W"></a>譬如转轮王初立为尊。<a id="a-2X"></a>其意欢喜无央数。<a id="a-2Y"></a>佛言。<a id="a-2Z"></a>如是也。<a id="a-2a"></a>若有人布施沙门道人及贫穷乞匈者。<a id="a-2b"></a>衣被饮食车马六畜香熏华床卧房室舍宅灯火。<a id="a-2c"></a>所索不逆人意。<a id="a-2d"></a>不断一心。<a id="a-2e"></a>施后不悔。<a id="a-2f"></a>令清净道人奉尊法。<a id="a-2g"></a>用是欢喜。<a id="a-2h"></a>使安隐意。<a id="a-2i"></a>得无央数善行。<a id="a-2j"></a>其人命尽死往至安隐家。<a id="a-2k"></a>即生日天子所。<a id="a-2l"></a>便疾得持日城郭。<a id="a-2m"></a>其光明照下四方矣。<a id="a-2n"></a>是谓为千光明以善因缘所致。<a id="a-2o"></a>复何从得千光明。<a id="a-2p"></a>善有十因缘。<a id="a-2q"></a>一者不杀生。<a id="a-2r"></a>二者不盗。<a id="a-2s"></a>三者不犯他人妇女。<a id="a-2t"></a>四者不妄言。<a id="a-2u"></a>五者不饮酒。<a id="a-2v"></a>六者不恶口骂詈。<a id="a-2w"></a>七者不两舌绮语。<a id="a-2x"></a>八者不嫉妒。<a id="a-2y"></a>九者意不嗔恚。<a id="a-2z"></a>十者正见。<a id="a-30"></a>以无央数心念善慈仁。<a id="a-31"></a>身死即生日天子所。<a id="a-32"></a>自然得持日城郭。<a id="a-33"></a>是为千光明善因缘所致。<a id="a-34"></a>复何从得千光明善因缘。<a id="a-35"></a>一者不杀生。<a id="a-36"></a>二者不盗。<a id="a-37"></a>三者不犯他人妇女。<a id="a-38"></a>四者不妄言。<a id="a-39"></a>五者不饮酒。<a id="a-3A"></a>意行无央数善慈仁。<a id="a-3B"></a>譬如好地四徼道中有浴池。<a id="a-3C"></a>清凉水濡且美。<a id="a-3D"></a>周匝种种树。<a id="a-3E"></a>若有人从暑热中来。<a id="a-3F"></a>饥渴极人入浴池中。<a id="a-3G"></a>洗浴饮其水。<a id="a-3H"></a>彼人意念无央数欢喜。<a id="a-3I"></a>佛言。<a id="a-3J"></a>如是也。<a id="a-3K"></a>其有不杀盗淫妄言饮酒。<a id="a-3L"></a>意念无央数善。<a id="a-3M"></a>身死得生日天子所。<a id="a-3N"></a>则疾得持日城郭。<a id="a-3O"></a>是谓以善因缘所致千光明之耀也。<a id="a-3P"></a>何以故。<a id="a-3Q"></a>日大城郭。<a id="a-3R"></a>令天下为秋冬寒。<a id="a-3S"></a>用十二因缘故。<a id="a-3T"></a>何等为十二。<a id="a-3U"></a>一者须弥山中间。<a id="a-3V"></a>长三百三十六万里。<a id="a-3W"></a>生青莲华红莲华黄莲华白莲华。<a id="a-3X"></a>甚众多大香好。<a id="a-3Y"></a>日大城郭。<a id="a-3Z"></a>光明照中。<a id="a-3a"></a>为夺其光。<a id="a-3b"></a>用是因缘故。<a id="a-3c"></a>令日大城郭寒为秋冬。<a id="a-3d"></a>是为一事。<a id="a-3e"></a>二者阿罗陀山。<a id="a-3f"></a>中间长百六十八万里。<a id="a-3g"></a>其中生青红黄白莲华。<a id="a-3h"></a>甚众多大香好。<a id="a-3i"></a>揈日大城郭之光明。<a id="a-3j"></a>用是故令日城郭寒。<a id="a-3k"></a>是为二事。<a id="a-3l"></a>复次俞安山。<a id="a-3m"></a>中间长八十四万里。<a id="a-3n"></a>其中生青红黄白莲华。<a id="a-3o"></a>甚众多大香好复揈日大城郭之光明。<a id="a-3p"></a>是故天下寒。<a id="a-3q"></a>是为三事。<a id="a-3r"></a>复次善见山。<a id="a-3s"></a>中间长四十八万里。<a id="a-3t"></a>中生青红黄白莲华。<a id="a-3u"></a>甚众多大香好。<a id="a-3v"></a>揈日之光明。<a id="a-3w"></a>是故令天下寒。<a id="a-3x"></a>是为四事。<a id="a-3y"></a>善见山外。<a id="a-3z"></a>次有阿抄波山。<a id="a-40"></a>中间长二十四万里。<a id="a-41"></a>五阿抄波山后。<a id="a-42"></a>有尼弥陀山。<a id="a-43"></a>中间长十二万里。<a id="a-44"></a>六尼弥陀后。<a id="a-45"></a>次有比那山。<a id="a-46"></a>中间长四万八千里。<a id="a-47"></a>七比那山后。<a id="a-48"></a>次有铁围山。<a id="a-49"></a>长二万四千里。<a id="a-4A"></a>揈其日大城郭之光明。<a id="a-4B"></a>用是故令天下寒为秋冬。<a id="a-4C"></a>是为八事。<a id="a-4D"></a>复次天下流河。<a id="a-4E"></a>揈其日大城郭之光明。<a id="a-4F"></a>是故日大城郭寒为秋冬是为九事。<a id="a-4G"></a>复次其河水东流。<a id="a-4H"></a>向阎浮利者少。<a id="a-4I"></a>流行向俱耶尼天下者多。<a id="a-4J"></a>便揈日大城郭之光明。<a id="a-4K"></a>用是故天下日寒。<a id="a-4L"></a>是为十事。<a id="a-4M"></a>复揈河流向俱耶尼者少。<a id="a-4N"></a>流向弗于逮者复多。<a id="a-4O"></a>复揈日大城郭之光明。<a id="a-4P"></a>故天下寒是为十一事。<a id="a-4Q"></a>复次河流向弗于逮者少。<a id="a-4R"></a>流向郁单曰者复多。<a id="a-4S"></a>彼复揈日大城郭之光明。<a id="a-4T"></a>大海水揈日大城郭之光明。<a id="a-4U"></a>是故天下日寒有秋冬。<a id="a-4V"></a>是为十二事。<a id="a-4W"></a>何因缘日大城郭。<a id="a-4X"></a>热为春夏。<a id="a-4Y"></a>有十事。<a id="a-4Z"></a>何等为十。<a id="a-4a"></a>一者须弥山王。<a id="a-4b"></a>其边有山名阿多。<a id="a-4c"></a>高百六十八万里。<a id="a-4d"></a>广亦百六十八万里其边无限。<a id="a-4e"></a>甚姝好七宝。<a id="a-4f"></a>金银琉璃水精赤真珠车磲马瑙作之。<a id="a-4g"></a>彼揈其日大城郭之光明。<a id="a-4h"></a>用是故天下热。<a id="a-4i"></a>是为一事。<a id="a-4j"></a>复次阿多山外。<a id="a-4k"></a>有山名伊沙多。<a id="a-4l"></a>高八十四万里。<a id="a-4m"></a>广亦八十四万里。<a id="a-4n"></a>其边无限甚姝好。<a id="a-4o"></a>皆以七宝作之。<a id="a-4p"></a>揈其日大城郭之光明。<a id="a-4q"></a>用是故天下热。<a id="a-4r"></a>是为二事。<a id="a-4s"></a>复次伊沙多山外。<a id="a-4t"></a>有山名喻安陀。<a id="a-4u"></a>高四十八万里。<a id="a-4v"></a>广亦四十八万里。<a id="a-4w"></a>其边无限甚姝好。<a id="a-4x"></a>皆七宝作之。<a id="a-4y"></a>彼复揈日大城郭之光明。<a id="a-4z"></a>天下热。<a id="a-50"></a>是为三事。<a id="a-51"></a>复次喻安陀山外。<a id="a-52"></a>有山名善见。<a id="a-53"></a>高二十四万里广亦二十四万里。<a id="a-54"></a>其边无限。<a id="a-55"></a>是为四事。<a id="a-56"></a>复次有山名阿抄尼。<a id="a-57"></a>高十二万里。<a id="a-58"></a>广亦十二万里。<a id="a-59"></a>其边无限。<a id="a-5A"></a>五事。<a id="a-5B"></a>复次有山名泥弥陀。<a id="a-5C"></a>高四万八千里。<a id="a-5D"></a>广亦四万八千里。<a id="a-5E"></a>其边无限。<a id="a-5F"></a>六事。<a id="a-5G"></a>尼弥陀山后。<a id="a-5H"></a>次有山名比那头。<a id="a-5I"></a>高二万四千里。<a id="a-5J"></a>广亦二万四千里。<a id="a-5K"></a>其边无限。<a id="a-5L"></a>七事。<a id="a-5M"></a>次外复有山名铁围。<a id="a-5N"></a>高二万二千里。<a id="a-5O"></a>广亦二万二千里。<a id="a-5P"></a>其边无限。<a id="a-5Q"></a>皆以七宝作之。<a id="a-5R"></a>日大城郭之光明。<a id="a-5S"></a>皆照其上也。<a id="a-5T"></a>用是故天下热有春夏。<a id="a-5U"></a>是为八事。<a id="a-5V"></a>复次从此高四十万里。<a id="a-5W"></a>有天神舍。<a id="a-5X"></a>以水精作之。<a id="a-5Y"></a>在虚空中。<a id="a-5Z"></a>大风制持行之。<a id="a-5a"></a>譬如浮云矣。<a id="a-5b"></a>天下人皆共名之为星宿。<a id="a-5c"></a>其大者围七百二十里。<a id="a-5d"></a>中者围四百八十里。<a id="a-5e"></a>小者围二百四十里。<a id="a-5f"></a>日大城郭之光明。<a id="a-5g"></a>皆少彼。<a id="a-5h"></a>用是因缘故天下热。<a id="a-5i"></a>是为九事。<a id="a-5j"></a>复次天下地。<a id="a-5k"></a>揈日大城郭之光明。<a id="a-5l"></a>用是故天下热为春夏。<a id="a-5m"></a>是为十事。<a id="a-5n"></a>日大城郭。<a id="a-5o"></a>有常持风五品。<a id="a-5p"></a>一者持风。<a id="a-5q"></a>二者住风。<a id="a-5r"></a>三者助风。<a id="a-5s"></a>四者转风。<a id="a-5t"></a>五者行风。<a id="a-5u"></a>是为五。<a id="a-5v"></a>共转行日大城郭。<a id="a-5w"></a>未曾休息时也。<a id="a-5x"></a>佛言。<a id="a-5y"></a>尔时月大城郭。<a id="a-5z"></a>出绕须弥山。<a id="a-60"></a>东行西入。<a id="a-61"></a>光明威神稍减。<a id="a-62"></a>是故名为月。<a id="a-63"></a>月有二事。<a id="a-64"></a>光明周匝照四方。<a id="a-65"></a>其大城郭。<a id="a-66"></a>四方正圆。<a id="a-67"></a>光明周匝正圆。<a id="a-68"></a>月城郭以天银天琉璃造作之也。<a id="a-69"></a>月大城郭。<a id="a-6A"></a>广长各千九百六十里。<a id="a-6B"></a>高下亦等。<a id="a-6C"></a>城中有月天子天。<a id="a-6D"></a>琉璃宫殿。<a id="a-6E"></a>高六百里。<a id="a-6F"></a>广亦六百里。<a id="a-6G"></a>中有天子坐。<a id="a-6H"></a>广长各二十里。<a id="a-6I"></a>以七宝金银琉璃水精赤真珠车磲马瑙作之。<a id="a-6J"></a>月天子身。<a id="a-6K"></a>一切皆出光明照宫殿。<a id="a-6L"></a>光明出照大城郭。<a id="a-6M"></a>城郭之光明。<a id="a-6N"></a>下遍照四方。<a id="a-6O"></a>月天子不自念言我行不行。<a id="a-6P"></a>常以天五乐娱乐快乐。<a id="a-6Q"></a>月天子前后导从诸天无央数。<a id="a-6R"></a>百御行常快乐欢喜。<a id="a-6S"></a>故名为御也。<a id="a-6T"></a>月天子寿。<a id="a-6U"></a>以天上五百岁。<a id="a-6V"></a>子孙子孙相袭代。<a id="a-6W"></a>其城郭壁以七宝作。<a id="a-6X"></a>七重栏楯。<a id="a-6Y"></a>七重交露。<a id="a-6Z"></a>七重行树。<a id="a-6a"></a>树木周匝围绕。<a id="a-6b"></a>皆以七宝造之。<a id="a-6c"></a>有园观浴池。<a id="a-6d"></a>中生青黄白红莲花。<a id="a-6e"></a>种种飞鸟。<a id="a-6f"></a>相和而鸣。<a id="a-6g"></a>月天子下有五百光明。<a id="a-6h"></a>周匝复有五百光明。<a id="a-6i"></a>月为千光明。<a id="a-6j"></a>善因缘所致。<a id="a-6k"></a>千光明善因缘。<a id="a-6l"></a>何从得。<a id="a-6m"></a>若有布施沙门道人及贫穷乞匈者。<a id="a-6n"></a>衣被饮食车马六畜香熏华房室舍宅灯火。<a id="a-6o"></a>所索不逆人意。<a id="a-6p"></a>一心布施后不悔。<a id="a-6q"></a>令清净道人奉真法。<a id="a-6r"></a>使安隐得无央数善行。<a id="a-6s"></a>譬如转轮王初立为王时。<a id="a-6t"></a>意欢喜无央数。<a id="a-6u"></a>佛言如是。<a id="a-6v"></a>若有布施沙门道人及贫穷乞匈者。<a id="a-6w"></a>衣被饮食及众用者。<a id="a-6x"></a>令德无央数安隐欢喜。<a id="a-6y"></a>其人命尽。<a id="a-6z"></a>死即生月天子所。<a id="a-70"></a>则疾得持月大城郭。<a id="a-71"></a>是故谓其千光明以善因缘所致。<a id="a-72"></a>复何从得千光明善因缘。<a id="a-73"></a>若有于是不杀盗淫。<a id="a-74"></a>不妄言绮语恶口骂詈两舌。<a id="a-75"></a>不嫉妒意。<a id="a-76"></a>不嗔恚愚痴。<a id="a-77"></a>行十善事。<a id="a-78"></a>意常欢喜无央数。<a id="a-79"></a>譬如好地四徼道中有浴池水。<a id="a-7A"></a>清净濡且美。<a id="a-7B"></a>周匝有树。<a id="a-7C"></a>若有人饥渴。<a id="a-7D"></a>从暑热中来。<a id="a-7E"></a>入中洗浴。<a id="a-7F"></a>饮食之意欢喜无央数。<a id="a-7G"></a>佛言如是。<a id="a-7H"></a>若有行十善事者。<a id="a-7I"></a>身死即生月天子所。<a id="a-7J"></a>则疾得持月大城郭也是谓为其千光明以善因缘所致矣。<a id="a-7K"></a>复何从得千光明善因缘。<a id="a-7L"></a>若有不杀生。<a id="a-7M"></a>不盗窃。<a id="a-7N"></a>不犯他人妇女。<a id="a-7O"></a>不妄言。<a id="a-7P"></a>不饮酒。<a id="a-7Q"></a>其人欢喜。<a id="a-7R"></a>身死便生月天子所则疾得持月城郭。<a id="a-7S"></a>是谓以善因缘所致千光明。<a id="a-7T"></a>六十弹指顷。<a id="a-7U"></a>为切七尺缕。<a id="a-7V"></a>切二十一尺为一时。<a id="a-7W"></a>百弹指为切十尺。<a id="a-7X"></a>日大城郭。<a id="a-7Y"></a>日稍稍南着。<a id="a-7Z"></a>行六十里。<a id="a-7a"></a>尽百八十日。<a id="a-7b"></a>乃复北还竟。<a id="a-7c"></a>百八十日也。<a id="a-7d"></a>日行百八十日着。<a id="a-7e"></a>月行十五日。<a id="a-7f"></a>即复到矣。<a id="a-7g"></a>阎浮利日中时。<a id="a-7h"></a>东方弗于逮便冥。<a id="a-7i"></a>西方俱耶尼则初出。<a id="a-7j"></a>北方郁单曰则夜半也。<a id="a-7k"></a>俱耶尼日中时。<a id="a-7l"></a>阎浮利即冥。<a id="a-7m"></a>郁单曰日初出。<a id="a-7n"></a>弗于逮夜半也。<a id="a-7o"></a>郁单曰日中时。<a id="a-7p"></a>俱耶尼则冥。<a id="a-7q"></a>弗于逮日初出。<a id="a-7r"></a>阎浮利即夜半也。<a id="a-7s"></a>弗于逮日中时。<a id="a-7t"></a>郁单曰则冥。<a id="a-7u"></a>阎浮利日初出。<a id="a-7v"></a>俱耶尼则夜半也。<a id="a-7w"></a>如是阎浮利人日中。<a id="a-7x"></a>东方弗于逮天下人冥。<a id="a-7y"></a>西方俱耶尼天下人日出。<a id="a-7z"></a>郁单曰天下人夜半。<a id="a-80"></a>俱耶尼人日中。<a id="a-81"></a>便阎浮利人冥。<a id="a-82"></a>郁单曰天下日出。<a id="a-83"></a>弗于逮天下人。<a id="a-84"></a>则夜半也。<a id="a-85"></a>佛言。<a id="a-86"></a>月何因缘稍稍现缺减。<a id="a-87"></a>有三事故缺。<a id="a-88"></a>何等为三。<a id="a-89"></a>一者角行故。<a id="a-8A"></a>稍稍现缺减。<a id="a-8B"></a>是为一事。<a id="a-8C"></a>二者月大城郭边有天其色青衣被。<a id="a-8D"></a>璎珞亦青。<a id="a-8E"></a>所可侍面止顿。<a id="a-8F"></a>其面则现缺减。<a id="a-8G"></a>是为二事。<a id="a-8H"></a>三者日大城郭。<a id="a-8I"></a>以六十光明。<a id="a-8J"></a>照月大城郭之明所照面。<a id="a-8K"></a>其面则现缺减。<a id="a-8L"></a>是为三事。<a id="a-8M"></a>日夺月光明故。<a id="a-8N"></a>月何因复现满。<a id="a-8O"></a>具足有三事。<a id="a-8P"></a>何等为三。<a id="a-8Q"></a>一者月稍行三方。<a id="a-8R"></a>用是故月稍现满。<a id="a-8S"></a>是为一事。<a id="a-8T"></a>二者月十五日。<a id="a-8U"></a>则诸青色青衣天人。<a id="a-8V"></a>入月城中。<a id="a-8W"></a>共相娱乐。<a id="a-8X"></a>彼时月皆以光明照诸天人。<a id="a-8Y"></a>譬如众灯中央然大火。<a id="a-8Z"></a>其火皆曜众灯。<a id="a-8a"></a>佛言如是。<a id="a-8b"></a>月大城郭边诸天。<a id="a-8c"></a>其色青及衣青者。<a id="a-8d"></a>月十五日时。<a id="a-8e"></a>入与月天子俱相娱乐。<a id="a-8f"></a>其光明照诸天人。<a id="a-8g"></a>用是故十五日月现满。<a id="a-8h"></a>是为二事。<a id="a-8i"></a>三者月十五日时。<a id="a-8j"></a>日以六十光明。<a id="a-8k"></a>照月大城郭。<a id="a-8l"></a>月不受。<a id="a-8m"></a>用是故月现满。<a id="a-8n"></a>是为三事。<a id="a-8o"></a>月大城郭。<a id="a-8p"></a>有常持风五品。<a id="a-8q"></a>何等为五。<a id="a-8r"></a>一者持风。<a id="a-8s"></a>二者住风。<a id="a-8t"></a>三者助风。<a id="a-8u"></a>四者转风。<a id="a-8v"></a>五者行风。<a id="a-8w"></a>是为五风。<a id="a-8x"></a>常共行月城郭。<a id="a-8y"></a>未会有休息也。<a id="a-8z"></a>月中何因复现乳色也。<a id="a-90"></a>有树名阎浮利是故名此天下。<a id="a-91"></a>为阎浮利。<a id="a-92"></a>其树下有山。<a id="a-93"></a>皆以七宝作之。<a id="a-94"></a>高八百里。<a id="a-95"></a>周匝亦八百里。<a id="a-96"></a>其树高四千里。<a id="a-97"></a>周匝二千里。<a id="a-98"></a>围五百六十里。<a id="a-99"></a>根深八百四十里。<a id="a-9A"></a>其影照现月中。<a id="a-9B"></a>故使月大城郭现乳色不明。<a id="a-9C"></a>佛告比丘言。<a id="a-9D"></a>族姓子作行。<a id="a-9E"></a>当如月照天下。<a id="a-9F"></a>弃捐贡高之心。<a id="a-9G"></a>远离种姓。<a id="a-9H"></a>常怀惭愧之意。<a id="a-9I"></a>阎浮利大树上其实。<a id="a-9J"></a>譬如大瓶。<a id="a-9K"></a>其味甜如蜜。<a id="a-9L"></a>其色白如酥肥。<a id="a-9M"></a>阎浮利大树北。<a id="a-9N"></a>有七重山七重树。<a id="a-9O"></a>有七波罗门仙人精舍。</p>
  <p id="a9P">佛言。<a id="a-9Q"></a>尔时诸人民。<a id="a-9R"></a>食其地上味。<a id="a-9S"></a>以自生活。<a id="a-9T"></a>如是食是地味。<a id="a-9U"></a>甚久长寿命无极。<a id="a-9V"></a>其有食地味多者。<a id="a-9W"></a>面色变恶。<a id="a-9X"></a>食少者面色善好。<a id="a-9Y"></a>其好颜色者。<a id="a-9Z"></a>便自贡高。<a id="a-9a"></a>形笑恶色者。<a id="a-9b"></a>以色自贡高相形笑故。<a id="a-9c"></a>其地味便灭不复生。<a id="a-9d"></a>更自然生薄饼。<a id="a-9e"></a>其味甚香美。<a id="a-9f"></a>不如前地味。<a id="a-9g"></a>人共会议。<a id="a-9h"></a>愁忧自搏。<a id="a-9i"></a>呼嗟啼哭。<a id="a-9j"></a>思念前地味甚美。<a id="a-9k"></a>而亡失之。<a id="a-9l"></a>佛言。<a id="a-9m"></a>譬如此间人。<a id="a-9n"></a>有甘美味。<a id="a-9o"></a>与人尝之。<a id="a-9p"></a>便言其味。<a id="a-9q"></a>何美耶。<a id="a-9r"></a>贪其味无已。<a id="a-9s"></a>尔时人如是共会议。<a id="a-9t"></a>愁忧自搏。<a id="a-9u"></a>呼嗟啼哭。<a id="a-9v"></a>思念前地味。<a id="a-9w"></a>时人则复取薄饼食之。<a id="a-9x"></a>以自生活。<a id="a-9y"></a>如是甚久长。<a id="a-9z"></a>其有食地薄饼。<a id="a-A0"></a>复多有颜色遂变恶。<a id="a-A1"></a>其食少者。<a id="a-A2"></a>颜色善好。<a id="a-A3"></a>其好颜色者。<a id="a-A4"></a>形笑恶色者。<a id="a-A5"></a>以色自大贡高相形笑故。<a id="a-A6"></a>其地薄饼则复没不复生。<a id="a-A7"></a>更生波罗。<a id="a-A8"></a>其味亦香美。<a id="a-A9"></a>不如前薄饼味。<a id="a-AA"></a>譬如枯加蓝华。<a id="a-AB"></a>其味如蜜。<a id="a-AC"></a>尔时人共会议愁忧自搏。<a id="a-AD"></a>呼嗟啼哭。<a id="a-AE"></a>念前地薄饼味。<a id="a-AF"></a>人便取波罗味食之。<a id="a-AG"></a>以自生活。<a id="a-AH"></a>其寿命甚久长。<a id="a-AI"></a>其食波罗味多者。<a id="a-AJ"></a>颜色遂变恶。<a id="a-AK"></a>食之少者。<a id="a-AL"></a>颜色善好。<a id="a-AM"></a>其好色者以色自贡高。<a id="a-AN"></a>相形笑所致。<a id="a-AO"></a>地波罗便没不生。<a id="a-AP"></a>更自然生粳米其亦味香美姝好种种清净出一切味。<a id="a-AQ"></a>不如波罗味。<a id="a-AR"></a>人共会议忧愁呼嗟啼哭。<a id="a-AS"></a>念前波罗味自搏。<a id="a-AT"></a>譬如此间人。<a id="a-AU"></a>更毒痛法。<a id="a-AV"></a>呼嗟啼哭。<a id="a-AW"></a>彼时人如是也。<a id="a-AX"></a>尔时人取食自然粳米。<a id="a-AY"></a>食自然粳米之后天下变为男子女人。<a id="a-AZ"></a>各各相观。<a id="a-Aa"></a>便起淫欲之意。<a id="a-Ab"></a>行屏处共作不净行为秽浊之法矣余者见之便言。<a id="a-Ac"></a>汝何作非法事乎。<a id="a-Ad"></a>人人宁当相向作是事耶。<a id="a-Ae"></a>远其人去。<a id="a-Af"></a>不与谈语。<a id="a-Ag"></a>至二三月然后方呼来相见言昔者人无所著。<a id="a-Ah"></a>今者人稍有所著。<a id="a-Ai"></a>后便持童女嫁与夫歌舞戏笑称。<a id="a-Aj"></a>愿夫妇常使安隐也。<a id="a-Ak"></a>尔时人非法着淫欲。<a id="a-Al"></a>行非法淫欲之后。<a id="a-Am"></a>便造舍宅。<a id="a-An"></a>用是非法故。<a id="a-Ao"></a>初起舍宅。<a id="a-Ap"></a>佛于是说偈言。</p>
  <p id="aAq">初时造瞻波国　　次起波罗奈城</p>
  <p id="aAr">用是日出光明　　然后乃作罗阅</p>
  <p id="aAs">尔时人民。<a id="a-At"></a>遂非法着淫欲。<a id="a-Au"></a>彼从第十五阿卫货罗天上人。<a id="a-Av"></a>其福德薄禄。<a id="a-Aw"></a>命尽身死来下人间。<a id="a-Ax"></a>入母腹中成胞胎。<a id="a-Ay"></a>用是故女人始怀妊生男女。<a id="a-Az"></a>时人民共食是清净粳米。<a id="a-B0"></a>以晡时往取粳米更至明旦续如故。<a id="a-B1"></a>明旦往取之。<a id="a-B2"></a>至暮其粳米生亦如故。<a id="a-B3"></a>佛言。<a id="a-B4"></a>如是人朝暮获取粳米。<a id="a-B5"></a>随生随如故。<a id="a-B6"></a>不觉所获取处。<a id="a-B7"></a>尔时有一人心念言。<a id="a-B8"></a>我朝暮往取清净粳米疲劳。<a id="a-B9"></a>不如顿取二日粳米。<a id="a-BA"></a>便往取之。<a id="a-BB"></a>余者见之。<a id="a-BC"></a>呼共往取粳米。<a id="a-BD"></a>报言。<a id="a-BE"></a>我已持二日粳米来。<a id="a-BF"></a>卿自随取之。<a id="a-BG"></a>尔时其人。<a id="a-BH"></a>便善之言。<a id="a-BI"></a>彼人甚快。<a id="a-BJ"></a>乃往取二日粳米。<a id="a-BK"></a>我当复往取二三日粳米也。<a id="a-BL"></a>余人复见言。<a id="a-BM"></a>共去取清净粳米。<a id="a-BN"></a>其人报言。<a id="a-BO"></a>我已取二三日粳米。<a id="a-BP"></a>卿自随意取。<a id="a-BQ"></a>彼人闻之则善之。<a id="a-BR"></a>自念当往取四五日粳米。<a id="a-BS"></a>卿即往取四五日清净粳米来。<a id="a-BT"></a>用人相效往取清净粳米多故。<a id="a-BU"></a>然后更生茎穬粳米。<a id="a-BV"></a>所取即有处不复生。<a id="a-BW"></a>尔时人民。<a id="a-BX"></a>皆聚会共议。<a id="a-BY"></a>愁忧不乐。<a id="a-BZ"></a>自椎搏啼哭呼嗟言。<a id="a-Ba"></a>我昔者以好喜为食。<a id="a-Bb"></a>身有光明。<a id="a-Bc"></a>飞行神足。<a id="a-Bd"></a>立安隐时。<a id="a-Be"></a>地自然生地味甚香美。<a id="a-Bf"></a>其色譬如白酥肥。<a id="a-Bg"></a>其味如蜜。<a id="a-Bh"></a>其愚者取而食之。<a id="a-Bi"></a>即相效取地味食之。<a id="a-Bj"></a>皆亡失光明神足。<a id="a-Bk"></a>其食多者。<a id="a-Bl"></a>颜色变恶。<a id="a-Bm"></a>其食少者。<a id="a-Bn"></a>颜色善好。<a id="a-Bo"></a>颜色好者。<a id="a-Bp"></a>便自贡高。<a id="a-Bq"></a>形笑恶色者。<a id="a-Br"></a>以相形笑故。<a id="a-Bs"></a>地味即没不复生。<a id="a-Bt"></a>更生薄饼。<a id="a-Bu"></a>薄饼没后。<a id="a-Bv"></a>复生波罗。<a id="a-Bw"></a>波罗没尽。<a id="a-Bx"></a>更生粳米。<a id="a-By"></a>以贡高相形笑故。<a id="a-Bz"></a>至使令清净粳米所取即有处不生当共分地作畔界。<a id="a-C0"></a>用是故天下人。<a id="a-C1"></a>更行未曾有法。<a id="a-C2"></a>便共分地作畔界。<a id="a-C3"></a>各各耕种。<a id="a-C4"></a>尔时愚人。<a id="a-C5"></a>自有粳米。<a id="a-C6"></a>便行盗他家粳米。<a id="a-C7"></a>其主见之便言。<a id="a-C8"></a>卿所为非所为非法。<a id="a-C9"></a>自有粳米不取。<a id="a-CA"></a>反行盗他人粳米乎。<a id="a-CB"></a>卿后莫复作是事也。<a id="a-CC"></a>其人如是三反。<a id="a-CD"></a>自置粳米。<a id="a-CE"></a>盗他家粳米。<a id="a-CF"></a>其主复见之。<a id="a-CG"></a>即复言。<a id="a-CH"></a>卿所取大非。<a id="a-CI"></a>自置粳米。<a id="a-CJ"></a>反盗他家。<a id="a-CK"></a>如是至再三。<a id="a-CL"></a>便以手椎击。<a id="a-CM"></a>牵将去至聚落。<a id="a-CN"></a>坐众人评议言。<a id="a-CO"></a>此人自置粳米。<a id="a-CP"></a>反行盗他人。<a id="a-CQ"></a>其盗者对众人言。<a id="a-CR"></a>此人以手椎击我。<a id="a-CS"></a>众人便共会议。<a id="a-CT"></a>愁忧不乐。<a id="a-CU"></a>自椎搏啼哭呼嗟言。<a id="a-CV"></a>今世间遂生恶不善之法。<a id="a-CW"></a>怨结日成恶苦。<a id="a-CX"></a>一人烧已烧已命。<a id="a-CY"></a>以有老病死。<a id="a-CZ"></a>恶道之事。<a id="a-Ca"></a>人便现受取之事。<a id="a-Cb"></a>遂相挝捶。<a id="a-Cc"></a>见已即自讼事众人便共议。<a id="a-Cd"></a>当于何所得贤者。<a id="a-Ce"></a>共立为君长。<a id="a-Cf"></a>典主所为。<a id="a-Cg"></a>我等所作。<a id="a-Ch"></a>从其取决。<a id="a-Ci"></a>若有作非法者。<a id="a-Cj"></a>当诛罚之。<a id="a-Ck"></a>我等所种粳米。<a id="a-Cl"></a>各各当共输衣食。<a id="a-Cm"></a>尔时彼众会中。<a id="a-Cn"></a>有人最大尊。<a id="a-Co"></a>端正姝好。<a id="a-Cp"></a>威神巍巍。<a id="a-Cq"></a>众人便白其人。<a id="a-Cr"></a>当为我等典主作君长所为。<a id="a-Cs"></a>从其受言教。<a id="a-Ct"></a>若为非法者。<a id="a-Cu"></a>即当诛罚之也。<a id="a-Cv"></a>我曹种所收粳米。<a id="a-Cw"></a>各各供给君衣食。<a id="a-Cx"></a>是人即言诺。<a id="a-Cy"></a>便共立为君长典主。<a id="a-Cz"></a>一切所为。<a id="a-D0"></a>从其受教。<a id="a-D1"></a>若为非者。<a id="a-D2"></a>即诛罚之。<a id="a-D3"></a>人所种粳米。<a id="a-D4"></a>各各共输入典主。<a id="a-D5"></a>一切教令。<a id="a-D6"></a>人民号曰大王。<a id="a-D7"></a>以法取租故名为刹利。<a id="a-D8"></a>用是故天下始起刹利种。<a id="a-D9"></a>天下所有国。<a id="a-DA"></a>皆属大王。<a id="a-DB"></a>时是阎浮利地。<a id="a-DC"></a>地平正无山陵[山*(奚-大+ㄆ)]谷。<a id="a-DD"></a>无有荆棘。<a id="a-DE"></a>亦无蚊虻蚤虱。<a id="a-DF"></a>亦无砾石。<a id="a-DG"></a>地弃捐明月珠玉琉璃金银。<a id="a-DH"></a>大王治阎浮利天下时。<a id="a-DI"></a>天下富乐。<a id="a-DJ"></a>炽盛安隐。<a id="a-DK"></a>五谷丰熟。<a id="a-DL"></a>人民众多。<a id="a-DM"></a>地佳好水亦饶多。<a id="a-DN"></a>譬如苏麻油涂地。<a id="a-DO"></a>不起扬尘。<a id="a-DP"></a>生青草众多。<a id="a-DQ"></a>周匝正圆。<a id="a-DR"></a>其色譬如孔雀尾。<a id="a-DS"></a>其香如香香也。<a id="a-DT"></a>柔濡如綩綖。<a id="a-DU"></a>足蹈上陷入地四寸。<a id="a-DV"></a>举足即还复如故。<a id="a-DW"></a>地无四寸空缺处。<a id="a-DX"></a>有香树璎珞树衣被树不息树宝树器树音乐树。<a id="a-DY"></a>树生华实。<a id="a-DZ"></a>劈之各各出种种所有。<a id="a-Da"></a>中有高七声。<a id="a-Db"></a>下至六五四三二一声者。<a id="a-Dc"></a>最卑者高半声。<a id="a-Dd"></a>大王治天下时。<a id="a-De"></a>阎浮利有八万郡国。<a id="a-Df"></a>人民聚落居鸡鸣者。<a id="a-Dg"></a>展转相闻。<a id="a-Dh"></a>天下无病。<a id="a-Di"></a>亦不大热。<a id="a-Dj"></a>亦不大寒。<a id="a-Dk"></a>复无饥渴人。<a id="a-Dl"></a>大王以法治行。<a id="a-Dm"></a>奉十善事。<a id="a-Dn"></a>遍教天下人民。<a id="a-Do"></a>使行如父爱子。<a id="a-Dp"></a>天下人民。<a id="a-Dq"></a>敬王如子敬父。<a id="a-Dr"></a>大王有子。<a id="a-Ds"></a>名曰真。<a id="a-Dt"></a>真王有子。<a id="a-Du"></a>名曰齐。<a id="a-Dv"></a>齐王有子。<a id="a-Dw"></a>名曰顶生。<a id="a-Dx"></a>顶生王有子。<a id="a-Dy"></a>名曰遮留。<a id="a-Dz"></a>遮留王有子。<a id="a-E0"></a>名和行。<a id="a-E1"></a>和行王有子。<a id="a-E2"></a>名留至。<a id="a-E3"></a>留至王有子。<a id="a-E4"></a>名日。<a id="a-E5"></a>日王有子。<a id="a-E6"></a>名波那。<a id="a-E7"></a>波那王有子。<a id="a-E8"></a>名大波那大波那王有子。<a id="a-E9"></a>名沙竭。<a id="a-EA"></a>沙竭王有子。<a id="a-EB"></a>名大善见。<a id="a-EC"></a>大善见王有子。<a id="a-ED"></a>名提炎。<a id="a-EE"></a>提炎王有子。<a id="a-EF"></a>名染。<a id="a-EG"></a>染王有子。<a id="a-EH"></a>名迷留。<a id="a-EI"></a>迷留王有子。<a id="a-EJ"></a>名摩留。<a id="a-EK"></a>摩留王有子。<a id="a-EL"></a>名精进力。<a id="a-EM"></a>精进力王有子。<a id="a-EN"></a>名坚贱。<a id="a-EO"></a>坚贱王有子。<a id="a-EP"></a>名十车。<a id="a-EQ"></a>十车王有子。<a id="a-ER"></a>名舍罗。<a id="a-ES"></a>舍罗王有子名十丈十丈王有子。<a id="a-ET"></a>名百丈。<a id="a-EU"></a>百丈王有子。<a id="a-EV"></a>名那和檀。<a id="a-EW"></a>那和檀王有子。<a id="a-EX"></a>名真阇。<a id="a-EY"></a>真阇王有子。<a id="a-EZ"></a>名波延。<a id="a-Ea"></a>后诸王甚众多。<a id="a-Eb"></a>诸转轮王。<a id="a-Ec"></a>有十种姓。<a id="a-Ed"></a>一者姓迦奴车。<a id="a-Ee"></a>二者姓多卢提。<a id="a-Ef"></a>三者阿波。<a id="a-Eg"></a>四者揵陀利。<a id="a-Eh"></a>五者迦陵。<a id="a-Ei"></a>六者遮波。<a id="a-Ej"></a>七者拘猎。<a id="a-Ek"></a>八者般阇。<a id="a-El"></a>九者弥尸利。<a id="a-Em"></a>十者一摩弥。<a id="a-En"></a>是为十种姓。<a id="a-Eo"></a>迦奴车有五。<a id="a-Ep"></a>多留亦有五。<a id="a-Eq"></a>阿波有七。<a id="a-Er"></a>揵陀利亦有七。<a id="a-Es"></a>迦陵有九。<a id="a-Et"></a>遮波有十四。<a id="a-Eu"></a>拘猎有三十一。<a id="a-Ev"></a>般阇有三十二。<a id="a-Ew"></a>弥尸利有八万四千。<a id="a-Ex"></a>摩弥有百一。<a id="a-Ey"></a>然后有王。<a id="a-Ez"></a>名大善生。<a id="a-F0"></a>人呼为伊摩。<a id="a-F1"></a>伊摩王有子。<a id="a-F2"></a>字乌猎。<a id="a-F3"></a>乌猎王有子。<a id="a-F4"></a>字不尼。<a id="a-F5"></a>不尼王有子。<a id="a-F6"></a>名师子。<a id="a-F7"></a>师子王有子。<a id="a-F8"></a>名悦头檀。<a id="a-F9"></a>悦头檀王有子。<a id="a-FA"></a>名悉达菩萨。<a id="a-FB"></a>悉达菩萨有子。<a id="a-FC"></a>名罗云。<a id="a-FD"></a>佛言。<a id="a-FE"></a>以是因缘。<a id="a-FF"></a>从昔至今。<a id="a-FG"></a>起刹利种。<a id="a-FH"></a>尔时人民念言。<a id="a-FI"></a>我为着疾病着肿着疮。<a id="a-FJ"></a>我欲弃一切着往入空闲处室中坐。<a id="a-FK"></a>即弃捐着疾病肿疮。<a id="a-FL"></a>往入空闲处。<a id="a-FM"></a>坐思念道。<a id="a-FN"></a>今日早起。<a id="a-FO"></a>明旦日早起。<a id="a-FP"></a>行入丘聚分卫。<a id="a-FQ"></a>人民见之。<a id="a-FR"></a>皆欢喜与之。<a id="a-FS"></a>人民便言。<a id="a-FT"></a>善哉乃弃舍疾病肿疮。<a id="a-FU"></a>捐一切着。<a id="a-FV"></a>往入空闲处。<a id="a-FW"></a>坐思念道。</p>
  <p id="aFX">佛言。<a id="a-FY"></a>此辈但行恶不善之法。<a id="a-FZ"></a>是故谓言婆罗门也。<a id="a-Fa"></a>尔时彼人。<a id="a-Fb"></a>不能坐禅念道。<a id="a-Fc"></a>亦不能得禅。<a id="a-Fd"></a>用不能坐禅得禅故。<a id="a-Fe"></a>从坐起入聚落中分卫。<a id="a-Ff"></a>咒愿说言。<a id="a-Fg"></a>不能坐禅。<a id="a-Fh"></a>亦不能得禅。<a id="a-Fi"></a>共邪行入丘聚分卫。<a id="a-Fj"></a>故名为聚也。<a id="a-Fk"></a>行邪法故。<a id="a-Fl"></a>名为和沙罗。<a id="a-Fm"></a>是故世间。<a id="a-Fn"></a>初造起婆罗门种也。<a id="a-Fo"></a>时人民各各奉行种种法。<a id="a-Fp"></a>用是故世间有工师种。<a id="a-Fq"></a>彼时人各各犯杀生。<a id="a-Fr"></a>用是故谓言杀生种也。<a id="a-Fs"></a>是以因缘。<a id="a-Ft"></a>世间初造有杀生也。<a id="a-Fu"></a>用世间已造起是四种故。<a id="a-Fv"></a>然后世间乃起第五沙门种也。<a id="a-Fw"></a>若刹利种身行恶口言恶心念恶。<a id="a-Fx"></a>行是恶已后。<a id="a-Fy"></a>身死堕勤苦中。<a id="a-Fz"></a>婆罗门种。<a id="a-G0"></a>工师种杀生种。<a id="a-G1"></a>亦如是。<a id="a-G2"></a>若身行恶口言恶心念恶。<a id="a-G3"></a>身死堕苦中。<a id="a-G4"></a>刹利种。<a id="a-G5"></a>若身行善口言善心念善。<a id="a-G6"></a>身死复堕乐处。<a id="a-G7"></a>婆罗门种。<a id="a-G8"></a>工师种。<a id="a-G9"></a>杀生种。<a id="a-GA"></a>其有身行善口言善心念善。<a id="a-GB"></a>身死复堕乐处。<a id="a-GC"></a>刹利种。<a id="a-GD"></a>婆罗门种。<a id="a-GE"></a>工师种。<a id="a-GF"></a>杀生种。<a id="a-GG"></a>若身行二事。<a id="a-GH"></a>口意行二事。<a id="a-GI"></a>身死堕苦乐中。<a id="a-GJ"></a>刹利种若有除须发被袈裟。<a id="a-GK"></a>信道弃家。<a id="a-GL"></a>行作沙门。<a id="a-GM"></a>奉行三十七品经。<a id="a-GN"></a>行是已。<a id="a-GO"></a>善男子善女人。<a id="a-GP"></a>用信道故。<a id="a-GQ"></a>弃家行作沙门。<a id="a-GR"></a>行无上清净事。<a id="a-GS"></a>现在不久。<a id="a-GT"></a>自以功德作证念道。<a id="a-GU"></a>行尽生死。<a id="a-GV"></a>具足梵行。<a id="a-GW"></a>所作已办。<a id="a-GX"></a>不复更余事。<a id="a-GY"></a>婆罗门种。<a id="a-GZ"></a>工师种。<a id="a-Ga"></a>杀生种。<a id="a-Gb"></a>若有除须发被袈裟。<a id="a-Gc"></a>行作沙门。<a id="a-Gd"></a>奉行三十七品经用善男子信故。<a id="a-Ge"></a>舍家作沙门。<a id="a-Gf"></a>修无上清净事。<a id="a-Gg"></a>现在不久。<a id="a-Gh"></a>自以功德。<a id="a-Gi"></a>作证念道。<a id="a-Gj"></a>行尽生死。<a id="a-Gk"></a>具足梵行。<a id="a-Gl"></a>所作已办。<a id="a-Gm"></a>不复更余事也。<a id="a-Gn"></a>是四种人。<a id="a-Go"></a>有起成慧之行者。<a id="a-Gp"></a>得尊无所著阿罗汉也。<a id="a-Gq"></a>梵摩三钵天。<a id="a-Gr"></a>尔时说偈言。</p>
  <p id="aGs">刹利种为人尊　　诸人民行种姓</p>
  <p id="aGt">从起信成慧行　　彼天上人中尊</p>
  <p id="aGu">彼梵摩三钵天。<a id="a-Gv"></a>受是偈不受恶。<a id="a-Gw"></a>说善事不说恶言。<a id="a-Gx"></a>劝助是佛言。<a id="a-Gy"></a>我如来无所著等正觉。<a id="a-Gz"></a>亦说是义偈。</p>
  <p id="aH0">刹利种为人尊　　诸人民行种姓</p>
  <p id="aH1">从起信成慧行　　彼天上人中尊</p>
  <p id="aH2">佛说是经时。<a id="a-H3"></a>八万四千天人。<a id="a-H4"></a>远尘离垢。<a id="a-H5"></a>诸法法眼生。<a id="a-H6"></a>无央数比丘起无余。<a id="a-H7"></a>不受生死。<a id="a-H8"></a>意得解脱。<a id="a-H9"></a>佛说如是。<a id="a-HA"></a>比丘欢喜。<a id="a-HB"></a>前为佛作礼而去。</p>
 </body>
</html>