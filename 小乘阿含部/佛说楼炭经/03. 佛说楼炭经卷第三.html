<!doctype html>
<html id="z3IBULNaG" data-ver="946">
 <head>
  <meta charset="utf-8">
  <meta author="法立">
  <meta author="法炬">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说楼炭经卷第三</h1>
  <h2 id="a2">高善士品第七</h2>
  <p id="a3">佛言。<a id="a-4"></a>凡夫有三事。<a id="a-5"></a>觉知高事。<a id="a-6"></a>知其行所念。<a id="a-7"></a>何等为三事。<a id="a-8"></a>一者人心念善口言善至诚身行善。<a id="a-9"></a>假令恶人。<a id="a-A"></a>心念不善。<a id="a-B"></a>口言不善。<a id="a-C"></a>身行不善。<a id="a-D"></a>高人知为不善也。<a id="a-E"></a>所以言高者何。<a id="a-F"></a>人心念善口言善至诚身行善。<a id="a-G"></a>高人于世间有三事得其福。<a id="a-H"></a>何等为三事。<a id="a-I"></a>一者与耆老会坐。<a id="a-J"></a>若于堂上。<a id="a-K"></a>里巷间行间道中行。<a id="a-L"></a>及耆老共坐共称誉。<a id="a-M"></a>高士行善。<a id="a-N"></a>高士念言令众人共称誉人。<a id="a-O"></a>善哉即有是高人。<a id="a-P"></a>心即安隐。<a id="a-Q"></a>又闻此语。<a id="a-R"></a>心亦欢喜。<a id="a-S"></a>身亦安隐。<a id="a-T"></a>高人有时见处盗贼。<a id="a-U"></a>为县官所捕取。<a id="a-V"></a>酷毒治之。<a id="a-W"></a>反缚铁钻。<a id="a-X"></a>斩其手足。<a id="a-Y"></a>解解断之。<a id="a-Z"></a>截耳截鼻。<a id="a-a"></a>竹篦鞭之。<a id="a-b"></a>复寸寸斩之。<a id="a-c"></a>持餧虎狼。<a id="a-d"></a>中有令象蹈杀者。<a id="a-e"></a>中有持囊裹烧之者。<a id="a-f"></a>中有蒸杀之者。<a id="a-g"></a>中有生耗者。<a id="a-h"></a>有出城外刑者。<a id="a-i"></a>高士见之念言。<a id="a-j"></a>我不为恶也。<a id="a-k"></a>王但取恶人我当何等忧乎。<a id="a-l"></a>我至老不忧县官。<a id="a-m"></a>是高士用是故心欢喜。<a id="a-n"></a>高人心念善口言善身行善。<a id="a-o"></a>若有病瘦着床困劣时。<a id="a-p"></a>强健时所作善。<a id="a-q"></a>悉在目前自见之。<a id="a-r"></a>人不杀生。<a id="a-s"></a>不取他人财物。<a id="a-t"></a>不犯人妇女。<a id="a-u"></a>不欺人。<a id="a-v"></a>不两舌。<a id="a-w"></a>不恶口。<a id="a-x"></a>不妄言。<a id="a-y"></a>不嫉妒。<a id="a-z"></a>不贪余。<a id="a-10"></a>信作善得善。<a id="a-11"></a>作恶得恶。<a id="a-12"></a>即自见第二忉利天上人。<a id="a-13"></a>往来见佛。<a id="a-14"></a>见阿罗汉。<a id="a-15"></a>诸强健时所作善。<a id="a-16"></a>皆在前见。<a id="a-17"></a>其人病者自念。<a id="a-18"></a>岂我强健时所作善。<a id="a-19"></a>故至使众善来见我道。<a id="a-1A"></a>就使我死自当上天在善人之中。<a id="a-1B"></a>用是三事。<a id="a-1C"></a>高士其心欢喜身安。<a id="a-1D"></a>佛言。<a id="a-1E"></a>假令高善士自知作善当得善。<a id="a-1F"></a>不复畏死生也。<a id="a-1G"></a>略无所在。<a id="a-1H"></a>高善士常自念欲远去恶躯。<a id="a-1I"></a>躯中有骨血不净洁臭处。<a id="a-1J"></a>意欲早死更就善躯。<a id="a-1K"></a>所以者何。<a id="a-1L"></a>以能念所乐可爱处。<a id="a-1M"></a>欢喜独上天为乐可爱也。<a id="a-1N"></a>最可喜。<a id="a-1O"></a>诸沙门问佛。<a id="a-1P"></a>愿为我说天上乐意云何。<a id="a-1Q"></a>佛言。<a id="a-1R"></a>听我说之。<a id="a-1S"></a>诸沙门言受教。</p>
  <p id="a1T">佛言。<a id="a-1U"></a>譬如遮迦越罗王。<a id="a-1V"></a>有七宝持有四事。<a id="a-1W"></a>余人所无有。<a id="a-1X"></a>又有五种所思。<a id="a-1Y"></a>所欲得皆在前。<a id="a-1Z"></a>王有七宝。<a id="a-1a"></a>何等为七宝。<a id="a-1b"></a>一者自然生一金轮。<a id="a-1c"></a>二者白象。<a id="a-1d"></a>三者绀色马。<a id="a-1e"></a>四者摩尼珠。<a id="a-1f"></a>五者圣玉女。<a id="a-1g"></a>六者圣辅臣。<a id="a-1h"></a>七者圣主兵臣。<a id="a-1i"></a>佛言。<a id="a-1j"></a>汝欲知一金轮所主不。<a id="a-1k"></a>王以月十五日晦日沐浴。<a id="a-1l"></a>沐浴已于正殿。<a id="a-1m"></a>与诸妇女共坐。<a id="a-1n"></a>遥见金轮飞来。<a id="a-1o"></a>轮有千辐。<a id="a-1p"></a>辐毂皆正好无比。<a id="a-1q"></a>常去地三四丈。<a id="a-1r"></a>王见金轮。<a id="a-1s"></a>便生意言。<a id="a-1t"></a>诸高士云。<a id="a-1u"></a>为遮迦越罗王事。<a id="a-1v"></a>有金轮飞来。<a id="a-1w"></a>来者常从东方来。<a id="a-1x"></a>有千辐。<a id="a-1y"></a>辐毂正好。<a id="a-1z"></a>有是金轮宝者。<a id="a-20"></a>当为遮迦越罗王。<a id="a-21"></a>今我将得无当为遮迦越罗王乎。<a id="a-22"></a>王自思念。<a id="a-23"></a>欲试此金轮。<a id="a-24"></a>王起坐。<a id="a-25"></a>正衣服长跪。<a id="a-26"></a>向金轮言。<a id="a-27"></a>如今为我来者。<a id="a-28"></a>当案行诸国故事法。<a id="a-29"></a>王言适竟。<a id="a-2A"></a>金轮便东飞。<a id="a-2B"></a>王傍诸大臣及官属。<a id="a-2C"></a>皆随之飞。<a id="a-2D"></a>金轮所止处。<a id="a-2E"></a>王诸官属。<a id="a-2F"></a>亦随其止。<a id="a-2G"></a>金轮到国郡。<a id="a-2H"></a>国诸王皆来。<a id="a-2I"></a>长跪叩头言。<a id="a-2J"></a>此国界皆大王所有。<a id="a-2K"></a>又持银钵盛满金粟。<a id="a-2L"></a>复以金钵盛以银粟以上献。<a id="a-2M"></a>郡国诸王皆言。<a id="a-2N"></a>此国中丰熟。<a id="a-2O"></a>谷米平贱。<a id="a-2P"></a>风雨时节。<a id="a-2Q"></a>人民炽乐。<a id="a-2R"></a>大王可受国留于是。<a id="a-2S"></a>王因报诸王言。</p>
  <p id="a2T">汝曹便自治国。<a id="a-2U"></a>但以正法。<a id="a-2V"></a>勿失故事。<a id="a-2W"></a>慎无杀生。<a id="a-2X"></a>无妄取他人财物。<a id="a-2Y"></a>无妄犯人妇女。<a id="a-2Z"></a>无得欺人。<a id="a-2a"></a>无得两舌。<a id="a-2b"></a>无得恶口。<a id="a-2c"></a>无得妄言。<a id="a-2d"></a>无得嫉妒。<a id="a-2e"></a>无得贪余。<a id="a-2f"></a>无得嗔恚恶心也。<a id="a-2g"></a>皆奉行此十事。<a id="a-2h"></a>其有犯十事中一事者。<a id="a-2i"></a>勿令在国中也。<a id="a-2j"></a>大王随金轮至东方。<a id="a-2k"></a>教诫诸郡国诸王讫竟。<a id="a-2l"></a>复随金轮飞到南方。<a id="a-2m"></a>金轮所止处。<a id="a-2n"></a>大王与千乘万骑共屯止。<a id="a-2o"></a>南方郡国诸王。<a id="a-2p"></a>皆复来叩头长跪言。<a id="a-2q"></a>愿上郡国界。<a id="a-2r"></a>及金银钵盛满金银粟。<a id="a-2s"></a>上献物如东方诸国王之礼。<a id="a-2t"></a>金轮复飞至西方。<a id="a-2u"></a>傍臣及官属。<a id="a-2v"></a>悉复随金轮所止。<a id="a-2w"></a>西方郡国诸王。<a id="a-2x"></a>皆来叩头长跪言。<a id="a-2y"></a>愿上国界。<a id="a-2z"></a>及金银钵盛满金银粟上献物。<a id="a-30"></a>复如南方诸王之礼。<a id="a-31"></a>金轮复飞到北方。<a id="a-32"></a>金轮所止。<a id="a-33"></a>大王及诸官属。<a id="a-34"></a>亦随金轮所止。<a id="a-35"></a>诸郡国诸王。<a id="a-36"></a>皆来叩头长跪言。<a id="a-37"></a>愿上国界。<a id="a-38"></a>人民炽乐。<a id="a-39"></a>米谷平贱。<a id="a-3A"></a>风雨时节。<a id="a-3B"></a>大王宜可案治。<a id="a-3C"></a>于此又复以金银钵盛满金银粟上大王。<a id="a-3D"></a>大王不受。<a id="a-3E"></a>因报诸王曰。<a id="a-3F"></a>汝曹皆自以正心治国。<a id="a-3G"></a>勿失故事。<a id="a-3H"></a>无得杀生。<a id="a-3I"></a>无得取他财物。<a id="a-3J"></a>无得犯人妇女。<a id="a-3K"></a>无得欺人。<a id="a-3L"></a>无得两舌。<a id="a-3M"></a>无得恶口。<a id="a-3N"></a>无得妄言。<a id="a-3O"></a>无得嫉妒。<a id="a-3P"></a>无得贪余。<a id="a-3Q"></a>无得嗔恚。<a id="a-3R"></a>无得恶心。<a id="a-3S"></a>皆奉行此十事。<a id="a-3T"></a>其有犯十事中一事者。<a id="a-3U"></a>勿令在国中也。<a id="a-3V"></a>大王重令四海四方讫竟。<a id="a-3W"></a>因随金轮。<a id="a-3X"></a>还故国上殿。<a id="a-3Y"></a>金轮常在王前见。<a id="a-3Z"></a>其王有是金轮宝如是。<a id="a-3a"></a>王复有象宝。<a id="a-3b"></a>象宝者何等类。<a id="a-3c"></a>其象正白无比。<a id="a-3d"></a>躯畏以牙齿蹄足。<a id="a-3e"></a>皆具佣好。<a id="a-3f"></a>皆以金为鞍勒。<a id="a-3g"></a>当胸镂掖皆以黄金。<a id="a-3h"></a>当胪怕额身皆以白珠。<a id="a-3i"></a>行即飞行。<a id="a-3j"></a>自在欲所到。<a id="a-3k"></a>王傍臣白王言。<a id="a-3l"></a>贺大王国中白象宝其白绝丽无比。<a id="a-3m"></a>躯畏牙齿蹄足。<a id="a-3n"></a>皆白佣好。<a id="a-3o"></a>皆以黄金为鞍勒。<a id="a-3p"></a>当胸镂掖皆以黄金。<a id="a-3q"></a>当胪怕额皆以白珠。<a id="a-3r"></a>行即飞行。<a id="a-3s"></a>自在所至到。<a id="a-3t"></a>王见象大叹言。<a id="a-3u"></a>象有相殊好。<a id="a-3v"></a>当教习令行步进止。<a id="a-3w"></a>王因付左右晓事者。<a id="a-3x"></a>令教之数日之间。<a id="a-3y"></a>皆习知行步。<a id="a-3z"></a>王意欲骑乘试象。<a id="a-40"></a>日出一竿。<a id="a-41"></a>王骑试之。<a id="a-42"></a>象因周旋四方四海。<a id="a-43"></a>屈还故宫饭食。<a id="a-44"></a>遮迦越罗王有马宝。<a id="a-45"></a>马宝者何等类。<a id="a-46"></a>马即绀色。<a id="a-47"></a>被发泽好。<a id="a-48"></a>持头如象金具马鞍勒。<a id="a-49"></a>镂掖带皆黄金。<a id="a-4A"></a>当胪怕额。<a id="a-4B"></a>皆以白珠。<a id="a-4C"></a>行即飞行。<a id="a-4D"></a>自在所欲至到。<a id="a-4E"></a>傍臣白王。<a id="a-4F"></a>贺王国中有是马宝。<a id="a-4G"></a>即绀色被发泽好。<a id="a-4H"></a>持头如象鞍勒镂掖及带皆黄金。<a id="a-4I"></a>当胪怕额皆以白珠。<a id="a-4J"></a>王见大欢喜。<a id="a-4K"></a>即复令左右教习之数日间。<a id="a-4L"></a>马复习知行步。<a id="a-4M"></a>王意欲试马。<a id="a-4N"></a>日出一竿。<a id="a-4O"></a>王骑马。<a id="a-4P"></a>马即飞行。<a id="a-4Q"></a>周匝四方四海。<a id="a-4R"></a>旋还故宫饭食。<a id="a-4S"></a>遮迦越罗王马宝如是。<a id="a-4T"></a>王有明月珠宝。<a id="a-4U"></a>明月珠宝者何等类。<a id="a-4V"></a>珠色极青玎针八觚。<a id="a-4W"></a>在宫中皆明。<a id="a-4X"></a>火焰所照。<a id="a-4Y"></a>周匝四十里。<a id="a-4Z"></a>如日之明。<a id="a-4a"></a>王意欲试珠明。<a id="a-4b"></a>人定已后。<a id="a-4c"></a>阴冥如漆。<a id="a-4d"></a>以珠系着金竿头。<a id="a-4e"></a>夜出城。<a id="a-4f"></a>将妻子千乘万骑。<a id="a-4g"></a>诣离宫诸署。<a id="a-4h"></a>别观珠明。<a id="a-4i"></a>如日出令车骑明。<a id="a-4j"></a>复远千乘万骑。<a id="a-4k"></a>周匝四十里。<a id="a-4l"></a>城傍居民。<a id="a-4m"></a>见珠明。<a id="a-4n"></a>皆相谓。<a id="a-4o"></a>起起。<a id="a-4p"></a>日出乃高如是。<a id="a-4q"></a>各各自当趣市卖买。<a id="a-4r"></a>何反欲卧。<a id="a-4s"></a>遮迦越罗王。<a id="a-4t"></a>有摩尼珠宝如是。<a id="a-4u"></a>王有圣玉女。<a id="a-4v"></a>玉女者何等类耶。<a id="a-4w"></a>不长不短。<a id="a-4x"></a>不大不小。<a id="a-4y"></a>不肥不瘦。<a id="a-4z"></a>不白不黑。<a id="a-50"></a>适得其中。<a id="a-51"></a>绝端正无比。<a id="a-52"></a>口气出如香熏。<a id="a-53"></a>举身小毛孔皆香。<a id="a-54"></a>如郁金香。<a id="a-55"></a>事王晚卧早起。<a id="a-56"></a>承事不失王意。<a id="a-57"></a>冬时身则温。<a id="a-58"></a>夏则身凉。<a id="a-59"></a>事王常令不嗔恚。<a id="a-5A"></a>何况其身。<a id="a-5B"></a>遮迦越罗王有玉女宝如是。<a id="a-5C"></a>王有圣辅臣。<a id="a-5D"></a>大高远见人便知情性。<a id="a-5E"></a>以天眼视天下。<a id="a-5F"></a>豫知天下有珍宝藏物。<a id="a-5G"></a>知有主名无有主名。<a id="a-5H"></a>有主名者。<a id="a-5I"></a>为其主护示之。<a id="a-5J"></a>无主名者。<a id="a-5K"></a>以给官用。<a id="a-5L"></a>圣辅臣前白王。<a id="a-5M"></a>快自娱乐不须忧。<a id="a-5N"></a>钱财宝物我自给王。<a id="a-5O"></a>王意疑圣辅臣所言所求者可得不。<a id="a-5P"></a>王便与圣辅臣。<a id="a-5Q"></a>共载一船。<a id="a-5R"></a>到海中央。<a id="a-5S"></a>王便语圣辅臣言。<a id="a-5T"></a>我欲得宝物。<a id="a-5U"></a>今于此间与我。<a id="a-5V"></a>圣辅臣言。<a id="a-5W"></a>须我出在陆地可得。<a id="a-5X"></a>王曰。<a id="a-5Y"></a>我在陆地不用也。<a id="a-5Z"></a>欲于此得之耳。<a id="a-5a"></a>圣辅臣便以手抄水中得金宝。<a id="a-5b"></a>大如车轮。<a id="a-5c"></a>以着船上。<a id="a-5d"></a>不可胜数。<a id="a-5e"></a>王言。<a id="a-5f"></a>止止船满且重。<a id="a-5g"></a>遮迦罗王圣辅臣如是。<a id="a-5h"></a>王有持兵导道圣臣者何等类。<a id="a-5i"></a>高才勇健。<a id="a-5j"></a>无所不知。<a id="a-5k"></a>当欲起兵无央数。<a id="a-5l"></a>不欲兵则止。<a id="a-5m"></a>持兵导道臣白王言。<a id="a-5n"></a>今王快自娱乐。<a id="a-5o"></a>勿忧国事。<a id="a-5p"></a>王当用兵者。<a id="a-5q"></a>我自战斗。<a id="a-5r"></a>王意欲试导道圣臣。<a id="a-5s"></a>便取国中人马象。<a id="a-5t"></a>皆被铠乃得自副步兵被铠。<a id="a-5u"></a>刀兵自副。<a id="a-5v"></a>王心自念言。<a id="a-5w"></a>令是兵出行快耶。<a id="a-5x"></a>王心甫念。<a id="a-5y"></a>兵便前行。<a id="a-5z"></a>王念言欲令兵止。<a id="a-60"></a>兵即复止。<a id="a-61"></a>王意念言。<a id="a-62"></a>使兵罢去。<a id="a-63"></a>兵即罢去。<a id="a-64"></a>遮迦越罗王。<a id="a-65"></a>导道主兵臣如是。<a id="a-66"></a>遮迦越罗王有七宝如是。<a id="a-67"></a>王有四事。<a id="a-68"></a>与凡人有异。<a id="a-69"></a>何等为四。<a id="a-6A"></a>一者年寿无央数。<a id="a-6B"></a>人中无有寿如遮迦越罗王者。<a id="a-6C"></a>二者常安隐。<a id="a-6D"></a>未尝有病。<a id="a-6E"></a>饮食皆消。<a id="a-6F"></a>身体寒温。<a id="a-6G"></a>时适八中安隐无过遮迦越罗王者。<a id="a-6H"></a>三者端正无比。<a id="a-6I"></a>过于世间人。<a id="a-6J"></a>但不如天人。<a id="a-6K"></a>四者万姓皆爱王。<a id="a-6L"></a>视皆如父母。<a id="a-6M"></a>王爱万姓。<a id="a-6N"></a>如父母爱其子。<a id="a-6O"></a>正偶出到诸署别观。<a id="a-6P"></a>万姓谓王御者言。<a id="a-6Q"></a>令车徐行。<a id="a-6R"></a>我欲视王。<a id="a-6S"></a>无厌极也。<a id="a-6T"></a>祝愿王令寿无极。<a id="a-6U"></a>王复语御车者。<a id="a-6V"></a>徐行我欲见我国人民。<a id="a-6W"></a>使子寿无极。<a id="a-6X"></a>遮迦越罗王有是四事。<a id="a-6Y"></a>凡人所无。<a id="a-6Z"></a>王有五愿。<a id="a-6a"></a>愿所思常在前。<a id="a-6b"></a>心所喜舌所喜。<a id="a-6c"></a>目所喜。<a id="a-6d"></a>所好所爱皆在前。<a id="a-6e"></a>耳所闻声歌乐善声。<a id="a-6f"></a>鼻所闻香。<a id="a-6g"></a>腹中所喜。<a id="a-6h"></a>鼻闻芬芳。<a id="a-6i"></a>皆在前。<a id="a-6j"></a>口所嗜碱酢甘甜。<a id="a-6k"></a>诸美物皆在前。<a id="a-6l"></a>名清净细靡。<a id="a-6m"></a>所喜皆在前。<a id="a-6n"></a>是遮迦越罗王。<a id="a-6o"></a>五所思也。<a id="a-6p"></a>王目未曾见恶。<a id="a-6q"></a>耳未曾闻恶。<a id="a-6r"></a>鼻未曾闻臭处。<a id="a-6s"></a>口未曾食不甘之物。<a id="a-6t"></a>身未曾衣粗恶之衣。<a id="a-6u"></a>佛告诸沙门。<a id="a-6v"></a>如是遮迦越罗王。<a id="a-6w"></a>有七宝奇物。<a id="a-6x"></a>有四特异之相。<a id="a-6y"></a>有五种之思。<a id="a-6z"></a>汝以王为心喜乐之不。<a id="a-70"></a>诸沙门对曰。<a id="a-71"></a>王但有一宝。<a id="a-72"></a>心喜乐之。<a id="a-73"></a>何况有七宝乎。<a id="a-74"></a>佛持一小石着手中。<a id="a-75"></a>问诸沙门。<a id="a-76"></a>我手中石为大耶山为大乎。<a id="a-77"></a>诸沙门言。<a id="a-78"></a>佛手中石小。<a id="a-79"></a>小奈何比山乎。<a id="a-7A"></a>百倍千倍万倍亿倍。<a id="a-7B"></a>尚不如山大也。<a id="a-7C"></a>佛言。<a id="a-7D"></a>如我手中小石。<a id="a-7E"></a>大不如山大也。<a id="a-7F"></a>百倍千倍万倍亿倍千万倍亿万倍。<a id="a-7G"></a>尚不如太山大也。<a id="a-7H"></a>遮迦越罗王。<a id="a-7I"></a>虽有七宝四异相。<a id="a-7J"></a>有五种所思。<a id="a-7K"></a>不如天上乐。<a id="a-7L"></a>百倍千倍万倍亿倍千万亿倍。<a id="a-7M"></a>譬如佛手中小石与太山。<a id="a-7N"></a>佛言。<a id="a-7O"></a>高善士。<a id="a-7P"></a>于世间心念善口言善至诚身行善。<a id="a-7Q"></a>于世间寿命尽。<a id="a-7R"></a>死后皆上第二忉利天上。<a id="a-7S"></a>生作天人。<a id="a-7T"></a>于世间百岁为忉利天上一日一夜。<a id="a-7U"></a>世间三千岁为忉利天上一月。<a id="a-7V"></a>世间三万六千岁为忉利天上一岁。<a id="a-7W"></a>如天上计。<a id="a-7X"></a>第二忉利天上人寿千岁。<a id="a-7Y"></a>忉利天外门。<a id="a-7Z"></a>广七百里。<a id="a-7a"></a>外城壁七重有七重渠水。<a id="a-7b"></a>水中皆各有四色莲华。<a id="a-7c"></a>水底皆有金沙。<a id="a-7d"></a>城上各有栏楯。<a id="a-7e"></a>皆金银琉璃水精。<a id="a-7f"></a>城门皆有金银水精为栏楯也。<a id="a-7g"></a>七重地各有七重树。<a id="a-7h"></a>金树银树琉璃树水精树珊瑚树虎魄树车磲树。<a id="a-7i"></a>金树金根金茎。<a id="a-7j"></a>银叶银华银实。<a id="a-7k"></a>银树者银根银茎。<a id="a-7l"></a>金叶金华金实。<a id="a-7m"></a>琉璃树者琉璃根琉璃茎。<a id="a-7n"></a>水精叶水精华水精实。<a id="a-7o"></a>水精树者水精根水精茎。<a id="a-7p"></a>琉璃叶琉璃华琉璃实。<a id="a-7q"></a>珊瑚树者珊瑚根珊瑚茎。<a id="a-7r"></a>虎魄叶虎魄华虎魄实。<a id="a-7s"></a>虎魄树者虎魄根虎魄茎。<a id="a-7t"></a>车磲叶车磲华车磲实。<a id="a-7u"></a>车磲树者车磲根车磲茎。<a id="a-7v"></a>马瑙叶马瑙华马瑙实。<a id="a-7w"></a>城门深二百八十里。<a id="a-7x"></a>高六百四十里。<a id="a-7y"></a>门楣额皆银也。<a id="a-7z"></a>金作门两扉关皆金也。<a id="a-80"></a>有五百鬼。<a id="a-81"></a>守门外宫中门。<a id="a-82"></a>天所止处。<a id="a-83"></a>纵广二千里。<a id="a-84"></a>有壁皆七宝色。<a id="a-85"></a>金银水精琉璃珊瑚虎魄车磲。<a id="a-86"></a>七重水绕壁。<a id="a-87"></a>七重宝树如外门。<a id="a-88"></a>高六百四十里。<a id="a-89"></a>深二百八十里。<a id="a-8A"></a>以银为楣额。<a id="a-8B"></a>金两扇金门阃。<a id="a-8C"></a>五百鬼共守门。<a id="a-8D"></a>天所止处。<a id="a-8E"></a>纵广二千里。<a id="a-8F"></a>有七种宝壁七重。<a id="a-8G"></a>七重渠水。<a id="a-8H"></a>诸栏楯宝树如外门。<a id="a-8I"></a>高广深如外门等。<a id="a-8J"></a>守门鬼数如外门。<a id="a-8K"></a>忉利天东出。<a id="a-8L"></a>有游戏处名曰难檀桓。<a id="a-8M"></a>周匝七亿里。<a id="a-8N"></a>七重壁金银壁珊瑚壁琉璃壁虎魄壁车磲壁水精壁。<a id="a-8O"></a>有七渠水。<a id="a-8P"></a>底沙皆金也。<a id="a-8Q"></a>有四色莲华城上有七宝栏楯。<a id="a-8R"></a>七重壁。<a id="a-8S"></a>各各有七宝树。<a id="a-8T"></a>金树者金根金茎。<a id="a-8U"></a>银叶银华银实。<a id="a-8V"></a>银树者银根银茎。<a id="a-8W"></a>金叶金花金实。<a id="a-8X"></a>水精树者水精根水精茎。<a id="a-8Y"></a>琉璃叶琉璃华琉璃实。<a id="a-8Z"></a>琉璃树者琉璃根琉璃茎。<a id="a-8a"></a>水精叶水精华水精实。<a id="a-8b"></a>庐大道广六百四十里。<a id="a-8c"></a>道两边七重壁。<a id="a-8d"></a>皆金银水精琉璃虎魄珊瑚车磲。<a id="a-8e"></a>一壁间皆有渠水。<a id="a-8f"></a>水中有四色莲华。<a id="a-8g"></a>其水底皆有金沙。<a id="a-8h"></a>壁上有栏楯。<a id="a-8i"></a>皆七宝如中面。<a id="a-8j"></a>有七宝树。<a id="a-8k"></a>金树银树水精树琉璃树虎魄树珊瑚树车磲树其庐中有两石。<a id="a-8l"></a>一石名难。<a id="a-8m"></a>一石名难远。<a id="a-8n"></a>纵广各四千里。<a id="a-8o"></a>其石软且结细如綩綖。<a id="a-8p"></a>庐中有两浴池。<a id="a-8q"></a>一浴池名难陀。<a id="a-8r"></a>二名难陀尼。<a id="a-8s"></a>纵广各四千里。<a id="a-8t"></a>池中生四色莲华。<a id="a-8u"></a>其一者青色。<a id="a-8v"></a>二者红色。<a id="a-8w"></a>三者紫色。<a id="a-8x"></a>四者白色。<a id="a-8y"></a>其水底沙皆金也。<a id="a-8z"></a>忉利天欲游戏时。<a id="a-90"></a>便相将诣东庐。<a id="a-91"></a>相娱乐极意。<a id="a-92"></a>是故字为难檀桓庐也。<a id="a-93"></a>出忉利南城门。<a id="a-94"></a>名为质罗濑。<a id="a-95"></a>周匝七亿里。<a id="a-96"></a>其庐壁七重金壁银壁水精壁琉璃壁虎魄壁珊瑚壁车磲壁。<a id="a-97"></a>一壁间者。<a id="a-98"></a>各有一渠水。<a id="a-99"></a>水中四色莲华。<a id="a-9A"></a>其水底沙皆金也。<a id="a-9B"></a>有七宝树金树银树琉璃树水精树虎魄树珊瑚树车磲树。<a id="a-9C"></a>其壁上皆金银琉璃水精珊瑚虎魄车磲栏楯。<a id="a-9D"></a>虎魄车磲栏楯。<a id="a-9E"></a>质罗濑庐道。<a id="a-9F"></a>广六百四十里。<a id="a-9G"></a>皆七重壁。<a id="a-9H"></a>金银水精琉璃珊瑚虎魄车渠壁。<a id="a-9I"></a>一壁间者。<a id="a-9J"></a>有一渠水。<a id="a-9K"></a>水中有四色莲华。<a id="a-9L"></a>青红紫白。<a id="a-9M"></a>其水底皆金沙。<a id="a-9N"></a>有七宝栏循。<a id="a-9O"></a>金栏银栏水精栏琉璃栏珊瑚栏虎魄栏车磲栏。<a id="a-9P"></a>有七宝树。<a id="a-9Q"></a>金树银树水精树琉璃树珊瑚树虎魄树车磲树。<a id="a-9R"></a>其庐中有两石。<a id="a-9S"></a>纵广各四千里。<a id="a-9T"></a>细且软如綩綖。<a id="a-9U"></a>一名质罗。<a id="a-9V"></a>二者名质多謣罗。<a id="a-9W"></a>其庐中两浴池。<a id="a-9X"></a>一池名质多。<a id="a-9Y"></a>二者名质。<a id="a-9Z"></a>西池中有四色莲华。<a id="a-9a"></a>青红紫白。<a id="a-9b"></a>其水底皆金沙。<a id="a-9c"></a>其庐中有四种宝树。<a id="a-9d"></a>金银树水精琉璃树。<a id="a-9e"></a>忉利天出到质罗濑庐上。<a id="a-9f"></a>戏自相娱乐。<a id="a-9g"></a>娱乐无极。<a id="a-9h"></a>诸四宝照诸天人令正班斓色。<a id="a-9i"></a>是故名为质罗濑。<a id="a-9j"></a>质罗濑者班斓庐也忉利天北。<a id="a-9k"></a>出城门有庐。<a id="a-9l"></a>名为颇类。<a id="a-9m"></a>纵广七亿里。<a id="a-9n"></a>七重宝壁七重水。<a id="a-9o"></a>水底皆金沙。<a id="a-9p"></a>栏楯如南方。<a id="a-9q"></a>其庐道广六百四十里。<a id="a-9r"></a>庐中有两石。<a id="a-9s"></a>纵广各四千里。<a id="a-9t"></a>一者名迦罗。<a id="a-9u"></a>二者名迦罗尸罗。<a id="a-9v"></a>细软如綩綖。<a id="a-9w"></a>有两浴池。<a id="a-9x"></a>纵广四千里。<a id="a-9y"></a>一池名乾陀起。<a id="a-9z"></a>有四色莲华。<a id="a-A0"></a>青红紫白。<a id="a-A1"></a>忉利天欲戏颇类庐时。<a id="a-A2"></a>形体便僵。<a id="a-A3"></a>如人沐浴已后身体皆滑。<a id="a-A4"></a>忉利天人。<a id="a-A5"></a>北入庐身体皆滑。<a id="a-A6"></a>是故名为颇类庐也。<a id="a-A7"></a>忉利天西。<a id="a-A8"></a>出庐名为弥尸耶远。<a id="a-A9"></a>纵广七亿里。<a id="a-AA"></a>有七重壁。<a id="a-AB"></a>七渠水。<a id="a-AC"></a>七宝树。<a id="a-AD"></a>七宝栏楯。<a id="a-AE"></a>四色莲华。<a id="a-AF"></a>水底皆金沙。<a id="a-AG"></a>如北方。<a id="a-AH"></a>其道广六百四十里。<a id="a-AI"></a>七重宝壁七渠水七宝树。<a id="a-AJ"></a>七宝栏楯四色莲华。<a id="a-AK"></a>水底皆金沙。<a id="a-AL"></a>如北方。<a id="a-AM"></a>庐中有两好石。<a id="a-AN"></a>各纵广四千里。<a id="a-AO"></a>细软如綩綖。<a id="a-AP"></a>一者名北罗。<a id="a-AQ"></a>二者北罗越。<a id="a-AR"></a>有两浴池。<a id="a-AS"></a>纵广各四千里。<a id="a-AT"></a>其池中有四色莲华。<a id="a-AU"></a>青红紫白。<a id="a-AV"></a>水底皆金沙。<a id="a-AW"></a>一池名波尸。<a id="a-AX"></a>二名为云。<a id="a-AY"></a>忉利天欲行到弥尸耶远庐戏时。<a id="a-AZ"></a>忉利天上。<a id="a-Aa"></a>无有尊卑贫富豪弱。<a id="a-Ab"></a>皆得入弥尸耶远庐。<a id="a-Ac"></a>是故名为弥尸耶远庐。<a id="a-Ad"></a>忉利天上宫中中庭殿前。<a id="a-Ae"></a>有百种色宝物。<a id="a-Af"></a>在王前自布地。<a id="a-Ag"></a>宫中有七百楼。<a id="a-Ah"></a>金陛银陛。<a id="a-Ai"></a>琉璃陛水精陛。<a id="a-Aj"></a>一陛下者。<a id="a-Ak"></a>各有十六琉璃柱照之。<a id="a-Al"></a>宫中有四坐床。<a id="a-Am"></a>金床银床。<a id="a-An"></a>水精床琉璃床。<a id="a-Ao"></a>以天坐其上。<a id="a-Ap"></a>念万姓善。<a id="a-Aq"></a>亦念诸天善。<a id="a-Ar"></a>天王所止处殿。<a id="a-As"></a>名为提延。<a id="a-At"></a>其殿上有百巷。<a id="a-Au"></a>巷有百室。<a id="a-Av"></a>室有七玉女。<a id="a-Aw"></a>玉女各有七御者。<a id="a-Ax"></a>其殿绀琉璃色。<a id="a-Ay"></a>及诸天皆绕殿。<a id="a-Az"></a>南方有树。<a id="a-B0"></a>名为波质拘耆罗树。<a id="a-B1"></a>根入地二百里。<a id="a-B2"></a>上枝四出。<a id="a-B3"></a>树高四千里。<a id="a-B4"></a>东西二千里。<a id="a-B5"></a>南北二千里。<a id="a-B6"></a>树当华时。<a id="a-B7"></a>风从上吹。<a id="a-B8"></a>华香下行四千里。<a id="a-B9"></a>逆风行二千里。<a id="a-BA"></a>树当华时。<a id="a-BB"></a>诸天共坐树下。<a id="a-BC"></a>自相娱乐。<a id="a-BD"></a>百二十日。<a id="a-BE"></a>天上百二十日为世间万二千岁。<a id="a-BF"></a>诸天欲以白宝象戏。<a id="a-BG"></a>象名曰倪罗远。<a id="a-BH"></a>象自化作三十二头。<a id="a-BI"></a>头有七牙。<a id="a-BJ"></a>牙化作七浴池。<a id="a-BK"></a>浴池中各作七莲华。<a id="a-BL"></a>莲华枝有千叶。<a id="a-BM"></a>一叶上者。<a id="a-BN"></a>有一玉女舞。<a id="a-BO"></a>王所思皆在前极意。<a id="a-BP"></a>人于世间。<a id="a-BQ"></a>虽作善不能多者。<a id="a-BR"></a>心念作善少。<a id="a-BS"></a>口言善少。<a id="a-BT"></a>身行善少。<a id="a-BU"></a>虽生忉利天上。<a id="a-BV"></a>不能得入东难檀桓庐也。<a id="a-BW"></a>不能得入质罗庐也。<a id="a-BX"></a>不能得入北颇类庐也。<a id="a-BY"></a>不能得入香花婆质拘耆罗树下。<a id="a-BZ"></a>但得遥观。<a id="a-Ba"></a>不得前入。<a id="a-Bb"></a>譬若遮迦越罗王所饭食。<a id="a-Bc"></a>诸外宫不得妄入。<a id="a-Bd"></a>天上诸天。<a id="a-Be"></a>不得观者如是。<a id="a-Bf"></a>人于世间作善。<a id="a-Bg"></a>心念善口言善。<a id="a-Bh"></a>至诚身行善。<a id="a-Bi"></a>寿终已后。<a id="a-Bj"></a>便当得上忉利天。<a id="a-Bk"></a>高善士上忉利天。<a id="a-Bl"></a>极寿死后。<a id="a-Bm"></a>复下生在世间。<a id="a-Bn"></a>便为王侯家作太子。<a id="a-Bo"></a>富贵多饶宝物。<a id="a-Bp"></a>为人端正。<a id="a-Bq"></a>譬若喜掩人初得大金钱金银珠宝奴婢车马妻子田宅庐舍。<a id="a-Br"></a>举有名字。<a id="a-Bs"></a>其人自思惟言。<a id="a-Bt"></a>我不贾作贩卖。<a id="a-Bu"></a>亦不耕田。<a id="a-Bv"></a>自致有财。<a id="a-Bw"></a>我但戏耳。<a id="a-Bx"></a>至使得金银珍宝舍宅田地。<a id="a-By"></a>至使有名字。<a id="a-Bz"></a>为富贵也。<a id="a-C0"></a>佛言。<a id="a-C1"></a>如戏儿得利如此。<a id="a-C2"></a>为少薄耳。<a id="a-C3"></a>如此为少薄耳。<a id="a-C4"></a>不如心念善口言善身行善。<a id="a-C5"></a>得利胜于掩者也。<a id="a-C6"></a>所以然者。<a id="a-C7"></a>行是三事。<a id="a-C8"></a>死后上忉利天。<a id="a-C9"></a>是高士也。<a id="a-CA"></a>佛语诸沙门。<a id="a-CB"></a>今我为汝曹说二道。<a id="a-CC"></a>愚痴之道。<a id="a-CD"></a>高善士之道。<a id="a-CE"></a>今汝曹自在从何道。<a id="a-CF"></a>今我作佛。<a id="a-CG"></a>为汝曹说难易。<a id="a-CH"></a>佛言。<a id="a-CI"></a>汝曹当于山中。<a id="a-CJ"></a>若于树下空室中。<a id="a-CK"></a>若于冢间水所唐突处。<a id="a-CL"></a>自念五内。<a id="a-CM"></a>早索泥洹之道。<a id="a-CN"></a>佛言。<a id="a-CO"></a>是我教也。<a id="a-CP"></a>诸沙门皆叉手受教言语。<a id="a-CQ"></a>各前为佛作礼。</p>
  <p data-pb></p>
  <h2 id="aCR">四天王品第八</h2>
  <p id="aCS">佛语比丘。<a id="a-CT"></a>须弥山王东。<a id="a-CU"></a>去须弥山四万里。<a id="a-CV"></a>有提头赖天王城郭。<a id="a-CW"></a>名贤上王处。<a id="a-CX"></a>广长二十四万里。<a id="a-CY"></a>以七宝作。<a id="a-CZ"></a>七重壁。<a id="a-Ca"></a>七重栏楯。<a id="a-Cb"></a>七重交露七重行树姝好。<a id="a-Cc"></a>周匝围绕。<a id="a-Cd"></a>金壁银门。<a id="a-Ce"></a>银壁金门。<a id="a-Cf"></a>琉璃壁水精门。<a id="a-Cg"></a>水精壁琉璃门。<a id="a-Ch"></a>赤真珠壁马瑙门。<a id="a-Ci"></a>马瑙壁赤真珠门。<a id="a-Cj"></a>车磲壁一切宝门金栏楯者。<a id="a-Ck"></a>金柱栿银桄。<a id="a-Cl"></a>银栏楯者。<a id="a-Cm"></a>银柱栿金桄。<a id="a-Cn"></a>琉璃栏楯者。<a id="a-Co"></a>琉璃柱栿水精桄。<a id="a-Cp"></a>水精栏楯者。<a id="a-Cq"></a>水精柱栿琉璃桄。<a id="a-Cr"></a>赤真珠栏楯者。<a id="a-Cs"></a>赤真珠柱栿马瑙桄。<a id="a-Ct"></a>马瑙栏楯者。<a id="a-Cu"></a>马瑙柱栿赤真珠桄。<a id="a-Cv"></a>车磲栏楯者。<a id="a-Cw"></a>车磲柱栿一切宝桄。<a id="a-Cx"></a>金交露银垂珞。<a id="a-Cy"></a>银交露金垂珞。<a id="a-Cz"></a>琉璃交露水精垂珞。<a id="a-D0"></a>水精交露琉璃垂珞。<a id="a-D1"></a>赤真珠交露马瑙垂珞。<a id="a-D2"></a>马瑙交露赤真珠垂珞。<a id="a-D3"></a>车磲交露一切宝垂珞。<a id="a-D4"></a>金树者金茎根。<a id="a-D5"></a>银枝叶华实。<a id="a-D6"></a>银树者银茎根。<a id="a-D7"></a>金枝叶花实。<a id="a-D8"></a>琉璃树者琉璃茎根。<a id="a-D9"></a>水精枝叶花实。<a id="a-DA"></a>水精树者水精茎根。<a id="a-DB"></a>琉璃枝叶华实。<a id="a-DC"></a>赤真珠树者赤真珠茎根。<a id="a-DD"></a>马瑙枝叶华实。<a id="a-DE"></a>马瑙树者马瑙茎根。<a id="a-DF"></a>赤真珠枝叶花实。<a id="a-DG"></a>车磲树者车磲茎根。<a id="a-DH"></a>一切宝枝叶华实。<a id="a-DI"></a>门上有曲箱盖交露。<a id="a-DJ"></a>下有园观浴池。<a id="a-DK"></a>有种种树。<a id="a-DL"></a>种种叶。<a id="a-DM"></a>种种花。<a id="a-DN"></a>种种实。<a id="a-DO"></a>种种香出。<a id="a-DP"></a>种种飞鸟相和而鸣。<a id="a-DQ"></a>须弥山王南去四万里。<a id="a-DR"></a>有毗楼勒天王城郭名善见。<a id="a-DS"></a>广长二十四万里。<a id="a-DT"></a>王处亦有七宝七重壁。<a id="a-DU"></a>七重栏楯。<a id="a-DV"></a>七重交露。<a id="a-DW"></a>七重行树。<a id="a-DX"></a>周匝围绕姝好。<a id="a-DY"></a>门上有曲箱盖交露。<a id="a-DZ"></a>下有园观浴池树木。<a id="a-Da"></a>飞鸟相和而鸣。<a id="a-Db"></a>须弥山王西去四万里。<a id="a-Dc"></a>有天名毗留罗。<a id="a-Dd"></a>有城郭。<a id="a-De"></a>广长二十四万里。<a id="a-Df"></a>王处亦有七宝七重壁。<a id="a-Dg"></a>七重栏楯。<a id="a-Dh"></a>七重交露。<a id="a-Di"></a>七重树木。<a id="a-Dj"></a>周匝围绕姝好。<a id="a-Dk"></a>门上有曲箱盖交露。<a id="a-Dl"></a>下有园观浴池树木。<a id="a-Dm"></a>飞鸟相和而鸣。<a id="a-Dn"></a>须弥山王北去四万里。<a id="a-Do"></a>有天王名毗沙门。<a id="a-Dp"></a>有三城郭。<a id="a-Dq"></a>广长各二十四万里。<a id="a-Dr"></a>王处一者名沙摩。<a id="a-Ds"></a>二者名波迦罗曰。<a id="a-Dt"></a>三者名阿尼槃。<a id="a-Du"></a>亦有七宝作七重壁。<a id="a-Dv"></a>七重栏楯。<a id="a-Dw"></a>七重交露。<a id="a-Dx"></a>七重行树。<a id="a-Dy"></a>周匝围绕姝好。<a id="a-Dz"></a>门上有曲箱盖交露。<a id="a-E0"></a>下有园观浴池树木。<a id="a-E1"></a>飞鸟相和而鸣。<a id="a-E2"></a>阿尼槃王处东。<a id="a-E3"></a>毗沙门天王。<a id="a-E4"></a>有山名迦比延。<a id="a-E5"></a>高广长四千里。<a id="a-E6"></a>以四宝金银水精琉璃作之。<a id="a-E7"></a>山周匝有垣墙。<a id="a-E8"></a>广长二万里。<a id="a-E9"></a>以七宝作七重壁。<a id="a-EA"></a>七重栏楯。<a id="a-EB"></a>七重交露。<a id="a-EC"></a>七重树木。<a id="a-ED"></a>周匝围绕姝好。<a id="a-EE"></a>四面有门。<a id="a-EF"></a>以四宝作。<a id="a-EG"></a>上曲箱盖交露。<a id="a-EH"></a>下有园观浴池树木。<a id="a-EI"></a>飞鸟相和而鸣。<a id="a-EJ"></a>迦比延山。<a id="a-EK"></a>阿尼槃王处有大毗沙门天王浴池。<a id="a-EL"></a>名那利。<a id="a-EM"></a>广长二千里。<a id="a-EN"></a>周匝有垣墙。<a id="a-EO"></a>水底皆金沙。<a id="a-EP"></a>水凉且清。<a id="a-EQ"></a>浴池周匝。<a id="a-ER"></a>以四宝作重壁。<a id="a-ES"></a>栏楯交露树木姝好。<a id="a-ET"></a>中生青莲华黄莲华白莲华赤莲华。<a id="a-EU"></a>光照二十四里。<a id="a-EV"></a>香亦闻二十四里。<a id="a-EW"></a>浴池周匝有阶。<a id="a-EX"></a>毗沙门天王。<a id="a-EY"></a>欲至迦比延山游戏相娱乐。<a id="a-EZ"></a>即时念提头赖天王。<a id="a-Ea"></a>提头赖天王即言。<a id="a-Eb"></a>毗沙门天王以念我。<a id="a-Ec"></a>即时庄严衣被冠帻。<a id="a-Ed"></a>严驾。<a id="a-Ee"></a>与无央数揵沓和。<a id="a-Ef"></a>百千周匝围绕。<a id="a-Eg"></a>从贤上城出。<a id="a-Eh"></a>往至毗沙门天王所。<a id="a-Ei"></a>在前住。<a id="a-Ej"></a>尔时毗沙门天王。<a id="a-Ek"></a>念毗楼勒天王。<a id="a-El"></a>毗楼勒天王即时念言。<a id="a-Em"></a>毗沙门天王已念我。<a id="a-En"></a>便着衣冠帻。<a id="a-Eo"></a>严驾与无央数百千兵九鬼神。<a id="a-Ep"></a>从须卑旃城出。<a id="a-Eq"></a>往至毗沙门天王所。<a id="a-Er"></a>在前住。<a id="a-Es"></a>尔时毗沙门天王。<a id="a-Et"></a>念毗楼勒叉天王。<a id="a-Eu"></a>毗楼勒叉天王。<a id="a-Ev"></a>即自念。<a id="a-Ew"></a>毗沙门天王已念我。<a id="a-Ex"></a>便着衣被冠帻。<a id="a-Ey"></a>严驾。<a id="a-Ez"></a>与无央数百千龙俱。<a id="a-F0"></a>从末利旃城出。<a id="a-F1"></a>周匝围绕。<a id="a-F2"></a>往至毗沙门天王所。<a id="a-F3"></a>在前住。<a id="a-F4"></a>尔时毗沙门天王。<a id="a-F5"></a>着衣被冠帻。<a id="a-F6"></a>严驾。<a id="a-F7"></a>与诸天王无央数百千诸鬼神。<a id="a-F8"></a>俱往至迦比延山。<a id="a-F9"></a>时风吹扫迦比延山地。<a id="a-FA"></a>风吹山中树华散地。<a id="a-FB"></a>四天王便共入迦比延山。<a id="a-FC"></a>相娱乐。<a id="a-FD"></a>快共饮食。<a id="a-FE"></a>一日二日至七日。<a id="a-FF"></a>以后各自罢去。</p>
 </body>
</html>