<!doctype html>
<html id="z3IBULIaF" data-ver="1426">
 <head>
  <meta charset="utf-8">
  <meta author="法立">
  <meta author="法炬">
  <meta library="龙藏">
  <meta catalog="小乘阿含部">
  <meta period="西晋">
 </head>
 <body>
  <h1 id="a1">佛说楼炭经卷第二</h1>
  <h2 id="a2">泥犁品第四</h2>
  <p id="a3">佛告比丘。<a id="a-4"></a>有大铁围山。<a id="a-5"></a>更复有第二大铁围山。<a id="a-6"></a>中间窈窈冥冥。<a id="a-7"></a>其日月大尊神。<a id="a-8"></a>光明不能及照。<a id="a-9"></a>其中有八大泥犁。<a id="a-A"></a>一泥犁者。<a id="a-B"></a>有十六部。<a id="a-C"></a>第一大泥犁名想。<a id="a-D"></a>第二大泥犁名黑耳。<a id="a-E"></a>第三大泥犁名僧干。<a id="a-F"></a>第四大泥犁名卢獦。<a id="a-G"></a>第五大泥犁名噭嚾。<a id="a-H"></a>第六大泥犁名烧炙。<a id="a-I"></a>第七大泥犁名釜煮。<a id="a-J"></a>第八大泥犁名阿鼻摩诃。<a id="a-K"></a>佛言。<a id="a-L"></a>何以名为想。<a id="a-M"></a>其大想泥犁。<a id="a-N"></a>若有人堕中其八指生爪如利刀。<a id="a-O"></a>以相把刺。<a id="a-P"></a>其肉应手堕去。<a id="a-Q"></a>想念欲相杀。<a id="a-R"></a>以是粗事。<a id="a-S"></a>名为想泥犁更复有余种种因缘。<a id="a-T"></a>复次其大想泥犁。<a id="a-U"></a>若有人堕中者。<a id="a-V"></a>手中自然刀剑。<a id="a-W"></a>以相斫刺。<a id="a-X"></a>想欲杀他人。<a id="a-Y"></a>以是粗想事故。<a id="a-Z"></a>名为想。<a id="a-a"></a>复有余因缘。<a id="a-b"></a>其有人堕中者。<a id="a-c"></a>手自然小刀。<a id="a-d"></a>以刺剥他人。<a id="a-e"></a>想念欲杀之。<a id="a-f"></a>以是粗想事故。<a id="a-g"></a>名为想。<a id="a-h"></a>复有余因缘。<a id="a-i"></a>其有人堕大想泥犁中者。<a id="a-j"></a>以手搔从足剥余者至顶想念欲杀他人。<a id="a-k"></a>凉风起吹之。<a id="a-l"></a>身疮平复。<a id="a-m"></a>展转相语。<a id="a-n"></a>当复长生。<a id="a-o"></a>中复有相语言。<a id="a-p"></a>我曹今适生以是故。<a id="a-q"></a>名为想泥犁。<a id="a-r"></a>复有余因缘。<a id="a-s"></a>用是故泥犁人寿长久。<a id="a-t"></a>乃从想泥犁中出。<a id="a-u"></a>便走求解脱。<a id="a-v"></a>复有泥犁。<a id="a-w"></a>名为黑界。<a id="a-x"></a>纵广二万里。<a id="a-y"></a>悉入中里。<a id="a-z"></a>火从身出。<a id="a-10"></a>绕身三匝还入身。<a id="a-11"></a>毒痛不可忍。<a id="a-12"></a>过恶未解故不死。<a id="a-13"></a>复次黑界泥犁东壁。<a id="a-14"></a>火烧三匝烧人火焰至西壁。<a id="a-15"></a>西壁火焰至东壁。<a id="a-16"></a>南壁火焰至北壁。<a id="a-17"></a>北壁火焰至南壁。<a id="a-18"></a>上火焰下至地。<a id="a-19"></a>下焰上至上。<a id="a-1A"></a>人在中烧炙。<a id="a-1B"></a>毒痛不可忍。<a id="a-1C"></a>过恶未解故不死。<a id="a-1D"></a>在其中甚久久。<a id="a-1E"></a>乃从黑界泥犁出。<a id="a-1F"></a>便走求解脱。<a id="a-1G"></a>有泥犁名沸屎。<a id="a-1H"></a>纵广二万里。<a id="a-1I"></a>悉入沸屎中。<a id="a-1J"></a>自然至颈。<a id="a-1K"></a>热沸踊跃。<a id="a-1L"></a>人以把蹶。<a id="a-1M"></a>欲出不能得。<a id="a-1N"></a>身体手足耳鼻面目皆烂熟。<a id="a-1O"></a>毒痛不可忍。<a id="a-1P"></a>过恶未尽故不死。<a id="a-1Q"></a>有虫名铁口。<a id="a-1R"></a>啄人髑髅。<a id="a-1S"></a>啄人肉穿之。<a id="a-1T"></a>破骨啖人髓泥犁中人。<a id="a-1U"></a>手卷屎食之。<a id="a-1V"></a>唇舌皆燋。<a id="a-1W"></a>咽喉腹中肠胃皆烂。<a id="a-1X"></a>便下过去。<a id="a-1Y"></a>毒痛不可忍。<a id="a-1Z"></a>过恶未尽故。<a id="a-1a"></a>不死在其中甚久。<a id="a-1b"></a>以后乃从沸屎泥犁中出。<a id="a-1c"></a>便走欲求解脱。<a id="a-1d"></a>有泥犁名五百钉。<a id="a-1e"></a>纵广二万里悉入中。<a id="a-1f"></a>泥犁旁各取人手足。<a id="a-1g"></a>卧扑着钉地。<a id="a-1h"></a>以烧铁钉。<a id="a-1i"></a>钉其右掌。<a id="a-1j"></a>以铁钉钉左掌。<a id="a-1k"></a>以铁钉钉其右足。<a id="a-1l"></a>复以铁钉钉其左足。<a id="a-1m"></a>复以铁钉钉其心。<a id="a-1n"></a>复以铁钉遍钉其身下彻地。<a id="a-1o"></a>悉以五百钉钉其身。<a id="a-1p"></a>续动欲起。<a id="a-1q"></a>毒痛不可忍。<a id="a-1r"></a>泥犁旁问言。<a id="a-1s"></a>欲求何等。<a id="a-1t"></a>报言。<a id="a-1u"></a>我但苦饥渴。<a id="a-1v"></a>泥犁旁取钳拗开口。<a id="a-1w"></a>烧热铁着其咽中。<a id="a-1x"></a>唇舌咽皆燋。<a id="a-1y"></a>腹中肠胃皆燋烂。<a id="a-1z"></a>与肠胃下过去。<a id="a-20"></a>毒痛不可忍。<a id="a-21"></a>过恶未尽故不死。<a id="a-22"></a>用是故人在泥犁中甚长久以后乃从五百钉泥犁得出。<a id="a-23"></a>便走求欲解脱。<a id="a-24"></a>有泥犁名车怗。<a id="a-25"></a>纵广二万里。<a id="a-26"></a>悉入其中。<a id="a-27"></a>泥犁旁便问言。<a id="a-28"></a>欲求何等。<a id="a-29"></a>报言。<a id="a-2A"></a>但苦饥渴。<a id="a-2B"></a>泥犁旁便各各取其身扑着地。<a id="a-2C"></a>取钳拗开其口。<a id="a-2D"></a>取消铜灌人口。<a id="a-2E"></a>唇舌皆燋。<a id="a-2F"></a>腹中五藏肠胃。<a id="a-2G"></a>皆燋烂烧炙。<a id="a-2H"></a>毒痛不可忍。<a id="a-2I"></a>过恶未尽故不死。<a id="a-2J"></a>在泥犁中甚长久。<a id="a-2K"></a>已后乃得出。<a id="a-2L"></a>便走求解脱。<a id="a-2M"></a>有泥犁名为饮。<a id="a-2N"></a>悉入其中。<a id="a-2O"></a>泥犁旁便问言。<a id="a-2P"></a>欲求何等。<a id="a-2Q"></a>报言。<a id="a-2R"></a>我但苦饥渴。<a id="a-2S"></a>泥犁旁即各各取其人身扑着烧热地。<a id="a-2T"></a>以钳拗开其口。<a id="a-2U"></a>以烧铁丸着人口中。<a id="a-2V"></a>唇舌咽皆燋。<a id="a-2W"></a>五脏肠胃尽燋。<a id="a-2X"></a>便不过去。<a id="a-2Y"></a>毒痛不可忍。<a id="a-2Z"></a>过恶未解故。<a id="a-2a"></a>不死在其中甚长久。<a id="a-2b"></a>乃从饮泥犁中出。<a id="a-2c"></a>便走求解脱。<a id="a-2d"></a>有泥犁名一。<a id="a-2e"></a>铜釜纵广二万里。<a id="a-2f"></a>尽入中。<a id="a-2g"></a>泥犁旁便共举人身体手足着釜中煮。<a id="a-2h"></a>在底亦熟在上亦熟。<a id="a-2i"></a>汤沸踊跃起伏。<a id="a-2j"></a>有在上露手足者覆亦熟。<a id="a-2k"></a>譬如煮豆。<a id="a-2l"></a>在底亦熟在上亦熟。<a id="a-2m"></a>覆亦熟露亦熟。<a id="a-2n"></a>泥犁中人亦如是。<a id="a-2o"></a>在二万里铜釜泥犁中。<a id="a-2p"></a>上下皆熟。<a id="a-2q"></a>头面耳鼻手足皆见熟烂泥犁。<a id="a-2r"></a>旁以矛刺内其中。<a id="a-2s"></a>毒痛不可忍。<a id="a-2t"></a>过恶未解故不死。<a id="a-2u"></a>用是故在其中。<a id="a-2v"></a>甚久长已后。<a id="a-2w"></a>乃从一铜釜泥犁中出。<a id="a-2x"></a>便走欲求解脱有泥犁名多铜釜。<a id="a-2y"></a>纵广二万里悉入中。<a id="a-2z"></a>泥犁旁便各各举其身手足着釜中。<a id="a-30"></a>汤沸踊跃。<a id="a-31"></a>展转在底在上。<a id="a-32"></a>头面手足皆见熟烂。<a id="a-33"></a>泥犁旁便以矛捣罪人。<a id="a-34"></a>持着余釜中见煮亦如是。<a id="a-35"></a>毒痛不可忍。<a id="a-36"></a>过恶未解故不死在其中。<a id="a-37"></a>甚长久已后。<a id="a-38"></a>乃从多铜釜泥犁中出。<a id="a-39"></a>便走欲求解脱。<a id="a-3A"></a>有泥犁名磨纵广二万里悉入其中。<a id="a-3B"></a>泥犁旁便各各取人。<a id="a-3C"></a>着铁磨上卧以盖覆。<a id="a-3D"></a>便捉磨使。<a id="a-3E"></a>碎血肉流。<a id="a-3F"></a>下骨留在磨。<a id="a-3G"></a>中火出烧。<a id="a-3H"></a>炙毒痛不可忍。<a id="a-3I"></a>过恶未解故不死。<a id="a-3J"></a>用是故在其中。<a id="a-3K"></a>甚长久已后。<a id="a-3L"></a>乃从铁磨泥犁中出。<a id="a-3M"></a>便走欲求解脱。<a id="a-3N"></a>有泥犁名脓血。<a id="a-3O"></a>纵广二万里。<a id="a-3P"></a>人悉入其中。<a id="a-3Q"></a>即自然有脓血火焰出。<a id="a-3R"></a>人以手足把历欲出。<a id="a-3S"></a>头面耳鼻身体手足皆燋。<a id="a-3T"></a>便自以手取脓血食之。<a id="a-3U"></a>唇舌咽皆燋。<a id="a-3V"></a>腹中肠胃五脏皆燋。<a id="a-3W"></a>便下过去。<a id="a-3X"></a>毒痛不可忍。<a id="a-3Y"></a>过恶未解故不死。<a id="a-3Z"></a>在其中甚长久已后。<a id="a-3a"></a>乃从脓血泥犁中出。<a id="a-3b"></a>便走欲求解脱有泥犁名高峻。<a id="a-3c"></a>纵广二万里人悉入其中。<a id="a-3d"></a>泥犁火焰出。<a id="a-3e"></a>泥犁旁即走人上下山。<a id="a-3f"></a>头面耳鼻身体手足皆燋烂。<a id="a-3g"></a>毒痛不可忍。<a id="a-3h"></a>过恶未解故不死在其中。<a id="a-3i"></a>甚长久已后。<a id="a-3j"></a>乃从高峻泥泥中出。<a id="a-3k"></a>便走欲求解脱。<a id="a-3l"></a>有泥犁名斫板。<a id="a-3m"></a>纵广二万里。<a id="a-3n"></a>人悉入中。<a id="a-3o"></a>泥犁旁便各各取人。<a id="a-3p"></a>扑烧铁地。<a id="a-3q"></a>以铁绳量度其身。<a id="a-3r"></a>以两手持斧。<a id="a-3s"></a>斫削身及头面手足鼻耳。<a id="a-3t"></a>毒痛不可忍。<a id="a-3u"></a>过恶未解故不死在其中。<a id="a-3v"></a>甚长久已后。<a id="a-3w"></a>乃从斫板泥犁中出。<a id="a-3x"></a>便走欲求解脱。<a id="a-3y"></a>有泥犁名斛。<a id="a-3z"></a>纵广二万里。<a id="a-40"></a>人悉入其中。<a id="a-41"></a>泥犁旁即取炭火中人。<a id="a-42"></a>使着斛中量。<a id="a-43"></a>以手摩上。<a id="a-44"></a>头面身体手足鼻耳皆焦烂泥犁旁走人火上。<a id="a-45"></a>往还烧炙。<a id="a-46"></a>毒痛不可忍。<a id="a-47"></a>过恶未解故不死在其中。<a id="a-48"></a>甚长久已后。<a id="a-49"></a>乃从斛泥犁出。<a id="a-4A"></a>便走欲求解脱。<a id="a-4B"></a>有泥犁名剑树叶。<a id="a-4C"></a>纵广二万里。<a id="a-4D"></a>人悉入其中风生吹铁剑树叶堕。<a id="a-4E"></a>落截人手足头面耳鼻身体。<a id="a-4F"></a>毒痛不可忍。<a id="a-4G"></a>过恶未解故不死在其中。<a id="a-4H"></a>甚长久已后。<a id="a-4I"></a>乃从铁剑树泥犁中出。<a id="a-4J"></a>便走欲求解脱。<a id="a-4K"></a>有泥犁名挠捞河。<a id="a-4L"></a>纵广二万里。<a id="a-4M"></a>河两边生剃头刀草。<a id="a-4N"></a>人悉入其中。<a id="a-4O"></a>刀逆刺人。<a id="a-4P"></a>断人手足头面鼻耳身体。<a id="a-4Q"></a>毒痛不可忍。</p>
  <p id="a4R">尔时人皆堕挠捞河。<a id="a-4S"></a>汤沸涌跃。<a id="a-4T"></a>下底有八寸蒺[卄/梨]。<a id="a-4U"></a>刺。<a id="a-4V"></a>刺人身血流洒。<a id="a-4W"></a>但有其骨。<a id="a-4X"></a>便沸涌跃转上人。<a id="a-4Y"></a>毒痛不可忍。<a id="a-4Z"></a>风吹至岸边草。<a id="a-4a"></a>刀逆向内截人头面耳鼻身体手足。<a id="a-4b"></a>毒痛不可忍。<a id="a-4c"></a>过恶未解故不死。<a id="a-4d"></a>泥犁旁即问人言。<a id="a-4e"></a>欲求何等。<a id="a-4f"></a>报言。<a id="a-4g"></a>我但苦饥渴。<a id="a-4h"></a>泥犁旁便各各取人扑着烧热地。<a id="a-4i"></a>以消铜灌人口中。<a id="a-4j"></a>唇舌咽喉皆燋。<a id="a-4k"></a>身体五脏肠胃皆燋。<a id="a-4l"></a>便下过去。<a id="a-4m"></a>毒痛不可忍。<a id="a-4n"></a>过恶未解故不死。<a id="a-4o"></a>河两边有铁树。<a id="a-4p"></a>泥犁旁便取人举着铁树下。<a id="a-4q"></a>树生刺刺下垂。<a id="a-4r"></a>刺人身体。<a id="a-4s"></a>血肉流堕。<a id="a-4t"></a>余但有骨。<a id="a-4u"></a>风起吹人身体。<a id="a-4v"></a>平复如故。<a id="a-4w"></a>有鸟名铁乌喙。<a id="a-4x"></a>啄其头啖其脑。<a id="a-4y"></a>在头上住。<a id="a-4z"></a>啄取人瞳子。<a id="a-50"></a>人欲下铁刺向仰刺人。<a id="a-51"></a>欲上向下刺人。<a id="a-52"></a>尔时人走行欲求解脱。<a id="a-53"></a>还堕挠捞堓中。<a id="a-54"></a>汤沸涌跃堕底。<a id="a-55"></a>为[卄/梨]所刺如故。<a id="a-56"></a>上堓浮风吹堓边。<a id="a-57"></a>刀逆截伤人头面耳鼻身体手足。<a id="a-58"></a>毒痛不可忍。<a id="a-59"></a>过恶未解故不死。<a id="a-5A"></a>树泥犁旁问言。<a id="a-5B"></a>欲求何等。<a id="a-5C"></a>言我但苦饥渴。<a id="a-5D"></a>便持消铜灌口中。<a id="a-5E"></a>唇舌咽喉肠胃皆。<a id="a-5F"></a>燋烂。<a id="a-5G"></a>便下过去。<a id="a-5H"></a>上堓边泥犁旁。<a id="a-5I"></a>复着堓边树上。<a id="a-5J"></a>欲下上刀逆刺人。<a id="a-5K"></a>有鸟名那尼喙。<a id="a-5L"></a>啄人头啖其脑。<a id="a-5M"></a>在人头上啄人瞳子。<a id="a-5N"></a>欲上下刺逆向刺人。<a id="a-5O"></a>毒痛不可忍。<a id="a-5P"></a>过恶未尽故不死。<a id="a-5Q"></a>复还堕挠捞河在中。<a id="a-5R"></a>毒痛如故。<a id="a-5S"></a>风复吹至堓边。<a id="a-5T"></a>草刀逆刺剥人如故。<a id="a-5U"></a>泥犁旁复问人言。<a id="a-5V"></a>欲求何等。<a id="a-5W"></a>报言。<a id="a-5X"></a>但苦饥渴。<a id="a-5Y"></a>以其消铜灌其口中。<a id="a-5Z"></a>如故烧炙。<a id="a-5a"></a>毒痛不可忍。<a id="a-5b"></a>在其中甚长久已后。<a id="a-5c"></a>乃从挠捞河得出。<a id="a-5d"></a>便走欲求解脱。<a id="a-5e"></a>有泥犁名狼野干纵广二万里。<a id="a-5f"></a>人悉入其中。<a id="a-5g"></a>狼野干自然在前住。<a id="a-5h"></a>身中出火焰。<a id="a-5i"></a>所啮人身肉应其口而食之。<a id="a-5j"></a>毒痛不可忍。<a id="a-5k"></a>飞鸟共来。<a id="a-5l"></a>啄啖人者。<a id="a-5m"></a>脱人眼者。<a id="a-5n"></a>毒痛不可忍。<a id="a-5o"></a>过恶未尽故不死。<a id="a-5p"></a>在其中甚长久已后。<a id="a-5q"></a>乃从狼野干泥犁得出。<a id="a-5r"></a>便走欲求解脱。<a id="a-5s"></a>有泥犁名寒冰。<a id="a-5t"></a>纵广二万里。<a id="a-5u"></a>人悉入其中。<a id="a-5v"></a>风周匝四面起寒冷。<a id="a-5w"></a>吹人身肌肤皮肉筋骨入髓中。<a id="a-5x"></a>用是故便于中死。<a id="a-5y"></a>佛言。<a id="a-5z"></a>何以故。<a id="a-60"></a>名为黑耳泥犁。<a id="a-61"></a>若有人堕黑耳泥犁中者。<a id="a-62"></a>黑风热沙。<a id="a-63"></a>雨其身上。<a id="a-64"></a>即随堕地焦皮肌肤骨肉脂髓。<a id="a-65"></a>毒痛不可忍。<a id="a-66"></a>过恶未尽故不死。<a id="a-67"></a>用是故名为黑耳。<a id="a-68"></a>复有余因缘。<a id="a-69"></a>复次黑耳大泥犁。<a id="a-6A"></a>其有人堕中者。<a id="a-6B"></a>以烧铁黑索缚其身。<a id="a-6C"></a>风便勒结之。<a id="a-6D"></a>断其身皮肌肤破骨出髓。<a id="a-6E"></a>毒痛不可忍。<a id="a-6F"></a>过恶未尽故不死。<a id="a-6G"></a>用是故名黑耳。<a id="a-6H"></a>复次有因缘。<a id="a-6I"></a>堕其黑耳大泥犁中者。<a id="a-6J"></a>泥犁旁以黑铁烧热绳。<a id="a-6K"></a>缠裹人身。<a id="a-6L"></a>焦皮肉肌肤骨髓。<a id="a-6M"></a>毒痛不可忍。<a id="a-6N"></a>过恶未尽故不死。<a id="a-6O"></a>用是故名为黑耳。<a id="a-6P"></a>复次其有人。<a id="a-6Q"></a>入大黑耳。<a id="a-6R"></a>泥犁旁以铁绳。<a id="a-6S"></a>左右绞其人身。<a id="a-6T"></a>以锯截之。<a id="a-6U"></a>以斧断之。<a id="a-6V"></a>毒痛不可忍。<a id="a-6W"></a>过恶未尽故不死。<a id="a-6X"></a>用是故名为黑耳。<a id="a-6Y"></a>复次人在其中甚长久。<a id="a-6Z"></a>烧炙毒痛。<a id="a-6a"></a>乃从黑耳泥犁中出。<a id="a-6b"></a>便走欲求解脱。<a id="a-6c"></a>有泥犁名黑火。<a id="a-6d"></a>纵广二万里人悉入中。<a id="a-6e"></a>黑火从当身出。<a id="a-6f"></a>绕身三匝还入身。<a id="a-6g"></a>毒痛不可忍。<a id="a-6h"></a>过恶未尽故不死。<a id="a-6i"></a>在泥犁中甚长久。<a id="a-6j"></a>乃从黑火泥犁中出。<a id="a-6k"></a>随次入如前十六泥犁。<a id="a-6l"></a>至寒冰泥犁乃命过。<a id="a-6m"></a>佛言。<a id="a-6n"></a>何以故。<a id="a-6o"></a>名为僧干泥犁其有人堕僧干大泥犁中者。<a id="a-6p"></a>自然两铁山出火。<a id="a-6q"></a>火山合拍泥犁中人。<a id="a-6r"></a>破碎其身。<a id="a-6s"></a>毒痛不可忍。<a id="a-6t"></a>过恶未尽故不死。<a id="a-6u"></a>是故名为僧干。<a id="a-6v"></a>复有余因缘。<a id="a-6w"></a>复次若有人。<a id="a-6x"></a>堕僧干大泥犁中者。<a id="a-6y"></a>人悉入其中有两山相拍。<a id="a-6z"></a>罪人身皆破碎解堕。<a id="a-70"></a>毒痛不可忍。<a id="a-71"></a>过恶未尽故不死。<a id="a-72"></a>是故名为僧干。<a id="a-73"></a>复有余因缘。<a id="a-74"></a>人在其中甚长久。<a id="a-75"></a>乃从大僧干泥犁中出。<a id="a-76"></a>便走欲求解脱。<a id="a-77"></a>复次入十六泥犁如前。<a id="a-78"></a>复至寒冰泥犁乃命过。<a id="a-79"></a>佛言。<a id="a-7A"></a>何以故。<a id="a-7B"></a>名楼猎泥犁。<a id="a-7C"></a>其有人堕楼猎中者。<a id="a-7D"></a>泥犁旁各各取人。<a id="a-7E"></a>着铁铫中。<a id="a-7F"></a>人大唤呼。<a id="a-7G"></a>大毒大痛。<a id="a-7H"></a>是故名为楼猎。<a id="a-7I"></a>复次有罪人。<a id="a-7J"></a>堕楼猎泥犁中者。<a id="a-7K"></a>泥犁旁取人。<a id="a-7L"></a>着铁鼎中。<a id="a-7M"></a>大毒大痛噭唤。<a id="a-7N"></a>是故名为楼猎。<a id="a-7O"></a>复次其有罪人。<a id="a-7P"></a>堕楼猎泥犁中者。<a id="a-7Q"></a>泥犁旁各各取之。<a id="a-7R"></a>着铁釜中。<a id="a-7S"></a>大毒大痛噭唤。<a id="a-7T"></a>是故名为楼猎。<a id="a-7U"></a>复有余因缘。<a id="a-7V"></a>罪人在其中甚长久。<a id="a-7W"></a>乃从楼猎泥犁中出。<a id="a-7X"></a>便走欲求解脱。<a id="a-7Y"></a>复随次入十六泥犁如前。<a id="a-7Z"></a>至寒冰泥犁乃命过。</p>
  <p id="a7a">佛言。<a id="a-7b"></a>何以故。<a id="a-7c"></a>名为大噭唤。<a id="a-7d"></a>其有人堕大噭唤泥犁中者。<a id="a-7e"></a>泥犁旁各各取其人身。<a id="a-7f"></a>着大铫中煮。<a id="a-7g"></a>极毒痛大噭唤。<a id="a-7h"></a>是故名为大噭唤。<a id="a-7i"></a>复有余因缘。<a id="a-7j"></a>其有罪人。<a id="a-7k"></a>堕大噭唤泥犁中者。<a id="a-7l"></a>泥犁旁各各取其人身。<a id="a-7m"></a>着大釜中。<a id="a-7n"></a>甚毒痛大噭唤复有余因缘。<a id="a-7o"></a>其人堕大噭唤泥犁中者。<a id="a-7p"></a>泥犁旁各各取人。<a id="a-7q"></a>着鼎镬中煮。<a id="a-7r"></a>甚毒痛大噭唤。<a id="a-7s"></a>是故在其中甚长久。<a id="a-7t"></a>乃从大噭唤泥犁中出。<a id="a-7u"></a>便走欲求解脱。<a id="a-7v"></a>随次入十六泥犁如前。<a id="a-7w"></a>至寒冰乃死。<a id="a-7x"></a>佛言。<a id="a-7y"></a>何以故名为烧炙。<a id="a-7z"></a>其有罪人。<a id="a-80"></a>堕大烧炙泥犁中者。<a id="a-81"></a>泥犁旁各各取人。<a id="a-82"></a>着铁舍中。<a id="a-83"></a>自然出火烧炙毒痛。<a id="a-84"></a>是故名为烧炙。<a id="a-85"></a>复次其有罪人。<a id="a-86"></a>堕大泥犁烧炙中者。<a id="a-87"></a>泥犁旁牵人入铁交露中。<a id="a-88"></a>自然有火。<a id="a-89"></a>烧炙毒痛。<a id="a-8A"></a>是故名为烧炙。<a id="a-8B"></a>过恶未尽故不死。<a id="a-8C"></a>复次其有罪人。<a id="a-8D"></a>堕大烧炙泥犁中者。<a id="a-8E"></a>泥犁旁牵人入铁堂上。<a id="a-8F"></a>自然有火。<a id="a-8G"></a>烧炙毒痛。<a id="a-8H"></a>是故名为烧炙。<a id="a-8I"></a>罪人在其中甚长久。<a id="a-8J"></a>乃从烧炙泥犁中出。<a id="a-8K"></a>便走欲求解脱。<a id="a-8L"></a>随次入十六泥犁如前。<a id="a-8M"></a>至寒冰泥犁命过死。</p>
  <p id="a8N">佛言。<a id="a-8O"></a>何以故。<a id="a-8P"></a>名为阿鼻摩诃。<a id="a-8Q"></a>其有罪人。<a id="a-8R"></a>堕阿鼻摩诃泥犁中者眼但见恶色。<a id="a-8S"></a>不见善色。<a id="a-8T"></a>耳但闻恶声。<a id="a-8U"></a>不闻善声。<a id="a-8V"></a>口所食但得恶味。<a id="a-8W"></a>不得甘美。<a id="a-8X"></a>鼻所闻臭不闻好香。<a id="a-8Y"></a>身所更但得恶意所念法但有恶无善。<a id="a-8Z"></a>是故名为阿鼻摩诃。<a id="a-8a"></a>复有余因缘。<a id="a-8b"></a>有罪人堕阿鼻摩诃泥犁中者。<a id="a-8c"></a>东壁火焰至西壁。<a id="a-8d"></a>西壁火焰至东壁。<a id="a-8e"></a>南壁火焰至北壁。<a id="a-8f"></a>北壁火焰至南壁。<a id="a-8g"></a>上火焰下至地。<a id="a-8h"></a>地火焰上至上。<a id="a-8i"></a>六面火来。<a id="a-8j"></a>烧炙人毒痛。<a id="a-8k"></a>是故名为阿鼻摩诃。<a id="a-8l"></a>复次其罪人。<a id="a-8m"></a>堕阿鼻摩诃泥犁中者。<a id="a-8n"></a>弹指顷无有乐。<a id="a-8o"></a>是故名为阿鼻摩诃。<a id="a-8p"></a>罪人在其中甚长久。<a id="a-8q"></a>乃从阿鼻摩诃泥犁中出。<a id="a-8r"></a>便走欲求解脱。<a id="a-8s"></a>随次入十六泥犁如前。<a id="a-8t"></a>至寒冰泥犁乃死。</p>
  <p id="a8u">佛言。<a id="a-8v"></a>大铁围山外。<a id="a-8w"></a>阎浮利天下南。<a id="a-8x"></a>有阎罗王城。<a id="a-8y"></a>纵广二十四万里。<a id="a-8z"></a>以七宝作七重壁。<a id="a-90"></a>七重栏楯。<a id="a-91"></a>七重刀分。<a id="a-92"></a>七重行树。<a id="a-93"></a>园观浴池。<a id="a-94"></a>周匝围绕。<a id="a-95"></a>金壁银门。<a id="a-96"></a>银壁金门。<a id="a-97"></a>琉璃壁水精门。<a id="a-98"></a>水精壁琉璃门。<a id="a-99"></a>赤真珠壁马瑙门。<a id="a-9A"></a>马瑙壁赤真珠门。<a id="a-9B"></a>车磲壁一切宝门。<a id="a-9C"></a>上有曲箱盖交露。<a id="a-9D"></a>下有园观浴池。<a id="a-9E"></a>有种种树叶花宝。<a id="a-9F"></a>出种种香。<a id="a-9G"></a>种种飞鸟。<a id="a-9H"></a>相和而鸣。<a id="a-9I"></a>佛言。<a id="a-9J"></a>人身行恶口言恶心念恶。<a id="a-9K"></a>死后堕此阎罗王泥犁中者。<a id="a-9L"></a>泥犁旁便反缚罪人。<a id="a-9M"></a>以见阎罗王白王言。<a id="a-9N"></a>此诸人悉不孝于父母。<a id="a-9O"></a>不承事沙门道人。<a id="a-9P"></a>不畏后世禁忌。<a id="a-9Q"></a>愿王随所知而罚之。<a id="a-9R"></a>王即呼人前安谛审实问其人。<a id="a-9S"></a>汝昔在世间时。<a id="a-9T"></a>不见人年老百二十。<a id="a-9U"></a>头白齿落。<a id="a-9V"></a>面皱皮缓。<a id="a-9W"></a>气力衰微。<a id="a-9X"></a>持杖而行。<a id="a-9Y"></a>身体战栗。<a id="a-9Z"></a>其人言。<a id="a-9a"></a>已见。<a id="a-9b"></a>何以不自念。<a id="a-9c"></a>我亦当如是老极。<a id="a-9d"></a>无有能脱不老者。<a id="a-9e"></a>何不自改身口意为善。<a id="a-9f"></a>人对言。<a id="a-9g"></a>我实淫乱。<a id="a-9h"></a>王言。<a id="a-9i"></a>今我当便问汝淫乱之意。<a id="a-9j"></a>是过非父母过。<a id="a-9k"></a>亦非兄弟过。<a id="a-9l"></a>亦非天帝王过。<a id="a-9m"></a>亦非亲属知识过。<a id="a-9n"></a>亦非先祖去人过。<a id="a-9o"></a>亦非沙门婆罗门过。<a id="a-9p"></a>汝作恶身自当受。<a id="a-9q"></a>第一阎罗王问。<a id="a-9r"></a>王第二安谛审实问。<a id="a-9s"></a>汝昔在世间时。<a id="a-9t"></a>为不见人男女病。<a id="a-9u"></a>困劣着床。<a id="a-9v"></a>恶露自出。<a id="a-9w"></a>身卧其上。<a id="a-9x"></a>不能坐起。<a id="a-9y"></a>居人坐起饮食之。<a id="a-9z"></a>其人对言。<a id="a-A0"></a>已见。<a id="a-A1"></a>王言。<a id="a-A2"></a>汝何以不念我亦当如是病瘦。<a id="a-A3"></a>自改身口意为善。<a id="a-A4"></a>我实淫乱。<a id="a-A5"></a>王言。<a id="a-A6"></a>今我当便问汝淫乱之意。<a id="a-A7"></a>是过亦非父母过。<a id="a-A8"></a>亦非兄弟过。<a id="a-A9"></a>亦非天帝王过。<a id="a-AA"></a>亦非亲属知识过。<a id="a-AB"></a>亦非先祖去人之过。<a id="a-AC"></a>亦非沙门非婆罗门过。<a id="a-AD"></a>汝自作恶。<a id="a-AE"></a>身自当受。<a id="a-AF"></a>第二阎罗王问。<a id="a-AG"></a>王第三问。<a id="a-AH"></a>汝昔在世间时。<a id="a-AI"></a>为不见男女死时。<a id="a-AJ"></a>身体坏败。<a id="a-AK"></a>破碎如林木弃捐。<a id="a-AL"></a>为乌鸟虫蚁狐狼所食。<a id="a-AM"></a>若有烧者葬埋者。<a id="a-AN"></a>其人对言。<a id="a-AO"></a>已见。<a id="a-AP"></a>汝何以不自念。<a id="a-AQ"></a>我亦当如是死。<a id="a-AR"></a>当自改身口意为善。<a id="a-AS"></a>我实淫乱。<a id="a-AT"></a>王言。<a id="a-AU"></a>我当问汝淫乱之意。<a id="a-AV"></a>是非父母过。<a id="a-AW"></a>亦非兄弟过。<a id="a-AX"></a>亦非天帝王过。<a id="a-AY"></a>亦非先祖去人过。<a id="a-AZ"></a>亦非亲属知识过。<a id="a-Aa"></a>亦非沙门婆罗门过。<a id="a-Ab"></a>汝自作恶。<a id="a-Ac"></a>身自当受。<a id="a-Ad"></a>第三阎罗王问。<a id="a-Ae"></a>阎罗王第四问。<a id="a-Af"></a>汝昔在世间。<a id="a-Ag"></a>为不见小儿无所知屎溺自身。<a id="a-Ah"></a>其人言。<a id="a-Ai"></a>我已见。<a id="a-Aj"></a>何以不自念。<a id="a-Ak"></a>我本亦如是。<a id="a-Al"></a>当自改身口意为善。<a id="a-Am"></a>我实淫乱。<a id="a-An"></a>王言。<a id="a-Ao"></a>今我当问汝淫乱之意。<a id="a-Ap"></a>是过非父母过。<a id="a-Aq"></a>亦非兄弟过。<a id="a-Ar"></a>亦非天帝王过。<a id="a-As"></a>亦非先祖去人过。<a id="a-At"></a>亦非亲属知识过。<a id="a-Au"></a>亦非沙门婆罗门过。<a id="a-Av"></a>汝自作恶身自当受。<a id="a-Aw"></a>第四阎罗王问。<a id="a-Ax"></a>阎罗王第五安谛审实问。<a id="a-Ay"></a>汝昔在世间时。<a id="a-Az"></a>为不见郡国县邑得盗贼犯事杀人者。<a id="a-B0"></a>以见白王。<a id="a-B1"></a>王敕使四支枭掉之。<a id="a-B2"></a>若着釜中煮。<a id="a-B3"></a>若生烧之。<a id="a-B4"></a>若闭着牢狱。<a id="a-B5"></a>掠笞毒痛。<a id="a-B6"></a>若断手足鼻耳。<a id="a-B7"></a>若生贯之。<a id="a-B8"></a>若断头。<a id="a-B9"></a>种种酷毒之。<a id="a-BA"></a>其人对言。<a id="a-BB"></a>已见。<a id="a-BC"></a>汝何以不自念。<a id="a-BD"></a>我若有过。<a id="a-BE"></a>亦当取我如是。<a id="a-BF"></a>当改身口意为善。<a id="a-BG"></a>我实淫乱。<a id="a-BH"></a>当问汝淫乱之意。<a id="a-BI"></a>是过非父母过。<a id="a-BJ"></a>亦非兄弟过。<a id="a-BK"></a>亦非天帝王过。<a id="a-BL"></a>亦非先祖去人过。<a id="a-BM"></a>亦非亲属知识过。<a id="a-BN"></a>亦非沙门婆罗门过。<a id="a-BO"></a>汝自作恶。<a id="a-BP"></a>身自当受。<a id="a-BQ"></a>第五阎罗王问。<a id="a-BR"></a>便持付泥犁旁。<a id="a-BS"></a>即各各取人倒着泥犁。<a id="a-BT"></a>泥犁城广长。<a id="a-BU"></a>各四万里。<a id="a-BV"></a>窈窈冥冥。<a id="a-BW"></a>佛尔时说偈言。</p>
  <p id="aBX">四方有四门　　诸角治甚坚</p>
  <p id="aBY">垣壁以铁作　　上亦用铁覆</p>
  <p id="aBZ">其地悉布铁　　火悉自然出</p>
  <p id="aBa">其界有十大泥犁。<a id="a-Bb"></a>第一名阿浮。<a id="a-Bc"></a>第二名尼罗浮。<a id="a-Bd"></a>第三名阿呵不。<a id="a-Be"></a>第四名阿波浮。<a id="a-Bf"></a>第五名阿罗留。<a id="a-Bg"></a>第六名优钵。<a id="a-Bh"></a>第七名修揵。<a id="a-Bi"></a>第八名莲花。<a id="a-Bj"></a>第九名拘文。<a id="a-Bk"></a>第十名分陀利。<a id="a-Bl"></a>佛言。<a id="a-Bm"></a>何故名为阿浮。<a id="a-Bn"></a>阿浮泥犁中罪人。<a id="a-Bo"></a>自然生身。<a id="a-Bp"></a>譬如云气。<a id="a-Bq"></a>是故名为阿浮。<a id="a-Br"></a>何以故名为尼罗浮。<a id="a-Bs"></a>尼罗浮泥犁中罪人身。<a id="a-Bt"></a>譬如鹿独肉。<a id="a-Bu"></a>是故名为尼罗浮。<a id="a-Bv"></a>何以故名为阿呵不。<a id="a-Bw"></a>阿呵不泥犁中罪人。<a id="a-Bx"></a>甚大苦甚大痛唤呼。<a id="a-By"></a>是故名为阿呵不。<a id="a-Bz"></a>何以故名为阿波浮。<a id="a-C0"></a>阿波浮泥犁中罪人。<a id="a-C1"></a>甚酷甚痛大呼[口*弟]唤。<a id="a-C2"></a>是故名为阿波浮。<a id="a-C3"></a>何以故名为阿罗留。<a id="a-C4"></a>阿罗留泥犁中罪人。<a id="a-C5"></a>甚苦甚痛。<a id="a-C6"></a>欲唤呼不能但动舌。<a id="a-C7"></a>是故名为阿罗留。<a id="a-C8"></a>何以故名为修揵。<a id="a-C9"></a>修揵泥犁中罪人。<a id="a-CA"></a>身譬黄火。<a id="a-CB"></a>是故名为修揵。<a id="a-CC"></a>何以故名为优钵。<a id="a-CD"></a>优钵泥犁中罪人。<a id="a-CE"></a>身青譬如优钵。<a id="a-CF"></a>是故名为优钵。<a id="a-CG"></a>何以故名为拘文。<a id="a-CH"></a>拘文泥犁中罪人。<a id="a-CI"></a>身色黄白。<a id="a-CJ"></a>譬如拘文。<a id="a-CK"></a>是故名为拘文。<a id="a-CL"></a>何以故名为分陀利。<a id="a-CM"></a>分陀利泥犁中罪人。<a id="a-CN"></a>身色赤如分陀利。<a id="a-CO"></a>是故名为分陀利。<a id="a-CP"></a>何以故名为莲华。<a id="a-CQ"></a>莲华泥犁中罪人。<a id="a-CR"></a>身红色。<a id="a-CS"></a>是故名为莲华。<a id="a-CT"></a>佛言。<a id="a-CU"></a>譬如有百二十斛四升篅。<a id="a-CV"></a>满中芥子。<a id="a-CW"></a>百岁者人取一芥子去。<a id="a-CX"></a>比丘是百二十斛四升芥子悉尽。<a id="a-CY"></a>人在阿浮泥犁中常未竟。<a id="a-CZ"></a>若人在尼罗浮泥犁中者。<a id="a-Ca"></a>百岁取一芥子。<a id="a-Cb"></a>尽二千四百八十斛芥子。<a id="a-Cc"></a>乃得出耳。<a id="a-Cd"></a>在阿呵不泥犁中。<a id="a-Ce"></a>百岁取一芥子。<a id="a-Cf"></a>尽四万八千一百六十斛乃得出。<a id="a-Cg"></a>在阿波浮泥犁中。<a id="a-Ch"></a>百岁取一芥子。<a id="a-Ci"></a>尽九十六万三千三百斛乃得出。<a id="a-Cj"></a>在阿罗留泥犁中。<a id="a-Ck"></a>百岁取一芥子。<a id="a-Cl"></a>尽千九百二十六万四千斛乃得出。<a id="a-Cm"></a>在修揵泥犁中。<a id="a-Cn"></a>百岁取一芥子。<a id="a-Co"></a>尽三亿八千万五百二十八斛乃得出。<a id="a-Cp"></a>在青莲华泥犁中。<a id="a-Cq"></a>百岁取一芥子。<a id="a-Cr"></a>尽八十六亿五百六十斛乃得出。<a id="a-Cs"></a>在黄白莲华泥犁中。<a id="a-Ct"></a>百岁取一芥子。<a id="a-Cu"></a>尽千七百二亿万一千二百斛乃得出。<a id="a-Cv"></a>在拘文莲华泥犁中。<a id="a-Cw"></a>百岁取一芥子。<a id="a-Cx"></a>尽三万四千四百亿二十二万四千斛乃得出。<a id="a-Cy"></a>在红莲华泥犁中。<a id="a-Cz"></a>百岁取一芥子。<a id="a-D0"></a>尽六十万八千八百亿四百四十八万斛乃得出。<a id="a-D1"></a>二十小劫为半劫。<a id="a-D2"></a>有人名句波利。<a id="a-D3"></a>堕红莲华泥犁中。<a id="a-D4"></a>坐诽谤舍利弗摩诃目揵连。<a id="a-D5"></a>佛于是说偈言。</p>
  <p id="aD6">若有人发起者　　从口语出刀刃</p>
  <p id="aD7">坐语说恶之事　　便还而自截伤</p>
  <p id="aD8">若有诽反叹誉　　可叹者反诽谤</p>
  <p id="aD9">口说恶犹重过　　口过重不安隐</p>
  <p id="aDA">譬如人博掩者　　是诸恶过薄耳</p>
  <p id="aDB">有恶意向贤者　　是过为最重大</p>
  <p id="aDC">泥犁浮有百千　　阿浮有三十五</p>
  <p id="aDD">阎罗王昼夜各三。<a id="a-DE"></a>过烧热铜。<a id="a-DF"></a>自然火在前宫中。<a id="a-DG"></a>王即恐畏。<a id="a-DH"></a>衣毛起竖。<a id="a-DI"></a>即出宫舍外。<a id="a-DJ"></a>外亦自然有。<a id="a-DK"></a>大王大怖懅还入宫。<a id="a-DL"></a>泥犁旁便各各取阎罗王。<a id="a-DM"></a>擿烧铁地。<a id="a-DN"></a>持铁钩钩其口皆开。<a id="a-DO"></a>以消铜灌王口中。<a id="a-DP"></a>焦喉咽以皆焦腹中肠胃五脏。<a id="a-DQ"></a>铜便下过去烧炙。<a id="a-DR"></a>毒痛不可忍。<a id="a-DS"></a>过恶未尽故不死。<a id="a-DT"></a>世间其有身行恶口言恶心念恶。<a id="a-DU"></a>死后堕恶道。<a id="a-DV"></a>烧炙毒痛。<a id="a-DW"></a>如泥犁中罪人。<a id="a-DX"></a>世间人其有身行善口言善心念善。<a id="a-DY"></a>死后皆生天上。<a id="a-DZ"></a>佛于是说偈言。</p>
  <p id="aDa">王使神呼问之　　人民所作恶过</p>
  <p id="aDb">其人常而忧毒　　人用是身勤苦</p>
  <p id="aDc">知当问不作恶　　即奉行贤善法</p>
  <p id="aDd">若有恐见因缘　　生但有病及死</p>
  <p id="aDe">无因缘便解脱　　生病死便灭尽</p>
  <p id="aDf">得安隐甚快乐　　即见在得灭度</p>
  <p id="aDg">一切恐怖畏懅　　度无为独有常</p>
  <p data-pb></p>
  <h2 id="aDh">阿须伦品第五</h2>
  <p id="aDi">言。<a id="a-Dj"></a>须弥山下深四十万里中。<a id="a-Dk"></a>有阿须伦。<a id="a-Dl"></a>名抄多尸利。<a id="a-Dm"></a>其城郭广长各三百三十六万里。<a id="a-Dn"></a>以七宝作之。<a id="a-Do"></a>甚姝好。<a id="a-Dp"></a>金银水精琉璃赤真珠车磲马瑙。<a id="a-Dq"></a>周匝围绕。<a id="a-Dr"></a>有七重壁栏楯。<a id="a-Ds"></a>七重刀分。<a id="a-Dt"></a>七重行树。<a id="a-Du"></a>高八万里。<a id="a-Dv"></a>长六万里。<a id="a-Dw"></a>皆以七宝作也。<a id="a-Dx"></a>四方有四门。<a id="a-Dy"></a>门高百万里。<a id="a-Dz"></a>广六千里。<a id="a-E0"></a>一一门边。<a id="a-E1"></a>各各有十阿须伦居止。<a id="a-E2"></a>以七宝作殿舍。<a id="a-E3"></a>七重壁七重栏楯。<a id="a-E4"></a>七重刀分。<a id="a-E5"></a>七重行树。<a id="a-E6"></a>周匝围绕。<a id="a-E7"></a>树有青色者。<a id="a-E8"></a>红色者。<a id="a-E9"></a>黄色者。<a id="a-EA"></a>白色者。<a id="a-EB"></a>有叶树华树实树。<a id="a-EC"></a>树上有飞鸟止。<a id="a-ED"></a>名为鹤孔雀鸲鹆白鸽。<a id="a-EE"></a>悉在树上。<a id="a-EF"></a>甚好相和而鸣。<a id="a-EG"></a>抄多尸利阿须伦。<a id="a-EH"></a>东出四万里。<a id="a-EI"></a>中有阿须伦城郭广长各三十六万里。<a id="a-EJ"></a>以七宝彩画姝好。<a id="a-EK"></a>金银琉璃水精赤真珠车磲马瑙。<a id="a-EL"></a>作七重壁。<a id="a-EM"></a>七重栏楯。<a id="a-EN"></a>七重刀分。<a id="a-EO"></a>七重行树。<a id="a-EP"></a>周匝围绕。<a id="a-EQ"></a>四方有门。<a id="a-ER"></a>门高十万里。<a id="a-ES"></a>广六万里。<a id="a-ET"></a>各各有三百阿须伦止。<a id="a-EU"></a>周匝围绕。<a id="a-EV"></a>有七重流水甚深满。<a id="a-EW"></a>中有青莲华。<a id="a-EX"></a>黄莲华。<a id="a-EY"></a>红莲华。<a id="a-EZ"></a>白莲华。<a id="a-Ea"></a>其底沙皆金。<a id="a-Eb"></a>边有树。<a id="a-Ec"></a>青色者。<a id="a-Ed"></a>红色者。<a id="a-Ee"></a>黄色者。<a id="a-Ef"></a>白色者。<a id="a-Eg"></a>有叶树华树实树。<a id="a-Eh"></a>树上有种种飞鸟止。<a id="a-Ei"></a>甚姝好相和而鸣。<a id="a-Ej"></a>抄多尸利阿须伦。<a id="a-Ek"></a>南出四万里。<a id="a-El"></a>中有阿须伦。<a id="a-Em"></a>名波陀呵。<a id="a-En"></a>阿须伦城郭。<a id="a-Eo"></a>广长各四十六万里。<a id="a-Ep"></a>以七宝彩画姝好。<a id="a-Eq"></a>七重壁七重栏楯。<a id="a-Er"></a>七重刀分。<a id="a-Es"></a>七重行树。<a id="a-Et"></a>四方有门。<a id="a-Eu"></a>门高十万里广六万里。<a id="a-Ev"></a>一一门各有三百阿须伦止。<a id="a-Ew"></a>周匝有七重流水甚深满。<a id="a-Ex"></a>其水底沙皆金。<a id="a-Ey"></a>中有青红黄白莲华。<a id="a-Ez"></a>有七重壁。<a id="a-F0"></a>七重栏楯。<a id="a-F1"></a>刀分行树周匝围绕。<a id="a-F2"></a>有青红黄白树生叶华宝树。<a id="a-F3"></a>树各有种种飞鸟。<a id="a-F4"></a>甚好相和而鸣。<a id="a-F5"></a>抄多尸利阿须伦。<a id="a-F6"></a>西出四万里有阿须伦。<a id="a-F7"></a>名波利。<a id="a-F8"></a>其城郭广长各三十六万里。<a id="a-F9"></a>皆以七宝彩画姝好。<a id="a-FA"></a>作七重壁。<a id="a-FB"></a>栏楯刀分。<a id="a-FC"></a>树木垣墙。<a id="a-FD"></a>高十万里。<a id="a-FE"></a>广六万里。<a id="a-FF"></a>四方有四门。<a id="a-FG"></a>门高十万里。<a id="a-FH"></a>广六万里。<a id="a-FI"></a>皆以七宝作门。<a id="a-FJ"></a>一一门边。<a id="a-FK"></a>各有三百阿须伦止。<a id="a-FL"></a>其宫殿亦以七宝作。<a id="a-FM"></a>七重壁栏楯刀分树木。<a id="a-FN"></a>七重流水甚深满。<a id="a-FO"></a>其水底沙皆金。<a id="a-FP"></a>亦有青红黄白莲华。<a id="a-FQ"></a>亦有青红黄白树生叶华实。<a id="a-FR"></a>上有种种飞鸟。<a id="a-FS"></a>甚好相和而鸣。<a id="a-FT"></a>抄多尸利阿须伦宫。<a id="a-FU"></a>北出四万里。<a id="a-FV"></a>中有罗呼阿须伦。<a id="a-FW"></a>其城郭广长各三十六万里。<a id="a-FX"></a>亦以七宝彩画姝好作七宝壁栏楯刀分树木。<a id="a-FY"></a>周匝围绕垣墙高十万里。<a id="a-FZ"></a>广六万里。<a id="a-Fa"></a>四方有四门。<a id="a-Fb"></a>门高十万里。<a id="a-Fc"></a>广六万里。<a id="a-Fd"></a>一一门边。<a id="a-Fe"></a>各有三百阿须伦止。<a id="a-Ff"></a>其宫殿亦以七宝作。<a id="a-Fg"></a>七重壁。<a id="a-Fh"></a>七重栏楯刀分树木。<a id="a-Fi"></a>周匝七重流水深满。<a id="a-Fj"></a>中有青红黄白莲华。<a id="a-Fk"></a>其底沙皆金。<a id="a-Fl"></a>复以七重栏楯刀分树木。<a id="a-Fm"></a>周匝围绕。<a id="a-Fn"></a>有青红黄白树。<a id="a-Fo"></a>生华叶实。<a id="a-Fp"></a>上有种种飞鸟。<a id="a-Fq"></a>甚好相和而鸣。<a id="a-Fr"></a>抄多尸利阿须伦城中有大树。<a id="a-Fs"></a>名为画过度。<a id="a-Ft"></a>高十二万里。<a id="a-Fu"></a>周匝亦十二万里。<a id="a-Fv"></a>根深二万里。<a id="a-Fw"></a>茎围四万里。<a id="a-Fx"></a>常有花实。<a id="a-Fy"></a>抄多尸利阿须伦身高二万八千里。<a id="a-Fz"></a>有高二万四千里者。<a id="a-G0"></a>有高二万里。<a id="a-G1"></a>有高万六千里者。<a id="a-G2"></a>有高万二千里。<a id="a-G3"></a>有高八千里。<a id="a-G4"></a>有七声者。<a id="a-G5"></a>长六声者五声者四声者三声者二声者。<a id="a-G6"></a>最小者长半声。<a id="a-G7"></a>抄多尸利阿须伦宫有四品常待风持之。<a id="a-G8"></a>何等为四。<a id="a-G9"></a>一者不可坏风。<a id="a-GA"></a>二者坚住风。<a id="a-GB"></a>三者持风。<a id="a-GC"></a>四者上风。<a id="a-GD"></a>是为四品风。<a id="a-GE"></a>主持水在上如浮云矣。</p>
  <h2 id="aGF">龙鸟品第六</h2>
  <p id="aGG">佛告比丘言。<a id="a-GH"></a>有四种龙。<a id="a-GI"></a>何等为四。<a id="a-GJ"></a>一者卵生种龙。<a id="a-GK"></a>二者水生种龙。<a id="a-GL"></a>三者胎生种龙。<a id="a-GM"></a>四者化生种龙。<a id="a-GN"></a>是为四种龙。<a id="a-GO"></a>佛语比丘。<a id="a-GP"></a>金翅鸟有四种。<a id="a-GQ"></a>一者卵生种鸟。<a id="a-GR"></a>二者水生种鸟。<a id="a-GS"></a>三者胎生种鸟。<a id="a-GT"></a>四者化生种鸟。<a id="a-GU"></a>是为四种鸟。<a id="a-GV"></a>大海底须弥山北有娑竭龙王宫。<a id="a-GW"></a>广长八万由旬。<a id="a-GX"></a>以七宝金银水精琉璃赤真珠车磲马瑙。<a id="a-GY"></a>作七重壁七重栏楯七重刀分七重树。<a id="a-GZ"></a>周匝姝好。<a id="a-Ga"></a>金壁银门。<a id="a-Gb"></a>银壁金门。<a id="a-Gc"></a>琉璃壁水精门。<a id="a-Gd"></a>水精壁琉璃门。<a id="a-Ge"></a>赤真珠壁马瑙门。<a id="a-Gf"></a>马瑙壁赤真珠门。<a id="a-Gg"></a>车磲壁一切宝门。<a id="a-Gh"></a>彩画姝好。<a id="a-Gi"></a>其壁二万里有一门。<a id="a-Gj"></a>门高二千四百里。<a id="a-Gk"></a>广千二百里。<a id="a-Gl"></a>其门常有五百鬼神守门。<a id="a-Gm"></a>门壁上有栏楯交露曲盖。<a id="a-Gn"></a>门边园观浴池。<a id="a-Go"></a>有种种树。<a id="a-Gp"></a>出种种香。<a id="a-Gq"></a>有种种华。<a id="a-Gr"></a>种种叶。<a id="a-Gs"></a>种种飞鸟相和而鸣。<a id="a-Gt"></a>大海北边有难头和难龙王宫。<a id="a-Gu"></a>广长各二万八千里。<a id="a-Gv"></a>以七宝作七重壁栏楯。<a id="a-Gw"></a>七重刀分树木。<a id="a-Gx"></a>周匝围绕。<a id="a-Gy"></a>宫门高千四十里。<a id="a-Gz"></a>广四百八十里。<a id="a-H0"></a>壁上有栏楯交露曲箱盖。<a id="a-H1"></a>周匝有园观浴池树木。<a id="a-H2"></a>飞鸟相和而鸣。<a id="a-H3"></a>如娑竭龙王园观。<a id="a-H4"></a>难头和难龙王北有大树。<a id="a-H5"></a>名为句梨睒。<a id="a-H6"></a>茎围绕二百八十里。<a id="a-H7"></a>高四千里。<a id="a-H8"></a>枝叶分布二千里。<a id="a-H9"></a>句梨睒树东。<a id="a-HA"></a>有卵种金翅鸟宫。<a id="a-HB"></a>广长二十四万里。<a id="a-HC"></a>有七宝七重壁栏楯刀分树木。<a id="a-HD"></a>园观浴池。<a id="a-HE"></a>飞鸟相和而鸣。<a id="a-HF"></a>句梨睒树南。<a id="a-HG"></a>有水生种金翅鸟宫。<a id="a-HH"></a>广长二十四万里。<a id="a-HI"></a>同有七宝七重壁栏楯刀分树木。<a id="a-HJ"></a>园观浴池华香。<a id="a-HK"></a>飞鸟相和而鸣。<a id="a-HL"></a>句梨睒大树西。<a id="a-HM"></a>有胎生种金翅鸟宫。<a id="a-HN"></a>广长二十四万里同有七宝七重壁栏楯刀分树木。<a id="a-HO"></a>园观浴池华香。<a id="a-HP"></a>飞鸟相和而鸣。<a id="a-HQ"></a>句梨睒大树北。<a id="a-HR"></a>有化生种金翅鸟宫。<a id="a-HS"></a>广长二十四万里。<a id="a-HT"></a>同有七宝七重壁栏楯刀分树木。<a id="a-HU"></a>园观浴池华香。<a id="a-HV"></a>飞鸟相和而鸣。<a id="a-HW"></a>卵种金翅鸟。<a id="a-HX"></a>欲求取卵种龙时。<a id="a-HY"></a>从句梨睒树东枝。<a id="a-HZ"></a>下入大海。<a id="a-Ha"></a>以翅搏海水。<a id="a-Hb"></a>波八千里。<a id="a-Hc"></a>取卵种龙食之。<a id="a-Hd"></a>不能得食胎种水种化种龙。<a id="a-He"></a>水种金翅鸟。<a id="a-Hf"></a>欲求取卵种龙时。<a id="a-Hg"></a>便从句梨睒大树。<a id="a-Hh"></a>下至大海。<a id="a-Hi"></a>以翅搏海水。<a id="a-Hj"></a>波八千里。<a id="a-Hk"></a>取卵种龙食之。<a id="a-Hl"></a>水种金翅鸟。<a id="a-Hm"></a>欲取水种龙时。<a id="a-Hn"></a>便从句梨睒大树南枝下入海。<a id="a-Ho"></a>以翅搏海。<a id="a-Hp"></a>水波万六千里。<a id="a-Hq"></a>取水种龙食之。<a id="a-Hr"></a>不能得食胎种化种龙。<a id="a-Hs"></a>胎种金翅鸟。<a id="a-Ht"></a>欲取卵种龙时。<a id="a-Hu"></a>便从句梨睒大树东枝。<a id="a-Hv"></a>下入大海。<a id="a-Hw"></a>以翅搏海水。<a id="a-Hx"></a>波八千里。<a id="a-Hy"></a>取卵种龙食之。<a id="a-Hz"></a>胎种金翅鸟。<a id="a-I0"></a>欲取水种龙时。<a id="a-I1"></a>便从句梨睒大树南枝。<a id="a-I2"></a>下至大海。<a id="a-I3"></a>以翅搏海水。<a id="a-I4"></a>波万六千里。<a id="a-I5"></a>取水种龙食之。<a id="a-I6"></a>胎种金翅鸟。<a id="a-I7"></a>欲取胎种龙时。<a id="a-I8"></a>便从句梨睒大树西枝。<a id="a-I9"></a>下至大海。<a id="a-IA"></a>以翅搏海水。<a id="a-IB"></a>波三万二千里。<a id="a-IC"></a>取胎种龙食之。<a id="a-ID"></a>不能取化种龙食之。<a id="a-IE"></a>化种金翅鸟。<a id="a-IF"></a>欲取卵种龙时。<a id="a-IG"></a>便从句梨睒大树东枝。<a id="a-IH"></a>下至大海。<a id="a-II"></a>以翅搏海水。<a id="a-IJ"></a>波八千里。<a id="a-IK"></a>取卵种龙食之。<a id="a-IL"></a>化种金翅鸟欲取水种龙时。<a id="a-IM"></a>便从句梨睒大树南枝。<a id="a-IN"></a>下入大海。<a id="a-IO"></a>以翅搏海水。<a id="a-IP"></a>波万六千里。<a id="a-IQ"></a>取水种龙食之。<a id="a-IR"></a>化种金翅鸟。<a id="a-IS"></a>欲取胎种龙时。<a id="a-IT"></a>便从句梨睒大树西枝。<a id="a-IU"></a>下入大海。<a id="a-IV"></a>以翅搏海水。<a id="a-IW"></a>波三万二千里。<a id="a-IX"></a>取胎种龙食之。<a id="a-IY"></a>化种金翅鸟欲取化种龙时。<a id="a-IZ"></a>便从句梨睒大树北枝。<a id="a-Ia"></a>下入大海以翅搏海水。<a id="a-Ib"></a>波六万四千里。<a id="a-Ic"></a>取化种龙食之。<a id="a-Id"></a>有余龙王。<a id="a-Ie"></a>金翅鸟不能得食者。<a id="a-If"></a>何等龙王金翅鸟不能得食者。<a id="a-Ig"></a>一者娑竭龙王。<a id="a-Ih"></a>二者阿耨达龙王。<a id="a-Ii"></a>三者难头和难龙王。<a id="a-Ij"></a>四者善见龙王。<a id="a-Ik"></a>五者提头赖龙王六者伊罗募龙王。<a id="a-Il"></a>七者善住龙王。<a id="a-Im"></a>八者迦句龙王。<a id="a-In"></a>九者阿于楼龙王。<a id="a-Io"></a>十者郁旃钵龙王。<a id="a-Ip"></a>十一者揵呵具昙龙王。<a id="a-Iq"></a>十二者监波龙王。<a id="a-Ir"></a>金翅鸟皆不能得取是诸龙王食之。<a id="a-Is"></a>此诸龙王皆在山中居止。<a id="a-It"></a>若有婆罗门道人。<a id="a-Iu"></a>行求龙意。<a id="a-Iv"></a>奉龙戒行具足。<a id="a-Iw"></a>即生龙中。<a id="a-Ix"></a>若有婆罗门道人。<a id="a-Iy"></a>行求金翅鸟意。<a id="a-Iz"></a>奉金翅鸟行。<a id="a-J0"></a>求金翅鸟。<a id="a-J1"></a>死已即生金翅鸟中。<a id="a-J2"></a>若有婆罗门道人。<a id="a-J3"></a>行求优留鸟意。<a id="a-J4"></a>奉戒行具足。<a id="a-J5"></a>从死后生优留鸟中。<a id="a-J6"></a>若有婆罗门道人。<a id="a-J7"></a>行求牛。<a id="a-J8"></a>奉牛意戒具足。<a id="a-J9"></a>死后便生牛中。<a id="a-JA"></a>若有婆罗门道人。<a id="a-JB"></a>行求狗道。<a id="a-JC"></a>奉狗意戒行具足。<a id="a-JD"></a>死后生狗中。<a id="a-JE"></a>若有婆罗门道人。<a id="a-JF"></a>行求鹿道。<a id="a-JG"></a>奉鹿意戒具足。<a id="a-JH"></a>死后生鹿中。<a id="a-JI"></a>若有婆罗门道人。<a id="a-JJ"></a>行求鸡道者。<a id="a-JK"></a>死后生鸡中。<a id="a-JL"></a>若有婆罗门道人。<a id="a-JM"></a>行求摩尼越天。<a id="a-JN"></a>求女人者。<a id="a-JO"></a>求大神者。<a id="a-JP"></a>求日月者。<a id="a-JQ"></a>有日三过浴水中。<a id="a-JR"></a>求生天上者。<a id="a-JS"></a>有事天者。<a id="a-JT"></a>事日月者求天者。</p>
  <p id="aJU">佛言。<a id="a-JV"></a>是痴见者。<a id="a-JW"></a>堕两恶道。<a id="a-JX"></a>一者泥犁。<a id="a-JY"></a>二者畜生。<a id="a-JZ"></a>若有婆罗门道人。<a id="a-Ja"></a>说见如是。<a id="a-Jb"></a>我与世有常。<a id="a-Jc"></a>言我至诚其余者为痴。<a id="a-Jd"></a>有言我与世非常。<a id="a-Je"></a>我至诚其余者为痴。<a id="a-Jf"></a>有言我与世有常无常。<a id="a-Jg"></a>我至诚其余者为痴。<a id="a-Jh"></a>有言我与世亦不常亦不无常。<a id="a-Ji"></a>我至诚其余者为痴。<a id="a-Jj"></a>有言我与世有限。<a id="a-Jk"></a>我至诚其余者为痴。<a id="a-Jl"></a>有言我与世无限。<a id="a-Jm"></a>我至诚其余者为痴。<a id="a-Jn"></a>有言我与世有限无限。<a id="a-Jo"></a>我至诚其余者为痴。<a id="a-Jp"></a>有言我与世亦不有限亦不无限。<a id="a-Jq"></a>我至诚其余者为痴。<a id="a-Jr"></a>有言我有是身命。<a id="a-Js"></a>我至诚其余者为痴。<a id="a-Jt"></a>有言我身死异。<a id="a-Ju"></a>我至诚其余者为痴。<a id="a-Jv"></a>有言无有身命。<a id="a-Jw"></a>我至诚其余者为痴。<a id="a-Jx"></a>有言亦不有身命亦不无身命。<a id="a-Jy"></a>我至诚其余者为痴。<a id="a-Jz"></a>有言人生时所从来。<a id="a-K0"></a>死后亦趣彼。<a id="a-K1"></a>我至诚其余者为痴。<a id="a-K2"></a>有言无所从来生。<a id="a-K3"></a>死后亦趣彼。<a id="a-K4"></a>我至诚其余者为痴。<a id="a-K5"></a>有言有所从来生。<a id="a-K6"></a>无所从来生。<a id="a-K7"></a>死后亦趣彼。<a id="a-K8"></a>我至诚其余者为痴。<a id="a-K9"></a>有言亦不有所从生。<a id="a-KA"></a>亦不无所从生。<a id="a-KB"></a>我至诚其余者为痴。</p>
  <p id="aKC">佛言。<a id="a-KD"></a>其有婆罗门道人言。<a id="a-KE"></a>我于世有常。<a id="a-KF"></a>我至诚其余者为痴。<a id="a-KG"></a>其人所行见。<a id="a-KH"></a>有我有命有身见世间。<a id="a-KI"></a>是故言我与世有常。<a id="a-KJ"></a>有言我与世无常。<a id="a-KK"></a>有言我与世有常无常。<a id="a-KL"></a>有言我与世亦不有常亦不无常各言我至诚其余者为痴其人所行见。<a id="a-KM"></a>有我有命有身见世间。<a id="a-KN"></a>是故言我与世有常。<a id="a-KO"></a>其有婆罗门道人言。<a id="a-KP"></a>我与世有限。<a id="a-KQ"></a>我至诚其余者为痴。<a id="a-KR"></a>其人所见。<a id="a-KS"></a>有我有命。<a id="a-KT"></a>是故言命有限人有限。<a id="a-KU"></a>在腹中时。<a id="a-KV"></a>死后塳间葬埋同等。<a id="a-KW"></a>人从初生受身四分。<a id="a-KX"></a>七反生死。<a id="a-KY"></a>已后得道。<a id="a-KZ"></a>是故言我与世有限。<a id="a-Ka"></a>有言我与世无限。<a id="a-Kb"></a>我至诚其余者为痴。<a id="a-Kc"></a>其人所见。<a id="a-Kd"></a>有我有命有身见世间。<a id="a-Ke"></a>言有命有人无限。<a id="a-Kf"></a>在人腹中时。<a id="a-Kg"></a>死后塳间葬埋同等。<a id="a-Kh"></a>从初生受身四分。<a id="a-Ki"></a>七反生死即得道若婆罗门道人。<a id="a-Kj"></a>说见言我与世有限无限。<a id="a-Kk"></a>其人所见。<a id="a-Kl"></a>有我有命有身见世间。<a id="a-Km"></a>言命无限人有限。<a id="a-Kn"></a>在人腹中时。<a id="a-Ko"></a>死后葬埋同等。<a id="a-Kp"></a>从初生受身四分。<a id="a-Kq"></a>七反生死后得道。<a id="a-Kr"></a>人所见亦不有限亦不无限。<a id="a-Ks"></a>我及世者。<a id="a-Kt"></a>其人言命有限。<a id="a-Ku"></a>人在腹中时。<a id="a-Kv"></a>死后葬埋同等。<a id="a-Kw"></a>从初生受身四分。<a id="a-Kx"></a>七反生死后得道。<a id="a-Ky"></a>是故言。<a id="a-Kz"></a>亦不有限亦不无限。<a id="a-L0"></a>若有婆罗门道人。<a id="a-L1"></a>所言见。<a id="a-L2"></a>有是命有是身。<a id="a-L3"></a>其人言。<a id="a-L4"></a>今世命常在。<a id="a-L5"></a>后世命常在。<a id="a-L6"></a>是故言。<a id="a-L7"></a>我至诚其余者为痴。<a id="a-L8"></a>有道人所见。<a id="a-L9"></a>命异人异。<a id="a-LA"></a>其人言。<a id="a-LB"></a>今有寿后世无有寿。<a id="a-LC"></a>是故言。<a id="a-LD"></a>我至诚其余者为痴。<a id="a-LE"></a>若婆罗门道人言。<a id="a-LF"></a>今见命尽。<a id="a-LG"></a>死后世转行生。<a id="a-LH"></a>故言我至诚其余者为痴。<a id="a-LI"></a>有婆罗门道人言。<a id="a-LJ"></a>亦不有命亦不有身。<a id="a-LK"></a>今世命尽灭。<a id="a-LL"></a>后世亦尽灭。<a id="a-LM"></a>若有婆罗门道人。<a id="a-LN"></a>所见言。<a id="a-LO"></a>生所从来死亦趣彼者。<a id="a-LP"></a>我至诚其余者为痴。<a id="a-LQ"></a>其人见今世有身命。<a id="a-LR"></a>见后世有身命。<a id="a-LS"></a>故言我至诚其余者为痴。<a id="a-LT"></a>若有婆罗门道人。<a id="a-LU"></a>所见言。<a id="a-LV"></a>无所从来生。<a id="a-LW"></a>死亦至彼亦不见。<a id="a-LX"></a>今世有命。<a id="a-LY"></a>亦不见后世无命。<a id="a-LZ"></a>若有婆罗门道人。<a id="a-La"></a>所见言。<a id="a-Lb"></a>有从无所从来生死亦趣彼。<a id="a-Lc"></a>我至诚其余者为痴。<a id="a-Ld"></a>亦不见今世有身命。<a id="a-Le"></a>亦不见后世有身命。<a id="a-Lf"></a>若有婆罗门道人。<a id="a-Lg"></a>所见言。<a id="a-Lh"></a>亦不有亦不无。<a id="a-Li"></a>所从来生。<a id="a-Lj"></a>我至诚其余者为痴。<a id="a-Lk"></a>其人亦非不见今世有身命。<a id="a-Ll"></a>亦非不见后世有身命。<a id="a-Lm"></a>佛告比丘。<a id="a-Ln"></a>乃往去世时有王。<a id="a-Lo"></a>名不现面。<a id="a-Lp"></a>尔时多聚会盲子。<a id="a-Lq"></a>便问盲子。<a id="a-Lr"></a>汝曹宁知象所类不。<a id="a-Ls"></a>盲子白言。<a id="a-Lt"></a>不知天王。<a id="a-Lu"></a>王言。<a id="a-Lv"></a>汝欲知象所类不。<a id="a-Lw"></a>白言。<a id="a-Lx"></a>欲知。<a id="a-Ly"></a>尔时敕使将象来。<a id="a-Lz"></a>令众盲子扪之。<a id="a-M0"></a>中有盲子。<a id="a-M1"></a>扪象得鼻。<a id="a-M2"></a>中有盲子。<a id="a-M3"></a>扪象得牙。<a id="a-M4"></a>中有盲子。<a id="a-M5"></a>扪象得耳。<a id="a-M6"></a>中有盲子。<a id="a-M7"></a>扪象得头。<a id="a-M8"></a>中有盲子。<a id="a-M9"></a>扪象得背。<a id="a-MA"></a>中有盲子。<a id="a-MB"></a>扪象得腹。<a id="a-MC"></a>中有盲子。<a id="a-MD"></a>扪象得后脚。<a id="a-ME"></a>中有盲子。<a id="a-MF"></a>扪象得膝。<a id="a-MG"></a>中有盲子。<a id="a-MH"></a>扪象得前脚。<a id="a-MI"></a>中有盲子。<a id="a-MJ"></a>扪象得尾。<a id="a-MK"></a>时王不现面。<a id="a-ML"></a>问众盲子言。<a id="a-MM"></a>象何等类。<a id="a-MN"></a>得象鼻者言。<a id="a-MO"></a>象如曲车辕。<a id="a-MP"></a>得象牙者言。<a id="a-MQ"></a>象如杵。<a id="a-MR"></a>得象耳者言。<a id="a-MS"></a>象如箕。<a id="a-MT"></a>得象头者言。<a id="a-MU"></a>象如鼎。<a id="a-MV"></a>得象背者言。<a id="a-MW"></a>象如积。<a id="a-MX"></a>得象腹者言。<a id="a-MY"></a>象如壁。<a id="a-MZ"></a>得象后脚者言。<a id="a-Ma"></a>象如树。<a id="a-Mb"></a>得象膝者言。<a id="a-Mc"></a>象如柱。<a id="a-Md"></a>得象前脚者言。<a id="a-Me"></a>象如臼。<a id="a-Mf"></a>得象尾者言。<a id="a-Mg"></a>象如蛇。<a id="a-Mh"></a>各各共争不相信。<a id="a-Mi"></a>自呼为是言。<a id="a-Mj"></a>象如是。<a id="a-Mk"></a>一人言不如是。<a id="a-Ml"></a>王欢喜笑。<a id="a-Mm"></a>佛言。<a id="a-Mn"></a>如是其有异道人。<a id="a-Mo"></a>不知苦谛所从起。<a id="a-Mp"></a>亦不知苦习谛苦尽谛苦灭道谛。<a id="a-Mq"></a>各各谛不相信。<a id="a-Mr"></a>骂詈自呼为是。<a id="a-Ms"></a>若有沙门道人。<a id="a-Mt"></a>知苦习尽灭道谛所从起。<a id="a-Mu"></a>便共和合同。<a id="a-Mv"></a>譬如乳一合无乱。<a id="a-Mw"></a>但说佛教行安隐。<a id="a-Mx"></a>佛言。<a id="a-My"></a>比丘。<a id="a-Mz"></a>当谛行是苦谛习尽道谛。</p>
 </body>
</html>