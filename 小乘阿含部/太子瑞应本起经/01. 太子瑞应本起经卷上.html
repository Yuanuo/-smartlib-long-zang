<!doctype html>
<html id="z3IBUN1aW" data-ver="1410">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="小乘阿含部">
  <meta period="吴">
 </head>
 <body>
  <h1 id="a1">太子瑞应本起经卷上</h1>
  <p id="a2">佛言。<a id="a-3"></a>吾自念宿命。<a id="a-4"></a>无数劫时。<a id="a-5"></a>本为凡夫。<a id="a-6"></a>初求佛道已来。<a id="a-7"></a>精神受形。<a id="a-8"></a>周遍五道。<a id="a-9"></a>一身死坏。<a id="a-A"></a>复受一身。<a id="a-B"></a>生死无量。<a id="a-C"></a>譬喻尽天下草木。<a id="a-D"></a>斩以为筹。<a id="a-E"></a>计吾故身。<a id="a-F"></a>不能数矣。</p>
  <p id="aG">夫极天地之始终。<a id="a-H"></a>谓之一劫。<a id="a-I"></a>而我更天地成坏者。<a id="a-J"></a>不可称载也。<a id="a-K"></a>所以感伤世间贪意长流没于爱欲之海。<a id="a-L"></a>吾独欲反其源故。<a id="a-M"></a>自勉而特出。<a id="a-N"></a>是以世世勤苦。<a id="a-O"></a>不以为劳。<a id="a-P"></a>虚心乐静。<a id="a-Q"></a>无为无欲。<a id="a-R"></a>捐己布施。<a id="a-S"></a>至诚守戒。<a id="a-T"></a>谦卑忍辱。<a id="a-U"></a>勇猛精进。<a id="a-V"></a>一心思微学圣智慧。<a id="a-W"></a>仁活天下。<a id="a-X"></a>悲穷伤厄。<a id="a-Y"></a>慰沃忧戚。<a id="a-Z"></a>育养众生。<a id="a-a"></a>救济苦人。<a id="a-b"></a>承事诸佛。<a id="a-c"></a>别觉真人。<a id="a-d"></a>功勋累积。<a id="a-e"></a>不可得记。<a id="a-f"></a>至于昔者。<a id="a-g"></a>定光佛兴世。<a id="a-h"></a>有圣王名曰制胜治。<a id="a-i"></a>在钵摩大国。<a id="a-j"></a>民多寿乐。<a id="a-k"></a>天下太平。<a id="a-l"></a>时我为菩萨。<a id="a-m"></a>名曰儒童。<a id="a-n"></a>幼怀聪睿。<a id="a-o"></a>志大包弘。<a id="a-p"></a>隐居山泽。<a id="a-q"></a>守玄行禅。<a id="a-r"></a>闻世有佛。<a id="a-s"></a>心独喜欢。<a id="a-t"></a>披鹿皮衣。<a id="a-u"></a>行欲入国。<a id="a-v"></a>道经丘聚。<a id="a-w"></a>聚中道士。<a id="a-x"></a>有五百人。<a id="a-y"></a>菩萨过之。<a id="a-z"></a>终日竟夜。<a id="a-10"></a>论道说义。<a id="a-11"></a>师徒皆悦。<a id="a-12"></a>临当别时。<a id="a-13"></a>五百人。<a id="a-14"></a>各送银钱一枚。<a id="a-15"></a>菩萨受之。<a id="a-16"></a>入城见民。<a id="a-17"></a>欣然匆匆。<a id="a-18"></a>平治道路。<a id="a-19"></a>洒扫烧香。<a id="a-1A"></a>即问行者。<a id="a-1B"></a>用何等故。<a id="a-1C"></a>行人答曰。<a id="a-1D"></a>今日佛当来入城。<a id="a-1E"></a>菩萨大喜。<a id="a-1F"></a>自念甚快。<a id="a-1G"></a>今得见佛。<a id="a-1H"></a>当求我愿。</p>
  <p id="a1I">语顷王家女过。<a id="a-1J"></a>厥名瞿夷。<a id="a-1K"></a>挟水瓶持七枚青莲华。<a id="a-1L"></a>菩萨追而呼曰。<a id="a-1M"></a>大姊且止。<a id="a-1N"></a>请以百银钱。<a id="a-1O"></a>雇手中华。<a id="a-1P"></a>女曰。<a id="a-1Q"></a>佛将入城。<a id="a-1R"></a>王斋戒沐浴。<a id="a-1S"></a>华欲上之。<a id="a-1T"></a>不可得也。</p>
  <p id="a1U">又请曰。<a id="a-1V"></a>姊可更取求。<a id="a-1W"></a>雇二百三百不肯。<a id="a-1X"></a>即探囊中五百银钱。<a id="a-1Y"></a>尽用与之。<a id="a-1Z"></a>瞿夷念华。<a id="a-1a"></a>极直数钱。<a id="a-1b"></a>乃雇五百。<a id="a-1c"></a>贪其银宝。<a id="a-1d"></a>与五茎华。<a id="a-1e"></a>自留二枚。<a id="a-1f"></a>回别意疑。<a id="a-1g"></a>此何道士。<a id="a-1h"></a>披鹿皮衣。<a id="a-1i"></a>裁蔽形体。<a id="a-1j"></a>不惜银钱宝。<a id="a-1k"></a>得五茎华。<a id="a-1l"></a>喜怡非恒。<a id="a-1m"></a>追呼男子。<a id="a-1n"></a>以诚告我。<a id="a-1o"></a>此华可得。<a id="a-1p"></a>不者夺卿。<a id="a-1q"></a>菩萨顾曰。<a id="a-1r"></a>买华从百钱至五百。<a id="a-1s"></a>以自交决。<a id="a-1t"></a>何宜相夺。<a id="a-1u"></a>女曰。<a id="a-1v"></a>我王家人。<a id="a-1w"></a>力能夺卿。<a id="a-1x"></a>菩萨慝然曰。<a id="a-1y"></a>欲以上佛求所愿耳。</p>
  <p id="a1z">瞿夷曰善。<a id="a-20"></a>愿我后生。<a id="a-21"></a>常为君妻。<a id="a-22"></a>好丑不相离。<a id="a-23"></a>必置心中。<a id="a-24"></a>令佛知之。<a id="a-25"></a>今我女弱。<a id="a-26"></a>不能得前。<a id="a-27"></a>请寄二华。<a id="a-28"></a>以献于佛。<a id="a-29"></a>菩萨许焉。<a id="a-2A"></a>须臾佛到。<a id="a-2B"></a>国王臣民。<a id="a-2C"></a>皆迎拜谒。<a id="a-2D"></a>各散名华。<a id="a-2E"></a>华悉堕地。<a id="a-2F"></a>菩萨得见佛。<a id="a-2G"></a>散五茎华。<a id="a-2H"></a>皆止空中。<a id="a-2I"></a>当佛上如根生。<a id="a-2J"></a>无堕地者。<a id="a-2K"></a>后散二华。<a id="a-2L"></a>又挟住佛两肩上。<a id="a-2M"></a>佛知至意。<a id="a-2N"></a>赞菩萨言。<a id="a-2O"></a>汝无数劫。<a id="a-2P"></a>所学清净。<a id="a-2Q"></a>降心弃命。<a id="a-2R"></a>舍欲守空。<a id="a-2S"></a>不起不灭。<a id="a-2T"></a>无猗之慈。<a id="a-2U"></a>积德行愿。<a id="a-2V"></a>今得之矣。<a id="a-2W"></a>因记之曰。<a id="a-2X"></a>汝自是后。<a id="a-2Y"></a>九十一劫。<a id="a-2Z"></a>劫号为贤。<a id="a-2a"></a>汝当作佛。<a id="a-2b"></a>名释迦文(天竺语释迦为能文为儒义名能儒)。<a id="a-2c"></a>菩萨已得记言。<a id="a-2d"></a>疑解望止。<a id="a-2e"></a>霍然无想。<a id="a-2f"></a>寂而入定。<a id="a-2g"></a>便逮清净不起法忍。<a id="a-2h"></a>即时轻举。<a id="a-2i"></a>身升虚空。<a id="a-2j"></a>去地七仞。<a id="a-2k"></a>从上来下。<a id="a-2l"></a>稽首佛足。<a id="a-2m"></a>见地濯湿。<a id="a-2n"></a>即解皮衣。<a id="a-2o"></a>欲以覆之。<a id="a-2p"></a>不足掩泥。<a id="a-2q"></a>乃解发布地。<a id="a-2r"></a>令佛蹈而过。<a id="a-2s"></a>佛又称曰。<a id="a-2t"></a>汝精进勇猛。<a id="a-2u"></a>后得佛时。<a id="a-2v"></a>当于五浊之世。<a id="a-2w"></a>度诸天人。<a id="a-2x"></a>不以为难。<a id="a-2y"></a>必如我也。</p>
  <p id="a2z">菩萨承事定光。<a id="a-30"></a>至于泥曰。<a id="a-31"></a>奉戒护法。<a id="a-32"></a>寿终即生第一天上。<a id="a-33"></a>为四天王。<a id="a-34"></a>毕天之寿。<a id="a-35"></a>下生人间。<a id="a-36"></a>作转轮圣王飞行皇帝。<a id="a-37"></a>七宝自至。<a id="a-38"></a>一金轮宝。<a id="a-39"></a>二神珠宝。<a id="a-3A"></a>三绀马宝朱髦[肆-聿+葛]。<a id="a-3B"></a>四白象宝朱髦尾。<a id="a-3C"></a>五玉女宝。<a id="a-3D"></a>六贤鉴宝。<a id="a-3E"></a>七圣导宝。<a id="a-3F"></a>八万四千岁。<a id="a-3G"></a>寿终即上生第二忉利天上。<a id="a-3H"></a>为天帝释。<a id="a-3I"></a>寿尽又升第七梵天。<a id="a-3J"></a>为梵天王。<a id="a-3K"></a>如是上作天帝。<a id="a-3L"></a>下为圣主。<a id="a-3M"></a>各三十六反。<a id="a-3N"></a>周而复始。<a id="a-3O"></a>及其变化。<a id="a-3P"></a>随时而现。<a id="a-3Q"></a>或为圣帝。<a id="a-3R"></a>或作儒林之宗。<a id="a-3S"></a>国师道士。<a id="a-3T"></a>在所现化。<a id="a-3U"></a>不可称记。</p>
  <p id="a3V">菩萨于九十一劫。<a id="a-3W"></a>修道德。<a id="a-3X"></a>学佛意。<a id="a-3Y"></a>通十地行。<a id="a-3Z"></a>在一生补处。<a id="a-3a"></a>后生第四兜术天上。<a id="a-3b"></a>为诸天师。<a id="a-3c"></a>功成志就。<a id="a-3d"></a>神智无量。<a id="a-3e"></a>期运之至。<a id="a-3f"></a>当下作佛。<a id="a-3g"></a>托生天竺迦维罗卫国。<a id="a-3h"></a>父王名白净。<a id="a-3i"></a>聪睿仁贤。<a id="a-3j"></a>夫人曰妙。<a id="a-3k"></a>节义温良。<a id="a-3l"></a>迦维罗卫者。<a id="a-3m"></a>三千日月万二千天地之中央也。<a id="a-3n"></a>佛之威神。<a id="a-3o"></a>至尊至重。<a id="a-3p"></a>不可生边地。<a id="a-3q"></a>地为倾邪。<a id="a-3r"></a>故处其中。<a id="a-3s"></a>周化十方。<a id="a-3t"></a>往古诸佛兴。<a id="a-3u"></a>皆出于此。</p>
  <p id="a3v">菩萨初下。<a id="a-3w"></a>化乘白象。<a id="a-3x"></a>冠日之精。<a id="a-3y"></a>因母昼寝。<a id="a-3z"></a>而示梦焉。<a id="a-40"></a>从右胁入。<a id="a-41"></a>夫人梦寤。<a id="a-42"></a>自知身重。<a id="a-43"></a>王即召问太卜。<a id="a-44"></a>占其所梦。<a id="a-45"></a>卦曰。<a id="a-46"></a>道德所归。<a id="a-47"></a>世蒙其福。<a id="a-48"></a>必怀圣子。<a id="a-49"></a>菩萨在胎。<a id="a-4A"></a>清净无有臭秽。<a id="a-4B"></a>于是群臣诸小国王。<a id="a-4C"></a>闻大王夫人有娠。<a id="a-4D"></a>皆来朝贺。<a id="a-4E"></a>菩萨于胎中。<a id="a-4F"></a>见外人拜。<a id="a-4G"></a>如蒙罗縠而视。<a id="a-4H"></a>阴以手攘之。<a id="a-4I"></a>攘之者意。<a id="a-4J"></a>不欲扰人也。<a id="a-4K"></a>自夫人怀妊。<a id="a-4L"></a>天为献饮食。<a id="a-4M"></a>自然日至。<a id="a-4N"></a>夫人得而享之。<a id="a-4O"></a>不知所从来。<a id="a-4P"></a>不复飨王厨以为苦且辛。<a id="a-4Q"></a>到四月八日夜明星出时。<a id="a-4R"></a>化从右胁生堕地。<a id="a-4S"></a>即行七步。<a id="a-4T"></a>举右手住而言。<a id="a-4U"></a>天上天下。<a id="a-4V"></a>唯我为尊。<a id="a-4W"></a>三界皆苦。<a id="a-4X"></a>何可乐者。<a id="a-4Y"></a>是时天地大动。<a id="a-4Z"></a>宫中尽明。<a id="a-4a"></a>梵释神天。<a id="a-4b"></a>皆下于空中侍。<a id="a-4c"></a>四天王接置金机上。<a id="a-4d"></a>以天香汤。<a id="a-4e"></a>浴太子身。<a id="a-4f"></a>身黄金色。<a id="a-4g"></a>有三十二相。<a id="a-4h"></a>光明彻照。<a id="a-4i"></a>上至二十八天。<a id="a-4j"></a>下至十八地狱。<a id="a-4k"></a>极佛境界。<a id="a-4l"></a>莫不大明。<a id="a-4m"></a>当此日夜。<a id="a-4n"></a>天降瑞应。<a id="a-4o"></a>有三十二种。<a id="a-4p"></a>一者地为大动丘墟皆平。<a id="a-4q"></a>二者道巷自净臭处更香。<a id="a-4r"></a>三者国界枯树皆生华叶。<a id="a-4s"></a>四者苑园自然生奇甘果。<a id="a-4t"></a>五者陆地生莲华大如车轮。<a id="a-4u"></a>六者地中伏藏悉自发出。<a id="a-4v"></a>七者中藏宝物开现精明。<a id="a-4w"></a>八者箧笥衣被披在椸架。<a id="a-4x"></a>九者众川万流停住澄清。<a id="a-4y"></a>十者风霁云除空中清明。<a id="a-4z"></a>十一天为四面细雨泽香。<a id="a-50"></a>十二明月神珠悬于殿堂。<a id="a-51"></a>十三宫中火烛为不复用。<a id="a-52"></a>十四日月星辰皆住不行。<a id="a-53"></a>十五沸星下现侍太子生。<a id="a-54"></a>十六释梵宝盖弥覆宫上。<a id="a-55"></a>十七八方之神捧宝来献。<a id="a-56"></a>十八天百味食自然在前。<a id="a-57"></a>十九宝瓮万口悬盛甘露。<a id="a-58"></a>二十天神牵七宝交露车至。<a id="a-59"></a>二十一五百白象子自然罗住殿前。<a id="a-5A"></a>二十二五百白师子子从雪山出罗住城门。<a id="a-5B"></a>二十三天诸婇女现妓女肩上。<a id="a-5C"></a>二十四诸龙王女绕宫而住。<a id="a-5D"></a>二十五天万玉女把孔雀尾拂现宫墙上。<a id="a-5E"></a>二十六天诸婇女持金瓶盛香汁列住空中侍。<a id="a-5F"></a>二十七天乐皆下同时俱作。<a id="a-5G"></a>二十八地狱皆休毒痛不行。<a id="a-5H"></a>二十九毒虫隐伏吉鸟翔鸣。<a id="a-5I"></a>三十渔猎怨恶一时慈心。<a id="a-5J"></a>三十一境内孕妇产者悉男聋盲喑哑癃残百疾皆悉除愈。<a id="a-5K"></a>三十二树神人现低首礼侍。<a id="a-5L"></a>当此之时。<a id="a-5M"></a>疆场左右。<a id="a-5N"></a>莫不雅奇。<a id="a-5O"></a>叹未曾有。</p>
  <p id="a5P">夫人即裹以白亵。<a id="a-5Q"></a>乳母抱养。<a id="a-5R"></a>字名悉达。<a id="a-5S"></a>王告夫人。<a id="a-5T"></a>子生非凡。<a id="a-5U"></a>吾国有道人。<a id="a-5V"></a>名曰阿夷。<a id="a-5W"></a>年百余岁。<a id="a-5X"></a>耆旧多识。<a id="a-5Y"></a>明晓相法。<a id="a-5Z"></a>今欲共行相子可乎。<a id="a-5a"></a>夫人曰佳。<a id="a-5b"></a>即严驾白象。<a id="a-5c"></a>导从伎乐。<a id="a-5d"></a>出诣道人。<a id="a-5e"></a>赐黄金白银各一囊。<a id="a-5f"></a>道人不受。<a id="a-5g"></a>披亵相太子。<a id="a-5h"></a>见有三十二相。<a id="a-5i"></a>躯体金色。<a id="a-5j"></a>顶有肉髻。<a id="a-5k"></a>其发绀青。<a id="a-5l"></a>眉间白毫。<a id="a-5m"></a>项有日光。<a id="a-5n"></a>目睫绀色。<a id="a-5o"></a>上下俱瞬。<a id="a-5p"></a>口四十齿。<a id="a-5q"></a>齿白齐平。<a id="a-5r"></a>方颊车广。<a id="a-5s"></a>长舌七合。<a id="a-5t"></a>满师子膺。<a id="a-5u"></a>身平正。<a id="a-5v"></a>修臂指长。<a id="a-5w"></a>足跟满安平趾。<a id="a-5x"></a>手内外握。<a id="a-5y"></a>合缦掌手。<a id="a-5z"></a>足轮千辐理。<a id="a-60"></a>阴马藏。<a id="a-61"></a>鹿腨肠。<a id="a-62"></a>钩锁骨。<a id="a-63"></a>毛右旋。<a id="a-64"></a>一一孔一毛生。<a id="a-65"></a>皮毛细软。<a id="a-66"></a>不受尘水。<a id="a-67"></a>胸有万字。<a id="a-68"></a>阿夷见此。<a id="a-69"></a>乃增叹流泪。<a id="a-6A"></a>悲不能言。</p>
  <p id="a6B">王夫人惧。<a id="a-6C"></a>拜手而问。<a id="a-6D"></a>有不祥乎。<a id="a-6E"></a>愿告其意。<a id="a-6F"></a>举手答曰。<a id="a-6G"></a>吉无不利。<a id="a-6H"></a>敢贺大王。<a id="a-6I"></a>得生此神人。<a id="a-6J"></a>昨暮天地大动者。<a id="a-6K"></a>其正为此矣。<a id="a-6L"></a>我相法曰。<a id="a-6M"></a>王者生子。<a id="a-6N"></a>而有三十二大人相者。<a id="a-6O"></a>处国当为转轮圣王。<a id="a-6P"></a>主四天下。<a id="a-6Q"></a>七宝自至。<a id="a-6R"></a>行即能飞。<a id="a-6S"></a>兵仗不用。<a id="a-6T"></a>自然太平。<a id="a-6U"></a>若不乐天下。<a id="a-6V"></a>而弃家为道者。<a id="a-6W"></a>当为自然佛。<a id="a-6X"></a>度脱万姓。<a id="a-6Y"></a>伤我年已晚暮。<a id="a-6Z"></a>当就后世。<a id="a-6a"></a>不睹佛兴。<a id="a-6b"></a>不闻其经。<a id="a-6c"></a>故自悲耳。</p>
  <p id="a6d">王深知其能相。<a id="a-6e"></a>为起宫室。<a id="a-6f"></a>作三时殿。<a id="a-6g"></a>各自异处。<a id="a-6h"></a>雨时居秋殿。<a id="a-6i"></a>暑时居凉殿。<a id="a-6j"></a>寒雪时居温殿。<a id="a-6k"></a>选五百妓女。<a id="a-6l"></a>择取端正。<a id="a-6m"></a>不肥不瘦。<a id="a-6n"></a>不长不短。<a id="a-6o"></a>不白不黑。<a id="a-6p"></a>才能巧妙。<a id="a-6q"></a>各兼数妓。<a id="a-6r"></a>皆以白珠名宝。<a id="a-6s"></a>璎珞其身。<a id="a-6t"></a>百人一番。<a id="a-6u"></a>迭代宿卫。<a id="a-6v"></a>其殿前列种甘果树。<a id="a-6w"></a>树间浴池。<a id="a-6x"></a>池中奇华异类之鸟。<a id="a-6y"></a>数千百种。<a id="a-6z"></a>严饰光目。<a id="a-70"></a>趣悦太子意。<a id="a-71"></a>不欲令学道。<a id="a-72"></a>宫墙牢固。<a id="a-73"></a>门开闭声。<a id="a-74"></a>使闻四十里。<a id="a-75"></a>太子生日。<a id="a-76"></a>王家青衣。<a id="a-77"></a>亦生苍头。<a id="a-78"></a>厩生白驹。<a id="a-79"></a>及黄羊子。<a id="a-7A"></a>奴名车匿。<a id="a-7B"></a>马名揵陟。<a id="a-7C"></a>王后常使车匿侍从。<a id="a-7D"></a>白马给乘。<a id="a-7E"></a>适生七日。<a id="a-7F"></a>其母命终。<a id="a-7G"></a>以怀天人师功福大故。<a id="a-7H"></a>上生忉利。<a id="a-7I"></a>封受自然。<a id="a-7J"></a>菩萨本知母人之德不堪受其礼故。<a id="a-7K"></a>因其将终。<a id="a-7L"></a>而从之生。</p>
  <p id="a7M">及至七岁。<a id="a-7N"></a>而索学书。<a id="a-7O"></a>乘羊车诣师门。<a id="a-7P"></a>时去圣久。<a id="a-7Q"></a>书缺二字。<a id="a-7R"></a>以问于师。<a id="a-7S"></a>师不能达。<a id="a-7T"></a>反启其志。<a id="a-7U"></a>至年十岁。<a id="a-7V"></a>妙才益显。<a id="a-7W"></a>太子有从伯仲之子兄弟二人。<a id="a-7X"></a>长名调达。<a id="a-7Y"></a>其次曰难陀。<a id="a-7Z"></a>调达虽有高世之才。<a id="a-7a"></a>自然难暨。<a id="a-7b"></a>然而自憍。<a id="a-7c"></a>常怀嫉意。<a id="a-7d"></a>请戏后园。<a id="a-7e"></a>的附铁鼓。<a id="a-7f"></a>俱挽强而射之。<a id="a-7g"></a>太子每发。<a id="a-7h"></a>中的彻鼓。<a id="a-7i"></a>二人不如。<a id="a-7j"></a>以为鄙耻。<a id="a-7k"></a>久后又请。<a id="a-7l"></a>手搏于王前。<a id="a-7m"></a>要不如者。<a id="a-7n"></a>灌之以水。<a id="a-7o"></a>太子慈仁。<a id="a-7p"></a>虽擗昆弟。<a id="a-7q"></a>不令身痛。<a id="a-7r"></a>二人久后复请桷力。<a id="a-7s"></a>难陀。<a id="a-7t"></a>前牵鼻象。<a id="a-7u"></a>掣之至庭。<a id="a-7v"></a>调达力壮。<a id="a-7w"></a>挽而扑之。<a id="a-7x"></a>太子含笑。<a id="a-7y"></a>徐前接象。<a id="a-7z"></a>举掷墙外。<a id="a-80"></a>使无死伤。<a id="a-81"></a>于是二人。<a id="a-82"></a>乃觉不如。<a id="a-83"></a>王与左右。<a id="a-84"></a>益知非恒。</p>
  <p id="a85">至年十四。<a id="a-86"></a>启王出游。<a id="a-87"></a>欲观施为。<a id="a-88"></a>王敕令左右百官导从。<a id="a-89"></a>始出城东门。<a id="a-8A"></a>天帝化作病人。<a id="a-8B"></a>身瘦腹大。<a id="a-8C"></a>倚门壁而喘息。<a id="a-8D"></a>太子问曰。<a id="a-8E"></a>此为何人。<a id="a-8F"></a>其仆曰。<a id="a-8G"></a>病人也。<a id="a-8H"></a>何谓为病。<a id="a-8I"></a>对曰。<a id="a-8J"></a>凡病者。<a id="a-8K"></a>皆由风寒。<a id="a-8L"></a>或热或冷。<a id="a-8M"></a>此人必以饮食不节卧起无常故得斯病。<a id="a-8N"></a>太子曰。<a id="a-8O"></a>一何苦哉。<a id="a-8P"></a>吾处富贵。<a id="a-8Q"></a>饮食快口。<a id="a-8R"></a>亦有不节。<a id="a-8S"></a>当复有病。<a id="a-8T"></a>与此何异。<a id="a-8U"></a>即回车还。<a id="a-8V"></a>悲念人生俱有此患。<a id="a-8W"></a>岂以豪强。<a id="a-8X"></a>独得免耶。<a id="a-8Y"></a>遂忧不食。<a id="a-8Z"></a>自念不能婴此病也。<a id="a-8a"></a>王问其仆。<a id="a-8b"></a>太子出游。<a id="a-8c"></a>宁不乐乎。<a id="a-8d"></a>对曰。<a id="a-8e"></a>逢见病人。<a id="a-8f"></a>以此不悦。<a id="a-8g"></a>王即增五百妓女。<a id="a-8h"></a>昼夜娱乐之。<a id="a-8i"></a>王心愁忧。<a id="a-8j"></a>恐其学道。<a id="a-8k"></a>数年小差。<a id="a-8l"></a>即复白王。<a id="a-8m"></a>闭在宫中。<a id="a-8n"></a>其日致久。<a id="a-8o"></a>思欲出游。<a id="a-8p"></a>王不忍拒。<a id="a-8q"></a>预敕国中。<a id="a-8r"></a>太子当出。<a id="a-8s"></a>无令疾病诸不洁净在道侧也。</p>
  <p id="a8t">太子驾乘。<a id="a-8u"></a>出南城门。<a id="a-8v"></a>天帝复化作老人。<a id="a-8w"></a>头白背偻。<a id="a-8x"></a>拄杖羸步。<a id="a-8y"></a>太子问曰。<a id="a-8z"></a>此为何人。<a id="a-90"></a>其仆曰。<a id="a-91"></a>老人也。<a id="a-92"></a>何如为老。<a id="a-93"></a>对曰。<a id="a-94"></a>年耆根熟。<a id="a-95"></a>形变色衰。<a id="a-96"></a>饮食不化。<a id="a-97"></a>气力虚微。<a id="a-98"></a>坐起苦极。<a id="a-99"></a>余命无几。<a id="a-9A"></a>故谓之老。<a id="a-9B"></a>太子曰。<a id="a-9C"></a>有何乐哉。<a id="a-9D"></a>日月流迈。<a id="a-9E"></a>时变岁移。<a id="a-9F"></a>物生于春。<a id="a-9G"></a>秋冬悴枯。<a id="a-9H"></a>老至如电。<a id="a-9I"></a>身安足恃。<a id="a-9J"></a>回车而还。<a id="a-9K"></a>愍念人生丁壮不久。<a id="a-9L"></a>有老有病。<a id="a-9M"></a>其痛难忍。<a id="a-9N"></a>吾不能久居天下婴此苦也。<a id="a-9O"></a>又忧不食。<a id="a-9P"></a>王悔令出。<a id="a-9Q"></a>复增五百妓女。<a id="a-9R"></a>以娱乐之。</p>
  <p id="a9S">数年小差。<a id="a-9T"></a>复欲出游。<a id="a-9U"></a>王曰。<a id="a-9V"></a>汝每出观。<a id="a-9W"></a>还辄不乐。<a id="a-9X"></a>唯忧消瘦。<a id="a-9Y"></a>又出何为。<a id="a-9Z"></a>太子曰。<a id="a-9a"></a>念彼苦耳。<a id="a-9b"></a>年大当差。<a id="a-9c"></a>王敕国中。<a id="a-9d"></a>莫使老病诸不洁净在道侧也。</p>
  <p id="a9e">太子驾乘。<a id="a-9f"></a>出西城门。<a id="a-9g"></a>天帝复化作死人。<a id="a-9h"></a>室家男女。<a id="a-9i"></a>持幡随车。<a id="a-9j"></a>啼哭送之。<a id="a-9k"></a>太子又问。<a id="a-9l"></a>此为何人。<a id="a-9m"></a>其仆曰。<a id="a-9n"></a>死人也。<a id="a-9o"></a>何如为死。<a id="a-9p"></a>曰死者尽也。<a id="a-9q"></a>寿有长短。<a id="a-9r"></a>福尽命终。<a id="a-9s"></a>气绝神逝。<a id="a-9t"></a>形骸消索。<a id="a-9u"></a>故谓之死。<a id="a-9v"></a>人物一统无生不终。</p>
  <p id="a9w">太子曰。<a id="a-9x"></a>夫死痛矣。<a id="a-9y"></a>精神剧矣。<a id="a-9z"></a>生当有此老病死苦。<a id="a-A0"></a>莫不热中。<a id="a-A1"></a>迫而就之。<a id="a-A2"></a>不亦苦乎。<a id="a-A3"></a>吾见死者。<a id="a-A4"></a>形坏体化。<a id="a-A5"></a>而神不灭。<a id="a-A6"></a>随行善恶。<a id="a-A7"></a>祸福自追。<a id="a-A8"></a>富贵无常。<a id="a-A9"></a>身为危城。<a id="a-AA"></a>是故圣人。<a id="a-AB"></a>常以身为患。<a id="a-AC"></a>而愚者保之。<a id="a-AD"></a>至死无厌。<a id="a-AE"></a>吾不能复以死受生。<a id="a-AF"></a>往来五道。<a id="a-AG"></a>劳我精神。<a id="a-AH"></a>回车而还。<a id="a-AI"></a>愍念天下有此三苦。<a id="a-AJ"></a>忧不能食。<a id="a-AK"></a>王益不乐。<a id="a-AL"></a>曰国是汝有。<a id="a-AM"></a>当理人物。<a id="a-AN"></a>何为远虑。<a id="a-AO"></a>以自疲苦。<a id="a-AP"></a>复增五百妓女。<a id="a-AQ"></a>以娱乐之。</p>
  <p id="aAR">太子至年十七。<a id="a-AS"></a>王为纳妃。<a id="a-AT"></a>简阅国中名女数千。<a id="a-AU"></a>无可意者。<a id="a-AV"></a>最后一女。<a id="a-AW"></a>名曰瞿夷。<a id="a-AX"></a>端正好洁。<a id="a-AY"></a>天下第一。<a id="a-AZ"></a>贤才过人。<a id="a-Aa"></a>礼义备举。<a id="a-Ab"></a>是则宿命卖华女也。<a id="a-Ac"></a>女子虽纳。<a id="a-Ad"></a>久而不接。<a id="a-Ae"></a>妇人之情欲。<a id="a-Af"></a>有附近之意。<a id="a-Ag"></a>太子曰。<a id="a-Ah"></a>常得好华。<a id="a-Ai"></a>置我中间。<a id="a-Aj"></a>共视之。<a id="a-Ak"></a>宁好乎。<a id="a-Al"></a>瞿夷即具好华。<a id="a-Am"></a>又欲近之。<a id="a-An"></a>太子曰。<a id="a-Ao"></a>却此华有汁。<a id="a-Ap"></a>污瘀床席。<a id="a-Aq"></a>久后复曰。<a id="a-Ar"></a>得好白氎。<a id="a-As"></a>置我中间。<a id="a-At"></a>两人观之不亦好乎。<a id="a-Au"></a>妇即具[疊*毛]。<a id="a-Av"></a>又有近意。<a id="a-Aw"></a>太子曰。<a id="a-Ax"></a>却汝有污垢。<a id="a-Ay"></a>必污此[疊*毛]。<a id="a-Az"></a>妇不敢近。<a id="a-B0"></a>傍侧侍女。<a id="a-B1"></a>咸有疑意。<a id="a-B2"></a>谓不能男。<a id="a-B3"></a>太子以手指妃腹曰。<a id="a-B4"></a>却后六年。<a id="a-B5"></a>尔当生男。<a id="a-B6"></a>遂以有身。<a id="a-B7"></a>于是太子。<a id="a-B8"></a>复启游观。<a id="a-B9"></a>出北城门。<a id="a-BA"></a>天帝复化作沙门。<a id="a-BB"></a>法服持钵。<a id="a-BC"></a>视地而行。<a id="a-BD"></a>太子问曰。<a id="a-BE"></a>此为何人。<a id="a-BF"></a>其仆曰。<a id="a-BG"></a>沙门也。<a id="a-BH"></a>何谓沙门。<a id="a-BI"></a>对曰。<a id="a-BJ"></a>盖闻。<a id="a-BK"></a>沙门之为道也。<a id="a-BL"></a>舍家妻子。<a id="a-BM"></a>捐弃爱欲。<a id="a-BN"></a>断绝六情。<a id="a-BO"></a>守戒无为。<a id="a-BP"></a>其道清净。<a id="a-BQ"></a>得一心者。<a id="a-BR"></a>则万邪灭矣。</p>
  <p id="aBS">一心之道。<a id="a-BT"></a>谓之罗汉。<a id="a-BU"></a>罗汉者真人也。<a id="a-BV"></a>声色不能污。<a id="a-BW"></a>荣位不能屈。<a id="a-BX"></a>难动如地。<a id="a-BY"></a>已免忧苦。<a id="a-BZ"></a>存亡自在。<a id="a-Ba"></a>太子曰。<a id="a-Bb"></a>善哉唯是为快。<a id="a-Bc"></a>即回车还。<a id="a-Bd"></a>斋思不食。<a id="a-Be"></a>念道清净。<a id="a-Bf"></a>不宜在家。<a id="a-Bg"></a>当处山泽。<a id="a-Bh"></a>研精行禅。<a id="a-Bi"></a>瞿夷心疑。<a id="a-Bj"></a>知其欲去。<a id="a-Bk"></a>坐起不离其侧。<a id="a-Bl"></a>至年十九。<a id="a-Bm"></a>四月八日夜。<a id="a-Bn"></a>天于窗中。<a id="a-Bo"></a>叉手白言。<a id="a-Bp"></a>时可去矣。<a id="a-Bq"></a>太子仰而答曰。<a id="a-Br"></a>迫有侍卫。<a id="a-Bs"></a>欲去无从。<a id="a-Bt"></a>天神即厌其妻诸妓女辈。<a id="a-Bu"></a>皆令卧睡。</p>
  <p id="aBv">太子徐起。<a id="a-Bw"></a>听妻气息。<a id="a-Bx"></a>视众伎女。<a id="a-By"></a>皆如木人。<a id="a-Bz"></a>百节空空。<a id="a-C0"></a>譬如芭蕉。<a id="a-C1"></a>中有乱头猗鼓。<a id="a-C2"></a>委担伏琴。<a id="a-C3"></a>更相荷枕。<a id="a-C4"></a>臂脚垂地。<a id="a-C5"></a>鼻涕目泪。<a id="a-C6"></a>口中流涎。<a id="a-C7"></a>琴瑟筝笛。<a id="a-C8"></a>乐器纵横。<a id="a-C9"></a>鵁鶄鸳鸯。<a id="a-CA"></a>警备之辈。<a id="a-CB"></a>皆悉淳昏而卧。<a id="a-CC"></a>太子遍观。<a id="a-CD"></a>旋视其妻。<a id="a-CE"></a>具见形体。<a id="a-CF"></a>发爪髓脑。<a id="a-CG"></a>骨齿髑髅。<a id="a-CH"></a>皮肤肌肉。<a id="a-CI"></a>筋脉肪血。<a id="a-CJ"></a>心肺脾肾。<a id="a-CK"></a>肝胆肠胃。<a id="a-CL"></a>屎尿涕唾。<a id="a-CM"></a>外为革囊。<a id="a-CN"></a>中盛臭处。<a id="a-CO"></a>无一可奇。<a id="a-CP"></a>强熏以香。<a id="a-CQ"></a>饰以华彩。<a id="a-CR"></a>譬如假借当还。<a id="a-CS"></a>亦不得久计。<a id="a-CT"></a>百年之寿。<a id="a-CU"></a>卧消其半。<a id="a-CV"></a>又多忧患。<a id="a-CW"></a>其乐无几。<a id="a-CX"></a>淫劮败德。<a id="a-CY"></a>令人愚痴。<a id="a-CZ"></a>非彼诸佛别觉真人所称誉也。<a id="a-Ca"></a>故曰。<a id="a-Cb"></a>贪淫致老。<a id="a-Cc"></a>嗔恚致病。<a id="a-Cd"></a>愚痴致死。<a id="a-Ce"></a>除此三者。<a id="a-Cf"></a>乃可得道。</p>
  <p id="aCg">一心念是已。<a id="a-Ch"></a>便起瞻沸星。<a id="a-Ci"></a>夜其过半。<a id="a-Cj"></a>见诸天。<a id="a-Ck"></a>于上叉手。<a id="a-Cl"></a>劝太子去。<a id="a-Cm"></a>即呼车匿。<a id="a-Cn"></a>徐令被马褰裳跨之。<a id="a-Co"></a>徘徊于庭。<a id="a-Cp"></a>念开门当有声。<a id="a-Cq"></a>天王维睒。<a id="a-Cr"></a>久知其意。<a id="a-Cs"></a>即使鬼神。<a id="a-Ct"></a>捧举马足。<a id="a-Cu"></a>并接车匿。<a id="a-Cv"></a>踰出宫城。<a id="a-Cw"></a>到于王田阎浮树下。<a id="a-Cx"></a>明日宫中骚动。<a id="a-Cy"></a>不知太子所在。<a id="a-Cz"></a>千乘万骑。<a id="a-D0"></a>络绎而追。<a id="a-D1"></a>王因自到田上。<a id="a-D2"></a>遥见太子。<a id="a-D3"></a>坐于树下。<a id="a-D4"></a>日光赫烈。<a id="a-D5"></a>树为曲枝。<a id="a-D6"></a>随荫其躯。<a id="a-D7"></a>王悚然悟惊。<a id="a-D8"></a>乃知其神。<a id="a-D9"></a>不识下马。<a id="a-DA"></a>为作礼时。<a id="a-DB"></a>太子亦即前拜曰。<a id="a-DC"></a>自我为子。<a id="a-DD"></a>希曾出国。<a id="a-DE"></a>今一适此。<a id="a-DF"></a>大王何宜抂来。<a id="a-DG"></a>愿用时还。</p>
  <p id="aDH">今我所以欲离世者。<a id="a-DI"></a>以自所见。<a id="a-DJ"></a>恩爱如梦。<a id="a-DK"></a>室家欢娱。<a id="a-DL"></a>皆当别离。<a id="a-DM"></a>贪欲为狱。<a id="a-DN"></a>难得免出。<a id="a-DO"></a>故曰。<a id="a-DP"></a>以欲网自蔽。<a id="a-DQ"></a>以爱盖自覆。<a id="a-DR"></a>自缚于狱。<a id="a-DS"></a>如鱼入笥口。<a id="a-DT"></a>为老死所伺。<a id="a-DU"></a>如犊求母乳。<a id="a-DV"></a>吾恒以是。<a id="a-DW"></a>常自觉悟。<a id="a-DX"></a>愿求自然。<a id="a-DY"></a>欲除众苦。<a id="a-DZ"></a>诸未度者。<a id="a-Da"></a>吾欲度之。<a id="a-Db"></a>诸未解者。<a id="a-Dc"></a>吾欲解之。<a id="a-Dd"></a>诸不安者。<a id="a-De"></a>吾欲安之。<a id="a-Df"></a>未见道者。<a id="a-Dg"></a>欲令得道。<a id="a-Dh"></a>故欲入山求我所愿。<a id="a-Di"></a>得道当还。<a id="a-Dj"></a>不忘此誓。</p>
  <p id="aDk">王知其志固。<a id="a-Dl"></a>惘然不知所言。<a id="a-Dm"></a>便自还宫。<a id="a-Dn"></a>谓瞿夷曰。<a id="a-Do"></a>如吾子心。<a id="a-Dp"></a>清白难动如地。<a id="a-Dq"></a>不乐富贵。<a id="a-Dr"></a>不慕于天下。<a id="a-Ds"></a>唯道是欲。<a id="a-Dt"></a>自期必逮。<a id="a-Du"></a>于是太子。<a id="a-Dv"></a>攀树枝见耕者。<a id="a-Dw"></a>垦壤出虫。<a id="a-Dx"></a>乌随啄吞。<a id="a-Dy"></a>感伤众生。<a id="a-Dz"></a>鱼鳞相咀。<a id="a-E0"></a>其不仁者。<a id="a-E1"></a>为害滋甚。<a id="a-E2"></a>死堕恶道。<a id="a-E3"></a>求出良难。<a id="a-E4"></a>诸天虽乐。<a id="a-E5"></a>而亦非常。<a id="a-E6"></a>福尽则惧。<a id="a-E7"></a>罪至亦怖。<a id="a-E8"></a>祸福相承。<a id="a-E9"></a>生死弥久。<a id="a-EA"></a>观见人间。<a id="a-EB"></a>上至二十八天。<a id="a-EC"></a>贵极而无道。<a id="a-ED"></a>皆与地狱对门。<a id="a-EE"></a>三恶道处。<a id="a-EF"></a>痛酷百端。<a id="a-EG"></a>欢乐暂有。<a id="a-EH"></a>忧畏延长。<a id="a-EI"></a>天地之间。<a id="a-EJ"></a>无一可奇。<a id="a-EK"></a>吾不能复为欲惑矣。</p>
  <p id="aEL">即起上马。<a id="a-EM"></a>将车匿前行数十里。<a id="a-EN"></a>忽然见主五道大神。<a id="a-EO"></a>名曰贲识。<a id="a-EP"></a>最独刚强。<a id="a-EQ"></a>左执弓。<a id="a-ER"></a>右持箭。<a id="a-ES"></a>腰带利剑。<a id="a-ET"></a>所居三道之衢。<a id="a-EU"></a>一曰天道。<a id="a-EV"></a>二曰人道。<a id="a-EW"></a>三曰三恶道。<a id="a-EX"></a>此所谓死者魂神。<a id="a-EY"></a>所当过见者也。<a id="a-EZ"></a>太子到问。<a id="a-Ea"></a>何道所从。<a id="a-Eb"></a>贲识惶懅。<a id="a-Ec"></a>投弓。<a id="a-Ed"></a>释箭。<a id="a-Ee"></a>解剑。<a id="a-Ef"></a>逡巡示以天道曰。<a id="a-Eg"></a>是道可从。</p>
  <p id="aEh">行数十里。<a id="a-Ei"></a>逢两猎客。<a id="a-Ej"></a>太子自念。<a id="a-Ek"></a>我已弃家。<a id="a-El"></a>在此山泽。<a id="a-Em"></a>不宜如凡人被服宝衣有欲态也。<a id="a-En"></a>乃脱身宝裘。<a id="a-Eo"></a>与猎者贸鹿皮衣。<a id="a-Ep"></a>到前下马。<a id="a-Eq"></a>遣车匿还。<a id="a-Er"></a>车匿长跪曰。<a id="a-Es"></a>今随大天。<a id="a-Et"></a>不可独还。<a id="a-Eu"></a>太子曰。<a id="a-Ev"></a>汝可径归。<a id="a-Ew"></a>上白大王。<a id="a-Ex"></a>及谢舍妻。<a id="a-Ey"></a>今求无为大道。<a id="a-Ez"></a>勿以我为忧。<a id="a-F0"></a>即脱宝冠及着身衣。<a id="a-F1"></a>悉付车匿。<a id="a-F2"></a>于是白马。<a id="a-F3"></a>屈膝舐足。<a id="a-F4"></a>泪如连珠。<a id="a-F5"></a>车匿悲泣。<a id="a-F6"></a>随路而啼。<a id="a-F7"></a>顾视太子。<a id="a-F8"></a>已被鹿皮衣。<a id="a-F9"></a>变服去矣。</p>
  <p id="aFA">车匿步牵马还。<a id="a-FB"></a>宫都中外。<a id="a-FC"></a>莫不惆怅。<a id="a-FD"></a>瞿夷啼哭。<a id="a-FE"></a>自投殿下曰。<a id="a-FF"></a>我望太子。<a id="a-FG"></a>如渴欲饮。<a id="a-FH"></a>汝今与马返独空归。<a id="a-FI"></a>前抱马颈。<a id="a-FJ"></a>问太子所在。<a id="a-FK"></a>车匿曰。<a id="a-FL"></a>太子上白大王及谢舍妻。<a id="a-FM"></a>今求无为大道。<a id="a-FN"></a>勿以我为忧。<a id="a-FO"></a>瞿夷啼哭曰。<a id="a-FP"></a>一何薄命。<a id="a-FQ"></a>生亡我所天。<a id="a-FR"></a>为在何许。<a id="a-FS"></a>当那求之。<a id="a-FT"></a>抚马背曰。<a id="a-FU"></a>太子乘汝出。<a id="a-FV"></a>汝何独来归。<a id="a-FW"></a>举国人民。<a id="a-FX"></a>莫不歔欷。<a id="a-FY"></a>王悲噢咿。<a id="a-FZ"></a>涕泣交流。<a id="a-Fa"></a>谓瞿夷曰。<a id="a-Fb"></a>如吾子所觉。<a id="a-Fc"></a>老病死苦。<a id="a-Fd"></a>实为大患。<a id="a-Fe"></a>此神人也。<a id="a-Ff"></a>其生之日。<a id="a-Fg"></a>上帝亲下。<a id="a-Fh"></a>万神侍卫。<a id="a-Fi"></a>符瑞光相。<a id="a-Fj"></a>非世所见。<a id="a-Fk"></a>阿夷相言。<a id="a-Fl"></a>若不乐天下。<a id="a-Fm"></a>而弃家为道者。<a id="a-Fn"></a>必为自然佛。<a id="a-Fo"></a>当度脱万姓。<a id="a-Fp"></a>今辞学道。<a id="a-Fq"></a>乃自然乎。</p>
  <p id="aFr">王欲解瞿夷意。<a id="a-Fs"></a>亦自感激。<a id="a-Ft"></a>即选国中豪贤。<a id="a-Fu"></a>得数千人择有累重多子孙者。<a id="a-Fv"></a>取五人现之。<a id="a-Fw"></a>王曰。<a id="a-Fx"></a>汝等于家长子抱孙。<a id="a-Fy"></a>独曰欢耶。<a id="a-Fz"></a>吾有一子。<a id="a-G0"></a>未曾出门。<a id="a-G1"></a>一旦舍我。<a id="a-G2"></a>远涉深山。<a id="a-G3"></a>溪谷险阻。<a id="a-G4"></a>吉凶之难。<a id="a-G5"></a>寒暑饥渴。<a id="a-G6"></a>谁得知者。<a id="a-G7"></a>烦卿五人。<a id="a-G8"></a>各遣一子。<a id="a-G9"></a>追求索之。<a id="a-GA"></a>得必随侍。<a id="a-GB"></a>如有中道委而还者。<a id="a-GC"></a>吾灭汝族属。<a id="a-GD"></a>于是阿若拘邻等五人。<a id="a-GE"></a>受命追太子。<a id="a-GF"></a>及于深山。<a id="a-GG"></a>随侍数年。<a id="a-GH"></a>太子不与语。<a id="a-GI"></a>自行如故。<a id="a-GJ"></a>陟涉山岗。<a id="a-GK"></a>蔓踰深谷。<a id="a-GL"></a>五人苦之言。<a id="a-GM"></a>此狂人耳。<a id="a-GN"></a>何道之有。<a id="a-GO"></a>行不择路。<a id="a-GP"></a>奚可随也。<a id="a-GQ"></a>设委还者。<a id="a-GR"></a>王灭吾家。<a id="a-GS"></a>不如止此。<a id="a-GT"></a>五人所止。<a id="a-GU"></a>有好泉水。<a id="a-GV"></a>甘果不乏。</p>
  <p id="aGW">太子自去。<a id="a-GX"></a>踰越名山。<a id="a-GY"></a>经摩竭界。<a id="a-GZ"></a>瓶沙王出田猎。<a id="a-Ga"></a>遥见太子。<a id="a-Gb"></a>行山泽中。<a id="a-Gc"></a>即与诸耆长大臣。<a id="a-Gd"></a>俱追见之。<a id="a-Ge"></a>王曰。<a id="a-Gf"></a>太子生多奇异形相炳着。<a id="a-Gg"></a>当君四天下。<a id="a-Gh"></a>为转轮圣王。<a id="a-Gi"></a>四海颙颙。<a id="a-Gj"></a>冀神宝至。<a id="a-Gk"></a>何弃天位。<a id="a-Gl"></a>自放山薮。<a id="a-Gm"></a>必有异见。<a id="a-Gn"></a>愿闻其志。<a id="a-Go"></a>太子答曰。<a id="a-Gp"></a>以吾所见。<a id="a-Gq"></a>天地人物。<a id="a-Gr"></a>出生有死。<a id="a-Gs"></a>剧苦有三。<a id="a-Gt"></a>老病死痛。<a id="a-Gu"></a>不可得离。<a id="a-Gv"></a>计身为苦器。<a id="a-Gw"></a>忧畏无量。<a id="a-Gx"></a>若在尊宠。<a id="a-Gy"></a>则有憍佚。<a id="a-Gz"></a>贪求快意。<a id="a-H0"></a>天下被患。<a id="a-H1"></a>此吾所厌。<a id="a-H2"></a>故欲入山以修其志。<a id="a-H3"></a>诸耆长曰。<a id="a-H4"></a>夫老病死。<a id="a-H5"></a>自世之常。<a id="a-H6"></a>何独预忧。<a id="a-H7"></a>乃弃美号。<a id="a-H8"></a>隐遁潜居。<a id="a-H9"></a>以劳其形。<a id="a-HA"></a>不亦难乎。</p>
  <p id="aHB">太子答曰。<a id="a-HC"></a>如诸君言。<a id="a-HD"></a>不当豫忧。<a id="a-HE"></a>使吾为王。<a id="a-HF"></a>老到病至。<a id="a-HG"></a>若当死时。<a id="a-HH"></a>宁有代我受此厄者不。<a id="a-HI"></a>如无有代。<a id="a-HJ"></a>胡可勿忧。<a id="a-HK"></a>天下虽有慈父孝子。<a id="a-HL"></a>爱彻骨髓。<a id="a-HM"></a>至病死时。<a id="a-HN"></a>不得相代。<a id="a-HO"></a>若此伪身。<a id="a-HP"></a>苦至之日。<a id="a-HQ"></a>虽居高位。<a id="a-HR"></a>六亲在侧。<a id="a-HS"></a>如为盲人设烛。<a id="a-HT"></a>何益于无目者乎。<a id="a-HU"></a>吾观众行。<a id="a-HV"></a>一切无常。<a id="a-HW"></a>皆化非真。<a id="a-HX"></a>乐少苦多。<a id="a-HY"></a>身非己有。<a id="a-HZ"></a>世间虚无。<a id="a-Ha"></a>难得久居。<a id="a-Hb"></a>物生有死。<a id="a-Hc"></a>事成有败。<a id="a-Hd"></a>安则有危。<a id="a-He"></a>得则有亡。<a id="a-Hf"></a>万物纷扰。<a id="a-Hg"></a>皆当归空。<a id="a-Hh"></a>精神无形。<a id="a-Hi"></a>躁浊不明。<a id="a-Hj"></a>行致死生之厄。<a id="a-Hk"></a>非直一受而已。<a id="a-Hl"></a>但为贪欲。<a id="a-Hm"></a>蔽在痴网。<a id="a-Hn"></a>没生死河。<a id="a-Ho"></a>莫之能觉。<a id="a-Hp"></a>故吾欲一心思四空净。<a id="a-Hq"></a>度色灭恚。<a id="a-Hr"></a>断求念空。<a id="a-Hs"></a>无所适莫。<a id="a-Ht"></a>是将反其源。<a id="a-Hu"></a>而归其本。<a id="a-Hv"></a>始出其根。<a id="a-Hw"></a>如我愿得。<a id="a-Hx"></a>乃可大安。</p>
  <p id="aHy">瓶沙王喜曰。<a id="a-Hz"></a>善哉菩萨志妙。<a id="a-I0"></a>世间难有。<a id="a-I1"></a>必得佛道。<a id="a-I2"></a>愿先度我。<a id="a-I3"></a>大子默然而逝。<a id="a-I4"></a>当度尼连禅河。<a id="a-I5"></a>天神为止流令中暂干。<a id="a-I6"></a>大子渡河。<a id="a-I7"></a>行数十里。<a id="a-I8"></a>见三梵志。<a id="a-I9"></a>各与弟子。<a id="a-IA"></a>索居溪边。<a id="a-IB"></a>过问其道。<a id="a-IC"></a>自称言。<a id="a-ID"></a>吾事梵天。<a id="a-IE"></a>奉于日月。<a id="a-IF"></a>日修火祠。<a id="a-IG"></a>唯水是净。<a id="a-IH"></a>菩萨答曰。<a id="a-II"></a>是故生死道耳。<a id="a-IJ"></a>水不常满。<a id="a-IK"></a>火不久热。<a id="a-IL"></a>日出则移。<a id="a-IM"></a>月满则亏。<a id="a-IN"></a>道在清虚。<a id="a-IO"></a>水焉能令人心净。<a id="a-IP"></a>伤之而去。<a id="a-IQ"></a>行起慈心。<a id="a-IR"></a>遍念众生老耄专愚。<a id="a-IS"></a>不免疾病。<a id="a-IT"></a>死丧之痛。<a id="a-IU"></a>欲令解脱。<a id="a-IV"></a>以一其意。<a id="a-IW"></a>而起悲心。<a id="a-IX"></a>愍伤一切。<a id="a-IY"></a>皆有饥渴寒暑得失罪咎艰难之患。<a id="a-IZ"></a>欲令安隐。<a id="a-Ia"></a>以一其意。<a id="a-Ib"></a>而起喜心。<a id="a-Ic"></a>念诸世间。<a id="a-Id"></a>皆有忧苦恐怖遭逢之患。<a id="a-Ie"></a>欲令恬惔以一其意。<a id="a-If"></a>而起护心。<a id="a-Ig"></a>欲度五道八难之生。<a id="a-Ih"></a>愚蔽曚闇。<a id="a-Ii"></a>不见正道。<a id="a-Ij"></a>念欲成济。<a id="a-Ik"></a>使得无为。<a id="a-Il"></a>以一其意。<a id="a-Im"></a>得善不喜。<a id="a-In"></a>逢恶不忧。<a id="a-Io"></a>舍世八事。<a id="a-Ip"></a>利衰毁誉称讥苦乐。<a id="a-Iq"></a>不以倾动。</p>
  <p id="aIr">既历深山。<a id="a-Is"></a>到幽闲处。<a id="a-It"></a>见贝多树。<a id="a-Iu"></a>四望清净。<a id="a-Iv"></a>自念。<a id="a-Iw"></a>我已弃家。<a id="a-Ix"></a>在此山泽。<a id="a-Iy"></a>不宜复饰发如凡人意。<a id="a-Iz"></a>以有栉梳汤沐之念。<a id="a-J0"></a>则失净戒正定慧解度知见意。<a id="a-J1"></a>非道之纯污清净行。<a id="a-J2"></a>当作沙门如菩萨法。<a id="a-J3"></a>天神奉剃刀须发自堕。<a id="a-J4"></a>天受而去。<a id="a-J5"></a>菩萨即拾槀草。<a id="a-J6"></a>以用布地。<a id="a-J7"></a>正基坐。<a id="a-J8"></a>叉手闭目。<a id="a-J9"></a>一心誓言。<a id="a-JA"></a>使吾于此肌骨枯腐。<a id="a-JB"></a>不得佛终不起。<a id="a-JC"></a>天神进食。<a id="a-JD"></a>一不肯受。<a id="a-JE"></a>天令左右。<a id="a-JF"></a>自生麻米。<a id="a-JG"></a>日食一麻一米。<a id="a-JH"></a>以续精气。<a id="a-JI"></a>端坐六年。<a id="a-JJ"></a>形体羸瘦。<a id="a-JK"></a>皮骨相连。<a id="a-JL"></a>玄清靖漠。<a id="a-JM"></a>寂默一心。<a id="a-JN"></a>内思安般。<a id="a-JO"></a>一数二随。<a id="a-JP"></a>三止四观。<a id="a-JQ"></a>五还六净。<a id="a-JR"></a>游志三四。<a id="a-JS"></a>出十二门。<a id="a-JT"></a>无分散意。<a id="a-JU"></a>神通微妙。<a id="a-JV"></a>弃欲恶法。<a id="a-JW"></a>无复五盖。<a id="a-JX"></a>不受五欲。<a id="a-JY"></a>众恶自灭。<a id="a-JZ"></a>念计分明。<a id="a-Ja"></a>思想无为。<a id="a-Jb"></a>譬如健人得胜怨家。<a id="a-Jc"></a>意以清净。<a id="a-Jd"></a>成一禅行。<a id="a-Je"></a>心自开解。<a id="a-Jf"></a>却情欲意。<a id="a-Jg"></a>无恶可改。<a id="a-Jh"></a>不复计视。<a id="a-Ji"></a>念思已灭。<a id="a-Jj"></a>譬如山顶之泉。<a id="a-Jk"></a>水自中出。<a id="a-Jl"></a>盈流于外。<a id="a-Jm"></a>溪谷雨潦。<a id="a-Jn"></a>无缘得入。<a id="a-Jo"></a>恬惔守一。<a id="a-Jp"></a>欣然不移。<a id="a-Jq"></a>成二禅行。<a id="a-Jr"></a>又弃喜意。<a id="a-Js"></a>唯见无淫。<a id="a-Jt"></a>外诸好恶。<a id="a-Ju"></a>一不得入。<a id="a-Jv"></a>内亦不起。<a id="a-Jw"></a>心正身安。<a id="a-Jx"></a>譬如莲华根在水中。<a id="a-Jy"></a>华合未开。<a id="a-Jz"></a>根茎枝叶。<a id="a-K0"></a>润渍水中。<a id="a-K1"></a>以净见真。<a id="a-K2"></a>成三禅行。<a id="a-K3"></a>弃苦乐意。<a id="a-K4"></a>无忧喜想。<a id="a-K5"></a>心不依善。<a id="a-K6"></a>亦不附恶。<a id="a-K7"></a>正在其中。<a id="a-K8"></a>如人沐浴洁净。<a id="a-K9"></a>覆以鲜好白氎。<a id="a-KA"></a>中外俱净。<a id="a-KB"></a>表里无垢。<a id="a-KC"></a>喘息自灭。<a id="a-KD"></a>寂然无变。<a id="a-KE"></a>成四禅行。<a id="a-KF"></a>譬如陶家和埴调柔。<a id="a-KG"></a>中无沙砾。<a id="a-KH"></a>在作何器。<a id="a-KI"></a>精进开发。<a id="a-KJ"></a>无所不能。<a id="a-KK"></a>以得定意。<a id="a-KL"></a>不舍大悲。<a id="a-KM"></a>智慧方便。<a id="a-KN"></a>究畅要妙。<a id="a-KO"></a>通三十七道品之行。<a id="a-KP"></a>所谓四意止。<a id="a-KQ"></a>四意断。<a id="a-KR"></a>四神足念。<a id="a-KS"></a>五根五力。<a id="a-KT"></a>七觉八道。<a id="a-KU"></a>周而复始。<a id="a-KV"></a>无复瑕秽。<a id="a-KW"></a>意在三向一惟向空。<a id="a-KX"></a>念灭不散。<a id="a-KY"></a>无操无舍。<a id="a-KZ"></a>二向无想。<a id="a-Ka"></a>心定不起。<a id="a-Kb"></a>好恶不思。<a id="a-Kc"></a>三向不愿。<a id="a-Kd"></a>不乐三界。<a id="a-Ke"></a>不复生苦。<a id="a-Kf"></a>便得三活。<a id="a-Kg"></a>一离贪欲。<a id="a-Kh"></a>二离嗔恚。<a id="a-Ki"></a>三离愚痴。<a id="a-Kj"></a>无复挂碍。</p>
  <p id="aKk">于是第六化应声天。<a id="a-Kl"></a>天上魔王。<a id="a-Km"></a>见菩萨清净无欲。<a id="a-Kn"></a>精思不懈。<a id="a-Ko"></a>心中烦毒。<a id="a-Kp"></a>饮食不甘。<a id="a-Kq"></a>伎乐不御。<a id="a-Kr"></a>念是道成必大胜我。<a id="a-Ks"></a>欲及其未作佛。<a id="a-Kt"></a>当坏其道意。<a id="a-Ku"></a>魔子萨陀。<a id="a-Kv"></a>前谏父曰。<a id="a-Kw"></a>菩萨行净。<a id="a-Kx"></a>三界无比。<a id="a-Ky"></a>以得自然神通。<a id="a-Kz"></a>众梵诸天亿百。<a id="a-L0"></a>皆往礼侍。<a id="a-L1"></a>此非天王所当沮坏。<a id="a-L2"></a>无为兴恶自亏福也。<a id="a-L3"></a>魔王不听。<a id="a-L4"></a>召三玉女。<a id="a-L5"></a>一名欲妃。<a id="a-L6"></a>二名悦彼。<a id="a-L7"></a>三名快观。<a id="a-L8"></a>使行坏菩萨意。<a id="a-L9"></a>三女皆被罗縠之衣。<a id="a-LA"></a>服天名香璎珞珠宝。<a id="a-LB"></a>极为妖冶巧媚之辞。<a id="a-LC"></a>欲乱其意。<a id="a-LD"></a>菩萨心净。<a id="a-LE"></a>如琉璃珠。<a id="a-LF"></a>不可得污。<a id="a-LG"></a>三女复白曰。<a id="a-LH"></a>仁德至重。<a id="a-LI"></a>诸天所敬。<a id="a-LJ"></a>应有供养故天献我。<a id="a-LK"></a>我等好洁。<a id="a-LL"></a>年在盛时。<a id="a-LM"></a>天女端正。<a id="a-LN"></a>莫有殊我者。<a id="a-LO"></a>愿得晨起夜寐供侍左右。</p>
  <p id="aLP">菩萨答曰。<a id="a-LQ"></a>汝宿有福。<a id="a-LR"></a>受得天身。<a id="a-LS"></a>不惟无常。<a id="a-LT"></a>而作妖媚。<a id="a-LU"></a>形体虽好。<a id="a-LV"></a>而心不端。<a id="a-LW"></a>譬如画瓶中盛臭毒。<a id="a-LX"></a>将以自坏。<a id="a-LY"></a>有何等奇。<a id="a-LZ"></a>福难久居。<a id="a-La"></a>淫恶不善。<a id="a-Lb"></a>自亡其本。<a id="a-Lc"></a>死即当堕三恶道中。<a id="a-Ld"></a>受鸟兽形。<a id="a-Le"></a>欲脱致难。<a id="a-Lf"></a>汝辈乱人正意。<a id="a-Lg"></a>非清净种。<a id="a-Lh"></a>革囊盛屎。<a id="a-Li"></a>而来何为。<a id="a-Lj"></a>去吾不用汝。<a id="a-Lk"></a>其三玉女。<a id="a-Ll"></a>化成老母。<a id="a-Lm"></a>不能自复。<a id="a-Ln"></a>魔王益忿。<a id="a-Lo"></a>更召诸鬼神。<a id="a-Lp"></a>合得一亿八千万众。<a id="a-Lq"></a>皆使变为师子熊罴虎兕象龙牛马犬豕猴猿之形。<a id="a-Lr"></a>不可称言。<a id="a-Ls"></a>虫头人体。<a id="a-Lt"></a>蚖蛇之身。<a id="a-Lu"></a>鼋龟之首。<a id="a-Lv"></a>而六目。<a id="a-Lw"></a>或一颈而多头。<a id="a-Lx"></a>齿牙爪距。<a id="a-Ly"></a>担山吐火。<a id="a-Lz"></a>雷电四绕。<a id="a-M0"></a>擭持戈矛。<a id="a-M1"></a>菩萨慈心。<a id="a-M2"></a>不惊不怖。<a id="a-M3"></a>一毛不动。<a id="a-M4"></a>光颜益好。<a id="a-M5"></a>鬼兵退散。<a id="a-M6"></a>不能得近。<a id="a-M7"></a>魔王自前。<a id="a-M8"></a>与佛相难诘。<a id="a-M9"></a>其辞曰。</p>
  <p id="aMA">比丘何求坐树下　　乐于林薮毒兽间</p>
  <p id="aMB">云起可畏窈冥冥　　天魔围绕不以惊</p>
  <p id="aMC">古有真道佛所行　　恬惔为上除不明</p>
  <p id="aMD">其城最胜法满藏　　吾求斯座决魔王</p>
  <p id="aME">汝当作王转金轮　　七宝自至典四方</p>
  <p id="aMF">所受五欲最无比　　斯处无道起入宫</p>
  <p id="aMG">吾观欲盛吞火铜　　弃国如唾无所贪</p>
  <p id="aMH">得王亦有老死忧　　去此无利勿妄谈</p>
  <p id="aMI">何安坐林而大语　　委国财位守空闲</p>
  <p id="aMJ">不见我兴四部兵　　象马步兵亿八千</p>
  <p id="aMK">已见猴猿师子面　　虎兕毒蛇豕鬼形</p>
  <p id="aML">皆持刀剑擭戈矛　　超踔哮吼满空中</p>
  <p id="aMM">设复亿垓神武备　　为魔如汝来会此</p>
  <p id="aMN">矢刃火攻如风雨　　不先得佛终不起</p>
  <p id="aMO">魔有本愿令我退　　吾亦自誓不虚还</p>
  <p id="aMP">今汝福地何如佛　　于是可知谁得胜</p>
  <p id="aMQ">吾曾终身快布施　　故典六天为魔王</p>
  <p id="aMR">比丘知我宿福行　　自称无量谁为证</p>
  <p id="aMS">吾昔行愿从定光　　受别为佛释迦文</p>
  <p id="aMT">怒畏想尽故坐斯　　意定必解坏汝军</p>
  <p id="aMU">我所奉事诸佛多　　财宝衣食常施人</p>
  <p id="aMV">仁戒积德厚于地　　是以脱想无患难</p>
  <p id="aMW">菩萨即以智慧力　　伸手案地是知我</p>
  <p id="aMX">应时普地砰大动　　魔与官属颠倒堕</p>
  <p id="aMY">魔王败绩怅失利　　惛迷却踞前画地</p>
  <p id="aMZ">其子又晓心乃悟　　即时自归前悔过</p>
  <p id="aMa">吾以不复用兵器　　等行慈心却魔怨</p>
  <p id="aMb">世用兵器动人心　　而我以等汝众生</p>
  <p id="aMc">若调象马虽已调　　然后故态会复生</p>
  <p id="aMd">若得最调如佛性　　已如佛调无不仁</p>
  <p id="aMe">垓天见佛擒魔众　　忍调无想怨自降</p>
  <p id="aMf">诸天欢喜奉华臻　　非法王坏法王胜</p>
  <p id="aMg">本从等意智慧力　　慧能即时攘不祥</p>
  <p id="aMh">能使怨家为弟子　　当礼四等道之证</p>
  <p id="aMi">面如满月色从容　　名闻十方德如山</p>
  <p id="aMj">求佛像貌难得比　　当稽首斯度世仙</p>
 </body>
</html>