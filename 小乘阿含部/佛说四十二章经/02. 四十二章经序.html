<!doctype html>
<html id="z3IBUOlak" data-ver="71">
 <head>
  <meta charset="utf-8">
  <meta author="迦叶摩腾">
  <meta author="竺法兰">
  <meta library="龙藏">
  <meta catalog="小乘阿含部">
  <meta period="宋">
 </head>
 <body>
  <h1 id="a1">四十二章经序</h1>
  <p id="a2">昭文馆大学士中奉大夫掌诸路头陀教特赐圆通玄悟大禅师头陀僧溥光奉敕撰</p>
  <p id="a3">伏闻无上法王。<a id="a-4"></a>为一大事因缘。<a id="a-5"></a>出现世间随机接物。<a id="a-6"></a>演河沙妙义。<a id="a-7"></a>设无量行门。<a id="a-8"></a>运神通四十九年。<a id="a-9"></a>度众生百千万亿。<a id="a-A"></a>将般涅槃嘱累国王大臣。<a id="a-B"></a>宣扬正法续佛慧命。<a id="a-C"></a>斯乃为未来世众生作无穷之利益。<a id="a-D"></a>大慈远被其至矣乎。<a id="a-E"></a>钦惟圣上道贯百王。<a id="a-F"></a>智周庶品。<a id="a-G"></a>每万机之暇。<a id="a-H"></a>弘崇三宝。<a id="a-I"></a>景仰一乘。<a id="a-J"></a>思所以答列圣在天之灵。<a id="a-K"></a>皇太后鞠育之恩。<a id="a-L"></a>既创建大招提。<a id="a-M"></a>博施诸贝典。<a id="a-N"></a>又以为四十二章经。<a id="a-O"></a>乃。</p>
  <p id="aP">释迦如来初成正觉。<a id="a-Q"></a>大弟子众记诸圣言。<a id="a-R"></a>沙门释子臣寮士庶。<a id="a-S"></a>率可遵行。<a id="a-T"></a>适有以前代注本为进者。<a id="a-U"></a>特敕有司一新板本遍颁朝野。<a id="a-V"></a>将使或缁或素。<a id="a-W"></a>若见若闻。<a id="a-X"></a>顶戴奉行。<a id="a-Y"></a>咸登觉地。<a id="a-Z"></a>其深心愿心广大心。<a id="a-a"></a>非聪明睿智孰与。<a id="a-b"></a>于此诏头陀僧(臣)溥光为之序。<a id="a-c"></a>(臣)溥光幸在空门。<a id="a-d"></a>忝为佛子。<a id="a-e"></a>夙承隆眷。<a id="a-f"></a>不敢以固陋辞。<a id="a-g"></a>窃惟能仁所演三藏十二分一切修多罗数等尘沙。<a id="a-h"></a>如华严般若宝积大集涅槃等部。<a id="a-i"></a>文富义博。<a id="a-j"></a>事备理周。<a id="a-k"></a>在龙宫海藏。<a id="a-l"></a>烂若日星。<a id="a-m"></a>而腾兰东迈独持此经。<a id="a-n"></a>适符汉明西迓声教之运。<a id="a-o"></a>而大振玄风于天下后世。<a id="a-p"></a>是其可以常情卜度拟议哉。<a id="a-q"></a>意其必有冥数潜通诸佛密证为震旦。<a id="a-r"></a>万世五乘之大本。<a id="a-s"></a>五性之通达。<a id="a-t"></a>妙道至理。<a id="a-u"></a>存乎其间者欤。<a id="a-v"></a>研其义味。<a id="a-w"></a>盖为佛者在日用修进之际。<a id="a-x"></a>造次颠沛不可须臾离之要旨乎。<a id="a-y"></a>明明天子流布宣扬。<a id="a-z"></a>其犹捧佛日而曲照昏衢。<a id="a-10"></a>滂法雨而普滋群槁。<a id="a-11"></a>上不负如来之嘱累。<a id="a-12"></a>下广开叔世之津梁。<a id="a-13"></a>娑婆界中莫大之良因也。<a id="a-14"></a>昔唐太宗敕书手十人录遗教经。<a id="a-15"></a>遍付诸郡用伸劝勉方之今辰其有间矣。<a id="a-16"></a>(臣)叹咏不足无任欢喜踊跃。<a id="a-17"></a>焚香再拜书于经之首云。</p>
  <p id="a18">皇庆元年正月　日上</p>
 </body>
</html>