<!doctype html>
<html id="z3IBUOiaj" data-ver="57">
 <head>
  <meta charset="utf-8">
  <meta author="迦叶摩腾">
  <meta author="竺法兰">
  <meta library="龙藏">
  <meta catalog="小乘阿含部">
  <meta period="宋">
 </head>
 <body>
  <h1 id="a1">佛教西来玄化应运略录</h1>
  <p id="a2">宋正议大夫安国军节度使开国侯程辉编</p>
  <p id="a3">准五分律说。<a id="a-4"></a>释迦牟尼佛。<a id="a-5"></a>生中印土迦维罗城刹帝利家。<a id="a-6"></a>父名白净饭王。<a id="a-7"></a>母号摩耶。<a id="a-8"></a>右胁而生紫磨金色不绍王位。<a id="a-9"></a>十九踰城至雪山中。<a id="a-A"></a>六年苦行日食麻麦。<a id="a-B"></a>又至象头山学不用处定。<a id="a-C"></a>三年知非遂舍。<a id="a-D"></a>又至郁头蓝学非想定。<a id="a-E"></a>三年知非亦舍。<a id="a-F"></a>即以无心意而受行。<a id="a-G"></a>悉摧伏诸外道。<a id="a-H"></a>世尊时年三十。<a id="a-I"></a>于二月八日明星出时成等正觉。<a id="a-J"></a>于鹿野苑中。<a id="a-K"></a>度憍陈如等五人。<a id="a-L"></a>为教兴之始也。<a id="a-M"></a>又准周书异记说。<a id="a-N"></a>周昭王二十四年甲寅岁四月八日。<a id="a-O"></a>有光来照殿前。<a id="a-P"></a>王问太史苏由。<a id="a-Q"></a>对曰。<a id="a-R"></a>西方当有大圣人生。<a id="a-S"></a>后一千年教流此土。<a id="a-T"></a>至后汉孝明帝永平七年正月十五日。<a id="a-U"></a>帝夜梦金人身长丈六赫奕如日。<a id="a-V"></a>来诣殿前曰。<a id="a-W"></a>声教流传此土。<a id="a-X"></a>帝旦集群臣令占所梦。<a id="a-Y"></a>时通人傅毅对曰。<a id="a-Z"></a>臣览周书异记云。<a id="a-a"></a>西方有大圣人出世。<a id="a-b"></a>灭后千载当有声教流传此土。<a id="a-c"></a>陛下所梦将必是乎。<a id="a-d"></a>帝遂遣王遵等一十八人。<a id="a-e"></a>西访佛法至月氏国。<a id="a-f"></a>遇摩腾竺法兰二菩萨。<a id="a-g"></a>将白氎上画释迦像及四十二章经一卷载以白马。<a id="a-h"></a>同回洛阳。<a id="a-i"></a>时永平十年丁卯十二月三十日也。<a id="a-j"></a>因以腾兰译经之所名白马寺。<a id="a-k"></a>后六年摧伏异道。<a id="a-l"></a>二菩萨踊身虚空。<a id="a-m"></a>为王说偈曰。</p>
  <p id="an">狐非狮子类。<a id="a-o"></a>灯非日月明。<a id="a-p"></a>池无巨海纳。<a id="a-q"></a>丘无嵩岳荣。<a id="a-r"></a>法云垂世界。<a id="a-s"></a>法雨润群萌。<a id="a-t"></a>显通希有事。<a id="a-u"></a>处处化群生。</p>
 </body>
</html>