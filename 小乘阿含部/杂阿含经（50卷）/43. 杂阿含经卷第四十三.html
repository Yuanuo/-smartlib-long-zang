<!doctype html>
<html id="z3IBUEBZ3" data-ver="2183">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十三</h1>
  <p id="a2">如是我闻：<a id="a-3"></a>一时，<a id="a-4"></a>佛住波罗奈国仙人住处鹿野苑中。</p>
  <p id="a5">时，<a id="a-6"></a>有众多比丘集于讲堂，<a id="a-7"></a>作如是论：<a id="a-8"></a>“诸尊，<a id="a-9"></a>如世尊说波罗延低舍弥德勒所问：</p>
  <p id="aA">“‘若知二边者，<a id="a-B"></a>于中永无著，</p>
  <p id="aC">说名大丈夫，<a id="a-D"></a>不顾于五欲，</p>
  <p id="aE">无有烦恼锁，<a id="a-F"></a>超出缝紩忧。<a id="a-G"></a>’</p>
  <p id="aH">“诸尊，<a id="a-I"></a>此有何义？<a id="a-J"></a>云何边？<a id="a-K"></a>云何二边？<a id="a-L"></a>云何为中？<a id="a-M"></a>云何为缝紩？<a id="a-N"></a>云何思？<a id="a-O"></a>以智知，<a id="a-P"></a>以了了；<a id="a-Q"></a>智所知，<a id="a-R"></a>了所了，<a id="a-S"></a>作苦边，<a id="a-T"></a>脱于苦？<a id="a-U"></a>”</p>
  <p id="aV">有一答言：<a id="a-W"></a>“六内入处是一边，<a id="a-X"></a>六外入处是二边，<a id="a-Y"></a>受是其中，<a id="a-Z"></a>爱为缝紩。<a id="a-a"></a>习于受者，<a id="a-b"></a>得彼彼因，<a id="a-c"></a>身渐转增长出生，<a id="a-d"></a>于此即法，<a id="a-e"></a>以智知，<a id="a-f"></a>以了了；<a id="a-g"></a>智所知，<a id="a-h"></a>了所了，<a id="a-i"></a>作苦边，<a id="a-j"></a>脱于苦。<a id="a-k"></a>”</p>
  <p id="al">复有说言：<a id="a-m"></a>“过去世是一边，<a id="a-n"></a>未来世是二边，<a id="a-o"></a>现在世名为中，<a id="a-p"></a>爱为缝紩。<a id="a-q"></a>习近此爱，<a id="a-r"></a>彼彼所因，<a id="a-s"></a>身渐触增长出生，<a id="a-t"></a>乃至脱苦。<a id="a-u"></a>”</p>
  <p id="av">复有说言：<a id="a-w"></a>“乐受者是一边，<a id="a-x"></a>苦受者是二边，<a id="a-y"></a>不苦不乐是其中，<a id="a-z"></a>爱为缝紩。<a id="a-10"></a>习近此爱，<a id="a-11"></a>彼彼所得，<a id="a-12"></a>自身渐触增长出生，<a id="a-13"></a>乃至脱苦。<a id="a-14"></a>”</p>
  <p id="a15">复有说言：<a id="a-16"></a>“有者是一边，<a id="a-17"></a>集是二边，<a id="a-18"></a>受是其中，<a id="a-19"></a>爱为缝紩。<a id="a-1A"></a>如是广说，<a id="a-1B"></a>乃至脱苦。<a id="a-1C"></a>”</p>
  <p id="a1D">复有说言：<a id="a-1E"></a>“身者是一边，<a id="a-1F"></a>身集是二边，<a id="a-1G"></a>爱为缝紩。<a id="a-1H"></a>如是广说，<a id="a-1I"></a>乃至脱苦。<a id="a-1J"></a>”</p>
  <p id="a1K">复有说言：<a id="a-1L"></a>“我等一切所说不同，<a id="a-1M"></a>所谓向来种种异说，<a id="a-1N"></a>要不望知。<a id="a-1O"></a>云何世尊有余之说，<a id="a-1P"></a>波罗延低舍弥德勒所问经？<a id="a-1Q"></a>我等应往具问世尊，<a id="a-1R"></a>如世尊所说，<a id="a-1S"></a>我等奉持。<a id="a-1T"></a>”</p>
  <p id="a1U">尔时，<a id="a-1V"></a>众多比丘诣世尊所，<a id="a-1W"></a>稽首礼足，<a id="a-1X"></a>退坐一面，<a id="a-1Y"></a>白佛言：<a id="a-1Z"></a>“世尊，<a id="a-1a"></a>向诸比丘集于讲堂，<a id="a-1b"></a>作如是言：<a id="a-1c"></a>于世尊所说波罗延低舍弥德勒所问经，<a id="a-1d"></a>所谓二边，<a id="a-1e"></a>乃至脱苦。<a id="a-1f"></a>有人说言：<a id="a-1g"></a>内六入处是说一边，<a id="a-1h"></a>外六入处是说二边，<a id="a-1i"></a>受是其中，<a id="a-1j"></a>爱为缝紩。<a id="a-1k"></a>如前广说，<a id="a-1l"></a>悉不决定，<a id="a-1m"></a>今日故来请问世尊，<a id="a-1n"></a>具问斯义，<a id="a-1o"></a>我等所说，<a id="a-1p"></a>谁得其义？<a id="a-1q"></a>”</p>
  <p id="a1r">佛告诸比丘：<a id="a-1s"></a>“汝等所说，<a id="a-1t"></a>皆是善说，<a id="a-1u"></a>我今当为汝等说有余经。<a id="a-1v"></a>我为波罗延低舍弥德勒有余经说，<a id="a-1w"></a>谓触是一边，<a id="a-1x"></a>触集是二边，<a id="a-1y"></a>受是其中，<a id="a-1z"></a>爱为缝紩。<a id="a-20"></a>习近爱已，<a id="a-21"></a>彼彼所得，<a id="a-22"></a>身缘触增长出生。<a id="a-23"></a>于此法，<a id="a-24"></a>以智知，<a id="a-25"></a>以了了；<a id="a-26"></a>智所知，<a id="a-27"></a>了所了，<a id="a-28"></a>作苦边，<a id="a-29"></a>脱于苦。<a id="a-2A"></a>”</p>
  <p id="a2B">佛说此经已，<a id="a-2C"></a>诸比丘闻佛所说，<a id="a-2D"></a>欢喜奉行。</p>
  <p id="a2E">如是我闻：<a id="a-2F"></a>一时，<a id="a-2G"></a>尊者宾头卢住拘睒弥国瞿师罗园。</p>
  <p id="a2H">时，<a id="a-2I"></a>有婆蹉国王，<a id="a-2J"></a>名优陀延那，<a id="a-2K"></a>诣尊者宾头卢所，<a id="a-2L"></a>共相问讯；<a id="a-2M"></a>问讯已，<a id="a-2N"></a>退坐一面。<a id="a-2O"></a>婆蹉王优陀延那白尊者宾头卢言：<a id="a-2P"></a>“欲有所问，<a id="a-2Q"></a>宁有闲暇见答已不？<a id="a-2R"></a>”</p>
  <p id="a2S">尊者宾头卢答言：<a id="a-2T"></a>“大王，<a id="a-2U"></a>大王且问，<a id="a-2V"></a>知者当答。<a id="a-2W"></a>”</p>
  <p id="a2X">婆蹉王优陀延那问尊者宾头卢：<a id="a-2Y"></a>“何因何缘新学年少比丘于此法、<a id="a-2Z"></a>律，<a id="a-2a"></a>出家未久，<a id="a-2b"></a>极安乐住，<a id="a-2c"></a>诸根欣悦，<a id="a-2d"></a>颜貌清净，<a id="a-2e"></a>肤色鲜白，<a id="a-2f"></a>乐静少动，<a id="a-2g"></a>任他而活，<a id="a-2h"></a>野兽其心，<a id="a-2i"></a>堪能尽寿，<a id="a-2j"></a>修持梵行，<a id="a-2k"></a>纯一清净？<a id="a-2l"></a>”</p>
  <p id="a2m">尊者宾头卢答言：<a id="a-2n"></a>“如佛所说，<a id="a-2o"></a>如来、<a id="a-2p"></a>应、<a id="a-2q"></a>等正觉所知所见，<a id="a-2r"></a>为比丘说：<a id="a-2s"></a>‘汝诸比丘，<a id="a-2t"></a>若见宿人，<a id="a-2u"></a>当作母想；<a id="a-2v"></a>见中年者，<a id="a-2w"></a>作姊妹想；<a id="a-2x"></a>见幼稚者，<a id="a-2y"></a>当作女想。<a id="a-2z"></a>’以是因缘，<a id="a-30"></a>年少比丘于此法、<a id="a-31"></a>律，<a id="a-32"></a>出家未久，<a id="a-33"></a>安隐乐住，<a id="a-34"></a>诸根敷悦，<a id="a-35"></a>颜貌清净，<a id="a-36"></a>肤色鲜白，<a id="a-37"></a>乐静少动，<a id="a-38"></a>任他而活，<a id="a-39"></a>野兽其心，<a id="a-3A"></a>堪能尽寿，<a id="a-3B"></a>修持梵行，<a id="a-3C"></a>纯一清净。<a id="a-3D"></a>”</p>
  <p id="a3E">婆蹉王优陀延那语尊者宾头卢言：<a id="a-3F"></a>“今诸世间贪求之心，<a id="a-3G"></a>若见宿人，<a id="a-3H"></a>而作母想；<a id="a-3I"></a>见中年者，<a id="a-3J"></a>作姊妹想；<a id="a-3K"></a>见幼稚者，<a id="a-3L"></a>而作女想。<a id="a-3M"></a>当于尔时，<a id="a-3N"></a>心亦随起，<a id="a-3O"></a>贪欲烧燃、<a id="a-3P"></a>瞋恚烧燃、<a id="a-3Q"></a>愚痴烧燃，<a id="a-3R"></a>要当更有胜因缘不？<a id="a-3S"></a>”</p>
  <p id="a3T">尊者宾头卢语婆蹉王优陀延那：<a id="a-3U"></a>“更有因缘，<a id="a-3V"></a>如世尊说，<a id="a-3W"></a>如来、<a id="a-3X"></a>应、<a id="a-3Y"></a>等正觉所知所见，<a id="a-3Z"></a>为比丘说：<a id="a-3a"></a>‘此身从足至顶，<a id="a-3b"></a>骨干肉涂，<a id="a-3c"></a>覆以薄皮，<a id="a-3d"></a>种种不净充满其中；<a id="a-3e"></a>周遍观察，<a id="a-3f"></a>发、<a id="a-3g"></a>毛、<a id="a-3h"></a>爪、<a id="a-3i"></a>齿、<a id="a-3j"></a>尘垢、<a id="a-3k"></a>流涎、<a id="a-3l"></a>皮、<a id="a-3m"></a>肉、<a id="a-3n"></a>白骨、<a id="a-3o"></a>筋、<a id="a-3p"></a>脉、<a id="a-3q"></a>心、<a id="a-3r"></a>肝、<a id="a-3s"></a>肺、<a id="a-3t"></a>脾、<a id="a-3u"></a>肾、<a id="a-3v"></a>肠、<a id="a-3w"></a>肚、<a id="a-3x"></a>生藏、<a id="a-3y"></a>熟藏、<a id="a-3z"></a>胞、<a id="a-40"></a>泪、<a id="a-41"></a>汗、<a id="a-42"></a>涕、<a id="a-43"></a>沫、<a id="a-44"></a>肪、<a id="a-45"></a>脂、<a id="a-46"></a>髓、<a id="a-47"></a>痰、<a id="a-48"></a>阴、<a id="a-49"></a>脓、<a id="a-4A"></a>血、<a id="a-4B"></a>脑、<a id="a-4C"></a>汁、<a id="a-4D"></a>屎、<a id="a-4E"></a>溺。<a id="a-4F"></a>’大王，<a id="a-4G"></a>此因此缘故，<a id="a-4H"></a>年少比丘于此法、<a id="a-4I"></a>律，<a id="a-4J"></a>出家未久，<a id="a-4K"></a>安隐乐住，<a id="a-4L"></a>乃至纯一满净。<a id="a-4M"></a>”</p>
  <p id="a4N">婆蹉王优陀延那语尊者宾头卢：<a id="a-4O"></a>“人心飘疾，<a id="a-4P"></a>若观不净，<a id="a-4Q"></a>随净想现。<a id="a-4R"></a>颇更有因缘，<a id="a-4S"></a>令年少比丘于此法、<a id="a-4T"></a>律，<a id="a-4U"></a>出家未久，<a id="a-4V"></a>安隐乐住，<a id="a-4W"></a>乃至纯一满净不？<a id="a-4X"></a>”</p>
  <p id="a4Y">尊者宾头卢言：<a id="a-4Z"></a>“大王，<a id="a-4a"></a>有因有缘，<a id="a-4b"></a>如世尊说，<a id="a-4c"></a>如来、<a id="a-4d"></a>应、<a id="a-4e"></a>等正觉所知所见，<a id="a-4f"></a>告诸比丘：<a id="a-4g"></a>‘汝等应当守护根门，<a id="a-4h"></a>善摄其心。<a id="a-4i"></a>若眼见色时，<a id="a-4j"></a>莫取色相，<a id="a-4k"></a>莫取随形好，<a id="a-4l"></a>增上执持。<a id="a-4m"></a>若于眼根不摄敛住，<a id="a-4n"></a>则世间贪、<a id="a-4o"></a>爱、<a id="a-4p"></a>恶不善法则漏其心，<a id="a-4q"></a>是故汝等当受持眼律仪。<a id="a-4r"></a>耳声、<a id="a-4s"></a>鼻香、<a id="a-4t"></a>舌味、<a id="a-4u"></a>身触、<a id="a-4v"></a>意法亦复如是，<a id="a-4w"></a>乃至受持意律仪。<a id="a-4x"></a>’”</p>
  <p id="a4y">尔时，<a id="a-4z"></a>婆蹉王优陀延那语尊者宾头卢：<a id="a-50"></a>“善哉！<a id="a-51"></a>善说法，<a id="a-52"></a>乃至受持诸根律仪。<a id="a-53"></a>尊者宾头卢，<a id="a-54"></a>我亦如是，<a id="a-55"></a>有时不守护身，<a id="a-56"></a>不持诸根律仪，<a id="a-57"></a>不一其念，<a id="a-58"></a>入于宫中，<a id="a-59"></a>其心极生贪欲炽燃、<a id="a-5A"></a>愚痴烧燃；<a id="a-5B"></a>正使闲房独处，<a id="a-5C"></a>亦复三毒烧燃其心，<a id="a-5D"></a>况复宫中！<a id="a-5E"></a>又我有时善护其身，<a id="a-5F"></a>善摄诸根，<a id="a-5G"></a>专一其念，<a id="a-5H"></a>入于宫中，<a id="a-5I"></a>贪欲、<a id="a-5J"></a>恚、<a id="a-5K"></a>痴不起烧燃其心；<a id="a-5L"></a>于内宫中尚不烧身，<a id="a-5M"></a>亦不烧心，<a id="a-5N"></a>况复闲独！<a id="a-5O"></a>以是之故，<a id="a-5P"></a>此因此缘，<a id="a-5Q"></a>能令年少比丘于此法、<a id="a-5R"></a>律，<a id="a-5S"></a>出家未久，<a id="a-5T"></a>安隐乐住，<a id="a-5U"></a>乃至纯一满净。<a id="a-5V"></a>”</p>
  <p id="a5W">时，<a id="a-5X"></a>婆蹉王优陀延那闻尊者宾头卢所说，<a id="a-5Y"></a>欢喜随喜，<a id="a-5Z"></a>从座起去。</p>
  <p id="a5a">如是我闻：<a id="a-5b"></a>一时，<a id="a-5c"></a>佛住拘睒弥国瞿师罗园。</p>
  <p id="a5d">尔时，<a id="a-5e"></a>世尊告诸比丘：<a id="a-5f"></a>“有手故知有取舍，<a id="a-5g"></a>有足故知有往来，<a id="a-5h"></a>有关节故知有屈伸，<a id="a-5i"></a>有腹故知有饥渴。<a id="a-5j"></a>如是，<a id="a-5k"></a>比丘，<a id="a-5l"></a>有眼故眼触因缘生受，<a id="a-5m"></a>内觉若苦、<a id="a-5n"></a>若乐、<a id="a-5o"></a>不苦不乐；<a id="a-5p"></a>耳、<a id="a-5q"></a>鼻、<a id="a-5r"></a>舌、<a id="a-5s"></a>身、<a id="a-5t"></a>意亦复如是。</p>
  <p id="a5u">“诸比丘，<a id="a-5v"></a>若无手则不知取舍，<a id="a-5w"></a>若无足则不知往来，<a id="a-5x"></a>若无关节则不知有屈伸，<a id="a-5y"></a>若无腹则不知有饥渴。<a id="a-5z"></a>如是，<a id="a-60"></a>诸比丘，<a id="a-61"></a>若无眼则无眼触因缘生受，<a id="a-62"></a>内觉若苦、<a id="a-63"></a>若乐、<a id="a-64"></a>不苦不乐；<a id="a-65"></a>耳、<a id="a-66"></a>鼻、<a id="a-67"></a>舌、<a id="a-68"></a>身、<a id="a-69"></a>意亦复如是。<a id="a-6A"></a>”</p>
  <p id="a6B">佛说此经已，<a id="a-6C"></a>诸比丘闻佛所说，<a id="a-6D"></a>欢喜奉行。</p>
  <p id="a6E">如是我闻：<a id="a-6F"></a>一时，<a id="a-6G"></a>佛住拘睒弥国瞿师罗园。</p>
  <p id="a6H">尔时，<a id="a-6I"></a>世尊告诸比丘：<a id="a-6J"></a>“过去世时有河中草，<a id="a-6K"></a>有龟于中住止。<a id="a-6L"></a>时，<a id="a-6M"></a>有野干饥行觅食，<a id="a-6N"></a>遥见龟虫，<a id="a-6O"></a>疾来捉取。<a id="a-6P"></a>龟虫见来，<a id="a-6Q"></a>即便藏六，<a id="a-6R"></a>野干守伺，<a id="a-6S"></a>冀出头足，<a id="a-6T"></a>欲取食之。<a id="a-6U"></a>久守，<a id="a-6V"></a>龟虫永不出头，<a id="a-6W"></a>亦不出足；<a id="a-6X"></a>野干饥乏，<a id="a-6Y"></a>瞋恚而去。</p>
  <p id="a6Z">“诸比丘，<a id="a-6a"></a>汝等今日亦复如是，<a id="a-6b"></a>知魔波旬常伺汝便，<a id="a-6c"></a>粪汝眼著于色、<a id="a-6d"></a>耳闻声、<a id="a-6e"></a>鼻嗅香、<a id="a-6f"></a>舌尝味、<a id="a-6g"></a>身觉触、<a id="a-6h"></a>意念法，<a id="a-6i"></a>欲令出生染著六境。<a id="a-6j"></a>是故，<a id="a-6k"></a>比丘，<a id="a-6l"></a>汝等今日常当执持眼律仪住，<a id="a-6m"></a>执持眼根律仪住，<a id="a-6n"></a>恶魔波旬不得其便，<a id="a-6o"></a>随出随缘；<a id="a-6p"></a>耳、<a id="a-6q"></a>鼻、<a id="a-6r"></a>舌、<a id="a-6s"></a>身、<a id="a-6t"></a>意亦复如是，<a id="a-6u"></a>于其六根若出若缘，<a id="a-6v"></a>不得其便；<a id="a-6w"></a>犹如龟虫，<a id="a-6x"></a>野干不得其便。<a id="a-6y"></a>”</p>
  <p id="a6z">尔时，<a id="a-70"></a>世尊即说偈言：</p>
  <p id="a71">“龟虫畏野干，<a id="a-72"></a>藏六于壳内，</p>
  <p id="a73">比丘善摄心，<a id="a-74"></a>密藏诸觉想，</p>
  <p id="a75">不依不怖彼，<a id="a-76"></a>覆心勿言说。<a id="a-77"></a>”</p>
  <p id="a78">佛说此经已，<a id="a-79"></a>诸比丘闻佛所说，<a id="a-7A"></a>欢喜奉行。</p>
  <p id="a7B">如是我闻：<a id="a-7C"></a>一时，<a id="a-7D"></a>佛住拘睒弥国瞿师罗园。</p>
  <p id="a7E">尔时，<a id="a-7F"></a>世尊告诸比丘：<a id="a-7G"></a>“譬如[麩-夫+黃]麦著四衢道头，<a id="a-7H"></a>有六壮夫执杖共打，<a id="a-7I"></a>须臾尘碎，<a id="a-7J"></a>有第七人执杖重打。<a id="a-7K"></a>诸比丘，<a id="a-7L"></a>于意云何？<a id="a-7M"></a>如[麩-夫+黃]麦聚，<a id="a-7N"></a>六人共打，<a id="a-7O"></a>七人重打，<a id="a-7P"></a>当极碎不？<a id="a-7Q"></a>”</p>
  <p id="a7R">诸比丘白佛言：<a id="a-7S"></a>“如是，<a id="a-7T"></a>世尊。<a id="a-7U"></a>”</p>
  <p id="a7V">佛告诸比丘：<a id="a-7W"></a>“如是愚痴士夫六触入处之所捶打。<a id="a-7X"></a>何等为六？<a id="a-7Y"></a>谓眼触入处，<a id="a-7Z"></a>常所捶打；<a id="a-7a"></a>耳、<a id="a-7b"></a>鼻、<a id="a-7c"></a>舌、<a id="a-7d"></a>身、<a id="a-7e"></a>意触入处，<a id="a-7f"></a>常所捶打。<a id="a-7g"></a>彼愚痴士夫为六触入处之所捶打，<a id="a-7h"></a>犹复念求当来世有，<a id="a-7i"></a>如第七人重打令碎。<a id="a-7j"></a>比丘，<a id="a-7k"></a>若言是我，<a id="a-7l"></a>是则动摇；<a id="a-7m"></a>言是我所，<a id="a-7n"></a>是则动摇。<a id="a-7o"></a>未来当有，<a id="a-7p"></a>是则动摇；<a id="a-7q"></a>未来当无，<a id="a-7r"></a>是则动摇。<a id="a-7s"></a>当复有色，<a id="a-7t"></a>是则动摇；<a id="a-7u"></a>当复无色，<a id="a-7v"></a>是则动摇。<a id="a-7w"></a>当复有想，<a id="a-7x"></a>是则动摇；<a id="a-7y"></a>当复无想，<a id="a-7z"></a>是则动摇；<a id="a-80"></a>当复非有想非无想，<a id="a-81"></a>是则动摇。<a id="a-82"></a>动摇故病，<a id="a-83"></a>动摇故痈，<a id="a-84"></a>动摇故刺，<a id="a-85"></a>动摇故著。<a id="a-86"></a>正观察动摇故苦者，<a id="a-87"></a>得不动摇心，<a id="a-88"></a>多修习住，<a id="a-89"></a>系念正知。<a id="a-8A"></a>如动摇，<a id="a-8B"></a>如是思量虚诳，<a id="a-8C"></a>有行因爱。<a id="a-8D"></a>言我，<a id="a-8E"></a>是则为爱；<a id="a-8F"></a>言我所，<a id="a-8G"></a>是则为爱。<a id="a-8H"></a>言当来有，<a id="a-8I"></a>是则为爱；<a id="a-8J"></a>言当来无，<a id="a-8K"></a>是则为爱。<a id="a-8L"></a>当有色，<a id="a-8M"></a>是则为爱；<a id="a-8N"></a>当无色，<a id="a-8O"></a>是则为爱。<a id="a-8P"></a>当有想，<a id="a-8Q"></a>是则为爱；<a id="a-8R"></a>当无想，<a id="a-8S"></a>是则为爱；<a id="a-8T"></a>当非想非非想，<a id="a-8U"></a>是则为爱。<a id="a-8V"></a>爱故为病，<a id="a-8W"></a>爱故为痈，<a id="a-8X"></a>爱故为刺。<a id="a-8Y"></a>若善思观察爱生苦者，<a id="a-8Z"></a>当多住离爱心，<a id="a-8a"></a>正念正智。</p>
  <p id="a8b">“诸比丘，<a id="a-8c"></a>过去世时，<a id="a-8d"></a>阿修罗兴军与帝释斗。<a id="a-8e"></a>时，<a id="a-8f"></a>天帝释告三十三天：<a id="a-8g"></a>‘今日诸天、<a id="a-8h"></a>阿修罗共战。<a id="a-8i"></a>若诸天胜，<a id="a-8j"></a>阿修罗不如者，<a id="a-8k"></a>当生执阿修罗，<a id="a-8l"></a>缚以五系，<a id="a-8m"></a>送还天宫。<a id="a-8n"></a>’阿修罗语其众言：<a id="a-8o"></a>‘今阿修罗军与诸天战。<a id="a-8p"></a>若阿修罗胜，<a id="a-8q"></a>诸天不如者，<a id="a-8r"></a>当生执帝释，<a id="a-8s"></a>缚以五系，<a id="a-8t"></a>还归阿修罗宫。<a id="a-8u"></a>’当其战诤，<a id="a-8v"></a>诸天得胜，<a id="a-8w"></a>阿修罗不如。<a id="a-8x"></a>时，<a id="a-8y"></a>三十三天生执毗摩质多罗阿修罗王，<a id="a-8z"></a>缚以五系，<a id="a-90"></a>还归天宫。</p>
  <p id="a91">“尔时，<a id="a-92"></a>毗摩质多罗阿修罗王身被五系，<a id="a-93"></a>置于正法殿上，<a id="a-94"></a>以种种天五欲乐而娱乐之。<a id="a-95"></a>毗摩质多罗阿修罗王作是念：<a id="a-96"></a>‘唯阿修罗贤善聪慧，<a id="a-97"></a>诸天虽善，<a id="a-98"></a>我今且当还归阿修罗宫。<a id="a-99"></a>’作是念时，<a id="a-9A"></a>即自见身被五系缚，<a id="a-9B"></a>诸天五欲自然化没。<a id="a-9C"></a>毗摩质多罗阿修罗王复作是念：<a id="a-9D"></a>‘诸天贤善，<a id="a-9E"></a>智慧明彻，<a id="a-9F"></a>诸阿修罗虽善，<a id="a-9G"></a>我今且当住此天宫。<a id="a-9H"></a>’作是念时，<a id="a-9I"></a>即自见身五缚得解，<a id="a-9J"></a>诸天五欲自然还出。<a id="a-9K"></a>毗摩质多罗阿修罗王乃至有如是微细之缚，<a id="a-9L"></a>魔波旬缚转细。<a id="a-9M"></a>于是心动摇时，<a id="a-9N"></a>魔即随缚；<a id="a-9O"></a>心不动摇，<a id="a-9P"></a>魔即随解。<a id="a-9Q"></a>是故，<a id="a-9R"></a>诸比丘，<a id="a-9S"></a>多住不动摇心，<a id="a-9T"></a>正念正智，<a id="a-9U"></a>应当学！<a id="a-9V"></a>”</p>
  <p id="a9W">佛说此经已，<a id="a-9X"></a>诸比丘闻佛所说，<a id="a-9Y"></a>欢喜奉行。</p>
  <p id="a9Z">如是我闻：<a id="a-9a"></a>一时，<a id="a-9b"></a>佛住拘睒弥国瞿师罗园。</p>
  <p id="a9c">尔时，<a id="a-9d"></a>世尊告诸比丘：<a id="a-9e"></a>“若有比丘、<a id="a-9f"></a>比丘尼，<a id="a-9g"></a>眼识色因缘生，<a id="a-9h"></a>若欲、<a id="a-9i"></a>若贪、<a id="a-9j"></a>若昵、<a id="a-9k"></a>若念、<a id="a-9l"></a>若决定著处，<a id="a-9m"></a>于彼诸心善自防护。<a id="a-9n"></a>所以者何？<a id="a-9o"></a>此等皆是恐畏之道，<a id="a-9p"></a>有碍有难，<a id="a-9q"></a>此恶人所依，<a id="a-9r"></a>非善人所依，<a id="a-9s"></a>是故应自防护。<a id="a-9t"></a>耳、<a id="a-9u"></a>鼻、<a id="a-9v"></a>舌、<a id="a-9w"></a>身、<a id="a-9x"></a>意亦复如是。</p>
  <p id="a9y">“譬如田夫有好田苗，<a id="a-9z"></a>其守田者懒惰放逸，<a id="a-A0"></a>栏牛啖食；<a id="a-A1"></a>愚痴凡夫亦复如是，<a id="a-A2"></a>六触入处乃至放逸亦复如是。<a id="a-A3"></a>若好田苗，<a id="a-A4"></a>其守田者心不放逸，<a id="a-A5"></a>栏牛不食，<a id="a-A6"></a>设复入田，<a id="a-A7"></a>尽驱令出；<a id="a-A8"></a>所谓若心、<a id="a-A9"></a>若意、<a id="a-AA"></a>若识，<a id="a-AB"></a>多闻圣弟子于五欲功德善自摄护，<a id="a-AC"></a>尽心令灭。<a id="a-AD"></a>若好田苗，<a id="a-AE"></a>其守护田者不自放逸，<a id="a-AF"></a>栏牛入境，<a id="a-AG"></a>左手牵鼻，<a id="a-AH"></a>右手执杖，<a id="a-AI"></a>遍身捶打，<a id="a-AJ"></a>驱出其田。<a id="a-AK"></a>诸比丘，<a id="a-AL"></a>于意云何？<a id="a-AM"></a>彼牛遭苦痛已，<a id="a-AN"></a>从村至宅，<a id="a-AO"></a>从宅至村，<a id="a-AP"></a>复当如前过食田苗不？<a id="a-AQ"></a>”</p>
  <p id="aAR">答言：<a id="a-AS"></a>“不也，<a id="a-AT"></a>世尊。<a id="a-AU"></a>”</p>
  <p id="aAV">“所以者何？<a id="a-AW"></a>忆先入田遭捶杖苦故。<a id="a-AX"></a>如是，<a id="a-AY"></a>比丘，<a id="a-AZ"></a>若心、<a id="a-Aa"></a>若意、<a id="a-Ab"></a>若识，<a id="a-Ac"></a>多闻圣弟子于六触入处极生厌离、<a id="a-Ad"></a>恐怖，<a id="a-Ae"></a>内心安住，<a id="a-Af"></a>制令一意。</p>
  <p id="aAg">“诸比丘，<a id="a-Ah"></a>过去世时，<a id="a-Ai"></a>有王闻未曾有好弹琴声，<a id="a-Aj"></a>极生爱乐，<a id="a-Ak"></a>耽湎染著，<a id="a-Al"></a>问诸大臣：<a id="a-Am"></a>‘此何等声？<a id="a-An"></a>甚可爱乐！<a id="a-Ao"></a>’大臣答言：<a id="a-Ap"></a>‘此是琴声。<a id="a-Aq"></a>’语大臣：<a id="a-Ar"></a>‘取彼声来。<a id="a-As"></a>’大臣受教，<a id="a-At"></a>即往取琴来，<a id="a-Au"></a>白言：<a id="a-Av"></a>‘大王，<a id="a-Aw"></a>此是琴作好声者。<a id="a-Ax"></a>’王语大臣：<a id="a-Ay"></a>‘我不用琴，<a id="a-Az"></a>取其先闻可爱乐声来。<a id="a-B0"></a>’大臣答言：<a id="a-B1"></a>‘如此之琴，<a id="a-B2"></a>有众多种具，<a id="a-B3"></a>谓有柄、<a id="a-B4"></a>有槽、<a id="a-B5"></a>有丽、<a id="a-B6"></a>有弦、<a id="a-B7"></a>有皮，<a id="a-B8"></a>巧方便人弹之，<a id="a-B9"></a>得众具因缘乃成音声，<a id="a-BA"></a>非不得众具而有音声。<a id="a-BB"></a>前所闻声，<a id="a-BC"></a>久已过去，<a id="a-BD"></a>转亦尽灭，<a id="a-BE"></a>不可持来。<a id="a-BF"></a>’尔时，<a id="a-BG"></a>大王作如是言：<a id="a-BH"></a>‘咄！<a id="a-BI"></a>何用此虚伪物为？<a id="a-BJ"></a>世间琴者是虚伪物，<a id="a-BK"></a>而令世人耽湎染著。<a id="a-BL"></a>汝今持去，<a id="a-BM"></a>片片析破，<a id="a-BN"></a>弃于十方。<a id="a-BO"></a>’大臣受教，<a id="a-BP"></a>析为百分，<a id="a-BQ"></a>弃于处处。<a id="a-BR"></a>如是，<a id="a-BS"></a>比丘，<a id="a-BT"></a>若色、<a id="a-BU"></a>受、<a id="a-BV"></a>想、<a id="a-BW"></a>思、<a id="a-BX"></a>欲，<a id="a-BY"></a>知此诸法无常、<a id="a-BZ"></a>有为、<a id="a-Ba"></a>心因缘生，<a id="a-Bb"></a>而便说言：<a id="a-Bc"></a>‘是我我所。<a id="a-Bd"></a>’彼于异时，<a id="a-Be"></a>一切悉无。<a id="a-Bf"></a>诸比丘，<a id="a-Bg"></a>应作如是平等正智，<a id="a-Bh"></a>如实观察。<a id="a-Bi"></a>”</p>
  <p id="aBj">佛说此经已，<a id="a-Bk"></a>诸比丘闻佛所说，<a id="a-Bl"></a>欢喜奉行。</p>
  <p id="aBm">如是我闻：<a id="a-Bn"></a>一时，<a id="a-Bo"></a>佛住拘睒弥国瞿师罗园。</p>
  <p id="aBp">尔时，<a id="a-Bq"></a>世尊告诸比丘：<a id="a-Br"></a>“如癞病人，<a id="a-Bs"></a>四体疮坏，<a id="a-Bt"></a>入茅荻中，<a id="a-Bu"></a>为诸剌叶针刺所伤，<a id="a-Bv"></a>倍增苦痛；<a id="a-Bw"></a>如是愚痴凡夫六触入处受诸苦痛亦复如是。<a id="a-Bx"></a>如彼癞人，<a id="a-By"></a>为草叶针剌所伤，<a id="a-Bz"></a>脓血流出；<a id="a-C0"></a>如是愚痴凡夫，<a id="a-C1"></a>其性弊暴，<a id="a-C2"></a>六触入处所触则起瞋恚，<a id="a-C3"></a>恶声流出，<a id="a-C4"></a>如彼癞人。<a id="a-C5"></a>所以者何？<a id="a-C6"></a>愚痴无闻凡夫心如癞疮。</p>
  <p id="aC7">“我今当说律仪、<a id="a-C8"></a>不律仪。<a id="a-C9"></a>云何律仪？<a id="a-CA"></a>云何不律仪？<a id="a-CB"></a>愚痴无闻凡夫眼见色已，<a id="a-CC"></a>于可念色而起贪著，<a id="a-CD"></a>不可念色而起瞋恚，<a id="a-CE"></a>于彼次第随生众多觉想相续，<a id="a-CF"></a>不见过患；<a id="a-CG"></a>复见过患，<a id="a-CH"></a>不能除灭，<a id="a-CI"></a>耳、<a id="a-CJ"></a>鼻、<a id="a-CK"></a>舌、<a id="a-CL"></a>身、<a id="a-CM"></a>意亦复如是。<a id="a-CN"></a>比丘，<a id="a-CO"></a>是名不律仪。<a id="a-CP"></a>云何律仪？<a id="a-CQ"></a>多闻圣弟子若眼见色，<a id="a-CR"></a>于可念色不起欲想，<a id="a-CS"></a>不可念色不起恚想，<a id="a-CT"></a>次第不起众多觉想相续住，<a id="a-CU"></a>见色过患；<a id="a-CV"></a>见过患已，<a id="a-CW"></a>能舍离。<a id="a-CX"></a>耳、<a id="a-CY"></a>鼻、<a id="a-CZ"></a>舌、<a id="a-Ca"></a>身、<a id="a-Cb"></a>意亦复如是。<a id="a-Cc"></a>是名律仪。<a id="a-Cd"></a>”</p>
  <p id="aCe">佛说此经已，<a id="a-Cf"></a>诸比丘闻佛所说，<a id="a-Cg"></a>欢喜奉行。</p>
  <p id="aCh">如是我闻：<a id="a-Ci"></a>一时，<a id="a-Cj"></a>佛住拘睒弥国瞿师罗园。</p>
  <p id="aCk">尔时，<a id="a-Cl"></a>世尊告诸比丘：<a id="a-Cm"></a>“譬如士夫游空宅中，<a id="a-Cn"></a>得六种众生：<a id="a-Co"></a>一者、<a id="a-Cp"></a>得狗，<a id="a-Cq"></a>即执其狗，<a id="a-Cr"></a>系著一处；<a id="a-Cs"></a>次得其鸟，<a id="a-Ct"></a>次得毒蛇，<a id="a-Cu"></a>次得野干，<a id="a-Cv"></a>次得失收摩罗，<a id="a-Cw"></a>次得猕猴，<a id="a-Cx"></a>得斯众生，<a id="a-Cy"></a>悉缚一处。<a id="a-Cz"></a>其狗者，<a id="a-D0"></a>乐欲入村。<a id="a-D1"></a>其鸟者，<a id="a-D2"></a>常欲飞空。<a id="a-D3"></a>其蛇者，<a id="a-D4"></a>常欲入穴。<a id="a-D5"></a>其野干者，<a id="a-D6"></a>乐向冢间。<a id="a-D7"></a>失收摩罗者，<a id="a-D8"></a>长欲入海。<a id="a-D9"></a>猕猴者，<a id="a-DA"></a>欲入山林。<a id="a-DB"></a>此六众生悉系一处，<a id="a-DC"></a>所乐不同，<a id="a-DD"></a>各各嗜欲到所安处，<a id="a-DE"></a>各各不相乐于他处，<a id="a-DF"></a>而系缚故，<a id="a-DG"></a>各用其力，<a id="a-DH"></a>向所乐方，<a id="a-DI"></a>而不能脱。</p>
  <p id="aDJ">“如是六根种种境界，<a id="a-DK"></a>各各自求所乐境界，<a id="a-DL"></a>不乐余境界：<a id="a-DM"></a>眼根常求可爱之色，<a id="a-DN"></a>不可意色则生其厌；<a id="a-DO"></a>耳根常求可意之声，<a id="a-DP"></a>不可意声则生其厌；<a id="a-DQ"></a>鼻根常求可意之香，<a id="a-DR"></a>不可意香则生其厌；<a id="a-DS"></a>舌根常求可意之味，<a id="a-DT"></a>不可意味则生其厌；<a id="a-DU"></a>身根常求可意之触，<a id="a-DV"></a>不可意触则生其厌；<a id="a-DW"></a>意根常求可意之法，<a id="a-DX"></a>不可意法则生其厌。<a id="a-DY"></a>此六种根种种行处，<a id="a-DZ"></a>种种境界，<a id="a-Da"></a>各各不求异根境界。<a id="a-Db"></a>此六种根其有力者，<a id="a-Dc"></a>堪能自在，<a id="a-Dd"></a>随觉境界。<a id="a-De"></a>如彼士夫系六众生于其坚柱，<a id="a-Df"></a>正出用力随意而去，<a id="a-Dg"></a>往反疲极，<a id="a-Dh"></a>以绳系故，<a id="a-Di"></a>终依于柱。</p>
  <p id="aDj">“诸比丘，<a id="a-Dk"></a>我说此譬，<a id="a-Dl"></a>欲为汝等显示其义。<a id="a-Dm"></a>六众生者，<a id="a-Dn"></a>譬犹六根；<a id="a-Do"></a>坚柱者，<a id="a-Dp"></a>譬身念处。<a id="a-Dq"></a>若善修习身念处，<a id="a-Dr"></a>有念、<a id="a-Ds"></a>不念色，<a id="a-Dt"></a>见可爱色则不生著，<a id="a-Du"></a>不可爱色则不生厌；<a id="a-Dv"></a>耳声、<a id="a-Dw"></a>鼻香、<a id="a-Dx"></a>舌味、<a id="a-Dy"></a>身触、<a id="a-Dz"></a>意法，<a id="a-E0"></a>于可意法则不求欲，<a id="a-E1"></a>不可意法则不生厌。<a id="a-E2"></a>是故，<a id="a-E3"></a>比丘，<a id="a-E4"></a>当勤修习，<a id="a-E5"></a>多住身念处。<a id="a-E6"></a>”</p>
  <p id="aE7">佛说此经已，<a id="a-E8"></a>诸比丘闻佛所说，<a id="a-E9"></a>欢喜奉行。</p>
  <p id="aEA">如是我闻：<a id="a-EB"></a>一时，<a id="a-EC"></a>佛住拘睒弥国瞿师罗园。</p>
  <p id="aED">尔时，<a id="a-EE"></a>世尊告诸比丘：<a id="a-EF"></a>“譬如有四虺蛇，<a id="a-EG"></a>凶恶毒虐，<a id="a-EH"></a>盛一箧中。<a id="a-EI"></a>时，<a id="a-EJ"></a>有士夫聪明不愚，<a id="a-EK"></a>有智慧，<a id="a-EL"></a>求乐厌苦，<a id="a-EM"></a>求生厌死。<a id="a-EN"></a>时，<a id="a-EO"></a>有一士夫语向士夫言：<a id="a-EP"></a>‘汝今取此箧盛毒蛇，<a id="a-EQ"></a>摩拭洗浴，<a id="a-ER"></a>恩亲养食，<a id="a-ES"></a>出内以时。<a id="a-ET"></a>若四毒蛇脱有恼者，<a id="a-EU"></a>或能杀汝，<a id="a-EV"></a>或令近死，<a id="a-EW"></a>汝当防护。<a id="a-EX"></a>’尔时，<a id="a-EY"></a>士夫恐怖驰走。<a id="a-EZ"></a>忽有五怨，<a id="a-Ea"></a>拔刀随逐，<a id="a-Eb"></a>要求欲杀，<a id="a-Ec"></a>汝当防护。<a id="a-Ed"></a>尔时，<a id="a-Ee"></a>士夫畏四毒蛇及五拔刀怨，<a id="a-Ef"></a>驱驰而走。<a id="a-Eg"></a>人复语言：<a id="a-Eh"></a>‘士夫，<a id="a-Ei"></a>内有六贼，<a id="a-Ej"></a>随逐伺汝，<a id="a-Ek"></a>得便当杀，<a id="a-El"></a>汝当防护。<a id="a-Em"></a>’尔时，<a id="a-En"></a>士夫畏四毒蛇、<a id="a-Eo"></a>五拔刀怨及内六贼，<a id="a-Ep"></a>恐怖驰走，<a id="a-Eq"></a>还入空村，<a id="a-Er"></a>见彼空舍，<a id="a-Es"></a>危朽腐毁，<a id="a-Et"></a>有诸恶物，<a id="a-Eu"></a>捉皆危脆，<a id="a-Ev"></a>无有坚固。<a id="a-Ew"></a>人复语言：<a id="a-Ex"></a>‘士夫，<a id="a-Ey"></a>是空聚落当有群贼，<a id="a-Ez"></a>来必奄害汝。<a id="a-F0"></a>’尔时，<a id="a-F1"></a>士夫畏四毒蛇、<a id="a-F2"></a>五拔刀贼、<a id="a-F3"></a>内六恶贼、<a id="a-F4"></a>空村群贼，<a id="a-F5"></a>而复驰走。<a id="a-F6"></a>忽尔道路临一大河，<a id="a-F7"></a>其水浚急，<a id="a-F8"></a>但见此岸有诸怖畏，<a id="a-F9"></a>而见彼岸安隐快乐，<a id="a-FA"></a>清凉无畏，<a id="a-FB"></a>无桥船可渡得至彼岸，<a id="a-FC"></a>作是思惟：<a id="a-FD"></a>‘我取诸草木，<a id="a-FE"></a>缚束成筏，<a id="a-FF"></a>手足方便，<a id="a-FG"></a>渡至彼岸。<a id="a-FH"></a>’作是念已，<a id="a-FI"></a>即拾草木，<a id="a-FJ"></a>依于岸傍，<a id="a-FK"></a>缚束成筏，<a id="a-FL"></a>手足方便，<a id="a-FM"></a>截流横渡。<a id="a-FN"></a>如是士夫免四毒蛇、<a id="a-FO"></a>五拔刀怨、<a id="a-FP"></a>六内恶贼，<a id="a-FQ"></a>复得脱于空村群贼，<a id="a-FR"></a>渡于浚流，<a id="a-FS"></a>离于此岸种种怖畏，<a id="a-FT"></a>得至彼岸安隐快乐。</p>
  <p id="aFU">“我说此譬，<a id="a-FV"></a>当解其义。<a id="a-FW"></a>比丘，<a id="a-FX"></a>箧者，<a id="a-FY"></a>譬此身色粗四大，<a id="a-FZ"></a>四大所造精血之体，<a id="a-Fa"></a>秽食长养，<a id="a-Fb"></a>沐浴衣服，<a id="a-Fc"></a>无常变坏危脆之法。<a id="a-Fd"></a>毒蛇者，<a id="a-Fe"></a>譬四大，<a id="a-Ff"></a>地界、<a id="a-Fg"></a>水界、<a id="a-Fh"></a>火界、<a id="a-Fi"></a>风界，<a id="a-Fj"></a>地界若诤，<a id="a-Fk"></a>能令身死，<a id="a-Fl"></a>及以近死；<a id="a-Fm"></a>水、<a id="a-Fn"></a>火、<a id="a-Fo"></a>风诤亦复如是。<a id="a-Fp"></a>五拔刀怨者，<a id="a-Fq"></a>譬五受阴。<a id="a-Fr"></a>六内贼者，<a id="a-Fs"></a>譬六爱喜。<a id="a-Ft"></a>空村者，<a id="a-Fu"></a>譬六内入。<a id="a-Fv"></a>善男子，<a id="a-Fw"></a>观察眼入处，<a id="a-Fx"></a>是无常变坏，<a id="a-Fy"></a>执持眼者，<a id="a-Fz"></a>亦是无常虚伪之法；<a id="a-G0"></a>耳、<a id="a-G1"></a>鼻、<a id="a-G2"></a>舌、<a id="a-G3"></a>身、<a id="a-G4"></a>意入处亦复如是。<a id="a-G5"></a>空村群贼者，<a id="a-G6"></a>譬外六入处，<a id="a-G7"></a>眼为可意、<a id="a-G8"></a>不可意色所害；<a id="a-G9"></a>耳声、<a id="a-GA"></a>鼻香、<a id="a-GB"></a>舌味、<a id="a-GC"></a>身触、<a id="a-GD"></a>意，<a id="a-GE"></a>为可意、<a id="a-GF"></a>不可意法所害。<a id="a-GG"></a>浚流者，<a id="a-GH"></a>譬四流，<a id="a-GI"></a>欲流、<a id="a-GJ"></a>有流、<a id="a-GK"></a>见流、<a id="a-GL"></a>无明流。<a id="a-GM"></a>河者，<a id="a-GN"></a>譬三爱，<a id="a-GO"></a>欲爱、<a id="a-GP"></a>色爱、<a id="a-GQ"></a>无色爱。<a id="a-GR"></a>此岸多恐怖者，<a id="a-GS"></a>譬有身。<a id="a-GT"></a>彼岸清凉安乐者，<a id="a-GU"></a>譬无余涅槃。<a id="a-GV"></a>筏者，<a id="a-GW"></a>譬八正道。<a id="a-GX"></a>手足方便截流渡者，<a id="a-GY"></a>譬精进勇猛到彼岸。<a id="a-GZ"></a>婆罗门住处者，<a id="a-Ga"></a>譬如来、<a id="a-Gb"></a>应、<a id="a-Gc"></a>等正觉。<a id="a-Gd"></a>如是，<a id="a-Ge"></a>比丘，<a id="a-Gf"></a>大师慈悲安慰弟子，<a id="a-Gg"></a>为其所作；<a id="a-Gh"></a>我今已作，<a id="a-Gi"></a>汝今亦当作其所作，<a id="a-Gj"></a>于空闲树下，<a id="a-Gk"></a>房舍清净，<a id="a-Gl"></a>敷草为座，<a id="a-Gm"></a>露地、<a id="a-Gn"></a>冢间，<a id="a-Go"></a>远离边坐，<a id="a-Gp"></a>精勤禅思，<a id="a-Gq"></a>慎莫放逸，<a id="a-Gr"></a>令后悔恨！<a id="a-Gs"></a>此则是我教授之法。<a id="a-Gt"></a>”</p>
  <p id="aGu">佛说此经已，<a id="a-Gv"></a>诸比丘闻佛所说，<a id="a-Gw"></a>欢喜奉行。</p>
  <p id="aGx">如是我闻：<a id="a-Gy"></a>一时，<a id="a-Gz"></a>佛住拘睒弥国瞿师罗园。</p>
  <p id="aH0">尔时，<a id="a-H1"></a>世尊告诸比丘：<a id="a-H2"></a>“多闻圣弟子于一切苦法集、<a id="a-H3"></a>灭、<a id="a-H4"></a>味、<a id="a-H5"></a>患、<a id="a-H6"></a>离如实知见，<a id="a-H7"></a>见五欲犹如火坑。<a id="a-H8"></a>如是观察五欲已，<a id="a-H9"></a>于五欲贪、<a id="a-HA"></a>欲爱、<a id="a-HB"></a>欲念、<a id="a-HC"></a>欲著不永覆心，<a id="a-HD"></a>知其欲心行处、<a id="a-HE"></a>住处，<a id="a-HF"></a>而自防闭；<a id="a-HG"></a>行处、<a id="a-HH"></a>住处逆防闭已，<a id="a-HI"></a>随其行处、<a id="a-HJ"></a>住处，<a id="a-HK"></a>世间贪、<a id="a-HL"></a>忧、<a id="a-HM"></a>恶不善法不漏其心。</p>
  <p id="aHN">“云何名为多闻圣弟子于一切苦法集、<a id="a-HO"></a>灭、<a id="a-HP"></a>味、<a id="a-HQ"></a>患、<a id="a-HR"></a>离如实知见？<a id="a-HS"></a>多闻圣弟子于此苦圣谛如实知，<a id="a-HT"></a>此苦集、<a id="a-HU"></a>此苦灭、<a id="a-HV"></a>此苦灭道迹圣谛如实知，<a id="a-HW"></a>是名多闻圣弟子于一切苦法集、<a id="a-HX"></a>灭、<a id="a-HY"></a>味、<a id="a-HZ"></a>患、<a id="a-Ha"></a>离如实知见。</p>
  <p id="aHb">“云何多闻圣弟子见五欲如火坑，<a id="a-Hc"></a>乃至世间贪、<a id="a-Hd"></a>忧、<a id="a-He"></a>恶不善法不永覆心？<a id="a-Hf"></a>譬如近一聚落，<a id="a-Hg"></a>边有深坑，<a id="a-Hh"></a>满中盛火，<a id="a-Hi"></a>无有烟焰。<a id="a-Hj"></a>时，<a id="a-Hk"></a>有士夫不愚不痴，<a id="a-Hl"></a>聪明黠慧，<a id="a-Hm"></a>乐乐厌苦，<a id="a-Hn"></a>乐生恶死。<a id="a-Ho"></a>彼作是念：<a id="a-Hp"></a>‘此有火坑，<a id="a-Hq"></a>满中盛火。<a id="a-Hr"></a>我若堕中，<a id="a-Hs"></a>必死无疑。<a id="a-Ht"></a>’于彼生远、<a id="a-Hu"></a>思远、<a id="a-Hv"></a>欲远。<a id="a-Hw"></a>如是多闻圣弟子见五欲如火坑，<a id="a-Hx"></a>乃至世间贪、<a id="a-Hy"></a>忧、<a id="a-Hz"></a>恶不善法不永覆心；<a id="a-I0"></a>若行处、<a id="a-I1"></a>住处逆防逆知，<a id="a-I2"></a>乃至世间贪、<a id="a-I3"></a>忧、<a id="a-I4"></a>恶不善法不漏其心。</p>
  <p id="aI5">“譬如聚落边有奈林，<a id="a-I6"></a>多诸棘刺，<a id="a-I7"></a>时，<a id="a-I8"></a>有士夫入于林中，<a id="a-I9"></a>有所营作。<a id="a-IA"></a>入林中已，<a id="a-IB"></a>前后左右上下尽有棘刺。<a id="a-IC"></a>尔时，<a id="a-ID"></a>士夫正念而行、<a id="a-IE"></a>正念来去、<a id="a-IF"></a>正念明目、<a id="a-IG"></a>正念端视、<a id="a-IH"></a>正念屈身。<a id="a-II"></a>所以者何？<a id="a-IJ"></a>莫令利刺伤坏身故。<a id="a-IK"></a>多闻圣弟子亦复如是，<a id="a-IL"></a>若依聚落城邑而住，<a id="a-IM"></a>晨朝著衣持钵，<a id="a-IN"></a>入村乞食，<a id="a-IO"></a>善护其身，<a id="a-IP"></a>善执其心，<a id="a-IQ"></a>正念安住、<a id="a-IR"></a>正念而行、<a id="a-IS"></a>正念明目、<a id="a-IT"></a>正念观察。<a id="a-IU"></a>所以者何？<a id="a-IV"></a>莫令利刺伤圣法、<a id="a-IW"></a>律。<a id="a-IX"></a>云何利刺伤圣法、<a id="a-IY"></a>律？<a id="a-IZ"></a>谓可意爱念之色，<a id="a-Ia"></a>是名利刺伤圣法、<a id="a-Ib"></a>律。<a id="a-Ic"></a>云何是可意爱念之色伤圣法、<a id="a-Id"></a>律？<a id="a-Ie"></a>谓五欲功德，<a id="a-If"></a>眼识色生爱念，<a id="a-Ig"></a>长养欲乐；<a id="a-Ih"></a>耳识声、<a id="a-Ii"></a>鼻识香、<a id="a-Ij"></a>舌识味、<a id="a-Ik"></a>身识触生爱念，<a id="a-Il"></a>长养欲乐，<a id="a-Im"></a>是名可爱念色伤圣法、<a id="a-In"></a>律；<a id="a-Io"></a>是名多闻圣弟子所行处、<a id="a-Ip"></a>所住处逆防逆知，<a id="a-Iq"></a>乃至不令世间贪、<a id="a-Ir"></a>忧、<a id="a-Is"></a>不善法以漏其心。</p>
  <p id="aIt">“或时多闻圣弟子失于正念，<a id="a-Iu"></a>生恶不善觉，<a id="a-Iv"></a>长养欲、<a id="a-Iw"></a>长养恚、<a id="a-Ix"></a>长养痴，<a id="a-Iy"></a>是钝根；<a id="a-Iz"></a>多闻圣弟子虽起集灭，<a id="a-J0"></a>以欲覆心。<a id="a-J1"></a>譬如铁丸，<a id="a-J2"></a>烧令极热，<a id="a-J3"></a>以少水洒，<a id="a-J4"></a>寻即干消，<a id="a-J5"></a>如是多闻圣弟子钝根生念，<a id="a-J6"></a>寻灭如是。<a id="a-J7"></a>多闻圣弟子如是行，<a id="a-J8"></a>如是住。<a id="a-J9"></a>若王、<a id="a-JA"></a>大臣若亲往诣其所，<a id="a-JB"></a>请以俸禄，<a id="a-JC"></a>语言：<a id="a-JD"></a>‘男子，<a id="a-JE"></a>何用剃发，<a id="a-JF"></a>执持瓦器，<a id="a-JG"></a>身著袈裟，<a id="a-JH"></a>家家乞食为？<a id="a-JI"></a>不如安慰服五欲乐，<a id="a-JJ"></a>行施作福。<a id="a-JK"></a>’云何，<a id="a-JL"></a>比丘，<a id="a-JM"></a>多闻圣弟子，<a id="a-JN"></a>国王、<a id="a-JO"></a>大臣、<a id="a-JP"></a>诸亲檀越请以俸禄，<a id="a-JQ"></a>彼当还戒退减以不？<a id="a-JR"></a>”</p>
  <p id="aJS">答曰：<a id="a-JT"></a>“不也。<a id="a-JU"></a>所以者何？<a id="a-JV"></a>多闻圣弟子于一切苦法集、<a id="a-JW"></a>灭、<a id="a-JX"></a>味、<a id="a-JY"></a>患、<a id="a-JZ"></a>离如实知见故，<a id="a-Ja"></a>见火坑，<a id="a-Jb"></a>譬五欲，<a id="a-Jc"></a>乃至世间贪、<a id="a-Jd"></a>忧、<a id="a-Je"></a>恶不善法不永覆心，<a id="a-Jf"></a>行处、<a id="a-Jg"></a>住处逆防逆知，<a id="a-Jh"></a>乃至世间贪、<a id="a-Ji"></a>忧、<a id="a-Jj"></a>恶不善法不漏其心。<a id="a-Jk"></a>若复为国王、<a id="a-Jl"></a>大臣、<a id="a-Jm"></a>亲族请以俸禄，<a id="a-Jn"></a>还戒退减，<a id="a-Jo"></a>无有是处！<a id="a-Jp"></a>”</p>
  <p id="aJq">佛告诸比丘：<a id="a-Jr"></a>“善哉！<a id="a-Js"></a>善哉！<a id="a-Jt"></a>彼多闻圣弟子其心长夜临趣、<a id="a-Ju"></a>流注、<a id="a-Jv"></a>浚输，<a id="a-Jw"></a>向于远离，<a id="a-Jx"></a>向于离欲，<a id="a-Jy"></a>而于涅槃，<a id="a-Jz"></a>寂静舍离，<a id="a-K0"></a>乐于涅槃；<a id="a-K1"></a>于有漏处，<a id="a-K2"></a>寂灭清凉。<a id="a-K3"></a>若为国王、<a id="a-K4"></a>长者、<a id="a-K5"></a>亲族所请，<a id="a-K6"></a>还戒退减者，<a id="a-K7"></a>无有是处！<a id="a-K8"></a>余得大苦。<a id="a-K9"></a>譬如恒河，<a id="a-KA"></a>长夜临趣、<a id="a-KB"></a>流注、<a id="a-KC"></a>浚输东方，<a id="a-KD"></a>多众断截，<a id="a-KE"></a>欲令临趣、<a id="a-KF"></a>流注、<a id="a-KG"></a>浚输西方，<a id="a-KH"></a>宁能得不？<a id="a-KI"></a>”</p>
  <p id="aKJ">答言：<a id="a-KK"></a>“不能，<a id="a-KL"></a>世尊。<a id="a-KM"></a>所以者何？<a id="a-KN"></a>恒水长夜流注东方，<a id="a-KO"></a>欲令西流，<a id="a-KP"></a>未而可得，<a id="a-KQ"></a>彼诸大众徒辛苦耳！<a id="a-KR"></a>如是多闻圣弟子长夜临趣、<a id="a-KS"></a>流注、<a id="a-KT"></a>浚输，<a id="a-KU"></a>向于远离，<a id="a-KV"></a>乃至欲令退减，<a id="a-KW"></a>无有是处，<a id="a-KX"></a>徒辛苦耳！<a id="a-KY"></a>”</p>
  <p id="aKZ">佛说此经已，<a id="a-Ka"></a>诸比丘闻佛所说，<a id="a-Kb"></a>欢喜奉行。</p>
  <p id="aKc">如是我闻：<a id="a-Kd"></a>一时，<a id="a-Ke"></a>佛住阿毗阇恒水边。</p>
  <p id="aKf">时，<a id="a-Kg"></a>有比丘来诣佛所，<a id="a-Kh"></a>稽首佛足，<a id="a-Ki"></a>退住一面，<a id="a-Kj"></a>白佛言：<a id="a-Kk"></a>“善哉！<a id="a-Kl"></a>世尊，<a id="a-Km"></a>为我说法。<a id="a-Kn"></a>我闻法已，<a id="a-Ko"></a>独一静处，<a id="a-Kp"></a>专精思惟，<a id="a-Kq"></a>不放逸住，<a id="a-Kr"></a>所以族姓子剃除须发，<a id="a-Ks"></a>正信、<a id="a-Kt"></a>非家、<a id="a-Ku"></a>出家学道，<a id="a-Kv"></a>于上增修梵行，<a id="a-Kw"></a>见法自知作证：<a id="a-Kx"></a>我生已尽，<a id="a-Ky"></a>梵行已立，<a id="a-Kz"></a>所作已作，<a id="a-L0"></a>自知不受后有。<a id="a-L1"></a>”</p>
  <p id="aL2">尔时，<a id="a-L3"></a>世尊观察恒水，<a id="a-L4"></a>见恒水中有一大树，<a id="a-L5"></a>随流而下，<a id="a-L6"></a>语彼比丘：<a id="a-L7"></a>“汝见此恒水中大树流不？<a id="a-L8"></a>”</p>
  <p id="aL9">答言：<a id="a-LA"></a>“已见，<a id="a-LB"></a>世尊。<a id="a-LC"></a>”</p>
  <p id="aLD">佛告比丘：<a id="a-LE"></a>“此大树不著此岸，<a id="a-LF"></a>不著彼岸，<a id="a-LG"></a>不沉水底，<a id="a-LH"></a>不礙洲渚，<a id="a-LI"></a>不入洄澓，<a id="a-LJ"></a>人亦不取，<a id="a-LK"></a>非人不取，<a id="a-LL"></a>又不腐败，<a id="a-LM"></a>当随水流，<a id="a-LN"></a>顺趣、<a id="a-LO"></a>流注、<a id="a-LP"></a>浚输至大海不？<a id="a-LQ"></a>”</p>
  <p id="aLR">比丘白佛：<a id="a-LS"></a>“如是，<a id="a-LT"></a>世尊。<a id="a-LU"></a>”</p>
  <p id="aLV">佛言：<a id="a-LW"></a>“比丘亦复如是，<a id="a-LX"></a>亦不著此岸，<a id="a-LY"></a>不著彼岸，<a id="a-LZ"></a>不沉水底，<a id="a-La"></a>不礙洲渚，<a id="a-Lb"></a>不入洄澓，<a id="a-Lc"></a>人亦不取，<a id="a-Ld"></a>非人不取，<a id="a-Le"></a>又不腐败，<a id="a-Lf"></a>当随水流，<a id="a-Lg"></a>临趣、<a id="a-Lh"></a>流注、<a id="a-Li"></a>浚输涅槃。<a id="a-Lj"></a>”</p>
  <p id="aLk">比丘白佛：<a id="a-Ll"></a>“云何此岸？<a id="a-Lm"></a>云何彼岸？<a id="a-Ln"></a>云何沉没？<a id="a-Lo"></a>云何洲渚？<a id="a-Lp"></a>云何洄澓复？<a id="a-Lq"></a>云何人取？<a id="a-Lr"></a>云何非人取？<a id="a-Ls"></a>云何腐败？<a id="a-Lt"></a>善哉！<a id="a-Lu"></a>世尊，<a id="a-Lv"></a>为我广说。<a id="a-Lw"></a>我闻法已，<a id="a-Lx"></a>当独一静处，<a id="a-Ly"></a>专精思惟，<a id="a-Lz"></a>不放逸住，<a id="a-M0"></a>乃至自知不受后有。<a id="a-M1"></a>”</p>
  <p id="aM2">佛告比丘：<a id="a-M3"></a>“此岸者，<a id="a-M4"></a>谓内六入处。<a id="a-M5"></a>彼岸者，<a id="a-M6"></a>谓六外入处。<a id="a-M7"></a>人取者，<a id="a-M8"></a>犹如有一习近俗人及出家者，<a id="a-M9"></a>若喜、<a id="a-MA"></a>若忧、<a id="a-MB"></a>若苦、<a id="a-MC"></a>若乐，<a id="a-MD"></a>彼彼所作，<a id="a-ME"></a>悉与共同始终相随，<a id="a-MF"></a>是名人取。<a id="a-MG"></a>非人取者，<a id="a-MH"></a>犹如有人愿修梵行：<a id="a-MI"></a>‘我今持戒、<a id="a-MJ"></a>苦行、<a id="a-MK"></a>修诸梵行，<a id="a-ML"></a>当生在处，<a id="a-MM"></a>在处天上。<a id="a-MN"></a>’是非人取。<a id="a-MO"></a>洄澓者，<a id="a-MP"></a>犹如有一还戒退转。<a id="a-MQ"></a>腐败者，<a id="a-MR"></a>犯戒行恶不善法，<a id="a-MS"></a>腐败寡闻，<a id="a-MT"></a>犹莠稗，<a id="a-MU"></a>吹贝之声，<a id="a-MV"></a>非沙门为沙门像，<a id="a-MW"></a>非梵行为梵行像。<a id="a-MX"></a>如是，<a id="a-MY"></a>比丘，<a id="a-MZ"></a>是名不著此彼岸，<a id="a-Ma"></a>乃至浚输涅槃。<a id="a-Mb"></a>”</p>
  <p id="aMc">时，<a id="a-Md"></a>彼比丘闻佛所说，<a id="a-Me"></a>欢喜随喜，<a id="a-Mf"></a>作礼而去。<a id="a-Mg"></a>时，<a id="a-Mh"></a>彼比丘独一静处，<a id="a-Mi"></a>思惟佛所说水流大树经教，<a id="a-Mj"></a>乃至自知不受后有，<a id="a-Mk"></a>得阿罗汉。</p>
  <p id="aMl">时，<a id="a-Mm"></a>有牧牛人，<a id="a-Mn"></a>名难屠，<a id="a-Mo"></a>去佛不远，<a id="a-Mp"></a>执杖牧牛。<a id="a-Mq"></a>比丘去已，<a id="a-Mr"></a>诣世尊所，<a id="a-Ms"></a>稽首礼足，<a id="a-Mt"></a>于一面住，<a id="a-Mu"></a>白佛言：<a id="a-Mv"></a>“世尊，<a id="a-Mw"></a>我今堪能不著此岸，<a id="a-Mx"></a>不著彼岸，<a id="a-My"></a>不沉没，<a id="a-Mz"></a>不礙洲渚，<a id="a-N0"></a>非人所取，<a id="a-N1"></a>不非人取，<a id="a-N2"></a>不入洄澓，<a id="a-N3"></a>亦不腐败，<a id="a-N4"></a>我得于世尊正法、<a id="a-N5"></a>律中出家修梵行不？<a id="a-N6"></a>”</p>
  <p id="aN7">佛告牧牛者：<a id="a-N8"></a>“汝送牛还主不？<a id="a-N9"></a>”</p>
  <p id="aNA">牧牛者言：<a id="a-NB"></a>“诸牛中悉有犊牛，<a id="a-NC"></a>自能还归，<a id="a-ND"></a>不须送也，<a id="a-NE"></a>但当听我出家学道。<a id="a-NF"></a>”</p>
  <p id="aNG">佛告牧牛者：<a id="a-NH"></a>“牛虽能还家，<a id="a-NI"></a>汝今已受人衣食，<a id="a-NJ"></a>要当还报其家主。<a id="a-NK"></a>”</p>
  <p id="aNL">时，<a id="a-NM"></a>牧牛者闻佛教已，<a id="a-NN"></a>欢喜随喜，<a id="a-NO"></a>作礼而去。</p>
  <p id="aNP">时，<a id="a-NQ"></a>尊者舍利弗在此会中，<a id="a-NR"></a>牧牛者去不久，<a id="a-NS"></a>白佛言：<a id="a-NT"></a>“世尊，<a id="a-NU"></a>难屠牧牛者求欲出家，<a id="a-NV"></a>世尊何故遣还归家？<a id="a-NW"></a>”</p>
  <p id="aNX">佛告舍利弗：<a id="a-NY"></a>“难屠牧牛者若还住家受五欲者，<a id="a-NZ"></a>无有是处！<a id="a-Na"></a>牛付主人已，<a id="a-Nb"></a>辄自当还，<a id="a-Nc"></a>于此法、<a id="a-Nd"></a>律出家学道，<a id="a-Ne"></a>净修梵行，<a id="a-Nf"></a>乃至自知不受后有，<a id="a-Ng"></a>得阿罗汉。<a id="a-Nh"></a>”</p>
  <p id="aNi">时，<a id="a-Nj"></a>难屠牧牛者以牛付主人已，<a id="a-Nk"></a>还至佛所，<a id="a-Nl"></a>稽首礼足，<a id="a-Nm"></a>退住一面，<a id="a-Nn"></a>白佛言：<a id="a-No"></a>“世尊，<a id="a-Np"></a>牛已付主，<a id="a-Nq"></a>听我于正法、<a id="a-Nr"></a>律出家学道。<a id="a-Ns"></a>”</p>
  <p id="aNt">佛告难屠牧牛者：<a id="a-Nu"></a>“汝得于此法、<a id="a-Nv"></a>律出家、<a id="a-Nw"></a>受具足，<a id="a-Nx"></a>得比丘分。<a id="a-Ny"></a>”</p>
  <p id="aNz">出家已，<a id="a-O0"></a>思惟，<a id="a-O1"></a>所以族姓子剃除须发，<a id="a-O2"></a>著袈裟衣，<a id="a-O3"></a>正信、<a id="a-O4"></a>非家、<a id="a-O5"></a>出家学道，<a id="a-O6"></a>增修梵行，<a id="a-O7"></a>乃至自知不受后有，<a id="a-O8"></a>成阿罗汉。</p>
  <p id="aO9">如是我闻：<a id="a-OA"></a>一时，<a id="a-OB"></a>佛住舍卫国祇树给孤独园。</p>
  <p id="aOC">时，<a id="a-OD"></a>有异比丘独处坐禅，<a id="a-OE"></a>作是思惟：<a id="a-OF"></a>“比丘云何知、<a id="a-OG"></a>云何见，<a id="a-OH"></a>得见清净？<a id="a-OI"></a>”作是念已，<a id="a-OJ"></a>诣诸比丘，<a id="a-OK"></a>语诸比丘言：<a id="a-OL"></a>“诸尊比丘，<a id="a-OM"></a>云何知、<a id="a-ON"></a>云何见，<a id="a-OO"></a>令见清净？<a id="a-OP"></a>”</p>
  <p id="aOQ">比丘答言：<a id="a-OR"></a>“尊者，<a id="a-OS"></a>于六触入处集、<a id="a-OT"></a>灭、<a id="a-OU"></a>味、<a id="a-OV"></a>患、<a id="a-OW"></a>离如实正知。<a id="a-OX"></a>比丘，<a id="a-OY"></a>作如是知、<a id="a-OZ"></a>如是见者，<a id="a-Oa"></a>得见清净。<a id="a-Ob"></a>”</p>
  <p id="aOc">是比丘闻彼比丘记说，<a id="a-Od"></a>心不欢喜，<a id="a-Oe"></a>复诣余比丘所，<a id="a-Of"></a>问彼比丘言：<a id="a-Og"></a>“诸尊比丘，<a id="a-Oh"></a>云何知、<a id="a-Oi"></a>云何见，<a id="a-Oj"></a>得见清净？<a id="a-Ok"></a>”</p>
  <p id="aOl">彼比丘答言：<a id="a-Om"></a>“于六界集、<a id="a-On"></a>灭、<a id="a-Oo"></a>味、<a id="a-Op"></a>患、<a id="a-Oq"></a>离如实正知。<a id="a-Or"></a>如是，<a id="a-Os"></a>比丘，<a id="a-Ot"></a>如是知、<a id="a-Ou"></a>如是见，<a id="a-Ov"></a>得见清净。<a id="a-Ow"></a>”</p>
  <p id="aOx">时，<a id="a-Oy"></a>比丘闻其记说，<a id="a-Oz"></a>心亦不喜，<a id="a-P0"></a>复诣余比丘，<a id="a-P1"></a>作是问言：<a id="a-P2"></a>“比丘，<a id="a-P3"></a>云何知、<a id="a-P4"></a>云何见，<a id="a-P5"></a>得见清净？<a id="a-P6"></a>”</p>
  <p id="aP7">彼比丘答言：<a id="a-P8"></a>“于五受阴观察，<a id="a-P9"></a>如病、<a id="a-PA"></a>如痈、<a id="a-PB"></a>如刺、<a id="a-PC"></a>如杀，<a id="a-PD"></a>无常、<a id="a-PE"></a>苦、<a id="a-PF"></a>空、<a id="a-PG"></a>非我；<a id="a-PH"></a>作如是知、<a id="a-PI"></a>如是见，<a id="a-PJ"></a>得见清净。<a id="a-PK"></a>”</p>
  <p id="aPL">是比丘闻诸比丘记说，<a id="a-PM"></a>心亦不喜，<a id="a-PN"></a>往诣佛所，<a id="a-PO"></a>稽首礼足，<a id="a-PP"></a>退坐一面，<a id="a-PQ"></a>白佛言：<a id="a-PR"></a>“世尊，<a id="a-PS"></a>我独静思惟：<a id="a-PT"></a>‘比丘云何知、<a id="a-PU"></a>云何见，<a id="a-PV"></a>得见清净？<a id="a-PW"></a>’作是念已，<a id="a-PX"></a>诣诸比丘。<a id="a-PY"></a>”三处所说，<a id="a-PZ"></a>具白世尊，<a id="a-Pa"></a>“我闻彼说，<a id="a-Pb"></a>心不欢喜，<a id="a-Pc"></a>来诣世尊。<a id="a-Pd"></a>故以此义请问世尊，<a id="a-Pe"></a>比丘云何知、<a id="a-Pf"></a>云何见，<a id="a-Pg"></a>得见清净？<a id="a-Ph"></a>”</p>
  <p id="aPi">佛告比丘：<a id="a-Pj"></a>“过去世时，<a id="a-Pk"></a>有一士夫，<a id="a-Pl"></a>未曾见紧兽，<a id="a-Pm"></a>往诣曾见紧兽者，<a id="a-Pn"></a>问曾见紧兽。<a id="a-Po"></a>士夫言：<a id="a-Pp"></a>‘汝知紧兽不？<a id="a-Pq"></a>’答言：<a id="a-Pr"></a>‘知。<a id="a-Ps"></a>’复问：<a id="a-Pt"></a>‘其状云何？<a id="a-Pu"></a>’答言：<a id="a-Pv"></a>‘其色黑如火烧柱。<a id="a-Pw"></a>’当彼见时，<a id="a-Px"></a>紧兽黑色，<a id="a-Py"></a>如火烧柱。<a id="a-Pz"></a>时，<a id="a-Q0"></a>彼士夫闻紧兽黑色如火烧柱，<a id="a-Q1"></a>不大欢喜，<a id="a-Q2"></a>复更诣一曾见紧兽士夫，<a id="a-Q3"></a>复问彼言：<a id="a-Q4"></a>‘汝知紧兽不？<a id="a-Q5"></a>’彼答言：<a id="a-Q6"></a>‘知。<a id="a-Q7"></a>’复问：<a id="a-Q8"></a>‘其状云何？<a id="a-Q9"></a>’彼曾见紧兽士夫答言：<a id="a-QA"></a>‘其色赤而开敷，<a id="a-QB"></a>状似肉段。<a id="a-QC"></a>’彼人见时，<a id="a-QD"></a>紧兽开敷，<a id="a-QE"></a>实似肉段。<a id="a-QF"></a>是士夫闻彼所说，<a id="a-QG"></a>犹复不喜，<a id="a-QH"></a>复更诣余曾见紧兽士夫，<a id="a-QI"></a>问：<a id="a-QJ"></a>‘汝知紧兽不？<a id="a-QK"></a>’答言：<a id="a-QL"></a>‘知。<a id="a-QM"></a>’复问：<a id="a-QN"></a>‘其状云何？<a id="a-QO"></a>’答言：<a id="a-QP"></a>‘毵毵下垂，<a id="a-QQ"></a>如尸利沙果。<a id="a-QR"></a>’是人闻已，<a id="a-QS"></a>心复不喜，<a id="a-QT"></a>复行问余知紧兽者，<a id="a-QU"></a>问：<a id="a-QV"></a>‘汝知紧兽不？<a id="a-QW"></a>’彼答言：<a id="a-QX"></a>‘知。<a id="a-QY"></a>’又问：<a id="a-QZ"></a>‘其状云何？<a id="a-Qa"></a>’彼复答言：<a id="a-Qb"></a>‘其叶青、<a id="a-Qc"></a>其叶滑、<a id="a-Qd"></a>其叶长广，<a id="a-Qe"></a>如尼拘娄陀树。<a id="a-Qf"></a>’如彼士夫问其紧兽，<a id="a-Qg"></a>闻则不喜，<a id="a-Qh"></a>处处更求；<a id="a-Qi"></a>而彼诸人见紧兽者，<a id="a-Qj"></a>随时所见，<a id="a-Qk"></a>而为记说，<a id="a-Ql"></a>是故不同。<a id="a-Qm"></a>如是，<a id="a-Qn"></a>诸比丘，<a id="a-Qo"></a>若于独处专精思惟，<a id="a-Qp"></a>不放逸住，<a id="a-Qq"></a>所因思惟法不起诸漏，<a id="a-Qr"></a>心得解脱，<a id="a-Qs"></a>随彼所见，<a id="a-Qt"></a>而为记说。</p>
  <p id="aQu">“汝今复听我说譬，<a id="a-Qv"></a>其智者以譬喻得解。<a id="a-Qw"></a>譬如有边国王，<a id="a-Qx"></a>善治城壁，<a id="a-Qy"></a>门下坚固，<a id="a-Qz"></a>交道平正，<a id="a-R0"></a>于四城门置四守护，<a id="a-R1"></a>悉皆聪慧，<a id="a-R2"></a>知其来去。<a id="a-R3"></a>当其城中，<a id="a-R4"></a>有四交道，<a id="a-R5"></a>安置床榻，<a id="a-R6"></a>城主坐上。<a id="a-R7"></a>若东方使来，<a id="a-R8"></a>问守门者：<a id="a-R9"></a>‘城主何在？<a id="a-RA"></a>’彼即答言：<a id="a-RB"></a>‘主在城中四交道头，<a id="a-RC"></a>床上而坐。<a id="a-RD"></a>’彼使闻已，<a id="a-RE"></a>往诣城主，<a id="a-RF"></a>受其教令，<a id="a-RG"></a>复道而还。<a id="a-RH"></a>南、<a id="a-RI"></a>西、<a id="a-RJ"></a>北方远使来人，<a id="a-RK"></a>问守门者：<a id="a-RL"></a>‘城主何在？<a id="a-RM"></a>’彼亦答言：<a id="a-RN"></a>‘在其城中四交道头。<a id="a-RO"></a>’彼使闻已，<a id="a-RP"></a>悉诣城主，<a id="a-RQ"></a>受其教令，<a id="a-RR"></a>各还本处。<a id="a-RS"></a>”</p>
  <p id="aRT">佛告比丘：<a id="a-RU"></a>“我说斯譬，<a id="a-RV"></a>今当说义。<a id="a-RW"></a>所谓城者，<a id="a-RX"></a>以譬人身粗色，<a id="a-RY"></a>如箧毒蛇譬经说。<a id="a-RZ"></a>善治城壁者，<a id="a-Ra"></a>谓之正见。<a id="a-Rb"></a>交道平正者，<a id="a-Rc"></a>谓内六入处。<a id="a-Rd"></a>四门者，<a id="a-Re"></a>谓四识住。<a id="a-Rf"></a>四守门者，<a id="a-Rg"></a>谓四念处。<a id="a-Rh"></a>城主者，<a id="a-Ri"></a>谓识受阴。<a id="a-Rj"></a>使者，<a id="a-Rk"></a>谓正观。<a id="a-Rl"></a>如实言者，<a id="a-Rm"></a>谓四真谛。<a id="a-Rn"></a>复道还者，<a id="a-Ro"></a>以八圣道。<a id="a-Rp"></a>”</p>
  <p id="aRq">佛告比丘：<a id="a-Rr"></a>“若大师为弟子所作，<a id="a-Rs"></a>我今已作，<a id="a-Rt"></a>以哀愍故，<a id="a-Ru"></a>如箧毒蛇譬经说。<a id="a-Rv"></a>”</p>
  <p id="aRw">尔时，<a id="a-Rx"></a>比丘闻佛说已，<a id="a-Ry"></a>专精思惟，<a id="a-Rz"></a>不放逸住，<a id="a-S0"></a>增修梵行，<a id="a-S1"></a>至不受后有，<a id="a-S2"></a>成阿罗汉。</p>
  <p id="aS3">如是我闻：<a id="a-S4"></a>一时，<a id="a-S5"></a>世尊释氏人间游行，<a id="a-S6"></a>至迦毗罗卫国，<a id="a-S7"></a>住尼拘娄陀园。</p>
  <p id="aS8">尔时，<a id="a-S9"></a>迦毗罗卫释氏作新讲堂，<a id="a-SA"></a>未有诸沙门、<a id="a-SB"></a>婆罗门、<a id="a-SC"></a>释迦年少及诸人民在中住者，<a id="a-SD"></a>闻世尊来至释氏迦毗罗卫人间游行，<a id="a-SE"></a>住尼拘娄陀园，<a id="a-SF"></a>论苦乐义：<a id="a-SG"></a>“此堂新成，<a id="a-SH"></a>未有住者，<a id="a-SI"></a>可请世尊与诸大众于中供养，<a id="a-SJ"></a>得功德福报，<a id="a-SK"></a>长夜安隐，<a id="a-SL"></a>然后我等当随受用。<a id="a-SM"></a>”作是议已，<a id="a-SN"></a>悉共出城，<a id="a-SO"></a>诣世尊所，<a id="a-SP"></a>稽首礼足，<a id="a-SQ"></a>退坐一面。</p>
  <p id="aSR">尔时，<a id="a-SS"></a>世尊为诸释氏演说要法，<a id="a-ST"></a>示教照喜已，<a id="a-SU"></a>默然而住。<a id="a-SV"></a>时，<a id="a-SW"></a>诸释氏从座起，<a id="a-SX"></a>整衣服，<a id="a-SY"></a>为佛作礼，<a id="a-SZ"></a>右膝著地，<a id="a-Sa"></a>合掌白佛言：<a id="a-Sb"></a>“世尊，<a id="a-Sc"></a>我等释氏新作讲堂，<a id="a-Sd"></a>未有住者，<a id="a-Se"></a>今请世尊及诸大众于中供养，<a id="a-Sf"></a>得功德福利，<a id="a-Sg"></a>长夜安隐，<a id="a-Sh"></a>然后我等当随受用。<a id="a-Si"></a>”</p>
  <p id="aSj">尔时，<a id="a-Sk"></a>世尊默然受请。<a id="a-Sl"></a>时，<a id="a-Sm"></a>诸释氏知世尊受请已，<a id="a-Sn"></a>稽首佛足，<a id="a-So"></a>各还其所，<a id="a-Sp"></a>即以其日，<a id="a-Sq"></a>以车舆经纪，<a id="a-Sr"></a>运其众具，<a id="a-Ss"></a>庄严新堂，<a id="a-St"></a>敷置床座，<a id="a-Su"></a>软草布地，<a id="a-Sv"></a>备香油灯。<a id="a-Sw"></a>众事办已，<a id="a-Sx"></a>往诣佛所，<a id="a-Sy"></a>稽首白言：<a id="a-Sz"></a>“众事办已，<a id="a-T0"></a>惟圣知时。<a id="a-T1"></a>”</p>
  <p id="aT2">尔时，<a id="a-T3"></a>世尊与诸大众前后围绕，<a id="a-T4"></a>至新堂外，<a id="a-T5"></a>洗足已，<a id="a-T6"></a>然后上堂，<a id="a-T7"></a>于中柱下，<a id="a-T8"></a>东向而坐。<a id="a-T9"></a>时，<a id="a-TA"></a>诸比丘亦洗足已，<a id="a-TB"></a>随入讲堂，<a id="a-TC"></a>于世尊后，<a id="a-TD"></a>西面东向，<a id="a-TE"></a>次第而坐。<a id="a-TF"></a>时，<a id="a-TG"></a>诸释氏即于东面西向而坐。<a id="a-TH"></a>尔时，<a id="a-TI"></a>世尊为诸释氏广说要法，<a id="a-TJ"></a>示教照喜已，<a id="a-TK"></a>语诸释氏：<a id="a-TL"></a>“瞿昙，<a id="a-TM"></a>初夜已过，<a id="a-TN"></a>于时可还迦毗罗越。<a id="a-TO"></a>”</p>
  <p id="aTP">时，<a id="a-TQ"></a>诸释氏闻佛所说，<a id="a-TR"></a>欢喜随喜，<a id="a-TS"></a>作礼而去。<a id="a-TT"></a>尔时，<a id="a-TU"></a>世尊知释氏去已，<a id="a-TV"></a>告大目揵连：<a id="a-TW"></a>“汝当为诸比丘说法，<a id="a-TX"></a>我今背疾，<a id="a-TY"></a>当自消息。<a id="a-TZ"></a>”时，<a id="a-Ta"></a>大目揵连默然受教。</p>
  <p id="aTb">尔时，<a id="a-Tc"></a>世尊四亵郁多罗僧安置胁下，<a id="a-Td"></a>卷襞僧伽梨，<a id="a-Te"></a>置于头下，<a id="a-Tf"></a>右胁而卧，<a id="a-Tg"></a>屈膝累足，<a id="a-Th"></a>系念明相，<a id="a-Ti"></a>作起想思惟。</p>
  <p id="aTj">尔时，<a id="a-Tk"></a>大目揵连语诸比丘：<a id="a-Tl"></a>“佛所说法，<a id="a-Tm"></a>初、<a id="a-Tn"></a>中、<a id="a-To"></a>后善，<a id="a-Tp"></a>善义善味，<a id="a-Tq"></a>纯一满净，<a id="a-Tr"></a>清白梵行。<a id="a-Ts"></a>我今当说漏、<a id="a-Tt"></a>不漏法，<a id="a-Tu"></a>汝等谛听！</p>
  <p id="aTv">“云何为漏法？<a id="a-Tw"></a>愚痴无闻凡夫眼见色已，<a id="a-Tx"></a>于可念色而起乐著，<a id="a-Ty"></a>不可念色而起憎恶，<a id="a-Tz"></a>不住身念处，<a id="a-U0"></a>于心解脱、<a id="a-U1"></a>慧解脱无少分智，<a id="a-U2"></a>而起种种恶不善法，<a id="a-U3"></a>不无余灭，<a id="a-U4"></a>不无余永尽；<a id="a-U5"></a>耳、<a id="a-U6"></a>鼻、<a id="a-U7"></a>舌、<a id="a-U8"></a>身、<a id="a-U9"></a>意亦复如是。<a id="a-UA"></a>比丘，<a id="a-UB"></a>如是者，<a id="a-UC"></a>天魔波旬往诣其所，<a id="a-UD"></a>伺其虚短，<a id="a-UE"></a>于其眼色，<a id="a-UF"></a>即得其阙；<a id="a-UG"></a>耳声、<a id="a-UH"></a>鼻香、<a id="a-UI"></a>舌味、<a id="a-UJ"></a>身触、<a id="a-UK"></a>意法亦复如是，<a id="a-UL"></a>即得其阙。<a id="a-UM"></a>譬如枯干草积，<a id="a-UN"></a>四方火起，<a id="a-UO"></a>寻时即烧。<a id="a-UP"></a>如是，<a id="a-UQ"></a>比丘，<a id="a-UR"></a>于其眼色，<a id="a-US"></a>天魔波旬即得其阙。<a id="a-UT"></a>如是，<a id="a-UU"></a>比丘，<a id="a-UV"></a>不胜于色，<a id="a-UW"></a>于耳声、<a id="a-UX"></a>鼻香、<a id="a-UY"></a>舌味、<a id="a-UZ"></a>身触、<a id="a-Ua"></a>意法，<a id="a-Ub"></a>受制于法，<a id="a-Uc"></a>不能胜法，<a id="a-Ud"></a>不胜色，<a id="a-Ue"></a>不胜声、<a id="a-Uf"></a>香、<a id="a-Ug"></a>味、<a id="a-Uh"></a>触、<a id="a-Ui"></a>法，<a id="a-Uj"></a>亦复不胜意不善法、<a id="a-Uk"></a>诸烦恼炽然苦报，<a id="a-Ul"></a>及未来世生、<a id="a-Um"></a>老、<a id="a-Un"></a>病、<a id="a-Uo"></a>死。<a id="a-Up"></a>诸尊，<a id="a-Uq"></a>我从世尊亲受于此诸有漏法，<a id="a-Ur"></a>是名有漏法经。</p>
  <p id="aUs">“云何无漏法经？<a id="a-Ut"></a>多闻圣弟子眼见色，<a id="a-Uu"></a>于可念色不起乐著，<a id="a-Uv"></a>不可念色不起憎恶，<a id="a-Uw"></a>系念而住，<a id="a-Ux"></a>无量心解脱、<a id="a-Uy"></a>慧解脱如实知，<a id="a-Uz"></a>于彼已起恶不善法无余灭尽；<a id="a-V0"></a>耳、<a id="a-V1"></a>鼻、<a id="a-V2"></a>舌、<a id="a-V3"></a>身、<a id="a-V4"></a>意亦复如是。<a id="a-V5"></a>如是像类比丘，<a id="a-V6"></a>弊魔波旬往诣其所，<a id="a-V7"></a>于其眼色伺求其短，<a id="a-V8"></a>不得其短；<a id="a-V9"></a>于耳声、<a id="a-VA"></a>鼻香、<a id="a-VB"></a>舌味、<a id="a-VC"></a>身触、<a id="a-VD"></a>意法伺求其短，<a id="a-VE"></a>不得其短。<a id="a-VF"></a>譬如楼阁，<a id="a-VG"></a>墙壁牢固，<a id="a-VH"></a>窗户重闭，<a id="a-VI"></a>泥涂厚密，<a id="a-VJ"></a>四方火起，<a id="a-VK"></a>不能烧燃。<a id="a-VL"></a>斯等比丘亦复如是，<a id="a-VM"></a>弊魔波旬往诣其所，<a id="a-VN"></a>伺求其短，<a id="a-VO"></a>不得其短。<a id="a-VP"></a>如是比丘能胜彼色，<a id="a-VQ"></a>不为彼色之所胜也；<a id="a-VR"></a>胜于声、<a id="a-VS"></a>香、<a id="a-VT"></a>味、<a id="a-VU"></a>触、<a id="a-VV"></a>法，<a id="a-VW"></a>不为彼法之所胜也。<a id="a-VX"></a>若胜于色，<a id="a-VY"></a>胜于声、<a id="a-VZ"></a>香、<a id="a-Va"></a>味、<a id="a-Vb"></a>触、<a id="a-Vc"></a>法已，<a id="a-Vd"></a>亦复胜于恶不善法、<a id="a-Ve"></a>烦恼炽燃苦报，<a id="a-Vf"></a>及未来世生、<a id="a-Vg"></a>老、<a id="a-Vh"></a>病、<a id="a-Vi"></a>死。<a id="a-Vj"></a>我亲从世尊面受此法，<a id="a-Vk"></a>是名无漏法经。<a id="a-Vl"></a>”</p>
  <p id="aVm">尔时，<a id="a-Vn"></a>世尊知大目揵连说法竟，<a id="a-Vo"></a>起正身坐，<a id="a-Vp"></a>系念在前，<a id="a-Vq"></a>告大目揵连：<a id="a-Vr"></a>“善哉！<a id="a-Vs"></a>善哉！<a id="a-Vt"></a>目揵连，<a id="a-Vu"></a>为人说此经法，<a id="a-Vv"></a>多所饶益，<a id="a-Vw"></a>多所过度，<a id="a-Vx"></a>长夜安乐诸天世人。<a id="a-Vy"></a>”</p>
  <p id="aVz">尔时，<a id="a-W0"></a>世尊告诸比丘：<a id="a-W1"></a>“汝当受持漏、<a id="a-W2"></a>无漏法经，<a id="a-W3"></a>广为人说。<a id="a-W4"></a>所以者何？<a id="a-W5"></a>义具足故，<a id="a-W6"></a>法具足故，<a id="a-W7"></a>梵行具足故，<a id="a-W8"></a>开发神通，<a id="a-W9"></a>正向涅槃；<a id="a-WA"></a>乃至信心善男子，<a id="a-WB"></a>在家出家，<a id="a-WC"></a>当受持读诵，<a id="a-WD"></a>广为人说。<a id="a-WE"></a>”</p>
  <p id="aWF">佛说此经已，<a id="a-WG"></a>诸比丘闻佛所说，<a id="a-WH"></a>欢喜奉行。</p>
  <p id="aWI">如是我闻：<a id="a-WJ"></a>一时，<a id="a-WK"></a>佛住舍卫国祇树给孤独园。</p>
  <p id="aWL">尔时，<a id="a-WM"></a>世尊告诸比丘：<a id="a-WN"></a>“譬如灰河，<a id="a-WO"></a>南岸极热，<a id="a-WP"></a>多诸利刺，<a id="a-WQ"></a>在于暗处，<a id="a-WR"></a>众多罪人在于河中随流漂没。<a id="a-WS"></a>中有一人，<a id="a-WT"></a>不愚不痴，<a id="a-WU"></a>聪明黠慧，<a id="a-WV"></a>乐乐厌苦，<a id="a-WW"></a>乐生厌死，<a id="a-WX"></a>作如是念：<a id="a-WY"></a>‘我今何缘在此灰河，<a id="a-WZ"></a>南岸极热，<a id="a-Wa"></a>又多利刺，<a id="a-Wb"></a>在暗冥处随流漂没？<a id="a-Wc"></a>我当以手足方便，<a id="a-Wd"></a>逆流而上。<a id="a-We"></a>’渐见小明，<a id="a-Wf"></a>其人默念：<a id="a-Wg"></a>‘今已疾殆见此小明。<a id="a-Wh"></a>’复运手足，<a id="a-Wi"></a>勤加方便，<a id="a-Wj"></a>遂见平地，<a id="a-Wk"></a>即住于彼，<a id="a-Wl"></a>观察四方，<a id="a-Wm"></a>见大石山，<a id="a-Wn"></a>不断不坏，<a id="a-Wo"></a>亦不穿穴，<a id="a-Wp"></a>即登而上。<a id="a-Wq"></a>复见清凉八分之水，<a id="a-Wr"></a>所谓冷、<a id="a-Ws"></a>美、<a id="a-Wt"></a>轻、<a id="a-Wu"></a>软、<a id="a-Wv"></a>香、<a id="a-Ww"></a>净，<a id="a-Wx"></a>饮时不噎，<a id="a-Wy"></a>咽中不礙。<a id="a-Wz"></a>饮已安身，<a id="a-X0"></a>即入其中，<a id="a-X1"></a>若浴若饮，<a id="a-X2"></a>离诸恼热。<a id="a-X3"></a>然后复进登大山上，<a id="a-X4"></a>见七种华，<a id="a-X5"></a>谓优钵罗华、<a id="a-X6"></a>钵昙摩华、<a id="a-X7"></a>拘牟头华、<a id="a-X8"></a>分陀利华、<a id="a-X9"></a>修揵提华、<a id="a-XA"></a>弥离头揵提华、<a id="a-XB"></a>阿提目多华。<a id="a-XC"></a>闻华香已，<a id="a-XD"></a>复上石山，<a id="a-XE"></a>见四层阶堂，<a id="a-XF"></a>即坐其上；<a id="a-XG"></a>见五柱帐，<a id="a-XH"></a>即入其中，<a id="a-XI"></a>敛身正坐，<a id="a-XJ"></a>种种枕褥，<a id="a-XK"></a>散华遍布，<a id="a-XL"></a>庄严妙好；<a id="a-XM"></a>而于其中自恣坐卧，<a id="a-XN"></a>凉风四凑，<a id="a-XO"></a>令身安隐，<a id="a-XP"></a>坐高临下，<a id="a-XQ"></a>高声唱言：<a id="a-XR"></a>‘灰河众生诸贤正士，<a id="a-XS"></a>如彼灰河，<a id="a-XT"></a>南岸极热，<a id="a-XU"></a>多诸利刺，<a id="a-XV"></a>其处暗冥，<a id="a-XW"></a>求出于彼河中。<a id="a-XX"></a>’有闻声者，<a id="a-XY"></a>乘声问言：<a id="a-XZ"></a>‘何方得出？<a id="a-Xa"></a>从何处出？<a id="a-Xb"></a>’其中有言：<a id="a-Xc"></a>‘汝何须问何处得出？<a id="a-Xd"></a>彼唤声者亦自不知、<a id="a-Xe"></a>不见从何而出，<a id="a-Xf"></a>彼亦当复在此灰河，<a id="a-Xg"></a>南岸极热，<a id="a-Xh"></a>多诸利刺，<a id="a-Xi"></a>于暗冥中随流来下，<a id="a-Xj"></a>用问彼为？<a id="a-Xk"></a>’</p>
  <p id="aXl">“如是，<a id="a-Xm"></a>比丘，<a id="a-Xn"></a>我说此譬，<a id="a-Xo"></a>今当说义。<a id="a-Xp"></a>灰者，<a id="a-Xq"></a>谓三恶不善觉。<a id="a-Xr"></a>云何三？<a id="a-Xs"></a>欲觉、<a id="a-Xt"></a>恚觉、<a id="a-Xu"></a>害觉。<a id="a-Xv"></a>河者，<a id="a-Xw"></a>谓三爱：<a id="a-Xx"></a>欲爱、<a id="a-Xy"></a>色爱、<a id="a-Xz"></a>无色爱。<a id="a-Y0"></a>南岸极热者，<a id="a-Y1"></a>谓内、<a id="a-Y2"></a>外六入处。<a id="a-Y3"></a>多诸利刺者，<a id="a-Y4"></a>谓五欲功德。<a id="a-Y5"></a>暗冥处者，<a id="a-Y6"></a>谓无明障闭慧眼。<a id="a-Y7"></a>众多人者，<a id="a-Y8"></a>谓愚痴凡夫。<a id="a-Y9"></a>流，<a id="a-YA"></a>谓生死河。<a id="a-YB"></a>中有一人不愚不痴者，<a id="a-YC"></a>谓菩萨摩诃萨。<a id="a-YD"></a>手足方便，<a id="a-YE"></a>逆流上者，<a id="a-YF"></a>谓精勤修学。<a id="a-YG"></a>微见小明者，<a id="a-YH"></a>谓得法忍。<a id="a-YI"></a>得平地者，<a id="a-YJ"></a>谓持戒。<a id="a-YK"></a>观四方者，<a id="a-YL"></a>谓见四真谛。<a id="a-YM"></a>大石山者，<a id="a-YN"></a>谓正见。<a id="a-YO"></a>八分水者，<a id="a-YP"></a>谓八圣道。<a id="a-YQ"></a>七种华者，<a id="a-YR"></a>谓七觉分。<a id="a-YS"></a>四层堂者，<a id="a-YT"></a>谓四如意足。<a id="a-YU"></a>五柱帐者，<a id="a-YV"></a>谓信等五根。<a id="a-YW"></a>正身坐者，<a id="a-YX"></a>谓无余涅槃。<a id="a-YY"></a>散华遍布者，<a id="a-YZ"></a>谓诸禅、<a id="a-Ya"></a>解脱、<a id="a-Yb"></a>三昧、<a id="a-Yc"></a>正受。<a id="a-Yd"></a>自恣坐卧者，<a id="a-Ye"></a>谓如来、<a id="a-Yf"></a>应、<a id="a-Yg"></a>等正觉。<a id="a-Yh"></a>四方风吹者，<a id="a-Yi"></a>谓四增心见法安乐住。<a id="a-Yj"></a>举声唱唤者，<a id="a-Yk"></a>谓转法轮。<a id="a-Yl"></a>彼有人问诸贤正士何处去、<a id="a-Ym"></a>何处出者，<a id="a-Yn"></a>谓舍利弗、<a id="a-Yo"></a>目揵连等诸贤圣比丘。<a id="a-Yp"></a>于中有言‘汝何所问？<a id="a-Yq"></a>彼亦不知不见有所出处，<a id="a-Yr"></a>彼亦当复于此灰河，<a id="a-Ys"></a>南岸极热，<a id="a-Yt"></a>多诸利刺，<a id="a-Yu"></a>于暗冥处随流来下’者，<a id="a-Yv"></a>谓六师等诸邪见辈，<a id="a-Yw"></a>所谓富兰那迦葉、<a id="a-Yx"></a>末伽梨瞿舍梨子、<a id="a-Yy"></a>散阇耶毗罗胝子、<a id="a-Yz"></a>阿耆多枳舍钦婆罗、<a id="a-Z0"></a>伽拘罗迦氈延、<a id="a-Z1"></a>尼揵连陀阇提弗多罗，<a id="a-Z2"></a>及余邪见辈。<a id="a-Z3"></a>如是，<a id="a-Z4"></a>比丘，<a id="a-Z5"></a>大师为诸声闻所作，<a id="a-Z6"></a>我今已作，<a id="a-Z7"></a>汝今当作所作，<a id="a-Z8"></a>如前箧毒蛇说。<a id="a-Z9"></a>”</p>
  <p id="aZA">佛说此经已，<a id="a-ZB"></a>诸比丘闻佛所说，<a id="a-ZC"></a>欢喜奉行。</p>
 </body>
</html>