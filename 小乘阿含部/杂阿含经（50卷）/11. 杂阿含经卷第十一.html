<!doctype html>
<html id="z3IBUCKYX" data-ver="2208">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第十一</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>有异比丘独静思惟：<a id="a-7"></a>“云何为我？<a id="a-8"></a>我何所为？<a id="a-9"></a>何等是我？<a id="a-A"></a>我何所住？<a id="a-B"></a>”从禅觉已，<a id="a-C"></a>往诣佛所，<a id="a-D"></a>稽首礼足，<a id="a-E"></a>退住一面，<a id="a-F"></a>白佛言：<a id="a-G"></a>“世尊，<a id="a-H"></a>我独一静处，<a id="a-I"></a>作是思惟：<a id="a-J"></a>‘云何为我？<a id="a-K"></a>我何所为？<a id="a-L"></a>何法是我？<a id="a-M"></a>我于何住？<a id="a-N"></a>’”</p>
  <p id="aO">佛告比丘：<a id="a-P"></a>“今当为汝说于二法。<a id="a-Q"></a>谛听！<a id="a-R"></a>善思！<a id="a-S"></a>云何为二？<a id="a-T"></a>眼色为二，<a id="a-U"></a>耳声、<a id="a-V"></a>鼻香、<a id="a-W"></a>舌味、<a id="a-X"></a>身触、<a id="a-Y"></a>意法为二，<a id="a-Z"></a>是名二法。<a id="a-a"></a>比丘，<a id="a-b"></a>若有说言：<a id="a-c"></a>‘沙门瞿昙所说二法，<a id="a-d"></a>此非为二。<a id="a-e"></a>我今舍此，<a id="a-f"></a>更立二法。<a id="a-g"></a>’彼但有言，<a id="a-h"></a>数问已不知，<a id="a-i"></a>增其疑惑，<a id="a-j"></a>以非境界故。<a id="a-k"></a>所以者何？<a id="a-l"></a>缘眼、<a id="a-m"></a>色，<a id="a-n"></a>生眼识。</p>
  <p id="ao">“比丘，<a id="a-p"></a>彼眼者，<a id="a-q"></a>是肉形、<a id="a-r"></a>是内、<a id="a-s"></a>是因缘、<a id="a-t"></a>是坚、<a id="a-u"></a>是受，<a id="a-v"></a>是名眼肉形内地界。<a id="a-w"></a>比丘，<a id="a-x"></a>若眼肉形，<a id="a-y"></a>若内、<a id="a-z"></a>若因缘、<a id="a-10"></a>津泽、<a id="a-11"></a>是受，<a id="a-12"></a>是名眼肉形内水界。<a id="a-13"></a>比丘，<a id="a-14"></a>若彼眼肉形，<a id="a-15"></a>若内、<a id="a-16"></a>若因缘、<a id="a-17"></a>明暖、<a id="a-18"></a>是受，<a id="a-19"></a>是名眼肉形内火界。<a id="a-1A"></a>比丘，<a id="a-1B"></a>若彼眼肉形，<a id="a-1C"></a>若内、<a id="a-1D"></a>若因缘、<a id="a-1E"></a>轻瓢动摇、<a id="a-1F"></a>是受，<a id="a-1G"></a>是名眼肉形内风界。<a id="a-1H"></a>比丘，<a id="a-1I"></a>譬如两手和合相对作声，<a id="a-1J"></a>如是缘眼、<a id="a-1K"></a>色，<a id="a-1L"></a>生眼识，<a id="a-1M"></a>三事和合触，<a id="a-1N"></a>触俱生受、<a id="a-1O"></a>想、<a id="a-1P"></a>思，<a id="a-1Q"></a>此等诸法非我、<a id="a-1R"></a>非常；<a id="a-1S"></a>是无常之我，<a id="a-1T"></a>非恒，<a id="a-1U"></a>非安隐、<a id="a-1V"></a>变易之我。<a id="a-1W"></a>所以者何？<a id="a-1X"></a>比丘，<a id="a-1Y"></a>谓生、<a id="a-1Z"></a>老、<a id="a-1a"></a>死、<a id="a-1b"></a>没、<a id="a-1c"></a>受生之法。</p>
  <p id="a1d">“比丘，<a id="a-1e"></a>诸行如幻、<a id="a-1f"></a>如炎，<a id="a-1g"></a>刹那时顷尽朽，<a id="a-1h"></a>不实来实去。<a id="a-1i"></a>是故，<a id="a-1j"></a>比丘，<a id="a-1k"></a>于空诸行当知、<a id="a-1l"></a>当喜、<a id="a-1m"></a>当念；<a id="a-1n"></a>空诸行常、<a id="a-1o"></a>恒、<a id="a-1p"></a>住、<a id="a-1q"></a>不变易法，<a id="a-1r"></a>空无我、<a id="a-1s"></a>我所。<a id="a-1t"></a>譬如明目士夫，<a id="a-1u"></a>手执明灯，<a id="a-1v"></a>入于空室，<a id="a-1w"></a>彼空室观察。<a id="a-1x"></a>如是，<a id="a-1y"></a>比丘，<a id="a-1z"></a>于一切空行、<a id="a-20"></a>空心观察欢喜，<a id="a-21"></a>于空法行常、<a id="a-22"></a>恒、<a id="a-23"></a>住、<a id="a-24"></a>不变易法，<a id="a-25"></a>空我、<a id="a-26"></a>我所。<a id="a-27"></a>如眼、<a id="a-28"></a>耳、<a id="a-29"></a>鼻、<a id="a-2A"></a>舌、<a id="a-2B"></a>身、<a id="a-2C"></a>意法因缘生意识，<a id="a-2D"></a>三事和合触，<a id="a-2E"></a>触俱生受、<a id="a-2F"></a>想、<a id="a-2G"></a>思，<a id="a-2H"></a>此诸法无我、<a id="a-2I"></a>无常乃至空我、<a id="a-2J"></a>我所。</p>
  <p id="a2K">“比丘，<a id="a-2L"></a>于意云何？<a id="a-2M"></a>眼是常、<a id="a-2N"></a>为非常耶？<a id="a-2O"></a>”</p>
  <p id="a2P">答言：<a id="a-2Q"></a>“非常，<a id="a-2R"></a>世尊。<a id="a-2S"></a>”</p>
  <p id="a2T">复问：<a id="a-2U"></a>“若无常者，<a id="a-2V"></a>是苦耶？<a id="a-2W"></a>”</p>
  <p id="a2X">答言：<a id="a-2Y"></a>“是苦，<a id="a-2Z"></a>世尊。<a id="a-2a"></a>”</p>
  <p id="a2b">复问：<a id="a-2c"></a>“若无常、<a id="a-2d"></a>苦是变易法，<a id="a-2e"></a>多闻圣弟子宁于中见我、<a id="a-2f"></a>异我、<a id="a-2g"></a>相在不？<a id="a-2h"></a>”</p>
  <p id="a2i">答言：<a id="a-2j"></a>“不也，<a id="a-2k"></a>世尊。<a id="a-2l"></a>”</p>
  <p id="a2m">“耳、<a id="a-2n"></a>鼻、<a id="a-2o"></a>舌、<a id="a-2p"></a>身、<a id="a-2q"></a>意亦复如是。<a id="a-2r"></a>如是多闻圣弟子于眼生厌，<a id="a-2s"></a>厌故不乐，<a id="a-2t"></a>不乐故解脱，<a id="a-2u"></a>解脱知见：<a id="a-2v"></a>我生已尽，<a id="a-2w"></a>梵行已立，<a id="a-2x"></a>所作已作，<a id="a-2y"></a>自知不受后有。<a id="a-2z"></a>耳、<a id="a-30"></a>鼻、<a id="a-31"></a>舌、<a id="a-32"></a>身、<a id="a-33"></a>意亦复如是。<a id="a-34"></a>”</p>
  <p id="a35">时，<a id="a-36"></a>彼比丘闻世尊说合手声譬经教已，<a id="a-37"></a>独一静处，<a id="a-38"></a>专精思惟，<a id="a-39"></a>不放逸住，<a id="a-3A"></a>乃至自知不受后有，<a id="a-3B"></a>成阿罗汉。</p>
  <p id="a3C">如是我闻：<a id="a-3D"></a>一时，<a id="a-3E"></a>佛住舍卫国祇树给孤独园。</p>
  <p id="a3F">尔时，<a id="a-3G"></a>世尊告诸比丘：<a id="a-3H"></a>“非汝有者，<a id="a-3I"></a>当尽弃舍；<a id="a-3J"></a>舍彼法已，<a id="a-3K"></a>长夜安乐。<a id="a-3L"></a>诸比丘，<a id="a-3M"></a>于意云何？<a id="a-3N"></a>于此祇桓中，<a id="a-3O"></a>诸草木枝叶，<a id="a-3P"></a>有人持去，<a id="a-3Q"></a>汝等颇有念言：<a id="a-3R"></a>‘此诸物是我所，<a id="a-3S"></a>彼人何故辄持去？<a id="a-3T"></a>’”</p>
  <p id="a3U">答言：<a id="a-3V"></a>“不也，<a id="a-3W"></a>世尊。<a id="a-3X"></a>”</p>
  <p id="a3Y">“所以者何？<a id="a-3Z"></a>彼亦非我、<a id="a-3a"></a>非我所故。<a id="a-3b"></a>汝诸比丘亦复如是，<a id="a-3c"></a>于非所有物当尽弃舍；<a id="a-3d"></a>弃舍彼法已，<a id="a-3e"></a>长夜安乐。<a id="a-3f"></a>何等为非汝所有？<a id="a-3g"></a>谓眼，<a id="a-3h"></a>眼非汝所有，<a id="a-3i"></a>彼应弃舍；<a id="a-3j"></a>舍彼法已，<a id="a-3k"></a>长夜安乐。<a id="a-3l"></a>耳、<a id="a-3m"></a>鼻、<a id="a-3n"></a>舌、<a id="a-3o"></a>身、<a id="a-3p"></a>意亦复如是。<a id="a-3q"></a>云何，<a id="a-3r"></a>比丘，<a id="a-3s"></a>眼是常耶？<a id="a-3t"></a>为非常耶？<a id="a-3u"></a>”</p>
  <p id="a3v">答言：<a id="a-3w"></a>“无常。<a id="a-3x"></a>”</p>
  <p id="a3y">世尊复问：<a id="a-3z"></a>“若无常者，<a id="a-40"></a>是苦耶？<a id="a-41"></a>”</p>
  <p id="a42">答言：<a id="a-43"></a>“是苦，<a id="a-44"></a>世尊。<a id="a-45"></a>”</p>
  <p id="a46">复问：<a id="a-47"></a>“若无常、<a id="a-48"></a>苦者是变易法，<a id="a-49"></a>多闻圣弟子宁于中见我、<a id="a-4A"></a>异我、<a id="a-4B"></a>相在不？<a id="a-4C"></a>”</p>
  <p id="a4D">答言：<a id="a-4E"></a>“不也，<a id="a-4F"></a>世尊。<a id="a-4G"></a>”</p>
  <p id="a4H">“耳、<a id="a-4I"></a>鼻、<a id="a-4J"></a>舌、<a id="a-4K"></a>身、<a id="a-4L"></a>意亦复如是。<a id="a-4M"></a>多闻圣弟子于此六入处观察非我、<a id="a-4N"></a>非我所；<a id="a-4O"></a>观察已，<a id="a-4P"></a>于诸世间都无所取；<a id="a-4Q"></a>无所取故，<a id="a-4R"></a>无所著；<a id="a-4S"></a>无所著故，<a id="a-4T"></a>自觉涅槃：<a id="a-4U"></a>我生已尽，<a id="a-4V"></a>梵行已立，<a id="a-4W"></a>所作已作，<a id="a-4X"></a>自知不受后有。<a id="a-4Y"></a>”</p>
  <p id="a4Z">佛说此经已，<a id="a-4a"></a>诸比丘闻佛所说，<a id="a-4b"></a>欢喜奉行。</p>
  <p id="a4c">如是我闻：<a id="a-4d"></a>一时，<a id="a-4e"></a>佛住舍卫国祇树给孤独园。</p>
  <p id="a4f">尔时，<a id="a-4g"></a>世尊告诸比丘：<a id="a-4h"></a>“其有说言：<a id="a-4i"></a>‘大力者，<a id="a-4j"></a>其唯难陀，<a id="a-4k"></a>此是正说。<a id="a-4l"></a>’其有说言：<a id="a-4m"></a>‘最端正者，<a id="a-4n"></a>其唯难陀，<a id="a-4o"></a>是则正说。<a id="a-4p"></a>’其有说言：<a id="a-4q"></a>‘爱欲重者，<a id="a-4r"></a>其唯难陀，<a id="a-4s"></a>是则正说。<a id="a-4t"></a>’诸比丘，<a id="a-4u"></a>而今难陀关闭根门，<a id="a-4v"></a>饮食知量，<a id="a-4w"></a>初夜、<a id="a-4x"></a>后夜精勤修习，<a id="a-4y"></a>正智成就，<a id="a-4z"></a>堪能尽寿纯一满净，<a id="a-50"></a>梵行清白。</p>
  <p id="a51">“彼难陀比丘，<a id="a-52"></a>关闭根门故，<a id="a-53"></a>若眼见色，<a id="a-54"></a>不取色相，<a id="a-55"></a>不取随形好。<a id="a-56"></a>若诸眼根增不律仪，<a id="a-57"></a>无明暗障、<a id="a-58"></a>世间贪、<a id="a-59"></a>爱、<a id="a-5A"></a>恶不善法不漏其心，<a id="a-5B"></a>生诸律仪；<a id="a-5C"></a>防护于眼、<a id="a-5D"></a>耳、<a id="a-5E"></a>鼻、<a id="a-5F"></a>舌、<a id="a-5G"></a>身、<a id="a-5H"></a>意根，<a id="a-5I"></a>生诸律仪，<a id="a-5J"></a>是名难陀比丘关闭根门。</p>
  <p id="a5K">“饮食知量者，<a id="a-5L"></a>难陀比丘于食系数，<a id="a-5M"></a>不自高、<a id="a-5N"></a>不放逸、<a id="a-5O"></a>不著色、<a id="a-5P"></a>不著庄严，<a id="a-5Q"></a>支身而已。<a id="a-5R"></a>任其所得，<a id="a-5S"></a>为止饥渴，<a id="a-5T"></a>修梵行故；<a id="a-5U"></a>故起苦觉令息灭，<a id="a-5V"></a>未起苦觉令不起故，<a id="a-5W"></a>成其崇向故；<a id="a-5X"></a>气力安乐，<a id="a-5Y"></a>无闻独住故。<a id="a-5Z"></a>如人乘车，<a id="a-5a"></a>涂以膏油，<a id="a-5b"></a>不为自高，<a id="a-5c"></a>乃至庄严，<a id="a-5d"></a>为载运故。<a id="a-5e"></a>又如涂疮，<a id="a-5f"></a>不贪其味，<a id="a-5g"></a>为息苦故。<a id="a-5h"></a>如是，<a id="a-5i"></a>善男子难陀知量而食，<a id="a-5j"></a>乃至无闻独住，<a id="a-5k"></a>是名难陀知量而食。</p>
  <p id="a5l">“彼善男子难陀初夜、<a id="a-5m"></a>后夜精勤修业者，<a id="a-5n"></a>彼难陀昼则经行、<a id="a-5o"></a>坐禅，<a id="a-5p"></a>除去阴障，<a id="a-5q"></a>以净其身；<a id="a-5r"></a>于初夜时，<a id="a-5s"></a>经行、<a id="a-5t"></a>坐禅，<a id="a-5u"></a>除去阴障，<a id="a-5v"></a>以净其身；<a id="a-5w"></a>于中夜时，<a id="a-5x"></a>房外洗足，<a id="a-5y"></a>入于室中，<a id="a-5z"></a>右胁而卧，<a id="a-60"></a>屈膝累足，<a id="a-61"></a>系念明想，<a id="a-62"></a>作起觉想；<a id="a-63"></a>于后夜时，<a id="a-64"></a>徐觉徐起，<a id="a-65"></a>经行坐禅，<a id="a-66"></a>是名善男子难陀初夜、<a id="a-67"></a>后夜精勤修习。</p>
  <p id="a68">“彼善男子难陀胜念正知者，<a id="a-69"></a>是善男子难陀观察东方，<a id="a-6A"></a>一心正念，<a id="a-6B"></a>安住观察；<a id="a-6C"></a>观察南、<a id="a-6D"></a>西、<a id="a-6E"></a>北方，<a id="a-6F"></a>亦复如是，<a id="a-6G"></a>一心正念，<a id="a-6H"></a>安住观察。<a id="a-6I"></a>如是观者，<a id="a-6J"></a>世间贪、<a id="a-6K"></a>爱、<a id="a-6L"></a>恶不善法不漏其心。<a id="a-6M"></a>彼善男子难陀觉诸受起，<a id="a-6N"></a>觉诸受住，<a id="a-6O"></a>觉诸受灭，<a id="a-6P"></a>正念而住，<a id="a-6Q"></a>不令散乱；<a id="a-6R"></a>觉诸想起，<a id="a-6S"></a>觉诸想住，<a id="a-6T"></a>觉诸想灭，<a id="a-6U"></a>觉诸觉起，<a id="a-6V"></a>觉诸觉住，<a id="a-6W"></a>觉诸觉灭，<a id="a-6X"></a>正念心住，<a id="a-6Y"></a>不令散乱，<a id="a-6Z"></a>是名善男子难陀正念正智成就。</p>
  <p id="a6a">“是故，<a id="a-6b"></a>诸比丘，<a id="a-6c"></a>当作是学，<a id="a-6d"></a>关闭根门，<a id="a-6e"></a>如善男子难陀；<a id="a-6f"></a>饮食知量，<a id="a-6g"></a>如善男子难陀；<a id="a-6h"></a>初夜、<a id="a-6i"></a>后夜精勤修业，<a id="a-6j"></a>如善男子难陀；<a id="a-6k"></a>正念正智成就，<a id="a-6l"></a>如善男子难陀。<a id="a-6m"></a>如教授难陀法，<a id="a-6n"></a>亦当持是为其余人说。<a id="a-6o"></a>”</p>
  <p id="a6p">时，<a id="a-6q"></a>有异比丘而说偈言：</p>
  <p id="a6r">“善关闭根门，<a id="a-6s"></a>正念摄心住，</p>
  <p id="a6t">饮食知节量，<a id="a-6u"></a>觉知诸心相，</p>
  <p id="a6v">善男子难陀，<a id="a-6w"></a>世尊之所叹。<a id="a-6x"></a>”</p>
  <p id="a6y">佛说此经已，<a id="a-6z"></a>诸比丘闻佛所说，<a id="a-70"></a>欢喜奉行。</p>
  <p id="a71">如是我闻：<a id="a-72"></a>一时，<a id="a-73"></a>佛住舍卫国祇树给孤独园。</p>
  <p id="a74">尔时，<a id="a-75"></a>有如是像类大声闻尼众住舍卫国王园中。<a id="a-76"></a>比丘尼众其名曰：<a id="a-77"></a>纯陀比丘尼、<a id="a-78"></a>民陀比丘尼、<a id="a-79"></a>摩罗婆比丘尼、<a id="a-7A"></a>波罗遮罗比丘尼、<a id="a-7B"></a>阿罗毗迦比丘尼、<a id="a-7C"></a>差摩比丘尼、<a id="a-7D"></a>难摩比丘尼、<a id="a-7E"></a>告难舍瞿昙弥比丘尼、<a id="a-7F"></a>优钵罗色比丘尼、<a id="a-7G"></a>摩诃波阇波提比丘尼，<a id="a-7H"></a>此等及余比丘尼住王园中。</p>
  <p id="a7I">尔时，<a id="a-7J"></a>摩诃波阇波提比丘尼与五百比丘尼前后围绕，<a id="a-7K"></a>来诣佛所，<a id="a-7L"></a>稽首礼足，<a id="a-7M"></a>退坐一面。<a id="a-7N"></a>尔时，<a id="a-7O"></a>世尊为摩诃波阇波提比丘尼说法，<a id="a-7P"></a>示教照喜；<a id="a-7Q"></a>种种说法，<a id="a-7R"></a>示教照喜已，<a id="a-7S"></a>发遣令还，<a id="a-7T"></a>言：<a id="a-7U"></a>“比丘尼，<a id="a-7V"></a>应时宜去。<a id="a-7W"></a>”摩诃波阇波提比丘尼闻佛所说，<a id="a-7X"></a>欢喜随喜，<a id="a-7Y"></a>作礼而去。</p>
  <p id="a7Z">尔时，<a id="a-7a"></a>世尊知摩诃波阇波提比丘尼去已，<a id="a-7b"></a>告诸比丘：<a id="a-7c"></a>“我年已老迈，<a id="a-7d"></a>不复堪能为诸比丘尼说法。<a id="a-7e"></a>汝等诸比丘僧，<a id="a-7f"></a>今日诸宿德上座，<a id="a-7g"></a>当教授诸比丘尼。<a id="a-7h"></a>”</p>
  <p id="a7i">时，<a id="a-7j"></a>诸比丘受世尊教，<a id="a-7k"></a>次第教授比丘尼，<a id="a-7l"></a>次至难陀。<a id="a-7m"></a>尔时，<a id="a-7n"></a>难陀次第应至而不欲教授。</p>
  <p id="a7o">尔时，<a id="a-7p"></a>摩诃波阇波提比丘尼与五百比丘尼前后围绕，<a id="a-7q"></a>诣世尊所，<a id="a-7r"></a>稽首礼足，<a id="a-7s"></a>乃至闻法，<a id="a-7t"></a>欢喜随喜，<a id="a-7u"></a>作礼而去。</p>
  <p id="a7v">尔时，<a id="a-7w"></a>世尊知摩诃波阇波提比丘尼去已，<a id="a-7x"></a>问尊者阿难：<a id="a-7y"></a>“谁应次至教授诸比丘尼？<a id="a-7z"></a>”</p>
  <p id="a80">尊者阿难白佛言：<a id="a-81"></a>“世尊，<a id="a-82"></a>诸上座次第教授比丘尼，<a id="a-83"></a>次至难陀，<a id="a-84"></a>而难陀不欲教授。<a id="a-85"></a>”</p>
  <p id="a86">尔时，<a id="a-87"></a>世尊告难陀言：<a id="a-88"></a>“汝当教授诸比丘尼，<a id="a-89"></a>为诸比丘尼说法。<a id="a-8A"></a>所以者何？<a id="a-8B"></a>我自教授比丘尼，<a id="a-8C"></a>汝亦应尔；<a id="a-8D"></a>我为比丘尼说法，<a id="a-8E"></a>汝亦应尔。<a id="a-8F"></a>”尔时，<a id="a-8G"></a>难陀默然受教。</p>
  <p id="a8H">时，<a id="a-8I"></a>难陀夜过晨朝，<a id="a-8J"></a>著衣持钵，<a id="a-8K"></a>入舍卫城乞食；<a id="a-8L"></a>食已，<a id="a-8M"></a>还精舍，<a id="a-8N"></a>举衣钵，<a id="a-8O"></a>洗足已，<a id="a-8P"></a>入室坐禅；<a id="a-8Q"></a>从禅觉，<a id="a-8R"></a>著僧伽梨，<a id="a-8S"></a>将一比丘往诣王园。<a id="a-8T"></a>诸比丘尼遥见尊者难陀来，<a id="a-8U"></a>疾敷床座，<a id="a-8V"></a>请令就座。<a id="a-8W"></a>尊者难陀坐已，<a id="a-8X"></a>诸比丘尼稽首敬礼，<a id="a-8Y"></a>退坐一面。<a id="a-8Z"></a>尊者难陀语诸比丘尼：<a id="a-8a"></a>“诸姊妹，<a id="a-8b"></a>汝等当问我，<a id="a-8c"></a>今当为汝等说法。<a id="a-8d"></a>汝等解者，<a id="a-8e"></a>当说言解；<a id="a-8f"></a>若不解者，<a id="a-8g"></a>当说不解。<a id="a-8h"></a>于我所说义，<a id="a-8i"></a>若当解者，<a id="a-8j"></a>当善受持；<a id="a-8k"></a>若不解者，<a id="a-8l"></a>汝当更问，<a id="a-8m"></a>当为汝说。<a id="a-8n"></a>”</p>
  <p id="a8o">诸比丘尼白尊者难陀言：<a id="a-8p"></a>“我等今日闻尊者教，<a id="a-8q"></a>令我等问，<a id="a-8r"></a>告我等言：<a id="a-8s"></a>‘汝等若未解者，<a id="a-8t"></a>今悉当问；<a id="a-8u"></a>已解者当言解，<a id="a-8v"></a>未解者当言不解。<a id="a-8w"></a>于我所说义，<a id="a-8x"></a>已解者当奉持，<a id="a-8y"></a>未解者当复更问。<a id="a-8z"></a>’我等闻此，<a id="a-90"></a>心大欢喜，<a id="a-91"></a>未解义者，<a id="a-92"></a>今日当问。<a id="a-93"></a>”</p>
  <p id="a94">尔时，<a id="a-95"></a>尊者难陀告诸比丘尼：<a id="a-96"></a>“云何，<a id="a-97"></a>姊妹，<a id="a-98"></a>于眼内入处观察，<a id="a-99"></a>是我、<a id="a-9A"></a>异我、<a id="a-9B"></a>相在不？<a id="a-9C"></a>”</p>
  <p id="a9D">答言：<a id="a-9E"></a>“不也，<a id="a-9F"></a>尊者难陀。<a id="a-9G"></a>”</p>
  <p id="a9H">“耳、<a id="a-9I"></a>鼻、<a id="a-9J"></a>舌、<a id="a-9K"></a>身、<a id="a-9L"></a>意内入处观察，<a id="a-9M"></a>是我、<a id="a-9N"></a>异我、<a id="a-9O"></a>相在不？<a id="a-9P"></a>”</p>
  <p id="a9Q">答言：<a id="a-9R"></a>“不也，<a id="a-9S"></a>尊者难陀。<a id="a-9T"></a>所以者何？<a id="a-9U"></a>尊者难陀，<a id="a-9V"></a>我等已曾于此法如实知见，<a id="a-9W"></a>于六内入处观察无我，<a id="a-9X"></a>我等已曾作如是意解，<a id="a-9Y"></a>六内入处无我。<a id="a-9Z"></a>”</p>
  <p id="a9a">尊者难陀告诸比丘尼：<a id="a-9b"></a>“善哉！<a id="a-9c"></a>善哉！<a id="a-9d"></a>姊妹，<a id="a-9e"></a>应如是解：<a id="a-9f"></a>六内入处观察无我。<a id="a-9g"></a>诸比丘尼，<a id="a-9h"></a>色外入处是我、<a id="a-9i"></a>异我、<a id="a-9j"></a>相在不？<a id="a-9k"></a>”</p>
  <p id="a9l">答言：<a id="a-9m"></a>“不也，<a id="a-9n"></a>尊者难陀。<a id="a-9o"></a>”</p>
  <p id="a9p">“声、<a id="a-9q"></a>香、<a id="a-9r"></a>味、<a id="a-9s"></a>触、<a id="a-9t"></a>法外入处，<a id="a-9u"></a>是我、<a id="a-9v"></a>异我、<a id="a-9w"></a>相在不？<a id="a-9x"></a>”</p>
  <p id="a9y">答言：<a id="a-9z"></a>“不也，<a id="a-A0"></a>尊者难陀。<a id="a-A1"></a>所以者何？<a id="a-A2"></a>尊者难陀，<a id="a-A3"></a>我已曾于六外入处如实观察无我，<a id="a-A4"></a>我常作此意解，<a id="a-A5"></a>六外入处如实无我。<a id="a-A6"></a>”</p>
  <p id="aA7">尊者难陀赞诸比丘尼：<a id="a-A8"></a>“善哉！<a id="a-A9"></a>善哉！<a id="a-AA"></a>汝于此义应如是观：<a id="a-AB"></a>六外入处无我。<a id="a-AC"></a>若缘眼、<a id="a-AD"></a>色，<a id="a-AE"></a>生眼识，<a id="a-AF"></a>彼眼识是我、<a id="a-AG"></a>异我、<a id="a-AH"></a>相在不？<a id="a-AI"></a>”</p>
  <p id="aAJ">答言：<a id="a-AK"></a>“不也，<a id="a-AL"></a>尊者难陀。<a id="a-AM"></a>”</p>
  <p id="aAN">“耳、<a id="a-AO"></a>鼻、<a id="a-AP"></a>舌、<a id="a-AQ"></a>身、<a id="a-AR"></a>意法缘生意识，<a id="a-AS"></a>彼意识是我、<a id="a-AT"></a>异我、<a id="a-AU"></a>相在不？<a id="a-AV"></a>”</p>
  <p id="aAW">答言：<a id="a-AX"></a>“不也，<a id="a-AY"></a>尊者难陀。<a id="a-AZ"></a>所以者何？<a id="a-Aa"></a>我已曾于此六识身如实观察无我，<a id="a-Ab"></a>我亦常作是意解，<a id="a-Ac"></a>六识身如实无我。<a id="a-Ad"></a>”</p>
  <p id="aAe">尊者难陀告诸比丘尼：<a id="a-Af"></a>“善哉！<a id="a-Ag"></a>善哉！<a id="a-Ah"></a>姊妹，<a id="a-Ai"></a>汝于此义应如是观察：<a id="a-Aj"></a>六识身如实无我。<a id="a-Ak"></a>缘眼、<a id="a-Al"></a>色，<a id="a-Am"></a>生眼识，<a id="a-An"></a>三事和合生触，<a id="a-Ao"></a>彼触是我、<a id="a-Ap"></a>异我、<a id="a-Aq"></a>相在不？<a id="a-Ar"></a>”</p>
  <p id="aAs">答言：<a id="a-At"></a>“不也，<a id="a-Au"></a>尊者难陀。<a id="a-Av"></a>”</p>
  <p id="aAw">“耳、<a id="a-Ax"></a>鼻、<a id="a-Ay"></a>舌、<a id="a-Az"></a>身、<a id="a-B0"></a>意法缘生意识，<a id="a-B1"></a>三事和合生触，<a id="a-B2"></a>彼触是我、<a id="a-B3"></a>异我、<a id="a-B4"></a>相在不？<a id="a-B5"></a>”</p>
  <p id="aB6">答言：<a id="a-B7"></a>“不也，<a id="a-B8"></a>尊者难陀。<a id="a-B9"></a>所以者何？<a id="a-BA"></a>我已曾于此六触观察如实无我，<a id="a-BB"></a>我亦常如是意解：<a id="a-BC"></a>六触如实无我。<a id="a-BD"></a>”</p>
  <p id="aBE">尊者难陀告诸比丘尼：<a id="a-BF"></a>“善哉！<a id="a-BG"></a>善哉！<a id="a-BH"></a>当如实观察：<a id="a-BI"></a>于六触身如实无我。<a id="a-BJ"></a>缘眼、<a id="a-BK"></a>色，<a id="a-BL"></a>生眼触，<a id="a-BM"></a>三事和合触，<a id="a-BN"></a>触缘受，<a id="a-BO"></a>彼触缘受是我、<a id="a-BP"></a>异我、<a id="a-BQ"></a>相在不？<a id="a-BR"></a>”</p>
  <p id="aBS">答言：<a id="a-BT"></a>“不也，<a id="a-BU"></a>尊者难陀。<a id="a-BV"></a>”</p>
  <p id="aBW">“耳、<a id="a-BX"></a>鼻、<a id="a-BY"></a>舌、<a id="a-BZ"></a>身、<a id="a-Ba"></a>意法缘生意识，<a id="a-Bb"></a>三事和合触，<a id="a-Bc"></a>触缘受，<a id="a-Bd"></a>彼受是我、<a id="a-Be"></a>异我、<a id="a-Bf"></a>相在不？<a id="a-Bg"></a>”</p>
  <p id="aBh">答言：<a id="a-Bi"></a>“不也，<a id="a-Bj"></a>尊者难陀。<a id="a-Bk"></a>所以者何？<a id="a-Bl"></a>我等曾于此六受身如实观察无我，<a id="a-Bm"></a>我亦常作此意解：<a id="a-Bn"></a>六受身如实无我。<a id="a-Bo"></a>”</p>
  <p id="aBp">尊者难陀告诸比丘尼：<a id="a-Bq"></a>“善哉！<a id="a-Br"></a>善哉！<a id="a-Bs"></a>汝于此义应如是观察：<a id="a-Bt"></a>此六受身如实无我。<a id="a-Bu"></a>缘眼、<a id="a-Bv"></a>色，<a id="a-Bw"></a>生眼识，<a id="a-Bx"></a>三事和合生触，<a id="a-By"></a>触缘想，<a id="a-Bz"></a>彼想是我、<a id="a-C0"></a>异我、<a id="a-C1"></a>相在不？<a id="a-C2"></a>”</p>
  <p id="aC3">答言：<a id="a-C4"></a>“不也，<a id="a-C5"></a>尊者难陀。<a id="a-C6"></a>”</p>
  <p id="aC7">“耳、<a id="a-C8"></a>鼻、<a id="a-C9"></a>舌、<a id="a-CA"></a>身、<a id="a-CB"></a>意法缘生意识，<a id="a-CC"></a>三事和合生触，<a id="a-CD"></a>触缘想，<a id="a-CE"></a>彼想是我、<a id="a-CF"></a>异我、<a id="a-CG"></a>相在不？<a id="a-CH"></a>”</p>
  <p id="aCI">答言：<a id="a-CJ"></a>“不也，<a id="a-CK"></a>尊者难陀。<a id="a-CL"></a>所以者何？<a id="a-CM"></a>我曾于此六想身如实观察无我，<a id="a-CN"></a>我亦常作此意解：<a id="a-CO"></a>六想身如实无我。<a id="a-CP"></a>”</p>
  <p id="aCQ">尊者难陀告诸比丘尼：<a id="a-CR"></a>“善哉！<a id="a-CS"></a>善哉！<a id="a-CT"></a>比丘尼，<a id="a-CU"></a>汝于此义应如是观察：<a id="a-CV"></a>此六想身如实无我。<a id="a-CW"></a>缘眼、<a id="a-CX"></a>色，<a id="a-CY"></a>生眼识，<a id="a-CZ"></a>三事和合触，<a id="a-Ca"></a>触缘思，<a id="a-Cb"></a>彼思是我、<a id="a-Cc"></a>异我、<a id="a-Cd"></a>相在不？<a id="a-Ce"></a>”</p>
  <p id="aCf">答言：<a id="a-Cg"></a>“不也，<a id="a-Ch"></a>尊者难陀。<a id="a-Ci"></a>”</p>
  <p id="aCj">“耳、<a id="a-Ck"></a>鼻、<a id="a-Cl"></a>舌、<a id="a-Cm"></a>身、<a id="a-Cn"></a>意法缘生意识，<a id="a-Co"></a>三事和合触，<a id="a-Cp"></a>触缘思，<a id="a-Cq"></a>彼思是我、<a id="a-Cr"></a>异我、<a id="a-Cs"></a>相在不？<a id="a-Ct"></a>”</p>
  <p id="aCu">答言：<a id="a-Cv"></a>“不也，<a id="a-Cw"></a>尊者难陀。<a id="a-Cx"></a>所以者何？<a id="a-Cy"></a>我曾于此六思身如实观察无我，<a id="a-Cz"></a>我常作此意解：<a id="a-D0"></a>此六思身如实无我。<a id="a-D1"></a>”</p>
  <p id="aD2">尊者难陀告诸比丘尼：<a id="a-D3"></a>“善哉！<a id="a-D4"></a>善哉！<a id="a-D5"></a>比丘尼，<a id="a-D6"></a>汝于此义应如是观察：<a id="a-D7"></a>此六思身如实无我。<a id="a-D8"></a>缘眼、<a id="a-D9"></a>色，<a id="a-DA"></a>生眼识，<a id="a-DB"></a>三事和合触，<a id="a-DC"></a>触缘爱，<a id="a-DD"></a>彼爱是我、<a id="a-DE"></a>异我、<a id="a-DF"></a>相在不？<a id="a-DG"></a>”</p>
  <p id="aDH">答言：<a id="a-DI"></a>“不也，<a id="a-DJ"></a>尊者难陀。<a id="a-DK"></a>”</p>
  <p id="aDL">“耳、<a id="a-DM"></a>鼻、<a id="a-DN"></a>舌、<a id="a-DO"></a>身、<a id="a-DP"></a>意法缘生意识，<a id="a-DQ"></a>三事和合触，<a id="a-DR"></a>触缘爱，<a id="a-DS"></a>彼爱是我、<a id="a-DT"></a>异我、<a id="a-DU"></a>相在不？<a id="a-DV"></a>”</p>
  <p id="aDW">答言：<a id="a-DX"></a>“不也，<a id="a-DY"></a>尊者难陀。<a id="a-DZ"></a>所以者何？<a id="a-Da"></a>我曾于此六爱身如实观察无我，<a id="a-Db"></a>我常作此意解：<a id="a-Dc"></a>此六爱身如实无我。<a id="a-Dd"></a>”</p>
  <p id="aDe">尊者难陀告诸比丘尼：<a id="a-Df"></a>“汝于此义应如是观察：<a id="a-Dg"></a>此六爱身如实无我。<a id="a-Dh"></a>姊妹，<a id="a-Di"></a>譬因膏油、<a id="a-Dj"></a>因炷，<a id="a-Dk"></a>灯明得燃；<a id="a-Dl"></a>彼油无常，<a id="a-Dm"></a>炷亦无常，<a id="a-Dn"></a>火亦无常，<a id="a-Do"></a>器亦无常。<a id="a-Dp"></a>若有作是言：<a id="a-Dq"></a>‘无油、<a id="a-Dr"></a>无炷、<a id="a-Ds"></a>无火、<a id="a-Dt"></a>无器，<a id="a-Du"></a>而所依起灯光，<a id="a-Dv"></a>常、<a id="a-Dw"></a>恒、<a id="a-Dx"></a>住、<a id="a-Dy"></a>不变易。<a id="a-Dz"></a>’作是说者，<a id="a-E0"></a>为等说不？<a id="a-E1"></a>”</p>
  <p id="aE2">答言：<a id="a-E3"></a>“不也，<a id="a-E4"></a>尊者难陀。<a id="a-E5"></a>所以者何？<a id="a-E6"></a>缘油、<a id="a-E7"></a>炷、<a id="a-E8"></a>器燃灯，<a id="a-E9"></a>彼油、<a id="a-EA"></a>炷、<a id="a-EB"></a>器悉无常；<a id="a-EC"></a>若无油、<a id="a-ED"></a>无炷、<a id="a-EE"></a>无器，<a id="a-EF"></a>所依灯光亦复随灭、<a id="a-EG"></a>息没、<a id="a-EH"></a>清凉、<a id="a-EI"></a>真实。<a id="a-EJ"></a>”</p>
  <p id="aEK">“如是，<a id="a-EL"></a>姊妹，<a id="a-EM"></a>此六内入处无常。<a id="a-EN"></a>若有说言：<a id="a-EO"></a>‘此六内入处因缘生喜乐，<a id="a-EP"></a>常、<a id="a-EQ"></a>恒、<a id="a-ER"></a>住、<a id="a-ES"></a>不变易、<a id="a-ET"></a>安隐。<a id="a-EU"></a>’是为等说不？<a id="a-EV"></a>”</p>
  <p id="aEW">答言：<a id="a-EX"></a>“不也，<a id="a-EY"></a>尊者难陀。<a id="a-EZ"></a>所以者何？<a id="a-Ea"></a>我等曾如实观察，<a id="a-Eb"></a>彼彼法缘生彼彼法；<a id="a-Ec"></a>彼彼缘法灭，<a id="a-Ed"></a>彼彼生法亦复随灭、<a id="a-Ee"></a>息没、<a id="a-Ef"></a>清凉、<a id="a-Eg"></a>真实。<a id="a-Eh"></a>”</p>
  <p id="aEi">尊者难陀告诸比丘尼：<a id="a-Ej"></a>“善哉！<a id="a-Ek"></a>善哉！<a id="a-El"></a>比丘尼，<a id="a-Em"></a>汝于此义应如是观察：<a id="a-En"></a>彼彼法缘生彼彼法；<a id="a-Eo"></a>彼彼法缘灭，<a id="a-Ep"></a>彼彼生法亦复随灭、<a id="a-Eq"></a>息没、<a id="a-Er"></a>寂静、<a id="a-Es"></a>清凉、<a id="a-Et"></a>真实。<a id="a-Eu"></a>诸姊妹，<a id="a-Ev"></a>譬如大树根、<a id="a-Ew"></a>茎、<a id="a-Ex"></a>枝、<a id="a-Ey"></a>叶，<a id="a-Ez"></a>根亦无常，<a id="a-F0"></a>茎、<a id="a-F1"></a>枝、<a id="a-F2"></a>叶皆悉无常。<a id="a-F3"></a>若有说言‘无彼树根、<a id="a-F4"></a>茎、<a id="a-F5"></a>枝、<a id="a-F6"></a>叶，<a id="a-F7"></a>唯有其影常、<a id="a-F8"></a>恒、<a id="a-F9"></a>住、<a id="a-FA"></a>不变易、<a id="a-FB"></a>安隐’者，<a id="a-FC"></a>为等说不？<a id="a-FD"></a>”</p>
  <p id="aFE">答言：<a id="a-FF"></a>“不也，<a id="a-FG"></a>尊者难陀。<a id="a-FH"></a>所以者何？<a id="a-FI"></a>如彼大树根、<a id="a-FJ"></a>茎、<a id="a-FK"></a>枝、<a id="a-FL"></a>叶，<a id="a-FM"></a>彼根亦无常，<a id="a-FN"></a>茎、<a id="a-FO"></a>枝、<a id="a-FP"></a>叶亦复无常；<a id="a-FQ"></a>无根、<a id="a-FR"></a>无茎、<a id="a-FS"></a>无枝、<a id="a-FT"></a>无叶，<a id="a-FU"></a>所依树影，<a id="a-FV"></a>一切悉无。<a id="a-FW"></a>”</p>
  <p id="aFX">“诸姊妹，<a id="a-FY"></a>若缘外六入处无常，<a id="a-FZ"></a>若言外六入处因缘生喜乐，<a id="a-Fa"></a>恒、<a id="a-Fb"></a>住、<a id="a-Fc"></a>不变易、<a id="a-Fd"></a>安隐者，<a id="a-Fe"></a>此为等说不？<a id="a-Ff"></a>”</p>
  <p id="aFg">答言：<a id="a-Fh"></a>“不也，<a id="a-Fi"></a>尊者难陀。<a id="a-Fj"></a>所以者何？<a id="a-Fk"></a>我曾于此义如实观察，<a id="a-Fl"></a>彼彼法缘生彼彼法；<a id="a-Fm"></a>彼彼法缘灭，<a id="a-Fn"></a>彼彼生法亦复随灭、<a id="a-Fo"></a>息没、<a id="a-Fp"></a>寂静、<a id="a-Fq"></a>清凉、<a id="a-Fr"></a>真实。<a id="a-Fs"></a>”</p>
  <p id="aFt">尊者难陀告诸比丘尼：<a id="a-Fu"></a>“善哉！<a id="a-Fv"></a>善哉！<a id="a-Fw"></a>姊妹，<a id="a-Fx"></a>汝于此义当如实观察：<a id="a-Fy"></a>彼彼法缘生彼彼法；<a id="a-Fz"></a>彼彼法缘灭，<a id="a-G0"></a>彼彼生法亦复随灭、<a id="a-G1"></a>息没、<a id="a-G2"></a>寂灭、<a id="a-G3"></a>清凉、<a id="a-G4"></a>真实。<a id="a-G5"></a>诸姊妹，<a id="a-G6"></a>听我说譬，<a id="a-G7"></a>夫智者因譬得解。<a id="a-G8"></a>譬如善屠牛师、<a id="a-G9"></a>屠牛弟子手执利刀，<a id="a-GA"></a>解剥其牛，<a id="a-GB"></a>乘间而剥，<a id="a-GC"></a>不伤内肉、<a id="a-GD"></a>不伤外皮，<a id="a-GE"></a>解其枝节筋骨，<a id="a-GF"></a>然后还以皮覆其上。<a id="a-GG"></a>若有人言：<a id="a-GH"></a>‘此牛皮肉全而不离。<a id="a-GI"></a>’为等说不？<a id="a-GJ"></a>”</p>
  <p id="aGK">答言：<a id="a-GL"></a>“不也，<a id="a-GM"></a>尊者难陀。<a id="a-GN"></a>所以者何？<a id="a-GO"></a>彼善屠牛师、<a id="a-GP"></a>屠牛弟子手执利刀，<a id="a-GQ"></a>乘间而剥，<a id="a-GR"></a>不伤皮肉，<a id="a-GS"></a>枝节筋骨悉皆断截，<a id="a-GT"></a>还以皮覆上，<a id="a-GU"></a>皮肉已离，<a id="a-GV"></a>非不离也。<a id="a-GW"></a>”</p>
  <p id="aGX">“姊妹，<a id="a-GY"></a>我说所譬，<a id="a-GZ"></a>今当说义。<a id="a-Ga"></a>牛者，<a id="a-Gb"></a>譬人身粗色，<a id="a-Gc"></a>如箧毒蛇经广说；<a id="a-Gd"></a>肉者，<a id="a-Ge"></a>谓内六入处；<a id="a-Gf"></a>外皮者，<a id="a-Gg"></a>谓外六入处；<a id="a-Gh"></a>屠牛者，<a id="a-Gi"></a>谓学见迹；<a id="a-Gj"></a>皮肉中间筋骨者，<a id="a-Gk"></a>谓贪喜俱；<a id="a-Gl"></a>利刀者，<a id="a-Gm"></a>谓利智慧。<a id="a-Gn"></a>多闻圣弟子以智慧利刀断截一切结、<a id="a-Go"></a>缚、<a id="a-Gp"></a>使、<a id="a-Gq"></a>烦恼、<a id="a-Gr"></a>上烦恼、<a id="a-Gs"></a>缠。<a id="a-Gt"></a>是故，<a id="a-Gu"></a>诸姊妹，<a id="a-Gv"></a>当如是学：<a id="a-Gw"></a>于所可乐法，<a id="a-Gx"></a>心不应著，<a id="a-Gy"></a>断除贪故；<a id="a-Gz"></a>所可瞋法，<a id="a-H0"></a>不应生瞋，<a id="a-H1"></a>断除瞋故；<a id="a-H2"></a>所可痴法，<a id="a-H3"></a>不应生痴，<a id="a-H4"></a>断除痴故。<a id="a-H5"></a>于五受阴，<a id="a-H6"></a>当观生灭；<a id="a-H7"></a>于六触入处，<a id="a-H8"></a>当观集灭；<a id="a-H9"></a>于四念处，<a id="a-HA"></a>当善系心。<a id="a-HB"></a>住七觉分，<a id="a-HC"></a>修七觉分已，<a id="a-HD"></a>于其欲漏，<a id="a-HE"></a>心不缘著，<a id="a-HF"></a>心得解脱；<a id="a-HG"></a>于其有漏，<a id="a-HH"></a>心不缘著，<a id="a-HI"></a>心得解脱；<a id="a-HJ"></a>于无明漏，<a id="a-HK"></a>心不缘著，<a id="a-HL"></a>心得解脱。<a id="a-HM"></a>诸姊妹，<a id="a-HN"></a>当如是学。<a id="a-HO"></a>”</p>
  <p id="aHP">尔时，<a id="a-HQ"></a>尊者难陀为诸比丘尼说法，<a id="a-HR"></a>示教照喜；<a id="a-HS"></a>示教照喜已，<a id="a-HT"></a>从座起去，<a id="a-HU"></a>时，<a id="a-HV"></a>摩诃波阇波提比丘尼与五百比丘尼眷属围绕，<a id="a-HW"></a>往诣佛所，<a id="a-HX"></a>稽首礼足，<a id="a-HY"></a>退住一面，<a id="a-HZ"></a>乃至为佛作礼而去。</p>
  <p id="aHa">尔时，<a id="a-Hb"></a>世尊知摩诃波阇波提比丘尼去巳，<a id="a-Hc"></a>告诸比丘：<a id="a-Hd"></a>“譬如明月十四日夜，<a id="a-He"></a>多众观月，<a id="a-Hf"></a>为是满耶？<a id="a-Hg"></a>为未满耶？<a id="a-Hh"></a>当知彼月未究竟满。<a id="a-Hi"></a>如是，<a id="a-Hj"></a>善男子难陀为五百比丘尼正教授、<a id="a-Hk"></a>正说法，<a id="a-Hl"></a>于其解脱犹未究竟。<a id="a-Hm"></a>然此等比丘尼命终之时，<a id="a-Hn"></a>不见一结不断，<a id="a-Ho"></a>能使彼还生于此世。<a id="a-Hp"></a>”</p>
  <p id="aHq">尔时，<a id="a-Hr"></a>世尊复告难陀：<a id="a-Hs"></a>“更为诸比丘尼说法。<a id="a-Ht"></a>”</p>
  <p id="aHu">尔时，<a id="a-Hv"></a>尊者难陀默然奉教，<a id="a-Hw"></a>夜过晨朝，<a id="a-Hx"></a>持钵入城乞食；<a id="a-Hy"></a>食已，<a id="a-Hz"></a>乃至往诣王园，<a id="a-I0"></a>就座而坐，<a id="a-I1"></a>为诸比丘尼说法，<a id="a-I2"></a>示教照喜；<a id="a-I3"></a>示教照喜已，<a id="a-I4"></a>从座起去。<a id="a-I5"></a>摩诃波阇波提比丘尼复于异时与五百比丘尼前后围绕，<a id="a-I6"></a>往诣佛所，<a id="a-I7"></a>稽首礼足，<a id="a-I8"></a>乃至作礼而去。</p>
  <p id="aI9">尔时，<a id="a-IA"></a>世尊知摩诃波阇波提比丘尼去已，<a id="a-IB"></a>告诸比丘：<a id="a-IC"></a>“譬如明月十五日夜，<a id="a-ID"></a>无有人疑月满不满者，<a id="a-IE"></a>然其彼月究竟圆满。<a id="a-IF"></a>如是，<a id="a-IG"></a>善男子难陀为诸比丘尼说如是正教授，<a id="a-IH"></a>究竟解脱；<a id="a-II"></a>若命终时，<a id="a-IJ"></a>无有说彼道路所趣，<a id="a-IK"></a>此当知即是苦边。<a id="a-IL"></a>是为世尊为五百比丘尼受第一果记。<a id="a-IM"></a>”</p>
  <p id="aIN">佛说此经已，<a id="a-IO"></a>诸比丘闻佛所说，<a id="a-IP"></a>欢喜奉行。</p>
  <p id="aIQ">如是我闻：<a id="a-IR"></a>一时，<a id="a-IS"></a>佛住舍卫国祇树给孤独园。</p>
  <p id="aIT">尔时，<a id="a-IU"></a>世尊告诸比丘：<a id="a-IV"></a>“有不律仪、<a id="a-IW"></a>律仪。<a id="a-IX"></a>谛听！<a id="a-IY"></a>善思！<a id="a-IZ"></a>当为汝说。</p>
  <p id="aIa">“云何不律仪？<a id="a-Ib"></a>眼根不律仪所摄护。<a id="a-Ic"></a>眼识著色，<a id="a-Id"></a>缘著故，<a id="a-Ie"></a>以生苦受；<a id="a-If"></a>苦受故，<a id="a-Ig"></a>不一其心；<a id="a-Ih"></a>不一心故，<a id="a-Ii"></a>不得如实知见；<a id="a-Ij"></a>不得如实知见故，<a id="a-Ik"></a>不离疑惑；<a id="a-Il"></a>不离疑惑故，<a id="a-Im"></a>由他所误，<a id="a-In"></a>而常苦住。<a id="a-Io"></a>耳、<a id="a-Ip"></a>鼻、<a id="a-Iq"></a>舌、<a id="a-Ir"></a>身、<a id="a-Is"></a>意亦复如是，<a id="a-It"></a>是名不律仪。</p>
  <p id="aIu">“云何律仪？<a id="a-Iv"></a>眼根律仪所摄护。<a id="a-Iw"></a>眼识识色，<a id="a-Ix"></a>心不染著；<a id="a-Iy"></a>心不染著已，<a id="a-Iz"></a>常乐受住；<a id="a-J0"></a>心乐住已，<a id="a-J1"></a>常一其心；<a id="a-J2"></a>一其心已，<a id="a-J3"></a>如实知见；<a id="a-J4"></a>如实知见已，<a id="a-J5"></a>离诸疑惑；<a id="a-J6"></a>离诸疑惑已，<a id="a-J7"></a>不由他误，<a id="a-J8"></a>常安乐住。<a id="a-J9"></a>耳、<a id="a-JA"></a>鼻、<a id="a-JB"></a>舌、<a id="a-JC"></a>身、<a id="a-JD"></a>意亦复如是，<a id="a-JE"></a>是名律仪。<a id="a-JF"></a>”</p>
  <p id="aJG">佛说此经已，<a id="a-JH"></a>诸比丘闻佛所说，<a id="a-JI"></a>欢喜奉行。</p>
  <p id="aJJ">如是我闻：<a id="a-JK"></a>一时，<a id="a-JL"></a>佛住舍卫国祇树给孤独园。</p>
  <p id="aJM">尔时，<a id="a-JN"></a>世尊告诸比丘：<a id="a-JO"></a>“有退、<a id="a-JP"></a>不退法、<a id="a-JQ"></a>六触入处。<a id="a-JR"></a>谛听！<a id="a-JS"></a>善思！<a id="a-JT"></a>当为汝说。</p>
  <p id="aJU">“云何退法？<a id="a-JV"></a>谓眼识色生欲觉，<a id="a-JW"></a>彼比丘欢喜赞叹，<a id="a-JX"></a>执取系著，<a id="a-JY"></a>随顺彼法回转，<a id="a-JZ"></a>当知是比丘退诸善法。<a id="a-Ja"></a>世尊所说，<a id="a-Jb"></a>是名退法。<a id="a-Jc"></a>耳、<a id="a-Jd"></a>鼻、<a id="a-Je"></a>舌、<a id="a-Jf"></a>身、<a id="a-Jg"></a>意亦复如是。</p>
  <p id="aJh">“云何名不退法？<a id="a-Ji"></a>眼识色缘，<a id="a-Jj"></a>不生欲觉结，<a id="a-Jk"></a>彼比丘不喜、<a id="a-Jl"></a>不赞叹、<a id="a-Jm"></a>不执取、<a id="a-Jn"></a>不系著，<a id="a-Jo"></a>于彼法不随顺回转，<a id="a-Jp"></a>当知是比丘不退转诸善法，<a id="a-Jq"></a>世尊说是不退法。<a id="a-Jr"></a>耳、<a id="a-Js"></a>鼻、<a id="a-Jt"></a>舌、<a id="a-Ju"></a>身、<a id="a-Jv"></a>意亦复如是。</p>
  <p id="aJw">“云何六胜入处？<a id="a-Jx"></a>眼识色缘，<a id="a-Jy"></a>不生欲觉、<a id="a-Jz"></a>结染著，<a id="a-K0"></a>当知是比丘胜彼入处。<a id="a-K1"></a>胜彼入处，<a id="a-K2"></a>是世尊所说。<a id="a-K3"></a>耳、<a id="a-K4"></a>鼻、<a id="a-K5"></a>舌、<a id="a-K6"></a>身、<a id="a-K7"></a>意亦复如是。<a id="a-K8"></a>若彼比丘于六胜入处胜已，<a id="a-K9"></a>贪欲结断，<a id="a-KA"></a>瞋恚、<a id="a-KB"></a>愚痴结断。<a id="a-KC"></a>譬如王者，<a id="a-KD"></a>摧敌胜怨，<a id="a-KE"></a>名曰胜王；<a id="a-KF"></a>断除众结，<a id="a-KG"></a>名胜婆罗门。<a id="a-KH"></a>”</p>
  <p id="aKI">佛说此经已，<a id="a-KJ"></a>诸比丘闻佛所说，<a id="a-KK"></a>欢喜奉行。</p>
  <p id="aKL">如是我闻：<a id="a-KM"></a>一时，<a id="a-KN"></a>佛住舍卫国祇树给孤独园。</p>
  <p id="aKO">尔时，<a id="a-KP"></a>世尊告诸比丘：<a id="a-KQ"></a>“于此六根不调伏、<a id="a-KR"></a>不关闭、<a id="a-KS"></a>不守护、<a id="a-KT"></a>不执持、<a id="a-KU"></a>不修习，<a id="a-KV"></a>于未来世必受苦报。<a id="a-KW"></a>何等为六根？<a id="a-KX"></a>眼根不调伏、<a id="a-KY"></a>不关闭、<a id="a-KZ"></a>不守护、<a id="a-Ka"></a>不修习、<a id="a-Kb"></a>不执持，<a id="a-Kc"></a>于未来世必受苦报；<a id="a-Kd"></a>耳、<a id="a-Ke"></a>鼻、<a id="a-Kf"></a>舌、<a id="a-Kg"></a>身、<a id="a-Kh"></a>意根亦复如是。<a id="a-Ki"></a>愚痴无闻凡夫眼根见色，<a id="a-Kj"></a>执受相，<a id="a-Kk"></a>执受随形好，<a id="a-Kl"></a>任彼眼根趣向，<a id="a-Km"></a>不律仪执受，<a id="a-Kn"></a>住世间贪、<a id="a-Ko"></a>爱、<a id="a-Kp"></a>恶不善法，<a id="a-Kq"></a>以漏其心，<a id="a-Kr"></a>此等不能执持律仪，<a id="a-Ks"></a>防护眼根；<a id="a-Kt"></a>耳、<a id="a-Ku"></a>鼻、<a id="a-Kv"></a>舌、<a id="a-Kw"></a>身、<a id="a-Kx"></a>意根，<a id="a-Ky"></a>亦复如是。<a id="a-Kz"></a>如是于六根不调伏、<a id="a-L0"></a>不关闭、<a id="a-L1"></a>不守护、<a id="a-L2"></a>不执持、<a id="a-L3"></a>不修习，<a id="a-L4"></a>于未来世必受苦报。</p>
  <p id="aL5">“云何六根善调伏、<a id="a-L6"></a>善关闭、<a id="a-L7"></a>善守护、<a id="a-L8"></a>善执持、<a id="a-L9"></a>善修习，<a id="a-LA"></a>于未来世必受乐报？<a id="a-LB"></a>多闻圣弟子眼见色，<a id="a-LC"></a>不取色相，<a id="a-LD"></a>不取随形好，<a id="a-LE"></a>任其眼根之所趣向，<a id="a-LF"></a>常住律仪，<a id="a-LG"></a>世间贪、<a id="a-LH"></a>爱、<a id="a-LI"></a>恶不善法不漏其心，<a id="a-LJ"></a>能生律仪，<a id="a-LK"></a>善护眼根；<a id="a-LL"></a>耳、<a id="a-LM"></a>鼻、<a id="a-LN"></a>舌、<a id="a-LO"></a>身、<a id="a-LP"></a>意根，<a id="a-LQ"></a>亦复如是。<a id="a-LR"></a>如是六根善调伏、<a id="a-LS"></a>善关闭、<a id="a-LT"></a>善守护、<a id="a-LU"></a>善执持、<a id="a-LV"></a>善修习，<a id="a-LW"></a>于未来世必受乐报。<a id="a-LX"></a>”</p>
  <p id="aLY">即说偈言：</p>
  <p id="aLZ">“于六触入处，<a id="a-La"></a>住于不律仪，</p>
  <p id="aLb">是等诸比丘，<a id="a-Lc"></a>长夜受大苦。</p>
  <p id="aLd">斯等于律仪，<a id="a-Le"></a>常当勤修习，</p>
  <p id="aLf">正信心不二，<a id="a-Lg"></a>诸漏不漏心。</p>
  <p id="aLh">眼见于彼色，<a id="a-Li"></a>可意不可意，</p>
  <p id="aLj">可意不生欲，<a id="a-Lk"></a>不可不憎恶。</p>
  <p id="aLl">耳闻彼诸声，<a id="a-Lm"></a>亦有念不念，</p>
  <p id="aLn">于念不乐著，<a id="a-Lo"></a>不念不起恶。</p>
  <p id="aLp">鼻根之所嗅，<a id="a-Lq"></a>若香若臭物，</p>
  <p id="aLr">等心于香臭，<a id="a-Ls"></a>无欲亦无违。</p>
  <p id="aLt">所食于众味，<a id="a-Lu"></a>彼亦有美恶，</p>
  <p id="aLv">美味不起贪，<a id="a-Lw"></a>恶味亦不择。</p>
  <p id="aLx">乐触以触身，<a id="a-Ly"></a>不生于放逸，</p>
  <p id="aLz">为苦触所触，<a id="a-M0"></a>不生过恶想。</p>
  <p id="aM1">平等舍苦乐，<a id="a-M2"></a>不灭者令灭，</p>
  <p id="aM3">心意所观察，<a id="a-M4"></a>彼种彼种相。</p>
  <p id="aM5">虚伪而分别，<a id="a-M6"></a>欲贪转增广，</p>
  <p id="aM7">觉悟彼诸恶，<a id="a-M8"></a>安住离欲心。</p>
  <p id="aM9">善摄此六根，<a id="a-MA"></a>六境触不动，</p>
  <p id="aMB">摧伏众魔怨，<a id="a-MC"></a>度生死彼岸。<a id="a-MD"></a>”</p>
  <p id="aME">佛说此经已，<a id="a-MF"></a>诸比丘闻佛所说，<a id="a-MG"></a>欢喜奉行。</p>
  <p id="aMH">如是我闻：<a id="a-MI"></a>一时，<a id="a-MJ"></a>世尊在拘萨罗国人间游行，<a id="a-MK"></a>到频头城北申恕林中。</p>
  <p id="aML">尔时，<a id="a-MM"></a>频头城中，<a id="a-MN"></a>婆罗门长者皆闻世尊于拘萨罗国人间游行，<a id="a-MO"></a>住频头城申恕林中；<a id="a-MP"></a>闻已，<a id="a-MQ"></a>悉共出城，<a id="a-MR"></a>至申恕林，<a id="a-MS"></a>诣世尊所，<a id="a-MT"></a>稽首礼足，<a id="a-MU"></a>退坐一面。</p>
  <p id="aMV">尔时，<a id="a-MW"></a>世尊告频头城婆罗门长者：<a id="a-MX"></a>“若人问汝言：<a id="a-MY"></a>‘何等像类沙门、<a id="a-MZ"></a>婆罗门不应恭敬、<a id="a-Ma"></a>尊重、<a id="a-Mb"></a>礼事、<a id="a-Mc"></a>供养？<a id="a-Md"></a>’汝当答言：<a id="a-Me"></a>‘若沙门、<a id="a-Mf"></a>婆罗门眼见色，<a id="a-Mg"></a>未离贪、<a id="a-Mh"></a>未离欲、<a id="a-Mi"></a>未离爱、<a id="a-Mj"></a>未离渴、<a id="a-Mk"></a>未离念，<a id="a-Ml"></a>内心不寂静，<a id="a-Mm"></a>所行非法，<a id="a-Mn"></a>所行疏涩行；<a id="a-Mo"></a>耳、<a id="a-Mp"></a>鼻、<a id="a-Mq"></a>舌、<a id="a-Mr"></a>身、<a id="a-Ms"></a>意法亦复如是。<a id="a-Mt"></a>如是像类比丘，<a id="a-Mu"></a>不应恭敬、<a id="a-Mv"></a>尊重、<a id="a-Mw"></a>礼事、<a id="a-Mx"></a>供养。<a id="a-My"></a>’</p>
  <p id="aMz">“作是说已，<a id="a-N0"></a>当复问言：<a id="a-N1"></a>‘何故如此像类沙门、<a id="a-N2"></a>婆罗门，<a id="a-N3"></a>不应恭敬、<a id="a-N4"></a>尊重、<a id="a-N5"></a>礼事、<a id="a-N6"></a>供养？<a id="a-N7"></a>’汝应答言：<a id="a-N8"></a>‘我等眼见色，<a id="a-N9"></a>不离欲、<a id="a-NA"></a>不离爱、<a id="a-NB"></a>不离渴、<a id="a-NC"></a>不离念，<a id="a-ND"></a>内心不寂静；<a id="a-NE"></a>耳、<a id="a-NF"></a>鼻、<a id="a-NG"></a>舌、<a id="a-NH"></a>身、<a id="a-NI"></a>意法亦复如是。<a id="a-NJ"></a>彼沙门、<a id="a-NK"></a>婆罗门眼见色，<a id="a-NL"></a>亦不离贪、<a id="a-NM"></a>不离欲、<a id="a-NN"></a>不离爱、<a id="a-NO"></a>不离渴、<a id="a-NP"></a>不离念，<a id="a-NQ"></a>内心不寂静，<a id="a-NR"></a>行非法、<a id="a-NS"></a>行疏涩行；<a id="a-NT"></a>耳、<a id="a-NU"></a>鼻、<a id="a-NV"></a>舌、<a id="a-NW"></a>身、<a id="a-NX"></a>意法亦复如是。<a id="a-NY"></a>我于斯等求其差别，<a id="a-NZ"></a>不见差别之行。<a id="a-Na"></a>是故我于斯等像类沙门、<a id="a-Nb"></a>婆罗门不应恭敬、<a id="a-Nc"></a>尊重、<a id="a-Nd"></a>礼事、<a id="a-Ne"></a>供养。<a id="a-Nf"></a>’</p>
  <p id="aNg">“若复问言：<a id="a-Nh"></a>‘何等像类沙门、<a id="a-Ni"></a>婆罗门所应恭敬、<a id="a-Nj"></a>尊重、<a id="a-Nk"></a>礼事、<a id="a-Nl"></a>供养？<a id="a-Nm"></a>’汝应答言：<a id="a-Nn"></a>‘若彼眼见色，<a id="a-No"></a>离贪、<a id="a-Np"></a>离欲、<a id="a-Nq"></a>离爱、<a id="a-Nr"></a>离渴、<a id="a-Ns"></a>离念，<a id="a-Nt"></a>内心寂静，<a id="a-Nu"></a>不行非法行，<a id="a-Nv"></a>行等行，<a id="a-Nw"></a>不疏涩行；<a id="a-Nx"></a>耳、<a id="a-Ny"></a>鼻、<a id="a-Nz"></a>舌、<a id="a-O0"></a>身、<a id="a-O1"></a>意法亦复如是。<a id="a-O2"></a>如是像类沙门、<a id="a-O3"></a>婆罗门所应恭敬、<a id="a-O4"></a>尊重、<a id="a-O5"></a>礼事、<a id="a-O6"></a>供养。<a id="a-O7"></a>’</p>
  <p id="aO8">“若复问言：<a id="a-O9"></a>‘何故于此像类沙门、<a id="a-OA"></a>婆罗门恭敬、<a id="a-OB"></a>尊重、<a id="a-OC"></a>礼事、<a id="a-OD"></a>供养？<a id="a-OE"></a>’汝应答言：<a id="a-OF"></a>‘我等眼见色，<a id="a-OG"></a>不离贪、<a id="a-OH"></a>不离欲、<a id="a-OI"></a>不离爱、<a id="a-OJ"></a>不离渴、<a id="a-OK"></a>不离念，<a id="a-OL"></a>内心不寂静，<a id="a-OM"></a>行非法行，<a id="a-ON"></a>行疏涩行；<a id="a-OO"></a>耳、<a id="a-OP"></a>鼻、<a id="a-OQ"></a>舌、<a id="a-OR"></a>身、<a id="a-OS"></a>意法亦复如是。<a id="a-OT"></a>斯等像类沙门、<a id="a-OU"></a>婆罗门离贪、<a id="a-OV"></a>离欲、<a id="a-OW"></a>离渴、<a id="a-OX"></a>离念，<a id="a-OY"></a>内心寂静，<a id="a-OZ"></a>行如法行，<a id="a-Oa"></a>不行疏涩行；<a id="a-Ob"></a>耳、<a id="a-Oc"></a>鼻、<a id="a-Od"></a>舌、<a id="a-Oe"></a>身、<a id="a-Of"></a>意法亦复如是。<a id="a-Og"></a>我等于彼，<a id="a-Oh"></a>求其差别；<a id="a-Oi"></a>见差别故，<a id="a-Oj"></a>于彼像类沙门、<a id="a-Ok"></a>婆罗门所应恭敬、<a id="a-Ol"></a>尊重、<a id="a-Om"></a>礼事、<a id="a-On"></a>供养。<a id="a-Oo"></a>’</p>
  <p id="aOp">“如是说已，<a id="a-Oq"></a>若复问言：<a id="a-Or"></a>‘彼沙门、<a id="a-Os"></a>婆罗门有何行？<a id="a-Ot"></a>有何形貌？<a id="a-Ou"></a>有何相？<a id="a-Ov"></a>汝等知是沙门、<a id="a-Ow"></a>婆罗门离贪、<a id="a-Ox"></a>向调伏贪，<a id="a-Oy"></a>离恚、<a id="a-Oz"></a>向调伏恚，<a id="a-P0"></a>离痴、<a id="a-P1"></a>向调伏痴？<a id="a-P2"></a>’汝应答言：<a id="a-P3"></a>‘我见彼沙门、<a id="a-P4"></a>婆罗门有如是像类——在空闲处、<a id="a-P5"></a>林中树下、<a id="a-P6"></a>卑床草蓐，<a id="a-P7"></a>修行远离，<a id="a-P8"></a>离诸女人，<a id="a-P9"></a>近乐独人，<a id="a-PA"></a>同禅思者；<a id="a-PB"></a>若于彼处，<a id="a-PC"></a>无眼见色可生乐著，<a id="a-PD"></a>无耳声、<a id="a-PE"></a>鼻香、<a id="a-PF"></a>舌味、<a id="a-PG"></a>身触可生乐著。<a id="a-PH"></a>若彼沙门、<a id="a-PI"></a>婆罗门有如是行、<a id="a-PJ"></a>如是形貌、<a id="a-PK"></a>如是相，<a id="a-PL"></a>今我等知是沙门、<a id="a-PM"></a>婆罗门离贪、<a id="a-PN"></a>向调伏贪，<a id="a-PO"></a>离恚、<a id="a-PP"></a>向调伏恚，<a id="a-PQ"></a>离痴、<a id="a-PR"></a>向调伏痴。<a id="a-PS"></a>’”</p>
  <p id="aPT">时，<a id="a-PU"></a>诸沙门、<a id="a-PV"></a>婆罗门长者白佛言：<a id="a-PW"></a>“奇哉！<a id="a-PX"></a>世尊，<a id="a-PY"></a>不自誉、<a id="a-PZ"></a>不毁他，<a id="a-Pa"></a>正说其义，<a id="a-Pb"></a>各各自于诸入处，<a id="a-Pc"></a>分别染污清净，<a id="a-Pd"></a>广说缘起，<a id="a-Pe"></a>如如来、<a id="a-Pf"></a>应、<a id="a-Pg"></a>等正觉说。<a id="a-Ph"></a>譬如士夫，<a id="a-Pi"></a>溺者能救，<a id="a-Pj"></a>闭者能开，<a id="a-Pk"></a>迷者示路，<a id="a-Pl"></a>暗处燃灯；<a id="a-Pm"></a>世尊亦复如是，<a id="a-Pn"></a>不自誉、<a id="a-Po"></a>不毁他，<a id="a-Pp"></a>正说其义，<a id="a-Pq"></a>乃至如如来、<a id="a-Pr"></a>应、<a id="a-Ps"></a>等正觉说。<a id="a-Pt"></a>”</p>
  <p id="aPu">尔时，<a id="a-Pv"></a>频头城婆罗门长者闻佛所说，<a id="a-Pw"></a>欢喜作礼而去！</p>
  <p id="aPx">如是我闻：<a id="a-Py"></a>一时，<a id="a-Pz"></a>佛住王舍城迦兰陀竹园。</p>
  <p id="aQ0">时，<a id="a-Q1"></a>有萦发目揵连出家来诣佛所，<a id="a-Q2"></a>共相间讯。<a id="a-Q3"></a>问讯已，<a id="a-Q4"></a>退坐一面。</p>
  <p id="aQ5">尔时，<a id="a-Q6"></a>世尊告萦发目揵连：<a id="a-Q7"></a>“汝从何来？<a id="a-Q8"></a>”</p>
  <p id="aQ9">萦发目揵连白佛言：<a id="a-QA"></a>“我从彼众多种种异道沙门、<a id="a-QB"></a>婆罗门、<a id="a-QC"></a>遮罗迦出家，<a id="a-QD"></a>集会未曾讲堂听法，<a id="a-QE"></a>从彼林来。<a id="a-QF"></a>”</p>
  <p id="aQG">佛告萦发目揵连：<a id="a-QH"></a>“汝为何等福力故，<a id="a-QI"></a>从彼众多种种异道沙门、<a id="a-QJ"></a>婆罗门、<a id="a-QK"></a>遮罗迦出家所听其说法？<a id="a-QL"></a>”</p>
  <p id="aQM">萦发目揵连言：<a id="a-QN"></a>“我试听其竞胜论义福利，<a id="a-QO"></a>听其相违反论议福利故。<a id="a-QP"></a>”</p>
  <p id="aQQ">佛告目揵连：<a id="a-QR"></a>“长夜久远，<a id="a-QS"></a>种种异道沙门、<a id="a-QT"></a>婆罗门、<a id="a-QU"></a>遮罗迦出家竞胜论议，<a id="a-QV"></a>相违反论议福利，<a id="a-QW"></a>迭相破坏。<a id="a-QX"></a>”</p>
  <p id="aQY">萦发目揵连白佛言：<a id="a-QZ"></a>“瞿昙，<a id="a-Qa"></a>为诸弟子说何等法福利，<a id="a-Qb"></a>令彼转为人说，<a id="a-Qc"></a>不谤如来，<a id="a-Qd"></a>不增不减，<a id="a-Qe"></a>诚说、<a id="a-Qf"></a>法说、<a id="a-Qg"></a>法次法说，<a id="a-Qh"></a>无有余人能来比校、<a id="a-Qi"></a>难诘、<a id="a-Qj"></a>诃责？<a id="a-Qk"></a>”</p>
  <p id="aQl">佛告目揵连：<a id="a-Qm"></a>“明、<a id="a-Qn"></a>解脱、<a id="a-Qo"></a>果报、<a id="a-Qp"></a>福利，<a id="a-Qq"></a>为人转说者，<a id="a-Qr"></a>不谤如来，<a id="a-Qs"></a>不乖其理，<a id="a-Qt"></a>法次法说，<a id="a-Qu"></a>无有能来比校、<a id="a-Qv"></a>难诘、<a id="a-Qw"></a>嫌责。<a id="a-Qx"></a>”</p>
  <p id="aQy">萦发目揵连白佛言：<a id="a-Qz"></a>“瞿昙，<a id="a-R0"></a>诸弟子有法，<a id="a-R1"></a>修习多修习，<a id="a-R2"></a>令明、<a id="a-R3"></a>解脱、<a id="a-R4"></a>福利满足者不？<a id="a-R5"></a>”</p>
  <p id="aR6">佛告萦发目揵连：<a id="a-R7"></a>“有七觉分，<a id="a-R8"></a>修习多修习，<a id="a-R9"></a>明、<a id="a-RA"></a>解脱、<a id="a-RB"></a>福利满足。<a id="a-RC"></a>”</p>
  <p id="aRD">萦发目揵连白佛言：<a id="a-RE"></a>“有法修习，<a id="a-RF"></a>能令七觉分满足不？<a id="a-RG"></a>”</p>
  <p id="aRH">佛告萦发目揵连：<a id="a-RI"></a>“有四念处，<a id="a-RJ"></a>修习多修习，<a id="a-RK"></a>能令七觉分满足。<a id="a-RL"></a>”</p>
  <p id="aRM">萦发目揵连白佛：<a id="a-RN"></a>“复有法修习多修习，<a id="a-RO"></a>令四念处满足不？<a id="a-RP"></a>”</p>
  <p id="aRQ">佛告萦发目揵连：<a id="a-RR"></a>“有三妙行，<a id="a-RS"></a>修习多修习，<a id="a-RT"></a>能令四念处满足。<a id="a-RU"></a>”</p>
  <p id="aRV">萦发目揵连白佛言：<a id="a-RW"></a>“复有法修习多修习，<a id="a-RX"></a>令三妙行满足不？<a id="a-RY"></a>”</p>
  <p id="aRZ">佛告目揵连：<a id="a-Ra"></a>“有六触入处律仪，<a id="a-Rb"></a>修习多修习，<a id="a-Rc"></a>令三妙行满足。<a id="a-Rd"></a>”</p>
  <p id="aRe">萦发目揵连白佛言：<a id="a-Rf"></a>“云何六触入处律仪，<a id="a-Rg"></a>修习多修习，<a id="a-Rh"></a>令三妙行满足？<a id="a-Ri"></a>”</p>
  <p id="aRj">佛告目揵连：<a id="a-Rk"></a>“若眼见适意、<a id="a-Rl"></a>可爱念、<a id="a-Rm"></a>能长养欲乐、<a id="a-Rn"></a>令人缘著之色，<a id="a-Ro"></a>彼比丘见巳，<a id="a-Rp"></a>不喜、<a id="a-Rq"></a>不赞叹、<a id="a-Rr"></a>不缘、<a id="a-Rs"></a>不著、<a id="a-Rt"></a>不住；<a id="a-Ru"></a>若眼见不适意、<a id="a-Rv"></a>不可爱念、<a id="a-Rw"></a>顺于苦觉之色，<a id="a-Rx"></a>诸比丘见已，<a id="a-Ry"></a>不畏、<a id="a-Rz"></a>不恶、<a id="a-S0"></a>不嫌、<a id="a-S1"></a>不恚。<a id="a-S2"></a>于彼好色，<a id="a-S3"></a>起眼见已，<a id="a-S4"></a>永不缘著；<a id="a-S5"></a>不好色，<a id="a-S6"></a>起眼见已，<a id="a-S7"></a>永不缘著；<a id="a-S8"></a>内心安住不动，<a id="a-S9"></a>善修解脱，<a id="a-SA"></a>心不懈倦。<a id="a-SB"></a>耳、<a id="a-SC"></a>鼻、<a id="a-SD"></a>舌、<a id="a-SE"></a>身、<a id="a-SF"></a>意识法亦复如是。<a id="a-SG"></a>如是于六触入修习多修习，<a id="a-SH"></a>满足三妙行。</p>
  <p id="aSI">“云何修三妙行，<a id="a-SJ"></a>满足四念处？<a id="a-SK"></a>多闻圣弟子于空闲处、<a id="a-SL"></a>林中、<a id="a-SM"></a>树下，<a id="a-SN"></a>作如是学、<a id="a-SO"></a>如是思惟：<a id="a-SP"></a>‘此身恶行，<a id="a-SQ"></a>现世、<a id="a-SR"></a>后世必得恶报；<a id="a-SS"></a>我若行身恶行者，<a id="a-ST"></a>必当自生厌悔，<a id="a-SU"></a>他亦嫌薄，<a id="a-SV"></a>大师亦责，<a id="a-SW"></a>诸梵行者亦复以法而嫌我；<a id="a-SX"></a>恶名流布，<a id="a-SY"></a>遍于诸方；<a id="a-SZ"></a>身坏命终，<a id="a-Sa"></a>当堕地狱。<a id="a-Sb"></a>’于身恶行，<a id="a-Sc"></a>见现世、<a id="a-Sd"></a>后世如是果报，<a id="a-Se"></a>是故除身恶行，<a id="a-Sf"></a>修身妙行；<a id="a-Sg"></a>口、<a id="a-Sh"></a>意恶行亦复如是。<a id="a-Si"></a>是名修习三妙行已，<a id="a-Sj"></a>得四念处清净满足。</p>
  <p id="aSk">“云何修四念处，<a id="a-Sl"></a>得七觉分满足？<a id="a-Sm"></a>目揵连比丘，<a id="a-Sn"></a>如是顺身身观住，<a id="a-So"></a>彼顺身身观住时，<a id="a-Sp"></a>摄念安住不忘。<a id="a-Sq"></a>尔时，<a id="a-Sr"></a>方便修习念觉分，<a id="a-Ss"></a>方便修习念觉分已，<a id="a-St"></a>得念觉分满足，<a id="a-Su"></a>于彼心念选择于法，<a id="a-Sv"></a>觉想思量。<a id="a-Sw"></a>尔时，<a id="a-Sx"></a>方便修习择法觉分，<a id="a-Sy"></a>方便修习择法觉分已，<a id="a-Sz"></a>逮得择法觉分满足，<a id="a-T0"></a>选择彼法，<a id="a-T1"></a>觉想思量。<a id="a-T2"></a>方便修习精进觉分，<a id="a-T3"></a>方便修习精进觉分已，<a id="a-T4"></a>逮得精进觉分满足，<a id="a-T5"></a>勤精进已，<a id="a-T6"></a>生欢喜心。<a id="a-T7"></a>尔时，<a id="a-T8"></a>修习方便欢喜觉分，<a id="a-T9"></a>修习欢喜觉分已，<a id="a-TA"></a>逮得欢喜觉分满足，<a id="a-TB"></a>心欢喜已，<a id="a-TC"></a>身心止息。<a id="a-TD"></a>尔时，<a id="a-TE"></a>修习猗息觉分，<a id="a-TF"></a>修习猗息觉分已，<a id="a-TG"></a>逮得猗息觉分满足，<a id="a-TH"></a>身心息已，<a id="a-TI"></a>得三摩提。<a id="a-TJ"></a>尔时，<a id="a-TK"></a>修习定觉分，<a id="a-TL"></a>修习定觉分已，<a id="a-TM"></a>定觉分满足，<a id="a-TN"></a>谓一其心，<a id="a-TO"></a>贪忧灭息，<a id="a-TP"></a>内心行舍。<a id="a-TQ"></a>方便修习舍觉分，<a id="a-TR"></a>方便修习舍觉分已，<a id="a-TS"></a>逮得舍觉分清净满足。<a id="a-TT"></a>受、<a id="a-TU"></a>心、<a id="a-TV"></a>法念处，<a id="a-TW"></a>亦如是说。<a id="a-TX"></a>如是修习四念处、<a id="a-TY"></a>七觉分满足。</p>
  <p id="aTZ">“云何修习七觉分，<a id="a-Ta"></a>明、<a id="a-Tb"></a>解脱、<a id="a-Tc"></a>满足？<a id="a-Td"></a>目揵连，<a id="a-Te"></a>若比丘修念觉分，<a id="a-Tf"></a>依远离、<a id="a-Tg"></a>依离欲、<a id="a-Th"></a>依灭舍，<a id="a-Ti"></a>于进趣修念觉分，<a id="a-Tj"></a>逮得明、<a id="a-Tk"></a>解脱、<a id="a-Tl"></a>清净满足。<a id="a-Tm"></a>乃至修习舍觉分，<a id="a-Tn"></a>亦如是说，<a id="a-To"></a>是名修习七觉分已，<a id="a-Tp"></a>明、<a id="a-Tq"></a>解脱、<a id="a-Tr"></a>清净满足。<a id="a-Ts"></a>如是，<a id="a-Tt"></a>目揵连，<a id="a-Tu"></a>法法相律，<a id="a-Tv"></a>从此岸而到彼岸。<a id="a-Tw"></a>”</p>
  <p id="aTx">说是法时，<a id="a-Ty"></a>萦发目揵连远尘离垢，<a id="a-Tz"></a>得法眼净。<a id="a-U0"></a>时，<a id="a-U1"></a>萦发目揵连见法、<a id="a-U2"></a>得法、<a id="a-U3"></a>知法、<a id="a-U4"></a>入法，<a id="a-U5"></a>度诸疑惑，<a id="a-U6"></a>不出于他，<a id="a-U7"></a>于诸法、<a id="a-U8"></a>律得无所畏；<a id="a-U9"></a>从座起，<a id="a-UA"></a>整衣服，<a id="a-UB"></a>为佛作礼，<a id="a-UC"></a>合掌白佛言：<a id="a-UD"></a>“我今宁得于正法、<a id="a-UE"></a>律出家，<a id="a-UF"></a>得具足比丘分不？<a id="a-UG"></a>”</p>
  <p id="aUH">佛告目揵连：<a id="a-UI"></a>“汝今已得于正法、<a id="a-UJ"></a>律出家，<a id="a-UK"></a>具足得比丘分。<a id="a-UL"></a>”得出家已，<a id="a-UM"></a>专精思惟，<a id="a-UN"></a>下放逸住，<a id="a-UO"></a>乃至成阿罗汉。</p>
  <p id="aUP">如是我闻：<a id="a-UQ"></a>一时，<a id="a-UR"></a>佛住迦微伽罗牟真邻陀林中。</p>
  <p id="aUS">时，<a id="a-UT"></a>有年少名郁多罗，<a id="a-UU"></a>是波罗奢那弟子，<a id="a-UV"></a>来诣佛所，<a id="a-UW"></a>恭敬问讯已，<a id="a-UX"></a>退坐一面。</p>
  <p id="aUY">尔时，<a id="a-UZ"></a>世尊告郁多罗：<a id="a-Ua"></a>“汝师波罗奢那为汝等说修诸根不？<a id="a-Ub"></a>”</p>
  <p id="aUc">郁多罗言：<a id="a-Ud"></a>“说已，<a id="a-Ue"></a>瞿昙。<a id="a-Uf"></a>”</p>
  <p id="aUg">佛告郁多罗：<a id="a-Uh"></a>“汝师波罗奢那云何说修诸根？<a id="a-Ui"></a>”</p>
  <p id="aUj">郁多罗白佛言：<a id="a-Uk"></a>“我师波罗奢那说：<a id="a-Ul"></a>‘眼不见色，<a id="a-Um"></a>耳不听声，<a id="a-Un"></a>是名修根。<a id="a-Uo"></a>’”</p>
  <p id="aUp">佛告郁多罗：<a id="a-Uq"></a>“若如汝波罗奢那说，<a id="a-Ur"></a>盲者是修根不？<a id="a-Us"></a>所以者何？<a id="a-Ut"></a>如唯盲者眼不见色。<a id="a-Uu"></a>”</p>
  <p id="aUv">尔时，<a id="a-Uw"></a>尊者阿难在世尊后，<a id="a-Ux"></a>执扇扇佛。<a id="a-Uy"></a>尊者阿难语郁多罗言：<a id="a-Uz"></a>“如波罗奢那所说，<a id="a-V0"></a>聋者是修根不？<a id="a-V1"></a>所以者何？<a id="a-V2"></a>如唯聋者耳不闻声。<a id="a-V3"></a>”</p>
  <p id="aV4">尔时，<a id="a-V5"></a>世尊告尊者阿难：<a id="a-V6"></a>“异于贤圣法、<a id="a-V7"></a>律无上修诸根。<a id="a-V8"></a>”</p>
  <p id="aV9">阿难白佛言：<a id="a-VA"></a>“惟愿世尊为诸比丘说贤圣法、<a id="a-VB"></a>律无上修根，<a id="a-VC"></a>诸比丘闻已，<a id="a-VD"></a>当受奉行。<a id="a-VE"></a>”</p>
  <p id="aVF">佛告阿难：<a id="a-VG"></a>“谛听！<a id="a-VH"></a>善思！<a id="a-VI"></a>当为汝说。<a id="a-VJ"></a>缘眼、<a id="a-VK"></a>色，<a id="a-VL"></a>生眼识，<a id="a-VM"></a>见可意色，<a id="a-VN"></a>欲修如来厌离正念正智。<a id="a-VO"></a>眼、<a id="a-VP"></a>色缘生眼识，<a id="a-VQ"></a>不可意故，<a id="a-VR"></a>修如来不厌离正念正智。<a id="a-VS"></a>眼、<a id="a-VT"></a>色缘生眼识，<a id="a-VU"></a>可意不可意，<a id="a-VV"></a>欲修如来厌离、<a id="a-VW"></a>不厌离正念正智。<a id="a-VX"></a>眼、<a id="a-VY"></a>色缘生眼识，<a id="a-VZ"></a>不可意可意，<a id="a-Va"></a>欲修如来不厌离、<a id="a-Vb"></a>厌离正念正智。<a id="a-Vc"></a>眼、<a id="a-Vd"></a>色缘生眼识，<a id="a-Ve"></a>可意不可意，<a id="a-Vf"></a>可不可意，<a id="a-Vg"></a>欲修如来厌、<a id="a-Vh"></a>不厌、<a id="a-Vi"></a>俱离舍心住正念正智。<a id="a-Vj"></a>如是，<a id="a-Vk"></a>阿难，<a id="a-Vl"></a>若有于此五句，<a id="a-Vm"></a>心善调伏、<a id="a-Vn"></a>善关闭、<a id="a-Vo"></a>善守护、<a id="a-Vp"></a>善摄持、<a id="a-Vq"></a>善修习，<a id="a-Vr"></a>是则于眼、<a id="a-Vs"></a>色无上修根；<a id="a-Vt"></a>耳、<a id="a-Vu"></a>鼻、<a id="a-Vv"></a>舌、<a id="a-Vw"></a>身、<a id="a-Vx"></a>意法亦如是说。<a id="a-Vy"></a>阿难，<a id="a-Vz"></a>是名贤圣法、<a id="a-W0"></a>律无上修根。<a id="a-W1"></a>”</p>
  <p id="aW2">尊者阿难白佛言：<a id="a-W3"></a>“世尊，<a id="a-W4"></a>云何贤圣法、<a id="a-W5"></a>律为贤圣修根？<a id="a-W6"></a>”</p>
  <p id="aW7">佛告阿难：<a id="a-W8"></a>“眼、<a id="a-W9"></a>色缘生眼识，<a id="a-WA"></a>生可意，<a id="a-WB"></a>生不可意，<a id="a-WC"></a>生可意不可意。<a id="a-WD"></a>彼圣弟子如是如实知：<a id="a-WE"></a>我眼、<a id="a-WF"></a>色缘生眼识，<a id="a-WG"></a>生可意，<a id="a-WH"></a>生不可意，<a id="a-WI"></a>生可意不可意，<a id="a-WJ"></a>此则寂灭，<a id="a-WK"></a>此则胜妙，<a id="a-WL"></a>所谓俱舍；<a id="a-WM"></a>得彼舍已，<a id="a-WN"></a>离厌、<a id="a-WO"></a>不厌。<a id="a-WP"></a>譬如力士弹指顷灭。<a id="a-WQ"></a>如是眼、<a id="a-WR"></a>色缘生眼识，<a id="a-WS"></a>生可意，<a id="a-WT"></a>生不可意，<a id="a-WU"></a>生可意不可意，<a id="a-WV"></a>俄尔尽灭，<a id="a-WW"></a>得离厌、<a id="a-WX"></a>不厌舍。</p>
  <p id="aWY">“如是耳、<a id="a-WZ"></a>声缘生耳识，<a id="a-Wa"></a>生可意，<a id="a-Wb"></a>生不可意，<a id="a-Wc"></a>生可意不可意。<a id="a-Wd"></a>圣弟子如是如实知：<a id="a-We"></a>我耳识闻声，<a id="a-Wf"></a>生可意，<a id="a-Wg"></a>生不可意，<a id="a-Wh"></a>生可意不可意，<a id="a-Wi"></a>此则寂灭、<a id="a-Wj"></a>胜妙，<a id="a-Wk"></a>所谓为舍；<a id="a-Wl"></a>得舍已，<a id="a-Wm"></a>离厌、<a id="a-Wn"></a>不厌。<a id="a-Wo"></a>譬如大力士夫弹指，<a id="a-Wp"></a>发声即灭。<a id="a-Wq"></a>如是耳、<a id="a-Wr"></a>声缘生耳识，<a id="a-Ws"></a>生可意，<a id="a-Wt"></a>生不可意，<a id="a-Wu"></a>生可意不可意，<a id="a-Wv"></a>生已尽灭，<a id="a-Ww"></a>是则为舍；<a id="a-Wx"></a>得彼舍已，<a id="a-Wy"></a>离厌、<a id="a-Wz"></a>不厌。</p>
  <p id="aX0">“鼻、<a id="a-X1"></a>香缘生鼻识，<a id="a-X2"></a>生可意，<a id="a-X3"></a>生不可意，<a id="a-X4"></a>生可意不可意。<a id="a-X5"></a>圣弟子如是如实知：<a id="a-X6"></a>鼻、<a id="a-X7"></a>香缘生鼻识，<a id="a-X8"></a>生可意，<a id="a-X9"></a>生不可意，<a id="a-XA"></a>生可意不可意，<a id="a-XB"></a>此则寂灭，<a id="a-XC"></a>此则胜妙，<a id="a-XD"></a>所谓为舍；<a id="a-XE"></a>得彼舍已，<a id="a-XF"></a>离厌、<a id="a-XG"></a>不厌。<a id="a-XH"></a>譬如莲荷，<a id="a-XI"></a>水所不染。<a id="a-XJ"></a>如是鼻、<a id="a-XK"></a>香缘生鼻识，<a id="a-XL"></a>生可意，<a id="a-XM"></a>生不可意，<a id="a-XN"></a>生可意不可意，<a id="a-XO"></a>生已尽灭，<a id="a-XP"></a>所谓为舍；<a id="a-XQ"></a>得彼舍已，<a id="a-XR"></a>离厌、<a id="a-XS"></a>不厌。</p>
  <p id="aXT">“舌、<a id="a-XU"></a>味缘生舌识，<a id="a-XV"></a>生可意，<a id="a-XW"></a>生不可意，<a id="a-XX"></a>生可意不可意。<a id="a-XY"></a>彼圣弟子如是如实知：<a id="a-XZ"></a>舌、<a id="a-Xa"></a>味缘生舌识，<a id="a-Xb"></a>生可意，<a id="a-Xc"></a>生不可意，<a id="a-Xd"></a>生可意不可意，<a id="a-Xe"></a>生已尽灭，<a id="a-Xf"></a>寂灭、<a id="a-Xg"></a>胜妙，<a id="a-Xh"></a>所谓为舍；<a id="a-Xi"></a>得彼舍已，<a id="a-Xj"></a>离厌、<a id="a-Xk"></a>不厌，<a id="a-Xl"></a>譬如力士舌端唾沫，<a id="a-Xm"></a>尽唾令灭。<a id="a-Xn"></a>如是舌、<a id="a-Xo"></a>味缘生舌识，<a id="a-Xp"></a>生可意，<a id="a-Xq"></a>生不可意，<a id="a-Xr"></a>生可意不可意，<a id="a-Xs"></a>生已尽灭，<a id="a-Xt"></a>所谓为舍；<a id="a-Xu"></a>得彼舍已，<a id="a-Xv"></a>离厌、<a id="a-Xw"></a>不厌。<a id="a-Xx"></a>身、<a id="a-Xy"></a>触缘生身识，<a id="a-Xz"></a>生可意，<a id="a-Y0"></a>生不可意，<a id="a-Y1"></a>生可意不可意，<a id="a-Y2"></a>生已尽灭。</p>
  <p id="aY3">“圣弟子如是如实知：<a id="a-Y4"></a>身、<a id="a-Y5"></a>触缘生身识，<a id="a-Y6"></a>生可意，<a id="a-Y7"></a>生不可意，<a id="a-Y8"></a>生可意不可意，<a id="a-Y9"></a>生已尽灭，<a id="a-YA"></a>寂灭、<a id="a-YB"></a>胜妙，<a id="a-YC"></a>所谓为舍；<a id="a-YD"></a>得彼舍已，<a id="a-YE"></a>离厌、<a id="a-YF"></a>不厌，<a id="a-YG"></a>譬如铁丸烧令极热，<a id="a-YH"></a>小滴水洒，<a id="a-YI"></a>寻即消灭。<a id="a-YJ"></a>如是身、<a id="a-YK"></a>触缘生身识，<a id="a-YL"></a>生可意，<a id="a-YM"></a>生不可意，<a id="a-YN"></a>生可意不可意，<a id="a-YO"></a>生已尽灭，<a id="a-YP"></a>所谓为舍；<a id="a-YQ"></a>得彼舍已，<a id="a-YR"></a>离厌、<a id="a-YS"></a>不厌。<a id="a-YT"></a>意、<a id="a-YU"></a>法缘生意识，<a id="a-YV"></a>生可意，<a id="a-YW"></a>生不可意，<a id="a-YX"></a>生可意不可意，<a id="a-YY"></a>生已速灭。</p>
  <p id="aYZ">“圣弟子如是如实知：<a id="a-Ya"></a>意、<a id="a-Yb"></a>法缘生意识，<a id="a-Yc"></a>生可意，<a id="a-Yd"></a>生不可意，<a id="a-Ye"></a>生可意不可意，<a id="a-Yf"></a>生已尽灭，<a id="a-Yg"></a>是则寂灭，<a id="a-Yh"></a>是则胜妙，<a id="a-Yi"></a>所谓为舍；<a id="a-Yj"></a>得彼舍已，<a id="a-Yk"></a>离厌、<a id="a-Yl"></a>不厌。<a id="a-Ym"></a>譬如力士断多罗树头。<a id="a-Yn"></a>如是意、<a id="a-Yo"></a>法缘生意识，<a id="a-Yp"></a>生可意，<a id="a-Yq"></a>生不可意，<a id="a-Yr"></a>生可意不可意，<a id="a-Ys"></a>生已尽灭，<a id="a-Yt"></a>所谓为舍；<a id="a-Yu"></a>得彼舍已，<a id="a-Yv"></a>离厌、<a id="a-Yw"></a>不厌。<a id="a-Yx"></a>阿难，<a id="a-Yy"></a>是为贤圣法、<a id="a-Yz"></a>律，<a id="a-Z0"></a>为圣弟子修诸根。<a id="a-Z1"></a>”</p>
  <p id="aZ2">“云何为圣法、<a id="a-Z3"></a>律觉见迹？<a id="a-Z4"></a>”</p>
  <p id="aZ5">佛告阿难：<a id="a-Z6"></a>“眼、<a id="a-Z7"></a>色缘生眼识，<a id="a-Z8"></a>生可意，<a id="a-Z9"></a>生不可意，<a id="a-ZA"></a>生可意不可意，<a id="a-ZB"></a>彼圣弟子惭耻厌恶；<a id="a-ZC"></a>耳、<a id="a-ZD"></a>鼻、<a id="a-ZE"></a>舌、<a id="a-ZF"></a>身、<a id="a-ZG"></a>意法缘生意识，<a id="a-ZH"></a>生可意，<a id="a-ZI"></a>生不可意，<a id="a-ZJ"></a>生可意不可意，<a id="a-ZK"></a>彼圣弟子惭耻厌恶。<a id="a-ZL"></a>阿难，<a id="a-ZM"></a>是名贤圣法、<a id="a-ZN"></a>律觉见迹。<a id="a-ZO"></a>阿难，<a id="a-ZP"></a>是名贤圣法、<a id="a-ZQ"></a>律无上修诸根。<a id="a-ZR"></a>已说贤圣修诸根，<a id="a-ZS"></a>已说觉见迹。<a id="a-ZT"></a>阿难，<a id="a-ZU"></a>我为诸声闻所作，<a id="a-ZV"></a>所作已作，<a id="a-ZW"></a>汝等当作所作，<a id="a-ZX"></a>广说如箧毒蛇经。<a id="a-ZY"></a>”</p>
  <p id="aZZ">佛说此经已，<a id="a-Za"></a>尊者阿难闻佛所说，<a id="a-Zb"></a>欢喜奉行。</p>
 </body>
</html>