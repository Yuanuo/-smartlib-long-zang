<!doctype html>
<html id="z3IBUCyYq" data-ver="1742">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第三十</h1>
  <p id="a2">如是我闻：<a id="a-3"></a>一时，<a id="a-4"></a>佛住崩伽阇崩伽耆林中。</p>
  <p id="a5">尔时，<a id="a-6"></a>世尊为诸比丘说戒相应法，<a id="a-7"></a>赞叹制戒法。<a id="a-8"></a>尔时，<a id="a-9"></a>尊者迦葉氏于崩伽聚落住，<a id="a-A"></a>闻世尊说戒相应法，<a id="a-B"></a>赞叹是戒，<a id="a-C"></a>极心不忍不喜，<a id="a-D"></a>言：<a id="a-E"></a>“此沙门极赞叹是戒，<a id="a-F"></a>极制是戒。<a id="a-G"></a>”</p>
  <p id="aH">尔时，<a id="a-I"></a>世尊于崩伽聚落随所乐住已，<a id="a-J"></a>向舍卫国去，<a id="a-K"></a>次第游行，<a id="a-L"></a>至舍卫国祇树给孤独园。<a id="a-M"></a>时，<a id="a-N"></a>尊者迦葉氏，<a id="a-O"></a>世尊去后不久，<a id="a-P"></a>心即生悔：<a id="a-Q"></a>“我今失利，<a id="a-R"></a>得大不利，<a id="a-S"></a>于世尊所说戒相应法，<a id="a-T"></a>赞叹制戒时，<a id="a-U"></a>于世尊所，<a id="a-V"></a>心不忍不喜，<a id="a-W"></a>心不欢喜，<a id="a-X"></a>而作是言：<a id="a-Y"></a>‘沙门极制是戒，<a id="a-Z"></a>极赞叹是戒。<a id="a-a"></a>’”</p>
  <p id="ab">时，<a id="a-c"></a>尊者迦葉氏夜过晨朝，<a id="a-d"></a>著衣持钵，<a id="a-e"></a>入崩伽聚落乞食；<a id="a-f"></a>食已，<a id="a-g"></a>还精舍，<a id="a-h"></a>付嘱卧具，<a id="a-i"></a>自持衣钵，<a id="a-j"></a>向舍卫城次第游行，<a id="a-k"></a>至舍卫国，<a id="a-l"></a>举衣钵，<a id="a-m"></a>洗足已，<a id="a-n"></a>诣世尊，<a id="a-o"></a>稽首礼足，<a id="a-p"></a>白佛言：<a id="a-q"></a>“悔过！<a id="a-r"></a>世尊，<a id="a-s"></a>悔过！<a id="a-t"></a>善逝，<a id="a-u"></a>我愚我痴，<a id="a-v"></a>不善不辨。<a id="a-w"></a>我闻世尊为诸比丘说戒相应法，<a id="a-x"></a>赞叹制戒时，<a id="a-y"></a>于世尊所，<a id="a-z"></a>不忍不喜，<a id="a-10"></a>心不欣乐，<a id="a-11"></a>而作是言：<a id="a-12"></a>‘是沙门极制是戒，<a id="a-13"></a>赞叹是戒。<a id="a-14"></a>’”</p>
  <p id="a15">佛告迦葉氏：<a id="a-16"></a>“汝何时于我所，<a id="a-17"></a>心不忍不喜，<a id="a-18"></a>不生欣乐，<a id="a-19"></a>而作是言：<a id="a-1A"></a>‘此沙门极制是戒，<a id="a-1B"></a>赞叹是戒’？<a id="a-1C"></a>”</p>
  <p id="a1D">迦葉氏白佛言：<a id="a-1E"></a>“时，<a id="a-1F"></a>世尊于崩伽阇聚落崩伽耆林中，<a id="a-1G"></a>为诸比丘说戒相应法，<a id="a-1H"></a>赞叹是戒。<a id="a-1I"></a>我尔时于世尊所，<a id="a-1J"></a>心得不忍、<a id="a-1K"></a>不欢喜，<a id="a-1L"></a>心不欣乐，<a id="a-1M"></a>而作是言：<a id="a-1N"></a>‘是沙门极制是戒，<a id="a-1O"></a>赞叹是戒。<a id="a-1P"></a>’世尊，<a id="a-1Q"></a>我今日自知罪悔，<a id="a-1R"></a>自见罪悔，<a id="a-1S"></a>惟愿世尊受我悔过，<a id="a-1T"></a>哀愍故！<a id="a-1U"></a>”</p>
  <p id="a1V">佛告迦葉氏：<a id="a-1W"></a>“汝自知悔、<a id="a-1X"></a>愚痴、<a id="a-1Y"></a>不善不辨，<a id="a-1Z"></a>闻我为诸比丘说戒相应法，<a id="a-1a"></a>赞叹制戒，<a id="a-1b"></a>而于我所，<a id="a-1c"></a>不忍不喜，<a id="a-1d"></a>心不欣乐，<a id="a-1e"></a>而作是言：<a id="a-1f"></a>‘是沙门极制是戒，<a id="a-1g"></a>极叹是戒。<a id="a-1h"></a>’汝今迦葉自知悔、<a id="a-1i"></a>自见悔已，<a id="a-1j"></a>于未来世，<a id="a-1k"></a>律仪戒生，<a id="a-1l"></a>我今受汝，<a id="a-1m"></a>哀愍故。<a id="a-1n"></a>迦葉氏，<a id="a-1o"></a>如是悔者，<a id="a-1p"></a>善法增长，<a id="a-1q"></a>终不退减。<a id="a-1r"></a>所以者何？<a id="a-1s"></a>若有自知罪、<a id="a-1t"></a>自见罪而悔过者，<a id="a-1u"></a>于未来世，<a id="a-1v"></a>律仪戒生，<a id="a-1w"></a>善法增长，<a id="a-1x"></a>不退减故。</p>
  <p id="a1y">“正使迦葉为上座者，<a id="a-1z"></a>不欲学戒、<a id="a-20"></a>不重于戒、<a id="a-21"></a>不叹制戒，<a id="a-22"></a>如是比丘我不赞叹。<a id="a-23"></a>所以者何？<a id="a-24"></a>若大师所赞叹者，<a id="a-25"></a>余人则复与相习近，<a id="a-26"></a>恭敬亲重；<a id="a-27"></a>若余人与相习近亲重者，<a id="a-28"></a>则与同见，<a id="a-29"></a>同彼所作；<a id="a-2A"></a>同彼所作者，<a id="a-2B"></a>长夜当得不饶益苦。<a id="a-2C"></a>是故我于彼长老初不赞叹，<a id="a-2D"></a>以其初始不乐学戒故。<a id="a-2E"></a>如长老，<a id="a-2F"></a>中年、<a id="a-2G"></a>少年亦如是。</p>
  <p id="a2H">“若是上座长老初始重于戒学，<a id="a-2I"></a>赞叹制戒，<a id="a-2J"></a>如是长老我所赞叹，<a id="a-2K"></a>以其初始乐学戒故。<a id="a-2L"></a>大师所赞叹者，<a id="a-2M"></a>余人亦当与相习近亲重，<a id="a-2N"></a>同其所见；<a id="a-2O"></a>同其所见故，<a id="a-2P"></a>于未来世，<a id="a-2Q"></a>彼当长夜以义饶益。<a id="a-2R"></a>是故于彼长老比丘常当赞叹，<a id="a-2S"></a>以初始乐学戒故。<a id="a-2T"></a>中年、<a id="a-2U"></a>少年亦复如是。<a id="a-2V"></a>”</p>
  <p id="a2W">佛说此经已，<a id="a-2X"></a>诸比丘闻佛所说，<a id="a-2Y"></a>欢喜奉行。</p>
  <p id="a2Z">如是我闻：<a id="a-2a"></a>一时，<a id="a-2b"></a>佛住舍卫国祇树给孤独园。</p>
  <p id="a2c">尔时，<a id="a-2d"></a>世尊告诸比丘：<a id="a-2e"></a>“若诸上座长老比丘初始不乐学戒、<a id="a-2f"></a>不重于戒，<a id="a-2g"></a>见余比丘初乐学戒、<a id="a-2h"></a>重于戒、<a id="a-2i"></a>赞叹制戒者，<a id="a-2j"></a>彼亦不随时赞叹，<a id="a-2k"></a>我于此等比丘所亦不赞叹，<a id="a-2l"></a>以其初始不乐学戒故。<a id="a-2m"></a>所以者何？<a id="a-2n"></a>若大师赞叹彼者，<a id="a-2o"></a>余人当复习近亲重，<a id="a-2p"></a>同其所见；<a id="a-2q"></a>以同其所见故，<a id="a-2r"></a>长夜当受不饶益苦。<a id="a-2s"></a>是故我于彼长老。<a id="a-2t"></a>中年、<a id="a-2u"></a>少年亦复如是。<a id="a-2v"></a>乐学戒者，<a id="a-2w"></a>如前说。<a id="a-2x"></a>”</p>
  <p id="a2y">佛说此经已，<a id="a-2z"></a>诸比丘闻佛所说，<a id="a-30"></a>欢喜奉行。</p>
  <p id="a31">如是我闻：<a id="a-32"></a>一时，<a id="a-33"></a>佛住舍卫国祇树给孤独园。</p>
  <p id="a34">尔时，<a id="a-35"></a>世尊告诸比丘：<a id="a-36"></a>“有三学。<a id="a-37"></a>何等为三？<a id="a-38"></a>谓增上戒学、<a id="a-39"></a>增上意学、<a id="a-3A"></a>增上慧学。</p>
  <p id="a3B">“何等为增上戒学？<a id="a-3C"></a>若比丘住于戒波罗提木叉，<a id="a-3D"></a>具足威仪行处，<a id="a-3E"></a>见微细罪则生怖畏，<a id="a-3F"></a>受持学戒，<a id="a-3G"></a>是名增上戒学。</p>
  <p id="a3H">“何等为增上意学？<a id="a-3I"></a>若比丘离诸恶不善法，<a id="a-3J"></a>有觉有观，<a id="a-3K"></a>离生喜乐，<a id="a-3L"></a>初禅具足住，<a id="a-3M"></a>乃至第四禅具足住，<a id="a-3N"></a>是名增上意学。</p>
  <p id="a3O">“何等为增上慧学？<a id="a-3P"></a>若比丘此苦圣谛如实知，<a id="a-3Q"></a>此苦集圣谛、<a id="a-3R"></a>此苦灭圣谛、<a id="a-3S"></a>此苦灭道迹圣谛如实知，<a id="a-3T"></a>是名增上慧学。<a id="a-3U"></a>”</p>
  <p id="a3V">佛说此经已，<a id="a-3W"></a>诸比丘闻佛所说，<a id="a-3X"></a>欢喜奉行。</p>
  <p id="a3Y">三学余经，<a id="a-3Z"></a>如前念处说。</p>
  <p id="a3a">如禅，<a id="a-3b"></a>如是无量、<a id="a-3c"></a>无色。<a id="a-3d"></a>如四圣谛，<a id="a-3e"></a>如是四念处、<a id="a-3f"></a>四正断、<a id="a-3g"></a>四如意足、<a id="a-3h"></a>五根、<a id="a-3i"></a>五力、<a id="a-3j"></a>七觉分、<a id="a-3k"></a>八圣道、<a id="a-3l"></a>四道、<a id="a-3m"></a>四法句、<a id="a-3n"></a>止观修习，<a id="a-3o"></a>亦如是说。</p>
  <p id="a3p">如是我闻：<a id="a-3q"></a>一时，<a id="a-3r"></a>佛住毗舍离国猕猴池侧重阁讲堂。</p>
  <p id="a3s">时，<a id="a-3t"></a>有善调象师离车，<a id="a-3u"></a>名曰难陀，<a id="a-3v"></a>来诣佛所，<a id="a-3w"></a>稽首佛足，<a id="a-3x"></a>退坐一面。</p>
  <p id="a3y">尔时，<a id="a-3z"></a>世尊告离车难陀言：<a id="a-40"></a>“若圣弟子成就四不坏净者，<a id="a-41"></a>欲求寿命，<a id="a-42"></a>即得寿命；<a id="a-43"></a>求好色、<a id="a-44"></a>力、<a id="a-45"></a>乐、<a id="a-46"></a>辩、<a id="a-47"></a>自在即得。<a id="a-48"></a>何等为四？<a id="a-49"></a>谓佛不坏净成就，<a id="a-4A"></a>法、<a id="a-4B"></a>僧不坏净，<a id="a-4C"></a>圣戒成就。<a id="a-4D"></a>我见是圣弟子于此命终，<a id="a-4E"></a>生于天上，<a id="a-4F"></a>于天上得十种法。<a id="a-4G"></a>何等为十？<a id="a-4H"></a>得天寿、<a id="a-4I"></a>天色、<a id="a-4J"></a>天名称、<a id="a-4K"></a>天乐、<a id="a-4L"></a>天自在，<a id="a-4M"></a>天色、<a id="a-4N"></a>声、<a id="a-4O"></a>香、<a id="a-4P"></a>味、<a id="a-4Q"></a>触。<a id="a-4R"></a>若圣弟子于天上命终，<a id="a-4S"></a>来生人中者，<a id="a-4T"></a>我见彼十事具足。<a id="a-4U"></a>何等为十？<a id="a-4V"></a>人间寿命、<a id="a-4W"></a>人好色、<a id="a-4X"></a>名称、<a id="a-4Y"></a>乐、<a id="a-4Z"></a>自在、<a id="a-4a"></a>色、<a id="a-4b"></a>声、<a id="a-4c"></a>香、<a id="a-4d"></a>味、<a id="a-4e"></a>触。<a id="a-4f"></a>我说彼多闻圣弟子不由他信、<a id="a-4g"></a>不由他欲、<a id="a-4h"></a>不从他闻、<a id="a-4i"></a>不取他意、<a id="a-4j"></a>不因他思，<a id="a-4k"></a>我说彼有如实正慧知见。<a id="a-4l"></a>”</p>
  <p id="a4m">尔时，<a id="a-4n"></a>难陀有从者，<a id="a-4o"></a>白难陀言：<a id="a-4p"></a>“浴时已到，<a id="a-4q"></a>今可去矣！<a id="a-4r"></a>”</p>
  <p id="a4s">难陀答言：<a id="a-4t"></a>“我今不须人间澡浴，<a id="a-4u"></a>我今于此胜妙法以自沐浴，<a id="a-4v"></a>所谓于世尊所得清净信乐。<a id="a-4w"></a>”</p>
  <p id="a4x">尔时，<a id="a-4y"></a>离车调象师难陀闻佛所说，<a id="a-4z"></a>欢喜随喜，<a id="a-50"></a>从座起，<a id="a-51"></a>作礼而去。</p>
  <p id="a52">如是我闻：<a id="a-53"></a>一时，<a id="a-54"></a>佛住毗舍离国猕猴池侧重阁讲堂。</p>
  <p id="a55">尔时，<a id="a-56"></a>世尊告诸比丘：<a id="a-57"></a>“若圣弟子成就四不坏净者，<a id="a-58"></a>不于人中贫活而活，<a id="a-59"></a>不寒乞，<a id="a-5A"></a>自然富足。<a id="a-5B"></a>何等为四？<a id="a-5C"></a>谓于佛不坏净成就，<a id="a-5D"></a>法、<a id="a-5E"></a>僧、<a id="a-5F"></a>圣戒不坏净成就。<a id="a-5G"></a>是故，<a id="a-5H"></a>比丘，<a id="a-5I"></a>当如是学：<a id="a-5J"></a>‘我当成就于佛不坏净，<a id="a-5K"></a>法、<a id="a-5L"></a>僧不坏净，<a id="a-5M"></a>圣戒成就。<a id="a-5N"></a>’”</p>
  <p id="a5O">佛说此经已，<a id="a-5P"></a>诸比丘闻佛所说，<a id="a-5Q"></a>欢喜奉行。</p>
  <p id="a5R">如是我闻：<a id="a-5S"></a>一时，<a id="a-5T"></a>佛住舍卫国祇树给孤独园。</p>
  <p id="a5U">尔时，<a id="a-5V"></a>世尊告诸比丘：<a id="a-5W"></a>“转轮王七宝具足，<a id="a-5X"></a>成就人中四种神力，<a id="a-5Y"></a>王四天下，<a id="a-5Z"></a>身坏命终，<a id="a-5a"></a>生于天上。<a id="a-5b"></a>虽复转轮圣王七宝具足，<a id="a-5c"></a>成就人间神力，<a id="a-5d"></a>王四天下，<a id="a-5e"></a>身坏命终，<a id="a-5f"></a>得生天上，<a id="a-5g"></a>然犹未断地狱、<a id="a-5h"></a>畜生、<a id="a-5i"></a>饿鬼恶趣之苦。<a id="a-5j"></a>所以者何？<a id="a-5k"></a>以转轮王不得于佛不坏净，<a id="a-5l"></a>法、<a id="a-5m"></a>僧不坏净，<a id="a-5n"></a>圣戒不成就故。</p>
  <p id="a5o">“多闻圣弟子持粪扫衣，<a id="a-5p"></a>家家乞食，<a id="a-5q"></a>草蓐卧具；<a id="a-5r"></a>而彼多闻圣弟子解脱地狱、<a id="a-5s"></a>畜生、<a id="a-5t"></a>饿鬼恶趣之苦。<a id="a-5u"></a>所以者何？<a id="a-5v"></a>以彼多闻圣弟子于佛不坏净，<a id="a-5w"></a>法、<a id="a-5x"></a>僧不坏净，<a id="a-5y"></a>圣戒成就。<a id="a-5z"></a>是故，<a id="a-60"></a>诸比丘，<a id="a-61"></a>当作是学：<a id="a-62"></a>‘于佛不坏净，<a id="a-63"></a>法、<a id="a-64"></a>僧不坏净，<a id="a-65"></a>圣戒成就。<a id="a-66"></a>’”</p>
  <p id="a67">佛说此经已，<a id="a-68"></a>诸比丘闻佛所说，<a id="a-69"></a>欢喜奉行。</p>
  <p id="a6A">如是我闻：<a id="a-6B"></a>一时，<a id="a-6C"></a>佛住舍卫国祇树给孤独园。</p>
  <p id="a6D">尔时，<a id="a-6E"></a>世尊告诸比丘：<a id="a-6F"></a>“汝等当起哀愍心、<a id="a-6G"></a>慈悲心。<a id="a-6H"></a>若有人于汝等所说乐闻乐受者，<a id="a-6I"></a>汝当为说四不坏净，<a id="a-6J"></a>令入令住。<a id="a-6K"></a>何等为四？<a id="a-6L"></a>于佛不坏净、<a id="a-6M"></a>于法不坏净、<a id="a-6N"></a>于僧不坏净、<a id="a-6O"></a>于圣戒成就。<a id="a-6P"></a>所以者何？<a id="a-6Q"></a>若四大——地、<a id="a-6R"></a>水、<a id="a-6S"></a>火、<a id="a-6T"></a>风有变易增损，<a id="a-6U"></a>此四不坏净未尝增损变异。</p>
  <p id="a6V">“彼无增损变异者，<a id="a-6W"></a>谓多闻圣弟子于佛不坏净成就，<a id="a-6X"></a>若堕地狱、<a id="a-6Y"></a>畜生、<a id="a-6Z"></a>饿鬼者，<a id="a-6a"></a>无有是处！<a id="a-6b"></a>是故，<a id="a-6c"></a>诸比丘，<a id="a-6d"></a>当作是学：<a id="a-6e"></a>‘我当成就于佛不坏净，<a id="a-6f"></a>法、<a id="a-6g"></a>僧不坏净，<a id="a-6h"></a>圣戒成就；<a id="a-6i"></a>亦当建立余人，<a id="a-6j"></a>令成就。<a id="a-6k"></a>’”</p>
  <p id="a6l">佛说此经已，<a id="a-6m"></a>诸比丘闻佛所说，<a id="a-6n"></a>欢喜奉行。</p>
  <p id="a6o">如是我闻：<a id="a-6p"></a>一时，<a id="a-6q"></a>佛住舍卫国祇树给孤独园。</p>
  <p id="a6r">尔时，<a id="a-6s"></a>世尊告诸比丘：<a id="a-6t"></a>“若信人者，<a id="a-6u"></a>生五种过患，<a id="a-6v"></a>彼人或时犯戒违律，<a id="a-6w"></a>为众所弃。<a id="a-6x"></a>恭敬其人者，<a id="a-6y"></a>当作是念：<a id="a-6z"></a>‘此是我师，<a id="a-70"></a>我所敬重，<a id="a-71"></a>众僧弃薄，<a id="a-72"></a>我今何缘入彼塔寺？<a id="a-73"></a>’不入塔寺已，<a id="a-74"></a>不敬众僧；<a id="a-75"></a>不敬僧已，<a id="a-76"></a>不得闻法；<a id="a-77"></a>不闻法已，<a id="a-78"></a>退失善法，<a id="a-79"></a>不得久住于正法中，<a id="a-7A"></a>是名信敬人生初过患。</p>
  <p id="a7B">“复次，<a id="a-7C"></a>敬信人者，<a id="a-7D"></a>所敬之人犯戒违律，<a id="a-7E"></a>众僧为作不见举。<a id="a-7F"></a>敬信彼人者，<a id="a-7G"></a>当作是念：<a id="a-7H"></a>‘此是我师，<a id="a-7I"></a>我所敬重，<a id="a-7J"></a>而今众僧作不见举，<a id="a-7K"></a>我今何缘复入塔寺？<a id="a-7L"></a>’不入塔寺已，<a id="a-7M"></a>不敬众僧；<a id="a-7N"></a>不敬众僧已，<a id="a-7O"></a>不得闻法；<a id="a-7P"></a>不闻法已，<a id="a-7Q"></a>退失善法，<a id="a-7R"></a>不得久住于正法中，<a id="a-7S"></a>是名敬信人故生第二过患。</p>
  <p id="a7T">“复次，<a id="a-7U"></a>彼人若持衣钵，<a id="a-7V"></a>余方游行。<a id="a-7W"></a>敬彼人者，<a id="a-7X"></a>而作是念：<a id="a-7Y"></a>‘我所敬人著衣持钵，<a id="a-7Z"></a>人间游行，<a id="a-7a"></a>我今何缘入彼塔寺？<a id="a-7b"></a>’不入塔寺已，<a id="a-7c"></a>不得恭敬众僧；<a id="a-7d"></a>不敬众僧已，<a id="a-7e"></a>不得闻法；<a id="a-7f"></a>不闻法已，<a id="a-7g"></a>退失善法，<a id="a-7h"></a>不得久住于正法中，<a id="a-7i"></a>是名敬信人故生第三过患。</p>
  <p id="a7j">“复次，<a id="a-7k"></a>彼所信敬人舍戒还俗。<a id="a-7l"></a>敬信彼人者，<a id="a-7m"></a>而作是念：<a id="a-7n"></a>‘彼是我师，<a id="a-7o"></a>我所敬重，<a id="a-7p"></a>舍戒还俗，<a id="a-7q"></a>我今不应入彼塔寺。<a id="a-7r"></a>’不入寺已，<a id="a-7s"></a>不敬众僧；<a id="a-7t"></a>不敬僧已，<a id="a-7u"></a>不得闻法；<a id="a-7v"></a>不闻法已，<a id="a-7w"></a>退失善法，<a id="a-7x"></a>不得久住于正法中，<a id="a-7y"></a>是名敬信人故生第四过患。</p>
  <p id="a7z">“复次，<a id="a-80"></a>彼所信敬人身坏命终。<a id="a-81"></a>敬信彼人者，<a id="a-82"></a>而作是念：<a id="a-83"></a>‘彼是我师，<a id="a-84"></a>我所敬重，<a id="a-85"></a>今已命终，<a id="a-86"></a>我今何缘入彼塔寺？<a id="a-87"></a>’不入寺故，<a id="a-88"></a>不得敬僧；<a id="a-89"></a>不敬僧已，<a id="a-8A"></a>不得闻法；<a id="a-8B"></a>不闻法故，<a id="a-8C"></a>退失善法，<a id="a-8D"></a>不得久住于正法中，<a id="a-8E"></a>是名敬信人故生第五过患。</p>
  <p id="a8F">“是故，<a id="a-8G"></a>诸比丘，<a id="a-8H"></a>当如是学：<a id="a-8I"></a>‘我当成就于佛不坏净，<a id="a-8J"></a>于法、<a id="a-8K"></a>僧不坏净，<a id="a-8L"></a>圣戒成就。<a id="a-8M"></a>’”</p>
  <p id="a8N">佛说此经已，<a id="a-8O"></a>诸比丘闻佛所说，<a id="a-8P"></a>欢喜奉行。</p>
  <p id="a8Q">如是我闻：<a id="a-8R"></a>一时，<a id="a-8S"></a>佛住舍卫国祇树给孤独园。</p>
  <p id="a8T">尔时，<a id="a-8U"></a>世尊告诸比丘：<a id="a-8V"></a>“有四种食，<a id="a-8W"></a>长养众生，<a id="a-8X"></a>四大增长摄受，<a id="a-8Y"></a>何等为四？<a id="a-8Z"></a>谓搏食、<a id="a-8a"></a>触食、<a id="a-8b"></a>意思食、<a id="a-8c"></a>识食。<a id="a-8d"></a>如是，<a id="a-8e"></a>福德润泽，<a id="a-8f"></a>为安乐食。<a id="a-8g"></a>何等为四？<a id="a-8h"></a>谓于佛不坏净，<a id="a-8i"></a>于法僧不坏净，<a id="a-8j"></a>圣戒成就，<a id="a-8k"></a>是故诸比丘，<a id="a-8l"></a>当作是学：<a id="a-8m"></a>‘我当成就于佛不坏净，<a id="a-8n"></a>于法、<a id="a-8o"></a>僧不坏净，<a id="a-8p"></a>圣戒成就’。<a id="a-8q"></a>”</p>
  <p id="a8r">佛说此经已，<a id="a-8s"></a>诸比丘闻佛所说，<a id="a-8t"></a>欢喜奉行。</p>
  <p id="a8u">如是我闻：<a id="a-8v"></a>一时，<a id="a-8w"></a>佛住舍卫国祇树给孤独园。</p>
  <p id="a8x">尔时，<a id="a-8y"></a>世尊告诸比丘，<a id="a-8z"></a>如上说，<a id="a-90"></a>差别者：<a id="a-91"></a>“于佛不坏净成就者，<a id="a-92"></a>为闻法、<a id="a-93"></a>众僧所念、<a id="a-94"></a>圣戒成就。<a id="a-95"></a>”</p>
  <p id="a96">佛说此经已，<a id="a-97"></a>诸比丘闻佛所说，<a id="a-98"></a>欢喜奉行。</p>
  <p id="a99">次经亦如上说，<a id="a-9A"></a>差别者：<a id="a-9B"></a>“若于佛不坏净成就者，<a id="a-9C"></a>法僧悭垢缠众生离悭垢心，<a id="a-9D"></a>在家而住解脱，<a id="a-9E"></a>心施，<a id="a-9F"></a>常行乐施，<a id="a-9G"></a>常乐于舍，<a id="a-9H"></a>行平等施，<a id="a-9I"></a>圣戒成就。<a id="a-9J"></a>”</p>
  <p id="a9K">佛说此经已，<a id="a-9L"></a>诸比丘闻佛所说，<a id="a-9M"></a>欢喜奉行。</p>
  <p id="a9N">次经亦如上说，<a id="a-9O"></a>差别者：<a id="a-9P"></a>“如是圣弟子四种福德润泽，<a id="a-9Q"></a>善法润泽，<a id="a-9R"></a>摄受称量功德，<a id="a-9S"></a>不可称量尔所果福、<a id="a-9T"></a>尔所果、<a id="a-9U"></a>尔所福果集，<a id="a-9V"></a>然彼得众多福利，<a id="a-9W"></a>是大功德聚数。<a id="a-9X"></a>譬如五河合流，<a id="a-9Y"></a>谓恒河、<a id="a-9Z"></a>耶菩那、<a id="a-9a"></a>萨罗由、<a id="a-9b"></a>伊罗跋提、<a id="a-9c"></a>摩醯，<a id="a-9d"></a>于彼诸水无能度量百瓶、<a id="a-9e"></a>千瓶、<a id="a-9f"></a>百千万瓶者，<a id="a-9g"></a>然彼水多，<a id="a-9h"></a>是大水聚数。<a id="a-9i"></a>如是圣弟子成就四功德润泽者，<a id="a-9j"></a>无能度量其福多少，<a id="a-9k"></a>然彼多福，<a id="a-9l"></a>是大功德聚数。<a id="a-9m"></a>是故，<a id="a-9n"></a>诸比丘，<a id="a-9o"></a>当作是学：<a id="a-9p"></a>‘我当成就于佛不坏净，<a id="a-9q"></a>于法、<a id="a-9r"></a>僧不坏净，<a id="a-9s"></a>圣戒成就。<a id="a-9t"></a>’”</p>
  <p id="a9u">尔时，<a id="a-9v"></a>世尊即说偈言：</p>
  <p id="a9w">“众吉之巨海，<a id="a-9x"></a>自净能净彼，</p>
  <p id="a9y">汪洋而平流，<a id="a-9z"></a>实诸百川长。</p>
  <p id="aA0">一切诸江河，<a id="a-A1"></a>群生之所依，</p>
  <p id="aA2">悉归于大海；<a id="a-A3"></a>此身亦复然，</p>
  <p id="aA4">施戒修功德，<a id="a-A5"></a>百福流所归。<a id="a-A6"></a>”</p>
  <p id="aA7">如是我闻：<a id="a-A8"></a>一时，<a id="a-A9"></a>佛住舍卫国祇树给孤独园。</p>
  <p id="aAA">尔时，<a id="a-AB"></a>世尊告诸比丘：<a id="a-AC"></a>“婆罗门者，<a id="a-AD"></a>说虚伪道，<a id="a-AE"></a>愚痴恶邪，<a id="a-AF"></a>不正趣向，<a id="a-AG"></a>非智等觉向于涅槃。<a id="a-AH"></a>彼作如是化诸弟子：<a id="a-AI"></a>于十五日，<a id="a-AJ"></a>以胡麻屑、<a id="a-AK"></a>庵罗摩罗屑沐浴身体，<a id="a-AL"></a>著新劫贝，<a id="a-AM"></a>头垂长缕，<a id="a-AN"></a>牛屎涂地而卧于上，<a id="a-AO"></a>言：<a id="a-AP"></a>‘善男子，<a id="a-AQ"></a>晨朝早起，<a id="a-AR"></a>脱衣举著一处，<a id="a-AS"></a>裸其形体，<a id="a-AT"></a>向东方驰走。<a id="a-AU"></a>正使道路逢凶象、<a id="a-AV"></a>恶马、<a id="a-AW"></a>狂牛、<a id="a-AX"></a>猘狗、<a id="a-AY"></a>棘刺、<a id="a-AZ"></a>丛林、<a id="a-Aa"></a>坑涧、<a id="a-Ab"></a>深水，<a id="a-Ac"></a>直前莫避，<a id="a-Ad"></a>遇害死者，<a id="a-Ae"></a>必生梵天。<a id="a-Af"></a>’是名外道愚痴邪见，<a id="a-Ag"></a>非智等觉向于涅槃。<a id="a-Ah"></a>我为弟子说平正路，<a id="a-Ai"></a>非愚痴，<a id="a-Aj"></a>向智慧等觉，<a id="a-Ak"></a>向于涅槃，<a id="a-Al"></a>谓八圣道，<a id="a-Am"></a>正见乃至正定。<a id="a-An"></a>”</p>
  <p id="aAo">佛说此经已，<a id="a-Ap"></a>诸比丘闻佛所说，<a id="a-Aq"></a>欢喜奉行。</p>
  <p id="aAr">如是我闻：<a id="a-As"></a>一时，<a id="a-At"></a>佛住舍卫国祇树给孤独园。</p>
  <p id="aAu">尔时，<a id="a-Av"></a>世尊告尊者舍利弗：<a id="a-Aw"></a>“所谓流者，<a id="a-Ax"></a>何等为流？<a id="a-Ay"></a>”</p>
  <p id="aAz">舍利弗白佛言：<a id="a-B0"></a>“世尊所说流者，<a id="a-B1"></a>谓八圣道。<a id="a-B2"></a>”</p>
  <p id="aB3">复问舍利弗：<a id="a-B4"></a>“谓入流分，<a id="a-B5"></a>何等为入流分？<a id="a-B6"></a>”</p>
  <p id="aB7">舍利弗白佛言：<a id="a-B8"></a>“世尊，<a id="a-B9"></a>有四种入流分。<a id="a-BA"></a>何等为四？<a id="a-BB"></a>谓亲近善男子、<a id="a-BC"></a>听正法、<a id="a-BD"></a>内正思惟、<a id="a-BE"></a>法次法向。<a id="a-BF"></a>”</p>
  <p id="aBG">复问舍利弗：<a id="a-BH"></a>“入流者成就几法？<a id="a-BI"></a>”</p>
  <p id="aBJ">舍利弗白佛言：<a id="a-BK"></a>“有四分成就入流者。<a id="a-BL"></a>何等为四？<a id="a-BM"></a>谓于佛不坏净、<a id="a-BN"></a>于法不坏净、<a id="a-BO"></a>于僧不坏净、<a id="a-BP"></a>圣戒成就。<a id="a-BQ"></a>”</p>
  <p id="aBR">佛告舍利弗：<a id="a-BS"></a>“如汝所说，<a id="a-BT"></a>流者，<a id="a-BU"></a>谓八圣道。<a id="a-BV"></a>入流分者有四种，<a id="a-BW"></a>谓亲近善男子、<a id="a-BX"></a>听正法、<a id="a-BY"></a>内正思惟、<a id="a-BZ"></a>法次法向。<a id="a-Ba"></a>入流者成就四法，<a id="a-Bb"></a>谓于佛不坏净、<a id="a-Bc"></a>于法不坏净、<a id="a-Bd"></a>于僧不坏净、<a id="a-Be"></a>圣戒成就。<a id="a-Bf"></a>”</p>
  <p id="aBg">佛说此经已，<a id="a-Bh"></a>尊者舍利弗闻佛所说，<a id="a-Bi"></a>欢喜奉行。</p>
  <p id="aBj">如是我闻：<a id="a-Bk"></a>一时，<a id="a-Bl"></a>佛住舍卫国祇树给孤独园。</p>
  <p id="aBm">尔时，<a id="a-Bn"></a>尊者舍利弗诣尊者阿难所，<a id="a-Bo"></a>问讯慰劳已，<a id="a-Bp"></a>退住一面。<a id="a-Bq"></a>尊者舍利弗语尊者阿难：<a id="a-Br"></a>“欲有所问，<a id="a-Bs"></a>宁有闲暇为记说不？<a id="a-Bt"></a>”</p>
  <p id="aBu">尊者阿难语舍利弗：<a id="a-Bv"></a>“随意所问，<a id="a-Bw"></a>知者当答。<a id="a-Bx"></a>”</p>
  <p id="aBy">舍利弗问尊者阿难：<a id="a-Bz"></a>“为断几法，<a id="a-C0"></a>如来、<a id="a-C1"></a>应、<a id="a-C2"></a>等正觉所知所见，<a id="a-C3"></a>记说彼人得须陀洹，<a id="a-C4"></a>不堕恶趣法，<a id="a-C5"></a>决定向正觉，<a id="a-C6"></a>七有天人往生，<a id="a-C7"></a>究竟苦边？<a id="a-C8"></a>”</p>
  <p id="aC9">尊者阿难语尊者舍利弗：<a id="a-CA"></a>“断四法、<a id="a-CB"></a>成就四法，<a id="a-CC"></a>如来、<a id="a-CD"></a>应、<a id="a-CE"></a>等正觉记说彼人得须陀洹，<a id="a-CF"></a>不堕恶趣法，<a id="a-CG"></a>决定向三菩提，<a id="a-CH"></a>七有天人往生，<a id="a-CI"></a>究竟苦边。<a id="a-CJ"></a>何等为四？<a id="a-CK"></a>谓圣弟子于佛不信住，<a id="a-CL"></a>则已断已知，<a id="a-CM"></a>成就于佛不坏净；<a id="a-CN"></a>于法、<a id="a-CO"></a>僧不信恶戒，<a id="a-CP"></a>彼则已断已知，<a id="a-CQ"></a>成就法、<a id="a-CR"></a>僧不坏净及圣戒成就。<a id="a-CS"></a>如是四法断、<a id="a-CT"></a>四法成就，<a id="a-CU"></a>如来、<a id="a-CV"></a>应、<a id="a-CW"></a>等正觉所知所见，<a id="a-CX"></a>记说彼人得须陀洹，<a id="a-CY"></a>不堕恶趣法，<a id="a-CZ"></a>决定正向三菩提，<a id="a-Ca"></a>七有天人往生，<a id="a-Cb"></a>究竟苦边。<a id="a-Cc"></a>”</p>
  <p id="aCd">尊者阿难语尊者舍利弗：<a id="a-Ce"></a>“如是！<a id="a-Cf"></a>如是！<a id="a-Cg"></a>四法断、<a id="a-Ch"></a>四法成就，<a id="a-Ci"></a>如来、<a id="a-Cj"></a>应、<a id="a-Ck"></a>等正觉所知所见，<a id="a-Cl"></a>记说彼人得须陀洹，<a id="a-Cm"></a>决定正向三菩提，<a id="a-Cn"></a>七有天人往生，<a id="a-Co"></a>究竟苦边。<a id="a-Cp"></a>”</p>
  <p id="aCq">时，<a id="a-Cr"></a>二正士共论议已，<a id="a-Cs"></a>展转随喜，<a id="a-Ct"></a>从座起去。</p>
  <p id="aCu">如是我闻：<a id="a-Cv"></a>一时，<a id="a-Cw"></a>佛住舍卫国祇树给孤独园。</p>
  <p id="aCx">尔时，<a id="a-Cy"></a>世尊告诸比丘：<a id="a-Cz"></a>“若比丘于五恐怖怨对休息，<a id="a-D0"></a>三事决定，<a id="a-D1"></a>不生疑惑，<a id="a-D2"></a>如实知见贤圣正道，<a id="a-D3"></a>彼圣弟子能自记说：<a id="a-D4"></a>‘地狱、<a id="a-D5"></a>畜生、<a id="a-D6"></a>饿鬼恶趣已尽，<a id="a-D7"></a>得须陀洹，<a id="a-D8"></a>不堕恶趣法，<a id="a-D9"></a>决定正向三菩提，<a id="a-DA"></a>七有天人往生，<a id="a-DB"></a>究竟苦边。<a id="a-DC"></a>’</p>
  <p id="aDD">“何等为五恐怖怨对休息？<a id="a-DE"></a>若杀生因缘罪怨对恐怖生；<a id="a-DF"></a>若离杀生者，<a id="a-DG"></a>彼杀生罪怨对因缘生恐怖休息。<a id="a-DH"></a>若偷盗、<a id="a-DI"></a>邪淫、<a id="a-DJ"></a>妄语、<a id="a-DK"></a>饮酒罪怨对因缘生恐怖；<a id="a-DL"></a>彼若离偷盗、<a id="a-DM"></a>邪淫、<a id="a-DN"></a>妄语、<a id="a-DO"></a>饮酒罪怨对者，<a id="a-DP"></a>因缘恐怖休息。<a id="a-DQ"></a>是名罪怨对因缘生五恐怖休息。</p>
  <p id="aDR">“何等为三事决定，<a id="a-DS"></a>不生疑惑？<a id="a-DT"></a>谓于佛决定离于疑惑，<a id="a-DU"></a>于法、<a id="a-DV"></a>僧决定离疑惑，<a id="a-DW"></a>是名三法决定离疑惑。</p>
  <p id="aDX">“何等名为圣道如实知见？<a id="a-DY"></a>谓此苦圣谛如实知，<a id="a-DZ"></a>此苦集圣谛、<a id="a-Da"></a>此苦灭圣谛、<a id="a-Db"></a>此苦灭道迹圣谛如实知，<a id="a-Dc"></a>是名圣道如实知见。<a id="a-Dd"></a>若于此五恐怖罪怨对休息、<a id="a-De"></a>于三法决定离疑惑、<a id="a-Df"></a>于圣道如实知见，<a id="a-Dg"></a>是圣弟子能自记说：<a id="a-Dh"></a>‘我地狱尽，<a id="a-Di"></a>畜生、<a id="a-Dj"></a>饿鬼恶趣尽，<a id="a-Dk"></a>得须陀洹，<a id="a-Dl"></a>不堕恶趣法，<a id="a-Dm"></a>决定正趣三菩提，<a id="a-Dn"></a>七有天人往生，<a id="a-Do"></a>究竟苦边。<a id="a-Dp"></a>’”</p>
  <p id="aDq">佛说此经已，<a id="a-Dr"></a>诸比丘闻佛所说，<a id="a-Ds"></a>欢喜奉行。</p>
  <p id="aDt">如是我闻：<a id="a-Du"></a>一时，<a id="a-Dv"></a>佛住舍卫国祇树给孤独园。</p>
  <p id="aDw">尔时，<a id="a-Dx"></a>世尊告诸比丘，<a id="a-Dy"></a>如上说，<a id="a-Dz"></a>差别者：<a id="a-E0"></a>“何等为圣道如实知见？<a id="a-E1"></a>谓八圣道，<a id="a-E2"></a>正见乃至正定。<a id="a-E3"></a>”</p>
  <p id="aE4">次经亦如是说，<a id="a-E5"></a>差别者：<a id="a-E6"></a>“何等为圣道如实知见？<a id="a-E7"></a>谓十二支缘起如实知见。<a id="a-E8"></a>如所说：<a id="a-E9"></a>是事有故是事有，<a id="a-EA"></a>是事起故是事起。<a id="a-EB"></a>如缘无明行，<a id="a-EC"></a>缘行识，<a id="a-ED"></a>缘识名色，<a id="a-EE"></a>缘名色六入处，<a id="a-EF"></a>缘六入处触，<a id="a-EG"></a>缘触受，<a id="a-EH"></a>缘受爱，<a id="a-EI"></a>缘爱取，<a id="a-EJ"></a>缘取有，<a id="a-EK"></a>缘有生，<a id="a-EL"></a>缘生老、<a id="a-EM"></a>病、<a id="a-EN"></a>死、<a id="a-EO"></a>忧、<a id="a-EP"></a>悲、<a id="a-EQ"></a>苦恼，<a id="a-ER"></a>是名圣弟子如实知见。<a id="a-ES"></a>”</p>
  <p id="aET">佛说此经已，<a id="a-EU"></a>诸比丘闻佛所说，<a id="a-EV"></a>欢喜奉行。</p>
  <p id="aEW">如是我闻：<a id="a-EX"></a>一时，<a id="a-EY"></a>佛住舍卫国祇树给孤独园。</p>
  <p id="aEZ">尔时，<a id="a-Ea"></a>世尊告诸比丘：<a id="a-Eb"></a>“有四种诸天天道，<a id="a-Ec"></a>未净众生令净，<a id="a-Ed"></a>已净者重令净。<a id="a-Ee"></a>何等为四？<a id="a-Ef"></a>谓圣弟子于佛不坏净，<a id="a-Eg"></a>于法、<a id="a-Eh"></a>僧不坏净，<a id="a-Ei"></a>圣戒成就。<a id="a-Ej"></a>是名四种诸天天道，<a id="a-Ek"></a>未净众生令净，<a id="a-El"></a>已净者重令净。<a id="a-Em"></a>”</p>
  <p id="aEn">佛说此经已，<a id="a-Eo"></a>诸比丘闻佛所说，<a id="a-Ep"></a>欢喜奉行。</p>
  <p id="aEq">如是我闻：<a id="a-Er"></a>一时，<a id="a-Es"></a>佛住舍卫国祇树给孤独园。</p>
  <p id="aEt">尔时，<a id="a-Eu"></a>世尊告诸比丘：<a id="a-Ev"></a>“有四种诸天天道。<a id="a-Ew"></a>何等为四？<a id="a-Ex"></a>谓圣弟子念如来事，<a id="a-Ey"></a>如是：<a id="a-Ez"></a>如来、<a id="a-F0"></a>应、<a id="a-F1"></a>等正觉、<a id="a-F2"></a>明行足、<a id="a-F3"></a>善逝、<a id="a-F4"></a>世间解、<a id="a-F5"></a>无上士、<a id="a-F6"></a>调御丈夫、<a id="a-F7"></a>天人师、<a id="a-F8"></a>佛、<a id="a-F9"></a>世尊。<a id="a-FA"></a>于此如来事生随喜心；<a id="a-FB"></a>随喜已，<a id="a-FC"></a>心欢悦；<a id="a-FD"></a>心欢悦已，<a id="a-FE"></a>身猗息；<a id="a-FF"></a>身猗息已，<a id="a-FG"></a>觉受乐；<a id="a-FH"></a>觉受乐已，<a id="a-FI"></a>三昧定；<a id="a-FJ"></a>三昧定已，<a id="a-FK"></a>圣弟子作如是学：<a id="a-FL"></a>‘何等为诸天天道？<a id="a-FM"></a>’复作是念：<a id="a-FN"></a>‘我闻无恚为上诸天天道。<a id="a-FO"></a>’作是念：<a id="a-FP"></a>‘我从今日，<a id="a-FQ"></a>于世间若怖若安，<a id="a-FR"></a>不起瞋恚。<a id="a-FS"></a>我但当自受纯一满净诸天天道。<a id="a-FT"></a>’是名第一诸天天道，<a id="a-FU"></a>未净众生令净，<a id="a-FV"></a>已净者重令净。</p>
  <p id="aFW">“复次，<a id="a-FX"></a>比丘，<a id="a-FY"></a>圣弟子念于法事，<a id="a-FZ"></a>谓如来说正法、<a id="a-Fa"></a>律，<a id="a-Fb"></a>现法离诸炽然，<a id="a-Fc"></a>不待时节，<a id="a-Fd"></a>通达涅槃，<a id="a-Fe"></a>即身观察，<a id="a-Ff"></a>缘自觉知。<a id="a-Fg"></a>如是知法事已，<a id="a-Fh"></a>心生随喜；<a id="a-Fi"></a>随喜已，<a id="a-Fj"></a>身猗息；<a id="a-Fk"></a>身猗息已，<a id="a-Fl"></a>觉受乐；<a id="a-Fm"></a>觉受乐已，<a id="a-Fn"></a>三昧定；<a id="a-Fo"></a>三昧定已，<a id="a-Fp"></a>圣弟子作如是学：<a id="a-Fq"></a>‘何等为诸天天道？<a id="a-Fr"></a>’复作是念：<a id="a-Fs"></a>‘我闻无恚为上诸天天道。<a id="a-Ft"></a>我从今日，<a id="a-Fu"></a>于此世间若怖若安，<a id="a-Fv"></a>不起瞋恚。<a id="a-Fw"></a>我当受持纯一满净诸天天道。<a id="a-Fx"></a>’是名第二诸天天道。</p>
  <p id="aFy">“复次，<a id="a-Fz"></a>比丘，<a id="a-G0"></a>若于僧事起于正念，<a id="a-G1"></a>谓世尊弟子僧正直等向，<a id="a-G2"></a>所应恭敬、<a id="a-G3"></a>尊重、<a id="a-G4"></a>供养，<a id="a-G5"></a>无上福田。<a id="a-G6"></a>彼如是于诸僧事正忆念已，<a id="a-G7"></a>心生随喜；<a id="a-G8"></a>心随喜已，<a id="a-G9"></a>得欢悦；<a id="a-GA"></a>欢悦已，<a id="a-GB"></a>身猗息；<a id="a-GC"></a>身猗息已，<a id="a-GD"></a>觉受乐；<a id="a-GE"></a>觉受乐已，<a id="a-GF"></a>三昧定；<a id="a-GG"></a>三昧定已，<a id="a-GH"></a>彼圣弟子作如是学：<a id="a-GI"></a>‘何等为诸天天道？<a id="a-GJ"></a>’复作是念：<a id="a-GK"></a>‘我闻诸天无恚为上诸天天道。<a id="a-GL"></a>我从今日，<a id="a-GM"></a>于诸世间若怖若安，<a id="a-GN"></a>不起瞋恚。<a id="a-GO"></a>我但当受持纯一满净诸天天道。<a id="a-GP"></a>’是名第三诸天天道。</p>
  <p id="aGQ">“复次，<a id="a-GR"></a>比丘，<a id="a-GS"></a>谓圣弟子自念所有戒事，<a id="a-GT"></a>随忆念言：<a id="a-GU"></a>‘我于此不缺戒、<a id="a-GV"></a>不污戒、<a id="a-GW"></a>不杂戒、<a id="a-GX"></a>明智所叹戒、<a id="a-GY"></a>智者不厌戒。<a id="a-GZ"></a>’于如是等戒事正忆念已，<a id="a-Ga"></a>心生随喜；<a id="a-Gb"></a>随喜已，<a id="a-Gc"></a>欢悦；<a id="a-Gd"></a>欢悦已，<a id="a-Ge"></a>身猗息；<a id="a-Gf"></a>身猗息已，<a id="a-Gg"></a>觉受乐；<a id="a-Gh"></a>觉受乐已，<a id="a-Gi"></a>三昧定；<a id="a-Gj"></a>三昧定已，<a id="a-Gk"></a>圣弟子作是念：<a id="a-Gl"></a>‘何等为诸天天道？<a id="a-Gm"></a>’复作是念：<a id="a-Gn"></a>‘我闻诸天无恚为上诸天天道。<a id="a-Go"></a>我从今日，<a id="a-Gp"></a>于诸世间若怖若安，<a id="a-Gq"></a>不起瞋恚。<a id="a-Gr"></a>我当受持纯一满净诸天天道。<a id="a-Gs"></a>’是名第四诸天天道，<a id="a-Gt"></a>未净众生令净，<a id="a-Gu"></a>已净者重令净。<a id="a-Gv"></a>”</p>
  <p id="aGw">佛说此经已，<a id="a-Gx"></a>诸比丘闻佛所说，<a id="a-Gy"></a>欢喜奉行。</p>
  <p id="aGz">如是我闻：<a id="a-H0"></a>一时，<a id="a-H1"></a>佛住舍卫国祇树给孤独园。</p>
  <p id="aH2">尔时，<a id="a-H3"></a>世尊告诸比丘：<a id="a-H4"></a>“有四种诸天天道，<a id="a-H5"></a>未净众生令净，<a id="a-H6"></a>已净者增其净。<a id="a-H7"></a>何等为四？<a id="a-H8"></a>谓圣弟子念如来事，<a id="a-H9"></a>如是：<a id="a-HA"></a>如来、<a id="a-HB"></a>应、<a id="a-HC"></a>等正觉、<a id="a-HD"></a>明行足、<a id="a-HE"></a>善逝、<a id="a-HF"></a>世间解、<a id="a-HG"></a>无上士、<a id="a-HH"></a>调御丈夫、<a id="a-HI"></a>天人师、<a id="a-HJ"></a>佛、<a id="a-HK"></a>世尊。<a id="a-HL"></a>彼如是念如来事已，<a id="a-HM"></a>则断恶贪，<a id="a-HN"></a>及断心恶不善过。<a id="a-HO"></a>念如来故，<a id="a-HP"></a>心生随喜；<a id="a-HQ"></a>心随喜已，<a id="a-HR"></a>则欢悦；<a id="a-HS"></a>欢悦已，<a id="a-HT"></a>身猗息；<a id="a-HU"></a>身猗息已，<a id="a-HV"></a>觉受乐；<a id="a-HW"></a>觉受乐已，<a id="a-HX"></a>三昧定；<a id="a-HY"></a>三昧定已，<a id="a-HZ"></a>圣弟子作如是学：<a id="a-Ha"></a>‘何等为诸天天道？<a id="a-Hb"></a>’复作是念：<a id="a-Hc"></a>‘我闻无恚为上诸天天道。<a id="a-Hd"></a>我从今日，<a id="a-He"></a>于诸世间若怖若安，<a id="a-Hf"></a>不起瞋恚，<a id="a-Hg"></a>但当受持纯一满净诸天天道。<a id="a-Hh"></a>’如是法、<a id="a-Hi"></a>僧、<a id="a-Hj"></a>圣戒成就亦如是说。<a id="a-Hk"></a>”</p>
  <p id="aHl">佛说此经已，<a id="a-Hm"></a>诸比丘闻佛所说，<a id="a-Hn"></a>欢喜奉行。</p>
  <p id="aHo">如是我闻：<a id="a-Hp"></a>一时，<a id="a-Hq"></a>佛住舍卫国祇树给孤独园。</p>
  <p id="aHr">尔时，<a id="a-Hs"></a>世尊告诸比丘：<a id="a-Ht"></a>“有四种诸天天道，<a id="a-Hu"></a>未净众生令净，<a id="a-Hv"></a>已净者增其净。<a id="a-Hw"></a>何等为四？<a id="a-Hx"></a>谓圣弟子念如来事，<a id="a-Hy"></a>如是：<a id="a-Hz"></a>如来、<a id="a-I0"></a>应、<a id="a-I1"></a>等正觉、<a id="a-I2"></a>明行足、<a id="a-I3"></a>善逝、<a id="a-I4"></a>世间解、<a id="a-I5"></a>无上士、<a id="a-I6"></a>调御丈夫、<a id="a-I7"></a>天人师、<a id="a-I8"></a>佛、<a id="a-I9"></a>世尊。<a id="a-IA"></a>彼圣弟子念如来事已，<a id="a-IB"></a>心不贪欲缠、<a id="a-IC"></a>瞋恚、<a id="a-ID"></a>愚痴缠，<a id="a-IE"></a>其心正直。<a id="a-IF"></a>念如来事，<a id="a-IG"></a>是圣弟子得法流水、<a id="a-IH"></a>得义流水、<a id="a-II"></a>得念如来饶益随喜；<a id="a-IJ"></a>随喜已，<a id="a-IK"></a>生欢悦；<a id="a-IL"></a>欢悦已，<a id="a-IM"></a>身猗息；<a id="a-IN"></a>身猗息已，<a id="a-IO"></a>觉受乐；<a id="a-IP"></a>觉受乐已，<a id="a-IQ"></a>三昧定；<a id="a-IR"></a>三昧定已，<a id="a-IS"></a>是圣弟子作如是学：<a id="a-IT"></a>‘何等为诸天天道？<a id="a-IU"></a>’复作是念：<a id="a-IV"></a>‘我闻无恚为上诸天天道。<a id="a-IW"></a>我从今日，<a id="a-IX"></a>于诸世间不起瞋恚，<a id="a-IY"></a>纯一满净诸天天道。<a id="a-IZ"></a>’如是法、<a id="a-Ia"></a>僧、<a id="a-Ib"></a>圣戒成就亦如是说。<a id="a-Ic"></a>”</p>
  <p id="aId">佛说此经已，<a id="a-Ie"></a>诸比丘闻佛所说，<a id="a-If"></a>欢喜奉行。</p>
  <p id="aIg">如是我闻：<a id="a-Ih"></a>一时，<a id="a-Ii"></a>佛住舍卫国祇树给孤独园。</p>
  <p id="aIj">尔时，<a id="a-Ik"></a>世尊告诸比丘：<a id="a-Il"></a>“我今当说法镜经。<a id="a-Im"></a>谛听！<a id="a-In"></a>善思！<a id="a-Io"></a>当为汝说。<a id="a-Ip"></a>何等为法镜经？<a id="a-Iq"></a>谓圣弟子于佛不坏净，<a id="a-Ir"></a>于法、<a id="a-Is"></a>僧不坏净，<a id="a-It"></a>圣戒成就，<a id="a-Iu"></a>是名法镜经。<a id="a-Iv"></a>”</p>
  <p id="aIw">佛说此经已，<a id="a-Ix"></a>诸比丘闻佛所说，<a id="a-Iy"></a>欢喜奉行。</p>
  <p id="aIz">如是我闻：<a id="a-J0"></a>一时，<a id="a-J1"></a>佛住舍卫国祇树给孤独园。</p>
  <p id="aJ2">时，<a id="a-J3"></a>有众多比丘著衣持钵，<a id="a-J4"></a>入舍卫城乞食。<a id="a-J5"></a>乞食时，<a id="a-J6"></a>闻难屠比丘命终、<a id="a-J7"></a>难陀比丘尼命终、<a id="a-J8"></a>善生优婆塞命终、<a id="a-J9"></a>善生优婆夷命终。<a id="a-JA"></a>乞食已，<a id="a-JB"></a>还精舍，<a id="a-JC"></a>举衣钵，<a id="a-JD"></a>洗足已，<a id="a-JE"></a>诣佛所，<a id="a-JF"></a>稽首礼足，<a id="a-JG"></a>退坐一面，<a id="a-JH"></a>白佛言：<a id="a-JI"></a>“世尊，<a id="a-JJ"></a>我今晨朝入舍卫城乞食，<a id="a-JK"></a>闻难屠比丘、<a id="a-JL"></a>难陀比丘尼、<a id="a-JM"></a>善生优婆塞、<a id="a-JN"></a>善生优婆夷命终。<a id="a-JO"></a>世尊，<a id="a-JP"></a>彼四人命终，<a id="a-JQ"></a>应生何处？<a id="a-JR"></a>”</p>
  <p id="aJS">佛告诸比丘：<a id="a-JT"></a>“彼难屠比丘、<a id="a-JU"></a>难陀比丘尼诸漏已尽，<a id="a-JV"></a>无漏心解脱、<a id="a-JW"></a>慧解脱，<a id="a-JX"></a>现法自知作证：<a id="a-JY"></a>我生已尽，<a id="a-JZ"></a>梵行已立，<a id="a-Ja"></a>所作已作，<a id="a-Jb"></a>自知不受后有。<a id="a-Jc"></a>善生优婆塞、<a id="a-Jd"></a>善生优婆夷五下分结尽，<a id="a-Je"></a>得阿那含，<a id="a-Jf"></a>生于天上而般涅槃，<a id="a-Jg"></a>不复还生此世。<a id="a-Jh"></a>”</p>
  <p id="aJi">尔时，<a id="a-Jj"></a>世尊告诸比丘：<a id="a-Jk"></a>“我今当为汝说法镜经，<a id="a-Jl"></a>于佛不坏净，<a id="a-Jm"></a>乃至圣戒成就，<a id="a-Jn"></a>是名法镜经。<a id="a-Jo"></a>”</p>
  <p id="aJp">佛说此经已，<a id="a-Jq"></a>诸比丘闻佛所说，<a id="a-Jr"></a>欢喜奉行。</p>
  <p id="aJs">如是我闻：<a id="a-Jt"></a>一时，<a id="a-Ju"></a>佛住舍卫国祇树给孤独园，<a id="a-Jv"></a>如上广说，<a id="a-Jw"></a>差别者：<a id="a-Jx"></a>有异比丘、<a id="a-Jy"></a>异比丘尼、<a id="a-Jz"></a>异优婆塞、<a id="a-K0"></a>异优婆夷命终，<a id="a-K1"></a>亦如上说。</p>
  <p id="aK2">如是我闻：<a id="a-K3"></a>一时，<a id="a-K4"></a>佛住那梨迦聚落繁耆迦精舍。<a id="a-K5"></a>尔时，<a id="a-K6"></a>那梨迦聚落多人命终。</p>
  <p id="aK7">时，<a id="a-K8"></a>有众多比丘著衣持钵，<a id="a-K9"></a>入那梨迦聚落乞食，<a id="a-KA"></a>闻那梨迦聚落罽迦舍优婆塞命终，<a id="a-KB"></a>尼迦吒、<a id="a-KC"></a>佉楞迦罗、<a id="a-KD"></a>迦多梨沙婆、<a id="a-KE"></a>阇露、<a id="a-KF"></a>优婆阇露、<a id="a-KG"></a>梨色吒、<a id="a-KH"></a>阿梨色吒、<a id="a-KI"></a>跋陀罗、<a id="a-KJ"></a>须跋陀罗、<a id="a-KK"></a>耶舍耶输陀、<a id="a-KL"></a>耶舍郁多罗悉皆命终；<a id="a-KM"></a>闻已，<a id="a-KN"></a>还精舍，<a id="a-KO"></a>举衣钵，<a id="a-KP"></a>洗足已，<a id="a-KQ"></a>诣佛所，<a id="a-KR"></a>稽首佛足，<a id="a-KS"></a>退坐一面，<a id="a-KT"></a>白佛言：<a id="a-KU"></a>“世尊，<a id="a-KV"></a>我等众多比丘晨朝入那梨迦聚落乞食，<a id="a-KW"></a>闻罽迦舍优婆塞等命终。<a id="a-KX"></a>世尊，<a id="a-KY"></a>彼等命终，<a id="a-KZ"></a>当生何处？<a id="a-Ka"></a>”</p>
  <p id="aKb">佛告诸比丘：<a id="a-Kc"></a>“彼罽迦舍等已断五下分结，<a id="a-Kd"></a>得阿那含，<a id="a-Ke"></a>于天上般涅槃，<a id="a-Kf"></a>不复还生此世。<a id="a-Kg"></a>”</p>
  <p id="aKh">诸比丘白佛：<a id="a-Ki"></a>“世尊，<a id="a-Kj"></a>复有过二百五十优婆塞命终，<a id="a-Kk"></a>复有五百优婆塞于此那梨迦聚落命终，<a id="a-Kl"></a>皆五下分结尽，<a id="a-Km"></a>得阿那含，<a id="a-Kn"></a>于彼天上般涅槃，<a id="a-Ko"></a>不复还生此世？<a id="a-Kp"></a>复有过二百五十优婆塞命终，<a id="a-Kq"></a>皆三结尽，<a id="a-Kr"></a>贪、<a id="a-Ks"></a>恚、<a id="a-Kt"></a>痴薄，<a id="a-Ku"></a>得斯陀含，<a id="a-Kv"></a>当受一生，<a id="a-Kw"></a>究竟苦边？<a id="a-Kx"></a>此那梨迦聚落复有五百优婆塞于此那梨迦聚落命终，<a id="a-Ky"></a>三结尽，<a id="a-Kz"></a>得须陀洹，<a id="a-L0"></a>不堕恶趣法，<a id="a-L1"></a>决定正向三菩提，<a id="a-L2"></a>七有天人往生，<a id="a-L3"></a>究竟苦边？<a id="a-L4"></a>”</p>
  <p id="aL5">佛告诸比丘：<a id="a-L6"></a>“汝等随彼命终、<a id="a-L7"></a>彼命终而问者，<a id="a-L8"></a>徒劳耳！<a id="a-L9"></a>非是如来所乐答者。<a id="a-LA"></a>夫生者有死，<a id="a-LB"></a>何足为奇？<a id="a-LC"></a>如来出世及不出世，<a id="a-LD"></a>法性常住。<a id="a-LE"></a>彼如来自知成等正觉，<a id="a-LF"></a>显现演说，<a id="a-LG"></a>分别开示。<a id="a-LH"></a>所谓是事有故是事有，<a id="a-LI"></a>是事起故是事起，<a id="a-LJ"></a>缘无明有行，<a id="a-LK"></a>乃至缘生有老、<a id="a-LL"></a>病、<a id="a-LM"></a>死、<a id="a-LN"></a>忧、<a id="a-LO"></a>悲、<a id="a-LP"></a>恼苦，<a id="a-LQ"></a>如是苦阴集；<a id="a-LR"></a>无明灭则行灭，<a id="a-LS"></a>乃至生灭则老、<a id="a-LT"></a>病、<a id="a-LU"></a>死、<a id="a-LV"></a>忧、<a id="a-LW"></a>悲、<a id="a-LX"></a>恼苦灭，<a id="a-LY"></a>如是苦阴灭。<a id="a-LZ"></a>今当为汝说法镜经。<a id="a-La"></a>谛听！<a id="a-Lb"></a>善思！<a id="a-Lc"></a>当为汝说。<a id="a-Ld"></a>何等为法镜经？<a id="a-Le"></a>谓圣弟子于佛不坏净，<a id="a-Lf"></a>于法、<a id="a-Lg"></a>僧不坏净，<a id="a-Lh"></a>圣戒成就。<a id="a-Li"></a>”</p>
  <p id="aLj">佛说此经已，<a id="a-Lk"></a>诸比丘闻佛所说，<a id="a-Ll"></a>欢喜奉行。</p>
  <p id="aLm">如是我闻：<a id="a-Ln"></a>一时，<a id="a-Lo"></a>佛住舍卫国祇树给孤独园。</p>
  <p id="aLp">时，<a id="a-Lq"></a>有难提优婆塞来诣佛所，<a id="a-Lr"></a>稽首佛足，<a id="a-Ls"></a>退坐一面，<a id="a-Lt"></a>白佛言：<a id="a-Lu"></a>“世尊，<a id="a-Lv"></a>若圣弟子于此五根一切时不成就者，<a id="a-Lw"></a>为放逸？<a id="a-Lx"></a>为不放逸？<a id="a-Ly"></a>”</p>
  <p id="aLz">佛告难提：<a id="a-M0"></a>“若于此五根一切时不成就者，<a id="a-M1"></a>我说此等为凡夫数。<a id="a-M2"></a>若圣弟子不成就者，<a id="a-M3"></a>为放逸，<a id="a-M4"></a>非不放逸。</p>
  <p id="aM5">“难提，<a id="a-M6"></a>若圣弟子于佛不坏净成就，<a id="a-M7"></a>而不上求，<a id="a-M8"></a>不于空闲林中，<a id="a-M9"></a>若露地坐，<a id="a-MA"></a>昼夜禅思，<a id="a-MB"></a>精勤修习，<a id="a-MC"></a>胜妙出离，<a id="a-MD"></a>饶益随喜；<a id="a-ME"></a>彼不随喜已，<a id="a-MF"></a>欢喜不生；<a id="a-MG"></a>欢喜不生已，<a id="a-MH"></a>身不猗息；<a id="a-MI"></a>身不猗息已，<a id="a-MJ"></a>苦觉则生；<a id="a-MK"></a>苦觉生已，<a id="a-ML"></a>心不得定；<a id="a-MM"></a>心不得定者，<a id="a-MN"></a>是圣弟子名为放逸。<a id="a-MO"></a>于法、<a id="a-MP"></a>僧不坏净，<a id="a-MQ"></a>圣戒成就亦如是说。</p>
  <p id="aMR">“如是，<a id="a-MS"></a>难提，<a id="a-MT"></a>若圣弟子成就于佛不坏净，<a id="a-MU"></a>其心不起知足想；<a id="a-MV"></a>于空闲林中，<a id="a-MW"></a>树下露地，<a id="a-MX"></a>昼夜禅思，<a id="a-MY"></a>精勤方便，<a id="a-MZ"></a>能起胜妙出离随喜；<a id="a-Ma"></a>随喜已，<a id="a-Mb"></a>生欢喜；<a id="a-Mc"></a>生欢喜已，<a id="a-Md"></a>身猗息；<a id="a-Me"></a>身猗息已，<a id="a-Mf"></a>觉受乐；<a id="a-Mg"></a>觉受乐已，<a id="a-Mh"></a>心则定。<a id="a-Mi"></a>若圣弟子心定者，<a id="a-Mj"></a>名不放逸。<a id="a-Mk"></a>法、<a id="a-Ml"></a>僧不坏净，<a id="a-Mm"></a>圣戒成就亦如是说。<a id="a-Mn"></a>”</p>
  <p id="aMo">佛说此经已，<a id="a-Mp"></a>难提优婆塞闻佛所说，<a id="a-Mq"></a>欢喜随喜，<a id="a-Mr"></a>从座起，<a id="a-Ms"></a>礼佛足而去。</p>
  <p id="aMt">如是我闻：<a id="a-Mu"></a>一时，<a id="a-Mv"></a>佛住舍卫国祇树给孤独园。</p>
  <p id="aMw">时，<a id="a-Mx"></a>有释氏难提来诣佛所，<a id="a-My"></a>稽首佛足，<a id="a-Mz"></a>退坐一面，<a id="a-N0"></a>白佛言：<a id="a-N1"></a>“世尊，<a id="a-N2"></a>若圣弟子于四不坏净一切时不成就者，<a id="a-N3"></a>是圣弟子为是放逸？<a id="a-N4"></a>为不放逸？<a id="a-N5"></a>”</p>
  <p id="aN6">佛告释氏难提：<a id="a-N7"></a>“若于四不坏净一切时不成就者，<a id="a-N8"></a>我说是等为外凡夫数。<a id="a-N9"></a>释氏难提，<a id="a-NA"></a>若圣弟子放逸、<a id="a-NB"></a>不放逸，<a id="a-NC"></a>今当说，<a id="a-ND"></a>广说如上。<a id="a-NE"></a>”</p>
  <p id="aNF">佛说此经已，<a id="a-NG"></a>释氏难提闻佛所说，<a id="a-NH"></a>欢喜随喜，<a id="a-NI"></a>从座起，<a id="a-NJ"></a>作礼而去。</p>
  <p id="aNK">如是我闻：<a id="a-NL"></a>一时，<a id="a-NM"></a>佛住舍卫国祇树给孤独园。<a id="a-NN"></a>前三月夏安居竟，<a id="a-NO"></a>有众多比丘集于食堂，<a id="a-NP"></a>为佛缝衣。<a id="a-NQ"></a>如来不久作衣竟，<a id="a-NR"></a>当著衣持钵出精舍，<a id="a-NS"></a>人间游行。</p>
  <p id="aNT">时，<a id="a-NU"></a>释氏难提闻众多比丘集于食堂，<a id="a-NV"></a>为佛缝衣，<a id="a-NW"></a>如来不久作衣竟，<a id="a-NX"></a>著衣持钵，<a id="a-NY"></a>人间游行。<a id="a-NZ"></a>释氏难提闻已，<a id="a-Na"></a>来诣佛所，<a id="a-Nb"></a>稽首礼足，<a id="a-Nc"></a>退坐一面，<a id="a-Nd"></a>白佛言：<a id="a-Ne"></a>“世尊，<a id="a-Nf"></a>我今四体支解，<a id="a-Ng"></a>四方易韵，<a id="a-Nh"></a>先所闻法，<a id="a-Ni"></a>今悉迷忘。<a id="a-Nj"></a>闻众多比丘集于食堂，<a id="a-Nk"></a>为世尊缝衣言：<a id="a-Nl"></a>‘如来不久作衣竟，<a id="a-Nm"></a>著衣持钵，<a id="a-Nn"></a>人间游行。<a id="a-No"></a>’是故我今心生大苦，<a id="a-Np"></a>何时当复得见世尊及所知识比丘？<a id="a-Nq"></a>”</p>
  <p id="aNr">佛告释氏难提：<a id="a-Ns"></a>“汝见佛、<a id="a-Nt"></a>若不见佛，<a id="a-Nu"></a>若见知识比丘、<a id="a-Nv"></a>若不见，<a id="a-Nw"></a>汝当随时修习五种欢喜之处。<a id="a-Nx"></a>何等为五？<a id="a-Ny"></a>汝当随时念如来事：<a id="a-Nz"></a>如来、<a id="a-O0"></a>应、<a id="a-O1"></a>等正觉、<a id="a-O2"></a>明行足、<a id="a-O3"></a>善逝、<a id="a-O4"></a>世间解、<a id="a-O5"></a>无上士、<a id="a-O6"></a>调御丈夫、<a id="a-O7"></a>天人师、<a id="a-O8"></a>佛、<a id="a-O9"></a>世尊，<a id="a-OA"></a>法事、<a id="a-OB"></a>僧事、<a id="a-OC"></a>自持戒事、<a id="a-OD"></a>自行世事。<a id="a-OE"></a>随时忆念：<a id="a-OF"></a>‘我得己利，<a id="a-OG"></a>我于悭垢众生所，<a id="a-OH"></a>当多修习离悭垢住，<a id="a-OI"></a>修解脱施、<a id="a-OJ"></a>舍施、<a id="a-OK"></a>常炽然施、<a id="a-OL"></a>乐于舍，<a id="a-OM"></a>平等惠施，<a id="a-ON"></a>常怀施心。<a id="a-OO"></a>’如是，<a id="a-OP"></a>释氏难提，<a id="a-OQ"></a>此五支定若住、<a id="a-OR"></a>若行、<a id="a-OS"></a>若坐、<a id="a-OT"></a>若卧，<a id="a-OU"></a>乃至妻子俱，<a id="a-OV"></a>常当系心此三昧念。<a id="a-OW"></a>”</p>
  <p id="aOX">佛说此经已，<a id="a-OY"></a>释氏难提闻佛所说，<a id="a-OZ"></a>欢喜随喜，<a id="a-Oa"></a>作礼而去。</p>
  <p id="aOb">如是我闻：<a id="a-Oc"></a>一时，<a id="a-Od"></a>佛住舍卫国祇树给孤独园，<a id="a-Oe"></a>前三月夏安居。</p>
  <p id="aOf">时，<a id="a-Og"></a>有释氏难提闻佛于舍卫国祇树给孤独园，<a id="a-Oh"></a>前三月结夏安居；<a id="a-Oi"></a>闻已，<a id="a-Oj"></a>作是念：<a id="a-Ok"></a>“我当往彼，<a id="a-Ol"></a>并复于彼造作供养众事，<a id="a-Om"></a>供给如来及比丘僧。<a id="a-On"></a>”即到彼，<a id="a-Oo"></a>三月竟，<a id="a-Op"></a>时，<a id="a-Oq"></a>众多比丘集于食堂，<a id="a-Or"></a>为世尊缝衣，<a id="a-Os"></a>而作是言：<a id="a-Ot"></a>“如来不久作衣竟，<a id="a-Ou"></a>著衣持钵，<a id="a-Ov"></a>人间游行。<a id="a-Ow"></a>”</p>
  <p id="aOx">时，<a id="a-Oy"></a>释氏难提闻众多比丘集于食堂，<a id="a-Oz"></a>言：<a id="a-P0"></a>“如来不久作衣竟，<a id="a-P1"></a>著衣持钵，<a id="a-P2"></a>人间游行。<a id="a-P3"></a>”闻已，<a id="a-P4"></a>来诣佛所，<a id="a-P5"></a>稽首礼足，<a id="a-P6"></a>退住一面，<a id="a-P7"></a>白佛言：<a id="a-P8"></a>“世尊，<a id="a-P9"></a>我今四体支解，<a id="a-PA"></a>四方易韵，<a id="a-PB"></a>先所受法，<a id="a-PC"></a>今悉迷忘。<a id="a-PD"></a>我闻世尊人间游行，<a id="a-PE"></a>我何时当复更见世尊及诸知识比丘？<a id="a-PF"></a>”</p>
  <p id="aPG">佛告释氏难提：<a id="a-PH"></a>“若见如来、<a id="a-PI"></a>若不见，<a id="a-PJ"></a>若见知识比丘、<a id="a-PK"></a>若不见，<a id="a-PL"></a>汝当随时修于六念。<a id="a-PM"></a>何等为六？<a id="a-PN"></a>当念如来、<a id="a-PO"></a>法、<a id="a-PP"></a>僧事、<a id="a-PQ"></a>自所持戒、<a id="a-PR"></a>自所行施，<a id="a-PS"></a>及念诸天。<a id="a-PT"></a>”</p>
  <p id="aPU">佛说此经已，<a id="a-PV"></a>释氏难提闻佛所说，<a id="a-PW"></a>欢喜随喜，<a id="a-PX"></a>作礼而去。</p>
  <p id="aPY">如是我闻：<a id="a-PZ"></a>一时，<a id="a-Pa"></a>佛住舍卫国祇树给孤独园，<a id="a-Pb"></a>前三月结夏安居。<a id="a-Pc"></a>如前说，<a id="a-Pd"></a>差别者：<a id="a-Pe"></a>时，<a id="a-Pf"></a>有长者名梨师达多及富兰那兄弟二人，<a id="a-Pg"></a>闻众多比丘集于食堂，<a id="a-Ph"></a>为世尊缝衣，<a id="a-Pi"></a>如上难提修多罗广说。</p>
  <p id="aPj">佛说此经已，<a id="a-Pk"></a>梨师达多长者及富兰那闻佛所说，<a id="a-Pl"></a>欢喜随喜，<a id="a-Pm"></a>从座起，<a id="a-Pn"></a>作礼而去。</p>
  <p id="aPo">如是我闻：<a id="a-Pp"></a>一时，<a id="a-Pq"></a>佛住舍卫国祇树给孤独园。<a id="a-Pr"></a>前三月结夏安居竟，<a id="a-Ps"></a>众多比丘集于食堂，<a id="a-Pt"></a>为世尊缝衣。</p>
  <p id="aPu">时，<a id="a-Pv"></a>有长者梨师达多及富兰那兄弟二人，<a id="a-Pw"></a>于鹿径泽中修治田业，<a id="a-Px"></a>闻众多比丘在于食堂，<a id="a-Py"></a>为世尊缝衣，<a id="a-Pz"></a>言：<a id="a-Q0"></a>“如来不久作衣竟，<a id="a-Q1"></a>著衣持钵，<a id="a-Q2"></a>人间游行。<a id="a-Q3"></a>”闻已，<a id="a-Q4"></a>语一士夫言：<a id="a-Q5"></a>“汝今当往诣世尊所，<a id="a-Q6"></a>瞻视世尊；<a id="a-Q7"></a>若必去者，<a id="a-Q8"></a>速来语我。<a id="a-Q9"></a>”</p>
  <p id="aQA">时，<a id="a-QB"></a>彼士夫即受教敕，<a id="a-QC"></a>往到一处，<a id="a-QD"></a>见世尊出，<a id="a-QE"></a>即速来还白梨师达多及富兰那：<a id="a-QF"></a>“世尊已来，<a id="a-QG"></a>及诸大众。<a id="a-QH"></a>”</p>
  <p id="aQI">时，<a id="a-QJ"></a>梨师达多及富兰那往迎世尊。<a id="a-QK"></a>世尊遥见梨师达多及富兰那随路而来，<a id="a-QL"></a>即出路边，<a id="a-QM"></a>敷尼师坛，<a id="a-QN"></a>正身端坐。<a id="a-QO"></a>梨师达多及富兰那稽首佛足，<a id="a-QP"></a>退坐一面，<a id="a-QQ"></a>白佛言：<a id="a-QR"></a>“世尊，<a id="a-QS"></a>我今四体支解，<a id="a-QT"></a>四方易韵，<a id="a-QU"></a>所忆念事，<a id="a-QV"></a>今悉迷忘，<a id="a-QW"></a>何时当复得见世尊及诸知识比丘？<a id="a-QX"></a>世尊今出至拘萨罗，<a id="a-QY"></a>从拘萨罗至伽尸，<a id="a-QZ"></a>从伽尸至摩罗，<a id="a-Qa"></a>从摩罗至摩竭陀，<a id="a-Qb"></a>从摩竭陀至殃伽，<a id="a-Qc"></a>从殃伽至修摩，<a id="a-Qd"></a>从修摩至分陀罗，<a id="a-Qe"></a>从分陀罗至迦陵伽。<a id="a-Qf"></a>是故我今极生忧苦，<a id="a-Qg"></a>何时当复得见世尊及诸知识比丘？<a id="a-Qh"></a>”</p>
  <p id="aQi">佛告梨师达多及富兰那：<a id="a-Qj"></a>“汝见如来及不见如来，<a id="a-Qk"></a>见诸知识比丘及不见，<a id="a-Ql"></a>汝且随时修习六念。<a id="a-Qm"></a>何等为六？<a id="a-Qn"></a>汝当念如来事，<a id="a-Qo"></a>广说乃至念天。<a id="a-Qp"></a>然其长者，<a id="a-Qq"></a>在家愦挠，<a id="a-Qr"></a>在家染著；<a id="a-Qs"></a>出家空闲，<a id="a-Qt"></a>难可俗人处于非家，<a id="a-Qu"></a>一向鲜洁，<a id="a-Qv"></a>纯一满净，<a id="a-Qw"></a>梵行清白。<a id="a-Qx"></a>”</p>
  <p id="aQy">长者白佛：<a id="a-Qz"></a>“奇哉！<a id="a-R0"></a>世尊，<a id="a-R1"></a>善说此法：<a id="a-R2"></a>在家愦挠，<a id="a-R3"></a>在家染著；<a id="a-R4"></a>出家空闲，<a id="a-R5"></a>难可俗人处于非家，<a id="a-R6"></a>一向鲜洁，<a id="a-R7"></a>纯一满净，<a id="a-R8"></a>梵行清白。<a id="a-R9"></a>我是波斯匿王大臣，<a id="a-RA"></a>波斯匿王欲入园观，<a id="a-RB"></a>令我乘于大象，<a id="a-RC"></a>载王第一宫女，<a id="a-RD"></a>一在我前，<a id="a-RE"></a>一在我后，<a id="a-RF"></a>我坐其中。<a id="a-RG"></a>象下坂时，<a id="a-RH"></a>前者抱我项，<a id="a-RI"></a>后者攀我背；<a id="a-RJ"></a>象上坂时，<a id="a-RK"></a>后者抱我颈，<a id="a-RL"></a>前者攀我衿。<a id="a-RM"></a>彼诸婇女为娱乐王故，<a id="a-RN"></a>衣缯婇衣，<a id="a-RO"></a>著众妙香，<a id="a-RP"></a>璎珞庄严。<a id="a-RQ"></a>我与同游，<a id="a-RR"></a>常护三事：<a id="a-RS"></a>一者、<a id="a-RT"></a>御象，<a id="a-RU"></a>恐失正道；<a id="a-RV"></a>二、<a id="a-RW"></a>自护心，<a id="a-RX"></a>恐生染著；<a id="a-RY"></a>三、<a id="a-RZ"></a>自护持，<a id="a-Ra"></a>恐其颠坠。<a id="a-Rb"></a>世尊，<a id="a-Rc"></a>我于尔时，<a id="a-Rd"></a>于王婇女，<a id="a-Re"></a>无一刹那不正思惟。<a id="a-Rf"></a>”</p>
  <p id="aRg">佛告长者：<a id="a-Rh"></a>“善哉！<a id="a-Ri"></a>善哉！<a id="a-Rj"></a>能善护心。<a id="a-Rk"></a>”</p>
  <p id="aRl">长者白佛：<a id="a-Rm"></a>“我在家中所有财物，<a id="a-Rn"></a>常与世尊及诸比丘、<a id="a-Ro"></a>比丘尼、<a id="a-Rp"></a>优婆塞、<a id="a-Rq"></a>优婆夷等共受用，<a id="a-Rr"></a>不计我所。<a id="a-Rs"></a>”</p>
  <p id="aRt">佛告长者：<a id="a-Ru"></a>“善哉！<a id="a-Rv"></a>善哉！<a id="a-Rw"></a>汝拘萨罗国钱财巨富，<a id="a-Rx"></a>无有与汝等者，<a id="a-Ry"></a>而能于财，<a id="a-Rz"></a>不计我所。<a id="a-S0"></a>”</p>
  <p id="aS1">尔时，<a id="a-S2"></a>世尊为彼长者种种说法，<a id="a-S3"></a>示教照喜，<a id="a-S4"></a>示教照喜已，<a id="a-S5"></a>从座而去。</p>
 </body>
</html>