<!doctype html>
<html id="z3IBUClYk" data-ver="1837">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十四</h1>
  <h2 id="a2">第五诵道品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有四念处。<a id="a-9"></a>何等为四？<a id="a-A"></a>谓身身观念处，<a id="a-B"></a>受、<a id="a-C"></a>心、<a id="a-D"></a>法法观念处。<a id="a-E"></a>”</p>
  <p id="aF">佛说此经已，<a id="a-G"></a>诸比丘闻佛所说，<a id="a-H"></a>欢喜奉行。</p>
  <p id="aI">如是我闻：<a id="a-J"></a>一时，<a id="a-K"></a>佛住舍卫国祇树给孤独园。</p>
  <p id="aL">尔时，<a id="a-M"></a>世尊告诸比丘：<a id="a-N"></a>“有四念处。<a id="a-O"></a>何等为四？<a id="a-P"></a>谓身身观念处，<a id="a-Q"></a>受、<a id="a-R"></a>心、<a id="a-S"></a>法法观念处。<a id="a-T"></a>如是，<a id="a-U"></a>比丘，<a id="a-V"></a>于此四念处修习满足，<a id="a-W"></a>精勤方便，<a id="a-X"></a>正念、<a id="a-Y"></a>正知，<a id="a-Z"></a>应当学！<a id="a-a"></a>”</p>
  <p id="ab">佛说此经已，<a id="a-c"></a>诸比丘闻佛所说，<a id="a-d"></a>欢喜奉行。</p>
  <p id="ae">如是我闻：<a id="a-f"></a>一时，<a id="a-g"></a>佛住舍卫国祇树给孤独园。</p>
  <p id="ah">尔时，<a id="a-i"></a>世尊告诸比丘：<a id="a-j"></a>“有一乘道，<a id="a-k"></a>净诸众生，<a id="a-l"></a>令越忧悲，<a id="a-m"></a>灭恼苦，<a id="a-n"></a>得如实法，<a id="a-o"></a>所谓四念处。<a id="a-p"></a>何等为四？<a id="a-q"></a>身身观念处，<a id="a-r"></a>受、<a id="a-s"></a>心、<a id="a-t"></a>法法观念处。<a id="a-u"></a>”</p>
  <p id="av">佛说此经已，<a id="a-w"></a>诸比丘闻佛所说，<a id="a-x"></a>欢喜奉行。</p>
  <p id="ay">如是我闻：<a id="a-z"></a>一时，<a id="a-10"></a>佛住舍卫国祇树给孤独园。</p>
  <p id="a11">尔时，<a id="a-12"></a>世尊告诸比丘：<a id="a-13"></a>“若比丘离四念处者，<a id="a-14"></a>则离如实圣法；<a id="a-15"></a>离如实圣法者，<a id="a-16"></a>则离圣道；<a id="a-17"></a>离圣道者，<a id="a-18"></a>则离甘露法；<a id="a-19"></a>离甘露法者，<a id="a-1A"></a>不得脱生、<a id="a-1B"></a>老、<a id="a-1C"></a>病、<a id="a-1D"></a>死、<a id="a-1E"></a>忧、<a id="a-1F"></a>悲、<a id="a-1G"></a>恼苦，<a id="a-1H"></a>我说彼于苦不得解脱。</p>
  <p id="a1I">“若比丘不离四念处者，<a id="a-1J"></a>得不离圣如实法；<a id="a-1K"></a>不离圣如实法者，<a id="a-1L"></a>则不离圣道；<a id="a-1M"></a>不离圣道者，<a id="a-1N"></a>则不离甘露法；<a id="a-1O"></a>不离甘露法者，<a id="a-1P"></a>得脱生、<a id="a-1Q"></a>老、<a id="a-1R"></a>病、<a id="a-1S"></a>死、<a id="a-1T"></a>忧、<a id="a-1U"></a>悲、<a id="a-1V"></a>恼苦，<a id="a-1W"></a>我说彼人解脱众苦。<a id="a-1X"></a>”</p>
  <p id="a1Y">佛说此经已，<a id="a-1Z"></a>诸比丘闻佛所说，<a id="a-1a"></a>欢喜奉行。</p>
  <p id="a1b">如是我闻：<a id="a-1c"></a>一时，<a id="a-1d"></a>佛住舍卫国祇树给孤独园。</p>
  <p id="a1e">尔时，<a id="a-1f"></a>世尊告诸比丘：<a id="a-1g"></a>“我今当说四念处集、<a id="a-1h"></a>四念处没。<a id="a-1i"></a>谛听！<a id="a-1j"></a>善思！<a id="a-1k"></a>何等为四念处集、<a id="a-1l"></a>四念处没？<a id="a-1m"></a>食集则身集，<a id="a-1n"></a>食灭则身没，<a id="a-1o"></a>如是随身集观住，<a id="a-1p"></a>随身灭观住；<a id="a-1q"></a>随身集灭观住，<a id="a-1r"></a>则无所依住，<a id="a-1s"></a>于诸世间永无所取。<a id="a-1t"></a>如是触集则受集，<a id="a-1u"></a>触灭则受没，<a id="a-1v"></a>如是随集法观受住，<a id="a-1w"></a>随灭法观受住；<a id="a-1x"></a>随集灭法观受住，<a id="a-1y"></a>则无所依住，<a id="a-1z"></a>于诸世间都无所取。<a id="a-20"></a>名色集则心集，<a id="a-21"></a>名色灭则心没，<a id="a-22"></a>随集法观心住，<a id="a-23"></a>随灭法观心住；<a id="a-24"></a>随集灭法观心住，<a id="a-25"></a>则无所依住，<a id="a-26"></a>于诸世间则无所取。<a id="a-27"></a>忆念集则法集，<a id="a-28"></a>忆念灭则法没，<a id="a-29"></a>随集法观法住，<a id="a-2A"></a>随灭法观法住；<a id="a-2B"></a>随集灭法观法住，<a id="a-2C"></a>则无所依住，<a id="a-2D"></a>于诸世间则无所取，<a id="a-2E"></a>是名四念处集、<a id="a-2F"></a>四念处没。<a id="a-2G"></a>”</p>
  <p id="a2H">佛说此经已，<a id="a-2I"></a>诸比丘闻佛所说，<a id="a-2J"></a>欢喜奉行。</p>
  <p id="a2K">如是我闻：<a id="a-2L"></a>一时，<a id="a-2M"></a>佛住舍卫国祇树给孤独园。</p>
  <p id="a2N">尔时，<a id="a-2O"></a>世尊告诸比丘：<a id="a-2P"></a>“我当说修四念处。<a id="a-2Q"></a>谛听！<a id="a-2R"></a>善思！<a id="a-2S"></a>云何修四念处？<a id="a-2T"></a>谓内身身观念住，<a id="a-2U"></a>精勤方便，<a id="a-2V"></a>正智正念，<a id="a-2W"></a>调伏世间忧悲；<a id="a-2X"></a>外身、<a id="a-2Y"></a>内外身观住，<a id="a-2Z"></a>精勤方便，<a id="a-2a"></a>正念正知，<a id="a-2b"></a>调伏世间忧悲。<a id="a-2c"></a>如是受、<a id="a-2d"></a>心、<a id="a-2e"></a>法，<a id="a-2f"></a>内法、<a id="a-2g"></a>外法、<a id="a-2h"></a>内外法观念住，<a id="a-2i"></a>精勤方便，<a id="a-2j"></a>正念正知，<a id="a-2k"></a>调伏世间忧悲，<a id="a-2l"></a>是名比丘修四念处。<a id="a-2m"></a>”</p>
  <p id="a2n">佛说此经已，<a id="a-2o"></a>诸比丘闻佛所说，<a id="a-2p"></a>欢喜奉行。</p>
  <p id="a2q">过去、<a id="a-2r"></a>未来修四念处亦如是说。</p>
  <p id="a2s">如是我闻：<a id="a-2t"></a>一时，<a id="a-2u"></a>佛住舍卫国祇树给孤独园。</p>
  <p id="a2v">尔时，<a id="a-2w"></a>世尊告诸比丘：<a id="a-2x"></a>“有善法聚、<a id="a-2y"></a>不善法聚。</p>
  <p id="a2z">“云何善法聚？<a id="a-30"></a>所谓四念处，<a id="a-31"></a>是为正说。<a id="a-32"></a>所以者何？<a id="a-33"></a>纯一满净聚者。<a id="a-34"></a>所谓四念处，<a id="a-35"></a>云何为四？<a id="a-36"></a>谓身身观念处，<a id="a-37"></a>受、<a id="a-38"></a>心、<a id="a-39"></a>法法观念处。</p>
  <p id="a3A">“云何不善聚？<a id="a-3B"></a>不善聚者，<a id="a-3C"></a>所谓五盖，<a id="a-3D"></a>是为正说。<a id="a-3E"></a>所以者何？<a id="a-3F"></a>纯一逸满不善聚者。<a id="a-3G"></a>所谓五盖，<a id="a-3H"></a>何等为五？<a id="a-3I"></a>谓贪欲盖、<a id="a-3J"></a>瞋恚盖、<a id="a-3K"></a>睡眠盖、<a id="a-3L"></a>掉悔盖、<a id="a-3M"></a>疑盖。<a id="a-3N"></a>”</p>
  <p id="a3O">佛说此经已，<a id="a-3P"></a>诸比丘闻佛所说，<a id="a-3Q"></a>欢喜奉行。</p>
  <p id="a3R">如是我闻：<a id="a-3S"></a>一时，<a id="a-3T"></a>佛住舍卫国祇树给孤独园。</p>
  <p id="a3U">尔时，<a id="a-3V"></a>世尊告诸比丘：<a id="a-3W"></a>“如人执持四种强弓，<a id="a-3X"></a>大力方便射多罗树影，<a id="a-3Y"></a>疾过无礙；<a id="a-3Z"></a>如是如来四种声闻，<a id="a-3a"></a>增上方便，<a id="a-3b"></a>利根智慧，<a id="a-3c"></a>尽百年寿，<a id="a-3d"></a>于如来所百年说法教授，<a id="a-3e"></a>唯除食息、<a id="a-3f"></a>補泻、<a id="a-3g"></a>睡眠，<a id="a-3h"></a>中间常说、<a id="a-3i"></a>常听，<a id="a-3j"></a>智慧明利；<a id="a-3k"></a>于如来所说，<a id="a-3l"></a>尽底受持，<a id="a-3m"></a>无诸障礙，<a id="a-3n"></a>于如来所不加再问。<a id="a-3o"></a>如来说法无有终极，<a id="a-3p"></a>听法尽寿，<a id="a-3q"></a>百岁命终，<a id="a-3r"></a>如来说法犹不能尽；<a id="a-3s"></a>当知如来所说无量无边，<a id="a-3t"></a>名、<a id="a-3u"></a>句、<a id="a-3v"></a>味身亦复无量，<a id="a-3w"></a>无有终极。<a id="a-3x"></a>所谓四念处，<a id="a-3y"></a>何等为四？<a id="a-3z"></a>谓身念处，<a id="a-40"></a>受、<a id="a-41"></a>心、<a id="a-42"></a>法念处。<a id="a-43"></a>”</p>
  <p id="a44">佛说此经已，<a id="a-45"></a>诸比丘闻佛所说，<a id="a-46"></a>欢喜奉行。</p>
  <p id="a47">一切四念处经皆以此总句，<a id="a-48"></a>所谓“是故，<a id="a-49"></a>比丘，<a id="a-4A"></a>于四念处修习，<a id="a-4B"></a>起增上欲，<a id="a-4C"></a>精勤方便，<a id="a-4D"></a>正念正智，<a id="a-4E"></a>应当学！<a id="a-4F"></a>”</p>
  <p id="a4G">如是我闻：<a id="a-4H"></a>一时，<a id="a-4I"></a>佛住舍卫国祇树给孤独园。</p>
  <p id="a4J">尔时，<a id="a-4K"></a>世尊告诸比丘：<a id="a-4L"></a>“有不善聚、<a id="a-4M"></a>善聚。</p>
  <p id="a4N">“何等为不善聚？<a id="a-4O"></a>谓三不善根，<a id="a-4P"></a>是名正说。<a id="a-4Q"></a>所以者何？<a id="a-4R"></a>纯不善积聚者，<a id="a-4S"></a>谓三不善根。<a id="a-4T"></a>云何为三？<a id="a-4U"></a>谓贪不善根、<a id="a-4V"></a>恚不善根、<a id="a-4W"></a>痴不善根。</p>
  <p id="a4X">“云何为善聚？<a id="a-4Y"></a>谓四念处。<a id="a-4Z"></a>所以者何？<a id="a-4a"></a>纯善满具者，<a id="a-4b"></a>谓四念处，<a id="a-4c"></a>是名善说。<a id="a-4d"></a>云何为四？<a id="a-4e"></a>谓身念处，<a id="a-4f"></a>受、<a id="a-4g"></a>心、<a id="a-4h"></a>法念处。<a id="a-4i"></a>”</p>
  <p id="a4j">佛说此经已，<a id="a-4k"></a>诸比丘闻佛所说，<a id="a-4l"></a>欢喜奉行。</p>
  <p id="a4m">如三不善根，<a id="a-4n"></a>如是三恶行：<a id="a-4o"></a>身恶行、<a id="a-4p"></a>口恶行、<a id="a-4q"></a>意恶行。<a id="a-4r"></a>三想：<a id="a-4s"></a>欲想、<a id="a-4t"></a>恚想、<a id="a-4u"></a>害想。<a id="a-4v"></a>三觉：<a id="a-4w"></a>欲觉、<a id="a-4x"></a>恚觉、<a id="a-4y"></a>害觉。<a id="a-4z"></a>三界：<a id="a-50"></a>欲界、<a id="a-51"></a>恚界、<a id="a-52"></a>害界。</p>
  <p id="a53">佛说此经已，<a id="a-54"></a>诸比丘闻佛所说，<a id="a-55"></a>欢喜奉行。</p>
  <p id="a56">如是我闻：<a id="a-57"></a>一时，<a id="a-58"></a>佛住舍卫国祇树给孤独园。</p>
  <p id="a59">时，<a id="a-5A"></a>有异比丘来诣佛所，<a id="a-5B"></a>稽首佛足，<a id="a-5C"></a>退坐一面，<a id="a-5D"></a>白佛言：<a id="a-5E"></a>“世尊，<a id="a-5F"></a>如所说大丈夫，<a id="a-5G"></a>云何名大丈夫、<a id="a-5H"></a>非大丈夫？<a id="a-5I"></a>”</p>
  <p id="a5J">佛告比丘：<a id="a-5K"></a>“善哉！<a id="a-5L"></a>善哉！<a id="a-5M"></a>比丘能问如来大丈夫义。<a id="a-5N"></a>谛听！<a id="a-5O"></a>善思！<a id="a-5P"></a>当为汝说。</p>
  <p id="a5Q">“若比丘身身观念住，<a id="a-5R"></a>彼身身观念住已，<a id="a-5S"></a>心不离欲，<a id="a-5T"></a>不得解脱，<a id="a-5U"></a>尽诸有漏，<a id="a-5V"></a>我说彼非为大丈夫。<a id="a-5W"></a>所以者何？<a id="a-5X"></a>心不解脱故。<a id="a-5Y"></a>若比丘受、<a id="a-5Z"></a>心、<a id="a-5a"></a>法法观念住，<a id="a-5b"></a>心不离欲，<a id="a-5c"></a>不得解脱，<a id="a-5d"></a>尽诸有漏，<a id="a-5e"></a>我不说彼为大丈夫。<a id="a-5f"></a>所以者何？<a id="a-5g"></a>心不解脱故。</p>
  <p id="a5h">“若比丘身身观念住，<a id="a-5i"></a>心得离欲，<a id="a-5j"></a>心得解脱，<a id="a-5k"></a>尽诸有漏，<a id="a-5l"></a>我说彼为大丈夫也。<a id="a-5m"></a>所以者何？<a id="a-5n"></a>心解脱故。<a id="a-5o"></a>若受、<a id="a-5p"></a>心、<a id="a-5q"></a>法法观念住，<a id="a-5r"></a>受、<a id="a-5s"></a>心、<a id="a-5t"></a>法法观念住已，<a id="a-5u"></a>心离贪欲，<a id="a-5v"></a>心得解脱，<a id="a-5w"></a>尽诸有漏，<a id="a-5x"></a>我说彼为大丈夫也。<a id="a-5y"></a>所以者何？<a id="a-5z"></a>心解脱故。</p>
  <p id="a60">“是名，<a id="a-61"></a>比丘，<a id="a-62"></a>大丈夫及非大丈夫。<a id="a-63"></a>”</p>
  <p id="a64">佛说此经已，<a id="a-65"></a>诸比丘闻佛所说，<a id="a-66"></a>欢喜随喜，<a id="a-67"></a>礼足而去。</p>
  <p id="a68">如是我闻：<a id="a-69"></a>一时，<a id="a-6A"></a>佛住舍卫国祇树给孤独园。</p>
  <p id="a6B">尔时，<a id="a-6C"></a>尊者阿难晨朝著衣持钵，<a id="a-6D"></a>入舍卫城乞食，<a id="a-6E"></a>于路中思惟：<a id="a-6F"></a>“我今先至比丘尼寺。<a id="a-6G"></a>”即往比丘尼寺。<a id="a-6H"></a>诸比丘尼遥见尊者阿难来，<a id="a-6I"></a>疾敷床座，<a id="a-6J"></a>请令就座。<a id="a-6K"></a>时，<a id="a-6L"></a>诸比丘尼礼尊者阿难足，<a id="a-6M"></a>退坐一面，<a id="a-6N"></a>白尊者阿难：<a id="a-6O"></a>“我等诸比丘尼修四念处系心住，<a id="a-6P"></a>自知前后升降。<a id="a-6Q"></a>”</p>
  <p id="a6R">尊者阿难告诸比丘尼：<a id="a-6S"></a>“善哉！<a id="a-6T"></a>善哉！<a id="a-6U"></a>姊妹，<a id="a-6V"></a>当如汝等所说而学。<a id="a-6W"></a>凡修习四念处善系心住者，<a id="a-6X"></a>应如是知前后升降。<a id="a-6Y"></a>”</p>
  <p id="a6Z">时，<a id="a-6a"></a>尊者阿难为诸比丘尼种种说法，<a id="a-6b"></a>种种说法已，<a id="a-6c"></a>从座起去。</p>
  <p id="a6d">尔时，<a id="a-6e"></a>尊者阿难于舍卫城中乞食还，<a id="a-6f"></a>举衣钵，<a id="a-6g"></a>洗足已，<a id="a-6h"></a>诣世尊所，<a id="a-6i"></a>稽首佛足，<a id="a-6j"></a>退坐一面，<a id="a-6k"></a>以比丘尼所说具白世尊。<a id="a-6l"></a>佛告阿难：<a id="a-6m"></a>“善哉！<a id="a-6n"></a>善哉！<a id="a-6o"></a>应如是学四念处善系心住，<a id="a-6p"></a>知前后升降。<a id="a-6q"></a>所以者何？<a id="a-6r"></a>心于外求，<a id="a-6s"></a>然后制令求其心，<a id="a-6t"></a>散乱心、<a id="a-6u"></a>不解脱皆如实知。<a id="a-6v"></a>若比丘于身身观念住，<a id="a-6w"></a>于彼身身观念住已，<a id="a-6x"></a>若身耽睡，<a id="a-6y"></a>心法懈怠，<a id="a-6z"></a>彼比丘当起净信，<a id="a-70"></a>取于净相；<a id="a-71"></a>起净信心，<a id="a-72"></a>忆念净相已，<a id="a-73"></a>其心则悦；<a id="a-74"></a>悦已生喜；<a id="a-75"></a>其心喜已，<a id="a-76"></a>身则猗息；<a id="a-77"></a>身猗息已，<a id="a-78"></a>则受身乐；<a id="a-79"></a>受身乐已，<a id="a-7A"></a>其心则定。<a id="a-7B"></a>心定者，<a id="a-7C"></a>圣弟子当作是学：<a id="a-7D"></a>‘我于此义，<a id="a-7E"></a>外散之心摄令休息，<a id="a-7F"></a>不起觉想及已观想，<a id="a-7G"></a>无觉无观，<a id="a-7H"></a>舍念乐住；<a id="a-7I"></a>乐住已，<a id="a-7J"></a>如实知。<a id="a-7K"></a>受、<a id="a-7L"></a>心、<a id="a-7M"></a>法念亦如是说。<a id="a-7N"></a>’”</p>
  <p id="a7O">佛说此经已，<a id="a-7P"></a>尊者阿难闻佛所说，<a id="a-7Q"></a>欢喜奉行。</p>
  <p id="a7R">如是我闻：<a id="a-7S"></a>一时，<a id="a-7T"></a>佛住舍卫国祇树给孤独园。</p>
  <p id="a7U">尔时，<a id="a-7V"></a>世尊告诸比丘：<a id="a-7W"></a>“当取自心相，<a id="a-7X"></a>莫令外散。<a id="a-7Y"></a>所以者何？<a id="a-7Z"></a>若彼比丘愚痴、<a id="a-7a"></a>不辩、<a id="a-7b"></a>不善，<a id="a-7c"></a>不取自心相而取外相，<a id="a-7d"></a>然后退减，<a id="a-7e"></a>自生障礙。<a id="a-7f"></a>譬如厨士愚痴、<a id="a-7g"></a>不辩，<a id="a-7h"></a>不善巧便调和众味，<a id="a-7i"></a>奉养尊主，<a id="a-7j"></a>酸醎酢淡，<a id="a-7k"></a>不适其意；<a id="a-7l"></a>不能善取尊主所嗜，<a id="a-7m"></a>酸醎酢淡，<a id="a-7n"></a>众味和之；<a id="a-7o"></a>不能亲侍尊主左右，<a id="a-7p"></a>伺其所须，<a id="a-7q"></a>听其所欲，<a id="a-7r"></a>善取其心，<a id="a-7s"></a>而自用意调和众味，<a id="a-7t"></a>以奉尊主。<a id="a-7u"></a>若不适其意，<a id="a-7v"></a>尊主不悦，<a id="a-7w"></a>不悦故不蒙爵赏，<a id="a-7x"></a>亦不爱念。<a id="a-7y"></a>愚痴比丘亦复如是，<a id="a-7z"></a>不辩、<a id="a-80"></a>不善，<a id="a-81"></a>于身身观住，<a id="a-82"></a>不能除断上烦恼，<a id="a-83"></a>不能摄取其心，<a id="a-84"></a>亦复不得内心寂静，<a id="a-85"></a>不得胜妙正念正知，<a id="a-86"></a>亦复不得四种增上心法、<a id="a-87"></a>现法乐住、<a id="a-88"></a>本所未得安隐涅槃，<a id="a-89"></a>是名比丘愚痴、<a id="a-8A"></a>不辩、<a id="a-8B"></a>不善，<a id="a-8C"></a>不能善摄内心之相而取外相，<a id="a-8D"></a>自生障礙。</p>
  <p id="a8E">“若有比丘黠慧才辩，<a id="a-8F"></a>善巧方便，<a id="a-8G"></a>取内心已，<a id="a-8H"></a>然后取于外相，<a id="a-8I"></a>彼于后时终不退减、<a id="a-8J"></a>自生障礙。<a id="a-8K"></a>譬如厨士黠慧聪辩，<a id="a-8L"></a>善巧方便，<a id="a-8M"></a>供养尊主，<a id="a-8N"></a>能调众味，<a id="a-8O"></a>酸醎酢淡，<a id="a-8P"></a>善取尊主所嗜之相，<a id="a-8Q"></a>而和众味，<a id="a-8R"></a>以应其心，<a id="a-8S"></a>听其尊主所欲之味，<a id="a-8T"></a>数以奉之。<a id="a-8U"></a>尊主悦已，<a id="a-8V"></a>必得爵禄，<a id="a-8W"></a>爱念倍重，<a id="a-8X"></a>如是黠慧厨士善取尊主之心。<a id="a-8Y"></a>比丘亦复如是，<a id="a-8Z"></a>身身观念住，<a id="a-8a"></a>断上烦恼，<a id="a-8b"></a>善摄其心，<a id="a-8c"></a>内心寂止，<a id="a-8d"></a>正念正知，<a id="a-8e"></a>得四增上心法，<a id="a-8f"></a>现法乐住，<a id="a-8g"></a>得所未得，<a id="a-8h"></a>安隐涅槃，<a id="a-8i"></a>是名比丘黠慧辩才，<a id="a-8j"></a>善巧方便，<a id="a-8k"></a>取内心相，<a id="a-8l"></a>摄持外相，<a id="a-8m"></a>终无退减，<a id="a-8n"></a>自生障礙。<a id="a-8o"></a>受、<a id="a-8p"></a>心、<a id="a-8q"></a>法观亦复如是。<a id="a-8r"></a>”</p>
  <p id="a8s">佛说此经已，<a id="a-8t"></a>诸比丘闻佛所说，<a id="a-8u"></a>欢喜奉行。</p>
  <p id="a8v">如是我闻：<a id="a-8w"></a>一时，<a id="a-8x"></a>佛住舍卫国祇树给孤独园。</p>
  <p id="a8y">尔时，<a id="a-8z"></a>世尊告诸比丘：<a id="a-90"></a>“过去世时有一鸟，<a id="a-91"></a>名曰罗婆，<a id="a-92"></a>为鹰所捉，<a id="a-93"></a>飞腾虚空，<a id="a-94"></a>于空鸣唤言：<a id="a-95"></a>‘我不自觉，<a id="a-96"></a>忽遭此难。<a id="a-97"></a>我坐舍离父母境界而游他处，<a id="a-98"></a>故遭此难。<a id="a-99"></a>如何今日为他所困，<a id="a-9A"></a>不得自在？<a id="a-9B"></a>’鹰语罗婆：<a id="a-9C"></a>‘汝当何处自有境界而得自在？<a id="a-9D"></a>’罗婆答言：<a id="a-9E"></a>‘我于田耕垄中自有境界，<a id="a-9F"></a>足免诸难，<a id="a-9G"></a>是为我家父母境界。<a id="a-9H"></a>’鹰于罗婆起骄慢言：<a id="a-9I"></a>‘放汝令去，<a id="a-9J"></a>还耕垄中，<a id="a-9K"></a>能得脱以不？<a id="a-9L"></a>’于是罗婆得脱鹰爪，<a id="a-9M"></a>还到耕垄大块之下，<a id="a-9N"></a>安住止处，<a id="a-9O"></a>然后于块上欲与鹰斗。<a id="a-9P"></a>鹰则大怒：<a id="a-9Q"></a>‘彼是小鸟，<a id="a-9R"></a>敢与我斗？<a id="a-9S"></a>’瞋恚极盛，<a id="a-9T"></a>骏飞直搏。<a id="a-9U"></a>于是罗婆入于块下，<a id="a-9V"></a>鹰鸟飞势，<a id="a-9W"></a>臆冲坚块，<a id="a-9X"></a>碎身即死。<a id="a-9Y"></a>时，<a id="a-9Z"></a>罗婆鸟深伏块下，<a id="a-9a"></a>仰说偈言：</p>
  <p id="a9b">“‘鹰鸟用力来，<a id="a-9c"></a>罗婆依自界，</p>
  <p id="a9d">乘瞋猛盛力，<a id="a-9e"></a>致祸碎其身；</p>
  <p id="a9f">我具足通达，<a id="a-9g"></a>依于自境界，</p>
  <p id="a9h">伏怨心随喜，<a id="a-9i"></a>自观欣其力。</p>
  <p id="a9j">设汝有凶愚，<a id="a-9k"></a>百千龙象力，</p>
  <p id="a9l">不如我智慧，<a id="a-9m"></a>十六分之一；</p>
  <p id="a9n">观我智殊胜，<a id="a-9o"></a>摧灭于苍鹰。<a id="a-9p"></a>’</p>
  <p id="a9q">“如是，<a id="a-9r"></a>比丘，<a id="a-9s"></a>如彼鹰鸟，<a id="a-9t"></a>愚痴自舍所亲父母境界，<a id="a-9u"></a>游于他处，<a id="a-9v"></a>致斯灾患。<a id="a-9w"></a>汝等比丘亦应如是，<a id="a-9x"></a>于自境界所行之处，<a id="a-9y"></a>应善守持，<a id="a-9z"></a>离他境界，<a id="a-A0"></a>应当学！<a id="a-A1"></a>比丘，<a id="a-A2"></a>他处他境界者，<a id="a-A3"></a>谓五欲境界：<a id="a-A4"></a>眼见可意、<a id="a-A5"></a>爱、<a id="a-A6"></a>念妙色，<a id="a-A7"></a>欲心染著；<a id="a-A8"></a>耳识声、<a id="a-A9"></a>鼻识香、<a id="a-AA"></a>舌识味、<a id="a-AB"></a>身识触可意、<a id="a-AC"></a>爱、<a id="a-AD"></a>念妙触，<a id="a-AE"></a>欲心染著，<a id="a-AF"></a>是名比丘他处他境界。<a id="a-AG"></a>比丘，<a id="a-AH"></a>自处父母境界者，<a id="a-AI"></a>谓四念处。<a id="a-AJ"></a>云何为四？<a id="a-AK"></a>谓身身观念处，<a id="a-AL"></a>受、<a id="a-AM"></a>心、<a id="a-AN"></a>法法观念处。<a id="a-AO"></a>是故，<a id="a-AP"></a>比丘，<a id="a-AQ"></a>于自行处父母境界而自游行，<a id="a-AR"></a>远离他处他境界，<a id="a-AS"></a>应当学！<a id="a-AT"></a>”</p>
  <p id="aAU">佛说此经已，<a id="a-AV"></a>诸比丘闻佛所说，<a id="a-AW"></a>欢喜奉行。</p>
  <p id="aAX">如是我闻：<a id="a-AY"></a>一时，<a id="a-AZ"></a>佛住舍卫国祇树给孤独园。</p>
  <p id="aAa">尔时，<a id="a-Ab"></a>世尊告诸比丘：<a id="a-Ac"></a>“于四念处多修习，<a id="a-Ad"></a>当得四果，<a id="a-Ae"></a>四种福利。<a id="a-Af"></a>云何为四？<a id="a-Ag"></a>谓须陀洹果、<a id="a-Ah"></a>斯陀含果、<a id="a-Ai"></a>阿那含果、<a id="a-Aj"></a>阿罗汉果。<a id="a-Ak"></a>”</p>
  <p id="aAl">佛说此经已，<a id="a-Am"></a>诸比丘闻佛所说，<a id="a-An"></a>欢喜奉行。</p>
  <p id="aAo">如是我闻：<a id="a-Ap"></a>一时，<a id="a-Aq"></a>佛在拘萨罗人间游行，<a id="a-Ar"></a>于私伽陀聚落北身恕林中。</p>
  <p id="aAs">尔时，<a id="a-At"></a>世尊告诸比丘：<a id="a-Au"></a>“过去世时有缘幢伎师，<a id="a-Av"></a>肩上竖幢，<a id="a-Aw"></a>语弟子言：<a id="a-Ax"></a>‘汝等于幢上下向护我，<a id="a-Ay"></a>我亦护汝，<a id="a-Az"></a>迭相护持，<a id="a-B0"></a>游行嬉戏，<a id="a-B1"></a>多得财利。<a id="a-B2"></a>’时，<a id="a-B3"></a>伎弟子语伎师言：<a id="a-B4"></a>‘不如所言，<a id="a-B5"></a>但当各各自爱护，<a id="a-B6"></a>游行嬉戏，<a id="a-B7"></a>多得财利，<a id="a-B8"></a>身得无为安隐而下。<a id="a-B9"></a>’伎师答言：<a id="a-BA"></a>‘如汝所言，<a id="a-BB"></a>各自爱护。<a id="a-BC"></a>’然其此义亦如我说，<a id="a-BD"></a>己自护时即是护他，<a id="a-BE"></a>他自护时亦是护己；<a id="a-BF"></a>心自亲近，<a id="a-BG"></a>修习随护作证，<a id="a-BH"></a>是名自护护他。<a id="a-BI"></a>云何护他自护？<a id="a-BJ"></a>不恐怖他、<a id="a-BK"></a>不违他、<a id="a-BL"></a>不害他，<a id="a-BM"></a>慈心哀彼，<a id="a-BN"></a>是名护他自护。<a id="a-BO"></a>是故，<a id="a-BP"></a>比丘，<a id="a-BQ"></a>当如是学！<a id="a-BR"></a>自护者修四念处，<a id="a-BS"></a>护他者亦修四念处。<a id="a-BT"></a>”</p>
  <p id="aBU">佛说此经已，<a id="a-BV"></a>诸比丘闻佛所说，<a id="a-BW"></a>欢喜奉行。</p>
  <p id="aBX">如是我闻：<a id="a-BY"></a>一时，<a id="a-BZ"></a>佛住王舍城迦兰陀竹园。</p>
  <p id="aBa">尔时，<a id="a-Bb"></a>世尊告诸比丘：<a id="a-Bc"></a>“大雪山中，<a id="a-Bd"></a>寒冰险处，<a id="a-Be"></a>尚无猿猴，<a id="a-Bf"></a>况复有人？<a id="a-Bg"></a>或复有山，<a id="a-Bh"></a>猿猴所居，<a id="a-Bi"></a>而无有人。<a id="a-Bj"></a>或复有山，<a id="a-Bk"></a>人兽共居。<a id="a-Bl"></a>于猿猴行处，<a id="a-Bm"></a>猎师以黐胶涂其草上，<a id="a-Bn"></a>有黠猿猴远避而去，<a id="a-Bo"></a>愚痴猿猴不能远避，<a id="a-Bp"></a>以手小触，<a id="a-Bq"></a>即胶其手；<a id="a-Br"></a>复以二手欲解求脱，<a id="a-Bs"></a>即胶二手；<a id="a-Bt"></a>以足求解，<a id="a-Bu"></a>复胶其足；<a id="a-Bv"></a>以口啮草，<a id="a-Bw"></a>辄复胶口。<a id="a-Bx"></a>五处同胶，<a id="a-By"></a>联卷卧地。<a id="a-Bz"></a>猎师既至，<a id="a-C0"></a>即以杖贯，<a id="a-C1"></a>担负而去。</p>
  <p id="aC2">“比丘当知：<a id="a-C3"></a>愚痴猿猴舍自境界父母居处，<a id="a-C4"></a>游他境界，<a id="a-C5"></a>致斯苦恼。<a id="a-C6"></a>如是，<a id="a-C7"></a>比丘，<a id="a-C8"></a>愚痴凡夫依聚落住，<a id="a-C9"></a>晨朝著衣持钵，<a id="a-CA"></a>入村乞食，<a id="a-CB"></a>不善护身，<a id="a-CC"></a>不守根门，<a id="a-CD"></a>眼见色已，<a id="a-CE"></a>则生染著；<a id="a-CF"></a>耳声、<a id="a-CG"></a>鼻香、<a id="a-CH"></a>舌味、<a id="a-CI"></a>身触皆生染著，<a id="a-CJ"></a>愚痴比丘内根外境被五缚已，<a id="a-CK"></a>随魔所欲。<a id="a-CL"></a>是故，<a id="a-CM"></a>比丘，<a id="a-CN"></a>当如是学：<a id="a-CO"></a>于自所行处父母境界依止而住，<a id="a-CP"></a>莫随他处他境界行。<a id="a-CQ"></a>云何，<a id="a-CR"></a>比丘，<a id="a-CS"></a>自所行处父母境界？<a id="a-CT"></a>谓四念处：<a id="a-CU"></a>身身观念住，<a id="a-CV"></a>受、<a id="a-CW"></a>心、<a id="a-CX"></a>法法观念住。<a id="a-CY"></a>”</p>
  <p id="aCZ">佛说此经已，<a id="a-Ca"></a>诸比丘闻佛所说，<a id="a-Cb"></a>欢喜奉行。</p>
  <p id="aCc">如是我闻：<a id="a-Cd"></a>一时，<a id="a-Ce"></a>佛住舍卫国祇树给孤独园。</p>
  <p id="aCf">时，<a id="a-Cg"></a>尊者阿难与众多比丘诣世尊所，<a id="a-Ch"></a>稽首礼足，<a id="a-Ci"></a>退坐一面。</p>
  <p id="aCj">尊者阿难白佛言：<a id="a-Ck"></a>“世尊，<a id="a-Cl"></a>此诸年少比丘当云何教授？<a id="a-Cm"></a>云何为其说法？<a id="a-Cn"></a>”</p>
  <p id="aCo">佛告阿难：<a id="a-Cp"></a>“此诸年少比丘当以四念处教令修习。<a id="a-Cq"></a>云何为四？<a id="a-Cr"></a>谓身身观念住，<a id="a-Cs"></a>精勤方便，<a id="a-Ct"></a>不放逸行，<a id="a-Cu"></a>正智正念，<a id="a-Cv"></a>寂定于心，<a id="a-Cw"></a>乃至知身。<a id="a-Cx"></a>受、<a id="a-Cy"></a>心、<a id="a-Cz"></a>法法观念住，<a id="a-D0"></a>精勤方便，<a id="a-D1"></a>不放逸行，<a id="a-D2"></a>正念正智，<a id="a-D3"></a>寂静于心，<a id="a-D4"></a>乃至知法。<a id="a-D5"></a>所以者何？<a id="a-D6"></a>若比丘住学地者，<a id="a-D7"></a>未得进上，<a id="a-D8"></a>志求安隐涅槃时，<a id="a-D9"></a>身身观念住，<a id="a-DA"></a>精勤方便，<a id="a-DB"></a>不放逸行，<a id="a-DC"></a>正念正智，<a id="a-DD"></a>寂静于心；<a id="a-DE"></a>受、<a id="a-DF"></a>心、<a id="a-DG"></a>法法观念住，<a id="a-DH"></a>精勤方便，<a id="a-DI"></a>不放逸行，<a id="a-DJ"></a>正念正智，<a id="a-DK"></a>寂静于心，<a id="a-DL"></a>乃至于法远离。<a id="a-DM"></a>若阿罗汉诸漏已尽，<a id="a-DN"></a>所作已作，<a id="a-DO"></a>舍诸重担，<a id="a-DP"></a>尽诸有结，<a id="a-DQ"></a>正知善解脱，<a id="a-DR"></a>当于彼时亦修身身观念住，<a id="a-DS"></a>精勤方便，<a id="a-DT"></a>不放逸行，<a id="a-DU"></a>正念正智，<a id="a-DV"></a>寂静于心，<a id="a-DW"></a>受、<a id="a-DX"></a>心、<a id="a-DY"></a>法法观念住，<a id="a-DZ"></a>乃至于法得远离。<a id="a-Da"></a>”</p>
  <p id="aDb">时，<a id="a-Dc"></a>尊者阿难欢喜随喜，<a id="a-Dd"></a>作礼而去。</p>
  <p id="aDe">如是我闻：<a id="a-Df"></a>一时，<a id="a-Dg"></a>佛在跋祇人间游行，<a id="a-Dh"></a>到鞞舍离国庵罗园中住。</p>
  <p id="aDi">尔时，<a id="a-Dj"></a>庵罗女闻世尊跋祇人间游行至庵罗园中住，<a id="a-Dk"></a>即自庄严乘车，<a id="a-Dl"></a>出鞞舍离城，<a id="a-Dm"></a>诣世尊所，<a id="a-Dn"></a>恭敬供养；<a id="a-Do"></a>诣庵罗园门，<a id="a-Dp"></a>下车步进，<a id="a-Dq"></a>遥见世尊与诸大众围绕说法。</p>
  <p id="aDr">世尊遥见庵罗女来，<a id="a-Ds"></a>语诸比丘：<a id="a-Dt"></a>“汝等比丘，<a id="a-Du"></a>勤摄心住，<a id="a-Dv"></a>正念、<a id="a-Dw"></a>正智，<a id="a-Dx"></a>今庵罗女来，<a id="a-Dy"></a>是故诫汝。</p>
  <p id="aDz">“云何为比丘勤摄心住？<a id="a-E0"></a>若比丘已生恶不善法当断，<a id="a-E1"></a>生欲、<a id="a-E2"></a>方便，<a id="a-E3"></a>精进摄心；<a id="a-E4"></a>未生恶不善法不令起；<a id="a-E5"></a>未生善法令生；<a id="a-E6"></a>已生善法令住不忘，<a id="a-E7"></a>修习增满，<a id="a-E8"></a>生欲、<a id="a-E9"></a>方便，<a id="a-EA"></a>精勤摄心，<a id="a-EB"></a>是名比丘勤摄心住。</p>
  <p id="aEC">“云何名比丘正智？<a id="a-ED"></a>若比丘去来威仪常随正智，<a id="a-EE"></a>回顾视瞻，<a id="a-EF"></a>屈伸俯仰，<a id="a-EG"></a>执持衣钵，<a id="a-EH"></a>行住坐卧，<a id="a-EI"></a>眠觉语默，<a id="a-EJ"></a>皆随正智住，<a id="a-EK"></a>是正智。</p>
  <p id="aEL">“云何正念？<a id="a-EM"></a>若比丘内身身观念住，<a id="a-EN"></a>精勤方便，<a id="a-EO"></a>正智正念，<a id="a-EP"></a>调伏世间贪忧；<a id="a-EQ"></a>如是受、<a id="a-ER"></a>心、<a id="a-ES"></a>法法观念住，<a id="a-ET"></a>精勤方便，<a id="a-EU"></a>正智正念，<a id="a-EV"></a>调伏世间贪忧，<a id="a-EW"></a>是名比丘正念。</p>
  <p id="aEX">“是故汝等勤摄其心，<a id="a-EY"></a>正智、<a id="a-EZ"></a>正念，<a id="a-Ea"></a>今庵罗女来，<a id="a-Eb"></a>是故诫汝。<a id="a-Ec"></a>”</p>
  <p id="aEd">时，<a id="a-Ee"></a>庵罗女诣世尊所，<a id="a-Ef"></a>稽首礼足，<a id="a-Eg"></a>却住一面。<a id="a-Eh"></a>尔时，<a id="a-Ei"></a>世尊为庵罗女种种说法，<a id="a-Ej"></a>示教照喜，<a id="a-Ek"></a>示教照喜已，<a id="a-El"></a>默然而住。<a id="a-Em"></a>尔时，<a id="a-En"></a>庵罗女整衣服，<a id="a-Eo"></a>为佛作礼，<a id="a-Ep"></a>合掌白佛：<a id="a-Eq"></a>“惟愿世尊与诸大众明日受我请中食！<a id="a-Er"></a>”</p>
  <p id="aEs">尔时，<a id="a-Et"></a>世尊默然受请。<a id="a-Eu"></a>庵罗女知世尊默然受请已，<a id="a-Ev"></a>稽首礼足，<a id="a-Ew"></a>还归自家，<a id="a-Ex"></a>设种种食，<a id="a-Ey"></a>布置床座，<a id="a-Ez"></a>晨朝遣使白佛：<a id="a-F0"></a>“时到。<a id="a-F1"></a>”</p>
  <p id="aF2">尔时，<a id="a-F3"></a>世尊与诸大众诣庵罗女舍，<a id="a-F4"></a>就座而坐。<a id="a-F5"></a>时，<a id="a-F6"></a>庵罗女手自供养种种饮食；<a id="a-F7"></a>食讫，<a id="a-F8"></a>澡漱、<a id="a-F9"></a>洗钵竟，<a id="a-FA"></a>时庵罗女持一小床坐于佛前，<a id="a-FB"></a>听佛说法。</p>
  <p id="aFC">尔时，<a id="a-FD"></a>世尊为庵罗女说随喜偈：</p>
  <p id="aFE">“施者人爱念，<a id="a-FF"></a>多众所随从，</p>
  <p id="aFG">名称日增高，<a id="a-FH"></a>远近皆悉闻，</p>
  <p id="aFI">处众常和雅，<a id="a-FJ"></a>离悭无所畏。</p>
  <p id="aFK">是故智慧施，<a id="a-FL"></a>断悭永无余，</p>
  <p id="aFM">上生忉利天，<a id="a-FN"></a>长夜受快乐，</p>
  <p id="aFO">尽寿常修德，<a id="a-FP"></a>娱乐难陀园，</p>
  <p id="aFQ">百种诸天乐，<a id="a-FR"></a>五欲悦其心。</p>
  <p id="aFS">彼于此人间，<a id="a-FT"></a>闻佛所说法，</p>
  <p id="aFU">为善逝弟子，<a id="a-FV"></a>乐彼受化生。<a id="a-FW"></a>”</p>
  <p id="aFX">尔时，<a id="a-FY"></a>世尊为庵罗女种种说法，<a id="a-FZ"></a>示教照喜，<a id="a-Fa"></a>示教照喜已，<a id="a-Fb"></a>从座起而去。</p>
  <p id="aFc">如是我闻：<a id="a-Fd"></a>一时，<a id="a-Fe"></a>佛住波罗奈仙人住处鹿野苑中。</p>
  <p id="aFf">尔时，<a id="a-Fg"></a>世尊告诸比丘：<a id="a-Fh"></a>“世间言美色，<a id="a-Fi"></a>世间美色者，<a id="a-Fj"></a>能令多人集聚观看者不？<a id="a-Fk"></a>”</p>
  <p id="aFl">诸比丘白佛：<a id="a-Fm"></a>“如是，<a id="a-Fn"></a>世尊。<a id="a-Fo"></a>”</p>
  <p id="aFp">佛告比丘：<a id="a-Fq"></a>“若世间美色，<a id="a-Fr"></a>世间美色者，<a id="a-Fs"></a>又能种种歌舞伎乐，<a id="a-Ft"></a>复极令多众聚集看不？<a id="a-Fu"></a>”</p>
  <p id="aFv">比丘白佛：<a id="a-Fw"></a>“如是，<a id="a-Fx"></a>世尊。<a id="a-Fy"></a>”</p>
  <p id="aFz">佛告比丘：<a id="a-G0"></a>“若有世间美色，<a id="a-G1"></a>世间美色者，<a id="a-G2"></a>在于一处，<a id="a-G3"></a>作种种歌舞伎乐戏笑，<a id="a-G4"></a>复有大众云集一处。<a id="a-G5"></a>若有士夫不愚不痴，<a id="a-G6"></a>乐乐背苦，<a id="a-G7"></a>贪生畏死，<a id="a-G8"></a>有人语言：<a id="a-G9"></a>‘士夫，<a id="a-GA"></a>汝当持满油钵，<a id="a-GB"></a>于世间美色者所及大众中过。<a id="a-GC"></a>使一能杀人者，<a id="a-GD"></a>拔刀随汝；<a id="a-GE"></a>若失一滴油者，<a id="a-GF"></a>辄当斩汝命。<a id="a-GG"></a>’云何，<a id="a-GH"></a>比丘，<a id="a-GI"></a>彼持油钵士夫能不念油钵，<a id="a-GJ"></a>不念杀人者，<a id="a-GK"></a>观彼伎女及大众不？<a id="a-GL"></a>”</p>
  <p id="aGM">比丘白佛：<a id="a-GN"></a>“不也，<a id="a-GO"></a>世尊。<a id="a-GP"></a>所以者何？<a id="a-GQ"></a>世尊，<a id="a-GR"></a>彼士夫自见其后有拔刀者，<a id="a-GS"></a>常作是念：<a id="a-GT"></a>‘我若落油一滴，<a id="a-GU"></a>彼拔刀者当截我头。<a id="a-GV"></a>’唯一其心，<a id="a-GW"></a>系念油钵，<a id="a-GX"></a>于世间美色及大众中徐步而过，<a id="a-GY"></a>不敢顾眄。<a id="a-GZ"></a>”</p>
  <p id="aGa">“如是，<a id="a-Gb"></a>比丘，<a id="a-Gc"></a>若有沙门、<a id="a-Gd"></a>婆罗门正身自重，<a id="a-Ge"></a>一其心念，<a id="a-Gf"></a>不顾声色，<a id="a-Gg"></a>善摄一切心法，<a id="a-Gh"></a>住身念处者，<a id="a-Gi"></a>则是我弟子，<a id="a-Gj"></a>随我教者。<a id="a-Gk"></a>云何为比丘正身自重，<a id="a-Gl"></a>一其心念，<a id="a-Gm"></a>不顾声色，<a id="a-Gn"></a>摄持一切心法，<a id="a-Go"></a>住身念处？<a id="a-Gp"></a>如是，<a id="a-Gq"></a>比丘，<a id="a-Gr"></a>身身观念住，<a id="a-Gs"></a>精勤方便，<a id="a-Gt"></a>正智正念，<a id="a-Gu"></a>调伏世间贪忧；<a id="a-Gv"></a>受、<a id="a-Gw"></a>心、<a id="a-Gx"></a>法法观念住亦复如是。<a id="a-Gy"></a>是名比丘正身自重，<a id="a-Gz"></a>一其心念，<a id="a-H0"></a>不顾声色，<a id="a-H1"></a>善摄心法，<a id="a-H2"></a>住四念处。<a id="a-H3"></a>”</p>
  <p id="aH4">尔时，<a id="a-H5"></a>世尊即说偈言：</p>
  <p id="aH6">“专心正念，<a id="a-H7"></a>护持油钵，</p>
  <p id="aH8">自心随护，<a id="a-H9"></a>未曾至方，</p>
  <p id="aHA">甚难得过，<a id="a-HB"></a>胜妙微细。</p>
  <p id="aHC">诸佛所说，<a id="a-HD"></a>言教利剑，</p>
  <p id="aHE">当一其心，<a id="a-HF"></a>专精护持。</p>
  <p id="aHG">非彼凡人，<a id="a-HH"></a>放逸之事，</p>
  <p id="aHI">能入如是，<a id="a-HJ"></a>不放逸教。<a id="a-HK"></a>”</p>
  <p id="aHL">佛说此经已，<a id="a-HM"></a>诸比丘闻佛所说，<a id="a-HN"></a>欢喜奉行。</p>
  <p id="aHO">如是我闻：<a id="a-HP"></a>一时，<a id="a-HQ"></a>佛住舍卫国祇树给孤独园。</p>
  <p id="aHR">尔时，<a id="a-HS"></a>尊者郁低迦来诣佛所，<a id="a-HT"></a>稽首佛足，<a id="a-HU"></a>退坐一面，<a id="a-HV"></a>白佛言：<a id="a-HW"></a>“善哉！<a id="a-HX"></a>世尊，<a id="a-HY"></a>为我说法。<a id="a-HZ"></a>我闻法已，<a id="a-Ha"></a>当独一静处，<a id="a-Hb"></a>专精思惟，<a id="a-Hc"></a>不放逸住，<a id="a-Hd"></a>思惟所以善男子剃除须发，<a id="a-He"></a>正信非家，<a id="a-Hf"></a>出家学道，<a id="a-Hg"></a>如上广说，<a id="a-Hh"></a>乃至不受后有。<a id="a-Hi"></a>”</p>
  <p id="aHj">佛告郁低迦：<a id="a-Hk"></a>“如是！<a id="a-Hl"></a>如是！<a id="a-Hm"></a>如汝所说。<a id="a-Hn"></a>但于我所说法，<a id="a-Ho"></a>不悦我心，<a id="a-Hp"></a>彼所事业亦不成就，<a id="a-Hq"></a>虽随我后，<a id="a-Hr"></a>而不得利，<a id="a-Hs"></a>反生障礙。<a id="a-Ht"></a>”</p>
  <p id="aHu">郁低迦白佛：<a id="a-Hv"></a>“世尊所说，<a id="a-Hw"></a>我则能令世尊心悦，<a id="a-Hx"></a>自业成就，<a id="a-Hy"></a>不生障礙。<a id="a-Hz"></a>惟愿世尊为我说法，<a id="a-I0"></a>我当独一静处，<a id="a-I1"></a>专精思惟，<a id="a-I2"></a>不放逸住。<a id="a-I3"></a>”如上广说，<a id="a-I4"></a>乃至不受后有。<a id="a-I5"></a>如是第二、<a id="a-I6"></a>第三请。</p>
  <p id="aI7">尔时，<a id="a-I8"></a>世尊告郁低迦：<a id="a-I9"></a>“汝当先净其初业，<a id="a-IA"></a>然后修习梵行。<a id="a-IB"></a>”</p>
  <p id="aIC">郁低迦白佛：<a id="a-ID"></a>“我今云何净其初业，<a id="a-IE"></a>修习梵行？<a id="a-IF"></a>”</p>
  <p id="aIG">佛告郁低迦：<a id="a-IH"></a>“汝当先净其戒，<a id="a-II"></a>直其见，<a id="a-IJ"></a>具足三业，<a id="a-IK"></a>然后修四念处。<a id="a-IL"></a>何等为四？<a id="a-IM"></a>内身身观念住，<a id="a-IN"></a>专精方便，<a id="a-IO"></a>正智正念，<a id="a-IP"></a>调伏世间贪忧，<a id="a-IQ"></a>如是外身、<a id="a-IR"></a>内外身身观念住；<a id="a-IS"></a>受、<a id="a-IT"></a>心、<a id="a-IU"></a>法法观念住，<a id="a-IV"></a>亦如是广说。<a id="a-IW"></a>”</p>
  <p id="aIX">时，<a id="a-IY"></a>郁低迦闻佛所说，<a id="a-IZ"></a>欢喜随喜，<a id="a-Ia"></a>从座起而去。</p>
  <p id="aIb">时，<a id="a-Ic"></a>郁低迦闻佛教授已，<a id="a-Id"></a>独一静处，<a id="a-Ie"></a>专精思惟，<a id="a-If"></a>不放逸住，<a id="a-Ig"></a>思惟所以善男子剃除须发，<a id="a-Ih"></a>著袈裟衣，<a id="a-Ii"></a>正信非家，<a id="a-Ij"></a>出家学道，<a id="a-Ik"></a>乃至不受后有。</p>
  <p id="aIl">如郁低迦所问，<a id="a-Im"></a>如是异比丘所问亦如上说。</p>
  <p id="aIn">如是我闻：<a id="a-Io"></a>一时，<a id="a-Ip"></a>佛住舍卫国祇树给孤独园。</p>
  <p id="aIq">时，<a id="a-Ir"></a>有异比丘名婆醯迦，<a id="a-Is"></a>来诣佛所，<a id="a-It"></a>稽首礼足，<a id="a-Iu"></a>退坐一面，<a id="a-Iv"></a>白佛言：<a id="a-Iw"></a>“世尊，<a id="a-Ix"></a>善哉世尊，<a id="a-Iy"></a>为我说法。<a id="a-Iz"></a>”</p>
  <p id="aJ0">如前郁低迦修多罗广说，<a id="a-J1"></a>差别者：<a id="a-J2"></a>“如是，<a id="a-J3"></a>婆醯迦比丘，<a id="a-J4"></a>初业清净，<a id="a-J5"></a>身身观念住者，<a id="a-J6"></a>超越诸魔；<a id="a-J7"></a>受、<a id="a-J8"></a>心、<a id="a-J9"></a>法法观念住者，<a id="a-JA"></a>超越诸魔。<a id="a-JB"></a>”</p>
  <p id="aJC">时，<a id="a-JD"></a>婆醯迦比丘闻佛说法教诫已，<a id="a-JE"></a>欢喜随喜，<a id="a-JF"></a>作礼而去，<a id="a-JG"></a>独一静处，<a id="a-JH"></a>专精思惟，<a id="a-JI"></a>不放逸住，<a id="a-JJ"></a>乃至不受后有。</p>
  <p id="aJK">第二经亦如上说，<a id="a-JL"></a>差别者：<a id="a-JM"></a>“如是，<a id="a-JN"></a>比丘，<a id="a-JO"></a>……超越生死。<a id="a-JP"></a>”</p>
  <p id="aJQ">如是我闻：<a id="a-JR"></a>一时，<a id="a-JS"></a>佛住舍卫国祇树给孤独园。</p>
  <p id="aJT">尔时，<a id="a-JU"></a>尊者阿那律陀诣佛所，<a id="a-JV"></a>稽首礼足，<a id="a-JW"></a>退坐一面，<a id="a-JX"></a>白佛言：<a id="a-JY"></a>“世尊，<a id="a-JZ"></a>若有比丘住于学地，<a id="a-Ja"></a>未得上进安隐涅槃，<a id="a-Jb"></a>而方便求，<a id="a-Jc"></a>是圣弟子常云何于正法、<a id="a-Jd"></a>律修习多修习，<a id="a-Je"></a>得尽诸漏，<a id="a-Jf"></a>乃至自知不受后有？<a id="a-Jg"></a>”</p>
  <p id="aJh">佛告阿那律：<a id="a-Ji"></a>“若圣弟子住于学地，<a id="a-Jj"></a>未得上进安隐涅槃，<a id="a-Jk"></a>而方便求，<a id="a-Jl"></a>彼于尔时，<a id="a-Jm"></a>当内身身观念住，<a id="a-Jn"></a>精勤方便，<a id="a-Jo"></a>正智正念，<a id="a-Jp"></a>调伏世间贪忧；<a id="a-Jq"></a>如是受、<a id="a-Jr"></a>心、<a id="a-Js"></a>法法观念住，<a id="a-Jt"></a>精勤方便，<a id="a-Ju"></a>正智正念，<a id="a-Jv"></a>调伏世间贪忧。<a id="a-Jw"></a>如是圣弟子多修习已，<a id="a-Jx"></a>得尽诸漏，<a id="a-Jy"></a>乃至自知不受后有。<a id="a-Jz"></a>”</p>
  <p id="aK0">尔时，<a id="a-K1"></a>尊者阿那律陀闻佛所说，<a id="a-K2"></a>欢喜随喜，<a id="a-K3"></a>作礼而去。</p>
  <p id="aK4">如是我闻：<a id="a-K5"></a>一时，<a id="a-K6"></a>佛住巴连弗邑鸡林精舍。<a id="a-K7"></a>时，<a id="a-K8"></a>尊者优陀夷、<a id="a-K9"></a>尊者阿难陀亦住巴连弗邑鸡林精舍。</p>
  <p id="aKA">尔时，<a id="a-KB"></a>尊者优陀夷诣尊者阿难所，<a id="a-KC"></a>共相问讯慰劳已，<a id="a-KD"></a>退坐一面，<a id="a-KE"></a>语尊者阿难：<a id="a-KF"></a>“如来、<a id="a-KG"></a>应供、<a id="a-KH"></a>等正觉所知所见，<a id="a-KI"></a>为诸比丘说圣戒，<a id="a-KJ"></a>令不断、<a id="a-KK"></a>不缺、<a id="a-KL"></a>不择、<a id="a-KM"></a>不离、<a id="a-KN"></a>不戒取，<a id="a-KO"></a>善究竟、<a id="a-KP"></a>善持，<a id="a-KQ"></a>智者所叹、<a id="a-KR"></a>所不憎恶。<a id="a-KS"></a>何故如来、<a id="a-KT"></a>应、<a id="a-KU"></a>等正觉所见，<a id="a-KV"></a>为诸比丘说圣戒，<a id="a-KW"></a>不断、<a id="a-KX"></a>不缺乃至智者所叹、<a id="a-KY"></a>所不憎恶？<a id="a-KZ"></a>”</p>
  <p id="aKa">尊者阿难语优陀夷：<a id="a-Kb"></a>“为修四念处故。<a id="a-Kc"></a>何等为四？<a id="a-Kd"></a>谓身身观念住，<a id="a-Ke"></a>受、<a id="a-Kf"></a>心、<a id="a-Kg"></a>法法观念住。<a id="a-Kh"></a>”</p>
  <p id="aKi">时，<a id="a-Kj"></a>二正士共论义已，<a id="a-Kk"></a>各还本处。</p>
  <p id="aKl">如是我闻：<a id="a-Km"></a>一时，<a id="a-Kn"></a>佛住巴连弗邑鸡林精舍。<a id="a-Ko"></a>尔时，<a id="a-Kp"></a>尊者阿难、<a id="a-Kq"></a>尊者跋陀罗亦在彼住。</p>
  <p id="aKr">时，<a id="a-Ks"></a>尊者跋陀罗问尊者阿难言：<a id="a-Kt"></a>“颇有法修习多修习，<a id="a-Ku"></a>得不退转耶？<a id="a-Kv"></a>”</p>
  <p id="aKw">尊者阿难语尊者跋陀罗：<a id="a-Kx"></a>“有法修习多修习，<a id="a-Ky"></a>能令行者得不退转，<a id="a-Kz"></a>谓四念处。<a id="a-L0"></a>何等为四？<a id="a-L1"></a>身身观念住，<a id="a-L2"></a>受、<a id="a-L3"></a>心、<a id="a-L4"></a>法法观念住。<a id="a-L5"></a>”</p>
  <p id="aL6">时，<a id="a-L7"></a>二正士共论说已，<a id="a-L8"></a>各还本处。</p>
  <p id="aL9">如是我闻：<a id="a-LA"></a>一时，<a id="a-LB"></a>佛住巴连弗邑鸡林精舍。<a id="a-LC"></a>尔时，<a id="a-LD"></a>尊者阿难、<a id="a-LE"></a>尊者跋陀罗亦在彼住。</p>
  <p id="aLF">时，<a id="a-LG"></a>尊者跋陀罗问尊者阿难：<a id="a-LH"></a>“颇有法修习多修习，<a id="a-LI"></a>令不净众生而得清净，<a id="a-LJ"></a>转增光泽耶？<a id="a-LK"></a>”</p>
  <p id="aLL">尊者阿难语尊者跋陀罗：<a id="a-LM"></a>“有法修习多修习，<a id="a-LN"></a>能令不净众生而得清净，<a id="a-LO"></a>转增光泽，<a id="a-LP"></a>谓四念处，<a id="a-LQ"></a>身身观念住，<a id="a-LR"></a>受、<a id="a-LS"></a>心、<a id="a-LT"></a>法法观念住。<a id="a-LU"></a>”</p>
  <p id="aLV">时，<a id="a-LW"></a>二正士共论议已，<a id="a-LX"></a>各还本处。</p>
  <p id="aLY">如是我闻：<a id="a-LZ"></a>一时，<a id="a-La"></a>佛住巴连弗邑鸡林精舍。<a id="a-Lb"></a>尔时，<a id="a-Lc"></a>尊者阿难、<a id="a-Ld"></a>尊者跋陀罗亦在彼住。</p>
  <p id="aLe">时，<a id="a-Lf"></a>尊者跋陀罗问尊者阿难：<a id="a-Lg"></a>“颇有法修习多修习，<a id="a-Lh"></a>能令未度彼岸众生得度彼岸？<a id="a-Li"></a>”</p>
  <p id="aLj">尊者阿难语尊者跋陀罗：<a id="a-Lk"></a>“有法修习多修习，<a id="a-Ll"></a>能令未度彼岸众生得度彼岸，<a id="a-Lm"></a>谓四念处。<a id="a-Ln"></a>何等为四？<a id="a-Lo"></a>谓身身观念住，<a id="a-Lp"></a>受、<a id="a-Lq"></a>心、<a id="a-Lr"></a>法法观念住。<a id="a-Ls"></a>”</p>
  <p id="aLt">时，<a id="a-Lu"></a>二正士共论议已，<a id="a-Lv"></a>各还本处。</p>
  <p id="aLw">如是我闻：<a id="a-Lx"></a>一时，<a id="a-Ly"></a>佛住巴连弗邑鸡林精舍。<a id="a-Lz"></a>尔时，<a id="a-M0"></a>尊者阿难、<a id="a-M1"></a>尊者跋陀罗亦在彼住。</p>
  <p id="aM2">尊者跋陀罗问尊者阿难：<a id="a-M3"></a>“颇有法修习多修习，<a id="a-M4"></a>得阿罗汉？<a id="a-M5"></a>”</p>
  <p id="aM6">尊者阿难语尊者跋陀罗：<a id="a-M7"></a>“有法修习多修习，<a id="a-M8"></a>而得阿罗汉，<a id="a-M9"></a>谓四念处。<a id="a-MA"></a>何等为四？<a id="a-MB"></a>谓身身观念住，<a id="a-MC"></a>受、<a id="a-MD"></a>心、<a id="a-ME"></a>法法观念住。<a id="a-MF"></a>”</p>
  <p id="aMG">时，<a id="a-MH"></a>二正士共论议已，<a id="a-MI"></a>各还本处。</p>
  <p id="aMJ">如是我闻：<a id="a-MK"></a>一时，<a id="a-ML"></a>佛住巴连弗邑鸡林精舍。</p>
  <p id="aMM">尔时，<a id="a-MN"></a>世尊告诸比丘：<a id="a-MO"></a>“所说一切法，<a id="a-MP"></a>一切法者，<a id="a-MQ"></a>谓四念处，<a id="a-MR"></a>是名正说。<a id="a-MS"></a>何等为四？<a id="a-MT"></a>谓身身观念住，<a id="a-MU"></a>受、<a id="a-MV"></a>心、<a id="a-MW"></a>法法观念住。<a id="a-MX"></a>”</p>
  <p id="aMY">佛说此经已，<a id="a-MZ"></a>诸比丘闻佛所说，<a id="a-Ma"></a>欢喜奉行。</p>
  <p id="aMb">如是我闻：<a id="a-Mc"></a>一时，<a id="a-Md"></a>佛住巴连弗邑鸡林精舍。</p>
  <p id="aMe">尔时，<a id="a-Mf"></a>世尊告诸比丘：<a id="a-Mg"></a>“若比丘于四念处修习多修习，<a id="a-Mh"></a>名贤圣出离。<a id="a-Mi"></a>何等为四？<a id="a-Mj"></a>谓身身观念住，<a id="a-Mk"></a>受、<a id="a-Ml"></a>心、<a id="a-Mm"></a>法法观念住。<a id="a-Mn"></a>”</p>
  <p id="aMo">佛说此经已，<a id="a-Mp"></a>诸比丘闻佛所说，<a id="a-Mq"></a>欢喜奉行。</p>
  <p id="aMr">如出离，<a id="a-Ms"></a>如是正尽苦、<a id="a-Mt"></a>究竟苦边、<a id="a-Mu"></a>得大果、<a id="a-Mv"></a>得大福利、<a id="a-Mw"></a>得甘露法、<a id="a-Mx"></a>究竟甘露、<a id="a-My"></a>甘露法作证，<a id="a-Mz"></a>如上广说。</p>
  <p id="aN0">如是我闻：<a id="a-N1"></a>一时，<a id="a-N2"></a>佛住巴连弗邑鸡林精舍。</p>
  <p id="aN3">尔时，<a id="a-N4"></a>世尊告诸比丘：<a id="a-N5"></a>“若比丘于四念处修习多修习，<a id="a-N6"></a>未净众生令得清净，<a id="a-N7"></a>已净众生令增光泽。<a id="a-N8"></a>何等为四？<a id="a-N9"></a>谓身身观念住，<a id="a-NA"></a>受、<a id="a-NB"></a>心、<a id="a-NC"></a>法法观念住。<a id="a-ND"></a>”</p>
  <p id="aNE">佛说此经已，<a id="a-NF"></a>诸比丘闻佛所说，<a id="a-NG"></a>欢喜奉行。</p>
  <p id="aNH">如净众生，<a id="a-NI"></a>如是未度彼岸者令度、<a id="a-NJ"></a>得阿罗汉、<a id="a-NK"></a>得辟支佛、<a id="a-NL"></a>得阿耨多罗三藐三菩提，<a id="a-NM"></a>亦如上说。</p>
  <p id="aNN">如是我闻：<a id="a-NO"></a>一时，<a id="a-NP"></a>佛住巴连弗邑鸡林精舍。</p>
  <p id="aNQ">尔时，<a id="a-NR"></a>世尊告诸比丘：<a id="a-NS"></a>“当为汝说修四念处。<a id="a-NT"></a>何等为修四念处？<a id="a-NU"></a>若比丘，<a id="a-NV"></a>如来、<a id="a-NW"></a>应、<a id="a-NX"></a>等正觉、<a id="a-NY"></a>明行足、<a id="a-NZ"></a>善逝、<a id="a-Na"></a>世间解、<a id="a-Nb"></a>无上士、<a id="a-Nc"></a>调御丈夫、<a id="a-Nd"></a>天人师、<a id="a-Ne"></a>佛、<a id="a-Nf"></a>世尊出兴于世，<a id="a-Ng"></a>演説正法，<a id="a-Nh"></a>上语亦善，<a id="a-Ni"></a>中语亦善，<a id="a-Nj"></a>下语亦善，<a id="a-Nk"></a>善义善味，<a id="a-Nl"></a>纯一满净，<a id="a-Nm"></a>梵行显示。<a id="a-Nn"></a>若族姓子、<a id="a-No"></a>族姓女从佛闻法，<a id="a-Np"></a>得净信心，<a id="a-Nq"></a>如是修学：<a id="a-Nr"></a>见在家和合欲乐之过，<a id="a-Ns"></a>烦恼结缚；<a id="a-Nt"></a>乐居空闲，<a id="a-Nu"></a>出家学道，<a id="a-Nv"></a>不乐在家，<a id="a-Nw"></a>处于非家，<a id="a-Nx"></a>欲一向清净，<a id="a-Ny"></a>尽其形寿，<a id="a-Nz"></a>纯一满净，<a id="a-O0"></a>鲜白梵行，<a id="a-O1"></a>我当剃除发须，<a id="a-O2"></a>著袈裟衣，<a id="a-O3"></a>正信非家，<a id="a-O4"></a>出家学道。<a id="a-O5"></a>作是思惟已，<a id="a-O6"></a>即便放舍钱财亲属，<a id="a-O7"></a>剃除须发，<a id="a-O8"></a>著袈裟衣，<a id="a-O9"></a>正信非家，<a id="a-OA"></a>出家学道。<a id="a-OB"></a>正其身行，<a id="a-OC"></a>护口四过，<a id="a-OD"></a>正命清净，<a id="a-OE"></a>习贤圣戒，<a id="a-OF"></a>守诸根门，<a id="a-OG"></a>护心正念。<a id="a-OH"></a>眼见色时，<a id="a-OI"></a>不取形相；<a id="a-OJ"></a>若于眼根住不律仪，<a id="a-OK"></a>世间贪忧、<a id="a-OL"></a>恶不善法常漏于心；<a id="a-OM"></a>而今于眼起正律仪，<a id="a-ON"></a>耳、<a id="a-OO"></a>鼻、<a id="a-OP"></a>舌、<a id="a-OQ"></a>身、<a id="a-OR"></a>意起正律仪，<a id="a-OS"></a>亦复如是。</p>
  <p id="aOT">“彼以贤圣戒律成就，<a id="a-OU"></a>善摄根门，<a id="a-OV"></a>来往周旋，<a id="a-OW"></a>顾视屈伸，<a id="a-OX"></a>坐卧眠觉语默，<a id="a-OY"></a>住智正智。<a id="a-OZ"></a>彼成就如此圣戒，<a id="a-Oa"></a>守护根门，<a id="a-Ob"></a>正智正念，<a id="a-Oc"></a>寂静远离，<a id="a-Od"></a>空处、<a id="a-Oe"></a>树下、<a id="a-Of"></a>闲房独坐，<a id="a-Og"></a>正身正念，<a id="a-Oh"></a>系心安住，<a id="a-Oi"></a>断世贪忧，<a id="a-Oj"></a>离贪欲，<a id="a-Ok"></a>净除贪欲；<a id="a-Ol"></a>断世瞋恚、<a id="a-Om"></a>睡眠、<a id="a-On"></a>掉悔、<a id="a-Oo"></a>疑盖，<a id="a-Op"></a>离瞋恚、<a id="a-Oq"></a>睡眠、<a id="a-Or"></a>掉悔、<a id="a-Os"></a>疑盖，<a id="a-Ot"></a>净除瞋恚、<a id="a-Ou"></a>睡眠、<a id="a-Ov"></a>掉悔、<a id="a-Ow"></a>疑盖，<a id="a-Ox"></a>断除五盖恼、<a id="a-Oy"></a>心慧力羸、<a id="a-Oz"></a>诸障礙分、<a id="a-P0"></a>不趣涅槃者。<a id="a-P1"></a>是故，<a id="a-P2"></a>内身身观念住，<a id="a-P3"></a>精勤方便，<a id="a-P4"></a>正智正念，<a id="a-P5"></a>调伏世间贪忧；<a id="a-P6"></a>如是外身、<a id="a-P7"></a>内外身，<a id="a-P8"></a>受、<a id="a-P9"></a>心、<a id="a-PA"></a>法法观念住，<a id="a-PB"></a>亦如是说，<a id="a-PC"></a>是名比丘修四念处。<a id="a-PD"></a>”</p>
  <p id="aPE">佛说此经已，<a id="a-PF"></a>诸比丘闻佛所说，<a id="a-PG"></a>欢喜奉行。</p>
  <p id="aPH">如是我闻：<a id="a-PI"></a>一时，<a id="a-PJ"></a>佛住舍卫国祇树给孤独园。</p>
  <p id="aPK">尔时，<a id="a-PL"></a>世尊告诸比丘：<a id="a-PM"></a>“当修四念处。<a id="a-PN"></a>”如上广说，<a id="a-PO"></a>差别者：<a id="a-PP"></a>“乃至如是出家已，<a id="a-PQ"></a>住于静处，<a id="a-PR"></a>摄受波罗提木叉律仪，<a id="a-PS"></a>行处具足，<a id="a-PT"></a>于细微罪生大怖畏，<a id="a-PU"></a>受持学戒，<a id="a-PV"></a>离杀、<a id="a-PW"></a>断杀、<a id="a-PX"></a>不乐杀生，<a id="a-PY"></a>乃至一切业迹如前说。<a id="a-PZ"></a>衣钵随身，<a id="a-Pa"></a>如鸟两翼，<a id="a-Pb"></a>如是学戒成就，<a id="a-Pc"></a>修四念处。<a id="a-Pd"></a>”</p>
  <p id="aPe">佛说此经已，<a id="a-Pf"></a>诸比丘闻佛所说，<a id="a-Pg"></a>欢喜奉行。</p>
  <p id="aPh">如是我闻：<a id="a-Pi"></a>一时，<a id="a-Pj"></a>佛在王舍城迦兰陀竹园。</p>
  <p id="aPk">尔时，<a id="a-Pl"></a>尊者舍利弗住摩竭提那罗聚落，<a id="a-Pm"></a>疾病涅槃，<a id="a-Pn"></a>纯陀沙弥瞻视供养。<a id="a-Po"></a>尔时，<a id="a-Pp"></a>尊者舍利弗因病涅槃。</p>
  <p id="aPq">时，<a id="a-Pr"></a>纯陀沙弥供养尊者舍利弗已，<a id="a-Ps"></a>取余舍利，<a id="a-Pt"></a>担持衣钵，<a id="a-Pu"></a>到王舍城，<a id="a-Pv"></a>举衣钵，<a id="a-Pw"></a>洗足已，<a id="a-Px"></a>诣尊者阿难所。<a id="a-Py"></a>礼尊者阿难足已，<a id="a-Pz"></a>却住一面，<a id="a-Q0"></a>白尊者阿难：<a id="a-Q1"></a>“尊者当知：<a id="a-Q2"></a>我和尚尊者舍利弗已涅槃，<a id="a-Q3"></a>我持舍利及衣钵来。<a id="a-Q4"></a>”</p>
  <p id="aQ5">于是尊者阿难闻纯陀沙弥语已，<a id="a-Q6"></a>往诣佛所，<a id="a-Q7"></a>白佛言：<a id="a-Q8"></a>“世尊，<a id="a-Q9"></a>我今举体离解，<a id="a-QA"></a>四方易韵，<a id="a-QB"></a>持辩闭塞，<a id="a-QC"></a>纯陀沙弥来语我言：<a id="a-QD"></a>‘和尚舍利弗已涅槃，<a id="a-QE"></a>持余舍利及衣钵来。<a id="a-QF"></a>’”</p>
  <p id="aQG">佛言：<a id="a-QH"></a>“云何，<a id="a-QI"></a>阿难，<a id="a-QJ"></a>彼舍利弗持所受戒身涅槃耶？<a id="a-QK"></a>定身、<a id="a-QL"></a>慧身、<a id="a-QM"></a>解脱身、<a id="a-QN"></a>解脱知见身涅槃耶？<a id="a-QO"></a>”</p>
  <p id="aQP">阿难白佛言：<a id="a-QQ"></a>“不也，<a id="a-QR"></a>世尊。<a id="a-QS"></a>”</p>
  <p id="aQT">佛告阿难：<a id="a-QU"></a>“若法我自知，<a id="a-QV"></a>成等正觉所说，<a id="a-QW"></a>谓四念处、<a id="a-QX"></a>四正断、<a id="a-QY"></a>四如意足、<a id="a-QZ"></a>五根、<a id="a-Qa"></a>五力、<a id="a-Qb"></a>七觉支、<a id="a-Qc"></a>八道支涅槃耶？<a id="a-Qd"></a>”</p>
  <p id="aQe">阿难白佛：<a id="a-Qf"></a>“不也，<a id="a-Qg"></a>世尊。<a id="a-Qh"></a>虽不持所受戒身乃至道品法而涅槃，<a id="a-Qi"></a>然尊者舍利弗持戒多闻，<a id="a-Qj"></a>少欲知足，<a id="a-Qk"></a>常行远离，<a id="a-Ql"></a>精勤方便，<a id="a-Qm"></a>摄念安住，<a id="a-Qn"></a>一心正受捷疾智慧、<a id="a-Qo"></a>深利智慧，<a id="a-Qp"></a>超出智慧、<a id="a-Qq"></a>分别智慧、<a id="a-Qr"></a>大智慧、<a id="a-Qs"></a>广智慧、<a id="a-Qt"></a>甚深智慧、<a id="a-Qu"></a>无等智慧，<a id="a-Qv"></a>智宝成就，<a id="a-Qw"></a>能视、<a id="a-Qx"></a>能教、<a id="a-Qy"></a>能照、<a id="a-Qz"></a>能喜舍、<a id="a-R0"></a>能赞叹，<a id="a-R1"></a>为众说法。<a id="a-R2"></a>是故，<a id="a-R3"></a>世尊，<a id="a-R4"></a>我为法故，<a id="a-R5"></a>为受法者故，<a id="a-R6"></a>愁忧苦恼！<a id="a-R7"></a>”</p>
  <p id="aR8">佛告阿难：<a id="a-R9"></a>“汝莫愁忧苦恼。<a id="a-RA"></a>所以者何？<a id="a-RB"></a>若生、<a id="a-RC"></a>若起、<a id="a-RD"></a>若作，<a id="a-RE"></a>有为败坏之法，<a id="a-RF"></a>何得不坏？<a id="a-RG"></a>欲令不坏者，<a id="a-RH"></a>无有是处！<a id="a-RI"></a>我先已说，<a id="a-RJ"></a>一切所爱念种种诸物、<a id="a-RK"></a>适意之事，<a id="a-RL"></a>一切皆是乖离之法，<a id="a-RM"></a>不可常保。<a id="a-RN"></a>譬如大树，<a id="a-RO"></a>根、<a id="a-RP"></a>茎、<a id="a-RQ"></a>枝、<a id="a-RR"></a>叶、<a id="a-RS"></a>华、<a id="a-RT"></a>果茂盛，<a id="a-RU"></a>大枝先折；<a id="a-RV"></a>如大宝山，<a id="a-RW"></a>大岩先崩。<a id="a-RX"></a>如是，<a id="a-RY"></a>如来大众眷属，<a id="a-RZ"></a>其大声闻先般涅槃，<a id="a-Ra"></a>若彼方有舍利弗住者，<a id="a-Rb"></a>于彼方我则无事；<a id="a-Rc"></a>然其彼方，<a id="a-Rd"></a>我则不空，<a id="a-Re"></a>以有舍利弗故，<a id="a-Rf"></a>我先已说故。<a id="a-Rg"></a>汝今，<a id="a-Rh"></a>阿难，<a id="a-Ri"></a>如我先说，<a id="a-Rj"></a>所可爱念种种适意之事，<a id="a-Rk"></a>皆是别离之法，<a id="a-Rl"></a>是故汝今莫大愁毒。<a id="a-Rm"></a>阿难当知，<a id="a-Rn"></a>如来不久亦当过去。<a id="a-Ro"></a>是故，<a id="a-Rp"></a>阿难，<a id="a-Rq"></a>当作自洲而自依，<a id="a-Rr"></a>当作法洲而法依，<a id="a-Rs"></a>当作不异洲、<a id="a-Rt"></a>不异依。<a id="a-Ru"></a>”</p>
  <p id="aRv">阿难白佛：<a id="a-Rw"></a>“世尊，<a id="a-Rx"></a>云何自洲以自依？<a id="a-Ry"></a>云何法洲以法依？<a id="a-Rz"></a>云何不异洲、<a id="a-S0"></a>不异依？<a id="a-S1"></a>”</p>
  <p id="aS2">佛告阿难：<a id="a-S3"></a>“若比丘身身观念处，<a id="a-S4"></a>精勤方便，<a id="a-S5"></a>正智正念，<a id="a-S6"></a>调伏世间贪忧；<a id="a-S7"></a>如是外身、<a id="a-S8"></a>内外身，<a id="a-S9"></a>受、<a id="a-SA"></a>心、<a id="a-SB"></a>法法观念处，<a id="a-SC"></a>亦如是说。<a id="a-SD"></a>阿难，<a id="a-SE"></a>是名自洲以自依，<a id="a-SF"></a>法洲以法依，<a id="a-SG"></a>不异洲、<a id="a-SH"></a>不异洲依。<a id="a-SI"></a>”</p>
  <p id="aSJ">佛说此经已，<a id="a-SK"></a>诸比丘闻佛所说，<a id="a-SL"></a>欢喜奉行。</p>
  <p id="aSM">如是我闻：<a id="a-SN"></a>一时，<a id="a-SO"></a>佛住摩偷罗国跋陀罗河侧伞盖庵罗树林中，<a id="a-SP"></a>尊者舍利弗、<a id="a-SQ"></a>目揵连涅槃未久。<a id="a-SR"></a>尔时，<a id="a-SS"></a>世尊月十五日布萨时，<a id="a-ST"></a>于大众前敷座而坐。</p>
  <p id="aSU">尔时，<a id="a-SV"></a>世尊观察众会已，<a id="a-SW"></a>告诸比丘：<a id="a-SX"></a>“我观大众，<a id="a-SY"></a>见已虚空，<a id="a-SZ"></a>以舍利弗、<a id="a-Sa"></a>大目揵连般涅槃故。<a id="a-Sb"></a>我声闻唯此二人善能说法，<a id="a-Sc"></a>教诫、<a id="a-Sd"></a>教授，<a id="a-Se"></a>辩说满足。<a id="a-Sf"></a>有二种财，<a id="a-Sg"></a>钱财及法财；<a id="a-Sh"></a>钱财者从世人求，<a id="a-Si"></a>法财者从舍利弗、<a id="a-Sj"></a>大目揵连求，<a id="a-Sk"></a>如来已离世财及法财。</p>
  <p id="aSl">“汝等莫以舍利弗、<a id="a-Sm"></a>目揵连涅槃故愁忧苦恼！<a id="a-Sn"></a>譬如大树，<a id="a-So"></a>根、<a id="a-Sp"></a>茎、<a id="a-Sq"></a>枝、<a id="a-Sr"></a>叶、<a id="a-Ss"></a>华、<a id="a-St"></a>果茂盛，<a id="a-Su"></a>大枝先折；<a id="a-Sv"></a>亦如宝山，<a id="a-Sw"></a>大岩先崩。<a id="a-Sx"></a>如是，<a id="a-Sy"></a>如来大众之中，<a id="a-Sz"></a>舍利弗、<a id="a-T0"></a>目揵连二大声闻先般涅槃。<a id="a-T1"></a>是故，<a id="a-T2"></a>比丘，<a id="a-T3"></a>汝等勿生愁忧苦恼！<a id="a-T4"></a>何有生法、<a id="a-T5"></a>起法、<a id="a-T6"></a>作法、<a id="a-T7"></a>为法、<a id="a-T8"></a>坏败之法而不磨灭？<a id="a-T9"></a>欲令不坏，<a id="a-TA"></a>无有是处！<a id="a-TB"></a>我先已说，<a id="a-TC"></a>一切可爱之物皆归离散，<a id="a-TD"></a>我今不久亦当过去。<a id="a-TE"></a>是故汝等当知：<a id="a-TF"></a>自洲以自依，<a id="a-TG"></a>法洲以法依，<a id="a-TH"></a>不异洲、<a id="a-TI"></a>不异依，<a id="a-TJ"></a>谓内身身观念住，<a id="a-TK"></a>精勤方便，<a id="a-TL"></a>正智正念，<a id="a-TM"></a>调伏世间贪忧；<a id="a-TN"></a>如是外身、<a id="a-TO"></a>内外身，<a id="a-TP"></a>受、<a id="a-TQ"></a>心、<a id="a-TR"></a>法法观念住，<a id="a-TS"></a>精勤方便，<a id="a-TT"></a>正智正念，<a id="a-TU"></a>调伏世间贪忧，<a id="a-TV"></a>是名自洲以自依，<a id="a-TW"></a>法洲以法依，<a id="a-TX"></a>不异洲、<a id="a-TY"></a>不异依。<a id="a-TZ"></a>”</p>
  <p id="aTa">佛说此经已，<a id="a-Tb"></a>诸比丘闻佛所说，<a id="a-Tc"></a>欢喜奉行。</p>
 </body>
</html>