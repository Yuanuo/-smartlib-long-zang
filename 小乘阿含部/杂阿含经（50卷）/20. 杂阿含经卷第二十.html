<!doctype html>
<html id="z3IBUCZYg" data-ver="1949">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。<a id="a-5"></a>尔时，<a id="a-6"></a>尊者大目揵连、<a id="a-7"></a>尊者阿那律住舍卫国手成浴池侧。</p>
  <p id="a8">尊者舍利弗诣尊者阿那律所，<a id="a-9"></a>共和问讯慰劳已，<a id="a-A"></a>于一面坐。<a id="a-B"></a>尊者舍利弗语尊者阿那律言：<a id="a-C"></a>“奇哉！<a id="a-D"></a>阿那律，<a id="a-E"></a>有大德神力，<a id="a-F"></a>于何功德修习多修习而能致此？<a id="a-G"></a>”</p>
  <p id="aH">尊者阿那律语尊者舍利弗言：<a id="a-I"></a>“于四念处修习多修习，<a id="a-J"></a>成此大德神力。<a id="a-K"></a>何等为四念处？<a id="a-L"></a>内身身观念处，<a id="a-M"></a>精勤方便，<a id="a-N"></a>正念正知，<a id="a-O"></a>调伏世间贪忧；<a id="a-P"></a>如是外身、<a id="a-Q"></a>内外身，<a id="a-R"></a>内受、<a id="a-S"></a>外受、<a id="a-T"></a>内外受，<a id="a-U"></a>内心、<a id="a-V"></a>外心、<a id="a-W"></a>内外心，<a id="a-X"></a>内法、<a id="a-Y"></a>外法、<a id="a-Z"></a>内外法观念处，<a id="a-a"></a>精勤方便，<a id="a-b"></a>正念正知，<a id="a-c"></a>如是调伏世间贪忧。<a id="a-d"></a>尊者舍利弗，<a id="a-e"></a>是名四念处修习多修习，<a id="a-f"></a>成此大德神力。<a id="a-g"></a>尊者舍利弗，<a id="a-h"></a>我于四念处善修习故，<a id="a-i"></a>于小千世界少作方便，<a id="a-j"></a>能遍观察。<a id="a-k"></a>如明目士夫于楼观上，<a id="a-l"></a>观下平地种种之物；<a id="a-m"></a>我少作方便，<a id="a-n"></a>观察小千世界亦复如是。<a id="a-o"></a>如是我于四念处修习多修习，<a id="a-p"></a>成此大德神力。<a id="a-q"></a>”</p>
  <p id="ar">时，<a id="a-s"></a>二正士共论议已，<a id="a-t"></a>各从座起而去。</p>
  <p id="au">如是我闻：<a id="a-v"></a>一时，<a id="a-w"></a>佛住舍卫国祇树给孤独园，<a id="a-x"></a>尊者舍利弗、<a id="a-y"></a>尊者大目揵连、<a id="a-z"></a>尊者阿难、<a id="a-10"></a>尊者阿那律住舍卫国。</p>
  <p id="a11">尔时，<a id="a-12"></a>尊者大目揵连诣尊者阿那律所，<a id="a-13"></a>共相问讯慰劳已，<a id="a-14"></a>于一面坐。<a id="a-15"></a>时，<a id="a-16"></a>尊者大目揵连问尊者阿那律：<a id="a-17"></a>“于何功德修习多修习，<a id="a-18"></a>成此大德神力？<a id="a-19"></a>”</p>
  <p id="a1A">尊者阿那律语尊者大目揵连：<a id="a-1B"></a>“我于四念处修习多修习，<a id="a-1C"></a>成此大德神力。<a id="a-1D"></a>何等为四？<a id="a-1E"></a>内身身观系心住，<a id="a-1F"></a>精勤方便，<a id="a-1G"></a>正念正知，<a id="a-1H"></a>除世间贪忧，<a id="a-1I"></a>外身、<a id="a-1J"></a>内外身，<a id="a-1K"></a>内受、<a id="a-1L"></a>外受、<a id="a-1M"></a>内外受，<a id="a-1N"></a>内心、<a id="a-1O"></a>外心、<a id="a-1P"></a>内外心，<a id="a-1Q"></a>内法、<a id="a-1R"></a>外法、<a id="a-1S"></a>内外法观系心住，<a id="a-1T"></a>精进方便，<a id="a-1U"></a>除世间贪忧，<a id="a-1V"></a>是名四念处修习多修习，<a id="a-1W"></a>成此大德神力。<a id="a-1X"></a>于千须弥山以少方便悉能观察，<a id="a-1Y"></a>如明目士夫登高山顶，<a id="a-1Z"></a>观下千多罗树林；<a id="a-1a"></a>如是我于四念处修习多修习，<a id="a-1b"></a>成此大德神力，<a id="a-1c"></a>以少方便见千须弥山。<a id="a-1d"></a>如是，<a id="a-1e"></a>尊者大目揵连，<a id="a-1f"></a>我于四念处修习多修习，<a id="a-1g"></a>成此大德神力。<a id="a-1h"></a>”</p>
  <p id="a1i">时，<a id="a-1j"></a>二正士共论议已，<a id="a-1k"></a>各从座起而去。</p>
  <p id="a1l">如是我闻：<a id="a-1m"></a>一时，<a id="a-1n"></a>佛住舍卫国祇树给孤独园，<a id="a-1o"></a>尊者舍利弗、<a id="a-1p"></a>尊者大目揵连、<a id="a-1q"></a>尊者阿难、<a id="a-1r"></a>尊者阿那律住舍卫国手成浴池侧。</p>
  <p id="a1s">尔时，<a id="a-1t"></a>尊者阿难往尊者阿那律所，<a id="a-1u"></a>共相问讯慰劳已，<a id="a-1v"></a>于一面坐。<a id="a-1w"></a>尊者阿难问尊者阿那律：<a id="a-1x"></a>“于何功德修习多修习，<a id="a-1y"></a>成就如是大德大力大神通？<a id="a-1z"></a>”</p>
  <p id="a20">尊者阿那律语尊者阿难：<a id="a-21"></a>“我于四念处修习多修习，<a id="a-22"></a>成此大德大力。<a id="a-23"></a>何等为四？<a id="a-24"></a>内身身观念处系心住，<a id="a-25"></a>精勤方便，<a id="a-26"></a>正念正知，<a id="a-27"></a>除世间贪忧；<a id="a-28"></a>如是外身、<a id="a-29"></a>内外身，<a id="a-2A"></a>内受、<a id="a-2B"></a>外受、<a id="a-2C"></a>内外受，<a id="a-2D"></a>内心、<a id="a-2E"></a>外心、<a id="a-2F"></a>内外心，<a id="a-2G"></a>内法、<a id="a-2H"></a>外法、<a id="a-2I"></a>内外法观念处系心住，<a id="a-2J"></a>精勤方便，<a id="a-2K"></a>除世间贪忧。<a id="a-2L"></a>如是，<a id="a-2M"></a>尊者阿难，<a id="a-2N"></a>我于此四念处修习多修习，<a id="a-2O"></a>少方便，<a id="a-2P"></a>以净天眼过天、<a id="a-2Q"></a>人眼，<a id="a-2R"></a>见诸众生，<a id="a-2S"></a>死时、<a id="a-2T"></a>生时，<a id="a-2U"></a>好色、<a id="a-2V"></a>恶色，<a id="a-2W"></a>上色、<a id="a-2X"></a>下色，<a id="a-2Y"></a>善趣、<a id="a-2Z"></a>恶趣，<a id="a-2a"></a>随业受生，<a id="a-2b"></a>皆如实见。<a id="a-2c"></a>此诸众生身恶行，<a id="a-2d"></a>口、<a id="a-2e"></a>意恶行，<a id="a-2f"></a>诽谤贤圣，<a id="a-2g"></a>邪见因缘，<a id="a-2h"></a>身坏命终，<a id="a-2i"></a>生地狱中；<a id="a-2j"></a>如是众生，<a id="a-2k"></a>身善行，<a id="a-2l"></a>口、<a id="a-2m"></a>意善行，<a id="a-2n"></a>不谤贤圣，<a id="a-2o"></a>正见成就，<a id="a-2p"></a>以是因缘，<a id="a-2q"></a>身坏命终，<a id="a-2r"></a>得生天上。</p>
  <p id="a2s">“譬如明目士夫住四衢道，<a id="a-2t"></a>见诸人民若来、<a id="a-2u"></a>若去、<a id="a-2v"></a>若坐、<a id="a-2w"></a>若卧；<a id="a-2x"></a>我亦如是，<a id="a-2y"></a>于四念处修习多修习，<a id="a-2z"></a>成此大德大力神通，<a id="a-30"></a>见诸众生，<a id="a-31"></a>死时、<a id="a-32"></a>生时，<a id="a-33"></a>善趣、<a id="a-34"></a>恶趣：<a id="a-35"></a>如是众生身恶行，<a id="a-36"></a>口、<a id="a-37"></a>意恶行，<a id="a-38"></a>诽谤贤圣，<a id="a-39"></a>邪见因缘，<a id="a-3A"></a>生地狱中；<a id="a-3B"></a>如是众生身善行，<a id="a-3C"></a>口、<a id="a-3D"></a>为善行，<a id="a-3E"></a>不谤贤圣，<a id="a-3F"></a>正见因缘，<a id="a-3G"></a>身坏命终，<a id="a-3H"></a>得生天上。<a id="a-3I"></a>如是，<a id="a-3J"></a>尊者阿难，<a id="a-3K"></a>我于四念处修习多修习，<a id="a-3L"></a>成此大德大力神通。<a id="a-3M"></a>”</p>
  <p id="a3N">时，<a id="a-3O"></a>二正士共论议已，<a id="a-3P"></a>各从座起而去。</p>
  <p id="a3Q">如是我闻：<a id="a-3R"></a>一时，<a id="a-3S"></a>佛住舍卫国祇树给孤独园。<a id="a-3T"></a>尔时，<a id="a-3U"></a>尊者阿那律在舍卫国松林精舍，<a id="a-3V"></a>身遭病苦。</p>
  <p id="a3W">时，<a id="a-3X"></a>有众多比丘诣尊者阿那律所，<a id="a-3Y"></a>问讯慰劳已，<a id="a-3Z"></a>于一面住，<a id="a-3a"></a>语尊者阿那律言：<a id="a-3b"></a>“尊者阿那律，<a id="a-3c"></a>所患增损可安忍不？<a id="a-3d"></a>病势渐损不转增耶？<a id="a-3e"></a>”</p>
  <p id="a3f">尊者阿那律言：<a id="a-3g"></a>“我病不安，<a id="a-3h"></a>难可安忍，<a id="a-3i"></a>身诸苦痛，<a id="a-3j"></a>转增无损。<a id="a-3k"></a>”即说三种譬，<a id="a-3l"></a>如上叉摩经说。</p>
  <p id="a3m">“然我身已遭此苦痛，<a id="a-3n"></a>且当安忍，<a id="a-3o"></a>正念正知。<a id="a-3p"></a>”</p>
  <p id="a3q">诸比丘问尊者阿那律：<a id="a-3r"></a>“心住何所而能安忍如是大苦，<a id="a-3s"></a>正念正知？<a id="a-3t"></a>”</p>
  <p id="a3u">尊者阿那律语诸比丘言：<a id="a-3v"></a>“住四念处，<a id="a-3w"></a>我于所起身诸苦痛能自安忍，<a id="a-3x"></a>正念正知。<a id="a-3y"></a>何等为四念处？<a id="a-3z"></a>谓内身身观念处，<a id="a-40"></a>乃至受、<a id="a-41"></a>心、<a id="a-42"></a>法法观念处，<a id="a-43"></a>是名住于四念处，<a id="a-44"></a>身诸苦痛能自安忍，<a id="a-45"></a>正念正知。<a id="a-46"></a>”</p>
  <p id="a47">时，<a id="a-48"></a>诸正士共论议已，<a id="a-49"></a>欢喜随喜，<a id="a-4A"></a>各从座起而去。</p>
  <p id="a4B">如是我闻：<a id="a-4C"></a>一时，<a id="a-4D"></a>佛住舍卫国祇树给孤独园。<a id="a-4E"></a>时，<a id="a-4F"></a>尊者阿那律在舍卫国松林精舍，<a id="a-4G"></a>病差未久。</p>
  <p id="a4H">时，<a id="a-4I"></a>有众多比丘往诣阿那律所，<a id="a-4J"></a>问讯慰劳已，<a id="a-4K"></a>于一面坐，<a id="a-4L"></a>问尊者阿那律：<a id="a-4M"></a>“安隐乐住不？<a id="a-4N"></a>”</p>
  <p id="a4O">阿那律言：<a id="a-4P"></a>“安隐乐住，<a id="a-4Q"></a>身诸苦痛渐已休息。<a id="a-4R"></a>”</p>
  <p id="a4S">诸比丘问尊者阿那律：<a id="a-4T"></a>“住何所住身诸苦痛渐得安隐？<a id="a-4U"></a>”</p>
  <p id="a4V">尊者阿那律言：<a id="a-4W"></a>“住四念处，<a id="a-4X"></a>身诸苦痛渐得安隐。<a id="a-4Y"></a>何等为四？<a id="a-4Z"></a>谓内身身观念处，<a id="a-4a"></a>乃至法法观念处，<a id="a-4b"></a>是名四念处。<a id="a-4c"></a>住此四念处故，<a id="a-4d"></a>身诸苦痛渐得休息。<a id="a-4e"></a>”</p>
  <p id="a4f">时，<a id="a-4g"></a>诸正士共论议已，<a id="a-4h"></a>欢喜随喜，<a id="a-4i"></a>各从座起而去。</p>
  <p id="a4j">如是我闻：<a id="a-4k"></a>一时，<a id="a-4l"></a>佛住舍卫国祇树给孤独园。<a id="a-4m"></a>时，<a id="a-4n"></a>尊者阿那律在舍卫国松林精舍。</p>
  <p id="a4o">时，<a id="a-4p"></a>有众多比丘诣尊者阿那律所，<a id="a-4q"></a>共相问讯慰劳已，<a id="a-4r"></a>于一面坐，<a id="a-4s"></a>问尊者阿那律：<a id="a-4t"></a>“若比丘在于学地，<a id="a-4u"></a>上求安隐涅槃住，<a id="a-4v"></a>圣弟子云何修习多修习，<a id="a-4w"></a>于此法、<a id="a-4x"></a>律得尽诸漏，<a id="a-4y"></a>无漏心解说、<a id="a-4z"></a>慧解脱，<a id="a-50"></a>现法自知作证：<a id="a-51"></a>我生已尽，<a id="a-52"></a>梵行已立，<a id="a-53"></a>所作已作，<a id="a-54"></a>自知不受后有？<a id="a-55"></a>”</p>
  <p id="a56">尊者阿那律语诸比丘言：<a id="a-57"></a>“若比丘在于学地，<a id="a-58"></a>上求安隐涅槃心住，<a id="a-59"></a>圣弟子云何修习多修习，<a id="a-5A"></a>于此法、<a id="a-5B"></a>律得尽诸漏，<a id="a-5C"></a>无漏心解脱、<a id="a-5D"></a>慧解脱，<a id="a-5E"></a>现法自知作证：<a id="a-5F"></a>我生已尽，<a id="a-5G"></a>梵行已立，<a id="a-5H"></a>所作已作，<a id="a-5I"></a>自知不受后有者？<a id="a-5J"></a>当住四念处！<a id="a-5K"></a>何等为四？<a id="a-5L"></a>谓内身身观念处，<a id="a-5M"></a>乃至法法观念处。<a id="a-5N"></a>如是四念处修习多修习，<a id="a-5O"></a>于此法、<a id="a-5P"></a>律得尽诸漏，<a id="a-5Q"></a>无漏心解脱、<a id="a-5R"></a>慧解脱，<a id="a-5S"></a>现法自知作证：<a id="a-5T"></a>我生已尽，<a id="a-5U"></a>梵行已立，<a id="a-5V"></a>所作已作，<a id="a-5W"></a>自知不受后有。<a id="a-5X"></a>”</p>
  <p id="a5Y">时，<a id="a-5Z"></a>诸比丘共闻尊者阿那律所说，<a id="a-5a"></a>欢喜随喜，<a id="a-5b"></a>各从座起而去。</p>
  <p id="a5c">如是我闻：<a id="a-5d"></a>一时，<a id="a-5e"></a>佛住舍卫国祇树给孤独园。<a id="a-5f"></a>时，<a id="a-5g"></a>尊者阿那律在舍卫国松林精舍住。</p>
  <p id="a5h">时，<a id="a-5i"></a>有众多比丘诣尊者阿那律所，<a id="a-5j"></a>与尊者阿那律共相问讯慰劳已，<a id="a-5k"></a>于一面坐，<a id="a-5l"></a>语尊者阿那律言：<a id="a-5m"></a>“若阿罗汉比丘诸漏已尽，<a id="a-5n"></a>所作已作，<a id="a-5o"></a>舍离重担，<a id="a-5p"></a>离诸有结，<a id="a-5q"></a>正智心善解脱，<a id="a-5r"></a>亦修四念处耶？<a id="a-5s"></a>”</p>
  <p id="a5t">尊者阿那律语比丘言：<a id="a-5u"></a>“若比丘诸漏已尽，<a id="a-5v"></a>所作已作，<a id="a-5w"></a>舍离重担，<a id="a-5x"></a>离诸有结，<a id="a-5y"></a>正智心善解脱，<a id="a-5z"></a>彼亦修四念处也。<a id="a-60"></a>所以者何？<a id="a-61"></a>不得者得，<a id="a-62"></a>不证者证，<a id="a-63"></a>为现法乐住故。<a id="a-64"></a>所以者何？<a id="a-65"></a>我亦离诸有漏，<a id="a-66"></a>得阿罗汉，<a id="a-67"></a>所作已作，<a id="a-68"></a>心善解脱，<a id="a-69"></a>亦修四念处故；<a id="a-6A"></a>不得者得，<a id="a-6B"></a>不到者到，<a id="a-6C"></a>不证者证，<a id="a-6D"></a>乃至现法安乐住。<a id="a-6E"></a>”</p>
  <p id="a6F">时，<a id="a-6G"></a>诸正士共论议已，<a id="a-6H"></a>欢喜随喜，<a id="a-6I"></a>各从座起而去。</p>
  <p id="a6J">如是我闻：<a id="a-6K"></a>一时，<a id="a-6L"></a>佛住舍卫国祇树给孤独园。<a id="a-6M"></a>时，<a id="a-6N"></a>尊者阿那律在舍卫国松林精舍。</p>
  <p id="a6O">时，<a id="a-6P"></a>有众多外道出家诣尊者阿那律所，<a id="a-6Q"></a>共相问讯慰劳已，<a id="a-6R"></a>于一面坐，<a id="a-6S"></a>语尊者阿那律：<a id="a-6T"></a>“尊者何故于沙门瞿昙法中出家？<a id="a-6U"></a>”</p>
  <p id="a6V">尊者阿那律言：<a id="a-6W"></a>“为修习故。<a id="a-6X"></a>”</p>
  <p id="a6Y">复问：<a id="a-6Z"></a>“何所修习？<a id="a-6a"></a>”</p>
  <p id="a6b">答言：<a id="a-6c"></a>“谓修诸根、<a id="a-6d"></a>修诸力、<a id="a-6e"></a>修诸觉分、<a id="a-6f"></a>修诸念处，<a id="a-6g"></a>汝欲闻何等修？<a id="a-6h"></a>”</p>
  <p id="a6i">复问：<a id="a-6j"></a>“根、<a id="a-6k"></a>力、<a id="a-6l"></a>觉分，<a id="a-6m"></a>我不知其名字，<a id="a-6n"></a>况复问义？<a id="a-6o"></a>然我欲闻念处。<a id="a-6p"></a>”</p>
  <p id="a6q">尊者阿那律言：<a id="a-6r"></a>“谛听！<a id="a-6s"></a>善思！<a id="a-6t"></a>当为汝说。<a id="a-6u"></a>若比丘内身身观念处，<a id="a-6v"></a>乃至法法观念处。<a id="a-6w"></a>”</p>
  <p id="a6x">时，<a id="a-6y"></a>众多外道出家闻尊者阿那律所说，<a id="a-6z"></a>欢喜随喜，<a id="a-70"></a>各从座起而去。</p>
  <p id="a71">如是我闻：<a id="a-72"></a>一时，<a id="a-73"></a>佛住舍卫国祇树给孤独园。<a id="a-74"></a>尔时，<a id="a-75"></a>尊者阿那律在舍卫国住松林精舍。</p>
  <p id="a76">时，<a id="a-77"></a>尊者阿那律语诸比丘：<a id="a-78"></a>“譬如大树，<a id="a-79"></a>生而顺下，<a id="a-7A"></a>随浚随输，<a id="a-7B"></a>若伐其根，<a id="a-7C"></a>树必当倒，<a id="a-7D"></a>随所而顺下。<a id="a-7E"></a>是比丘修四念处，<a id="a-7F"></a>长夜顺趣浚输，<a id="a-7G"></a>向于远离；<a id="a-7H"></a>顺趣浚输，<a id="a-7I"></a>向于出要；<a id="a-7J"></a>顺趣浚输，<a id="a-7K"></a>向于涅槃。<a id="a-7L"></a>”</p>
  <p id="a7M">尊者阿那律说此经已，<a id="a-7N"></a>诸比丘闻其所说，<a id="a-7O"></a>欢喜奉行。</p>
  <p id="a7P">如是我闻：<a id="a-7Q"></a>一时，<a id="a-7R"></a>佛住舍卫国祇树给孤独园。<a id="a-7S"></a>尔时，<a id="a-7T"></a>尊者摩诃迦旃延在跋兰那聚落乌泥池侧。</p>
  <p id="a7U">时，<a id="a-7V"></a>有执澡罐杖梵志诣摩诃迦旃延所，<a id="a-7W"></a>共相问讯慰劳已，<a id="a-7X"></a>于一面坐，<a id="a-7Y"></a>问摩诃迦旃延言：<a id="a-7Z"></a>“何因何缘王、<a id="a-7a"></a>王共诤，<a id="a-7b"></a>婆罗门居士、<a id="a-7c"></a>婆罗门居士共诤？<a id="a-7d"></a>”</p>
  <p id="a7e">摩诃迦旃延答梵志言：<a id="a-7f"></a>“贪欲系著因缘故，<a id="a-7g"></a>王、<a id="a-7h"></a>王共诤，<a id="a-7i"></a>婆罗门居士、<a id="a-7j"></a>婆罗门居士共诤。<a id="a-7k"></a>”</p>
  <p id="a7l">梵志复问：<a id="a-7m"></a>“何因何缘出家、<a id="a-7n"></a>出家而复共诤？<a id="a-7o"></a>”</p>
  <p id="a7p">摩诃迦旃延答言：<a id="a-7q"></a>“以见欲系著故，<a id="a-7r"></a>出家、<a id="a-7s"></a>出家而复共诤。<a id="a-7t"></a>”</p>
  <p id="a7u">梵志复问：<a id="a-7v"></a>“摩诃迦旃延，<a id="a-7w"></a>颇有能离贪欲系著及离此见欲系著不？<a id="a-7x"></a>”</p>
  <p id="a7y">尊者摩诃迦旃延答言：<a id="a-7z"></a>“梵志，<a id="a-80"></a>有，<a id="a-81"></a>我大师如来、<a id="a-82"></a>应、<a id="a-83"></a>等正觉、<a id="a-84"></a>明行足、<a id="a-85"></a>善逝、<a id="a-86"></a>世间解、<a id="a-87"></a>无上士、<a id="a-88"></a>调御丈夫、<a id="a-89"></a>天人师、<a id="a-8A"></a>佛、<a id="a-8B"></a>世尊，<a id="a-8C"></a>能离此贪欲系著及见欲系著。<a id="a-8D"></a>”</p>
  <p id="a8E">梵志复问：<a id="a-8F"></a>“佛、<a id="a-8G"></a>世尊今在何所？<a id="a-8H"></a>”</p>
  <p id="a8I">答言：<a id="a-8J"></a>“佛、<a id="a-8K"></a>世尊今在婆罗耆人中，<a id="a-8L"></a>拘萨罗国舍卫城祇树给孤独园。<a id="a-8M"></a>”</p>
  <p id="a8N">尔时，<a id="a-8O"></a>梵志从座起，<a id="a-8P"></a>整衣服，<a id="a-8Q"></a>偏袒右肩，<a id="a-8R"></a>右膝著地，<a id="a-8S"></a>向佛所住处合掌赞叹：<a id="a-8T"></a>“南无南无佛、<a id="a-8U"></a>世尊、<a id="a-8V"></a>如来、<a id="a-8W"></a>应供、<a id="a-8X"></a>等正觉，<a id="a-8Y"></a>能离欲贪诸系著，<a id="a-8Z"></a>悉能远离贪欲缚及诸见欲，<a id="a-8a"></a>净根本。<a id="a-8b"></a>”</p>
  <p id="a8c">时，<a id="a-8d"></a>持澡罐杖梵志闻尊者摩诃迦旃延所说，<a id="a-8e"></a>欢喜随喜，<a id="a-8f"></a>从座起去。</p>
  <p id="a8g">如是我闻：<a id="a-8h"></a>一时，<a id="a-8i"></a>佛住舍卫国祇树给孤独园。<a id="a-8j"></a>尊者摩诃迦旃延在婆罗那乌泥池侧，<a id="a-8k"></a>与众多比丘集于食堂，<a id="a-8l"></a>为持衣事。</p>
  <p id="a8m">时，<a id="a-8n"></a>有执杖梵志年耆根熟，<a id="a-8o"></a>诣食堂所，<a id="a-8p"></a>于一面拄杖而住；<a id="a-8q"></a>须臾默然已，<a id="a-8r"></a>语诸比丘：<a id="a-8s"></a>“诸长老，<a id="a-8t"></a>汝等何故见老宿士不共语问讯，<a id="a-8u"></a>恭敬命坐？<a id="a-8v"></a>”</p>
  <p id="a8w">时，<a id="a-8x"></a>尊者摩诃迦旃延亦在众中坐。<a id="a-8y"></a>时，<a id="a-8z"></a>尊者摩诃迦旃延语梵志言：<a id="a-90"></a>“我法有宿老来，<a id="a-91"></a>皆共语问讯，<a id="a-92"></a>恭敬礼拜，<a id="a-93"></a>命之令坐。<a id="a-94"></a>”</p>
  <p id="a95">梵志言：<a id="a-96"></a>“我见此众中无有老于我者，<a id="a-97"></a>不恭敬礼拜、<a id="a-98"></a>命坐，<a id="a-99"></a>汝云何言：<a id="a-9A"></a>‘我法见有宿老，<a id="a-9B"></a>恭敬礼拜，<a id="a-9C"></a>命其令坐’？<a id="a-9D"></a>”</p>
  <p id="a9E">摩诃迦旃延言：<a id="a-9F"></a>“梵志，<a id="a-9G"></a>若有耆年八十、<a id="a-9H"></a>九十，<a id="a-9I"></a>发白齿落，<a id="a-9J"></a>成就年少法者，<a id="a-9K"></a>此非宿士；<a id="a-9L"></a>虽复年少年二十五，<a id="a-9M"></a>色白发黑，<a id="a-9N"></a>盛壮美满，<a id="a-9O"></a>而彼成就耆年法者，<a id="a-9P"></a>为宿士数。<a id="a-9Q"></a>”</p>
  <p id="a9R">梵志问言：<a id="a-9S"></a>“云何名为八十、<a id="a-9T"></a>九十，<a id="a-9U"></a>发白齿落，<a id="a-9V"></a>而复成就年少之法；<a id="a-9W"></a>年二十五，<a id="a-9X"></a>肤白发黑，<a id="a-9Y"></a>盛壮美色，<a id="a-9Z"></a>为宿士数？<a id="a-9a"></a>”</p>
  <p id="a9b">尊者摩诃迦旃延语梵志言：<a id="a-9c"></a>“有五欲功德，<a id="a-9d"></a>谓眼识色爱、<a id="a-9e"></a>乐、<a id="a-9f"></a>念，<a id="a-9g"></a>耳识声、<a id="a-9h"></a>鼻识香、<a id="a-9i"></a>舌识味、<a id="a-9j"></a>身识触爱、<a id="a-9k"></a>乐、<a id="a-9l"></a>念。<a id="a-9m"></a>于此五欲功德不离贪、<a id="a-9n"></a>不离欲、<a id="a-9o"></a>不离爱、<a id="a-9p"></a>不离念、<a id="a-9q"></a>不离渴，<a id="a-9r"></a>梵志，<a id="a-9s"></a>若如是者，<a id="a-9t"></a>虽复八十、<a id="a-9u"></a>九十，<a id="a-9v"></a>发白齿落，<a id="a-9w"></a>是名成就年少之法。<a id="a-9x"></a>虽年二十五，<a id="a-9y"></a>肤白发黑，<a id="a-9z"></a>盛壮美色，<a id="a-A0"></a>于五欲功德离贪、<a id="a-A1"></a>离欲、<a id="a-A2"></a>离爱、<a id="a-A3"></a>离念、<a id="a-A4"></a>离渴，<a id="a-A5"></a>若如是者，<a id="a-A6"></a>虽复年少年二十五，<a id="a-A7"></a>肤白发黑，<a id="a-A8"></a>盛壮美色，<a id="a-A9"></a>成就老人法，<a id="a-AA"></a>为宿士数。<a id="a-AB"></a>”</p>
  <p id="aAC">尔时，<a id="a-AD"></a>梵志语尊者摩诃迦旃延：<a id="a-AE"></a>“如尊者所说义，<a id="a-AF"></a>我自省察，<a id="a-AG"></a>虽老则少；<a id="a-AH"></a>汝等虽少，<a id="a-AI"></a>成耆年法。<a id="a-AJ"></a>世间多事，<a id="a-AK"></a>令便请还。<a id="a-AL"></a>”</p>
  <p id="aAM">尊者摩诃迦旃延言：<a id="a-AN"></a>“梵志，<a id="a-AO"></a>汝自知时。<a id="a-AP"></a>”</p>
  <p id="aAQ">尔时，<a id="a-AR"></a>梵志闻尊者摩诃迦旃延所说，<a id="a-AS"></a>欢喜随喜，<a id="a-AT"></a>还其本处。</p>
  <p id="aAU">如是我闻：<a id="a-AV"></a>一时，<a id="a-AW"></a>佛住舍卫国祇树给孤独园，<a id="a-AX"></a>尊者摩诃迦旃延在稠林中住。</p>
  <p id="aAY">时，<a id="a-AZ"></a>摩偷罗国王是西方王子，<a id="a-Aa"></a>诣尊者摩诃迦旃延所，<a id="a-Ab"></a>礼摩诃迦旃延足，<a id="a-Ac"></a>退坐一面，<a id="a-Ad"></a>问尊者摩诃迦旃延：<a id="a-Ae"></a>“婆罗门自言：<a id="a-Af"></a>‘我第一，<a id="a-Ag"></a>他人卑劣；<a id="a-Ah"></a>我白，<a id="a-Ai"></a>余人黑；<a id="a-Aj"></a>婆罗门清净，<a id="a-Ak"></a>非非婆罗门；<a id="a-Al"></a>是婆罗门子从口生，<a id="a-Am"></a>婆罗门所化，<a id="a-An"></a>是婆罗门所有。<a id="a-Ao"></a>’尊者摩诃迦旃延，<a id="a-Ap"></a>此义云何？<a id="a-Aq"></a>”</p>
  <p id="aAr">尊者摩诃迦旃延语摩偷罗王言：<a id="a-As"></a>“大王，<a id="a-At"></a>此是世间言说耳！<a id="a-Au"></a>世间言说言：<a id="a-Av"></a>‘婆罗门第一，<a id="a-Aw"></a>余人卑劣；<a id="a-Ax"></a>婆罗门白，<a id="a-Ay"></a>余人黑；<a id="a-Az"></a>婆罗门清净，<a id="a-B0"></a>非非婆罗门；<a id="a-B1"></a>是婆罗门从婆罗门生，<a id="a-B2"></a>生从口生，<a id="a-B3"></a>婆罗门所化，<a id="a-B4"></a>是婆罗门所有。<a id="a-B5"></a>’大王当知：<a id="a-B6"></a>业真实者，<a id="a-B7"></a>是依业者。<a id="a-B8"></a>”</p>
  <p id="aB9">王语尊者摩诃迦旃延：<a id="a-BA"></a>“此则略说，<a id="a-BB"></a>我所不解，<a id="a-BC"></a>愿重分别。<a id="a-BD"></a>”</p>
  <p id="aBE">尊者摩诃迦旃延言：<a id="a-BF"></a>“今当问汝，<a id="a-BG"></a>随问答我。<a id="a-BH"></a>”</p>
  <p id="aBI">即问言：<a id="a-BJ"></a>“大王，<a id="a-BK"></a>汝为婆罗门王，<a id="a-BL"></a>于自国土，<a id="a-BM"></a>诸婆罗门、<a id="a-BN"></a>刹利、<a id="a-BO"></a>居士、<a id="a-BP"></a>长者，<a id="a-BQ"></a>此四种人悉皆召来，<a id="a-BR"></a>以财以力使其侍卫，<a id="a-BS"></a>先起后卧，<a id="a-BT"></a>及诸使令，<a id="a-BU"></a>悉如意不？<a id="a-BV"></a>”</p>
  <p id="aBW">答言：<a id="a-BX"></a>“如意。<a id="a-BY"></a>”</p>
  <p id="aBZ">复问：<a id="a-Ba"></a>“大王，<a id="a-Bb"></a>刹利为王、<a id="a-Bc"></a>居士为王、<a id="a-Bd"></a>长者为王，<a id="a-Be"></a>于自国土所有四姓悉皆召来，<a id="a-Bf"></a>以财以力令其侍卫，<a id="a-Bg"></a>先起后卧，<a id="a-Bh"></a>及诸使令，<a id="a-Bi"></a>皆如意不？<a id="a-Bj"></a>”</p>
  <p id="aBk">答言：<a id="a-Bl"></a>“如意。<a id="a-Bm"></a>”</p>
  <p id="aBn">复问：<a id="a-Bo"></a>“大王，<a id="a-Bp"></a>如是四姓悉皆平等，<a id="a-Bq"></a>有何差别？<a id="a-Br"></a>当知，<a id="a-Bs"></a>大王，<a id="a-Bt"></a>四种姓者，<a id="a-Bu"></a>皆悉平等，<a id="a-Bv"></a>无有胜如差别之异。<a id="a-Bw"></a>”</p>
  <p id="aBx">摩偷罗王白尊者摩诃迦旃延：<a id="a-By"></a>“实尔，<a id="a-Bz"></a>尊者，<a id="a-C0"></a>四姓皆等，<a id="a-C1"></a>无有种种胜如差别。<a id="a-C2"></a>”</p>
  <p id="aC3">“是故，<a id="a-C4"></a>大王，<a id="a-C5"></a>当知四姓，<a id="a-C6"></a>世间言说为差别耳！<a id="a-C7"></a>乃至依业，<a id="a-C8"></a>真实无差别也。<a id="a-C9"></a>复次，<a id="a-CA"></a>大王，<a id="a-CB"></a>此国土中有婆罗门，<a id="a-CC"></a>有偷盗者，<a id="a-CD"></a>当如之何？<a id="a-CE"></a>”</p>
  <p id="aCF">王白尊者摩诃迦旃延：<a id="a-CG"></a>“婆罗门中有偷盗者，<a id="a-CH"></a>或鞭，<a id="a-CI"></a>或缚，<a id="a-CJ"></a>或驱出国，<a id="a-CK"></a>或罚其金，<a id="a-CL"></a>或截手足耳鼻，<a id="a-CM"></a>罪重则杀，<a id="a-CN"></a>及其盗者。<a id="a-CO"></a>然婆罗门，<a id="a-CP"></a>则名为贼。<a id="a-CQ"></a>”</p>
  <p id="aCR">复问：<a id="a-CS"></a>“大王，<a id="a-CT"></a>若刹利、<a id="a-CU"></a>居士、<a id="a-CV"></a>长者中有偷盗者，<a id="a-CW"></a>当复如何？<a id="a-CX"></a>”</p>
  <p id="aCY">王白尊者摩诃迦旃延：<a id="a-CZ"></a>“亦鞭，<a id="a-Ca"></a>亦缚，<a id="a-Cb"></a>亦驱出国，<a id="a-Cc"></a>亦罚其金，<a id="a-Cd"></a>亦复断截手足耳鼻，<a id="a-Ce"></a>罪重则杀。<a id="a-Cf"></a>”</p>
  <p id="aCg">“如是，<a id="a-Ch"></a>大王，<a id="a-Ci"></a>岂非四姓悉平等耶？<a id="a-Cj"></a>为有种种差别异不？<a id="a-Ck"></a>”</p>
  <p id="aCl">王白尊者摩诃迦旃延：<a id="a-Cm"></a>“如是义者，<a id="a-Cn"></a>实无种种胜如差别。<a id="a-Co"></a>”</p>
  <p id="aCp">尊者摩诃迦旃延复语王言：<a id="a-Cq"></a>“当知，<a id="a-Cr"></a>大王，<a id="a-Cs"></a>四种姓者，<a id="a-Ct"></a>世间言说言：<a id="a-Cu"></a>‘婆罗门第一，<a id="a-Cv"></a>余悉卑劣；<a id="a-Cw"></a>婆罗门白，<a id="a-Cx"></a>余人悉黑；<a id="a-Cy"></a>婆罗门清净，<a id="a-Cz"></a>非非婆罗门。<a id="a-D0"></a>’当依业真实、<a id="a-D1"></a>业依耶？<a id="a-D2"></a>”</p>
  <p id="aD3">复问：<a id="a-D4"></a>“大王，<a id="a-D5"></a>婆罗门杀生、<a id="a-D6"></a>偷盗、<a id="a-D7"></a>邪淫、<a id="a-D8"></a>妄言、<a id="a-D9"></a>恶口、<a id="a-DA"></a>两舌、<a id="a-DB"></a>绮语、<a id="a-DC"></a>贪、<a id="a-DD"></a>恚、<a id="a-DE"></a>邪见，<a id="a-DF"></a>作十不善业迹已，<a id="a-DG"></a>为生恶趣耶？<a id="a-DH"></a>善趣耶？<a id="a-DI"></a>于阿罗呵所为何所闻？<a id="a-DJ"></a>”</p>
  <p id="aDK">王白尊者摩诃迦旃延：<a id="a-DL"></a>“婆罗门作十不善业迹，<a id="a-DM"></a>当堕恶趣。<a id="a-DN"></a>阿罗呵所，<a id="a-DO"></a>作如是闻，<a id="a-DP"></a>刹利、<a id="a-DQ"></a>居士、<a id="a-DR"></a>长者亦如是说。<a id="a-DS"></a>”</p>
  <p id="aDT">复问：<a id="a-DU"></a>“大王，<a id="a-DV"></a>若婆罗门行十善业迹，<a id="a-DW"></a>离杀生，<a id="a-DX"></a>乃至正见，<a id="a-DY"></a>当生何所？<a id="a-DZ"></a>为善趣耶？<a id="a-Da"></a>为恶趣耶？<a id="a-Db"></a>于阿罗呵所，<a id="a-Dc"></a>为何所闻？<a id="a-Dd"></a>”</p>
  <p id="aDe">王白尊者摩诃迦旃延：<a id="a-Df"></a>“若婆罗门行十善业迹者，<a id="a-Dg"></a>当生善趣。<a id="a-Dh"></a>阿罗呵所，<a id="a-Di"></a>作如是闻，<a id="a-Dj"></a>如是刹利、<a id="a-Dk"></a>居士、<a id="a-Dl"></a>长者亦如是说。<a id="a-Dm"></a>”</p>
  <p id="aDn">复问：<a id="a-Do"></a>“云何，<a id="a-Dp"></a>大王，<a id="a-Dq"></a>如是四姓，<a id="a-Dr"></a>为平等不？<a id="a-Ds"></a>为有种种胜如差别耶？<a id="a-Dt"></a>”</p>
  <p id="aDu">王白尊者摩诃迦旃延：<a id="a-Dv"></a>“如是义者，<a id="a-Dw"></a>则为平等，<a id="a-Dx"></a>无有种种胜如差别。<a id="a-Dy"></a>”</p>
  <p id="aDz">“是故，<a id="a-E0"></a>大王当知：<a id="a-E1"></a>四姓悉平等耳，<a id="a-E2"></a>无有种种胜如差别。<a id="a-E3"></a>世间言说故有：<a id="a-E4"></a>‘婆罗门第一；<a id="a-E5"></a>婆罗门白，<a id="a-E6"></a>余者悉黑；<a id="a-E7"></a>婆罗门清净，<a id="a-E8"></a>非非婆罗门；<a id="a-E9"></a>婆罗门生，<a id="a-EA"></a>生从口生；<a id="a-EB"></a>婆罗门作，<a id="a-EC"></a>婆罗门化，<a id="a-ED"></a>婆罗门所有。<a id="a-EE"></a>’当知业真实、<a id="a-EF"></a>业依。<a id="a-EG"></a>”</p>
  <p id="aEH">王白尊者摩诃迦旃延：<a id="a-EI"></a>“实如所说，<a id="a-EJ"></a>皆是世间言说，<a id="a-EK"></a>故有：<a id="a-EL"></a>‘婆罗门胜，<a id="a-EM"></a>余者卑劣；<a id="a-EN"></a>婆罗门白，<a id="a-EO"></a>余者悉黑；<a id="a-EP"></a>婆罗门清净，<a id="a-EQ"></a>非非婆罗门；<a id="a-ER"></a>婆罗门生，<a id="a-ES"></a>生从口生；<a id="a-ET"></a>婆罗门化，<a id="a-EU"></a>婆罗门所有。<a id="a-EV"></a>’皆是业真实、<a id="a-EW"></a>依于业。<a id="a-EX"></a>”</p>
  <p id="aEY">尔时，<a id="a-EZ"></a>摩偷罗王闻尊者摩诃迦旃延所说，<a id="a-Ea"></a>欢喜随喜，<a id="a-Eb"></a>作礼而去。</p>
  <p id="aEc">如是我闻：<a id="a-Ed"></a>一时，<a id="a-Ee"></a>佛住舍卫国祇树给孤独园。</p>
  <p id="aEf">尔时，<a id="a-Eg"></a>尊者摩诃迦旃延住阿槃提国拘罗罗咤精舍。<a id="a-Eh"></a>尊者摩诃迦旃延晨朝著衣持钵，<a id="a-Ei"></a>入拘罗罗咤精舍，<a id="a-Ej"></a>次第乞食，<a id="a-Ek"></a>至迦梨迦优婆夷舍。</p>
  <p id="aEl">时，<a id="a-Em"></a>优婆夷见尊者摩诃迦旃延，<a id="a-En"></a>即敷床坐，<a id="a-Eo"></a>请令就坐，<a id="a-Ep"></a>前礼尊者摩诃迦旃延足，<a id="a-Eq"></a>退住一面，<a id="a-Er"></a>白尊者摩诃迦旃延：<a id="a-Es"></a>“如世尊所说，<a id="a-Et"></a>答僧耆多童女所问。<a id="a-Eu"></a>如世尊说，<a id="a-Ev"></a>僧耆多童女所问偈：</p>
  <p id="aEw">“实义存于心，<a id="a-Ex"></a>寂灭而不乱，</p>
  <p id="aEy">降伏诸勇猛，<a id="a-Ez"></a>可爱端正色，</p>
  <p id="aF0">一心独静思，<a id="a-F1"></a>服食妙禅乐，</p>
  <p id="aF2">是则为远离，<a id="a-F3"></a>世间之伴党。</p>
  <p id="aF4">世间诸伴党，<a id="a-F5"></a>无习近我者。</p>
  <p id="aF6">“尊者摩诃迦旃延，<a id="a-F7"></a>世尊此偈，<a id="a-F8"></a>其义云何？<a id="a-F9"></a>”</p>
  <p id="aFA">尊者摩诃迦旃延语优婆夷言：<a id="a-FB"></a>“姊妹，<a id="a-FC"></a>有一沙门婆罗门言：<a id="a-FD"></a>‘地一切入处正受，<a id="a-FE"></a>此则无上，<a id="a-FF"></a>为求此果。<a id="a-FG"></a>’姊妹，<a id="a-FH"></a>若沙门婆罗门于地一切入处正受，<a id="a-FI"></a>清净鲜白者，<a id="a-FJ"></a>则见其本，<a id="a-FK"></a>见患、<a id="a-FL"></a>见灭、<a id="a-FM"></a>见灭道迹；<a id="a-FN"></a>以见本、<a id="a-FO"></a>见患、<a id="a-FP"></a>见灭、<a id="a-FQ"></a>见灭道迹故，<a id="a-FR"></a>得真实义存于心，<a id="a-FS"></a>寂灭而不乱。<a id="a-FT"></a>姊妹，<a id="a-FU"></a>如是水一切入处、<a id="a-FV"></a>火一切入处、<a id="a-FW"></a>风一切入处、<a id="a-FX"></a>青一切入处、<a id="a-FY"></a>黄一切入处、<a id="a-FZ"></a>赤一切入处、<a id="a-Fa"></a>白一切入处、<a id="a-Fb"></a>空一切入处、<a id="a-Fc"></a>识一切入处为无上者，<a id="a-Fd"></a>为求此果。<a id="a-Fe"></a>姊妹，<a id="a-Ff"></a>若有沙门、<a id="a-Fg"></a>婆罗门乃至于识处一切入处正受，<a id="a-Fh"></a>清净鲜白者，<a id="a-Fi"></a>见本、<a id="a-Fj"></a>见患、<a id="a-Fk"></a>见灭、<a id="a-Fl"></a>见灭道迹；<a id="a-Fm"></a>以见本、<a id="a-Fn"></a>见患、<a id="a-Fo"></a>见灭、<a id="a-Fp"></a>见灭道迹故，<a id="a-Fq"></a>是则实义存于心，<a id="a-Fr"></a>寂灭而不乱，<a id="a-Fs"></a>善见、<a id="a-Ft"></a>善入。<a id="a-Fu"></a>是故世尊答僧耆多童女所问偈：</p>
  <p id="aFv">“实义存于心，<a id="a-Fw"></a>寂灭而不乱，</p>
  <p id="aFx">降伏诸勇猛，<a id="a-Fy"></a>可爱端正色，</p>
  <p id="aFz">一心独静思，<a id="a-G0"></a>服食妙禅乐，</p>
  <p id="aG1">是则为远离，<a id="a-G2"></a>世间之伴党。</p>
  <p id="aG3">世间诸伴党，<a id="a-G4"></a>无习近我者。</p>
  <p id="aG5">“如是，<a id="a-G6"></a>姊妹，<a id="a-G7"></a>我解世尊以如是义故，<a id="a-G8"></a>说如是偈。<a id="a-G9"></a>”</p>
  <p id="aGA">优婆夷言：<a id="a-GB"></a>“善哉！<a id="a-GC"></a>尊者说真实义，<a id="a-GD"></a>惟愿尊者受我请食。<a id="a-GE"></a>”</p>
  <p id="aGF">时，<a id="a-GG"></a>尊者摩诃迦旃延默然受请。</p>
  <p id="aGH">时，<a id="a-GI"></a>迦梨迦优婆夷知尊者摩诃迦旃延受请已，<a id="a-GJ"></a>即办种种净美饮食，<a id="a-GK"></a>恭敬尊重，<a id="a-GL"></a>自手奉食。</p>
  <p id="aGM">时，<a id="a-GN"></a>优婆夷知尊者摩诃迦旃延食已，<a id="a-GO"></a>洗钵、<a id="a-GP"></a>澡嗽讫，<a id="a-GQ"></a>敷一卑座，<a id="a-GR"></a>于尊者摩诃迦旃延前恭敬听法。</p>
  <p id="aGS">尊者摩诃迦旃延为迦梨迦优婆夷种种说法，<a id="a-GT"></a>示教照喜，<a id="a-GU"></a>示教照喜已，<a id="a-GV"></a>从座起而去。</p>
  <p id="aGW">如是我闻：<a id="a-GX"></a>一时，<a id="a-GY"></a>佛住舍卫国祇树给孤独园。<a id="a-GZ"></a>尔时，<a id="a-Ga"></a>尊者摩诃迦旃延在舍卫国祇树给孤独园。</p>
  <p id="aGb">尊者摩诃迦旃延语诸比丘：<a id="a-Gc"></a>“佛、<a id="a-Gd"></a>世尊、<a id="a-Ge"></a>如来、<a id="a-Gf"></a>应、<a id="a-Gg"></a>等正觉所知所见，<a id="a-Gh"></a>说六法出苦处升于胜处，<a id="a-Gi"></a>说一乘道净诸众生，<a id="a-Gj"></a>离诸恼苦，<a id="a-Gk"></a>忧悲悉灭，<a id="a-Gl"></a>得真如法。<a id="a-Gm"></a>何等为六？</p>
  <p id="aGn">“谓圣弟子念如来、<a id="a-Go"></a>应、<a id="a-Gp"></a>等正觉所行法净，<a id="a-Gq"></a>如来、<a id="a-Gr"></a>应、<a id="a-Gs"></a>等正觉、<a id="a-Gt"></a>明行足、<a id="a-Gu"></a>善逝、<a id="a-Gv"></a>世间解、<a id="a-Gw"></a>无上士、<a id="a-Gx"></a>调御丈夫、<a id="a-Gy"></a>天人师、<a id="a-Gz"></a>佛、<a id="a-H0"></a>世尊。<a id="a-H1"></a>圣弟子念如来、<a id="a-H2"></a>应所行法故，<a id="a-H3"></a>离贪欲觉、<a id="a-H4"></a>离瞋恚觉、<a id="a-H5"></a>离害觉，<a id="a-H6"></a>如是，<a id="a-H7"></a>圣弟子出染著心。<a id="a-H8"></a>何等为染著心？<a id="a-H9"></a>谓五欲功德。<a id="a-HA"></a>于此五欲功德离贪、<a id="a-HB"></a>恚、<a id="a-HC"></a>痴，<a id="a-HD"></a>安住正念正智，<a id="a-HE"></a>乘于直道，<a id="a-HF"></a>修习念佛，<a id="a-HG"></a>正向涅槃，<a id="a-HH"></a>是名如来、<a id="a-HI"></a>应、<a id="a-HJ"></a>等正觉所知所见，<a id="a-HK"></a>说第一出苦处升于胜处，<a id="a-HL"></a>说一乘道净于众生，<a id="a-HM"></a>离苦恼，<a id="a-HN"></a>灭忧悲，<a id="a-HO"></a>得如实法。</p>
  <p id="aHP">“复次，<a id="a-HQ"></a>圣弟子念于正法，<a id="a-HR"></a>念于世尊现法、<a id="a-HS"></a>律，<a id="a-HT"></a>离诸热恼，<a id="a-HU"></a>非时通达，<a id="a-HV"></a>即于现法缘自觉悟。<a id="a-HW"></a>尔时，<a id="a-HX"></a>圣弟子念此正法时，<a id="a-HY"></a>不起欲觉、<a id="a-HZ"></a>瞋恚、<a id="a-Ha"></a>害觉，<a id="a-Hb"></a>如是，<a id="a-Hc"></a>圣弟子出染著心。<a id="a-Hd"></a>何等为染著心？<a id="a-He"></a>谓五欲功德。<a id="a-Hf"></a>于此五欲功德离贪、<a id="a-Hg"></a>恚、<a id="a-Hh"></a>痴，<a id="a-Hi"></a>安住正念正知，<a id="a-Hj"></a>乘于直道，<a id="a-Hk"></a>修习念法，<a id="a-Hl"></a>正向涅槃，<a id="a-Hm"></a>是名如来、<a id="a-Hn"></a>应、<a id="a-Ho"></a>等正觉所知所见，<a id="a-Hp"></a>说第二出苦处升于胜处，<a id="a-Hq"></a>说一乘道净于众生，<a id="a-Hr"></a>离苦恼，<a id="a-Hs"></a>灭忧悲，<a id="a-Ht"></a>得如实法。</p>
  <p id="aHu">“复次，<a id="a-Hv"></a>圣弟子念于僧法，<a id="a-Hw"></a>善向、<a id="a-Hx"></a>正向、<a id="a-Hy"></a>直向、<a id="a-Hz"></a>等向，<a id="a-I0"></a>修随顺行，<a id="a-I1"></a>谓向须陀洹、<a id="a-I2"></a>得须陀洹果，<a id="a-I3"></a>向斯陀含、<a id="a-I4"></a>得斯陀含，<a id="a-I5"></a>向阿那含、<a id="a-I6"></a>得阿那含，<a id="a-I7"></a>向阿罗汉、<a id="a-I8"></a>得阿罗汉，<a id="a-I9"></a>如是四双八士，<a id="a-IA"></a>是名世尊弟子僧戒具足、<a id="a-IB"></a>定具足、<a id="a-IC"></a>慧具足、<a id="a-ID"></a>解脱具足、<a id="a-IE"></a>解脱知见具足，<a id="a-IF"></a>供养、<a id="a-IG"></a>恭敬、<a id="a-IH"></a>礼拜处，<a id="a-II"></a>世间无上福田。<a id="a-IJ"></a>圣弟子如是念僧时，<a id="a-IK"></a>尔时圣弟子不起欲觉、<a id="a-IL"></a>瞋恚、<a id="a-IM"></a>害觉，<a id="a-IN"></a>如是，<a id="a-IO"></a>圣弟子出染著心。<a id="a-IP"></a>何等为染著心？<a id="a-IQ"></a>谓五欲功德。<a id="a-IR"></a>于此五欲功德离贪、<a id="a-IS"></a>恚、<a id="a-IT"></a>痴，<a id="a-IU"></a>安住正念正知，<a id="a-IV"></a>乘于直道，<a id="a-IW"></a>修习念僧，<a id="a-IX"></a>正向涅槃，<a id="a-IY"></a>是名如来、<a id="a-IZ"></a>应、<a id="a-Ia"></a>等正觉所知所见，<a id="a-Ib"></a>说第三出苦处升于胜处，<a id="a-Ic"></a>说一乘道净于众生，<a id="a-Id"></a>离苦恼，<a id="a-Ie"></a>灭忧悲，<a id="a-If"></a>得如实法。</p>
  <p id="aIg">“复次，<a id="a-Ih"></a>圣弟子念于戒德，<a id="a-Ii"></a>念不缺戒、<a id="a-Ij"></a>不断戒、<a id="a-Ik"></a>纯厚戒、<a id="a-Il"></a>不离戒、<a id="a-Im"></a>非盗取戒、<a id="a-In"></a>善究竟戒、<a id="a-Io"></a>可赞叹戒、<a id="a-Ip"></a>梵行不憎恶戒。<a id="a-Iq"></a>若圣弟子念此戒时，<a id="a-Ir"></a>自念身中所成就戒，<a id="a-Is"></a>当于尔时不起欲觉、<a id="a-It"></a>瞋恚、<a id="a-Iu"></a>害觉，<a id="a-Iv"></a>如是，<a id="a-Iw"></a>圣弟子出染著心。<a id="a-Ix"></a>何等为染著心？<a id="a-Iy"></a>谓五欲功德。<a id="a-Iz"></a>于此五欲功德离贪、<a id="a-J0"></a>恚、<a id="a-J1"></a>痴，<a id="a-J2"></a>安住正念正知，<a id="a-J3"></a>乘于直道，<a id="a-J4"></a>修戒念，<a id="a-J5"></a>正向涅槃，<a id="a-J6"></a>是名如来、<a id="a-J7"></a>应、<a id="a-J8"></a>等正觉所知所见，<a id="a-J9"></a>说第四出苦处升于胜处，<a id="a-JA"></a>说一乘道净于众生，<a id="a-JB"></a>离苦恼，<a id="a-JC"></a>灭忧悲，<a id="a-JD"></a>得如实法。</p>
  <p id="aJE">“复次，<a id="a-JF"></a>圣弟子自念施法，<a id="a-JG"></a>心自欣庆：<a id="a-JH"></a>‘我今离悭贪垢、<a id="a-JI"></a>虽在居家，<a id="a-JJ"></a>解脱心施、<a id="a-JK"></a>常施、<a id="a-JL"></a>舍施、<a id="a-JM"></a>乐施、<a id="a-JN"></a>具足施、<a id="a-JO"></a>平等施。<a id="a-JP"></a>’若圣弟子念于自所施法时，<a id="a-JQ"></a>不起欲觉、<a id="a-JR"></a>瞋恚、<a id="a-JS"></a>害觉，<a id="a-JT"></a>如是，<a id="a-JU"></a>圣弟子出染著心。<a id="a-JV"></a>于何染著？<a id="a-JW"></a>谓五欲功德。<a id="a-JX"></a>于此五欲功德离贪、<a id="a-JY"></a>恚、<a id="a-JZ"></a>痴，<a id="a-Ja"></a>安住正念正知，<a id="a-Jb"></a>乘于直道，<a id="a-Jc"></a>修施念，<a id="a-Jd"></a>正向涅槃，<a id="a-Je"></a>是名如来、<a id="a-Jf"></a>应、<a id="a-Jg"></a>等正觉所知所见，<a id="a-Jh"></a>说第五出苦处升于胜处，<a id="a-Ji"></a>说一乘道净于众生，<a id="a-Jj"></a>离苦恼，<a id="a-Jk"></a>灭忧悲，<a id="a-Jl"></a>得如实法。</p>
  <p id="aJm">“复次，<a id="a-Jn"></a>圣弟子念于天德，<a id="a-Jo"></a>念四王天、<a id="a-Jp"></a>三十三天，<a id="a-Jq"></a>炎摩天、<a id="a-Jr"></a>兜率陀天、<a id="a-Js"></a>化乐天、<a id="a-Jt"></a>他化自在天，<a id="a-Ju"></a>清净信心，<a id="a-Jv"></a>于此命终，<a id="a-Jw"></a>生彼诸天。<a id="a-Jx"></a>我亦如是，<a id="a-Jy"></a>信、<a id="a-Jz"></a>戒、<a id="a-K0"></a>施、<a id="a-K1"></a>闻、<a id="a-K2"></a>慧，<a id="a-K3"></a>于此命终，<a id="a-K4"></a>生彼天中。<a id="a-K5"></a>如是，<a id="a-K6"></a>圣弟子念天功德时，<a id="a-K7"></a>不起欲觉、<a id="a-K8"></a>瞋恚、<a id="a-K9"></a>害觉，<a id="a-KA"></a>如是，<a id="a-KB"></a>圣弟子出染著心。<a id="a-KC"></a>于何染著？<a id="a-KD"></a>谓五欲功德。<a id="a-KE"></a>于此五欲功德离贪、<a id="a-KF"></a>恚、<a id="a-KG"></a>痴，<a id="a-KH"></a>安住正念正知，<a id="a-KI"></a>乘于直道，<a id="a-KJ"></a>修天念，<a id="a-KK"></a>正向涅槃，<a id="a-KL"></a>是名如来、<a id="a-KM"></a>应、<a id="a-KN"></a>等正觉所知所见，<a id="a-KO"></a>说第六出苦处升于胜处，<a id="a-KP"></a>说一乘道净于众生，<a id="a-KQ"></a>离苦恼，<a id="a-KR"></a>灭忧悲，<a id="a-KS"></a>得如实法。<a id="a-KT"></a>”</p>
  <p id="aKU">尊者摩诃迦旃延说此经已，<a id="a-KV"></a>诸比丘闻其所说，<a id="a-KW"></a>欢喜奉行。</p>
  <p id="aKX">如是我闻：<a id="a-KY"></a>一时，<a id="a-KZ"></a>佛住舍卫国祇树给孤独园。</p>
  <p id="aKa">“尔时，<a id="a-Kb"></a>尊者摩诃迦旃延住释氏诃梨聚落精舍。<a id="a-Kc"></a>时，<a id="a-Kd"></a>诃梨聚落长者诣尊者摩诃迦旃延所，<a id="a-Ke"></a>稽首礼足，<a id="a-Kf"></a>退坐一面，<a id="a-Kg"></a>白尊者摩诃迦旃延：<a id="a-Kh"></a>“如世尊义品答摩揵提所问偈：</p>
  <p id="aKi">“断一切诸流，<a id="a-Kj"></a>亦塞其流源，</p>
  <p id="aKk">聚落相习近，<a id="a-Kl"></a>牟尼不称叹。</p>
  <p id="aKm">虚空于五欲，<a id="a-Kn"></a>永以不还满，</p>
  <p id="aKo">世间诤言讼，<a id="a-Kp"></a>毕竟不复为。</p>
  <p id="aKq">“尊者摩诃迦旃延，<a id="a-Kr"></a>此偈有何义？<a id="a-Ks"></a>”</p>
  <p id="aKt">尊者摩诃迦旃延答长者言：<a id="a-Ku"></a>“眼流者，<a id="a-Kv"></a>眼识起贪，<a id="a-Kw"></a>依眼界贪欲流出，<a id="a-Kx"></a>故名为流；<a id="a-Ky"></a>耳、<a id="a-Kz"></a>鼻、<a id="a-L0"></a>舌、<a id="a-L1"></a>身、<a id="a-L2"></a>意流者，<a id="a-L3"></a>谓意识起贪，<a id="a-L4"></a>依意界贪识流出，<a id="a-L5"></a>故名为流。<a id="a-L6"></a>”</p>
  <p id="aL7">长者复问尊者摩诃迦旃延：<a id="a-L8"></a>“云何名为不流？<a id="a-L9"></a>”</p>
  <p id="aLA">尊者迦旃延语长者言：<a id="a-LB"></a>“谓眼识、<a id="a-LC"></a>眼识所识色依生爱喜，<a id="a-LD"></a>彼若尽、<a id="a-LE"></a>无欲、<a id="a-LF"></a>灭、<a id="a-LG"></a>息、<a id="a-LH"></a>没，<a id="a-LI"></a>是名不流；<a id="a-LJ"></a>耳、<a id="a-LK"></a>鼻、<a id="a-LL"></a>舌、<a id="a-LM"></a>身、<a id="a-LN"></a>意、<a id="a-LO"></a>意识、<a id="a-LP"></a>意识所识法依生贪欲，<a id="a-LQ"></a>彼若尽、<a id="a-LR"></a>无欲、<a id="a-LS"></a>灭、<a id="a-LT"></a>息、<a id="a-LU"></a>没，<a id="a-LV"></a>是名不流。<a id="a-LW"></a>”</p>
  <p id="aLX">复问：<a id="a-LY"></a>“云何？<a id="a-LZ"></a>”</p>
  <p id="aLa">尊者摩诃迦旃延答言：<a id="a-Lb"></a>“谓缘眼及色，<a id="a-Lc"></a>生眼识，<a id="a-Ld"></a>三事和合生触，<a id="a-Le"></a>缘触生受：<a id="a-Lf"></a>乐受、<a id="a-Lg"></a>苦受、<a id="a-Lh"></a>不苦不乐受，<a id="a-Li"></a>依此染著流；<a id="a-Lj"></a>耳、<a id="a-Lk"></a>鼻、<a id="a-Ll"></a>舌、<a id="a-Lm"></a>身、<a id="a-Ln"></a>意、<a id="a-Lo"></a>意识、<a id="a-Lp"></a>意识法，<a id="a-Lq"></a>三事和合生触，<a id="a-Lr"></a>缘触生受：<a id="a-Ls"></a>乐受、<a id="a-Lt"></a>苦受、<a id="a-Lu"></a>不苦不乐受，<a id="a-Lv"></a>依此受生爱喜流，<a id="a-Lw"></a>是名流源。<a id="a-Lx"></a>云何亦塞其流源？<a id="a-Ly"></a>谓眼界取心法境界系著使，<a id="a-Lz"></a>彼若尽、<a id="a-M0"></a>无欲、<a id="a-M1"></a>灭、<a id="a-M2"></a>息、<a id="a-M3"></a>没，<a id="a-M4"></a>是名塞流源；<a id="a-M5"></a>耳、<a id="a-M6"></a>鼻、<a id="a-M7"></a>舌、<a id="a-M8"></a>身、<a id="a-M9"></a>意取心法境界系著使，<a id="a-MA"></a>彼若尽、<a id="a-MB"></a>无欲、<a id="a-MC"></a>灭、<a id="a-MD"></a>息、<a id="a-ME"></a>没，<a id="a-MF"></a>是名亦塞其流源。<a id="a-MG"></a>”</p>
  <p id="aMH">复问：<a id="a-MI"></a>“云何名习近相赞叹？<a id="a-MJ"></a>”</p>
  <p id="aMK">尊者摩诃迦旃延答言：<a id="a-ML"></a>“在家、<a id="a-MM"></a>出家共相习近，<a id="a-MN"></a>同喜、<a id="a-MO"></a>同忧、<a id="a-MP"></a>同乐、<a id="a-MQ"></a>同苦，<a id="a-MR"></a>凡所为作，<a id="a-MS"></a>悉皆共同，<a id="a-MT"></a>是名习近相赞叹。<a id="a-MU"></a>”</p>
  <p id="aMV">复问：<a id="a-MW"></a>“云何不赞叹？<a id="a-MX"></a>”</p>
  <p id="aMY">“在家、<a id="a-MZ"></a>出家不相习近，<a id="a-Ma"></a>不同喜、<a id="a-Mb"></a>不同忧、<a id="a-Mc"></a>不同苦、<a id="a-Md"></a>不同乐，<a id="a-Me"></a>凡所为作，<a id="a-Mf"></a>悉不相悦可，<a id="a-Mg"></a>是名不相赞叹。<a id="a-Mh"></a>”</p>
  <p id="aMi">“云何不空欲？<a id="a-Mj"></a>”</p>
  <p id="aMk">“谓五欲功德，<a id="a-Ml"></a>眼识色爱乐念长养，<a id="a-Mm"></a>爱欲深染著；<a id="a-Mn"></a>耳声、<a id="a-Mo"></a>鼻香、<a id="a-Mp"></a>舌味、<a id="a-Mq"></a>身触爱乐念长养，<a id="a-Mr"></a>爱欲深染著，<a id="a-Ms"></a>于此五欲不离贪、<a id="a-Mt"></a>不离爱、<a id="a-Mu"></a>不离念、<a id="a-Mv"></a>不离渴，<a id="a-Mw"></a>是名不空欲。<a id="a-Mx"></a>”</p>
  <p id="aMy">“云何名空欲？<a id="a-Mz"></a>”</p>
  <p id="aN0">“谓于此五欲功德离贪、<a id="a-N1"></a>离欲、<a id="a-N2"></a>离爱、<a id="a-N3"></a>离念、<a id="a-N4"></a>离渴，<a id="a-N5"></a>是名空欲。<a id="a-N6"></a>说我系著使，<a id="a-N7"></a>是名心法还复满。<a id="a-N8"></a>彼阿罗汉比丘诸漏已尽，<a id="a-N9"></a>断其根本，<a id="a-NA"></a>如截多罗树头，<a id="a-NB"></a>于未来世更不复生，<a id="a-NC"></a>云何当复与他诤讼！<a id="a-ND"></a>是故世尊说义品答摩揵提所问偈：</p>
  <p id="aNE">“若断一切流，<a id="a-NF"></a>亦塞其流源，</p>
  <p id="aNG">聚落相习近，<a id="a-NH"></a>牟尼不称叹。</p>
  <p id="aNI">虚空于诸欲，<a id="a-NJ"></a>永已不还满，</p>
  <p id="aNK">不复与世间，<a id="a-NL"></a>共言语诤讼。</p>
  <p id="aNM">“是名如来所说偈义分别也。<a id="a-NN"></a>”</p>
  <p id="aNO">尔时，<a id="a-NP"></a>诃梨聚落长者闻尊者摩诃迦旃延所说，<a id="a-NQ"></a>欢喜随喜，<a id="a-NR"></a>作礼而去。</p>
  <p id="aNS">如是我闻：<a id="a-NT"></a>一时，<a id="a-NU"></a>佛住舍卫国祇树给孤独园。<a id="a-NV"></a>尔时，<a id="a-NW"></a>尊者摩诃迦旃延住释氏诃梨聚落精舍。</p>
  <p id="aNX">时，<a id="a-NY"></a>诃梨聚落主长者诣尊者摩诃迦旃延所，<a id="a-NZ"></a>稽首礼足，<a id="a-Na"></a>退坐一面，<a id="a-Nb"></a>白尊者摩诃迦旃延：<a id="a-Nc"></a>“如世尊于界隔山天帝释石窟说言：<a id="a-Nd"></a>‘憍尸迦，<a id="a-Ne"></a>若沙门、<a id="a-Nf"></a>婆罗门无上爱尽解脱，<a id="a-Ng"></a>心正善解脱，<a id="a-Nh"></a>究竟边际，<a id="a-Ni"></a>究竟无垢，<a id="a-Nj"></a>究竟梵行，<a id="a-Nk"></a>毕竟清净。<a id="a-Nl"></a>’云何于此法、<a id="a-Nm"></a>律究竟边际，<a id="a-Nn"></a>究竟无垢，<a id="a-No"></a>究竟梵行，<a id="a-Np"></a>毕竟清净？<a id="a-Nq"></a>”</p>
  <p id="aNr">尊者摩诃迦旃延语长者言：<a id="a-Ns"></a>“谓眼、<a id="a-Nt"></a>眼识、<a id="a-Nu"></a>眼识所识色相依生喜，<a id="a-Nv"></a>彼若尽、<a id="a-Nw"></a>无欲、<a id="a-Nx"></a>灭、<a id="a-Ny"></a>息、<a id="a-Nz"></a>没，<a id="a-O0"></a>于此法、<a id="a-O1"></a>律究竟边际，<a id="a-O2"></a>究竟无垢，<a id="a-O3"></a>究竟梵行，<a id="a-O4"></a>毕竟清净；<a id="a-O5"></a>耳、<a id="a-O6"></a>鼻、<a id="a-O7"></a>舌、<a id="a-O8"></a>身、<a id="a-O9"></a>意、<a id="a-OA"></a>意识、<a id="a-OB"></a>意识所识法相依生喜，<a id="a-OC"></a>彼若尽、<a id="a-OD"></a>灭、<a id="a-OE"></a>息、<a id="a-OF"></a>没，<a id="a-OG"></a>比丘于此法、<a id="a-OH"></a>律究竟无垢，<a id="a-OI"></a>究竟梵行，<a id="a-OJ"></a>毕竟清净。<a id="a-OK"></a>”</p>
  <p id="aOL">时，<a id="a-OM"></a>诃梨聚落主长者闻尊者摩诃迦旃延所说，<a id="a-ON"></a>欢喜随喜，<a id="a-OO"></a>作礼而去。</p>
  <p id="aOP">如是我闻：<a id="a-OQ"></a>一时，<a id="a-OR"></a>佛住舍卫国祇树给孤独园。<a id="a-OS"></a>尔时，<a id="a-OT"></a>尊者摩诃迦旃延在释氏诃梨聚落。</p>
  <p id="aOU">时，<a id="a-OV"></a>聚落主长者诣尊者摩诃迦旃延所，<a id="a-OW"></a>稽首礼足，<a id="a-OX"></a>退坐一面，<a id="a-OY"></a>问尊者摩诃迦旃延：<a id="a-OZ"></a>“如世尊界隔山石窟中为天帝释说言：<a id="a-Oa"></a>‘憍尸迦，<a id="a-Ob"></a>若沙门、<a id="a-Oc"></a>婆罗门无上爱尽解脱，<a id="a-Od"></a>心善解脱，<a id="a-Oe"></a>边际究竟，<a id="a-Of"></a>究竟无垢，<a id="a-Og"></a>究竟梵行，<a id="a-Oh"></a>毕竟清净。<a id="a-Oi"></a>’云何于此法、<a id="a-Oj"></a>律究竟边际，<a id="a-Ok"></a>究竟无垢，<a id="a-Ol"></a>究竟梵行，<a id="a-Om"></a>毕竟清净？<a id="a-On"></a>”</p>
  <p id="aOo">尊者迦旃延语长者言：<a id="a-Op"></a>“若比丘眼界取，<a id="a-Oq"></a>心法境界系著使，<a id="a-Or"></a>彼若尽、<a id="a-Os"></a>无欲、<a id="a-Ot"></a>灭、<a id="a-Ou"></a>息、<a id="a-Ov"></a>没，<a id="a-Ow"></a>于此法、<a id="a-Ox"></a>律究竟边际，<a id="a-Oy"></a>究竟无垢，<a id="a-Oz"></a>究竟梵行，<a id="a-P0"></a>究竟清净；<a id="a-P1"></a>耳、<a id="a-P2"></a>鼻、<a id="a-P3"></a>舌、<a id="a-P4"></a>身、<a id="a-P5"></a>意、<a id="a-P6"></a>意界取，<a id="a-P7"></a>心法境界系著使，<a id="a-P8"></a>若尽、<a id="a-P9"></a>离、<a id="a-PA"></a>灭、<a id="a-PB"></a>息、<a id="a-PC"></a>没，<a id="a-PD"></a>于此法、<a id="a-PE"></a>律究竟边际，<a id="a-PF"></a>究竟无垢，<a id="a-PG"></a>究竟梵行，<a id="a-PH"></a>毕竟清净。<a id="a-PI"></a>”</p>
  <p id="aPJ">时，<a id="a-PK"></a>诃梨聚落主长者闻尊者摩诃迦旃延所说，<a id="a-PL"></a>欢喜随喜，<a id="a-PM"></a>作礼而去。</p>
  <p id="aPN">如是我闻：<a id="a-PO"></a>一时，<a id="a-PP"></a>佛住舍卫国祇树给孤独园。<a id="a-PQ"></a>尔时，<a id="a-PR"></a>尊者摩诃迦旃延住释氏诃梨聚落。</p>
  <p id="aPS">时，<a id="a-PT"></a>诃梨聚落主长者身遭病苦。<a id="a-PU"></a>尊者摩诃迦旃延闻诃梨聚落主长者身遭病苦，<a id="a-PV"></a>闻已，<a id="a-PW"></a>晨朝著衣持钵，<a id="a-PX"></a>入诃梨聚落乞食，<a id="a-PY"></a>次第入诃梨聚落主长者舍。<a id="a-PZ"></a>诃梨聚落主长者遥见尊者摩诃迦旃延，<a id="a-Pa"></a>从座欲起。</p>
  <p id="aPb">尊者摩诃迦旃延见长者欲起，<a id="a-Pc"></a>即告之言：<a id="a-Pd"></a>“长者莫起！<a id="a-Pe"></a>幸有余座，<a id="a-Pf"></a>我自可坐于余座。<a id="a-Pg"></a>”</p>
  <p id="aPh">语长者言：<a id="a-Pi"></a>“云何，<a id="a-Pj"></a>长者，<a id="a-Pk"></a>病可忍不？<a id="a-Pl"></a>身诸苦痛渐差愈不？<a id="a-Pm"></a>得无增耶？<a id="a-Pn"></a>”</p>
  <p id="aPo">长者答言：<a id="a-Pp"></a>“尊者，<a id="a-Pq"></a>我病难忍，<a id="a-Pr"></a>身诸苦痛转增无损。<a id="a-Ps"></a>”</p>
  <p id="aPt">即说三种譬，<a id="a-Pu"></a>如前叉摩比丘经说。</p>
  <p id="aPv">尊者摩诃迦旃延语长者言：<a id="a-Pw"></a>“是故，<a id="a-Px"></a>汝当修佛不坏净、<a id="a-Py"></a>法不坏净、<a id="a-Pz"></a>僧不坏净、<a id="a-Q0"></a>圣戒成就。<a id="a-Q1"></a>当如是学！<a id="a-Q2"></a>”</p>
  <p id="aQ3">长者答言：<a id="a-Q4"></a>“如佛所说四不坏净，<a id="a-Q5"></a>我悉成就，<a id="a-Q6"></a>我今成就佛不坏净、<a id="a-Q7"></a>法不坏净、<a id="a-Q8"></a>僧不坏净、<a id="a-Q9"></a>圣戒成就。<a id="a-QA"></a>”</p>
  <p id="aQB">尊者摩诃迦旃延语长者言：<a id="a-QC"></a>“汝当依此四不坏净修习六念。<a id="a-QD"></a>长者，<a id="a-QE"></a>当念佛功德，<a id="a-QF"></a>此如来、<a id="a-QG"></a>应、<a id="a-QH"></a>等正觉、<a id="a-QI"></a>明行足、<a id="a-QJ"></a>善逝、<a id="a-QK"></a>世间解、<a id="a-QL"></a>无上士、<a id="a-QM"></a>调御丈夫、<a id="a-QN"></a>天人师、<a id="a-QO"></a>佛、<a id="a-QP"></a>世尊。<a id="a-QQ"></a>念法功德，<a id="a-QR"></a>于世尊正法、<a id="a-QS"></a>律现法离诸热恼，<a id="a-QT"></a>非时通达，<a id="a-QU"></a>缘自觉悟。<a id="a-QV"></a>念僧功德，<a id="a-QW"></a>善向、<a id="a-QX"></a>正向、<a id="a-QY"></a>直向、<a id="a-QZ"></a>等向，<a id="a-Qa"></a>修随顺行，<a id="a-Qb"></a>谓向须陀洹、<a id="a-Qc"></a>得须陀洹，<a id="a-Qd"></a>向斯陀含、<a id="a-Qe"></a>得斯陀含，<a id="a-Qf"></a>向阿那含、<a id="a-Qg"></a>得阿那含，<a id="a-Qh"></a>向阿罗汉、<a id="a-Qi"></a>得阿罗汉，<a id="a-Qj"></a>如是四双八士，<a id="a-Qk"></a>是名世尊弟子僧，<a id="a-Ql"></a>具足戒、<a id="a-Qm"></a>定、<a id="a-Qn"></a>慧、<a id="a-Qo"></a>解脱、<a id="a-Qp"></a>解脱知见，<a id="a-Qq"></a>供养、<a id="a-Qr"></a>恭敬、<a id="a-Qs"></a>尊重之处，<a id="a-Qt"></a>堪为世间无上福田。<a id="a-Qu"></a>念戒功德，<a id="a-Qv"></a>自持正戒，<a id="a-Qw"></a>不毁不缺，<a id="a-Qx"></a>不断不坏，<a id="a-Qy"></a>非盗取戒、<a id="a-Qz"></a>究竟戒、<a id="a-R0"></a>可赞叹戒、<a id="a-R1"></a>梵行戒、<a id="a-R2"></a>不憎恶戒。<a id="a-R3"></a>念施功德，<a id="a-R4"></a>自念布施，<a id="a-R5"></a>心自欣庆，<a id="a-R6"></a>舍除悭贪，<a id="a-R7"></a>虽在居家，<a id="a-R8"></a>解脱心施、<a id="a-R9"></a>常施、<a id="a-RA"></a>乐施、<a id="a-RB"></a>具足施、<a id="a-RC"></a>平等施。<a id="a-RD"></a>念天功德，<a id="a-RE"></a>念四王天、<a id="a-RF"></a>三十三天、<a id="a-RG"></a>炎摩天、<a id="a-RH"></a>兜率陀天、<a id="a-RI"></a>化乐天、<a id="a-RJ"></a>他化自在天，<a id="a-RK"></a>清净信戒，<a id="a-RL"></a>于此命终，<a id="a-RM"></a>生彼天中。<a id="a-RN"></a>我亦如是清净信、<a id="a-RO"></a>戒、<a id="a-RP"></a>施、<a id="a-RQ"></a>闻、<a id="a-RR"></a>慧，<a id="a-RS"></a>生彼天中。<a id="a-RT"></a>长者，<a id="a-RU"></a>如是觉依四不坏净，<a id="a-RV"></a>增六念处。<a id="a-RW"></a>”</p>
  <p id="aRX">长者白尊者摩诃迦旃延：<a id="a-RY"></a>“世尊说依四不坏净，<a id="a-RZ"></a>增六念处，<a id="a-Ra"></a>我悉成就，<a id="a-Rb"></a>我当修习念佛功德，<a id="a-Rc"></a>念法、<a id="a-Rd"></a>念僧、<a id="a-Re"></a>念戒、<a id="a-Rf"></a>念施、<a id="a-Rg"></a>念天。<a id="a-Rh"></a>”</p>
  <p id="aRi">尊者摩诃迦旃延语长者言：<a id="a-Rj"></a>“善哉！<a id="a-Rk"></a>长者，<a id="a-Rl"></a>能自记说，<a id="a-Rm"></a>得阿那含。<a id="a-Rn"></a>”</p>
  <p id="aRo">是时，<a id="a-Rp"></a>长者白尊者摩诃迦旃延：<a id="a-Rq"></a>“愿于此食。<a id="a-Rr"></a>”</p>
  <p id="aRs">尊者摩诃迦旃延默然受请。</p>
  <p id="aRt">诃梨聚落主长者知尊者摩诃迦旃延受请已，<a id="a-Ru"></a>具种种净美食，<a id="a-Rv"></a>自手供养。<a id="a-Rw"></a>饭食讫，<a id="a-Rx"></a>澡钵、<a id="a-Ry"></a>洗嗽毕，<a id="a-Rz"></a>为长者种种说法，<a id="a-S0"></a>示教照喜，<a id="a-S1"></a>示教照喜已，<a id="a-S2"></a>从座起去。</p>
  <p id="aS3">如是我闻：<a id="a-S4"></a>一时，<a id="a-S5"></a>佛住舍卫国祇树给孤独园。<a id="a-S6"></a>尔时，<a id="a-S7"></a>尊者摩诃迦旃延于释氏诃梨聚落住。</p>
  <p id="aS8">时，<a id="a-S9"></a>有八城长者名曰陀施，<a id="a-SA"></a>身遭病苦。<a id="a-SB"></a>尊者摩诃迦旃延闻陀施长者身遭苦患，<a id="a-SC"></a>晨朝著衣持钵，<a id="a-SD"></a>入八城乞食，<a id="a-SE"></a>次到陀施长者舍，<a id="a-SF"></a>如诃梨长者经广说。</p>
  <p id="aSG">如是我闻：<a id="a-SH"></a>一时，<a id="a-SI"></a>佛住娑祇城安禅林中。</p>
  <p id="aSJ">尔时，<a id="a-SK"></a>众多比丘尼诣佛所，<a id="a-SL"></a>稽首礼足，<a id="a-SM"></a>退住一面。</p>
  <p id="aSN">尔时，<a id="a-SO"></a>世尊为众多比丘尼种种说法，<a id="a-SP"></a>示教照喜，<a id="a-SQ"></a>示教照喜已，<a id="a-SR"></a>默然住。</p>
  <p id="aSS">时，<a id="a-ST"></a>诸比丘尼白佛言：<a id="a-SU"></a>“世尊，<a id="a-SV"></a>若无相心三昧，<a id="a-SW"></a>不涌、<a id="a-SX"></a>不没，<a id="a-SY"></a>解脱已住，<a id="a-SZ"></a>住已解脱，<a id="a-Sa"></a>此无相心三昧，<a id="a-Sb"></a>世尊说是何果、<a id="a-Sc"></a>何功德？<a id="a-Sd"></a>”</p>
  <p id="aSe">佛告诸比丘尼：<a id="a-Sf"></a>“若无相心三昧，<a id="a-Sg"></a>不涌、<a id="a-Sh"></a>不没，<a id="a-Si"></a>解脱已住，<a id="a-Sj"></a>住已解脱，<a id="a-Sk"></a>此无相心三昧智果、<a id="a-Sl"></a>智功德。<a id="a-Sm"></a>”</p>
  <p id="aSn">时，<a id="a-So"></a>诸比丘尼闻世尊所说，<a id="a-Sp"></a>欢喜随喜，<a id="a-Sq"></a>作礼而去。</p>
  <p id="aSr">时，<a id="a-Ss"></a>众多比丘尼往诣尊者阿难所，<a id="a-St"></a>稽首礼足，<a id="a-Su"></a>退坐一面，<a id="a-Sv"></a>白尊者阿难：<a id="a-Sw"></a>“若无相心三昧，<a id="a-Sx"></a>不涌、<a id="a-Sy"></a>不没，<a id="a-Sz"></a>解脱已住，<a id="a-T0"></a>住已解脱，<a id="a-T1"></a>此三昧说，<a id="a-T2"></a>是何果、<a id="a-T3"></a>何功德？<a id="a-T4"></a>”</p>
  <p id="aT5">尊者阿难语诸比丘尼：<a id="a-T6"></a>“姊妹，<a id="a-T7"></a>若无相心三昧，<a id="a-T8"></a>不涌、<a id="a-T9"></a>不没，<a id="a-TA"></a>解脱已住，<a id="a-TB"></a>住已解脱，<a id="a-TC"></a>世尊说是智果、<a id="a-TD"></a>智功德。<a id="a-TE"></a>”</p>
  <p id="aTF">诸比丘尼言：<a id="a-TG"></a>“奇哉！<a id="a-TH"></a>尊者阿难，<a id="a-TI"></a>大师及弟子同句、<a id="a-TJ"></a>同味、<a id="a-TK"></a>同义，<a id="a-TL"></a>所谓第一句义。<a id="a-TM"></a>今诸比丘尼诣世尊所，<a id="a-TN"></a>以如是句、<a id="a-TO"></a>如是味、<a id="a-TP"></a>如是义问世尊，<a id="a-TQ"></a>世尊亦以如是句、<a id="a-TR"></a>如是味、<a id="a-TS"></a>如是义为我等说，<a id="a-TT"></a>如尊者阿难所说不异。<a id="a-TU"></a>是故奇特，<a id="a-TV"></a>大师及弟子同句、<a id="a-TW"></a>同味、<a id="a-TX"></a>同义。<a id="a-TY"></a>”</p>
  <p id="aTZ">时，<a id="a-Ta"></a>诸比丘尼闻尊者阿难所说，<a id="a-Tb"></a>欢喜随喜，<a id="a-Tc"></a>作礼而去。</p>
  <p id="aTd">如是我闻：<a id="a-Te"></a>一时，<a id="a-Tf"></a>佛住拘睒弥国瞿师罗园。<a id="a-Tg"></a>尔时，<a id="a-Th"></a>尊者阿难亦在彼住。</p>
  <p id="aTi">时，<a id="a-Tj"></a>有阇知罗比丘尼诣尊者阿难所，<a id="a-Tk"></a>稽首礼足，<a id="a-Tl"></a>退坐一面，<a id="a-Tm"></a>问尊者阿难：<a id="a-Tn"></a>“若无相心三昧，<a id="a-To"></a>不涌、<a id="a-Tp"></a>不没，<a id="a-Tq"></a>解脱已住，<a id="a-Tr"></a>住已解脱，<a id="a-Ts"></a>尊者阿难，<a id="a-Tt"></a>世尊说此何果、<a id="a-Tu"></a>何功德？<a id="a-Tv"></a>”</p>
  <p id="aTw">尊者阿难语阇知罗比丘尼：<a id="a-Tx"></a>“若无相心三昧，<a id="a-Ty"></a>不涌、<a id="a-Tz"></a>不没，<a id="a-U0"></a>解脱已住，<a id="a-U1"></a>住已解脱，<a id="a-U2"></a>世尊说是智果、<a id="a-U3"></a>智功德。<a id="a-U4"></a>”</p>
  <p id="aU5">阇知罗比丘尼言：<a id="a-U6"></a>“奇哉！<a id="a-U7"></a>尊者阿难，<a id="a-U8"></a>大师及弟子同句、<a id="a-U9"></a>同味、<a id="a-UA"></a>同义。<a id="a-UB"></a>尊者阿难，<a id="a-UC"></a>昔于一时，<a id="a-UD"></a>佛在娑祇城安禅林中。<a id="a-UE"></a>时，<a id="a-UF"></a>有众多比丘尼往诣佛所，<a id="a-UG"></a>问如此义。<a id="a-UH"></a>尔时，<a id="a-UI"></a>世尊以如是句、<a id="a-UJ"></a>如是味、<a id="a-UK"></a>如是义为诸比丘尼说。<a id="a-UL"></a>是故当知奇特，<a id="a-UM"></a>大师、<a id="a-UN"></a>弟子所说同句、<a id="a-UO"></a>同味、<a id="a-UP"></a>同义，<a id="a-UQ"></a>所谓第一句义。<a id="a-UR"></a>”</p>
  <p id="aUS">时，<a id="a-UT"></a>阇知罗比丘尼闻尊者阿难所说，<a id="a-UU"></a>欢喜随喜，<a id="a-UV"></a>作礼而去。</p>
  <p id="aUW">如阇知罗比丘尼，<a id="a-UX"></a>迦罗跋比丘尼亦尔。</p>
  <p id="aUY">如是我闻：<a id="a-UZ"></a>一时，<a id="a-Ua"></a>佛住俱睒弥国瞿师罗园。<a id="a-Ub"></a>尔时，<a id="a-Uc"></a>尊者阿难亦住俱睒弥国瞿师罗园。</p>
  <p id="aUd">时，<a id="a-Ue"></a>有异比丘得无相心三昧，<a id="a-Uf"></a>作是念：<a id="a-Ug"></a>“我若诣尊者阿难所，<a id="a-Uh"></a>问尊者阿难：<a id="a-Ui"></a>‘若比丘得无相心三昧，<a id="a-Uj"></a>不涌、<a id="a-Uk"></a>不没，<a id="a-Ul"></a>解脱已住，<a id="a-Um"></a>住已解脱，<a id="a-Un"></a>此无相心三昧何果？<a id="a-Uo"></a>世尊说此何功德？<a id="a-Up"></a>’尊者阿难若问我言：<a id="a-Uq"></a>‘比丘，<a id="a-Ur"></a>汝得此无相心三昧耶？<a id="a-Us"></a>’‘我未曾有。<a id="a-Ut"></a>’实问异答。<a id="a-Uu"></a>我当随逐尊者阿难，<a id="a-Uv"></a>脱有余人问此义者，<a id="a-Uw"></a>因而得闻。<a id="a-Ux"></a>”</p>
  <p id="aUy">彼比丘即随尊者阿难，<a id="a-Uz"></a>经六年中，<a id="a-V0"></a>无有余人问此义者，<a id="a-V1"></a>即自问尊者阿难：<a id="a-V2"></a>“若比丘问无相心三昧，<a id="a-V3"></a>不涌、<a id="a-V4"></a>不没，<a id="a-V5"></a>解脱已住，<a id="a-V6"></a>住已解脱，<a id="a-V7"></a>世尊说此是何果、<a id="a-V8"></a>何功德？<a id="a-V9"></a>”</p>
  <p id="aVA">尊者阿难问彼比丘言：<a id="a-VB"></a>“比丘，<a id="a-VC"></a>汝得此三昧？<a id="a-VD"></a>”</p>
  <p id="aVE">彼比丘默然住。<a id="a-VF"></a>尊者阿难语彼比丘言：<a id="a-VG"></a>“若比丘得无相心三昧，<a id="a-VH"></a>不涌、<a id="a-VI"></a>不没，<a id="a-VJ"></a>解脱已住，<a id="a-VK"></a>住已解说，<a id="a-VL"></a>世尊说此是智果、<a id="a-VM"></a>智功德。<a id="a-VN"></a>”</p>
  <p id="aVO">尊者阿难说此法时，<a id="a-VP"></a>异比丘闻其所说，<a id="a-VQ"></a>欢喜奉行。</p>
 </body>
</html>