<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>杂阿含经卷第四十五</title>
</head>
<body>
  <h1 class="head">杂阿含经卷第四十五</h1>
  <p>如是我闻：一时，佛住舍卫国祇树给孤独园。</p>
  <p>时，有阿腊毗比丘尼，住舍卫国王园精舍比丘尼众中，时，阿腊毗比丘尼晨朝著衣持钵，入舍卫城乞食；食已，还精舍，举衣钵，洗足，持尼师坛，著右肩上，入安陀林坐禅。</p>
  <p>时，魔波旬作是念：“今沙门瞿昙住舍卫国祇树给孤独园，有弟子阿腊毗比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足已，持尼师坛，著右肩上，入安陀林坐禅。我今当往，为作留难。”即化作年少，容貌端正，往诣彼比丘尼所，语比丘尼言：“阿姨，欲何处去？”</p>
  <p>比丘尼答言：“贤者，到远离处去。”</p>
  <p>时，魔波旬即说偈言：</p>
  <p>“世间无有出，用求远离为？</p>
  <p>还服食五欲，勿令后变悔。”</p>
  <p>时，阿腊毗比丘尼作是念：“是谁？欲恐怖我。为是人耶？为非人耶？奸狡人耶？”心即念言：“此必恶魔欲乱我耳！”觉知已，而说偈言：</p>
  <p>“世间有出要，我自知所得；</p>
  <p>鄙下之恶魔，汝不知其道。</p>
  <p>譬如利刀害，五欲亦如是；</p>
  <p>譬如斩肉刑，苦受阴亦然。</p>
  <p>如汝向所说，服乐五欲者，</p>
  <p>是则不可乐，大恐怖之处！</p>
  <p>离一切喜乐，舍诸大暗冥，</p>
  <p>以灭尽作证，安住离诸漏。</p>
  <p>觉知汝恶魔，寻即自灭去！”</p>
  <p>时，魔波旬作是念：“彼阿腊毗比丘尼已知我心。”愁忧不乐，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有苏摩比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著右肩上，至安陀林坐禅。</p>
  <p>时，魔波旬作是念：“今沙门瞿昙住舍卫国祇树给孤独园，有苏摩比丘尼，住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师檀，著右肩上，入安陀林坐禅。我今当往，为作留难。”即化作年少，容貌端正，往至苏摩比丘尼所，问言：“阿姨，欲至何所？”</p>
  <p>答言：“贤者，欲至远离处去。”</p>
  <p>时，魔波旬即说偈言：</p>
  <p>“仙人所住处，是处甚难得，</p>
  <p>非彼二指智，能得到彼处。”</p>
  <p>时，苏摩比丘尼作是念：“此是何等？欲恐怖我。为人？为非人？为奸狡人？”作此思惟已，决定智生，知是恶魔来欲娆乱，即说偈言：</p>
  <p>“心入于正受，女形复何为？</p>
  <p>智或若生已，逮得无上法！</p>
  <p>若于男女想，必不得俱离，</p>
  <p>彼即随魔说，汝应往语彼。</p>
  <p>离于一切苦，舍一切暗冥，</p>
  <p>逮得灭尽证，安住诸漏尽。</p>
  <p>觉知汝恶魔，即自磨灭去！”</p>
  <p>时，魔波旬作是念：“苏摩比丘尼已知我心。”内怀忧悔，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有吉离舍瞿昙弥比丘尼，住舍卫国王园精舍比丘尼众中，晨朝著衣持钵，至舍卫城乞食；食已，还精舍，举衣钵，洗足毕，持尼师坛，著肩上，入安陀林，于一树下结跏趺坐，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，时，吉离舍瞿昙弥比丘尼住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，于一树下结跏趺坐，入昼正受。我今当往，为作留难。”即化作年少，容貌端正，往至吉离舍瞿昙弥比丘尼所，而说偈言：</p>
  <p>“汝何丧其子？涕泣忧愁貌，</p>
  <p>独坐于树下，何求于男子？”</p>
  <p>时，吉离舍瞿昙弥比丘尼作是念：“为谁恐怖我？为人？为非人？为奸狡者？”如是思惟，生决定智：“恶魔波旬来娆我耳！”即说偈言：</p>
  <p>“无边际诸子，一切皆亡失，</p>
  <p>此则男子边，已度男子表。</p>
  <p>不恼不忧愁，佛教作已作，</p>
  <p>一切离爱苦，舍一切暗冥，</p>
  <p>已灭尽作证，安隐尽诸漏。</p>
  <p>已知汝弊魔，于此自灭去！”</p>
  <p>时，魔波旬作是念：“吉离舍瞿昙弥比丘尼已知我心。”愁忧苦恼，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有优钵罗色比丘尼，住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，优钵罗色比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难。”即化作年少，容貌端正，至优钵罗色比丘尼所，而说偈言：</p>
  <p>“妙华坚固树，依止其树下，</p>
  <p>独一无等侣，不畏恶人耶？”</p>
  <p>时，优钵罗色比丘尼作是念：“为何等人？欲恐怖我。为是人？为非人？为奸狡人？”如是思惟，即得觉知：“必是恶魔波旬欲乱我耳！”即说偈言：</p>
  <p>“设使有百千，皆是奸狡人，</p>
  <p>如汝等恶魔，来至我所者，</p>
  <p>不能动毛发，不畏汝恶魔！”</p>
  <p>魔复说偈言：</p>
  <p>“我今入汝腹，住于内藏中，</p>
  <p>或住两眉间，汝不能见我。”</p>
  <p>时，优钵罗色比丘尼复说偈言：</p>
  <p>“我心有大力，善修习神通，</p>
  <p>大缚已解脱，不畏汝恶魔。</p>
  <p>我已吐三垢，恐怖之根本，</p>
  <p>住于不恐地，不畏于魔军。</p>
  <p>于一切爱喜，离一切暗冥，</p>
  <p>已证于寂灭，安住诸漏尽。</p>
  <p>觉知汝恶魔，自当消灭去！”</p>
  <p>时，魔波旬作是念：“优钵罗色比丘尼已知我心。”内怀忧愁，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，尸罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，尸罗比丘尼住舍卫国王园精舍比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难。”即化作年少，容貌端正，往到尸罗比丘尼前而说偈言：</p>
  <p>“众生云何生？谁为其作者？</p>
  <p>众生何处起？去复至何所？”</p>
  <p>尸罗比丘尼作是念：“此是何人？欲恐怖我。为人？为非人？为奸狡人？”作是思惟已，即生知觉：“此是恶魔欲作留难！”即说偈言：</p>
  <p>“汝谓有众生，此则恶魔见，</p>
  <p>唯有空阴聚，无是众生者。</p>
  <p>如和合众材，世名之为车，</p>
  <p>诸阴因缘合，假名为众生。</p>
  <p>其生则苦生，住亦即苦住，</p>
  <p>无余法生苦，苦生苦自灭。</p>
  <p>舍一切爱苦，离一切暗冥，</p>
  <p>已证于寂灭，安住诸漏尽。</p>
  <p>已知汝恶魔，则自消灭去！”</p>
  <p>时，魔波旬作是念：“尸罗比丘尼已知我心。”内怀忧戚，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，毗罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，毗罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我当往彼，为作留难。”即化作年少，容貌端正，至毗罗比丘尼所而说偈言：</p>
  <p>“云何作此形？谁为其作者？</p>
  <p>此形何处起？形去至何所？”</p>
  <p>毗罗比丘尼作是念：“是何人来恐怖我？为人？为非人？为奸狡人？”如是思惟，即得知觉：“恶魔波旬欲作娆乱！”即说偈言：</p>
  <p>“此形不自造，亦非他所作，</p>
  <p>因缘会而生，缘散即磨灭。</p>
  <p>如世诸种子，因大地而生，</p>
  <p>因地水火风，阴界入亦然，</p>
  <p>因缘和合生，缘离则磨灭。</p>
  <p>舍一切爱苦，离一切暗冥，</p>
  <p>已证于寂灭，安住诸漏尽。</p>
  <p>恶魔以知汝，即自磨灭去！”</p>
  <p>时，魔波旬作是念：“毗罗比丘尼已知我心。”生大忧戚，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有毗阇耶比丘尼，住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“此沙门瞿昙住舍卫国祇树给孤独园，弟子毗阇耶比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难。”即化作年少，容貌端正，往至其前而说偈言：</p>
  <p>“汝今年幼少，我亦是年少，</p>
  <p>当共于此处，作五种音乐，</p>
  <p>而共相娱乐，用是禅思为？”</p>
  <p>时，毗阇耶比丘尼作是念：“此何等人？欲恐怖我。为是人耶？为非人耶？为奸狡人耶？”如是思惟已，即得知觉：“是魔波旬欲作娆乱！”即说偈言：</p>
  <p>“歌舞作众伎，种种相娱乐，</p>
  <p>今悉已惠汝，非我之所须。</p>
  <p>若寂灭正受，及天人五欲，</p>
  <p>一切持相与，亦非我所须。</p>
  <p>舍一切喜欢，离一切暗冥，</p>
  <p>寂灭以作证，安住诸漏尽。</p>
  <p>已知汝恶魔，当自消灭去！”</p>
  <p>时，魔波旬作是念：“是毗阇耶比丘尼已知我心。”内怀忧戚，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，遮罗比丘尼住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，至安陀林，坐一树下，入昼正受。</p>
  <p>时，魔波旬作是念：“今沙门瞿昙在舍卫国祇树给孤独园，遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，洗足毕，举衣钵，持尼师坛，著肩上，入安陀林，坐一树下，入昼正受。我今当往，为作留难。”即化作年少，容貌端正，至遮罗比丘尼前而说偈言：</p>
  <p>“觉受生为乐，生服受五欲，</p>
  <p>为谁教授汝，令厌离于生？”</p>
  <p>时，遮罗比丘尼作是念：“此是何人？欲作恐怖。为人？为非人？为奸狡人？而来至此，欲作娆乱。”即说偈言：</p>
  <p>“生者必有死，生则受诸苦，</p>
  <p>鞭打诸恼苦，一切缘生有。</p>
  <p>当断一切苦，超越一切生，</p>
  <p>慧眼观圣谛，牟尼所说法：</p>
  <p>苦苦及苦集，灭尽离诸苦，</p>
  <p>修习八正道，安隐趣涅槃。</p>
  <p>大师平等法，我欣乐彼法，</p>
  <p>我知彼法故，不复乐受生。</p>
  <p>一切离爱喜，舍一切暗冥，</p>
  <p>寂灭以作证，安住诸漏尽。</p>
  <p>觉知汝恶魔，自当消灭去！”</p>
  <p>时，魔波旬作是念：“遮罗比丘尼已知我心。”内怀忧戚，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，优波遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，优波遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我今当往，为作留难。”即化作年少，容貌端正，至优波遮罗比丘尼所而说偈言曰：</p>
  <p>“三十三天上，炎魔兜率陀，</p>
  <p>化乐他自在，发愿得往生。”</p>
  <p>优波遮罗比丘尼作是念：“此何等人？欲恐怖我。为人？为非人？为是奸狡人？”自思觉悟：“必是恶魔欲作娆乱！”而说偈言：</p>
  <p>“三十三天上，炎魔兜率陀，</p>
  <p>化乐他自在，斯等诸天上，</p>
  <p>不离有为行，故随魔自在。</p>
  <p>一切诸世间，悉是众行聚，</p>
  <p>一切诸世间，悉皆动摇法，</p>
  <p>一切诸世间，苦火常炽然，</p>
  <p>一切诸世间，悉皆烟尘起。</p>
  <p>不动亦不摇，不习近凡夫，</p>
  <p>不堕于魔趣，于是处娱乐！</p>
  <p>离一切爱苦，舍一切暗冥，</p>
  <p>寂灭以作证，安住诸漏尽。</p>
  <p>已觉汝恶魔，则自磨灭去！”</p>
  <p>时，魔波旬作是念：“优波遮罗比丘尼已知我心。”内怀忧戚，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，尸利沙遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。</p>
  <p>时，魔波旬作是念：“今沙门瞿昙住舍卫国祇树给孤独园，时，尸利沙遮罗比丘尼亦住舍卫国王园比丘尼众中，晨朝著衣持钵，入舍卫城乞食；食已，还精舍，举衣钵，洗足毕，持尼师坛，著肩上，入安陀林，坐一树下，入昼正受。我当往彼，为作留难。”即化作年少，容貌端正，往到尸利沙遮罗比丘尼所而作是言：“阿姨，汝乐何等诸道？”</p>
  <p>比丘尼答言：“我都无所乐！”</p>
  <p>时，魔波旬即说偈言：</p>
  <p>“汝何所谘受，剃头作沙门，</p>
  <p>身著袈裟衣，而作出家相，</p>
  <p>不乐于诸道，而守愚痴住？”</p>
  <p>时，尸利沙遮罗比丘尼作是念：“此何等人？欲恐怖我。为人？为非人？为奸狡人？”如是思惟已，即自知觉：“恶魔波旬欲作娆乱！”即说偈言：</p>
  <p>“此法外诸道，诸见所缠缚，</p>
  <p>缚于诸见已，常随魔自在！</p>
  <p>若生释种家，禀无比大师，</p>
  <p>能伏诸魔怨，不为彼所伏。</p>
  <p>清净一切脱，道眼普观察，</p>
  <p>一切智悉知，最胜离诸漏，</p>
  <p>彼则我大师，我唯乐彼法。</p>
  <p>我入彼法已，得远离寂灭，</p>
  <p>离一切爱喜，舍一切暗冥，</p>
  <p>寂灭以作证，安住诸漏尽。</p>
  <p>已知汝恶魔，如是自灭去！”</p>
  <p>时，魔波旬作是念：“尸利沙遮罗比丘尼已知我心。”内怀忧戚，即没不现。</p>
  <p>如是我闻：一时，佛住瞻婆国揭伽池侧。</p>
  <p>尔时，世尊月十五日布萨时，于大众前坐。月初出时，时，有尊者婆耆舍于大众中，作是念：“我今欲于佛前叹月譬偈。”作是念已，即从座起，整衣服，为佛作礼，合掌白佛言：“世尊，欲有所说。善逝，欲有所说。”</p>
  <p>佛告婆耆舍：“欲说者便说！”</p>
  <p>时，尊者婆耆舍即于佛前而说偈言：</p>
  <p>“如月停虚空，明净无云翳，</p>
  <p>光炎明晖曜，普照于十方。</p>
  <p>如来亦如是，慧光照世间，</p>
  <p>功德善名称，周遍满十方。”</p>
  <p>尊者婆耆舍说是偈时，诸比丘闻其所说，皆大欢喜！</p>
  <p>如是我闻：一时，佛住瞻婆国揭伽池侧。</p>
  <p>尔时，尊者阿若憍陈如久住空闲阿练若处，来诣佛所，稽首佛足，以面掩佛足上，而说是言：“久不见世尊，久不见善逝。”</p>
  <p>尔时，尊者婆耆舍在于会中，作是念：“我今当于尊者阿若憍陈如面前，以上座譬而赞叹之。”作此念已，即从座起，整衣服，为佛作礼，合掌白佛：“世尊，欲有所说。善逝，欲有所说。”</p>
  <p>佛告婆耆舍：“欲说时便说！”</p>
  <p>时，尊者婆耆舍即说偈言：</p>
  <p>“上座之上座，尊者憍陈如，</p>
  <p>已度已超越，得安乐正受，</p>
  <p>于阿练若处，常乐于远离。</p>
  <p>声闻之所应，大师正法教，</p>
  <p>一切悉皆陈，正受不放逸，</p>
  <p>大德力三明，他心智明了。</p>
  <p>上座憍陈如，护持佛法财，</p>
  <p>增上恭敬心，头面礼佛足！”</p>
  <p>尊者婆耆舍说是语时，诸比丘闻其所说，皆大欢喜！</p>
  <p>如是我闻：一时，佛住瞻婆国揭伽池侧。</p>
  <p>时，尊者舍利弗在供养堂，有众多比丘集会而为说法，句味满足，辩才简净，易解乐闻，不碍不断，深义显现。彼诸比丘专至乐听，尊重忆念，一心侧听。</p>
  <p>时，尊者婆耆舍在于会中，作是念：“我当于尊者舍利弗面前说偈赞叹。”作是念已，即起，合掌白尊者舍利弗：“我欲有所说。”</p>
  <p>舍利弗告言：“随所乐说！”</p>
  <p>尊者婆耆舍即说偈言：</p>
  <p>“善能略说法，令众广开解，</p>
  <p>贤优婆提舍，于大众宣畅。</p>
  <p>当所说法时，咽喉出美声，</p>
  <p>悦乐爱念声，调和渐进声，</p>
  <p>闻声皆欣乐，专念不移转。”</p>
  <p>尊者婆耆舍说此语时，诸比丘闻其所说，皆大欢喜！</p>
  <p>如是我闻：一时，佛住王舍城那伽山侧，五百比丘俱，皆是阿罗汉，诸漏已尽，所作已作，离诸重担，逮得己利，断诸有结，正智心善解脱。</p>
  <p>尊者大目揵连观大众心，一切皆悉解脱贪欲。时，尊者婆耆舍于大众中，作是念：“我今当于世尊及比丘僧面前说偈赞叹。”作是念已，即从座起，整衣服，合掌白佛言：“世尊，欲有所说。善逝，欲有所说。”</p>
  <p>佛告婆耆舍：“随所乐说！”</p>
  <p>时，尊者婆耆舍即说偈言：</p>
  <p>“导师无上士，住那伽山侧，</p>
  <p>五百比丘众，亲奉于大师。</p>
  <p>尊者大目连，神通谛明了，</p>
  <p>观彼大众心，悉皆离贪欲。</p>
  <p>如是具足度，牟尼度彼岸，</p>
  <p>持此最后身，我今稽首礼！”</p>
  <p>尊者婆耆舍说是语时，诸比丘闻其所说，皆大欢喜！</p>
  <p>如是我闻：一时，佛住王舍城迦兰陀竹园夏安居，与大比丘众五百人俱，皆是阿罗汉，诸漏已尽，所作已作，离诸重担，断除有结，正智心善解脱；除一比丘，谓尊者阿难，世尊记说彼现法当得无知证。</p>
  <p>尔时，世尊临十五日月食受时，于大众前敷座而坐，坐已，告诸比丘：“我为婆罗门，得般涅槃，持后边身，为大医师，拔诸剑刺。我为婆罗门，得般涅槃，持此后边身，无上医师，能拔剑刺。汝等为子，从我口生，从法化生，得法余财，当怀受我，莫令我若身、若口、若心有可嫌责事。”</p>
  <p>尔时，尊者舍利弗在众会中，从座起，整衣服，为佛作礼，合掌白佛：“世尊向者作如是言：‘我为婆罗门，得般涅槃，持最后身，无上大医，能拔剑刺。汝为我子，从佛口生，从法化生，得法余财。诸比丘，当怀受我，莫令我身、口、心有可嫌责。’我等不见世尊身、口、心有可嫌责事。所以者何？世尊不调伏者能令调伏，不寂静者能令寂静，不苏息者能令苏息，不般涅槃者能令般涅槃。如来知道，如来说道，如来向道，然后声闻成就，随道、宗道，奉受师教，如其教授，正向欣乐真如善法。我于世尊都不见有可嫌责身、口、心行。我今于世尊所，乞愿怀受见闻疑罪，若身、口、心有嫌责事。”</p>
  <p>佛告舍利弗：“我不见汝有见闻疑身、口、心可嫌责事。所以者何？汝舍利弗持戒多闻，少欲知足，修行远离，精勤方便，正念正受，捷疾智慧、明利智慧、出要智慧、厌离智慧、大智慧、广智慧、深智慧、无比智慧，智宝成就，示教照喜，亦常赞叹示教照喜，为众说法，未曾疲倦。譬如转轮圣王，第一长子应受灌顶而未灌顶，已住灌顶仪法，如父之法，所可转者亦当随转。汝今如是，为我长子，应受灌顶而未灌顶，住于仪法，我所应转法轮，汝亦随转，得无所起，尽诸有漏，心善解脱。如是，舍利弗，我于汝所，都无见闻疑身、口、心可嫌责事。”</p>
  <p>舍利弗白佛言：“世尊，若我无有见闻疑身、口、心可嫌责事，此诸五百诸比丘得无有见闻疑身、口、心可嫌责事耶？”</p>
  <p>佛告舍利弗：“我于此五百比丘亦不见有见闻疑身、口、心可嫌责事。所以者何？此五百比丘皆是阿罗汉，诸漏已尽，所作已作，已舍重担，断诸有结，正智心善解脱；除一比丘，谓尊者阿难，我记说彼于现法中得无知证。是故，诸五百比丘我不见其有身、口、心见闻疑罪可嫌责者。”</p>
  <p>舍利弗白佛言：“世尊，此五百比丘既无有见闻疑身、口、心可嫌责事，然此中几比丘得三明？几比丘俱解脱？几比丘慧解脱？”</p>
  <p>佛告舍利弗：“此五百比丘中，九十比丘得三明，九十比丘得俱解脱，余者慧解脱。舍利弗，此诸比丘离诸飘转，无有皮肤，贞实坚固。”</p>
  <p>时，尊者婆耆舍在众会中，作是念：“我今当于世尊及大众面前叹说怀受偈。”作是念已，即从座起，整衣服，为佛作礼，右膝著地，合掌白佛：“世尊，欲有所说。善逝，欲有所说。”</p>
  <p>佛告婆耆舍：“随所乐说！”</p>
  <p>时，婆耆舍即说偈言：</p>
  <p>“十五清净日，其众五百人，</p>
  <p>断除一切结，有尽大仙人，</p>
  <p>清净相习近，清净广解脱。</p>
  <p>不更受诸有，生死已永绝，</p>
  <p>所作者已作，得一切漏尽，</p>
  <p>五盖已云除，拔刺根本爱。</p>
  <p>师子无所畏，离一切有余，</p>
  <p>害诸有怨结，超越有余境，</p>
  <p>诸有漏怨敌，皆悉已潜伏。</p>
  <p>犹如转轮王，怀受诸眷属，</p>
  <p>慈心广宣化，海内悉奉用，</p>
  <p>能伏魔怨敌，为无上导师！</p>
  <p>信敬心奉事，三明老死灭，</p>
  <p>为法之真子，无有飘转患，</p>
  <p>拔诸烦恼刺，敬礼日种胤！”</p>
  <p>佛说是经已，诸比丘闻佛所说，欢喜奉行。</p>
  <p>如是我闻：一时，佛住王舍城迦兰陀竹园。</p>
  <p>尔时，尊者尼拘律想住于旷野禽兽住处。尊者婆耆舍出家未久，有如是威仪，依聚落城邑住，晨朝著衣持钵，于彼聚落城邑乞食，善护其身，守诸根门，摄心系念；食已，还住处，举衣钵，洗足毕，入室坐禅。速从禅觉，不著乞食，而彼无有随时教授、无有教诫者，心不安乐，周圆隐覆，如是深住。</p>
  <p>时，尊者婆耆舍作是念：“我不得利，难得非易得。我不随时得教授、教诫，不得欣乐周圆隐覆心住。我今当赞叹自厌之偈。”即说偈言：</p>
  <p>“当舍乐不乐，及一切贪觉，</p>
  <p>于邻无所作，离染名比丘。</p>
  <p>于六觉心想，驰骋于世间，</p>
  <p>恶不善隐覆，不能去皮肤，</p>
  <p>秽污乐于心，是不名比丘。</p>
  <p>有余缚所缚，见闻觉识俱，</p>
  <p>于欲觉悟者，彼处不复染，</p>
  <p>如是不染者，是则为牟尼。</p>
  <p>大地及虚空，世间诸色像，</p>
  <p>斯皆磨灭法，寂然自决定。</p>
  <p>法器久修习，而得三摩提，</p>
  <p>不触不谄伪，其心极专至，</p>
  <p>彼圣久涅槃，系念待时灭。”</p>
  <p>时，尊者婆耆舍说自厌离偈，心自开觉，于不乐等开觉已，欣乐心住。</p>
  <p>如是我闻：一时，佛住舍卫国祇树给孤独园。</p>
  <p>尔时，尊者阿难陀晨朝著衣持钵，入舍卫城乞食，以尊者婆耆舍为伴。时，尊者婆耆舍见女人有上妙色，见已，贪欲心起。</p>
  <p>时，尊者婆耆舍作是念：“我今得不利，得苦非得乐。我今见年少女人有妙绝之色，贪欲心生。”今为生厌离故，而说偈言：</p>
  <p>“贪欲所覆故，炽然烧我心。</p>
  <p>今尊者阿难，为我灭贪火，</p>
  <p>慈心哀愍故，方便为我说！”</p>
  <p>尊者阿难说偈答言：</p>
  <p>“以彼颠倒想，炽然烧其心，</p>
  <p>远离于净想，长养贪欲者，</p>
  <p>当修不净观，常一心正受。</p>
  <p>速灭贪欲火，莫令烧其心，</p>
  <p>谛观察诸行，苦空非有我。</p>
  <p>系念正观身，多修习厌离，</p>
  <p>修习于无相，灭除骄慢使，</p>
  <p>得慢无间等，究竟于苦边！”</p>
  <p>尊者阿难说是语时，尊者婆耆舍闻其所说，欢喜奉行。</p>
  <p>如是我闻：一时，佛住舍卫国祇树给孤独园。</p>
  <p>时，有一长者请佛及僧就其舍食。入其舍已，尊者婆耆舍直日住守，请其食分。</p>
  <p>时，有众多长者妇女从聚落出，往诣精舍。时，尊者婆耆舍见年少女人容色端正，贪欲心起。</p>
  <p>时，尊者婆耆舍作是念：“我今不利，不得利，得苦不得乐。见他女人容色端正，贪欲心生。我今当说厌离偈。”念已，而说偈言：</p>
  <p>“我已得出离，非家而出家，</p>
  <p>贪欲随逐我，如牛念他苗。</p>
  <p>当如大将子，大力执强弓，</p>
  <p>能破彼重阵，一人摧伏千。</p>
  <p>今于日种胤，面前闻所说，</p>
  <p>正趣涅槃道，决定心乐住。</p>
  <p>如是不放逸，寂灭正受住，</p>
  <p>无能于我心，幻惑欺诳者。</p>
  <p>决定善观察，安住于正法，</p>
  <p>正使无量数，欲来欺惑我，</p>
  <p>如是等恶魔，莫能见于我！”</p>
  <p>时，尊者婆耆舍说是偈已，心得安住。</p>
  <p>如是我闻：一时，佛住舍卫国祇树给孤独园。</p>
  <p>时，尊者婆耆舍自以智慧堪能善说，于彼聪明梵行所生骄慢心，即自心念：“我不利，不得利，得苦不得乐。我自以智慧轻慢于彼聪明梵行者，我今当说能生厌离偈。”即说偈言：</p>
  <p>“瞿昙莫生慢，断慢令无余，</p>
  <p>莫起慢觉想，莫退生变悔，</p>
  <p>莫隐覆于他，泥犁杀慢堕。</p>
  <p>正受能除忧，见道住正道，</p>
  <p>其心得喜乐，见道自摄持。</p>
  <p>是故无碍辩，清净离诸盖，</p>
  <p>断一切诸慢，起一切明处，</p>
  <p>正念于三明，神足他心智。”</p>
  <p>时，尊者婆耆舍说此生厌离偈已，心得清净。</p>
  <p>如是我闻：一时，佛住舍卫国祇树给孤独园。</p>
  <p>时，尊者婆耆舍住舍卫国东园鹿子母讲堂，独一思惟，不放逸住，专修自业，逮得三明，身作证。</p>
  <p>时，尊者婆耆舍作是念：“我独一静处思惟，不放逸住，专修自业，起于三明，身作证，今当说偈赞叹三明。”即说偈言：</p>
  <p>“本欲心狂惑，聚落及家家，</p>
  <p>游行遇见佛，授我殊胜法。</p>
  <p>瞿昙哀愍故，为我说正法！</p>
  <p>闻法得净信，舍非家出家。</p>
  <p>闻彼说法已，正住于法教，</p>
  <p>勤方便系念，坚固常堪能，</p>
  <p>逮得于三明，于佛教已作。</p>
  <p>世尊善显示，日种苗胤说，</p>
  <p>为生盲众生，开其出要门：</p>
  <p>苦苦及苦因，苦灭尽作证，</p>
  <p>八圣离苦道，安乐趣涅槃。</p>
  <p>善义善句味，梵行无过上，</p>
  <p>世尊善显示，涅槃济众生！”</p>
  <p>如是我闻：一时，佛住舍卫国祇树给孤独园。</p>
  <p>尔时，世尊告诸比丘：“我今当说四法句。谛听！善思！当为汝说。何等为四？</p>
  <p>“贤圣善说法，是则为最上。</p>
  <p>爱说非不爱，是则为第二。</p>
  <p>谛说非虚妄，是则第三说。</p>
  <p>法说不异言，是则为第四。</p>
  <p>“诸比丘，是名说四法句。”</p>
  <p>尔时，尊者婆耆舍于众会中，作是念：“世尊于四众中说四法句，我当以四种赞叹称誉随喜。”即从座起，整衣服，为佛作礼，合掌白佛言：“世尊，欲有所说。善逝，欲有所说。”</p>
  <p>佛告婆耆舍：“随所乐说！”</p>
  <p>时，尊者婆耆舍即说偈言：</p>
  <p>“若善说法者，于己不恼迫，</p>
  <p>亦不恐怖他，是则为善说。</p>
  <p>所说爱说者，说令彼欢喜，</p>
  <p>不令彼为恶，是则为爱说。</p>
  <p>谛说知甘露，谛说知无上，</p>
  <p>谛义说法说，正士建立处。</p>
  <p>如佛所说法，安隐涅槃道，</p>
  <p>灭除一切苦，是名善说法。”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住王舍城那伽山侧，与千比丘俱，皆是阿罗汉，尽诸有漏，所作已作，离诸重担，逮得己利，尽诸有结，正智心善解脱。</p>
  <p>尔时，尊者婆耆舍住王舍城寒林中丘冢间，作是念：“今世尊住王舍城那伽山侧，与千比丘俱，皆是阿罗汉，诸漏已尽，所作已作，离诸重担，逮得己利，尽诸有结，正智心善解脱。我今当往，各别赞叹世尊及比丘僧。”作是念已，即往诣佛所，稽首礼足，退住一面，而说偈言：</p>
  <p>“无上之导师，住那伽山侧，</p>
  <p>千比丘眷属，奉事于如来。</p>
  <p>大师广说法，清凉涅槃道，</p>
  <p>专听清白法，正觉之所说。</p>
  <p>正觉尊所敬，处于大众中，</p>
  <p>德阴之大龙，仙人之上首，</p>
  <p>兴功德密云，普雨声闻众。</p>
  <p>起于昼正受，来奉觐大师，</p>
  <p>弟子婆耆舍，稽首而顶礼！</p>
  <p>“世尊，欲有所说。唯然，善逝，欲有所说。”</p>
  <p>佛告婆耆舍：“随汝所说，莫先思惟。”</p>
  <p>时，婆耆舍即说偈言：</p>
  <p>“波旬起微恶，潜制令速灭，</p>
  <p>能掩障诸魔，令自觉知过。</p>
  <p>观察解结缚，分别清白法，</p>
  <p>明照如日月，为诸异道王，</p>
  <p>超出智作证，演说第一法！</p>
  <p>出烦恼诸流，说道无量种，</p>
  <p>建立于甘露，见谛真实法。</p>
  <p>如是随顺道，如是师难得，</p>
  <p>建立甘露道，见谛崇远离。</p>
  <p>世尊善说法，能除人阴盖，</p>
  <p>明见于诸法，为调伏随学。”</p>
  <p>尊者婆耆舍说是偈已，诸比丘闻其所说，皆大欢喜！</p>
  <p>如是我闻：一时，佛住波罗奈国仙人住处鹿野苑中。</p>
  <p>尔时，世尊为比丘众说四圣谛相应法，谓此苦圣谛、此苦集圣谛、此苦灭圣谛、此苦灭道迹圣谛。</p>
  <p>时，尊者婆耆舍在会中，作是念：“我今当于世尊面前赞叹拔箭之譬。”如是念已，即从座起，整衣服，合掌白佛言：“唯然，世尊，欲有所说。唯然，善逝，欲有所说。”</p>
  <p>佛告婆耆舍：“随所乐说！”</p>
  <p>时，尊者婆耆舍即说偈言：</p>
  <p>“我今敬礼佛，哀愍诸众生，</p>
  <p>第一拔利箭，善解治众病。</p>
  <p>迦露医投药，波睺罗治药，</p>
  <p>及彼瞻婆耆，耆婆医疗病，</p>
  <p>或有病小差，名为善治病，</p>
  <p>后时病还发，抱病遂至死。</p>
  <p>正觉大医王，善投众生药，</p>
  <p>究竟除众苦，不复受诸有！</p>
  <p>乃至百千种，那由他病数，</p>
  <p>佛悉为疗治，究竟于苦边！</p>
  <p>诸医来会者，我今悉告汝，</p>
  <p>得甘露法药，随所乐而服。</p>
  <p>第一拔利箭，善觉知众病，</p>
  <p>治中之最上，故稽首瞿昙。”</p>
  <p>尊者婆耆舍说是语时，诸比丘闻其所说，皆大欢喜！</p>
  <p>如是我闻：一时，佛住王舍城迦兰陀竹园。</p>
  <p>时，有尊者尼拘律想住于旷野禽兽之处，疾病委笃，尊者婆耆舍为看病人，瞻视供养。</p>
  <p>彼尊者尼拘律想以疾病故，遂般涅槃。时，尊者婆耆舍作是念：“我和尚为有余涅槃无余涅槃？我今当求其相。”</p>
  <p>尔时，尊者婆耆舍供养尊者尼拘律想舍利已，持衣钵，向王舍城。次第到王舍城，举衣钵，洗足已，诣佛所，稽首礼足，退住一面，而说偈言：</p>
  <p>“我今礼大师，等正觉无减，</p>
  <p>于此现法中，一切疑网断。</p>
  <p>旷野住比丘，命终般涅槃，</p>
  <p>威仪摄诸根，大德称于世，</p>
  <p>世尊为制名，名尼拘律想。</p>
  <p>我今问世尊，彼不动解脱？</p>
  <p>精进勤方便，功德为我说。</p>
  <p>我为释迦种，世尊法弟子，</p>
  <p>及余皆欲知，圆道眼所说，</p>
  <p>我等住于此，一切皆欲闻。</p>
  <p>世尊为大师，无上救世间，</p>
  <p>断疑大牟尼，智慧已具备，</p>
  <p>圆照神道眼，光明显四众，</p>
  <p>犹如天帝释，曜三十三天。</p>
  <p>诸贪欲疑惑，皆从无明起，</p>
  <p>若得遇如来，断灭悉无余。</p>
  <p>世尊神道眼，世间为最上！</p>
  <p>灭除众生愚，如风飘游尘，</p>
  <p>一切诸世间，烦恼覆隐没，</p>
  <p>诸余悉无有，明目如佛者，</p>
  <p>慧光照一切，令同大精进。</p>
  <p>惟愿大智尊，当为众记说，</p>
  <p>言出微妙声，我等专心听。</p>
  <p>柔软音演说，诸世间普闻，</p>
  <p>犹如热渴逼，求索清凉水，</p>
  <p>如佛无减知，我等亦求知。”</p>
  <p>尊者婆耆舍复说偈言：</p>
  <p>“今闻无上士，记说其功德，</p>
  <p>不空修梵行，我闻大欢喜。</p>
  <p>如说随说得，顺牟尼弟子，</p>
  <p>灭生死长縻，虚伪幻化缚。</p>
  <p>以见世尊故，能断除诸爱，</p>
  <p>度生死彼岸，不复受诸有。”</p>
  <p>佛说此经已，尊者婆耆舍闻佛所说，欢喜随喜，作礼而去。</p>
</body></html>