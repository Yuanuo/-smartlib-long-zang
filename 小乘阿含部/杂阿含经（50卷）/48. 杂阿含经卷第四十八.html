<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>杂阿含经卷第四十八</title>
</head>
<body>
  <h1 class="head">杂阿含经卷第四十八</h1>
  <p>如是我闻：一时，佛住舍卫国祇树给孤独园。</p>
  <p>有一天子，容色绝妙，于后夜时来诣佛所，稽首佛足，退坐一面，身诸光明遍照祇树给孤独园。</p>
  <p>时，彼天子白佛言：“世尊，比丘，比丘度驶流耶？”</p>
  <p>佛言：“如是，天子。”</p>
  <p>天子复问：“无所攀缘，亦无所住，度驶流耶？”</p>
  <p>佛言：“如是，天子。”</p>
  <p>天子复问：“无所攀缘，亦无所住而度驶流，其义云何？”</p>
  <p>佛言：“天子，我如是如是抱，如是如是直进，则不为水之所漂，如是如是不抱，如是如是不直进，则为水所漂。如是，天子，名为无所攀缘，亦无所住而度驶流。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子白佛言：“比丘知一切众生所著、所集，决定解脱、广解脱、极广解脱耶？”</p>
  <p>佛告天子：“我悉知一切众生所著、所集，决定解脱、广解脱、极广解脱。”</p>
  <p>天子白佛：“比丘云何知一切众生所著、所集，决定解脱、广解脱、极广解脱？”</p>
  <p>佛告天子：“爱喜灭尽，我心解脱；心解脱已，故知一切众生所著、所集，决定解脱、广解脱、极广解脱。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子容色绝妙，于后夜时来诣佛所，稽首佛足，身诸光明遍照祇树给孤独园。</p>
  <p>时，彼天子说偈问佛：</p>
  <p>“谁度于诸流，昼夜勤精进，</p>
  <p>不攀亦不住，何染而不著？”</p>
  <p>尔时，世尊说偈答言：</p>
  <p>“一切戒具足，智慧善正受，</p>
  <p>内思惟系念，度难度诸流。</p>
  <p>不乐于欲想，超越于色结，</p>
  <p>不系亦不住，于染亦不著。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住王舍城山谷精舍。</p>
  <p>时，有拘迦尼，是光明天女，容色绝妙，于后夜时来诣佛所，稽首佛足，身诸光明遍照山谷。时，拘迦尼天女而说偈言：</p>
  <p>“其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。”</p>
  <p>佛告天女：“如是！如是！</p>
  <p>“其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。”</p>
  <p>时，拘迦那娑天女闻佛所说，欢喜随喜，稽首佛足，即没不现。</p>
  <p>尔时，世尊夜过晨朝，入于僧中，敷尼师坛，于大众前坐，告诸比丘：“昨日夜后，有拘迦尼天女，容色绝妙，来诣我所，稽首我足，退坐一面而说偈言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“我即答言：‘如是，天女。如是，天女。</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“说是语时，拘迦尼天女闻我所说，欢喜随喜，稽首我足，即没不现。”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住王舍城山谷精舍。</p>
  <p>尔时，尊者阿难告诸比丘：“我今当说四句法经。谛听！善思！当为汝说何等为四句法经。”</p>
  <p>尔时，尊者阿难即说偈言：</p>
  <p>“其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。</p>
  <p>“诸比丘，是名四句法经。”</p>
  <p>尔时，有一异婆罗门，去尊者阿难不远，为诸年少婆罗门受诵经。时，彼婆罗门作是念：“若沙门阿难所说偈，于我所说经，便是非人所说。”时，彼婆罗门即往诣佛所，与世尊面相问讯慰劳已，退坐一面，白佛言：“瞿昙，沙门阿难所说偈言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“如是等所说，则是非人语，非为人语。”</p>
  <p>佛告婆罗门：“如是！如是！婆罗门，是非人语，非为人语也。时，有拘迦尼天女来诣我所，稽首我足，退坐一面而说偈言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“我时答言：‘如是！如是！如天女所言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“是故，婆罗门，当知此所说偈，是非人所说，非是人所说也。”</p>
  <p>佛说此经已，彼婆罗门闻佛所说，欢喜随喜，礼佛足而去。</p>
  <p>如是我闻：一时，佛住王舍城山谷精舍。</p>
  <p>时，有拘迦那娑天女，是光明天女，起大电光炽然，归佛、归法、归比丘僧，来诣佛所，稽首佛足，退坐一面，其身光明普照山谷，即于佛前而说偈言：</p>
  <p>“其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。”</p>
  <p>尔时，世尊告天女言：“如是！如是！天女，如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’”</p>
  <p>尔时，拘迦那娑天女闻佛所说，欢喜随喜，稽首佛足，即没不现。</p>
  <p>尔时，世尊夜过晨朝入僧中，敷尼师坛，于大众前坐，告诸比丘：“于昨后夜，拘迦那娑天女，光明之天女，来诣我所，稽首我足，退坐一面，而说偈言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“我时答言：‘如是，天女。如是，天女，如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>拘迦那天女，电光炎炽然，</p>
  <p>敬礼佛法僧，说偈义饶益。”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住王舍城山谷精舍。</p>
  <p>时，有拘迦那娑天女，光明之天女，放电光明，炎照炽然，于后夜时来诣佛所，稽首佛足，退坐一面，其身光明普照山谷，即于佛前而说偈言：</p>
  <p>“我能广分别，如来正法律，</p>
  <p>今且但略说，足以表其心。</p>
  <p>其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。”</p>
  <p>佛告天女：“如是，天女。如是，天女，如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’”</p>
  <p>时，拘迦那娑天女闻佛所说，欢喜稽首，即没不现。</p>
  <p>尔时，世尊夜过晨朝，入于僧前，于大众中敷座而坐，告诸比丘：“昨后夜时，拘迦那娑天女来诣我所，恭敬作礼，退坐一面而说偈言：</p>
  <p>“‘我能广分别，如来正法律，</p>
  <p>今且但略说，足已表我心。</p>
  <p>其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“我时答言：‘如是，天女，如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“时，彼天女闻我所说，欢喜随喜，稽首我足，即没不现。”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住毗舍离猕猴池侧重阁讲堂。</p>
  <p>时，有拘迦那娑天女、朱卢陀天女，容色绝妙，于后夜时来诣佛所，稽首佛足，退坐一面，其身光明遍照一切弥猴池侧。</p>
  <p>时，朱卢陀天女说偈白佛：</p>
  <p>“大师等正觉，住毗舍离国，</p>
  <p>拘迦那朱卢，稽首恭敬礼！</p>
  <p>我昔未曾闻，牟尼正法律，</p>
  <p>今乃得亲见，现前说正法。</p>
  <p>若于圣法律，恶慧生厌恶，</p>
  <p>必当堕恶道，长夜受诸苦！</p>
  <p>若于圣法律，正念律仪备，</p>
  <p>彼则生天上，长夜受安乐！”</p>
  <p>拘迦那娑天女复说偈言：</p>
  <p>“其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。”</p>
  <p>佛告天女：“如是！如是！如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’”</p>
  <p>时，彼天女闻佛所说，欢喜随喜，即没不现。</p>
  <p>尔时，世尊夜过晨朝入僧中，敷座而坐，告诸比丘：“昨后夜时，有二天女，容色绝妙，来诣我所，为我作礼，退坐一面。朱卢陀天女而说偈言：</p>
  <p>“‘大师等正觉，住毗舍离国，</p>
  <p>我拘迦那娑，及以朱卢陀，</p>
  <p>如是二天女，稽首礼佛足！</p>
  <p>我昔未曾闻，牟尼正法律，</p>
  <p>今乃见正觉，演说微妙法。</p>
  <p>若于正法律，厌恶住恶慧，</p>
  <p>必堕于恶道，长夜受大苦！</p>
  <p>若于正法律，正念律仪备，</p>
  <p>生善趣天上，长夜受安乐！’</p>
  <p>“拘迦那娑天女复说偈言：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’</p>
  <p>“我时答言：‘如是！如是！如汝所说：</p>
  <p>“‘其心不为恶，及身口世间，</p>
  <p>五欲悉虚空，正智正系念，</p>
  <p>不习近众苦，非义和合者。’”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子而说偈言：</p>
  <p>“无触不报触，触则以触报，</p>
  <p>以触报触故，不瞋不招瞋。”</p>
  <p>尔时，世尊说偈答言：</p>
  <p>“不于不瞋人，而加之以瞋，</p>
  <p>清净之正士，离诸烦恼结。</p>
  <p>于彼起恶心，恶心还自中，</p>
  <p>如逆风扬尘，还自坌其身。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子，容色绝妙，来诣佛所，稽首佛足，身诸光明遍照祇树给孤独园。</p>
  <p>时，彼天子而说偈言：</p>
  <p>“愚痴人所行，不合于黠慧，</p>
  <p>自所行恶行，为自恶知识，</p>
  <p>所造众恶行，终获苦果报！”</p>
  <p>尔时，世尊说偈答言：</p>
  <p>“既作不善业，终则受诸恼，</p>
  <p>造业虽欢喜，啼泣受其报！</p>
  <p>造诸善业者，终则不热恼，</p>
  <p>欢喜而造业，安乐受其报！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子，容色绝妙，于后夜时来诣佛所，稽首佛足，身诸光明遍照祇树给孤独园。</p>
  <p>时，彼天子而说偈言：</p>
  <p>“不可常言说，亦不一向听，</p>
  <p>而得于道迹，坚固正超度，</p>
  <p>思惟善寂灭，解脱诸魔缚。</p>
  <p>能行说之可，不行不应说，</p>
  <p>不行而说者，智者则知非。</p>
  <p>不行己所应，不作而言作，</p>
  <p>是则同贼非，名为不善业。”</p>
  <p>尔时，世尊告天子言：“汝今有所嫌责耶？”</p>
  <p>天子白佛：“悔过，世尊。悔过，善逝。”</p>
  <p>尔时，世尊熙怡微笑。</p>
  <p>时，彼天子复说偈言：</p>
  <p>“我今悔其过，世尊不纳受，</p>
  <p>内怀于恶心，抱怨而不舍。”</p>
  <p>尔时，世尊说偈答言：</p>
  <p>“言说悔过辞，内不息其心，</p>
  <p>云何得息怨？何名为修善？”</p>
  <p>时，彼天子复说偈言：</p>
  <p>“谁不有其过？何人无有罪？</p>
  <p>谁复无愚痴？孰能常坚固？”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住王舍城迦兰陀竹园。</p>
  <p>时，有瞿迦梨比丘，是提婆达多伴党，来诣佛所，稽首佛足，退坐一面。</p>
  <p>尔时，世尊告瞿迦梨比丘：“瞿迦梨，汝何故于舍利弗、目揵连清净梵行所，起不清净心？长夜当得不饶益苦。”</p>
  <p>瞿迦梨比丘白佛言：“世尊，我今信世尊语，所说无异，但舍利弗、大目揵连心有恶欲。”如是第二、第三说，瞿迦梨比丘——提婆达多伴党于世尊所再三说中，违反不受，从座起去。去已，其身周遍生诸庖疮，皆如栗，渐渐增长，皆如桃李。</p>
  <p>时，瞿迦梨比丘患苦痛，口说是言：“极烧！极烧！”脓血流出，身坏命终，生大钵昙摩地狱。</p>
  <p>时，有三天子，容色绝妙，于后夜时来诣佛所，稽首佛足，退坐一面。</p>
  <p>时，一天子白佛言：“瞿迦梨比丘——提婆达多伴党今已命终。”</p>
  <p>时，第二天子作是言：“诸尊当知：瞿迦梨比丘命终堕地狱中。”</p>
  <p>第三天子即说偈言：</p>
  <p>“士夫生世间，斧在口中生，</p>
  <p>还自斩其身，斯由其恶言。</p>
  <p>应毁便称誉，应誉而便毁，</p>
  <p>其罪生于口，死堕恶道中！</p>
  <p>博弈亡失财，是非为大咎，</p>
  <p>毁佛及声闻，是则为大过！”</p>
  <p>彼三天子说是偈已，即没不现。</p>
  <p>尔时，世尊夜过晨朝，来入僧中，于大众前敷座而坐，告诸比丘：“昨后夜时，有三天子来诣我所，稽首我足，退坐一面。第一天子语我言：‘世尊，瞿迦梨比丘——提婆达多伴党今已命终。’第二天子语余天子言：‘瞿迦梨比丘命终堕地狱中。’第三天子即说偈言：</p>
  <p>“‘士夫生世间，斧在口中生，</p>
  <p>还自斩其身，斯由其恶言。</p>
  <p>应毁便称誉，应誉而便毁，</p>
  <p>其罪口中生，死则堕恶道！’</p>
  <p>“说是偈已，即没不现。诸比丘，汝等欲闻生阿浮陀地狱众生其寿齐限不？”</p>
  <p>诸比丘白佛：“今正是时，惟愿世尊为诸大众说阿浮陀地狱众生寿命齐限。诸比丘闻已，当受奉行。”</p>
  <p>佛告比丘：“谛听！善思！当为汝说。譬如拘萨罗国，四斗为一阿罗，四阿罗为一独笼那，十六独笼那为一阇摩那，十六阇摩那为一摩尼，二十摩尼为一佉梨，二十佉梨为一仓，满中芥子。若使有人百年百年取一芥子，如是乃至满仓芥子都尽，阿浮陀地狱众生寿命犹故不尽。如是二十阿浮陀地狱众生寿等一尼罗浮陀地狱众生寿，二十尼罗浮陀地狱众生寿等一阿吒吒地狱众生寿，二十阿吒吒地狱众生寿等一阿波波地狱众生寿，二十阿波波地狱众生寿等一阿休休地狱众生寿，二十阿休休地狱众生寿等一优钵罗地狱众生寿，二十优钵罗地狱众生寿等一钵昙摩地狱众生寿，二十钵昙摩地狱众生寿等一摩诃钵昙摩地狱众生寿。比丘，彼瞿迦梨比丘命终堕摩诃钵昙摩地狱中，以彼于尊者舍利弗、大目揵连比丘生恶心诽谤故。是故，诸比丘，当作是学：于彼烧焦炷所，尚不欲毁坏，况毁坏有识众生？”佛告诸比丘：“当如是学！”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“退落堕负处，云何而得知？</p>
  <p>惟愿世尊说，云何负处门？”</p>
  <p>尔时，世尊说偈答言：</p>
  <p>“胜处易得知，负处知亦易，</p>
  <p>乐法为胜处，毁法为负处。</p>
  <p>爱乐恶知识，不爱善知识，</p>
  <p>善友生怨结，是名堕负门。</p>
  <p>爱乐不善人，善人反憎恶，</p>
  <p>欲恶不欲善，是名负处门。</p>
  <p>斗秤以欺人，是名堕负门。</p>
  <p>博弈耽嗜酒，游轻著女色，</p>
  <p>费丧于财物，是名堕负门。</p>
  <p>女人不自守，舍主随他行；</p>
  <p>男子心放荡，舍妻随外色；</p>
  <p>如是为家者，斯皆堕负门。</p>
  <p>老妇得少夫，心常怀嫉妒，</p>
  <p>怀嫉卧不安，是则堕负门；</p>
  <p>老夫得少妇，堕负处亦然。</p>
  <p>常乐著睡眠，知识同游戏，</p>
  <p>怠惰好瞋恨，斯皆堕负门。</p>
  <p>多财结朋友，酒食奢不节，</p>
  <p>多费丧财物，斯皆堕负门。</p>
  <p>少财多贪爱，生于刹利心，</p>
  <p>常求为王者，是则堕负门。</p>
  <p>求珠珰璎珞，革屣履伞盖，</p>
  <p>庄严自悭惜，是则堕负门。</p>
  <p>受他丰美食，自悭惜其财，</p>
  <p>食他不反报，是则堕负门。</p>
  <p>沙门婆罗门，屈请入其舍，</p>
  <p>悭惜不时施，是则堕负门。</p>
  <p>沙门婆罗门，次第行乞食，</p>
  <p>呵责不欲施，是则堕负门。</p>
  <p>若父母年老，不及时奉养，</p>
  <p>有财而不施，是则堕负门。</p>
  <p>于父母兄弟，捶打而骂辱，</p>
  <p>无有尊卑序，是则堕负门。</p>
  <p>佛及弟子众，在家与出家，</p>
  <p>毁訾不恭敬，是则堕负门。</p>
  <p>实非阿罗汉，罗汉过自称，</p>
  <p>是则世间贼，堕于负处门。</p>
  <p>此世间负处，我知见故说，</p>
  <p>犹如险怖道，慧者当远避。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子，容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“谁屈下随下？谁高举随举？</p>
  <p>云何童子戏，如童块相掷？”</p>
  <p>尔时，世尊说偈答言：</p>
  <p>“爱下则随下，爱举则随举，</p>
  <p>爱戏于愚夫，如童块相掷。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子而说偈言：</p>
  <p>“决定以遮遮，意妄想而来，</p>
  <p>若人遮一切，不令其逼迫。”</p>
  <p>尔时，世尊说偈答言：</p>
  <p>“决定以遮遮，意妄想而来，</p>
  <p>不必一切遮，但遮其恶业，</p>
  <p>遮彼彼恶已，不令其逼迫。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住卫舍国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“云何得名称？云何得大财？</p>
  <p>云何德流闻？云何得善友？”</p>
  <p>尔时，世尊说偈答言：</p>
  <p>“持戒得名称，布施得大财，</p>
  <p>真实德流闻，恩惠得善友。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，其身光明遍照祇树给孤独园。</p>
  <p>时，彼天子说偈问佛：</p>
  <p>“云何人所作，智慧以求财？</p>
  <p>等摄受于财，若胜若复劣？”</p>
  <p>尔时，世尊说偈答言：</p>
  <p>“始学功巧业，方便集财物，</p>
  <p>得彼财物已，当应作四分。</p>
  <p>一分自食用，二分营生业，</p>
  <p>余一分藏密，以拟于贫乏。</p>
  <p>营生之业者，田种行商贾，</p>
  <p>牧牛羊兴息，邸舍以求利。</p>
  <p>造屋舍床卧，六种资生具，</p>
  <p>方便修众具，安乐以存世。</p>
  <p>如是善修业，黠慧以求财，</p>
  <p>财宝随顺生，如众流归海。</p>
  <p>如是财饶益，如蜂集众味，</p>
  <p>昼夜财增长，犹如蚁积堆。</p>
  <p>不付老子财，不寄边境民，</p>
  <p>不信奸狡人，及诸悭吝者。</p>
  <p>亲附成事者，远离不成事，</p>
  <p>能成事士夫，犹如火炽然。</p>
  <p>善友贵重人，敏密修良者，</p>
  <p>同气亲兄弟，善能相摄受。</p>
  <p>居亲眷属中，摽显若牛王，</p>
  <p>各随其所应，分财施饮食，</p>
  <p>寿尽而命终，当生天受乐！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>尔时，世尊告诸比丘：“过去世时，拘萨罗国有弹琴人，名曰粗牛，于拘萨罗国人间游行，止息野中。时，有六广大天宫天女，来至拘萨罗国粗牛弹琴人所，语粗牛弹琴人言：‘阿舅，阿舅，为我弹琴，我当歌舞。’粗牛弹琴者言：‘如是，姊妹，我当为汝弹琴，汝当语我汝是何人？何由生此？’天女答言：‘阿舅，且弹琴，我当歌舞，于歌颂中，自说所以生此因缘。’彼拘萨罗国粗牛弹琴人即便弹琴，彼六天女即便歌舞。</p>
  <p>“第一天女说偈歌言：</p>
  <p>“‘若男子女人，胜妙衣惠施，</p>
  <p>施衣因缘故，所生得殊胜！</p>
  <p>施所爱念物，生天随所欲。</p>
  <p>见我居宫殿，乘空而游行，</p>
  <p>天身如金聚，天女百中胜，</p>
  <p>观察斯福德，回向中之最！’</p>
  <p>“第二天女复说偈言：</p>
  <p>“‘若男子女人，胜妙香惠施，</p>
  <p>爱念可意施，生天随所欲。</p>
  <p>见我处宫殿，乘空而游行，</p>
  <p>天身若金聚，天女百中胜，</p>
  <p>观察斯福德，回向中之最！’</p>
  <p>“第三天女复说偈言：</p>
  <p>“‘若男子女人，以食而惠施，</p>
  <p>可意爱念施，生天随所欲。</p>
  <p>见我居宫殿，乘虚而游行，</p>
  <p>天身如金聚，天女百中胜，</p>
  <p>观察斯福德，回向中之最！’</p>
  <p>“第四天女复说偈言：</p>
  <p>“‘忆念余生时，曾为人婢使，</p>
  <p>不盗不贪嗜，勤修不懈怠，</p>
  <p>量腹自节身，分餐救贫人。</p>
  <p>今见居宫殿，乘虚而游行，</p>
  <p>天身如金聚，天女百中胜，</p>
  <p>观察斯福德，供养中为最！’</p>
  <p>“第五天女复说偈言：</p>
  <p>“‘忆念余生时，为人作子妇，</p>
  <p>嫜姑性狂暴，常加粗涩言，</p>
  <p>执节修妇礼，卑逊而奉顺。</p>
  <p>今见处宫殿，乘虚而游行，</p>
  <p>天身如金聚，天女百中胜，</p>
  <p>观察斯福德，供养中为最！’</p>
  <p>“第六天女复说偈言：</p>
  <p>“‘昔曾见行迹，比丘比丘尼，</p>
  <p>从其闻正法，一宿受斋戒。</p>
  <p>今见处宫殿，乘虚而游行，</p>
  <p>天身如金聚，天女百中胜，</p>
  <p>观察斯福德，回向中之最！’</p>
  <p>“尔时，拘萨罗国粗牛弹琴人而说偈言：</p>
  <p>“‘我今善来此，拘萨罗林中，</p>
  <p>得见此天女，具足妙天身。</p>
  <p>既见又闻说，当增修善业，</p>
  <p>缘今修功德，亦当生天上！’</p>
  <p>“说是语已，此诸天女即没不现。”</p>
  <p>佛说此经已，诸比丘闻佛所说，欢喜奉行。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“何法起应灭？何生应防护？</p>
  <p>何法应当离？等观何得乐？”</p>
  <p>尔时，世尊说偈答言：</p>
  <p>“瞋恚起应灭，贪生逆防护，</p>
  <p>无明应舍离，等观真谛乐。</p>
  <p>欲生诸烦恼，欲为生苦本，</p>
  <p>调伏烦恼者，众苦则调伏；</p>
  <p>调伏众苦者，烦恼亦调伏。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树孤给独园。</p>
  <p>时，彼天子说偈问佛：</p>
  <p>“若人行放逸，愚痴离恶慧，</p>
  <p>禅思不放逸，疾得尽诸漏。”</p>
  <p>尔时，世尊说偈答言：</p>
  <p>“非世间众事，是则之为欲，</p>
  <p>心法驰觉想，是名士夫欲。</p>
  <p>世间种种事，常在于世间，</p>
  <p>智慧修禅思，爱欲永潜伏。</p>
  <p>信为士夫伴，不信则不度，</p>
  <p>信增其名称，命终得生天。</p>
  <p>于身虚空想，名色不坚固，</p>
  <p>不著名色者，远离于积聚。</p>
  <p>观此真实义，如解脱哀愍，</p>
  <p>由斯智慧故，世称叹供养！</p>
  <p>能断众杂相，超绝生死流，</p>
  <p>超度诸流已，是名为比丘。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，其身光明遍照祇树给孤独园。</p>
  <p>时，彼天子说偈问佛：</p>
  <p>“与何人同处？复与谁共事？</p>
  <p>知何等人法，名为胜非恶？”</p>
  <p>尔时，世尊说偈答言：</p>
  <p>“与正士同游，正士同其事，</p>
  <p>解知正士法，是则胜非恶。”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫园祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子而说偈言：</p>
  <p>“悭吝生于心，不能行布施；</p>
  <p>明智求福者，乃能行其惠。”</p>
  <p>尔时，世尊说偈答言：</p>
  <p>“怖畏不行施，常得不施怖，</p>
  <p>怖畏于饥渴，悭吝从怖生。</p>
  <p>此世及他世，常痴饥渴畏，</p>
  <p>死则不随死，独往无资粮。</p>
  <p>少财能施者，多财难亦舍，</p>
  <p>难舍而能舍，是则为难施。</p>
  <p>无知者不觉，慧者知难知，</p>
  <p>以法养妻子，少财净心施。</p>
  <p>百千邪盛会，所获其福利，</p>
  <p>比前如法施，十六不及一。</p>
  <p>打缚恼众生，所得诸财物，</p>
  <p>惠施安国土，是名有罪施。</p>
  <p>方之平等施，称量所不及，</p>
  <p>如法不行非，所得财物施，</p>
  <p>难施而行施，是应贤圣施，</p>
  <p>所往常获福，寿终上生天！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>时，彼天子闻佛所说，欢喜随喜，稽首佛足，即没不现。</p>
  <p>如是我闻：一时，佛住王舍城金婆罗山金婆罗鬼神住处石室中。</p>
  <p>尔时，世尊金枪刺足，未经几时，起身苦痛；能得舍心，正智正念，堪忍自安，无退减想。</p>
  <p>彼有山神天子八人，作是念：“今日世尊住王舍城金婆罗山金婆罗鬼神住处石室中，金枪刺足，起身苦痛而能舍心，正念正智，堪忍自安，无所退减，我等当往面前赞叹。”作是念已，往诣佛所，稽首礼足，退住一面。</p>
  <p>第一天神说偈叹言：</p>
  <p>“沙门瞿昙，人中师子，</p>
  <p>身遭苦痛，堪忍自安，</p>
  <p>正智正念，无所退减。”</p>
  <p>第二天子复赞叹言：</p>
  <p>“大士之大龙，大士之牛王，</p>
  <p>大士夫勇力，大士夫良马，</p>
  <p>大士夫上首，大士夫之胜！”</p>
  <p>第三天子复赞叹言：</p>
  <p>“此沙门瞿昙，士夫分陀利！</p>
  <p>身生诸苦痛，而能行舍心；</p>
  <p>正智正念住，堪忍以自安，</p>
  <p>而无所退减。”</p>
  <p>第四天子复赞叹言：“若有于沙门瞿昙士夫分陀利所说违反嫌责，当知斯等长夜当得不饶益苦，唯除不知真实者。”</p>
  <p>第五天子复说偈言：</p>
  <p>“观彼三昧定，善住于正受，</p>
  <p>解脱离诸尘，不踊亦不没，</p>
  <p>其心安隐住，而得心解脱。”</p>
  <p>第六天子复说偈言：</p>
  <p>“经历五百岁，诵婆罗门典，</p>
  <p>精勤修苦行，不解脱离尘，</p>
  <p>是则卑下类，不得度彼岸。”</p>
  <p>第七天子复说偈言：</p>
  <p>“为欲之所迫，持戒之所缚，</p>
  <p>勇扞行苦行，经历于百年。</p>
  <p>其心不解脱，不离于尘垢，</p>
  <p>是则卑下类，不度于彼岸。”</p>
  <p>第八天子复说偈言：</p>
  <p>“心居骄慢欲，不能自调伏，</p>
  <p>不得三昧定，牟尼之正受。</p>
  <p>独一居山林，其心常放逸，</p>
  <p>于彼死魔军，不得度彼岸。”</p>
  <p>时，彼山神天子八人各各赞叹已，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子而说偈言：</p>
  <p>“广无过于地，深无逾于海，</p>
  <p>高无过须弥，大士无毗纽！”</p>
  <p>尔时，世尊说偈答言：</p>
  <p>“广无过于爱，深无逾于腹，</p>
  <p>高莫过骄慢，大士无胜佛！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“何物火不烧？何风不能吹？</p>
  <p>火灾坏大地，何物不流散？</p>
  <p>恶王及盗贼，强劫人财物，</p>
  <p>何男子女人，不为其所夺？</p>
  <p>云何珍宝藏，终竟不亡失？”</p>
  <p>尔时，世尊说偈答言：</p>
  <p>“福火所不烧，福风不能吹，</p>
  <p>水灾坏大地，福水不流散。</p>
  <p>恶王及盗贼，强夺人财宝，</p>
  <p>若男子女人，福不被劫夺，</p>
  <p>乐报之宝藏，终竟不亡失！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有天子容色绝妙，于后夜时来诣佛所，稽首佛足，退坐一面，其身光明遍照祇树给孤独园。</p>
  <p>时，彼天子说偈问佛：</p>
  <p>“谁当持资粮？何物贼不劫？</p>
  <p>何人劫而遮？何人劫不遮？</p>
  <p>何人常来诣，智慧者喜乐？”</p>
  <p>尔时，世尊说偈答言：</p>
  <p>“信者持资粮，福德劫不夺，</p>
  <p>贼劫夺则遮，沙门夺欢喜。</p>
  <p>沙门常来诣，智慧者欣乐！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，稽首佛足，即没不现。</p>
  <p>如是我闻：一时，佛住舍卫国祇树给孤独园。</p>
  <p>时，有一天子，容色绝妙，于后夜时来诣佛所，稽首佛足，退坐一面，身诸光明遍照祇树给孤独园。</p>
  <p>时，彼天子说偈问佛：</p>
  <p>“一切相映障，知一切世间，</p>
  <p>乐安慰一切，惟愿世尊说，</p>
  <p>云何是世间，最为难得者？”</p>
  <p>是时，世尊说偈答言：</p>
  <p>“为主而行忍，无财而欲施，</p>
  <p>遭难而行法，富贵修远离，</p>
  <p>如是四法者，是则为最难！”</p>
  <p>时，彼天子复说偈言：</p>
  <p>“久见婆罗门，逮得般涅槃，</p>
  <p>一切怖已过，永超世恩爱。”</p>
  <p>于是，天子闻佛所说，欢喜随喜，稽首佛足，即没不现。</p>
</body></html>