<!doctype html>
<html id="z3IBUEmZ8" data-ver="1736">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十八</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">有一天子，<a id="a-6"></a>容色绝妙，<a id="a-7"></a>于后夜时来诣佛所，<a id="a-8"></a>稽首佛足，<a id="a-9"></a>退坐一面，<a id="a-A"></a>身诸光明遍照祇树给孤独园。</p>
  <p id="aB">时，<a id="a-C"></a>彼天子白佛言：<a id="a-D"></a>“世尊，<a id="a-E"></a>比丘，<a id="a-F"></a>比丘度驶流耶？<a id="a-G"></a>”</p>
  <p id="aH">佛言：<a id="a-I"></a>“如是，<a id="a-J"></a>天子。<a id="a-K"></a>”</p>
  <p id="aL">天子复问：<a id="a-M"></a>“无所攀缘，<a id="a-N"></a>亦无所住，<a id="a-O"></a>度驶流耶？<a id="a-P"></a>”</p>
  <p id="aQ">佛言：<a id="a-R"></a>“如是，<a id="a-S"></a>天子。<a id="a-T"></a>”</p>
  <p id="aU">天子复问：<a id="a-V"></a>“无所攀缘，<a id="a-W"></a>亦无所住而度驶流，<a id="a-X"></a>其义云何？<a id="a-Y"></a>”</p>
  <p id="aZ">佛言：<a id="a-a"></a>“天子，<a id="a-b"></a>我如是如是抱，<a id="a-c"></a>如是如是直进，<a id="a-d"></a>则不为水之所漂，<a id="a-e"></a>如是如是不抱，<a id="a-f"></a>如是如是不直进，<a id="a-g"></a>则为水所漂。<a id="a-h"></a>如是，<a id="a-i"></a>天子，<a id="a-j"></a>名为无所攀缘，<a id="a-k"></a>亦无所住而度驶流。<a id="a-l"></a>”</p>
  <p id="am">时，<a id="a-n"></a>彼天子复说偈言：</p>
  <p id="ao">“久见婆罗门，<a id="a-p"></a>逮得般涅槃，</p>
  <p id="aq">一切怖已过，<a id="a-r"></a>永超世恩爱。<a id="a-s"></a>”</p>
  <p id="at">时，<a id="a-u"></a>彼天子闻佛所说，<a id="a-v"></a>欢喜随喜，<a id="a-w"></a>稽首佛足，<a id="a-x"></a>即没不现。</p>
  <p id="ay">如是我闻：<a id="a-z"></a>一时，<a id="a-10"></a>佛住舍卫国祇树给孤独园。</p>
  <p id="a11">时，<a id="a-12"></a>有一天子容色绝妙，<a id="a-13"></a>于后夜时来诣佛所，<a id="a-14"></a>稽首佛足，<a id="a-15"></a>退坐一面，<a id="a-16"></a>其身光明遍照祇树给孤独园。</p>
  <p id="a17">时，<a id="a-18"></a>彼天子白佛言：<a id="a-19"></a>“比丘知一切众生所著、<a id="a-1A"></a>所集，<a id="a-1B"></a>决定解脱、<a id="a-1C"></a>广解脱、<a id="a-1D"></a>极广解脱耶？<a id="a-1E"></a>”</p>
  <p id="a1F">佛告天子：<a id="a-1G"></a>“我悉知一切众生所著、<a id="a-1H"></a>所集，<a id="a-1I"></a>决定解脱、<a id="a-1J"></a>广解脱、<a id="a-1K"></a>极广解脱。<a id="a-1L"></a>”</p>
  <p id="a1M">天子白佛：<a id="a-1N"></a>“比丘云何知一切众生所著、<a id="a-1O"></a>所集，<a id="a-1P"></a>决定解脱、<a id="a-1Q"></a>广解脱、<a id="a-1R"></a>极广解脱？<a id="a-1S"></a>”</p>
  <p id="a1T">佛告天子：<a id="a-1U"></a>“爱喜灭尽，<a id="a-1V"></a>我心解脱；<a id="a-1W"></a>心解脱已，<a id="a-1X"></a>故知一切众生所著、<a id="a-1Y"></a>所集，<a id="a-1Z"></a>决定解脱、<a id="a-1a"></a>广解脱、<a id="a-1b"></a>极广解脱。<a id="a-1c"></a>”</p>
  <p id="a1d">时，<a id="a-1e"></a>彼天子复说偈言：</p>
  <p id="a1f">“久见婆罗门，<a id="a-1g"></a>逮得般涅槃，</p>
  <p id="a1h">一切怖已过，<a id="a-1i"></a>永超世恩爱。<a id="a-1j"></a>”</p>
  <p id="a1k">时，<a id="a-1l"></a>彼天子闻佛所说，<a id="a-1m"></a>欢喜随喜，<a id="a-1n"></a>稽首佛足，<a id="a-1o"></a>即没不现。</p>
  <p id="a1p">如是我闻：<a id="a-1q"></a>一时，<a id="a-1r"></a>佛住舍卫国祇树给孤独园。</p>
  <p id="a1s">时，<a id="a-1t"></a>有一天子容色绝妙，<a id="a-1u"></a>于后夜时来诣佛所，<a id="a-1v"></a>稽首佛足，<a id="a-1w"></a>身诸光明遍照祇树给孤独园。</p>
  <p id="a1x">时，<a id="a-1y"></a>彼天子说偈问佛：</p>
  <p id="a1z">“谁度于诸流，<a id="a-20"></a>昼夜勤精进，</p>
  <p id="a21">不攀亦不住，<a id="a-22"></a>何染而不著？<a id="a-23"></a>”</p>
  <p id="a24">尔时，<a id="a-25"></a>世尊说偈答言：</p>
  <p id="a26">“一切戒具足，<a id="a-27"></a>智慧善正受，</p>
  <p id="a28">内思惟系念，<a id="a-29"></a>度难度诸流。</p>
  <p id="a2A">不乐于欲想，<a id="a-2B"></a>超越于色结，</p>
  <p id="a2C">不系亦不住，<a id="a-2D"></a>于染亦不著。<a id="a-2E"></a>”</p>
  <p id="a2F">时，<a id="a-2G"></a>彼天子复说偈言：</p>
  <p id="a2H">“久见婆罗门，<a id="a-2I"></a>逮得般涅槃，</p>
  <p id="a2J">一切怖已过，<a id="a-2K"></a>永超世恩爱。<a id="a-2L"></a>”</p>
  <p id="a2M">时，<a id="a-2N"></a>彼天子闻佛所说，<a id="a-2O"></a>欢喜随喜，<a id="a-2P"></a>稽首佛足，<a id="a-2Q"></a>即没不现。</p>
  <p id="a2R">如是我闻：<a id="a-2S"></a>一时，<a id="a-2T"></a>佛住王舍城山谷精舍。</p>
  <p id="a2U">时，<a id="a-2V"></a>有拘迦尼，<a id="a-2W"></a>是光明天女，<a id="a-2X"></a>容色绝妙，<a id="a-2Y"></a>于后夜时来诣佛所，<a id="a-2Z"></a>稽首佛足，<a id="a-2a"></a>身诸光明遍照山谷。<a id="a-2b"></a>时，<a id="a-2c"></a>拘迦尼天女而说偈言：</p>
  <p id="a2d">“其心不为恶，<a id="a-2e"></a>及身口世间，</p>
  <p id="a2f">五欲悉虚空，<a id="a-2g"></a>正智正系念，</p>
  <p id="a2h">不习近众苦，<a id="a-2i"></a>非义和合者。<a id="a-2j"></a>”</p>
  <p id="a2k">佛告天女：<a id="a-2l"></a>“如是！<a id="a-2m"></a>如是！</p>
  <p id="a2n">“其心不为恶，<a id="a-2o"></a>及身口世间，</p>
  <p id="a2p">五欲悉虚空，<a id="a-2q"></a>正智正系念，</p>
  <p id="a2r">不习近众苦，<a id="a-2s"></a>非义和合者。<a id="a-2t"></a>”</p>
  <p id="a2u">时，<a id="a-2v"></a>拘迦那娑天女闻佛所说，<a id="a-2w"></a>欢喜随喜，<a id="a-2x"></a>稽首佛足，<a id="a-2y"></a>即没不现。</p>
  <p id="a2z">尔时，<a id="a-30"></a>世尊夜过晨朝，<a id="a-31"></a>入于僧中，<a id="a-32"></a>敷尼师坛，<a id="a-33"></a>于大众前坐，<a id="a-34"></a>告诸比丘：<a id="a-35"></a>“昨日夜后，<a id="a-36"></a>有拘迦尼天女，<a id="a-37"></a>容色绝妙，<a id="a-38"></a>来诣我所，<a id="a-39"></a>稽首我足，<a id="a-3A"></a>退坐一面而说偈言：</p>
  <p id="a3B">“‘其心不为恶，<a id="a-3C"></a>及身口世间，</p>
  <p id="a3D">五欲悉虚空，<a id="a-3E"></a>正智正系念，</p>
  <p id="a3F">不习近众苦，<a id="a-3G"></a>非义和合者。<a id="a-3H"></a>’</p>
  <p id="a3I">“我即答言：<a id="a-3J"></a>‘如是，<a id="a-3K"></a>天女。<a id="a-3L"></a>如是，<a id="a-3M"></a>天女。</p>
  <p id="a3N">“‘其心不为恶，<a id="a-3O"></a>及身口世间，</p>
  <p id="a3P">五欲悉虚空，<a id="a-3Q"></a>正智正系念，</p>
  <p id="a3R">不习近众苦，<a id="a-3S"></a>非义和合者。<a id="a-3T"></a>’</p>
  <p id="a3U">“说是语时，<a id="a-3V"></a>拘迦尼天女闻我所说，<a id="a-3W"></a>欢喜随喜，<a id="a-3X"></a>稽首我足，<a id="a-3Y"></a>即没不现。<a id="a-3Z"></a>”</p>
  <p id="a3a">佛说此经已，<a id="a-3b"></a>诸比丘闻佛所说，<a id="a-3c"></a>欢喜奉行。</p>
  <p id="a3d">如是我闻：<a id="a-3e"></a>一时，<a id="a-3f"></a>佛住王舍城山谷精舍。</p>
  <p id="a3g">尔时，<a id="a-3h"></a>尊者阿难告诸比丘：<a id="a-3i"></a>“我今当说四句法经。<a id="a-3j"></a>谛听！<a id="a-3k"></a>善思！<a id="a-3l"></a>当为汝说何等为四句法经。<a id="a-3m"></a>”</p>
  <p id="a3n">尔时，<a id="a-3o"></a>尊者阿难即说偈言：</p>
  <p id="a3p">“其心不为恶，<a id="a-3q"></a>及身口世间，</p>
  <p id="a3r">五欲悉虚空，<a id="a-3s"></a>正智正系念，</p>
  <p id="a3t">不习近众苦，<a id="a-3u"></a>非义和合者。</p>
  <p id="a3v">“诸比丘，<a id="a-3w"></a>是名四句法经。<a id="a-3x"></a>”</p>
  <p id="a3y">尔时，<a id="a-3z"></a>有一异婆罗门，<a id="a-40"></a>去尊者阿难不远，<a id="a-41"></a>为诸年少婆罗门受诵经。<a id="a-42"></a>时，<a id="a-43"></a>彼婆罗门作是念：<a id="a-44"></a>“若沙门阿难所说偈，<a id="a-45"></a>于我所说经，<a id="a-46"></a>便是非人所说。<a id="a-47"></a>”时，<a id="a-48"></a>彼婆罗门即往诣佛所，<a id="a-49"></a>与世尊面相问讯慰劳已，<a id="a-4A"></a>退坐一面，<a id="a-4B"></a>白佛言：<a id="a-4C"></a>“瞿昙，<a id="a-4D"></a>沙门阿难所说偈言：</p>
  <p id="a4E">“‘其心不为恶，<a id="a-4F"></a>及身口世间，</p>
  <p id="a4G">五欲悉虚空，<a id="a-4H"></a>正智正系念，</p>
  <p id="a4I">不习近众苦，<a id="a-4J"></a>非义和合者。<a id="a-4K"></a>’</p>
  <p id="a4L">“如是等所说，<a id="a-4M"></a>则是非人语，<a id="a-4N"></a>非为人语。<a id="a-4O"></a>”</p>
  <p id="a4P">佛告婆罗门：<a id="a-4Q"></a>“如是！<a id="a-4R"></a>如是！<a id="a-4S"></a>婆罗门，<a id="a-4T"></a>是非人语，<a id="a-4U"></a>非为人语也。<a id="a-4V"></a>时，<a id="a-4W"></a>有拘迦尼天女来诣我所，<a id="a-4X"></a>稽首我足，<a id="a-4Y"></a>退坐一面而说偈言：</p>
  <p id="a4Z">“‘其心不为恶，<a id="a-4a"></a>及身口世间，</p>
  <p id="a4b">五欲悉虚空，<a id="a-4c"></a>正智正系念，</p>
  <p id="a4d">不习近众苦，<a id="a-4e"></a>非义和合者。<a id="a-4f"></a>’</p>
  <p id="a4g">“我时答言：<a id="a-4h"></a>‘如是！<a id="a-4i"></a>如是！<a id="a-4j"></a>如天女所言：</p>
  <p id="a4k">“‘其心不为恶，<a id="a-4l"></a>及身口世间，</p>
  <p id="a4m">五欲悉虚空，<a id="a-4n"></a>正智正系念，</p>
  <p id="a4o">不习近众苦，<a id="a-4p"></a>非义和合者。<a id="a-4q"></a>’</p>
  <p id="a4r">“是故，<a id="a-4s"></a>婆罗门，<a id="a-4t"></a>当知此所说偈，<a id="a-4u"></a>是非人所说，<a id="a-4v"></a>非是人所说也。<a id="a-4w"></a>”</p>
  <p id="a4x">佛说此经已，<a id="a-4y"></a>彼婆罗门闻佛所说，<a id="a-4z"></a>欢喜随喜，<a id="a-50"></a>礼佛足而去。</p>
  <p id="a51">如是我闻：<a id="a-52"></a>一时，<a id="a-53"></a>佛住王舍城山谷精舍。</p>
  <p id="a54">时，<a id="a-55"></a>有拘迦那娑天女，<a id="a-56"></a>是光明天女，<a id="a-57"></a>起大电光炽然，<a id="a-58"></a>归佛、<a id="a-59"></a>归法、<a id="a-5A"></a>归比丘僧，<a id="a-5B"></a>来诣佛所，<a id="a-5C"></a>稽首佛足，<a id="a-5D"></a>退坐一面，<a id="a-5E"></a>其身光明普照山谷，<a id="a-5F"></a>即于佛前而说偈言：</p>
  <p id="a5G">“其心不为恶，<a id="a-5H"></a>及身口世间，</p>
  <p id="a5I">五欲悉虚空，<a id="a-5J"></a>正智正系念，</p>
  <p id="a5K">不习近众苦，<a id="a-5L"></a>非义和合者。<a id="a-5M"></a>”</p>
  <p id="a5N">尔时，<a id="a-5O"></a>世尊告天女言：<a id="a-5P"></a>“如是！<a id="a-5Q"></a>如是！<a id="a-5R"></a>天女，<a id="a-5S"></a>如汝所说：</p>
  <p id="a5T">“‘其心不为恶，<a id="a-5U"></a>及身口世间，</p>
  <p id="a5V">五欲悉虚空，<a id="a-5W"></a>正智正系念，</p>
  <p id="a5X">不习近众苦，<a id="a-5Y"></a>非义和合者。<a id="a-5Z"></a>’”</p>
  <p id="a5a">尔时，<a id="a-5b"></a>拘迦那娑天女闻佛所说，<a id="a-5c"></a>欢喜随喜，<a id="a-5d"></a>稽首佛足，<a id="a-5e"></a>即没不现。</p>
  <p id="a5f">尔时，<a id="a-5g"></a>世尊夜过晨朝入僧中，<a id="a-5h"></a>敷尼师坛，<a id="a-5i"></a>于大众前坐，<a id="a-5j"></a>告诸比丘：<a id="a-5k"></a>“于昨后夜，<a id="a-5l"></a>拘迦那娑天女，<a id="a-5m"></a>光明之天女，<a id="a-5n"></a>来诣我所，<a id="a-5o"></a>稽首我足，<a id="a-5p"></a>退坐一面，<a id="a-5q"></a>而说偈言：</p>
  <p id="a5r">“‘其心不为恶，<a id="a-5s"></a>及身口世间，</p>
  <p id="a5t">五欲悉虚空，<a id="a-5u"></a>正智正系念，</p>
  <p id="a5v">不习近众苦，<a id="a-5w"></a>非义和合者。<a id="a-5x"></a>’</p>
  <p id="a5y">“我时答言：<a id="a-5z"></a>‘如是，<a id="a-60"></a>天女。<a id="a-61"></a>如是，<a id="a-62"></a>天女，<a id="a-63"></a>如汝所说：</p>
  <p id="a64">“‘其心不为恶，<a id="a-65"></a>及身口世间，</p>
  <p id="a66">五欲悉虚空，<a id="a-67"></a>正智正系念，</p>
  <p id="a68">不习近众苦，<a id="a-69"></a>非义和合者。<a id="a-6A"></a>’</p>
  <p id="a6B">拘迦那天女，<a id="a-6C"></a>电光炎炽然，</p>
  <p id="a6D">敬礼佛法僧，<a id="a-6E"></a>说偈义饶益。<a id="a-6F"></a>”</p>
  <p id="a6G">佛说此经已，<a id="a-6H"></a>诸比丘闻佛所说，<a id="a-6I"></a>欢喜奉行。</p>
  <p id="a6J">如是我闻：<a id="a-6K"></a>一时，<a id="a-6L"></a>佛住王舍城山谷精舍。</p>
  <p id="a6M">时，<a id="a-6N"></a>有拘迦那娑天女，<a id="a-6O"></a>光明之天女，<a id="a-6P"></a>放电光明，<a id="a-6Q"></a>炎照炽然，<a id="a-6R"></a>于后夜时来诣佛所，<a id="a-6S"></a>稽首佛足，<a id="a-6T"></a>退坐一面，<a id="a-6U"></a>其身光明普照山谷，<a id="a-6V"></a>即于佛前而说偈言：</p>
  <p id="a6W">“我能广分别，<a id="a-6X"></a>如来正法律，</p>
  <p id="a6Y">今且但略说，<a id="a-6Z"></a>足以表其心。</p>
  <p id="a6a">其心不为恶，<a id="a-6b"></a>及身口世间，</p>
  <p id="a6c">五欲悉虚空，<a id="a-6d"></a>正智正系念，</p>
  <p id="a6e">不习近众苦，<a id="a-6f"></a>非义和合者。<a id="a-6g"></a>”</p>
  <p id="a6h">佛告天女：<a id="a-6i"></a>“如是，<a id="a-6j"></a>天女。<a id="a-6k"></a>如是，<a id="a-6l"></a>天女，<a id="a-6m"></a>如汝所说：</p>
  <p id="a6n">“‘其心不为恶，<a id="a-6o"></a>及身口世间，</p>
  <p id="a6p">五欲悉虚空，<a id="a-6q"></a>正智正系念，</p>
  <p id="a6r">不习近众苦，<a id="a-6s"></a>非义和合者。<a id="a-6t"></a>’”</p>
  <p id="a6u">时，<a id="a-6v"></a>拘迦那娑天女闻佛所说，<a id="a-6w"></a>欢喜稽首，<a id="a-6x"></a>即没不现。</p>
  <p id="a6y">尔时，<a id="a-6z"></a>世尊夜过晨朝，<a id="a-70"></a>入于僧前，<a id="a-71"></a>于大众中敷座而坐，<a id="a-72"></a>告诸比丘：<a id="a-73"></a>“昨后夜时，<a id="a-74"></a>拘迦那娑天女来诣我所，<a id="a-75"></a>恭敬作礼，<a id="a-76"></a>退坐一面而说偈言：</p>
  <p id="a77">“‘我能广分别，<a id="a-78"></a>如来正法律，</p>
  <p id="a79">今且但略说，<a id="a-7A"></a>足已表我心。</p>
  <p id="a7B">其心不为恶，<a id="a-7C"></a>及身口世间，</p>
  <p id="a7D">五欲悉虚空，<a id="a-7E"></a>正智正系念，</p>
  <p id="a7F">不习近众苦，<a id="a-7G"></a>非义和合者。<a id="a-7H"></a>’</p>
  <p id="a7I">“我时答言：<a id="a-7J"></a>‘如是，<a id="a-7K"></a>天女，<a id="a-7L"></a>如汝所说：</p>
  <p id="a7M">“‘其心不为恶，<a id="a-7N"></a>及身口世间，</p>
  <p id="a7O">五欲悉虚空，<a id="a-7P"></a>正智正系念，</p>
  <p id="a7Q">不习近众苦，<a id="a-7R"></a>非义和合者。<a id="a-7S"></a>’</p>
  <p id="a7T">“时，<a id="a-7U"></a>彼天女闻我所说，<a id="a-7V"></a>欢喜随喜，<a id="a-7W"></a>稽首我足，<a id="a-7X"></a>即没不现。<a id="a-7Y"></a>”</p>
  <p id="a7Z">佛说此经已，<a id="a-7a"></a>诸比丘闻佛所说，<a id="a-7b"></a>欢喜奉行。</p>
  <p id="a7c">如是我闻：<a id="a-7d"></a>一时，<a id="a-7e"></a>佛住毗舍离猕猴池侧重阁讲堂。</p>
  <p id="a7f">时，<a id="a-7g"></a>有拘迦那娑天女、<a id="a-7h"></a>朱卢陀天女，<a id="a-7i"></a>容色绝妙，<a id="a-7j"></a>于后夜时来诣佛所，<a id="a-7k"></a>稽首佛足，<a id="a-7l"></a>退坐一面，<a id="a-7m"></a>其身光明遍照一切弥猴池侧。</p>
  <p id="a7n">时，<a id="a-7o"></a>朱卢陀天女说偈白佛：</p>
  <p id="a7p">“大师等正觉，<a id="a-7q"></a>住毗舍离国，</p>
  <p id="a7r">拘迦那朱卢，<a id="a-7s"></a>稽首恭敬礼！</p>
  <p id="a7t">我昔未曾闻，<a id="a-7u"></a>牟尼正法律，</p>
  <p id="a7v">今乃得亲见，<a id="a-7w"></a>现前说正法。</p>
  <p id="a7x">若于圣法律，<a id="a-7y"></a>恶慧生厌恶，</p>
  <p id="a7z">必当堕恶道，<a id="a-80"></a>长夜受诸苦！</p>
  <p id="a81">若于圣法律，<a id="a-82"></a>正念律仪备，</p>
  <p id="a83">彼则生天上，<a id="a-84"></a>长夜受安乐！<a id="a-85"></a>”</p>
  <p id="a86">拘迦那娑天女复说偈言：</p>
  <p id="a87">“其心不为恶，<a id="a-88"></a>及身口世间，</p>
  <p id="a89">五欲悉虚空，<a id="a-8A"></a>正智正系念，</p>
  <p id="a8B">不习近众苦，<a id="a-8C"></a>非义和合者。<a id="a-8D"></a>”</p>
  <p id="a8E">佛告天女：<a id="a-8F"></a>“如是！<a id="a-8G"></a>如是！<a id="a-8H"></a>如汝所说：</p>
  <p id="a8I">“‘其心不为恶，<a id="a-8J"></a>及身口世间，</p>
  <p id="a8K">五欲悉虚空，<a id="a-8L"></a>正智正系念，</p>
  <p id="a8M">不习近众苦，<a id="a-8N"></a>非义和合者。<a id="a-8O"></a>’”</p>
  <p id="a8P">时，<a id="a-8Q"></a>彼天女闻佛所说，<a id="a-8R"></a>欢喜随喜，<a id="a-8S"></a>即没不现。</p>
  <p id="a8T">尔时，<a id="a-8U"></a>世尊夜过晨朝入僧中，<a id="a-8V"></a>敷座而坐，<a id="a-8W"></a>告诸比丘：<a id="a-8X"></a>“昨后夜时，<a id="a-8Y"></a>有二天女，<a id="a-8Z"></a>容色绝妙，<a id="a-8a"></a>来诣我所，<a id="a-8b"></a>为我作礼，<a id="a-8c"></a>退坐一面。<a id="a-8d"></a>朱卢陀天女而说偈言：</p>
  <p id="a8e">“‘大师等正觉，<a id="a-8f"></a>住毗舍离国，</p>
  <p id="a8g">我拘迦那娑，<a id="a-8h"></a>及以朱卢陀，</p>
  <p id="a8i">如是二天女，<a id="a-8j"></a>稽首礼佛足！</p>
  <p id="a8k">我昔未曾闻，<a id="a-8l"></a>牟尼正法律，</p>
  <p id="a8m">今乃见正觉，<a id="a-8n"></a>演说微妙法。</p>
  <p id="a8o">若于正法律，<a id="a-8p"></a>厌恶住恶慧，</p>
  <p id="a8q">必堕于恶道，<a id="a-8r"></a>长夜受大苦！</p>
  <p id="a8s">若于正法律，<a id="a-8t"></a>正念律仪备，</p>
  <p id="a8u">生善趣天上，<a id="a-8v"></a>长夜受安乐！<a id="a-8w"></a>’</p>
  <p id="a8x">“拘迦那娑天女复说偈言：</p>
  <p id="a8y">“‘其心不为恶，<a id="a-8z"></a>及身口世间，</p>
  <p id="a90">五欲悉虚空，<a id="a-91"></a>正智正系念，</p>
  <p id="a92">不习近众苦，<a id="a-93"></a>非义和合者。<a id="a-94"></a>’</p>
  <p id="a95">“我时答言：<a id="a-96"></a>‘如是！<a id="a-97"></a>如是！<a id="a-98"></a>如汝所说：</p>
  <p id="a99">“‘其心不为恶，<a id="a-9A"></a>及身口世间，</p>
  <p id="a9B">五欲悉虚空，<a id="a-9C"></a>正智正系念，</p>
  <p id="a9D">不习近众苦，<a id="a-9E"></a>非义和合者。<a id="a-9F"></a>’”</p>
  <p id="a9G">佛说此经已，<a id="a-9H"></a>诸比丘闻佛所说，<a id="a-9I"></a>欢喜奉行。</p>
  <p id="a9J">如是我闻：<a id="a-9K"></a>一时，<a id="a-9L"></a>佛住舍卫国祇树给孤独园。</p>
  <p id="a9M">时，<a id="a-9N"></a>有天子容色绝妙，<a id="a-9O"></a>于后夜时来诣佛所，<a id="a-9P"></a>稽首佛足，<a id="a-9Q"></a>退坐一面，<a id="a-9R"></a>其身光明遍照祇树给孤独园。</p>
  <p id="a9S">时，<a id="a-9T"></a>彼天子而说偈言：</p>
  <p id="a9U">“无触不报触，<a id="a-9V"></a>触则以触报，</p>
  <p id="a9W">以触报触故，<a id="a-9X"></a>不瞋不招瞋。<a id="a-9Y"></a>”</p>
  <p id="a9Z">尔时，<a id="a-9a"></a>世尊说偈答言：</p>
  <p id="a9b">“不于不瞋人，<a id="a-9c"></a>而加之以瞋，</p>
  <p id="a9d">清净之正士，<a id="a-9e"></a>离诸烦恼结。</p>
  <p id="a9f">于彼起恶心，<a id="a-9g"></a>恶心还自中，</p>
  <p id="a9h">如逆风扬尘，<a id="a-9i"></a>还自坌其身。<a id="a-9j"></a>”</p>
  <p id="a9k">时，<a id="a-9l"></a>彼天子复说偈言：</p>
  <p id="a9m">“久见婆罗门，<a id="a-9n"></a>逮得般涅槃，</p>
  <p id="a9o">一切怖已过，<a id="a-9p"></a>永超世恩爱。<a id="a-9q"></a>”</p>
  <p id="a9r">时，<a id="a-9s"></a>彼天子闻佛所说，<a id="a-9t"></a>欢喜随喜，<a id="a-9u"></a>稽首佛足，<a id="a-9v"></a>即没不现。</p>
  <p id="a9w">如是我闻：<a id="a-9x"></a>一时，<a id="a-9y"></a>佛住舍卫国祇树给孤独园。</p>
  <p id="a9z">时，<a id="a-A0"></a>有一天子，<a id="a-A1"></a>容色绝妙，<a id="a-A2"></a>来诣佛所，<a id="a-A3"></a>稽首佛足，<a id="a-A4"></a>身诸光明遍照祇树给孤独园。</p>
  <p id="aA5">时，<a id="a-A6"></a>彼天子而说偈言：</p>
  <p id="aA7">“愚痴人所行，<a id="a-A8"></a>不合于黠慧，</p>
  <p id="aA9">自所行恶行，<a id="a-AA"></a>为自恶知识，</p>
  <p id="aAB">所造众恶行，<a id="a-AC"></a>终获苦果报！<a id="a-AD"></a>”</p>
  <p id="aAE">尔时，<a id="a-AF"></a>世尊说偈答言：</p>
  <p id="aAG">“既作不善业，<a id="a-AH"></a>终则受诸恼，</p>
  <p id="aAI">造业虽欢喜，<a id="a-AJ"></a>啼泣受其报！</p>
  <p id="aAK">造诸善业者，<a id="a-AL"></a>终则不热恼，</p>
  <p id="aAM">欢喜而造业，<a id="a-AN"></a>安乐受其报！<a id="a-AO"></a>”</p>
  <p id="aAP">时，<a id="a-AQ"></a>彼天子复说偈言：</p>
  <p id="aAR">“久见婆罗门，<a id="a-AS"></a>逮得般涅槃，</p>
  <p id="aAT">一切怖已过，<a id="a-AU"></a>永超世恩爱。<a id="a-AV"></a>”</p>
  <p id="aAW">时，<a id="a-AX"></a>彼天子闻佛所说，<a id="a-AY"></a>欢喜随喜，<a id="a-AZ"></a>稽首佛足，<a id="a-Aa"></a>即没不现。</p>
  <p id="aAb">如是我闻：<a id="a-Ac"></a>一时，<a id="a-Ad"></a>佛住舍卫国祇树给孤独园。</p>
  <p id="aAe">时，<a id="a-Af"></a>有一天子，<a id="a-Ag"></a>容色绝妙，<a id="a-Ah"></a>于后夜时来诣佛所，<a id="a-Ai"></a>稽首佛足，<a id="a-Aj"></a>身诸光明遍照祇树给孤独园。</p>
  <p id="aAk">时，<a id="a-Al"></a>彼天子而说偈言：</p>
  <p id="aAm">“不可常言说，<a id="a-An"></a>亦不一向听，</p>
  <p id="aAo">而得于道迹，<a id="a-Ap"></a>坚固正超度，</p>
  <p id="aAq">思惟善寂灭，<a id="a-Ar"></a>解脫诸魔缚。</p>
  <p id="aAs">能行说之可，<a id="a-At"></a>不行不应说，</p>
  <p id="aAu">不行而说者，<a id="a-Av"></a>智者则知非。</p>
  <p id="aAw">不行己所应，<a id="a-Ax"></a>不作而言作，</p>
  <p id="aAy">是则同贼非，<a id="a-Az"></a>名为不善业。<a id="a-B0"></a>”</p>
  <p id="aB1">尔时，<a id="a-B2"></a>世尊告天子言：<a id="a-B3"></a>“汝今有所嫌责耶？<a id="a-B4"></a>”</p>
  <p id="aB5">天子白佛：<a id="a-B6"></a>“悔过，<a id="a-B7"></a>世尊。<a id="a-B8"></a>悔过，<a id="a-B9"></a>善逝。<a id="a-BA"></a>”</p>
  <p id="aBB">尔时，<a id="a-BC"></a>世尊熙怡微笑。</p>
  <p id="aBD">时，<a id="a-BE"></a>彼天子复说偈言：</p>
  <p id="aBF">“我今悔其过，<a id="a-BG"></a>世尊不纳受，</p>
  <p id="aBH">内怀于恶心，<a id="a-BI"></a>抱怨而不舍。<a id="a-BJ"></a>”</p>
  <p id="aBK">尔时，<a id="a-BL"></a>世尊说偈答言：</p>
  <p id="aBM">“言说悔过辞，<a id="a-BN"></a>内不息其心，</p>
  <p id="aBO">云何得息怨？<a id="a-BP"></a>何名为修善？<a id="a-BQ"></a>”</p>
  <p id="aBR">时，<a id="a-BS"></a>彼天子复说偈言：</p>
  <p id="aBT">“谁不有其过？<a id="a-BU"></a>何人无有罪？</p>
  <p id="aBV">谁复无愚痴？<a id="a-BW"></a>孰能常坚固？<a id="a-BX"></a>”</p>
  <p id="aBY">时，<a id="a-BZ"></a>彼天子复说偈言：</p>
  <p id="aBa">“久见婆罗门，<a id="a-Bb"></a>逮得般涅槃，</p>
  <p id="aBc">一切怖已过，<a id="a-Bd"></a>永超世恩爱。<a id="a-Be"></a>”</p>
  <p id="aBf">时，<a id="a-Bg"></a>彼天子闻佛所说，<a id="a-Bh"></a>欢喜随喜，<a id="a-Bi"></a>稽首佛足，<a id="a-Bj"></a>即没不现。</p>
  <p id="aBk">如是我闻：<a id="a-Bl"></a>一时，<a id="a-Bm"></a>佛住王舍城迦兰陀竹园。</p>
  <p id="aBn">时，<a id="a-Bo"></a>有瞿迦梨比丘，<a id="a-Bp"></a>是提婆达多伴党，<a id="a-Bq"></a>来诣佛所，<a id="a-Br"></a>稽首佛足，<a id="a-Bs"></a>退坐一面。</p>
  <p id="aBt">尔时，<a id="a-Bu"></a>世尊告瞿迦梨比丘：<a id="a-Bv"></a>“瞿迦梨，<a id="a-Bw"></a>汝何故于舍利弗、<a id="a-Bx"></a>目揵连清净梵行所，<a id="a-By"></a>起不清净心？<a id="a-Bz"></a>长夜当得不饶益苦。<a id="a-C0"></a>”</p>
  <p id="aC1">瞿迦梨比丘白佛言：<a id="a-C2"></a>“世尊，<a id="a-C3"></a>我今信世尊语，<a id="a-C4"></a>所说无异，<a id="a-C5"></a>但舍利弗、<a id="a-C6"></a>大目揵连心有恶欲。<a id="a-C7"></a>”如是第二、<a id="a-C8"></a>第三说，<a id="a-C9"></a>瞿迦梨比丘——提婆达多伴党于世尊所再三说中，<a id="a-CA"></a>违反不受，<a id="a-CB"></a>从座起去。<a id="a-CC"></a>去已，<a id="a-CD"></a>其身周遍生诸庖疮，<a id="a-CE"></a>皆如栗，<a id="a-CF"></a>渐渐增长，<a id="a-CG"></a>皆如桃李。</p>
  <p id="aCH">时，<a id="a-CI"></a>瞿迦梨比丘患苦痛，<a id="a-CJ"></a>口说是言：<a id="a-CK"></a>“极烧！<a id="a-CL"></a>极烧！<a id="a-CM"></a>”脓血流出，<a id="a-CN"></a>身坏命终，<a id="a-CO"></a>生大钵昙摩地狱。</p>
  <p id="aCP">时，<a id="a-CQ"></a>有三天子，<a id="a-CR"></a>容色绝妙，<a id="a-CS"></a>于后夜时来诣佛所，<a id="a-CT"></a>稽首佛足，<a id="a-CU"></a>退坐一面。</p>
  <p id="aCV">时，<a id="a-CW"></a>一天子白佛言：<a id="a-CX"></a>“瞿迦梨比丘——提婆达多伴党今已命终。<a id="a-CY"></a>”</p>
  <p id="aCZ">时，<a id="a-Ca"></a>第二天子作是言：<a id="a-Cb"></a>“诸尊当知：<a id="a-Cc"></a>瞿迦梨比丘命终堕地狱中。<a id="a-Cd"></a>”</p>
  <p id="aCe">第三天子即说偈言：</p>
  <p id="aCf">“士夫生世间，<a id="a-Cg"></a>斧在口中生，</p>
  <p id="aCh">还自斩其身，<a id="a-Ci"></a>斯由其恶言。</p>
  <p id="aCj">应毁便称誉，<a id="a-Ck"></a>应誉而便毁，</p>
  <p id="aCl">其罪生于口，<a id="a-Cm"></a>死堕恶道中！</p>
  <p id="aCn">博弈亡失财，<a id="a-Co"></a>是非为大咎，</p>
  <p id="aCp">毁佛及声闻，<a id="a-Cq"></a>是则为大过！<a id="a-Cr"></a>”</p>
  <p id="aCs">彼三天子说是偈已，<a id="a-Ct"></a>即没不现。</p>
  <p id="aCu">尔时，<a id="a-Cv"></a>世尊夜过晨朝，<a id="a-Cw"></a>来入僧中，<a id="a-Cx"></a>于大众前敷座而坐，<a id="a-Cy"></a>告诸比丘：<a id="a-Cz"></a>“昨后夜时，<a id="a-D0"></a>有三天子来诣我所，<a id="a-D1"></a>稽首我足，<a id="a-D2"></a>退坐一面。<a id="a-D3"></a>第一天子语我言：<a id="a-D4"></a>‘世尊，<a id="a-D5"></a>瞿迦梨比丘——提婆达多伴党今已命终。<a id="a-D6"></a>’第二天子语余天子言：<a id="a-D7"></a>‘瞿迦梨比丘命终堕地狱中。<a id="a-D8"></a>’第三天子即说偈言：</p>
  <p id="aD9">“‘士夫生世间，<a id="a-DA"></a>斧在口中生，</p>
  <p id="aDB">还自斩其身，<a id="a-DC"></a>斯由其恶言。</p>
  <p id="aDD">应毁便称誉，<a id="a-DE"></a>应誉而便毁，</p>
  <p id="aDF">其罪口中生，<a id="a-DG"></a>死则堕恶道！<a id="a-DH"></a>’</p>
  <p id="aDI">“说是偈已，<a id="a-DJ"></a>即没不现。<a id="a-DK"></a>诸比丘，<a id="a-DL"></a>汝等欲闻生阿浮陀地狱众生其寿齐限不？<a id="a-DM"></a>”</p>
  <p id="aDN">诸比丘白佛：<a id="a-DO"></a>“今正是时，<a id="a-DP"></a>惟愿世尊为诸大众说阿浮陀地狱众生寿命齐限。<a id="a-DQ"></a>诸比丘闻已，<a id="a-DR"></a>当受奉行。<a id="a-DS"></a>”</p>
  <p id="aDT">佛告比丘：<a id="a-DU"></a>“谛听！<a id="a-DV"></a>善思！<a id="a-DW"></a>当为汝说。<a id="a-DX"></a>譬如拘萨罗国，<a id="a-DY"></a>四斗为一阿罗，<a id="a-DZ"></a>四阿罗为一独笼那，<a id="a-Da"></a>十六独笼那为一阇摩那，<a id="a-Db"></a>十六阇摩那为一摩尼，<a id="a-Dc"></a>二十摩尼为一佉梨，<a id="a-Dd"></a>二十佉梨为一仓，<a id="a-De"></a>满中芥子。<a id="a-Df"></a>若使有人百年百年取一芥子，<a id="a-Dg"></a>如是乃至满仓芥子都尽，<a id="a-Dh"></a>阿浮陀地狱众生寿命犹故不尽。<a id="a-Di"></a>如是二十阿浮陀地狱众生寿等一尼罗浮陀地狱众生寿，<a id="a-Dj"></a>二十尼罗浮陀地狱众生寿等一阿吒吒地狱众生寿，<a id="a-Dk"></a>二十阿吒吒地狱众生寿等一阿波波地狱众生寿，<a id="a-Dl"></a>二十阿波波地狱众生寿等一阿休休地狱众生寿，<a id="a-Dm"></a>二十阿休休地狱众生寿等一优钵罗地狱众生寿，<a id="a-Dn"></a>二十优钵罗地狱众生寿等一钵昙摩地狱众生寿，<a id="a-Do"></a>二十钵昙摩地狱众生寿等一摩诃钵昙摩地狱众生寿。<a id="a-Dp"></a>比丘，<a id="a-Dq"></a>彼瞿迦梨比丘命终堕摩诃钵昙摩地狱中，<a id="a-Dr"></a>以彼于尊者舍利弗、<a id="a-Ds"></a>大目揵连比丘生恶心诽谤故。<a id="a-Dt"></a>是故，<a id="a-Du"></a>诸比丘，<a id="a-Dv"></a>当作是学：<a id="a-Dw"></a>于彼烧焦炷所，<a id="a-Dx"></a>尚不欲毁坏，<a id="a-Dy"></a>况毁坏有识众生？<a id="a-Dz"></a>”佛告诸比丘：<a id="a-E0"></a>“当如是学！<a id="a-E1"></a>”</p>
  <p id="aE2">佛说此经已，<a id="a-E3"></a>诸比丘闻佛所说，<a id="a-E4"></a>欢喜奉行。</p>
  <p id="aE5">如是我闻：<a id="a-E6"></a>一时，<a id="a-E7"></a>佛住舍卫国祇树给孤独园。</p>
  <p id="aE8">时，<a id="a-E9"></a>有天子容色绝妙，<a id="a-EA"></a>于后夜时来诣佛所，<a id="a-EB"></a>稽首佛足，<a id="a-EC"></a>退坐一面，<a id="a-ED"></a>其身光明遍照祇树给孤独园。</p>
  <p id="aEE">时，<a id="a-EF"></a>彼天子说偈问佛：</p>
  <p id="aEG">“退落堕负处，<a id="a-EH"></a>云何而得知？</p>
  <p id="aEI">惟愿世尊说，<a id="a-EJ"></a>云何负处门？<a id="a-EK"></a>”</p>
  <p id="aEL">尔时，<a id="a-EM"></a>世尊说偈答言：</p>
  <p id="aEN">“胜处易得知，<a id="a-EO"></a>负处知亦易，</p>
  <p id="aEP">乐法为胜处，<a id="a-EQ"></a>毁法为负处。</p>
  <p id="aER">爱乐恶知识，<a id="a-ES"></a>不爱善知识，</p>
  <p id="aET">善友生怨结，<a id="a-EU"></a>是名堕负门。</p>
  <p id="aEV">爱乐不善人，<a id="a-EW"></a>善人反憎恶，</p>
  <p id="aEX">欲恶不欲善，<a id="a-EY"></a>是名负处门。</p>
  <p id="aEZ">斗秤以欺人，<a id="a-Ea"></a>是名堕负门。</p>
  <p id="aEb">博弈耽嗜酒，<a id="a-Ec"></a>游轻著女色，</p>
  <p id="aEd">费丧于财物，<a id="a-Ee"></a>是名堕负门。</p>
  <p id="aEf">女人不自守，<a id="a-Eg"></a>舍主随他行；</p>
  <p id="aEh">男子心放荡，<a id="a-Ei"></a>舍妻随外色；</p>
  <p id="aEj">如是为家者，<a id="a-Ek"></a>斯皆堕负门。</p>
  <p id="aEl">老妇得少夫，<a id="a-Em"></a>心常怀嫉妒，</p>
  <p id="aEn">怀嫉卧不安，<a id="a-Eo"></a>是则堕负门；</p>
  <p id="aEp">老夫得少妇，<a id="a-Eq"></a>堕负处亦然。</p>
  <p id="aEr">常乐著睡眠，<a id="a-Es"></a>知识同游戏，</p>
  <p id="aEt">怠惰好瞋恨，<a id="a-Eu"></a>斯皆堕负门。</p>
  <p id="aEv">多财结朋友，<a id="a-Ew"></a>酒食奢不节，</p>
  <p id="aEx">多费丧财物，<a id="a-Ey"></a>斯皆堕负门。</p>
  <p id="aEz">少财多贪爱，<a id="a-F0"></a>生于刹利心，</p>
  <p id="aF1">常求为王者，<a id="a-F2"></a>是则堕负门。</p>
  <p id="aF3">求珠珰璎珞，<a id="a-F4"></a>革屣履伞盖，</p>
  <p id="aF5">庄严自悭惜，<a id="a-F6"></a>是则堕负门。</p>
  <p id="aF7">受他丰美食，<a id="a-F8"></a>自悭惜其财，</p>
  <p id="aF9">食他不反报，<a id="a-FA"></a>是则堕负门。</p>
  <p id="aFB">沙门婆罗门，<a id="a-FC"></a>屈请入其舍，</p>
  <p id="aFD">悭惜不时施，<a id="a-FE"></a>是则堕负门。</p>
  <p id="aFF">沙门婆罗门，<a id="a-FG"></a>次第行乞食，</p>
  <p id="aFH">呵责不欲施，<a id="a-FI"></a>是则堕负门。</p>
  <p id="aFJ">若父母年老，<a id="a-FK"></a>不及时奉养，</p>
  <p id="aFL">有财而不施，<a id="a-FM"></a>是则堕负门。</p>
  <p id="aFN">于父母兄弟，<a id="a-FO"></a>捶打而骂辱，</p>
  <p id="aFP">无有尊卑序，<a id="a-FQ"></a>是则堕负门。</p>
  <p id="aFR">佛及弟子众，<a id="a-FS"></a>在家与出家，</p>
  <p id="aFT">毁訾不恭敬，<a id="a-FU"></a>是则堕负门。</p>
  <p id="aFV">实非阿罗汉，<a id="a-FW"></a>罗汉过自称，</p>
  <p id="aFX">是则世间贼，<a id="a-FY"></a>堕于负处门。</p>
  <p id="aFZ">此世间负处，<a id="a-Fa"></a>我知见故说，</p>
  <p id="aFb">犹如险怖道，<a id="a-Fc"></a>慧者当远避。<a id="a-Fd"></a>”</p>
  <p id="aFe">时，<a id="a-Ff"></a>彼天子复说偈言：</p>
  <p id="aFg">“久见婆罗门，<a id="a-Fh"></a>逮得般涅槃，</p>
  <p id="aFi">一切怖已过，<a id="a-Fj"></a>永超世恩爱。<a id="a-Fk"></a>”</p>
  <p id="aFl">时，<a id="a-Fm"></a>彼天子闻佛所说，<a id="a-Fn"></a>欢喜随喜，<a id="a-Fo"></a>稽首佛足，<a id="a-Fp"></a>即没不现。</p>
  <p id="aFq">如是我闻：<a id="a-Fr"></a>一时，<a id="a-Fs"></a>佛住舍卫国祇树给孤独园。</p>
  <p id="aFt">时，<a id="a-Fu"></a>有一天子，<a id="a-Fv"></a>容色绝妙，<a id="a-Fw"></a>于后夜时来诣佛所，<a id="a-Fx"></a>稽首佛足，<a id="a-Fy"></a>退坐一面，<a id="a-Fz"></a>其身光明遍照祇树给孤独园。</p>
  <p id="aG0">时，<a id="a-G1"></a>彼天子说偈问佛：</p>
  <p id="aG2">“谁屈下随下？<a id="a-G3"></a>谁高举随举？</p>
  <p id="aG4">云何童子戏，<a id="a-G5"></a>如童块相掷？<a id="a-G6"></a>”</p>
  <p id="aG7">尔时，<a id="a-G8"></a>世尊说偈答言：</p>
  <p id="aG9">“爱下则随下，<a id="a-GA"></a>爱举则随举，</p>
  <p id="aGB">爱戏于愚夫，<a id="a-GC"></a>如童块相掷。<a id="a-GD"></a>”</p>
  <p id="aGE">时，<a id="a-GF"></a>彼天子复说偈言：</p>
  <p id="aGG">“久见婆罗门，<a id="a-GH"></a>逮得般涅槃，</p>
  <p id="aGI">一切怖已过，<a id="a-GJ"></a>永超世恩爱。<a id="a-GK"></a>”</p>
  <p id="aGL">时，<a id="a-GM"></a>彼天子闻佛所说，<a id="a-GN"></a>欢喜随喜，<a id="a-GO"></a>稽首佛足，<a id="a-GP"></a>即没不现。</p>
  <p id="aGQ">如是我闻：<a id="a-GR"></a>一时，<a id="a-GS"></a>佛住舍卫国祇树给孤独园。</p>
  <p id="aGT">时，<a id="a-GU"></a>有天子容色绝妙，<a id="a-GV"></a>于后夜时来诣佛所，<a id="a-GW"></a>稽首佛足，<a id="a-GX"></a>退坐一面，<a id="a-GY"></a>其身光明遍照祇树给孤独园。</p>
  <p id="aGZ">时，<a id="a-Ga"></a>彼天子而说偈言：</p>
  <p id="aGb">“决定以遮遮，<a id="a-Gc"></a>意妄想而来，</p>
  <p id="aGd">若人遮一切，<a id="a-Ge"></a>不令其逼迫。<a id="a-Gf"></a>”</p>
  <p id="aGg">尔时，<a id="a-Gh"></a>世尊说偈答言：</p>
  <p id="aGi">“决定以遮遮，<a id="a-Gj"></a>意妄想而来，</p>
  <p id="aGk">不必一切遮，<a id="a-Gl"></a>但遮其恶业，</p>
  <p id="aGm">遮彼彼恶已，<a id="a-Gn"></a>不令其逼迫。<a id="a-Go"></a>”</p>
  <p id="aGp">时，<a id="a-Gq"></a>彼天子复说偈言：</p>
  <p id="aGr">“久见婆罗门，<a id="a-Gs"></a>逮得般涅槃，</p>
  <p id="aGt">一切怖已过，<a id="a-Gu"></a>永超世恩爱。<a id="a-Gv"></a>”</p>
  <p id="aGw">时，<a id="a-Gx"></a>彼天子闻佛所说，<a id="a-Gy"></a>欢喜随喜，<a id="a-Gz"></a>稽首佛足，<a id="a-H0"></a>即没不现。</p>
  <p id="aH1">如是我闻：<a id="a-H2"></a>一时，<a id="a-H3"></a>佛住卫舍国祇树给孤独园。</p>
  <p id="aH4">时，<a id="a-H5"></a>有天子容色绝妙，<a id="a-H6"></a>于后夜时来诣佛所，<a id="a-H7"></a>稽首佛足，<a id="a-H8"></a>退坐一面，<a id="a-H9"></a>其身光明遍照祇树给孤独园。</p>
  <p id="aHA">时，<a id="a-HB"></a>彼天子说偈问佛：</p>
  <p id="aHC">“云何得名称？<a id="a-HD"></a>云何得大财？</p>
  <p id="aHE">云何德流闻？<a id="a-HF"></a>云何得善友？<a id="a-HG"></a>”</p>
  <p id="aHH">尔时，<a id="a-HI"></a>世尊说偈答言：</p>
  <p id="aHJ">“持戒得名称，<a id="a-HK"></a>布施得大财，</p>
  <p id="aHL">真实德流闻，<a id="a-HM"></a>恩惠得善友。<a id="a-HN"></a>”</p>
  <p id="aHO">时，<a id="a-HP"></a>彼天子复说偈言：</p>
  <p id="aHQ">“久见婆罗门，<a id="a-HR"></a>逮得般涅槃，</p>
  <p id="aHS">一切怖已过，<a id="a-HT"></a>永超世恩爱。<a id="a-HU"></a>”</p>
  <p id="aHV">时，<a id="a-HW"></a>彼天子闻佛所说，<a id="a-HX"></a>欢喜随喜，<a id="a-HY"></a>稽首佛足，<a id="a-HZ"></a>即没不现。</p>
  <p id="aHa">如是我闻：<a id="a-Hb"></a>一时，<a id="a-Hc"></a>佛住舍卫国祇树给孤独园。</p>
  <p id="aHd">时，<a id="a-He"></a>有天子容色绝妙，<a id="a-Hf"></a>于后夜时来诣佛所，<a id="a-Hg"></a>稽首佛足，<a id="a-Hh"></a>其身光明遍照祇树给孤独园。</p>
  <p id="aHi">时，<a id="a-Hj"></a>彼天子说偈问佛：</p>
  <p id="aHk">“云何人所作，<a id="a-Hl"></a>智慧以求财？</p>
  <p id="aHm">等摄受于财，<a id="a-Hn"></a>若胜若复劣？<a id="a-Ho"></a>”</p>
  <p id="aHp">尔时，<a id="a-Hq"></a>世尊说偈答言：</p>
  <p id="aHr">“始学功巧业，<a id="a-Hs"></a>方便集财物，</p>
  <p id="aHt">得彼财物已，<a id="a-Hu"></a>当应作四分。</p>
  <p id="aHv">一分自食用，<a id="a-Hw"></a>二分营生业，</p>
  <p id="aHx">余一分藏密，<a id="a-Hy"></a>以拟于贫乏。</p>
  <p id="aHz">营生之业者，<a id="a-I0"></a>田种行商贾，</p>
  <p id="aI1">牧牛羊兴息，<a id="a-I2"></a>邸舍以求利。</p>
  <p id="aI3">造屋舍床卧，<a id="a-I4"></a>六种资生具，</p>
  <p id="aI5">方便修众具，<a id="a-I6"></a>安乐以存世。</p>
  <p id="aI7">如是善修业，<a id="a-I8"></a>黠慧以求财，</p>
  <p id="aI9">财宝随顺生，<a id="a-IA"></a>如众流归海。</p>
  <p id="aIB">如是财饶益，<a id="a-IC"></a>如蜂集众味，</p>
  <p id="aID">昼夜财增长，<a id="a-IE"></a>犹如蚁积堆。</p>
  <p id="aIF">不付老子财，<a id="a-IG"></a>不寄边境民，</p>
  <p id="aIH">不信奸狡人，<a id="a-II"></a>及诸悭吝者。</p>
  <p id="aIJ">亲附成事者，<a id="a-IK"></a>远离不成事，</p>
  <p id="aIL">能成事士夫，<a id="a-IM"></a>犹如火炽然。</p>
  <p id="aIN">善友贵重人，<a id="a-IO"></a>敏密修良者，</p>
  <p id="aIP">同气亲兄弟，<a id="a-IQ"></a>善能相摄受。</p>
  <p id="aIR">居亲眷属中，<a id="a-IS"></a>摽显若牛王，</p>
  <p id="aIT">各随其所应，<a id="a-IU"></a>分财施饮食，</p>
  <p id="aIV">寿尽而命终，<a id="a-IW"></a>当生天受乐！<a id="a-IX"></a>”</p>
  <p id="aIY">时，<a id="a-IZ"></a>彼天子复说偈言：</p>
  <p id="aIa">“久见婆罗门，<a id="a-Ib"></a>逮得般涅槃，</p>
  <p id="aIc">一切怖已过，<a id="a-Id"></a>永超世恩爱。<a id="a-Ie"></a>”</p>
  <p id="aIf">时，<a id="a-Ig"></a>彼天子闻佛所说，<a id="a-Ih"></a>欢喜随喜，<a id="a-Ii"></a>稽首佛足，<a id="a-Ij"></a>即没不现。</p>
  <p id="aIk">如是我闻：<a id="a-Il"></a>一时，<a id="a-Im"></a>佛住舍卫国祇树给孤独园。</p>
  <p id="aIn">尔时，<a id="a-Io"></a>世尊告诸比丘：<a id="a-Ip"></a>“过去世时，<a id="a-Iq"></a>拘萨罗国有弹琴人，<a id="a-Ir"></a>名曰粗牛，<a id="a-Is"></a>于拘萨罗国人间游行，<a id="a-It"></a>止息野中。<a id="a-Iu"></a>时，<a id="a-Iv"></a>有六广大天宫天女，<a id="a-Iw"></a>来至拘萨罗国粗牛弹琴人所，<a id="a-Ix"></a>语粗牛弹琴人言：<a id="a-Iy"></a>‘阿舅，<a id="a-Iz"></a>阿舅，<a id="a-J0"></a>为我弹琴，<a id="a-J1"></a>我当歌舞。<a id="a-J2"></a>’粗牛弹琴者言：<a id="a-J3"></a>‘如是，<a id="a-J4"></a>姊妹，<a id="a-J5"></a>我当为汝弹琴，<a id="a-J6"></a>汝当语我汝是何人？<a id="a-J7"></a>何由生此？<a id="a-J8"></a>’天女答言：<a id="a-J9"></a>‘阿舅，<a id="a-JA"></a>且弹琴，<a id="a-JB"></a>我当歌舞，<a id="a-JC"></a>于歌颂中，<a id="a-JD"></a>自说所以生此因缘。<a id="a-JE"></a>’彼拘萨罗国粗牛弹琴人即便弹琴，<a id="a-JF"></a>彼六天女即便歌舞。</p>
  <p id="aJG">“第一天女说偈歌言：</p>
  <p id="aJH">“‘若男子女人，<a id="a-JI"></a>胜妙衣惠施，</p>
  <p id="aJJ">施衣因缘故，<a id="a-JK"></a>所生得殊胜！</p>
  <p id="aJL">施所爱念物，<a id="a-JM"></a>生天随所欲。</p>
  <p id="aJN">见我居宫殿，<a id="a-JO"></a>乘空而游行，</p>
  <p id="aJP">天身如金聚，<a id="a-JQ"></a>天女百中胜，</p>
  <p id="aJR">观察斯福德，<a id="a-JS"></a>回向中之最！<a id="a-JT"></a>’</p>
  <p id="aJU">“第二天女复说偈言：</p>
  <p id="aJV">“‘若男子女人，<a id="a-JW"></a>胜妙香惠施，</p>
  <p id="aJX">爱念可意施，<a id="a-JY"></a>生天随所欲。</p>
  <p id="aJZ">见我处宫殿，<a id="a-Ja"></a>乘空而游行，</p>
  <p id="aJb">天身若金聚，<a id="a-Jc"></a>天女百中胜，</p>
  <p id="aJd">观察斯福德，<a id="a-Je"></a>回向中之最！<a id="a-Jf"></a>’</p>
  <p id="aJg">“第三天女复说偈言：</p>
  <p id="aJh">“‘若男子女人，<a id="a-Ji"></a>以食而惠施，</p>
  <p id="aJj">可意爱念施，<a id="a-Jk"></a>生天随所欲。</p>
  <p id="aJl">见我居宫殿，<a id="a-Jm"></a>乘虚而游行，</p>
  <p id="aJn">天身如金聚，<a id="a-Jo"></a>天女百中胜，</p>
  <p id="aJp">观察斯福德，<a id="a-Jq"></a>回向中之最！<a id="a-Jr"></a>’</p>
  <p id="aJs">“第四天女复说偈言：</p>
  <p id="aJt">“‘忆念余生时，<a id="a-Ju"></a>曾为人婢使，</p>
  <p id="aJv">不盗不贪嗜，<a id="a-Jw"></a>勤修不懈怠，</p>
  <p id="aJx">量腹自节身，<a id="a-Jy"></a>分餐救贫人。</p>
  <p id="aJz">今见居宫殿，<a id="a-K0"></a>乘虚而游行，</p>
  <p id="aK1">天身如金聚，<a id="a-K2"></a>天女百中胜，</p>
  <p id="aK3">观察斯福德，<a id="a-K4"></a>供养中为最！<a id="a-K5"></a>’</p>
  <p id="aK6">“第五天女复说偈言：</p>
  <p id="aK7">“‘忆念余生时，<a id="a-K8"></a>为人作子妇，</p>
  <p id="aK9">嫜姑性狂暴，<a id="a-KA"></a>常加粗涩言，</p>
  <p id="aKB">执节修妇礼，<a id="a-KC"></a>卑逊而奉顺。</p>
  <p id="aKD">今见处宫殿，<a id="a-KE"></a>乘虚而游行，</p>
  <p id="aKF">天身如金聚，<a id="a-KG"></a>天女百中胜，</p>
  <p id="aKH">观察斯福德，<a id="a-KI"></a>供养中为最！<a id="a-KJ"></a>’</p>
  <p id="aKK">“第六天女复说偈言：</p>
  <p id="aKL">“‘昔曾见行迹，<a id="a-KM"></a>比丘比丘尼，</p>
  <p id="aKN">从其闻正法，<a id="a-KO"></a>一宿受斋戒。</p>
  <p id="aKP">今见处宮殿，<a id="a-KQ"></a>乘虚而游行，</p>
  <p id="aKR">天身如金聚，<a id="a-KS"></a>天女百中胜，</p>
  <p id="aKT">观察斯福德，<a id="a-KU"></a>回向中之最！<a id="a-KV"></a>’</p>
  <p id="aKW">“尔时，<a id="a-KX"></a>拘萨罗国粗牛弹琴人而说偈言：</p>
  <p id="aKY">“‘我今善来此，<a id="a-KZ"></a>拘萨罗林中，</p>
  <p id="aKa">得见此天女，<a id="a-Kb"></a>具足妙天身。</p>
  <p id="aKc">既见又闻说，<a id="a-Kd"></a>当增修善业，</p>
  <p id="aKe">缘今修功德，<a id="a-Kf"></a>亦当生天上！<a id="a-Kg"></a>’</p>
  <p id="aKh">“说是语已，<a id="a-Ki"></a>此诸天女即没不现。<a id="a-Kj"></a>”</p>
  <p id="aKk">佛说此经已，<a id="a-Kl"></a>诸比丘闻佛所说，<a id="a-Km"></a>欢喜奉行。</p>
  <p id="aKn">如是我闻：<a id="a-Ko"></a>一时，<a id="a-Kp"></a>佛住舍卫国祇树给孤独园。</p>
  <p id="aKq">时，<a id="a-Kr"></a>有天子容色绝妙，<a id="a-Ks"></a>于后夜时来诣佛所，<a id="a-Kt"></a>稽首佛足，<a id="a-Ku"></a>退坐一面，<a id="a-Kv"></a>其身光明遍照祇树给孤独园。</p>
  <p id="aKw">时，<a id="a-Kx"></a>彼天子说偈问佛：</p>
  <p id="aKy">“何法起应灭？<a id="a-Kz"></a>何生应防护？</p>
  <p id="aL0">何法应当离？<a id="a-L1"></a>等观何得乐？<a id="a-L2"></a>”</p>
  <p id="aL3">尔时，<a id="a-L4"></a>世尊说偈答言：</p>
  <p id="aL5">“瞋恚起应灭，<a id="a-L6"></a>贪生逆防护，</p>
  <p id="aL7">无明应舍离，<a id="a-L8"></a>等观真谛乐。</p>
  <p id="aL9">欲生诸烦恼，<a id="a-LA"></a>欲为生苦本，</p>
  <p id="aLB">调伏烦恼者，<a id="a-LC"></a>众苦则调伏；</p>
  <p id="aLD">调伏众苦者，<a id="a-LE"></a>烦恼亦调伏。<a id="a-LF"></a>”</p>
  <p id="aLG">时，<a id="a-LH"></a>彼天子复说偈言：</p>
  <p id="aLI">“久见婆罗门，<a id="a-LJ"></a>逮得般涅槃，</p>
  <p id="aLK">一切怖已过，<a id="a-LL"></a>永超世恩爱。<a id="a-LM"></a>”</p>
  <p id="aLN">于是，<a id="a-LO"></a>天子闻佛所说，<a id="a-LP"></a>欢喜随喜，<a id="a-LQ"></a>稽首佛足，<a id="a-LR"></a>即没不现。</p>
  <p id="aLS">如是我闻：<a id="a-LT"></a>一时，<a id="a-LU"></a>佛住舍卫国祇树给孤独园。</p>
  <p id="aLV">时，<a id="a-LW"></a>有天子容色绝妙，<a id="a-LX"></a>于后夜时来诣佛所，<a id="a-LY"></a>稽首佛足，<a id="a-LZ"></a>退坐一面，<a id="a-La"></a>其身光明遍照祇树孤给独园。</p>
  <p id="aLb">时，<a id="a-Lc"></a>彼天子说偈问佛：</p>
  <p id="aLd">“若人行放逸，<a id="a-Le"></a>愚痴离恶慧，</p>
  <p id="aLf">禅思不放逸，<a id="a-Lg"></a>疾得尽诸漏。<a id="a-Lh"></a>”</p>
  <p id="aLi">尔时，<a id="a-Lj"></a>世尊说偈答言：</p>
  <p id="aLk">“非世间众事，<a id="a-Ll"></a>是则之为欲，</p>
  <p id="aLm">心法驰觉想，<a id="a-Ln"></a>是名士夫欲。</p>
  <p id="aLo">世间种种事，<a id="a-Lp"></a>常在于世间，</p>
  <p id="aLq">智慧修禅思，<a id="a-Lr"></a>爱欲永潜伏。</p>
  <p id="aLs">信为士夫伴，<a id="a-Lt"></a>不信则不度，</p>
  <p id="aLu">信增其名称，<a id="a-Lv"></a>命终得生天。</p>
  <p id="aLw">于身虚空想，<a id="a-Lx"></a>名色不坚固，</p>
  <p id="aLy">不著名色者，<a id="a-Lz"></a>远离于积聚。</p>
  <p id="aM0">观此真实义，<a id="a-M1"></a>如解脱哀愍，</p>
  <p id="aM2">由斯智慧故，<a id="a-M3"></a>世称叹供养！</p>
  <p id="aM4">能断众杂相，<a id="a-M5"></a>超绝生死流，</p>
  <p id="aM6">超度诸流已，<a id="a-M7"></a>是名为比丘。<a id="a-M8"></a>”</p>
  <p id="aM9">时，<a id="a-MA"></a>彼天子复说偈言：</p>
  <p id="aMB">“久见婆罗门，<a id="a-MC"></a>逮得般涅槃，</p>
  <p id="aMD">一切怖已过，<a id="a-ME"></a>永超世恩爱。<a id="a-MF"></a>”</p>
  <p id="aMG">于是，<a id="a-MH"></a>天子闻佛所说，<a id="a-MI"></a>欢喜随喜，<a id="a-MJ"></a>稽首佛足，<a id="a-MK"></a>即没不现。</p>
  <p id="aML">如是我闻：<a id="a-MM"></a>一时，<a id="a-MN"></a>佛住舍卫国祇树给孤独园。</p>
  <p id="aMO">时，<a id="a-MP"></a>有天子容色绝妙，<a id="a-MQ"></a>于后夜时来诣佛所，<a id="a-MR"></a>稽首佛足，<a id="a-MS"></a>其身光明遍照祇树给孤独园。</p>
  <p id="aMT">时，<a id="a-MU"></a>彼天子说偈问佛：</p>
  <p id="aMV">“与何人同处？<a id="a-MW"></a>复与谁共事？</p>
  <p id="aMX">知何等人法，<a id="a-MY"></a>名为胜非恶？<a id="a-MZ"></a>”</p>
  <p id="aMa">尔时，<a id="a-Mb"></a>世尊说偈答言：</p>
  <p id="aMc">“与正士同游，<a id="a-Md"></a>正士同其事，</p>
  <p id="aMe">解知正士法，<a id="a-Mf"></a>是则胜非恶。<a id="a-Mg"></a>”</p>
  <p id="aMh">时，<a id="a-Mi"></a>彼天子复说偈言：</p>
  <p id="aMj">“久见婆罗门，<a id="a-Mk"></a>逮得般涅槃，</p>
  <p id="aMl">一切怖已过，<a id="a-Mm"></a>永超世恩爱。<a id="a-Mn"></a>”</p>
  <p id="aMo">时，<a id="a-Mp"></a>彼天子闻佛所说，<a id="a-Mq"></a>欢喜随喜，<a id="a-Mr"></a>稽首佛足，<a id="a-Ms"></a>即没不现。</p>
  <p id="aMt">如是我闻：<a id="a-Mu"></a>一时，<a id="a-Mv"></a>佛住舍卫园祇树给孤独园。</p>
  <p id="aMw">时，<a id="a-Mx"></a>有天子容色绝妙，<a id="a-My"></a>于后夜时来诣佛所，<a id="a-Mz"></a>稽首佛足，<a id="a-N0"></a>退坐一面，<a id="a-N1"></a>其身光明遍照祇树给孤独园。</p>
  <p id="aN2">时，<a id="a-N3"></a>彼天子而说偈言：</p>
  <p id="aN4">“悭吝生于心，<a id="a-N5"></a>不能行布施；</p>
  <p id="aN6">明智求福者，<a id="a-N7"></a>乃能行其惠。<a id="a-N8"></a>”</p>
  <p id="aN9">尔时，<a id="a-NA"></a>世尊说偈答言：</p>
  <p id="aNB">“怖畏不行施，<a id="a-NC"></a>常得不施怖，</p>
  <p id="aND">怖畏于饥渴，<a id="a-NE"></a>悭吝从怖生。</p>
  <p id="aNF">此世及他世，<a id="a-NG"></a>常痴饥渴畏，</p>
  <p id="aNH">死则不随死，<a id="a-NI"></a>独往无资粮。</p>
  <p id="aNJ">少财能施者，<a id="a-NK"></a>多财难亦舍，</p>
  <p id="aNL">难舍而能舍，<a id="a-NM"></a>是则为难施。</p>
  <p id="aNN">无知者不觉，<a id="a-NO"></a>慧者知难知，</p>
  <p id="aNP">以法养妻子，<a id="a-NQ"></a>少财净心施。</p>
  <p id="aNR">百千邪盛会，<a id="a-NS"></a>所获其福利，</p>
  <p id="aNT">比前如法施，<a id="a-NU"></a>十六不及一。</p>
  <p id="aNV">打缚恼众生，<a id="a-NW"></a>所得诸财物，</p>
  <p id="aNX">惠施安国土，<a id="a-NY"></a>是名有罪施。</p>
  <p id="aNZ">方之平等施，<a id="a-Na"></a>称量所不及，</p>
  <p id="aNb">如法不行非，<a id="a-Nc"></a>所得财物施，</p>
  <p id="aNd">难施而行施，<a id="a-Ne"></a>是应贤圣施，</p>
  <p id="aNf">所往常获福，<a id="a-Ng"></a>寿终上生天！<a id="a-Nh"></a>”</p>
  <p id="aNi">时，<a id="a-Nj"></a>彼天子复说偈言：</p>
  <p id="aNk">“久见婆罗门，<a id="a-Nl"></a>逮得般涅槃，</p>
  <p id="aNm">一切怖已过，<a id="a-Nn"></a>永超世恩爱。<a id="a-No"></a>”</p>
  <p id="aNp">时，<a id="a-Nq"></a>彼天子闻佛所说，<a id="a-Nr"></a>欢喜随喜，<a id="a-Ns"></a>稽首佛足，<a id="a-Nt"></a>即没不现。</p>
  <p id="aNu">如是我闻：<a id="a-Nv"></a>一时，<a id="a-Nw"></a>佛住王舍城金婆罗山金婆罗鬼神住处石室中。</p>
  <p id="aNx">尔时，<a id="a-Ny"></a>世尊金枪刺足，<a id="a-Nz"></a>未经几时，<a id="a-O0"></a>起身苦痛；<a id="a-O1"></a>能得舍心，<a id="a-O2"></a>正智正念，<a id="a-O3"></a>堪忍自安，<a id="a-O4"></a>无退减想。</p>
  <p id="aO5">彼有山神天子八人，<a id="a-O6"></a>作是念：<a id="a-O7"></a>“今日世尊住王舍城金婆罗山金婆罗鬼神住处石室中，<a id="a-O8"></a>金枪刺足，<a id="a-O9"></a>起身苦痛而能舍心，<a id="a-OA"></a>正念正智，<a id="a-OB"></a>堪忍自安，<a id="a-OC"></a>无所退减，<a id="a-OD"></a>我等当往面前赞叹。<a id="a-OE"></a>”作是念已，<a id="a-OF"></a>往诣佛所，<a id="a-OG"></a>稽首礼足，<a id="a-OH"></a>退住一面。</p>
  <p id="aOI">第一天神说偈叹言：</p>
  <p id="aOJ">“沙门瞿昙，<a id="a-OK"></a>人中师子，</p>
  <p id="aOL">身遭苦痛，<a id="a-OM"></a>堪忍自安，</p>
  <p id="aON">正智正念，<a id="a-OO"></a>无所退减。<a id="a-OP"></a>”</p>
  <p id="aOQ">第二天子复赞叹言：</p>
  <p id="aOR">“大士之大龙，<a id="a-OS"></a>大士之牛王，</p>
  <p id="aOT">大士夫勇力，<a id="a-OU"></a>大士夫良马，</p>
  <p id="aOV">大士夫上首，<a id="a-OW"></a>大士夫之胜！<a id="a-OX"></a>”</p>
  <p id="aOY">第三天子复赞叹言：</p>
  <p id="aOZ">“此沙门瞿昙，<a id="a-Oa"></a>士夫分陀利！</p>
  <p id="aOb">身生诸苦痛，<a id="a-Oc"></a>而能行舍心；</p>
  <p id="aOd">正智正念住，<a id="a-Oe"></a>堪忍以自安，</p>
  <p id="aOf">而无所退减。<a id="a-Og"></a>”</p>
  <p id="aOh">第四天子复赞叹言：<a id="a-Oi"></a>“若有于沙门瞿昙士夫分陀利所说违反嫌责，<a id="a-Oj"></a>当知斯等长夜当得不饶益苦，<a id="a-Ok"></a>唯除不知真实者。<a id="a-Ol"></a>”</p>
  <p id="aOm">第五天子复说偈言：</p>
  <p id="aOn">“观彼三昧定，<a id="a-Oo"></a>善住于正受，</p>
  <p id="aOp">解脱离诸尘，<a id="a-Oq"></a>不踊亦不没，</p>
  <p id="aOr">其心安隐住，<a id="a-Os"></a>而得心解脱。<a id="a-Ot"></a>”</p>
  <p id="aOu">第六天子复说偈言：</p>
  <p id="aOv">“经历五百岁，<a id="a-Ow"></a>诵婆罗门典，</p>
  <p id="aOx">精勤修苦行，<a id="a-Oy"></a>不解脱离尘，</p>
  <p id="aOz">是则卑下类，<a id="a-P0"></a>不得度彼岸。<a id="a-P1"></a>”</p>
  <p id="aP2">第七天子复说偈言：</p>
  <p id="aP3">“为欲之所迫，<a id="a-P4"></a>持戒之所缚，</p>
  <p id="aP5">勇捍行苦行，<a id="a-P6"></a>经历于百年。</p>
  <p id="aP7">其心不解脱，<a id="a-P8"></a>不离于尘垢，</p>
  <p id="aP9">是则卑下类，<a id="a-PA"></a>不度于彼岸。<a id="a-PB"></a>”</p>
  <p id="aPC">第八天子复说偈言：</p>
  <p id="aPD">“心居骄慢欲，<a id="a-PE"></a>不能自调伏，</p>
  <p id="aPF">不得三昧定，<a id="a-PG"></a>牟尼之正受。</p>
  <p id="aPH">独一居山林，<a id="a-PI"></a>其心常放逸，</p>
  <p id="aPJ">于彼死魔军，<a id="a-PK"></a>不得度彼岸。<a id="a-PL"></a>”</p>
  <p id="aPM">时，<a id="a-PN"></a>彼山神天子八人各各赞叹已，<a id="a-PO"></a>稽首佛足，<a id="a-PP"></a>即没不现。</p>
  <p id="aPQ">如是我闻：<a id="a-PR"></a>一时，<a id="a-PS"></a>佛住舍卫国祇树给孤独园。</p>
  <p id="aPT">时，<a id="a-PU"></a>有天子容色绝妙，<a id="a-PV"></a>于后夜时来诣佛所，<a id="a-PW"></a>稽首佛足，<a id="a-PX"></a>退坐一面，<a id="a-PY"></a>其身光明遍照祇树给孤独园。</p>
  <p id="aPZ">时，<a id="a-Pa"></a>彼天子而说偈言：</p>
  <p id="aPb">“广无过于地，<a id="a-Pc"></a>深无逾于海，</p>
  <p id="aPd">高无过须弥，<a id="a-Pe"></a>大士无毗纽！<a id="a-Pf"></a>”</p>
  <p id="aPg">尔时，<a id="a-Ph"></a>世尊说偈答言：</p>
  <p id="aPi">“广无过于爱，<a id="a-Pj"></a>深无逾于腹，</p>
  <p id="aPk">高莫过骄慢，<a id="a-Pl"></a>大士无胜佛！<a id="a-Pm"></a>”</p>
  <p id="aPn">时，<a id="a-Po"></a>彼天子复说偈言：</p>
  <p id="aPp">“久见婆罗门，<a id="a-Pq"></a>逮得般涅槃，</p>
  <p id="aPr">一切怖已过，<a id="a-Ps"></a>永超世恩爱。<a id="a-Pt"></a>”</p>
  <p id="aPu">于是，<a id="a-Pv"></a>天子闻佛所说，<a id="a-Pw"></a>欢喜随喜，<a id="a-Px"></a>稽首佛足，<a id="a-Py"></a>即没不现。</p>
  <p id="aPz">如是我闻：<a id="a-Q0"></a>一时，<a id="a-Q1"></a>佛住舍卫国祇树给孤独园。</p>
  <p id="aQ2">时，<a id="a-Q3"></a>有天子容色绝妙，<a id="a-Q4"></a>于后夜时来诣佛所，<a id="a-Q5"></a>稽首佛足，<a id="a-Q6"></a>退坐一面，<a id="a-Q7"></a>其身光明遍照祇树给孤独园。</p>
  <p id="aQ8">时，<a id="a-Q9"></a>彼天子说偈问佛：</p>
  <p id="aQA">“何物火不烧？<a id="a-QB"></a>何风不能吹？</p>
  <p id="aQC">火灾坏大地，<a id="a-QD"></a>何物不流散？</p>
  <p id="aQE">恶王及盗贼，<a id="a-QF"></a>强劫人财物，</p>
  <p id="aQG">何男子女人，<a id="a-QH"></a>不为其所夺？</p>
  <p id="aQI">云何珍宝藏，<a id="a-QJ"></a>终竟不亡失？<a id="a-QK"></a>”</p>
  <p id="aQL">尔时，<a id="a-QM"></a>世尊说偈答言：</p>
  <p id="aQN">“福火所不烧，<a id="a-QO"></a>福风不能吹，</p>
  <p id="aQP">水灾坏大地，<a id="a-QQ"></a>福水不流散。</p>
  <p id="aQR">恶王及盗贼，<a id="a-QS"></a>强夺人财宝，</p>
  <p id="aQT">若男子女人，<a id="a-QU"></a>福不被劫夺，</p>
  <p id="aQV">乐报之宝藏，<a id="a-QW"></a>终竟不亡失！<a id="a-QX"></a>”</p>
  <p id="aQY">时，<a id="a-QZ"></a>彼天子复说偈言：</p>
  <p id="aQa">“久见婆罗门，<a id="a-Qb"></a>逮得般涅槃，</p>
  <p id="aQc">一切怖已过，<a id="a-Qd"></a>永超世恩爱。<a id="a-Qe"></a>”</p>
  <p id="aQf">于是，<a id="a-Qg"></a>天子闻佛所说，<a id="a-Qh"></a>欢喜随喜，<a id="a-Qi"></a>即没不现。</p>
  <p id="aQj">如是我闻：<a id="a-Qk"></a>一时，<a id="a-Ql"></a>佛住舍卫国祇树给孤独园。</p>
  <p id="aQm">时，<a id="a-Qn"></a>有天子容色绝妙，<a id="a-Qo"></a>于后夜时来诣佛所，<a id="a-Qp"></a>稽首佛足，<a id="a-Qq"></a>退坐一面，<a id="a-Qr"></a>其身光明遍照祇树给孤独园。</p>
  <p id="aQs">时，<a id="a-Qt"></a>彼天子说偈问佛：</p>
  <p id="aQu">“谁当持资粮？<a id="a-Qv"></a>何物贼不劫？</p>
  <p id="aQw">何人劫而遮？<a id="a-Qx"></a>何人劫不遮？</p>
  <p id="aQy">何人常来诣，<a id="a-Qz"></a>智慧者喜乐？<a id="a-R0"></a>”</p>
  <p id="aR1">尔时，<a id="a-R2"></a>世尊说偈答言：</p>
  <p id="aR3">“信者持资粮，<a id="a-R4"></a>福德劫不夺，</p>
  <p id="aR5">贼劫夺则遮，<a id="a-R6"></a>沙门夺欢喜。</p>
  <p id="aR7">沙门常来诣，<a id="a-R8"></a>智慧者欣乐！<a id="a-R9"></a>”</p>
  <p id="aRA">时，<a id="a-RB"></a>彼天子复说偈言：</p>
  <p id="aRC">“久见婆罗门，<a id="a-RD"></a>逮得般涅槃，</p>
  <p id="aRE">一切怖已过，<a id="a-RF"></a>永超世恩爱。<a id="a-RG"></a>”</p>
  <p id="aRH">于是，<a id="a-RI"></a>天子闻佛所说，<a id="a-RJ"></a>欢喜随喜，<a id="a-RK"></a>稽首佛足，<a id="a-RL"></a>即没不现。</p>
  <p id="aRM">如是我闻：<a id="a-RN"></a>一时，<a id="a-RO"></a>佛住舍卫国祇树给孤独园。</p>
  <p id="aRP">时，<a id="a-RQ"></a>有一天子，<a id="a-RR"></a>容色绝妙，<a id="a-RS"></a>于后夜时来诣佛所，<a id="a-RT"></a>稽首佛足，<a id="a-RU"></a>退坐一面，<a id="a-RV"></a>身诸光明遍照祇树给孤独园。</p>
  <p id="aRW">时，<a id="a-RX"></a>彼天子说偈问佛：</p>
  <p id="aRY">“一切相映障，<a id="a-RZ"></a>知一切世间，</p>
  <p id="aRa">乐安慰一切，<a id="a-Rb"></a>惟愿世尊说，</p>
  <p id="aRc">云何是世间，<a id="a-Rd"></a>最为难得者？<a id="a-Re"></a>”</p>
  <p id="aRf">是时，<a id="a-Rg"></a>世尊说偈答言：</p>
  <p id="aRh">“为主而行忍，<a id="a-Ri"></a>无财而欲施，</p>
  <p id="aRj">遭难而行法，<a id="a-Rk"></a>富贵修远离，</p>
  <p id="aRl">如是四法者，<a id="a-Rm"></a>是则为最难！<a id="a-Rn"></a>”</p>
  <p id="aRo">时，<a id="a-Rp"></a>彼天子复说偈言：</p>
  <p id="aRq">“久见婆罗门，<a id="a-Rr"></a>逮得般涅槃，</p>
  <p id="aRs">一切怖已过，<a id="a-Rt"></a>永超世恩爱。<a id="a-Ru"></a>”</p>
  <p id="aRv">于是，<a id="a-Rw"></a>天子闻佛所说，<a id="a-Rx"></a>欢喜随喜，<a id="a-Ry"></a>稽首佛足，<a id="a-Rz"></a>即没不现。</p>
 </body>
</html>