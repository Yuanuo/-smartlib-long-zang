<!doctype html>
<html id="z3IBUC5YQ" data-ver="1666">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>有年少婆罗门名郁多罗，<a id="a-7"></a>来诣佛所，<a id="a-8"></a>与世尊面相问讯慰劳已，<a id="a-9"></a>退坐一面，<a id="a-A"></a>白佛言：<a id="a-B"></a>“世尊，<a id="a-C"></a>我常如法行乞，<a id="a-D"></a>持用供养父母，<a id="a-E"></a>令得乐离苦。<a id="a-F"></a>世尊，<a id="a-G"></a>我作如是，<a id="a-H"></a>为多福不？<a id="a-I"></a>”</p>
  <p id="aJ">佛告郁多罗：<a id="a-K"></a>“实有多福。<a id="a-L"></a>所以者何？<a id="a-M"></a>若有如法乞求，<a id="a-N"></a>供养父母，<a id="a-O"></a>令其安乐，<a id="a-P"></a>除苦恼者，<a id="a-Q"></a>实有大福。<a id="a-R"></a>”</p>
  <p id="aS">尔时，<a id="a-T"></a>世尊即说偈言：</p>
  <p id="aU">“如法于父母，<a id="a-V"></a>恭敬修供养，</p>
  <p id="aW">现世名称流，<a id="a-X"></a>命终生天上。<a id="a-Y"></a>”</p>
  <p id="aZ">佛说此经已，<a id="a-a"></a>年少郁多罗欢喜随喜，<a id="a-b"></a>作礼而去。</p>
  <p id="ac">如是我闻：<a id="a-d"></a>一时，<a id="a-e"></a>佛住舍卫国祇树给孤独园。</p>
  <p id="af">时，<a id="a-g"></a>有年少婆罗门名优波迦，<a id="a-h"></a>来诣佛所，<a id="a-i"></a>与世尊面相问讯慰劳已，<a id="a-j"></a>退坐一面，<a id="a-k"></a>白佛言：<a id="a-l"></a>“瞿昙，<a id="a-m"></a>诸婆罗门常称叹邪盛大会，<a id="a-n"></a>沙门瞿昙亦复称叹邪盛大会不？<a id="a-o"></a>”</p>
  <p id="ap">佛告优波迦：<a id="a-q"></a>“我不一向称叹，<a id="a-r"></a>或有邪盛大会可称叹，<a id="a-s"></a>或有邪盛大会不可称叹。<a id="a-t"></a>”</p>
  <p id="au">优波迦白佛：<a id="a-v"></a>“何等邪盛大会可称叹？<a id="a-w"></a>何等邪盛大会不可称叹？<a id="a-x"></a>”</p>
  <p id="ay">佛告优波迦：<a id="a-z"></a>“若邪盛大会系群少特牛、<a id="a-10"></a>水特、<a id="a-11"></a>水牸，<a id="a-12"></a>及诸羊犊小小众生悉皆伤杀，<a id="a-13"></a>逼迫苦切，<a id="a-14"></a>仆使作人，<a id="a-15"></a>鞭笞恐怛，<a id="a-16"></a>悲泣号呼，<a id="a-17"></a>不喜不乐，<a id="a-18"></a>众苦作役，<a id="a-19"></a>如是等邪盛大会，<a id="a-1A"></a>我不称叹，<a id="a-1B"></a>以造大难故。<a id="a-1C"></a>若复大会不系缚群牛，<a id="a-1D"></a>乃至不令众生辛苦作役者，<a id="a-1E"></a>如是邪盛大会，<a id="a-1F"></a>我所称叹，<a id="a-1G"></a>以不造大难故。<a id="a-1H"></a>”</p>
  <p id="a1I">尔时，<a id="a-1J"></a>世尊即说偈言：</p>
  <p id="a1K">“马祀等大会，<a id="a-1L"></a>造诸大难事，</p>
  <p id="a1M">如是等邪盛，<a id="a-1N"></a>大仙不称叹。</p>
  <p id="a1O">系缚诸众生，<a id="a-1P"></a>杀害微细虫，</p>
  <p id="a1Q">是非为正会，<a id="a-1R"></a>大仙不随顺。</p>
  <p id="a1S">若不害众生，<a id="a-1T"></a>造作众难者，</p>
  <p id="a1U">是等名正会，<a id="a-1V"></a>大仙随称叹！</p>
  <p id="a1W">惠施修供养，<a id="a-1X"></a>为应法邪盛，</p>
  <p id="a1Y">施者清净心，<a id="a-1Z"></a>梵行良福田。</p>
  <p id="a1a">如是大会者，<a id="a-1b"></a>是则罗汉会，</p>
  <p id="a1c">是会得大果，<a id="a-1d"></a>诸天皆欢喜。</p>
  <p id="a1e">自行恭敬请，<a id="a-1f"></a>自手而施与，</p>
  <p id="a1g">彼我悉清净，<a id="a-1h"></a>是施得大果！</p>
  <p id="a1i">慧者如是施，<a id="a-1j"></a>信心应解脱，</p>
  <p id="a1k">无罪乐世间，<a id="a-1l"></a>智者往生彼。<a id="a-1m"></a>”</p>
  <p id="a1n">佛说此经已，<a id="a-1o"></a>优波迦婆罗门闻佛所说，<a id="a-1p"></a>欢喜随喜，<a id="a-1q"></a>作礼而去。</p>
  <p id="a1r">如是我闻：<a id="a-1s"></a>一时，<a id="a-1t"></a>佛住舍卫国祇树给孤独园，<a id="a-1u"></a>广说如上。<a id="a-1v"></a>差别者，<a id="a-1w"></a>谓随说异偈言：</p>
  <p id="a1x">“无为无诸难，<a id="a-1y"></a>邪盛时清净，</p>
  <p id="a1z">如法随顺行，<a id="a-20"></a>摄护诸梵行。</p>
  <p id="a21">馨香归世界，<a id="a-22"></a>超过诸凡鄙，</p>
  <p id="a23">佛于邪盛善，<a id="a-24"></a>称叹此邪盛。</p>
  <p id="a25">惠施修供养，<a id="a-26"></a>邪盛随所应，</p>
  <p id="a27">净信平等施，<a id="a-28"></a>梵行良福田。</p>
  <p id="a29">彼作如是施，<a id="a-2A"></a>是施罗汉田，</p>
  <p id="a2B">如是广大施，<a id="a-2C"></a>诸天所称叹！</p>
  <p id="a2D">自行恭敬请，<a id="a-2E"></a>自手而供养，</p>
  <p id="a2F">等摄自他故，<a id="a-2G"></a>邪盛得大果。</p>
  <p id="a2H">慧者如是施，<a id="a-2I"></a>净信心解脱，</p>
  <p id="a2J">于无罪世界，<a id="a-2K"></a>智者往生彼。<a id="a-2L"></a>”</p>
  <p id="a2M">佛说此经已，<a id="a-2N"></a>优波迦婆罗门闻佛所说，<a id="a-2O"></a>欢喜作礼而去。</p>
  <p id="a2P">如是我闻：<a id="a-2Q"></a>一时，<a id="a-2R"></a>佛住舍卫国祇树给孤独园。</p>
  <p id="a2S">时，<a id="a-2T"></a>有年少婆罗门名郁阇迦，<a id="a-2U"></a>来诣佛所，<a id="a-2V"></a>稽首佛足，<a id="a-2W"></a>退坐一面，<a id="a-2X"></a>白佛言：<a id="a-2Y"></a>“世尊，<a id="a-2Z"></a>俗人在家当行几法，<a id="a-2a"></a>得现法安及现法乐？<a id="a-2b"></a>”</p>
  <p id="a2c">佛告婆罗门：<a id="a-2d"></a>“有四法，<a id="a-2e"></a>俗人在家得现法安、<a id="a-2f"></a>现法乐。<a id="a-2g"></a>何等为四？<a id="a-2h"></a>谓方便具足、<a id="a-2i"></a>守护具足、<a id="a-2j"></a>善知识具足、<a id="a-2k"></a>正命具足。</p>
  <p id="a2l">“何等为方便具足？<a id="a-2m"></a>谓善男子种种工巧业处以自营生，<a id="a-2n"></a>谓种田、<a id="a-2o"></a>商贾，<a id="a-2p"></a>或以王事，<a id="a-2q"></a>或以书疏算画，<a id="a-2r"></a>于彼彼工巧业处精勤修行，<a id="a-2s"></a>是名方便具足。</p>
  <p id="a2t">“何等为守护具足？<a id="a-2u"></a>谓善男子所有钱谷，<a id="a-2v"></a>方便所得，<a id="a-2w"></a>自手执作，<a id="a-2x"></a>如法而得，<a id="a-2y"></a>能极守护，<a id="a-2z"></a>不令王、<a id="a-30"></a>贼、<a id="a-31"></a>水、<a id="a-32"></a>火劫夺漂没令失，<a id="a-33"></a>不善守护者亡失，<a id="a-34"></a>不爱念者辄取，<a id="a-35"></a>及诸灾患所坏，<a id="a-36"></a>是名善男子善守护。</p>
  <p id="a37">“何等为善知识具足？<a id="a-38"></a>若有善男子不落度、<a id="a-39"></a>不放逸、<a id="a-3A"></a>不虚妄、<a id="a-3B"></a>不凶险，<a id="a-3C"></a>如是知识能善安慰，<a id="a-3D"></a>未生忧苦能令不生，<a id="a-3E"></a>已生忧苦能令开觉，<a id="a-3F"></a>未生喜乐能令速生，<a id="a-3G"></a>已生喜乐护令不失，<a id="a-3H"></a>是名善男子善知识具足。</p>
  <p id="a3I">“云何为正命具足？<a id="a-3J"></a>谓善男子所有钱财出内称量，<a id="a-3K"></a>周圆掌护，<a id="a-3L"></a>不令多入少出也、<a id="a-3M"></a>多出少入也。<a id="a-3N"></a>如执秤者，<a id="a-3O"></a>少则增之，<a id="a-3P"></a>多则减之，<a id="a-3Q"></a>知平而舍；<a id="a-3R"></a>如是，<a id="a-3S"></a>善男子称量财物，<a id="a-3T"></a>等入等出，<a id="a-3U"></a>莫令入多出少，<a id="a-3V"></a>出多入少。<a id="a-3W"></a>若善男子无有钱财而广散用，<a id="a-3X"></a>以此生活，<a id="a-3Y"></a>人皆名为优昙钵果，<a id="a-3Z"></a>无有种子，<a id="a-3a"></a>愚痴贪欲，<a id="a-3b"></a>不顾其后。<a id="a-3c"></a>或有善男子财物丰多，<a id="a-3d"></a>不能食用，<a id="a-3e"></a>傍人皆言是愚痴人如饿死狗。<a id="a-3f"></a>是故，<a id="a-3g"></a>善男子所有钱财能自称量，<a id="a-3h"></a>等入等出，<a id="a-3i"></a>是名正命具足。</p>
  <p id="a3j">“如是，<a id="a-3k"></a>婆罗门，<a id="a-3l"></a>四法成就，<a id="a-3m"></a>现法安、<a id="a-3n"></a>现法乐。<a id="a-3o"></a>”</p>
  <p id="a3p">婆罗门白佛言：<a id="a-3q"></a>“世尊，<a id="a-3r"></a>在家之人有几法，<a id="a-3s"></a>能令后世安、<a id="a-3t"></a>后世乐？<a id="a-3u"></a>”</p>
  <p id="a3v">佛告婆罗门：<a id="a-3w"></a>“在家之人有四法，<a id="a-3x"></a>能令后世安、<a id="a-3y"></a>后世乐。<a id="a-3z"></a>何等为四？<a id="a-40"></a>谓信具足、<a id="a-41"></a>戒具足、<a id="a-42"></a>施具足、<a id="a-43"></a>慧具足。</p>
  <p id="a44">“何等为信具足？<a id="a-45"></a>谓善男子于如来所，<a id="a-46"></a>得信敬心，<a id="a-47"></a>建立信本，<a id="a-48"></a>非诸天、<a id="a-49"></a>魔、<a id="a-4A"></a>梵及余世人同法所坏，<a id="a-4B"></a>是名善男子信具足。</p>
  <p id="a4C">“何等戒具足？<a id="a-4D"></a>谓善男子不杀生、<a id="a-4E"></a>不偷盗、<a id="a-4F"></a>不邪淫、<a id="a-4G"></a>不妄语、<a id="a-4H"></a>不饮酒，<a id="a-4I"></a>是名戒具足。</p>
  <p id="a4J">“云何施具足？<a id="a-4K"></a>谓善男子离悭垢心，<a id="a-4L"></a>在于居家，<a id="a-4M"></a>行解脱施，<a id="a-4N"></a>常自手与，<a id="a-4O"></a>乐修行舍，<a id="a-4P"></a>等心行施，<a id="a-4Q"></a>是名善男子施具足。</p>
  <p id="a4R">“云何为慧具足？<a id="a-4S"></a>谓善男子苦圣谛如实知，<a id="a-4T"></a>习、<a id="a-4U"></a>灭、<a id="a-4V"></a>道圣谛如实知，<a id="a-4W"></a>是名善男子慧具足。</p>
  <p id="a4X">“若善男子在家行此四法者，<a id="a-4Y"></a>能得后世安、<a id="a-4Z"></a>后世乐。<a id="a-4a"></a>”</p>
  <p id="a4b">尔时，<a id="a-4c"></a>世尊复说偈言：</p>
  <p id="a4d">“方便建诸业，<a id="a-4e"></a>积集能守护，</p>
  <p id="a4f">知识善男子，<a id="a-4g"></a>正命以自活。</p>
  <p id="a4h">净信戒具足，<a id="a-4i"></a>惠施离悭垢，</p>
  <p id="a4j">净除于迷道，<a id="a-4k"></a>得后世安乐！</p>
  <p id="a4l">若处于居家，<a id="a-4m"></a>成就于八法，</p>
  <p id="a4n">审谛尊所说，<a id="a-4o"></a>等正觉所知，</p>
  <p id="a4p">现法得安隐，<a id="a-4q"></a>现法喜乐住，</p>
  <p id="a4r">后世喜乐住。<a id="a-4s"></a>”</p>
  <p id="a4t">佛说此经已，<a id="a-4u"></a>郁阇迦闻佛所说，<a id="a-4v"></a>欢喜随喜，<a id="a-4w"></a>作礼而去。</p>
  <p id="a4x">如是我闻：<a id="a-4y"></a>一时，<a id="a-4z"></a>佛在拘萨罗人间游行，<a id="a-50"></a>至舍卫国祇树给孤独园。</p>
  <p id="a51">尔时，<a id="a-52"></a>舍卫国有憍慢婆罗门止住，<a id="a-53"></a>父母种姓俱净，<a id="a-54"></a>无瑕点能说者，<a id="a-55"></a>七世相承悉皆清净；<a id="a-56"></a>为婆罗门师，<a id="a-57"></a>言论通达，<a id="a-58"></a>诸论记典悉了万名，<a id="a-59"></a>解法优劣，<a id="a-5A"></a>分別诸字，<a id="a-5B"></a>悉知万事久远本末因缘，<a id="a-5C"></a>句句记说；<a id="a-5D"></a>容貌端正。<a id="a-5E"></a>或生志高、<a id="a-5F"></a>族姓志高、<a id="a-5G"></a>容色志高、<a id="a-5H"></a>聪明志高、<a id="a-5I"></a>财富志高，<a id="a-5J"></a>不敬父母、<a id="a-5K"></a>诸尊、<a id="a-5L"></a>师长。<a id="a-5M"></a>闻沙门瞿昙在拘萨罗国人间游行，<a id="a-5N"></a>至舍卫国祇树给孤独园，<a id="a-5O"></a>闻已，<a id="a-5P"></a>作是念：<a id="a-5Q"></a>“我当往彼沙门瞿昙所。<a id="a-5R"></a>若有所说，<a id="a-5S"></a>我当共论；<a id="a-5T"></a>无所说者，<a id="a-5U"></a>默然而还。<a id="a-5V"></a>”</p>
  <p id="a5W">时，<a id="a-5X"></a>憍慢婆罗门乘白马车，<a id="a-5Y"></a>诸年少婆罗门前后导从，<a id="a-5Z"></a>持金柄伞盖，<a id="a-5a"></a>手执金瓶，<a id="a-5b"></a>往见世尊；<a id="a-5c"></a>至于园门，<a id="a-5d"></a>下车步进。</p>
  <p id="a5e">尔时，<a id="a-5f"></a>世尊与诸大众围绕说法，<a id="a-5g"></a>不时顾念憍慢婆罗门。</p>
  <p id="a5h">时，<a id="a-5i"></a>憍慢婆罗门作是念：<a id="a-5j"></a>“沙门瞿昙不顾念我，<a id="a-5k"></a>且当还去。<a id="a-5l"></a>”</p>
  <p id="a5m">尔时，<a id="a-5n"></a>世尊知憍慢婆罗门心念而说偈言：</p>
  <p id="a5o">“憍慢既来此，<a id="a-5p"></a>不善更增慢，</p>
  <p id="a5q">向以义故来，<a id="a-5r"></a>应转增其义。<a id="a-5s"></a>”</p>
  <p id="a5t">时，<a id="a-5u"></a>憍慢婆罗门作是念：<a id="a-5v"></a>“沙门瞿昙已知我心。<a id="a-5w"></a>”欲修敬礼。</p>
  <p id="a5x">尔时，<a id="a-5y"></a>世尊告憍慢婆罗门：<a id="a-5z"></a>“止！<a id="a-60"></a>止！<a id="a-61"></a>不须作礼，<a id="a-62"></a>心净已足。<a id="a-63"></a>”</p>
  <p id="a64">时，<a id="a-65"></a>诸大众咸各高声唱言：<a id="a-66"></a>“奇哉！<a id="a-67"></a>世尊，<a id="a-68"></a>大德大力。<a id="a-69"></a>今此憍慢婆罗门恃生憍慢、<a id="a-6A"></a>族姓骄慢、<a id="a-6B"></a>容色骄慢、<a id="a-6C"></a>聪明骄慢、<a id="a-6D"></a>财富骄慢，<a id="a-6E"></a>不敬父母、<a id="a-6F"></a>诸尊、<a id="a-6G"></a>师长，<a id="a-6H"></a>今于沙门瞿昙所谦卑下下，<a id="a-6I"></a>欲接足礼。<a id="a-6J"></a>”</p>
  <p id="a6K">时，<a id="a-6L"></a>憍慢婆罗门于大众前唱令静默，<a id="a-6M"></a>而说偈言：</p>
  <p id="a6N">“云何不起慢？<a id="a-6O"></a>云何起恭敬？</p>
  <p id="a6P">云何善慰谕？<a id="a-6Q"></a>云何善供养？<a id="a-6R"></a>”</p>
  <p id="a6S">尔时，<a id="a-6T"></a>世尊说偈答言：</p>
  <p id="a6U">“父母及长兄，<a id="a-6V"></a>和尚诸师长，</p>
  <p id="a6W">及诸尊重者，<a id="a-6X"></a>所不应生慢。</p>
  <p id="a6Y">应当善恭敬，<a id="a-6Z"></a>谦下而问讯，</p>
  <p id="a6a">尽心而奉事，<a id="a-6b"></a>兼设诸供养。</p>
  <p id="a6c">离贪恚痴心，<a id="a-6d"></a>漏尽阿罗汉，</p>
  <p id="a6e">正智善解脱，<a id="a-6f"></a>伏诸骄慢心，</p>
  <p id="a6g">于此贤圣等，<a id="a-6h"></a>合掌稽首礼！<a id="a-6i"></a>”</p>
  <p id="a6j">尔时，<a id="a-6k"></a>世尊为憍慢婆罗门种种说法，<a id="a-6l"></a>示教照喜。<a id="a-6m"></a>如佛世尊次第说法，<a id="a-6n"></a>说布施、<a id="a-6o"></a>持戒、<a id="a-6p"></a>生天功德，<a id="a-6q"></a>爱、<a id="a-6r"></a>欲、<a id="a-6s"></a>味、<a id="a-6t"></a>患，<a id="a-6u"></a>烦恼清净，<a id="a-6v"></a>出要、<a id="a-6w"></a>远离诸清净分，<a id="a-6x"></a>如是广说。<a id="a-6y"></a>如白净衣无诸黑恶，<a id="a-6z"></a>速受染色；<a id="a-70"></a>憍慢婆罗门即于座上解四圣谛苦集灭道，<a id="a-71"></a>得无间等。</p>
  <p id="a72">时，<a id="a-73"></a>憍慢婆罗门见法、<a id="a-74"></a>得法、<a id="a-75"></a>知法、<a id="a-76"></a>入法，<a id="a-77"></a>度诸疑惑，<a id="a-78"></a>不由他度，<a id="a-79"></a>于正法中得无所畏；<a id="a-7A"></a>即从座起，<a id="a-7B"></a>整衣服，<a id="a-7C"></a>为佛作礼，<a id="a-7D"></a>合掌白佛：<a id="a-7E"></a>“我今可得于正法中出家、<a id="a-7F"></a>受具足不？<a id="a-7G"></a>”</p>
  <p id="a7H">佛告憍慢婆罗门：<a id="a-7I"></a>“汝今可得于正法中出家、<a id="a-7J"></a>受具足。<a id="a-7K"></a>”</p>
  <p id="a7L">彼即出家，<a id="a-7M"></a>独静思惟，<a id="a-7N"></a>所以善男子剃除须发，<a id="a-7O"></a>著袈裟衣，<a id="a-7P"></a>正信、<a id="a-7Q"></a>非家、<a id="a-7R"></a>出家学道，<a id="a-7S"></a>得阿罗汉，<a id="a-7T"></a>心善解脱。</p>
  <p id="a7U">如是我闻：<a id="a-7V"></a>一时，<a id="a-7W"></a>佛在拘萨罗人间游行，<a id="a-7X"></a>至舍卫国祇树给孤独园。</p>
  <p id="a7Y">时，<a id="a-7Z"></a>有长身婆罗门，<a id="a-7a"></a>作如是邪盛大会：<a id="a-7b"></a>以七百特牛行列系柱，<a id="a-7c"></a>特、<a id="a-7d"></a>牸、<a id="a-7e"></a>水牛及诸羊犊、<a id="a-7f"></a>种种小虫悉皆系缚，<a id="a-7g"></a>办诸饮食、<a id="a-7h"></a>广行布施，<a id="a-7i"></a>种种外道从诸国国皆悉来集邪盛会所。</p>
  <p id="a7j">时，<a id="a-7k"></a>长身婆罗门闻沙门瞿昙从拘萨罗人间游行，<a id="a-7l"></a>至舍卫国祇树给孤独园，<a id="a-7m"></a>作是念：<a id="a-7n"></a>“我今办邪盛大会，<a id="a-7o"></a>所以七百特牛行列系柱，<a id="a-7p"></a>乃至小小诸虫皆悉系缚。<a id="a-7q"></a>为邪盛大会故，<a id="a-7r"></a>种种异道从诸国国来至会所。<a id="a-7s"></a>我今当往沙门瞿昙所问邪盛法，<a id="a-7t"></a>莫令我作邪盛大会分数中有所短少。<a id="a-7u"></a>”作是念已，<a id="a-7v"></a>乘白马车，<a id="a-7w"></a>诸年少婆罗门前后导从，<a id="a-7x"></a>持金柄伞盖，<a id="a-7y"></a>执金澡瓶，<a id="a-7z"></a>出舍卫城，<a id="a-80"></a>诣世尊所，<a id="a-81"></a>恭敬承事；<a id="a-82"></a>至精舍门，<a id="a-83"></a>下车步进，<a id="a-84"></a>至于佛前，<a id="a-85"></a>面相问讯慰劳已，<a id="a-86"></a>退坐一面，<a id="a-87"></a>白佛言：<a id="a-88"></a>“瞿昙，<a id="a-89"></a>我今欲作邪盛大会，<a id="a-8A"></a>以七百特牛行列系柱，<a id="a-8B"></a>乃至小小诸虫皆悉系缚。<a id="a-8C"></a>为邪盛大会故，<a id="a-8D"></a>种种异道从诸国国皆悉来至邪盛会所。<a id="a-8E"></a>又闻瞿昙从拘萨罗人间游行，<a id="a-8F"></a>至舍卫国祇树给孤独园，<a id="a-8G"></a>我今故来请问瞿昙邪盛大会法诸物分数，<a id="a-8H"></a>莫令我所作邪盛大会诸分数之中有所短少。<a id="a-8I"></a>”</p>
  <p id="a8J">佛告婆罗门：<a id="a-8K"></a>“或有一邪盛大会主行施作福而生于罪，<a id="a-8L"></a>为三刀剑之所刻削，<a id="a-8M"></a>得不善果报。<a id="a-8N"></a>何等三？<a id="a-8O"></a>谓身刀剑、<a id="a-8P"></a>口刀剑、<a id="a-8Q"></a>意刀剑。</p>
  <p id="a8R">“何等为意刀剑生诸苦报？<a id="a-8S"></a>如一会主造作大会，<a id="a-8T"></a>作是思惟：<a id="a-8U"></a>‘我作邪盛大会，<a id="a-8V"></a>当杀尔所少壮特牛，<a id="a-8W"></a>尔所水特、<a id="a-8X"></a>水牸，<a id="a-8Y"></a>尔所羊犊及种种诸虫。<a id="a-8Z"></a>’是名意刀剑生诸苦报。<a id="a-8a"></a>如是施主虽念作种种布施、<a id="a-8b"></a>种种供养，<a id="a-8c"></a>实生于罪！</p>
  <p id="a8d">“云何为口刀剑生诸苦报？<a id="a-8e"></a>有一会主造作大会，<a id="a-8f"></a>作如是教：<a id="a-8g"></a>‘我今作邪盛大会，<a id="a-8h"></a>汝等当杀尔所少壮特牛，<a id="a-8i"></a>乃至杀害尔所微细虫。<a id="a-8j"></a>’是名口刀剑生诸苦报。<a id="a-8k"></a>大会主虽作是布施、<a id="a-8l"></a>供养，<a id="a-8m"></a>实生于罪！</p>
  <p id="a8n">“云何为身刀剑生诸苦报？<a id="a-8o"></a>谓有一大会主造作大会，<a id="a-8p"></a>自手伤杀尔所特牛，<a id="a-8q"></a>乃至杀害种种细虫，<a id="a-8r"></a>是名身刀剑生诸苦报。<a id="a-8s"></a>彼大会主虽作是念种种布施、<a id="a-8t"></a>种种供养，<a id="a-8u"></a>实生于罪！</p>
  <p id="a8v">“然婆罗门当勤供养三火，<a id="a-8w"></a>随时恭敬，<a id="a-8x"></a>礼拜奉事，<a id="a-8y"></a>施其安乐。<a id="a-8z"></a>何等为三？<a id="a-90"></a>一者、<a id="a-91"></a>根本，<a id="a-92"></a>二者、<a id="a-93"></a>居家，<a id="a-94"></a>三者、<a id="a-95"></a>福田。</p>
  <p id="a96">“何者为根本火，<a id="a-97"></a>随时恭敬，<a id="a-98"></a>奉事供养，<a id="a-99"></a>施其安乐？<a id="a-9A"></a>谓善男子方便得财，<a id="a-9B"></a>手足勤苦，<a id="a-9C"></a>如法所得，<a id="a-9D"></a>供养父母，<a id="a-9E"></a>令得安乐，<a id="a-9F"></a>是名根本火。<a id="a-9G"></a>何故名为根本？<a id="a-9H"></a>若善男子从彼而生，<a id="a-9I"></a>所谓父母，<a id="a-9J"></a>故名根本。<a id="a-9K"></a>善男子以崇本故，<a id="a-9L"></a>随时恭敬，<a id="a-9M"></a>奉事供养，<a id="a-9N"></a>施以安乐。</p>
  <p id="a9O">“何等为居家火，<a id="a-9P"></a>善男子随时育养，<a id="a-9Q"></a>施以安乐？<a id="a-9R"></a>谓善男子方便得财，<a id="a-9S"></a>手足勤苦，<a id="a-9T"></a>如法所得，<a id="a-9U"></a>供给妻子、<a id="a-9V"></a>宗亲、<a id="a-9W"></a>眷属、<a id="a-9X"></a>仆使、<a id="a-9Y"></a>佣客，<a id="a-9Z"></a>随时给与，<a id="a-9a"></a>恭敬施安，<a id="a-9b"></a>是名家火。<a id="a-9c"></a>何故名家？<a id="a-9d"></a>其善男子处于居家，<a id="a-9e"></a>乐则同乐，<a id="a-9f"></a>苦则同苦，<a id="a-9g"></a>在所为作皆相顺从，<a id="a-9h"></a>故名为家。<a id="a-9i"></a>是故善男子随时供给，<a id="a-9j"></a>施与安乐。</p>
  <p id="a9k">“何等名福田火，<a id="a-9l"></a>善男子随时恭敬，<a id="a-9m"></a>尊重供养，<a id="a-9n"></a>施其安乐？<a id="a-9o"></a>谓善男子方便得财，<a id="a-9p"></a>手足勤劳，<a id="a-9q"></a>如法所得，<a id="a-9r"></a>奉事供养诸沙门、<a id="a-9s"></a>婆罗门——善能调伏贪、<a id="a-9t"></a>恚、<a id="a-9u"></a>痴者，<a id="a-9v"></a>如是等沙门、<a id="a-9w"></a>婆罗门，<a id="a-9x"></a>建立福田，<a id="a-9y"></a>祟向增进，<a id="a-9z"></a>乐分乐报，<a id="a-A0"></a>未来生天，<a id="a-A1"></a>是名福田火。<a id="a-A2"></a>何故名田？<a id="a-A3"></a>为世福田，<a id="a-A4"></a>谓为应供，<a id="a-A5"></a>是故名田。<a id="a-A6"></a>是善男子随时恭敬，<a id="a-A7"></a>奉事供养，<a id="a-A8"></a>施其安乐。<a id="a-A9"></a>”</p>
  <p id="aAA">尔时，<a id="a-AB"></a>世尊复说偈言：</p>
  <p id="aAC">“根本及居家，<a id="a-AD"></a>应供福田火，</p>
  <p id="aAE">是火增供养，<a id="a-AF"></a>充足安隐乐。</p>
  <p id="aAG">无罪乐世间，<a id="a-AH"></a>慧者往生彼，</p>
  <p id="aAI">如法财复会，<a id="a-AJ"></a>供养所应养，</p>
  <p id="aAK">供养应养故，<a id="a-AL"></a>生天得名称。</p>
  <p id="aAM">“然，<a id="a-AN"></a>婆罗门，<a id="a-AO"></a>今善男子先所供养三火应断令灭。<a id="a-AP"></a>何等为三？<a id="a-AQ"></a>谓贪欲火、<a id="a-AR"></a>瞋恚火、<a id="a-AS"></a>愚痴火。<a id="a-AT"></a>所以者何？<a id="a-AU"></a>若贪火不断不灭者，<a id="a-AV"></a>自害害他，<a id="a-AW"></a>自他俱害，<a id="a-AX"></a>现法得罪，<a id="a-AY"></a>后世得罪，<a id="a-AZ"></a>现法后世得罪，<a id="a-Aa"></a>缘彼而生心法忧苦；<a id="a-Ab"></a>恚火、<a id="a-Ac"></a>痴火亦复如是。<a id="a-Ad"></a>婆罗门，<a id="a-Ae"></a>若善男子事积薪火，<a id="a-Af"></a>随时辛苦，<a id="a-Ag"></a>随时燃，<a id="a-Ah"></a>随时灭火因缘受苦。<a id="a-Ai"></a>”</p>
  <p id="aAj">尔时，<a id="a-Ak"></a>长身婆罗门默然而住。<a id="a-Al"></a>时，<a id="a-Am"></a>有婆罗门子名郁多罗，<a id="a-An"></a>于会中坐。</p>
  <p id="aAo">长身婆罗门须臾默然，<a id="a-Ap"></a>思惟已，<a id="a-Aq"></a>告郁多罗：<a id="a-Ar"></a>“汝能往至邪盛会所，<a id="a-As"></a>放彼系柱特牛及诸众生受系缚者，<a id="a-At"></a>悉皆放不？<a id="a-Au"></a>而告之言：<a id="a-Av"></a>‘长身婆罗门语汝：<a id="a-Aw"></a>随意自在，<a id="a-Ax"></a>山泽旷野，<a id="a-Ay"></a>食不断草，<a id="a-Az"></a>饮净流水，<a id="a-B0"></a>四方风中受诸快乐。<a id="a-B1"></a>’”</p>
  <p id="aB2">郁多罗白言：<a id="a-B3"></a>“随大师教！<a id="a-B4"></a>”即往彼邪盛会所放诸众生，<a id="a-B5"></a>而告之言：<a id="a-B6"></a>“长身婆罗门语汝：<a id="a-B7"></a>随其所乐，<a id="a-B8"></a>山泽旷野，<a id="a-B9"></a>饮水食草，<a id="a-BA"></a>四风自适。<a id="a-BB"></a>”</p>
  <p id="aBC">尔时，<a id="a-BD"></a>世尊知郁多罗，<a id="a-BE"></a>知已，<a id="a-BF"></a>为长身婆罗门种种说法，<a id="a-BG"></a>示教照喜。<a id="a-BH"></a>如律，<a id="a-BI"></a>世尊说法先后，<a id="a-BJ"></a>说戒、<a id="a-BK"></a>说施及生天功德，<a id="a-BL"></a>爱、<a id="a-BM"></a>欲、<a id="a-BN"></a>味、<a id="a-BO"></a>患，<a id="a-BP"></a>出要清净，<a id="a-BQ"></a>烦恼清净，<a id="a-BR"></a>开示显现。<a id="a-BS"></a>譬如鲜净白氎易受染色；<a id="a-BT"></a>长身婆罗门亦复如是，<a id="a-BU"></a>即于座上见四真谛，<a id="a-BV"></a>得无间等。</p>
  <p id="aBW">时，<a id="a-BX"></a>长身婆罗门见法、<a id="a-BY"></a>得法、<a id="a-BZ"></a>知法、<a id="a-Ba"></a>入法，<a id="a-Bb"></a>度诸疑惑，<a id="a-Bc"></a>不由他度，<a id="a-Bd"></a>于正法中得无所畏；<a id="a-Be"></a>即从座起，<a id="a-Bf"></a>整衣服，<a id="a-Bg"></a>偏袒右肩，<a id="a-Bh"></a>合掌白佛：<a id="a-Bi"></a>“已度，<a id="a-Bj"></a>世尊，<a id="a-Bk"></a>我从今日尽其寿命，<a id="a-Bl"></a>归佛、<a id="a-Bm"></a>归法、<a id="a-Bn"></a>归比丘僧，<a id="a-Bo"></a>为优婆塞，<a id="a-Bp"></a>证知我！<a id="a-Bq"></a>惟愿世尊与诸大众受我饭食！<a id="a-Br"></a>”尔时，<a id="a-Bs"></a>世尊默然而许。</p>
  <p id="aBt">时，<a id="a-Bu"></a>长身婆罗门知佛受请已，<a id="a-Bv"></a>为佛作礼，<a id="a-Bw"></a>右绕三匝而去。<a id="a-Bx"></a>长身婆罗门还邪盛处，<a id="a-By"></a>作诸供办净美好者，<a id="a-Bz"></a>布置床座，<a id="a-C0"></a>遣使请佛，<a id="a-C1"></a>白言：<a id="a-C2"></a>“时到，<a id="a-C3"></a>惟圣知时。<a id="a-C4"></a>”</p>
  <p id="aC5">尔时，<a id="a-C6"></a>世尊著衣持钵，<a id="a-C7"></a>大众围绕，<a id="a-C8"></a>往到长身婆罗门会所，<a id="a-C9"></a>大众前坐。</p>
  <p id="aCA">时，<a id="a-CB"></a>长身婆罗门知世尊坐定已，<a id="a-CC"></a>手自供养种种饮食；<a id="a-CD"></a>食已，<a id="a-CE"></a>澡漱洗钵毕，<a id="a-CF"></a>别敷卑床，<a id="a-CG"></a>于大众前端坐听法。</p>
  <p id="aCH">尔时，<a id="a-CI"></a>世尊为长身婆罗门说种种法，<a id="a-CJ"></a>示教照喜已，<a id="a-CK"></a>从座起而去。</p>
  <p id="aCL">如是我闻：<a id="a-CM"></a>一时，<a id="a-CN"></a>佛住舍卫国祇树给孤独园。</p>
  <p id="aCO">时，<a id="a-CP"></a>有年少婆罗门名僧迦罗，<a id="a-CQ"></a>来诣佛所，<a id="a-CR"></a>与世尊面相问讯慰劳已，<a id="a-CS"></a>退坐一面，<a id="a-CT"></a>白佛言：<a id="a-CU"></a>“瞿昙，<a id="a-CV"></a>不善男子云何可知？<a id="a-CW"></a>”</p>
  <p id="aCX">佛告婆罗门：<a id="a-CY"></a>“譬犹如月。<a id="a-CZ"></a>”</p>
  <p id="aCa">婆罗门复问：<a id="a-Cb"></a>“善男子云何可知？<a id="a-Cc"></a>”</p>
  <p id="aCd">佛告婆罗门：<a id="a-Ce"></a>“譬犹如月。<a id="a-Cf"></a>”</p>
  <p id="aCg">婆罗门白佛：<a id="a-Ch"></a>“云何不善男子如月？<a id="a-Ci"></a>”</p>
  <p id="aCj">佛告婆罗门：<a id="a-Ck"></a>“如月黑分，<a id="a-Cl"></a>光明亦失，<a id="a-Cm"></a>色亦失，<a id="a-Cn"></a>所系亦失，<a id="a-Co"></a>日夜消減，<a id="a-Cp"></a>乃至不现。<a id="a-Cq"></a>如是，<a id="a-Cr"></a>有人于如来所，<a id="a-Cs"></a>得信寂心，<a id="a-Ct"></a>受持净戒，<a id="a-Cu"></a>善学多闻，<a id="a-Cv"></a>损己布施，<a id="a-Cw"></a>正见真实。<a id="a-Cx"></a>于如来所净信、<a id="a-Cy"></a>持戒、<a id="a-Cz"></a>惠施、<a id="a-D0"></a>多闻、<a id="a-D1"></a>正见真直已，<a id="a-D2"></a>然后退失，<a id="a-D3"></a>于戒、<a id="a-D4"></a>闻、<a id="a-D5"></a>施、<a id="a-D6"></a>正见悉皆忘失，<a id="a-D7"></a>日夜消減，<a id="a-D8"></a>乃至须臾，<a id="a-D9"></a>一切忘失。<a id="a-DA"></a>复次，<a id="a-DB"></a>婆罗门，<a id="a-DC"></a>若善男子不习近善知识，<a id="a-DD"></a>不数闻法，<a id="a-DE"></a>不正思惟，<a id="a-DF"></a>身行恶行，<a id="a-DG"></a>口行恶行，<a id="a-DH"></a>意行恶行；<a id="a-DI"></a>行恶因缘故，<a id="a-DJ"></a>身坏命终，<a id="a-DK"></a>堕恶趣泥梨中。<a id="a-DL"></a>如是，<a id="a-DM"></a>婆罗门，<a id="a-DN"></a>不善男子其譬如月。<a id="a-DO"></a>”</p>
  <p id="aDP">婆罗门白佛：<a id="a-DQ"></a>“云何善男子其譬如月？<a id="a-DR"></a>”</p>
  <p id="aDS">佛告婆罗门：<a id="a-DT"></a>“譬如明月净分光明，<a id="a-DU"></a>色泽日夜增明，<a id="a-DV"></a>乃至月满，<a id="a-DW"></a>一切圆净。<a id="a-DX"></a>如是，<a id="a-DY"></a>善男子于如来法、<a id="a-DZ"></a>律得净信心，<a id="a-Da"></a>乃至正见真净增明，<a id="a-Db"></a>戒增、<a id="a-Dc"></a>施增、<a id="a-Dd"></a>闻增、<a id="a-De"></a>慧增，<a id="a-Df"></a>日夜增长；<a id="a-Dg"></a>复于余时亲近善知识，<a id="a-Dh"></a>闻说正法，<a id="a-Di"></a>内正思惟，<a id="a-Dj"></a>行身善行，<a id="a-Dk"></a>行口善行，<a id="a-Dl"></a>行意善行故，<a id="a-Dm"></a>以是因缘，<a id="a-Dn"></a>身坏命终，<a id="a-Do"></a>化生天上。<a id="a-Dp"></a>婆罗门，<a id="a-Dq"></a>是故善男子譬如月。<a id="a-Dr"></a>”</p>
  <p id="aDs">尔时，<a id="a-Dt"></a>世尊而说偈言：</p>
  <p id="aDu">“譬如月无垢，<a id="a-Dv"></a>周行于虚空，</p>
  <p id="aDw">一切诸星中，<a id="a-Dx"></a>其光最盛明。</p>
  <p id="aDy">净信亦如是，<a id="a-Dz"></a>戒闻离悭施，</p>
  <p id="aE0">于诸悭世间，<a id="a-E1"></a>其施特明显。<a id="a-E2"></a>”</p>
  <p id="aE3">佛说此经已，<a id="a-E4"></a>僧迦罗婆罗门闻佛所说，<a id="a-E5"></a>欢喜随喜，<a id="a-E6"></a>从座起而去。</p>
  <p id="aE7">如是我闻：<a id="a-E8"></a>一时，<a id="a-E9"></a>佛住舍卫国祇树给孤独园。</p>
  <p id="aEA">时，<a id="a-EB"></a>有生闻婆罗门来诣佛所，<a id="a-EC"></a>与世尊面相问讯慰劳已，<a id="a-ED"></a>退坐一面，<a id="a-EE"></a>白佛言：<a id="a-EF"></a>“瞿昙，<a id="a-EG"></a>我闻瞿昙说言：<a id="a-EH"></a>‘唯应施我，<a id="a-EI"></a>不应施余人；<a id="a-EJ"></a>施我得大果，<a id="a-EK"></a>非施余人而得大果。<a id="a-EL"></a>应施我弟子，<a id="a-EM"></a>不应施余弟子；<a id="a-EN"></a>施我弟子得大果报，<a id="a-EO"></a>非施余弟子得大果报。<a id="a-EP"></a>’云何，<a id="a-EQ"></a>瞿昙，<a id="a-ER"></a>作是语者，<a id="a-ES"></a>为实说耶？<a id="a-ET"></a>非为谤毁瞿昙乎？<a id="a-EU"></a>为如说说、<a id="a-EV"></a>如法说、<a id="a-EW"></a>法次法说，<a id="a-EX"></a>不为余人以同法来诃责耶？<a id="a-EY"></a>”</p>
  <p id="aEZ">佛告婆罗门：<a id="a-Ea"></a>“彼如是说者，<a id="a-Eb"></a>谤毁我耳！<a id="a-Ec"></a>非如说说、<a id="a-Ed"></a>如法说、<a id="a-Ee"></a>法次法说，<a id="a-Ef"></a>不致他人来以同法呵责。<a id="a-Eg"></a>所以者何？<a id="a-Eh"></a>我不如是说：<a id="a-Ei"></a>‘应施于我，<a id="a-Ej"></a>不应施余；<a id="a-Ek"></a>施我得大果报，<a id="a-El"></a>非施余人得大果报。<a id="a-Em"></a>应施我弟子，<a id="a-En"></a>施我弟子得大果报，<a id="a-Eo"></a>非施余弟子得大果报。<a id="a-Ep"></a>’然，<a id="a-Eq"></a>婆罗门，<a id="a-Er"></a>我作如是说者，<a id="a-Es"></a>作二种障——障施者施、<a id="a-Et"></a>障受者利。<a id="a-Eu"></a>婆罗门乃至士夫，<a id="a-Ev"></a>以洗器余食著于净地，<a id="a-Ew"></a>令彼处众生即得利乐。<a id="a-Ex"></a>我说斯等亦入福门，<a id="a-Ey"></a>况复施人！<a id="a-Ez"></a>婆罗门，<a id="a-F0"></a>然我复说：<a id="a-F1"></a>‘施持戒者得果报，<a id="a-F2"></a>不同犯戒。<a id="a-F3"></a>’”</p>
  <p id="aF4">生闻婆罗门白佛言：<a id="a-F5"></a>“如是，<a id="a-F6"></a>瞿昙，<a id="a-F7"></a>我亦如是说：<a id="a-F8"></a>‘施持戒者得大果报，<a id="a-F9"></a>非施犯戒。<a id="a-FA"></a>’”</p>
  <p id="aFB">尔时，<a id="a-FC"></a>世尊复说偈言：</p>
  <p id="aFD">“若黑若有白，<a id="a-FE"></a>若赤若有色，</p>
  <p id="aFF">犁杂及金色，<a id="a-FG"></a>纯黄及鸽色；</p>
  <p id="aFH">如是等牸牛，<a id="a-FI"></a>牛犊姝好者，</p>
  <p id="aFJ">丁壮力具足，<a id="a-FK"></a>调善行捷疾，</p>
  <p id="aFL">但使堪运重，<a id="a-FM"></a>不问本生色。</p>
  <p id="aFN">人亦复如是，<a id="a-FO"></a>各随彼彼生，</p>
  <p id="aFP">刹利婆罗门，<a id="a-FQ"></a>毗舍首陀罗，</p>
  <p id="aFR">旃陀罗下贱，<a id="a-FS"></a>所生悉不同。</p>
  <p id="aFT">但使持净戒，<a id="a-FU"></a>离重担烦恼，</p>
  <p id="aFV">纯一修梵行，<a id="a-FW"></a>漏尽阿罗汉，</p>
  <p id="aFX">于世间善逝，<a id="a-FY"></a>施彼得大果。</p>
  <p id="aFZ">愚者无智慧，<a id="a-Fa"></a>未尝闻正法，</p>
  <p id="aFb">施彼无大果，<a id="a-Fc"></a>不近善友故。</p>
  <p id="aFd">若习善知识，<a id="a-Fe"></a>如来及声闻，</p>
  <p id="aFf">清净信善逝，<a id="a-Fg"></a>根生坚固力，</p>
  <p id="aFh">所住之善趣，<a id="a-Fi"></a>及生大姓家，</p>
  <p id="aFj">究竟般涅槃，<a id="a-Fk"></a>大仙如是说。<a id="a-Fl"></a>”</p>
  <p id="aFm">佛说此经已，<a id="a-Fn"></a>生闻婆罗门闻佛所说，<a id="a-Fo"></a>欢喜随喜，<a id="a-Fp"></a>作礼而去。</p>
  <p id="aFq">如是我闻：<a id="a-Fr"></a>一时，<a id="a-Fs"></a>佛住舍卫国祇树给孤独园。</p>
  <p id="aFt">尔时，<a id="a-Fu"></a>世尊晨朝著衣持钵，<a id="a-Fv"></a>入舍卫城乞食。<a id="a-Fw"></a>时，<a id="a-Fx"></a>有异婆罗门，<a id="a-Fy"></a>年耆根熟，<a id="a-Fz"></a>执杖持钵，<a id="a-G0"></a>家家乞食。</p>
  <p id="aG1">尔时，<a id="a-G2"></a>世尊告婆罗门：<a id="a-G3"></a>“汝今云何年耆根熟，<a id="a-G4"></a>拄杖持钵，<a id="a-G5"></a>家家乞食？<a id="a-G6"></a>”</p>
  <p id="aG7">婆罗门白佛：<a id="a-G8"></a>“瞿昙，<a id="a-G9"></a>我家中所有财物悉付其子，<a id="a-GA"></a>为子娶妻，<a id="a-GB"></a>然后舍家，<a id="a-GC"></a>是故拄杖持钵，<a id="a-GD"></a>家家乞食。<a id="a-GE"></a>”</p>
  <p id="aGF">佛告婆罗门：<a id="a-GG"></a>“汝能于我所受诵一偈，<a id="a-GH"></a>还归于众中，<a id="a-GI"></a>为儿说耶？<a id="a-GJ"></a>”</p>
  <p id="aGK">婆罗门白佛：<a id="a-GL"></a>“能受，<a id="a-GM"></a>瞿昙。<a id="a-GN"></a>”</p>
  <p id="aGO">尔时，<a id="a-GP"></a>世尊即说偈言：</p>
  <p id="aGQ">“生子心欢喜，<a id="a-GR"></a>为子聚财物，</p>
  <p id="aGS">亦为娉其妻，<a id="a-GT"></a>而自舍出家。</p>
  <p id="aGU">边鄙田舍儿，<a id="a-GV"></a>违负于其父，</p>
  <p id="aGW">人形罗刹心，<a id="a-GX"></a>弃舍于尊老。</p>
  <p id="aGY">老马无复用，<a id="a-GZ"></a>则夺其[麩-夫+黃]麦，</p>
  <p id="aGa">儿少而父老，<a id="a-Gb"></a>家家行乞食。</p>
  <p id="aGc">曲杖为最胜，<a id="a-Gd"></a>非子为恩爱，</p>
  <p id="aGe">为我防恶牛，<a id="a-Gf"></a>免险地得安，</p>
  <p id="aGg">能却凶暴狗，<a id="a-Gh"></a>扶我暗处行，</p>
  <p id="aGi">避深坑空井，<a id="a-Gj"></a>草木棘刺林，</p>
  <p id="aGk">凭杖威力故，<a id="a-Gl"></a>峙立不堕落。<a id="a-Gm"></a>”</p>
  <p id="aGn">时，<a id="a-Go"></a>婆罗门从世尊受斯偈已，<a id="a-Gp"></a>还归婆罗门大众中为子而说，<a id="a-Gq"></a>先白大众：<a id="a-Gr"></a>“听我所说。<a id="a-Gs"></a>”然后诵偈，<a id="a-Gt"></a>如上广说。<a id="a-Gu"></a>其子愧怖，<a id="a-Gv"></a>即抱其父还将入家，<a id="a-Gw"></a>摩身洗浴，<a id="a-Gx"></a>覆以青衣被，<a id="a-Gy"></a>立为家主。</p>
  <p id="aGz">时，<a id="a-H0"></a>婆罗门作是念：<a id="a-H1"></a>“我今得胜族姓，<a id="a-H2"></a>是沙门瞿昙恩。<a id="a-H3"></a>我经所说：<a id="a-H4"></a>‘为师者如师供养，<a id="a-H5"></a>为和尚者如和尚供养。<a id="a-H6"></a>’我今所得，<a id="a-H7"></a>皆沙门瞿昙力，<a id="a-H8"></a>即是我师，<a id="a-H9"></a>我今当以上妙好衣以奉瞿昙。<a id="a-HA"></a>”</p>
  <p id="aHB">时，<a id="a-HC"></a>婆罗门持上妙衣，<a id="a-HD"></a>至世尊所，<a id="a-HE"></a>面前问讯慰劳已，<a id="a-HF"></a>退坐一面，<a id="a-HG"></a>白佛言：<a id="a-HH"></a>“瞿昙，<a id="a-HI"></a>我今居家成就，<a id="a-HJ"></a>是瞿昙力。<a id="a-HK"></a>我经记说：<a id="a-HL"></a>‘为师者以师供养，<a id="a-HM"></a>为和尚者以和尚供养。<a id="a-HN"></a>’今日瞿昙即为我师，<a id="a-HO"></a>愿受此衣，<a id="a-HP"></a>哀愍故！<a id="a-HQ"></a>”世尊即受，<a id="a-HR"></a>为哀愍故。</p>
  <p id="aHS">尔时，<a id="a-HT"></a>世尊为婆罗门说种种法，<a id="a-HU"></a>示教照喜。</p>
  <p id="aHV">时，<a id="a-HW"></a>婆罗门闻佛所说，<a id="a-HX"></a>欢喜随喜，<a id="a-HY"></a>作礼而去。</p>
  <p id="aHZ">如是我闻：<a id="a-Ha"></a>一时，<a id="a-Hb"></a>佛住舍卫国祇树给孤独园。</p>
  <p id="aHc">尔时，<a id="a-Hd"></a>世尊晨朝著衣持钵，<a id="a-He"></a>入舍卫城乞食。</p>
  <p id="aHf">时，<a id="a-Hg"></a>有异婆罗门年耆根熟，<a id="a-Hh"></a>摄杖持钵，<a id="a-Hi"></a>家家乞食。<a id="a-Hj"></a>彼婆罗门遥见世尊而作是念：<a id="a-Hk"></a>“沙门瞿昙摄杖持钵，<a id="a-Hl"></a>家家乞食；<a id="a-Hm"></a>我亦摄杖持钵，<a id="a-Hn"></a>家家乞食。<a id="a-Ho"></a>我与瞿昙俱是比丘。<a id="a-Hp"></a>”</p>
  <p id="aHq">尔时，<a id="a-Hr"></a>世尊说偈答曰：</p>
  <p id="aHs">“所谓比丘者，<a id="a-Ht"></a>非但以乞食，</p>
  <p id="aHu">受持在家法，<a id="a-Hv"></a>是何名比丘？</p>
  <p id="aHw">于功德过恶，<a id="a-Hx"></a>俱离修正行，</p>
  <p id="aHy">其心无所畏，<a id="a-Hz"></a>是则名比丘。<a id="a-I0"></a>”</p>
  <p id="aI1">佛说是经已，<a id="a-I2"></a>彼婆罗门闻佛所说，<a id="a-I3"></a>欢喜随喜，<a id="a-I4"></a>作礼而去。</p>
  <p id="aI5">如是我闻：<a id="a-I6"></a>一时，<a id="a-I7"></a>佛在拘萨罗人间游行，<a id="a-I8"></a>至一那罗聚落，<a id="a-I9"></a>住一那罗林中。</p>
  <p id="aIA">尔时，<a id="a-IB"></a>世尊著衣持钵，<a id="a-IC"></a>入一那罗聚落乞食，<a id="a-ID"></a>而作是念：<a id="a-IE"></a>“今日太早，<a id="a-IF"></a>今且可过耕田婆罗豆婆遮婆罗门作饮食处。<a id="a-IG"></a>”</p>
  <p id="aIH">尔时，<a id="a-II"></a>耕田婆罗豆婆遮婆罗门五百具犁耕田，<a id="a-IJ"></a>为作饮食。<a id="a-IK"></a>时，<a id="a-IL"></a>耕田婆罗豆婆遮婆罗门遥见世尊，<a id="a-IM"></a>白言：<a id="a-IN"></a>“瞿昙，<a id="a-IO"></a>我今耕田下种，<a id="a-IP"></a>以供饮食。<a id="a-IQ"></a>沙门瞿昙亦应耕田下种，<a id="a-IR"></a>以供饮食。<a id="a-IS"></a>”</p>
  <p id="aIT">佛告婆罗门：<a id="a-IU"></a>“我亦耕田下种，<a id="a-IV"></a>以供饮食。<a id="a-IW"></a>”</p>
  <p id="aIX">婆罗门白佛：<a id="a-IY"></a>“我都不见沙门瞿昙若犁、<a id="a-IZ"></a>若轭、<a id="a-Ia"></a>若鞅、<a id="a-Ib"></a>若縻、<a id="a-Ic"></a>若镵、<a id="a-Id"></a>若鞭，<a id="a-Ie"></a>而今瞿昙说言：<a id="a-If"></a>‘我亦耕田下种，<a id="a-Ig"></a>以供饮食。<a id="a-Ih"></a>’”</p>
  <p id="aIi">尔时，<a id="a-Ij"></a>耕田婆罗豆婆遮婆罗门即说偈言：</p>
  <p id="aIk">“自说耕田者，<a id="a-Il"></a>而不见其耕，</p>
  <p id="aIm">为我说耕田，<a id="a-In"></a>令我知耕法。<a id="a-Io"></a>”</p>
  <p id="aIp">尔时，<a id="a-Iq"></a>世尊说偈答言：</p>
  <p id="aIr">“信心为种子，<a id="a-Is"></a>苦行为时雨，</p>
  <p id="aIt">智慧为犁轭，<a id="a-Iu"></a>惭愧心为辕。</p>
  <p id="aIv">正念自守护，<a id="a-Iw"></a>是则善御者，</p>
  <p id="aIx">包藏身口业，<a id="a-Iy"></a>知食处内藏。</p>
  <p id="aIz">真实为真乘，<a id="a-J0"></a>乐住无懈怠，</p>
  <p id="aJ1">精进无废荒，<a id="a-J2"></a>安隐而速进，</p>
  <p id="aJ3">直往不转还，<a id="a-J4"></a>得到无忧处。</p>
  <p id="aJ5">如是耕田者，<a id="a-J6"></a>逮得甘露果；</p>
  <p id="aJ7">如是耕田者，<a id="a-J8"></a>不还受诸有。<a id="a-J9"></a>”</p>
  <p id="aJA">时，<a id="a-JB"></a>耕田婆罗豆婆遮婆罗门白佛言：<a id="a-JC"></a>“善耕田！<a id="a-JD"></a>瞿昙。<a id="a-JE"></a>极善耕田！<a id="a-JF"></a>瞿昙。<a id="a-JG"></a>”于是耕田婆罗豆婆遮婆罗门闻世尊说偈，<a id="a-JH"></a>心转增信，<a id="a-JI"></a>以满钵香美饮食以奉世尊。<a id="a-JJ"></a>世尊不受，<a id="a-JK"></a>以因说偈得故，<a id="a-JL"></a>即说偈言：</p>
  <p id="aJM">“不因说法故，<a id="a-JN"></a>受彼食而食。<a id="a-JO"></a>”</p>
  <p id="aJP">如是广说，<a id="a-JQ"></a>如前为火与婆罗门广说。</p>
  <p id="aJR">时，<a id="a-JS"></a>耕田婆罗豆婆遮婆罗门白佛言：<a id="a-JT"></a>“瞿昙，<a id="a-JU"></a>今以此食安著何处？<a id="a-JV"></a>”</p>
  <p id="aJW">佛告婆罗门：<a id="a-JX"></a>“我不见诸天、<a id="a-JY"></a>魔、<a id="a-JZ"></a>梵、<a id="a-Ja"></a>沙门、<a id="a-Jb"></a>婆罗门、<a id="a-Jc"></a>天神、<a id="a-Jd"></a>世人堪食此食而得安身。<a id="a-Je"></a>婆罗门，<a id="a-Jf"></a>汝持此食著无虫水中，<a id="a-Jg"></a>及少生草地。<a id="a-Jh"></a>”</p>
  <p id="aJi">时，<a id="a-Jj"></a>婆罗门即持此食著无虫水中，<a id="a-Jk"></a>水即烟起涌沸，<a id="a-Jl"></a>啾啾作声。<a id="a-Jm"></a>如热铁丸投于冷水，<a id="a-Jn"></a>啾啾作声；<a id="a-Jo"></a>如是彼食投著无虫水中，<a id="a-Jp"></a>烟起涌沸，<a id="a-Jq"></a>啾啾作声。</p>
  <p id="aJr">时，<a id="a-Js"></a>婆罗门作是念：<a id="a-Jt"></a>“沙门瞿昙实为奇特！<a id="a-Ju"></a>大德大力，<a id="a-Jv"></a>乃令饮食神变如是。<a id="a-Jw"></a>”</p>
  <p id="aJx">时，<a id="a-Jy"></a>彼婆罗门见食瑞应，<a id="a-Jz"></a>信心转增，<a id="a-K0"></a>白佛言：<a id="a-K1"></a>“瞿昙，<a id="a-K2"></a>我今可得于正法中出家、<a id="a-K3"></a>受具足不？<a id="a-K4"></a>”</p>
  <p id="aK5">佛告婆罗门：<a id="a-K6"></a>“汝今可得于正法中出家、<a id="a-K7"></a>受具足，<a id="a-K8"></a>得比丘分。<a id="a-K9"></a>”</p>
  <p id="aKA">彼即出家已，<a id="a-KB"></a>独静思惟，<a id="a-KC"></a>所以族姓子剃除须发，<a id="a-KD"></a>著袈裟衣，<a id="a-KE"></a>正信、<a id="a-KF"></a>非家、<a id="a-KG"></a>出家学道，<a id="a-KH"></a>乃至得阿罗汉，<a id="a-KI"></a>心善解脱。</p>
  <p id="aKJ">如是我闻：<a id="a-KK"></a>一时，<a id="a-KL"></a>佛住王舍城。</p>
  <p id="aKM">时，<a id="a-KN"></a>有尊者名曰净天，<a id="a-KO"></a>在鞞提诃国人间游行，<a id="a-KP"></a>至弥絺罗城庵罗园中。<a id="a-KQ"></a>时，<a id="a-KR"></a>尊者净天晨朝著衣持钵，<a id="a-KS"></a>入弥絺罗城乞食，<a id="a-KT"></a>次第乞食，<a id="a-KU"></a>到自本家。<a id="a-KV"></a>时，<a id="a-KW"></a>净天母年老，<a id="a-KX"></a>在中堂持食祀火，<a id="a-KY"></a>求生梵天，<a id="a-KZ"></a>不觉尊者净天在门外立。</p>
  <p id="aKa">时，<a id="a-Kb"></a>毗沙门天王于尊者净天所极生敬信。<a id="a-Kc"></a>时，<a id="a-Kd"></a>毗沙门天王，<a id="a-Ke"></a>诸夜叉导从，<a id="a-Kf"></a>乘虚而行，<a id="a-Kg"></a>见尊者净天在门外立。<a id="a-Kh"></a>又见其母手擎饮食，<a id="a-Ki"></a>在中堂上供养祀火，<a id="a-Kj"></a>不见其子在外门立；<a id="a-Kk"></a>见已，<a id="a-Kl"></a>从空中下，<a id="a-Km"></a>至净天母前，<a id="a-Kn"></a>而说偈言：</p>
  <p id="aKo">“此婆罗门尼，<a id="a-Kp"></a>梵天极辽远，</p>
  <p id="aKq">为求彼生故，<a id="a-Kr"></a>于此祠祀火，</p>
  <p id="aKs">此非梵天道，<a id="a-Kt"></a>何为徒祀此？</p>
  <p id="aKu">汝婆罗门尼，<a id="a-Kv"></a>净天住门外，</p>
  <p id="aKw">垢秽永无余，<a id="a-Kx"></a>是则天中天，</p>
  <p id="aKy">萧然无所有，<a id="a-Kz"></a>独一不兼资，</p>
  <p id="aL0">为乞食入舍，<a id="a-L1"></a>所应供养者。</p>
  <p id="aL2">净天善修身，<a id="a-L3"></a>人天良福田，</p>
  <p id="aL4">远离一切恶，<a id="a-L5"></a>不为染所染，</p>
  <p id="aL6">德同于梵天，<a id="a-L7"></a>形在人间住。</p>
  <p id="aL8">不著一切法，<a id="a-L9"></a>如彼淳熟龙，</p>
  <p id="aLA">比丘正念住，<a id="a-LB"></a>其心善解脱，</p>
  <p id="aLC">应奉以初揣，<a id="a-LD"></a>是则上福田。</p>
  <p id="aLE">应以正信心，<a id="a-LF"></a>及时速施与，</p>
  <p id="aLG">当预建立洲，<a id="a-LH"></a>令未来安乐。</p>
  <p id="aLI">汝观此牟尼，<a id="a-LJ"></a>已渡苦海流，</p>
  <p id="aLK">是故当信心，<a id="a-LL"></a>及时速施与，</p>
  <p id="aLM">当预建立洲，<a id="a-LN"></a>令未来安乐。</p>
  <p id="aLO">毗沙门天王，<a id="a-LP"></a>开发彼令舍。<a id="a-LQ"></a>”</p>
  <p id="aLR">时，<a id="a-LS"></a>尊者净天即为其母种种说法，<a id="a-LT"></a>示教照喜已，<a id="a-LU"></a>复道而去。</p>
  <p id="aLV">如是我闻：<a id="a-LW"></a>一时，<a id="a-LX"></a>佛住舍卫国祇树给孤独园。</p>
  <p id="aLY">时，<a id="a-LZ"></a>有异婆罗门来诣佛所，<a id="a-La"></a>面前问讯，<a id="a-Lb"></a>相慰劳已，<a id="a-Lc"></a>退坐一面，<a id="a-Ld"></a>白佛言：<a id="a-Le"></a>“瞿昙，<a id="a-Lf"></a>所谓佛者，<a id="a-Lg"></a>云何为佛？<a id="a-Lh"></a>为是父母制名？<a id="a-Li"></a>为是婆罗门制名？<a id="a-Lj"></a>”时，<a id="a-Lk"></a>婆罗门即说偈言：</p>
  <p id="aLl">“佛者是世间，<a id="a-Lm"></a>超渡之胜名？</p>
  <p id="aLn">为是父母制，<a id="a-Lo"></a>名之为佛耶？<a id="a-Lp"></a>”</p>
  <p id="aLq">尔时，<a id="a-Lr"></a>世尊说偈答言：</p>
  <p id="aLs">“佛见过去世，<a id="a-Lt"></a>如是见未来，</p>
  <p id="aLu">亦见现在世，<a id="a-Lv"></a>一切行起灭。</p>
  <p id="aLw">明智所了知，<a id="a-Lx"></a>所应修已修，</p>
  <p id="aLy">应断悉已断，<a id="a-Lz"></a>是故名为佛。</p>
  <p id="aM0">历劫求选择，<a id="a-M1"></a>纯苦无暂乐，</p>
  <p id="aM2">生者悉磨灭，<a id="a-M3"></a>远离息尘垢，</p>
  <p id="aM4">拔诸使刺本，<a id="a-M5"></a>等觉故名佛。<a id="a-M6"></a>”</p>
  <p id="aM7">佛说偈已，<a id="a-M8"></a>彼婆罗门闻佛所说，<a id="a-M9"></a>欢喜随喜，<a id="a-MA"></a>从座起去。</p>
  <p id="aMB">如是我闻：<a id="a-MC"></a>一时，<a id="a-MD"></a>佛在拘萨罗人间游行，<a id="a-ME"></a>有从迦帝聚落、<a id="a-MF"></a>堕鸠罗聚落二村中间，<a id="a-MG"></a>一树下坐，<a id="a-MH"></a>入昼正受。</p>
  <p id="aMI">时，<a id="a-MJ"></a>有豆磨种姓婆罗门随彼道行，<a id="a-MK"></a>寻佛后来，<a id="a-ML"></a>见佛脚迹千辐轮相，<a id="a-MM"></a>印文显现，<a id="a-MN"></a>齐辐圆辋，<a id="a-MO"></a>众好满足；<a id="a-MP"></a>见已，<a id="a-MQ"></a>作是念：<a id="a-MR"></a>“我未曾见人间有如是足迹，<a id="a-MS"></a>今当随迹以求其人。<a id="a-MT"></a>”即寻脚迹至于佛所，<a id="a-MU"></a>见世尊坐一树下，<a id="a-MV"></a>入昼正受，<a id="a-MW"></a>严容绝世，<a id="a-MX"></a>诸根澄静，<a id="a-MY"></a>其心寂定，<a id="a-MZ"></a>第一调伏，<a id="a-Ma"></a>正观成就，<a id="a-Mb"></a>光相巍巍，<a id="a-Mc"></a>犹若金山；<a id="a-Md"></a>见已，<a id="a-Me"></a>白言：<a id="a-Mf"></a>“为是天耶？<a id="a-Mg"></a>”</p>
  <p id="aMh">佛告婆罗门：<a id="a-Mi"></a>“我非天也。<a id="a-Mj"></a>”</p>
  <p id="aMk">“为龙、<a id="a-Ml"></a>夜叉、<a id="a-Mm"></a>乾闼婆、<a id="a-Mn"></a>阿修罗、<a id="a-Mo"></a>迦楼罗、<a id="a-Mp"></a>紧那罗、<a id="a-Mq"></a>摩睺罗伽、<a id="a-Mr"></a>人、<a id="a-Ms"></a>非人等？<a id="a-Mt"></a>”</p>
  <p id="aMu">佛告婆罗门：<a id="a-Mv"></a>“我非龙乃至人、<a id="a-Mw"></a>非人也。<a id="a-Mx"></a>”</p>
  <p id="aMy">婆罗门白佛：<a id="a-Mz"></a>“若言非天、<a id="a-N0"></a>非龙乃至非人、<a id="a-N1"></a>非非人，<a id="a-N2"></a>为是何等？<a id="a-N3"></a>”</p>
  <p id="aN4">尔时，<a id="a-N5"></a>世尊说偈答言：</p>
  <p id="aN6">“天龙乾闼婆，<a id="a-N7"></a>紧那罗夜叉，</p>
  <p id="aN8">无善阿修罗，<a id="a-N9"></a>诸摩睺罗伽，</p>
  <p id="aNA">人与非人等，<a id="a-NB"></a>悉由烦恼生。</p>
  <p id="aNC">如是烦恼漏，<a id="a-ND"></a>一切我已舍，</p>
  <p id="aNE">已破已磨灭，<a id="a-NF"></a>如芬陀利生。</p>
  <p id="aNG">虽生于水中，<a id="a-NH"></a>而未曾著水，</p>
  <p id="aNI">我虽生世间，<a id="a-NJ"></a>不为世间著。</p>
  <p id="aNK">历劫常选择，<a id="a-NL"></a>纯苦无暂乐，</p>
  <p id="aNM">一切有为行，<a id="a-NN"></a>悉皆生灭故。</p>
  <p id="aNO">离垢不倾动，<a id="a-NP"></a>已拔诸剑刺，</p>
  <p id="aNQ">究竟生死际，<a id="a-NR"></a>故名为佛陀。<a id="a-NS"></a>”</p>
  <p id="aNT">佛说此经已，<a id="a-NU"></a>豆摩种婆罗门闻佛所说，<a id="a-NV"></a>欢喜随喜，<a id="a-NW"></a>从路而去。</p>
  <p id="aNX">如是我闻：<a id="a-NY"></a>一时，<a id="a-NZ"></a>佛住王舍城迦兰陀竹园。</p>
  <p id="aNa">尔时，<a id="a-Nb"></a>世尊晨朝著衣持钵，<a id="a-Nc"></a>入王舍城乞食；<a id="a-Nd"></a>次第乞食，<a id="a-Ne"></a>至婆罗豆婆遮婆罗门舍。</p>
  <p id="aNf">时，<a id="a-Ng"></a>婆罗门手执木杓，<a id="a-Nh"></a>盛诸饮食，<a id="a-Ni"></a>供养火具，<a id="a-Nj"></a>住于门边，<a id="a-Nk"></a>遥见佛来；<a id="a-Nl"></a>见已，<a id="a-Nm"></a>白佛作是言：<a id="a-Nn"></a>“住！<a id="a-No"></a>住！<a id="a-Np"></a>领群特！<a id="a-Nq"></a>慎勿近我门！<a id="a-Nr"></a>”</p>
  <p id="aNs">佛告婆罗门：<a id="a-Nt"></a>“汝知领群特、<a id="a-Nu"></a>领群特法耶？<a id="a-Nv"></a>”</p>
  <p id="aNw">婆罗门言：<a id="a-Nx"></a>“我不知领群特，<a id="a-Ny"></a>亦不知领群特法。<a id="a-Nz"></a>沙门瞿昙知领群特及领群特法不？<a id="a-O0"></a>”</p>
  <p id="aO1">佛言：<a id="a-O2"></a>“我善知是领群特及领群特法。<a id="a-O3"></a>”</p>
  <p id="aO4">是时，<a id="a-O5"></a>婆罗门即放事火具，<a id="a-O6"></a>疾敷床座，<a id="a-O7"></a>请佛令坐，<a id="a-O8"></a>白言：<a id="a-O9"></a>“瞿昙，<a id="a-OA"></a>为我说领群特及领群特法。<a id="a-OB"></a>”</p>
  <p id="aOC">佛即就座为说偈言：</p>
  <p id="aOD">“瞋恚心怀恨，<a id="a-OE"></a>隐覆诸过恶，</p>
  <p id="aOF">犯戒起恶见，<a id="a-OG"></a>虚伪不真实，</p>
  <p id="aOH">如是等士夫，<a id="a-OI"></a>当知领群特。</p>
  <p id="aOJ">憋暴贪吝惜，<a id="a-OK"></a>恶欲悭谄伪，</p>
  <p id="aOL">无惭无愧心，<a id="a-OM"></a>当知领群特。</p>
  <p id="aON">一生二生者，<a id="a-OO"></a>一切皆杀害，</p>
  <p id="aOP">无有慈愍心，<a id="a-OQ"></a>是为领群特。</p>
  <p id="aOR">若杀缚椎打，<a id="a-OS"></a>聚落及城邑，</p>
  <p id="aOT">无道以切责，<a id="a-OU"></a>当知领群特。</p>
  <p id="aOV">住止及行路，<a id="a-OW"></a>为众之导首，</p>
  <p id="aOX">苦切诸群下，<a id="a-OY"></a>恐恒相迫愶，</p>
  <p id="aOZ">取利以供己，<a id="a-Oa"></a>当知领群特。</p>
  <p id="aOb">聚落及空地，<a id="a-Oc"></a>有主无主物，</p>
  <p id="aOd">掠护为己有，<a id="a-Oe"></a>当知领群特。</p>
  <p id="aOf">自弃薄其妻，<a id="a-Og"></a>又不入淫舍，</p>
  <p id="aOh">侵陵他所爱，<a id="a-Oi"></a>当知领群特。</p>
  <p id="aOj">内外诸亲属，<a id="a-Ok"></a>同心善知识，</p>
  <p id="aOl">侵掠彼所受，<a id="a-Om"></a>当知领群特。</p>
  <p id="aOn">妄语欺诳人，<a id="a-Oo"></a>诈取无证财，</p>
  <p id="aOp">他索而不还，<a id="a-Oq"></a>当知领群特。</p>
  <p id="aOr">为已亦为他，<a id="a-Os"></a>举责及财与，</p>
  <p id="aOt">或复顺他语，<a id="a-Ou"></a>妄语为他证，</p>
  <p id="aOv">如是妄语者，<a id="a-Ow"></a>当知领群特。</p>
  <p id="aOx">作恶不善业，<a id="a-Oy"></a>无有人知者，</p>
  <p id="aOz">隐讳覆藏恶，<a id="a-P0"></a>当知领群特。</p>
  <p id="aP1">若人问其义，<a id="a-P2"></a>而答以非义，</p>
  <p id="aP3">颠倒欺诳人，<a id="a-P4"></a>当知领群特。</p>
  <p id="aP5">实空无所有，<a id="a-P6"></a>而轻毁智者，</p>
  <p id="aP7">愚痴为利故，<a id="a-P8"></a>当知领群特。</p>
  <p id="aP9">高慢自称举，<a id="a-PA"></a>毁坏于他人，</p>
  <p id="aPB">是极卑鄙慢，<a id="a-PC"></a>当知领群特。</p>
  <p id="aPD">自造诸过恶，<a id="a-PE"></a>移过诬他人，</p>
  <p id="aPF">妄语谤清白，<a id="a-PG"></a>当知领群特。</p>
  <p id="aPH">前受他利养，<a id="a-PI"></a>他若来诣己，</p>
  <p id="aPJ">无有敬报心，<a id="a-PK"></a>当知领群特。</p>
  <p id="aPL">沙门婆罗门，<a id="a-PM"></a>如法来乞求，</p>
  <p id="aPN">呵责而不与，<a id="a-PO"></a>当知领群特。</p>
  <p id="aPP">若父母年老，<a id="a-PQ"></a>少壮气已谢，</p>
  <p id="aPR">不勤加奉养，<a id="a-PS"></a>当知领群特。</p>
  <p id="aPT">父母诸尊长，<a id="a-PU"></a>兄弟亲眷属，</p>
  <p id="aPV">实非阿罗汉，<a id="a-PW"></a>自显罗汉德，</p>
  <p id="aPX">世间之大贼，<a id="a-PY"></a>当知领群特。</p>
  <p id="aPZ">初上种姓生，<a id="a-Pa"></a>习婆罗门典，</p>
  <p id="aPb">而于其中间，<a id="a-Pc"></a>习行诸恶业，</p>
  <p id="aPd">不以胜生故，<a id="a-Pe"></a>障呵责恶道，</p>
  <p id="aPf">现法受呵责，<a id="a-Pg"></a>后世堕恶道。</p>
  <p id="aPh">生旃陀罗家，<a id="a-Pi"></a>世称须陀夷，</p>
  <p id="aPj">名闻遍天下，<a id="a-Pk"></a>旃陀罗所无。</p>
  <p id="aPl">婆罗门刹利，<a id="a-Pm"></a>大姓所供养，</p>
  <p id="aPn">乘于净天道，<a id="a-Po"></a>平等正直住。</p>
  <p id="aPp">不以生处障，<a id="a-Pq"></a>令不生梵天，</p>
  <p id="aPr">现法善名誉，<a id="a-Ps"></a>后世生善趣。</p>
  <p id="aPt">二生汝当知，<a id="a-Pu"></a>如我所显示，</p>
  <p id="aPv">不以所生故，<a id="a-Pw"></a>名为领群特，</p>
  <p id="aPx">不以所生故，<a id="a-Py"></a>名为婆罗门，</p>
  <p id="aPz">业为领群特，<a id="a-Q0"></a>业为婆罗门。<a id="a-Q1"></a>”</p>
  <p id="aQ2">婆罗门白佛言：</p>
  <p id="aQ3">“如是大精进，<a id="a-Q4"></a>如是大牟尼，</p>
  <p id="aQ5">不以所生故，<a id="a-Q6"></a>名为领群特，</p>
  <p id="aQ7">不以所生故，<a id="a-Q8"></a>名为婆罗门，</p>
  <p id="aQ9">业故领群特，<a id="a-QA"></a>业故婆罗门。<a id="a-QB"></a>”</p>
  <p id="aQC">时，<a id="a-QD"></a>事火婆罗豆婆遮婆罗门转得信心，<a id="a-QE"></a>以满钵好食奉上世尊。<a id="a-QF"></a>世尊不受，<a id="a-QG"></a>以说偈得故。<a id="a-QH"></a>偈如上说。</p>
  <p id="aQI">时，<a id="a-QJ"></a>事火婆罗豆婆遮婆罗门见食瑞应已，<a id="a-QK"></a>增其信心，<a id="a-QL"></a>白佛言：<a id="a-QM"></a>“世尊，<a id="a-QN"></a>我今可得于正法、<a id="a-QO"></a>律出家、<a id="a-QP"></a>受具足不？<a id="a-QQ"></a>”</p>
  <p id="aQR">佛告婆罗门：<a id="a-QS"></a>“汝今可得于正法、<a id="a-QT"></a>律出家、<a id="a-QU"></a>受具足戒。<a id="a-QV"></a>”即得出家，<a id="a-QW"></a>独静思惟，<a id="a-QX"></a>如前说，<a id="a-QY"></a>乃至得阿罗汉，<a id="a-QZ"></a>心善解脱。</p>
  <p id="aQa">时，<a id="a-Qb"></a>婆罗豆婆遮婆罗门得阿罗汉，<a id="a-Qc"></a>心善解脱，<a id="a-Qd"></a>自觉喜乐，<a id="a-Qe"></a>即说偈言：</p>
  <p id="aQf">“非道求清净，<a id="a-Qg"></a>供养祠祀火，</p>
  <p id="aQh">不识清净道，<a id="a-Qi"></a>犹如生盲者。</p>
  <p id="aQj">今已得安乐，<a id="a-Qk"></a>出家受具足，</p>
  <p id="aQl">逮得于三明，<a id="a-Qm"></a>佛所教已作。</p>
  <p id="aQn">先婆罗门难，<a id="a-Qo"></a>今为婆罗门，</p>
  <p id="aQp">沐浴离尘垢，<a id="a-Qq"></a>度诸天彼岸。<a id="a-Qr"></a>”</p>
 </body>
</html>