<!doctype html>
<html id="z3IBUCwYp" data-ver="1950">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第二十九</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">尔时，<a id="a-6"></a>世尊告诸比丘：<a id="a-7"></a>“有沙门法及沙门果。<a id="a-8"></a>谛听！<a id="a-9"></a>善思！<a id="a-A"></a>当为汝说。<a id="a-B"></a>何等为沙门法？<a id="a-C"></a>谓八圣道：<a id="a-D"></a>正见乃至正定。<a id="a-E"></a>何等为沙门果？<a id="a-F"></a>谓须陀洹果、<a id="a-G"></a>斯陀含果、<a id="a-H"></a>阿那含果、<a id="a-I"></a>阿罗汉果。<a id="a-J"></a>何等为须陀洹果？<a id="a-K"></a>谓三结断。<a id="a-L"></a>何等为斯陀含果？<a id="a-M"></a>谓三结断，<a id="a-N"></a>贪、<a id="a-O"></a>恚、<a id="a-P"></a>痴薄。<a id="a-Q"></a>何等为阿那含果？<a id="a-R"></a>谓五下分结尽。<a id="a-S"></a>何等为阿罗汉果？<a id="a-T"></a>谓贪、<a id="a-U"></a>恚、<a id="a-V"></a>痴永尽，<a id="a-W"></a>一切烦恼永尽。<a id="a-X"></a>”</p>
  <p id="aY">佛说此经已，<a id="a-Z"></a>诸比丘闻佛所说，<a id="a-a"></a>欢喜奉行。</p>
  <p id="ab">如是我闻：<a id="a-c"></a>一时，<a id="a-d"></a>佛住舍卫国祇树给孤独园。</p>
  <p id="ae">尔时，<a id="a-f"></a>世尊告诸比丘：<a id="a-g"></a>“有沙门法、<a id="a-h"></a>沙门、<a id="a-i"></a>沙门义。<a id="a-j"></a>谛听！<a id="a-k"></a>善思！<a id="a-l"></a>当为汝说。<a id="a-m"></a>何等为沙门法？<a id="a-n"></a>谓八圣道：<a id="a-o"></a>正见乃至正定。<a id="a-p"></a>何等为沙门？<a id="a-q"></a>谓成就此法者。<a id="a-r"></a>何等为沙门义？<a id="a-s"></a>谓贪欲永断，<a id="a-t"></a>瞋恚、<a id="a-u"></a>痴永断，<a id="a-v"></a>一切烦恼永断。<a id="a-w"></a>”</p>
  <p id="ax">佛说此经已，<a id="a-y"></a>诸比丘闻佛所说，<a id="a-z"></a>欢喜奉行。</p>
  <p id="a10">如是我闻：<a id="a-11"></a>一时，<a id="a-12"></a>佛住舍卫国祇树给孤独园。</p>
  <p id="a13">尔时，<a id="a-14"></a>世尊告诸比丘，<a id="a-15"></a>如上说，<a id="a-16"></a>差别者：<a id="a-17"></a>“有沙门果。<a id="a-18"></a>何等为沙门果？<a id="a-19"></a>谓须陀洹果、<a id="a-1A"></a>斯陀含果、<a id="a-1B"></a>阿那含果、<a id="a-1C"></a>阿罗汉果。<a id="a-1D"></a>”</p>
  <p id="a1E">佛说此经已，<a id="a-1F"></a>诸比丘闻佛所说，<a id="a-1G"></a>欢喜奉行。</p>
  <p id="a1H">如是婆罗门法、<a id="a-1I"></a>婆罗门、<a id="a-1J"></a>婆罗门义、<a id="a-1K"></a>婆罗门果，<a id="a-1L"></a>梵行法、<a id="a-1M"></a>梵行者、<a id="a-1N"></a>梵行义、<a id="a-1O"></a>梵行果亦如上说。</p>
  <p id="a1P">如是我闻：<a id="a-1Q"></a>一时，<a id="a-1R"></a>佛住舍卫国祇树给孤独园。</p>
  <p id="a1S">尔时，<a id="a-1T"></a>世尊告诸比丘：<a id="a-1U"></a>“有五法，<a id="a-1V"></a>多所饶益修安那般那念。<a id="a-1W"></a>何等为五？<a id="a-1X"></a>住于净戒波罗提木叉律仪，<a id="a-1Y"></a>威仪行处具足，<a id="a-1Z"></a>于微细罪能生怖畏，<a id="a-1a"></a>受持学戒，<a id="a-1b"></a>是名第一多所饶益修习安那般那念。<a id="a-1c"></a>复次，<a id="a-1d"></a>比丘，<a id="a-1e"></a>少欲、<a id="a-1f"></a>少事、<a id="a-1g"></a>少务，<a id="a-1h"></a>是名二法多所饶益修习安那般那念。<a id="a-1i"></a>复次，<a id="a-1j"></a>比丘，<a id="a-1k"></a>饮食知量，<a id="a-1l"></a>多少得中，<a id="a-1m"></a>不为饮食起求欲想，<a id="a-1n"></a>精勤思惟，<a id="a-1o"></a>是名三法多所饶益修安那般那念。<a id="a-1p"></a>复次，<a id="a-1q"></a>比丘，<a id="a-1r"></a>初夜、<a id="a-1s"></a>后夜不著睡眠，<a id="a-1t"></a>精勤思惟，<a id="a-1u"></a>是名四法多所饶益修安那般那念。<a id="a-1v"></a>复次，<a id="a-1w"></a>比丘，<a id="a-1x"></a>空闲林中，<a id="a-1y"></a>离诸愦闹，<a id="a-1z"></a>是名五法多种饶益修习安那般那念。<a id="a-20"></a>”</p>
  <p id="a21">佛说此经已，<a id="a-22"></a>诸比丘闻佛所说，<a id="a-23"></a>欢喜奉行。</p>
  <p id="a24">如是我闻：<a id="a-25"></a>一时，<a id="a-26"></a>佛住舍卫国祇树给孤独园。</p>
  <p id="a27">尔时，<a id="a-28"></a>世尊告诸比丘：<a id="a-29"></a>“当修安那般那念！<a id="a-2A"></a>若比丘修习安那般那念多修习者，<a id="a-2B"></a>得身止息及心止息，<a id="a-2C"></a>有觉有观，<a id="a-2D"></a>寂灭、<a id="a-2E"></a>纯一，<a id="a-2F"></a>明分想修习满足。<a id="a-2G"></a>”</p>
  <p id="a2H">佛说此经已，<a id="a-2I"></a>诸比丘闻佛所说，<a id="a-2J"></a>欢喜奉行。</p>
  <p id="a2K">如是我闻：<a id="a-2L"></a>一时，<a id="a-2M"></a>佛住舍卫国祇树给孤独园。</p>
  <p id="a2N">尔时，<a id="a-2O"></a>世尊告诸比丘：<a id="a-2P"></a>“修习安那般那念！<a id="a-2Q"></a>若比丘修习安那般那念多修习者，<a id="a-2R"></a>得身心止息，<a id="a-2S"></a>有觉有观，<a id="a-2T"></a>寂灭、<a id="a-2U"></a>纯一，<a id="a-2V"></a>明分想修习满足。</p>
  <p id="a2W">“何等为修习安那般那念多修习已，<a id="a-2X"></a>身心止息，<a id="a-2Y"></a>有觉有观，<a id="a-2Z"></a>寂灭、<a id="a-2a"></a>纯一，<a id="a-2b"></a>明分想修习满足？<a id="a-2c"></a>是比丘若依聚落、<a id="a-2d"></a>城邑止住，<a id="a-2e"></a>晨朝著衣持钵，<a id="a-2f"></a>入村乞食，<a id="a-2g"></a>善护其身，<a id="a-2h"></a>守诸根门，<a id="a-2i"></a>善系心住。<a id="a-2j"></a>乞食已，<a id="a-2k"></a>还住处，<a id="a-2l"></a>举衣钵，<a id="a-2m"></a>洗足已，<a id="a-2n"></a>或入林中、<a id="a-2o"></a>闲房、<a id="a-2p"></a>树下，<a id="a-2q"></a>或空露地，<a id="a-2r"></a>端身正坐，<a id="a-2s"></a>系念面前，<a id="a-2t"></a>断世贪爱，<a id="a-2u"></a>离欲清净，<a id="a-2v"></a>瞋恚、<a id="a-2w"></a>睡眠、<a id="a-2x"></a>掉悔、<a id="a-2y"></a>疑断，<a id="a-2z"></a>度诸疑惑，<a id="a-30"></a>于诸善法心得决定。<a id="a-31"></a>远离五盖烦恼于心，<a id="a-32"></a>令慧力羸，<a id="a-33"></a>为障碍分，<a id="a-34"></a>不趣涅槃。<a id="a-35"></a>念于内息，<a id="a-36"></a>系念善学；<a id="a-37"></a>念于外息，<a id="a-38"></a>系念善学。<a id="a-39"></a>息长息短，<a id="a-3A"></a>觉知一切身入息，<a id="a-3B"></a>于一切身入息善学；<a id="a-3C"></a>觉知一切身出息，<a id="a-3D"></a>于一切身出息善学。<a id="a-3E"></a>觉知一切身行息入息，<a id="a-3F"></a>于一切身行息入息善学；<a id="a-3G"></a>觉知一切身行息出息，<a id="a-3H"></a>于一切身行息出息善学。<a id="a-3I"></a>觉知喜，<a id="a-3J"></a>觉知乐，<a id="a-3K"></a>觉知心行，<a id="a-3L"></a>觉知心行息入息，<a id="a-3M"></a>于觉知心行息入息善学；<a id="a-3N"></a>觉知心行息出息，<a id="a-3O"></a>于觉知心行息出息善学。<a id="a-3P"></a>觉知心，<a id="a-3Q"></a>觉知心悦，<a id="a-3R"></a>觉知心定，<a id="a-3S"></a>觉知心解脱入息，<a id="a-3T"></a>于觉知心解脱入息善学；<a id="a-3U"></a>觉知心解脱出息，<a id="a-3V"></a>于觉知心解脱出息善学。<a id="a-3W"></a>观察无常，<a id="a-3X"></a>观察断，<a id="a-3Y"></a>观察无欲，<a id="a-3Z"></a>观察灭入息，<a id="a-3a"></a>于观察灭入息善学；<a id="a-3b"></a>观察灭出息，<a id="a-3c"></a>于观察灭出息善学。<a id="a-3d"></a>是名修安那般那念，<a id="a-3e"></a>身止息、<a id="a-3f"></a>心止息，<a id="a-3g"></a>有觉有观，<a id="a-3h"></a>寂灭、<a id="a-3i"></a>纯一，<a id="a-3j"></a>明分想修习满足。<a id="a-3k"></a>”</p>
  <p id="a3l">佛说此经已，<a id="a-3m"></a>诸比丘闻佛所说，<a id="a-3n"></a>欢喜奉行。</p>
  <p id="a3o">如是我闻：<a id="a-3p"></a>一时，<a id="a-3q"></a>佛住舍卫国祇树给孤独园。</p>
  <p id="a3r">尔时，<a id="a-3s"></a>世尊告诸比丘：<a id="a-3t"></a>“当修安那般那念！<a id="a-3u"></a>安那般那念修习多修习者，<a id="a-3v"></a>断诸觉想。<a id="a-3w"></a>云何安那般那念修习多修习，<a id="a-3x"></a>断诸觉想？<a id="a-3y"></a>若比丘依止聚落、<a id="a-3z"></a>城邑住，<a id="a-40"></a>如上广说，<a id="a-41"></a>乃至于出息灭善学，<a id="a-42"></a>是名安那般那念修习多修习，<a id="a-43"></a>断诸觉想。<a id="a-44"></a>”</p>
  <p id="a45">佛说此经已，<a id="a-46"></a>诸比丘闻佛所说，<a id="a-47"></a>欢喜奉行。</p>
  <p id="a48">如断觉想，<a id="a-49"></a>如是不动摇，<a id="a-4A"></a>得大果大福利，<a id="a-4B"></a>如是得甘露、<a id="a-4C"></a>究竟甘露，<a id="a-4D"></a>得二果、<a id="a-4E"></a>四果、<a id="a-4F"></a>七果，<a id="a-4G"></a>一一经亦如上说。</p>
  <p id="a4H">如是我闻：<a id="a-4I"></a>一时，<a id="a-4J"></a>佛住舍卫国祇树给孤独园。</p>
  <p id="a4K">尔时，<a id="a-4L"></a>世尊告诸比丘：<a id="a-4M"></a>“如我所说安那般那念，<a id="a-4N"></a>汝等修习不？<a id="a-4O"></a>”</p>
  <p id="a4P">时，<a id="a-4Q"></a>有比丘名阿梨瑟吒，<a id="a-4R"></a>于众中坐，<a id="a-4S"></a>即从座起，<a id="a-4T"></a>整衣服，<a id="a-4U"></a>为佛作礼，<a id="a-4V"></a>右膝著地，<a id="a-4W"></a>合掌白佛言：<a id="a-4X"></a>“世尊，<a id="a-4Y"></a>世尊所说安那般那念，<a id="a-4Z"></a>我已修习。<a id="a-4a"></a>”</p>
  <p id="a4b">佛告阿梨瑟吒比丘：<a id="a-4c"></a>“汝云何修习我所说安那般那念？<a id="a-4d"></a>”</p>
  <p id="a4e">比丘白佛：<a id="a-4f"></a>“世尊，<a id="a-4g"></a>我于过去诸行不顾念，<a id="a-4h"></a>未来诸行不生欣乐，<a id="a-4i"></a>于现在诸行不生染著，<a id="a-4j"></a>于内外对碍想善正除灭。<a id="a-4k"></a>我已如是修世尊所说安那般那念。<a id="a-4l"></a>”</p>
  <p id="a4m">佛告阿梨瑟吒比丘：<a id="a-4n"></a>“汝实修我所说安那般那念，<a id="a-4o"></a>非不修；<a id="a-4p"></a>然其比丘于汝所修安那般那念所，<a id="a-4q"></a>更有胜妙过其上者。<a id="a-4r"></a>何等是胜妙过阿梨瑟吒所修安那般那念者？<a id="a-4s"></a>是比丘依止城邑、<a id="a-4t"></a>聚落，<a id="a-4u"></a>如前广说，<a id="a-4v"></a>乃至于灭出息观察善学，<a id="a-4w"></a>是名，<a id="a-4x"></a>阿梨瑟吒比丘，<a id="a-4y"></a>胜妙过汝所修安那般那念者。<a id="a-4z"></a>”</p>
  <p id="a50">佛说此经已，<a id="a-51"></a>诸比丘闻佛所说，<a id="a-52"></a>欢喜奉行。</p>
  <p id="a53">如是我闻：<a id="a-54"></a>一时，<a id="a-55"></a>佛住舍卫国祇树给孤独园。</p>
  <p id="a56">尔时，<a id="a-57"></a>世尊于晨朝时著衣持钵，<a id="a-58"></a>入舍卫城乞食；<a id="a-59"></a>食已，<a id="a-5A"></a>还精舍，<a id="a-5B"></a>举衣钵，<a id="a-5C"></a>洗足已，<a id="a-5D"></a>持尼师檀入安陀林，<a id="a-5E"></a>坐一树下，<a id="a-5F"></a>昼日禅思。<a id="a-5G"></a>时，<a id="a-5H"></a>尊者罽宾那亦晨朝时著衣持钵，<a id="a-5I"></a>入舍卫城乞食；<a id="a-5J"></a>还，<a id="a-5K"></a>举衣钵，<a id="a-5L"></a>洗足已，<a id="a-5M"></a>持尼师檀入安陀林，<a id="a-5N"></a>于树下坐禅，<a id="a-5O"></a>去佛不远，<a id="a-5P"></a>正身不动，<a id="a-5Q"></a>身心正直，<a id="a-5R"></a>胜妙思惟。</p>
  <p id="a5S">尔时，<a id="a-5T"></a>众多比丘晡时从禅觉，<a id="a-5U"></a>往诣佛所，<a id="a-5V"></a>稽首礼佛足，<a id="a-5W"></a>退坐一面。<a id="a-5X"></a>佛语诸比丘：<a id="a-5Y"></a>“汝等见尊者罽宾那不？<a id="a-5Z"></a>去我不远，<a id="a-5a"></a>正身端坐，<a id="a-5b"></a>身心不动，<a id="a-5c"></a>住胜妙住。<a id="a-5d"></a>”</p>
  <p id="a5e">诸比丘白佛：<a id="a-5f"></a>“世尊，<a id="a-5g"></a>我等数见彼尊者正身端坐，<a id="a-5h"></a>善摄其身，<a id="a-5i"></a>不倾不动，<a id="a-5j"></a>专心胜妙。<a id="a-5k"></a>”</p>
  <p id="a5l">佛告诸比丘：<a id="a-5m"></a>“若比丘修习三昧，<a id="a-5n"></a>身心安住，<a id="a-5o"></a>不倾不动，<a id="a-5p"></a>住胜妙住者，<a id="a-5q"></a>此比丘得此三昧，<a id="a-5r"></a>不勤方便，<a id="a-5s"></a>随欲即得。<a id="a-5t"></a>”</p>
  <p id="a5u">诸比丘白佛：<a id="a-5v"></a>“何等三昧，<a id="a-5w"></a>比丘得此三昧，<a id="a-5x"></a>身心不动，<a id="a-5y"></a>住胜妙住？<a id="a-5z"></a>”</p>
  <p id="a60">佛告诸比丘：<a id="a-61"></a>“若比丘依止聚落，<a id="a-62"></a>晨朝著衣持钵，<a id="a-63"></a>入村乞食已，<a id="a-64"></a>还精舍，<a id="a-65"></a>举衣钵，<a id="a-66"></a>洗足已，<a id="a-67"></a>入林中，<a id="a-68"></a>若闲房、<a id="a-69"></a>露坐，<a id="a-6A"></a>思惟系念，<a id="a-6B"></a>乃至息灭观察善学，<a id="a-6C"></a>是名三昧，<a id="a-6D"></a>若比丘端坐思惟，<a id="a-6E"></a>身心不动，<a id="a-6F"></a>住胜妙住。<a id="a-6G"></a>”</p>
  <p id="a6H">佛说此经已，<a id="a-6I"></a>诸比丘闻佛所说，<a id="a-6J"></a>欢喜奉行。</p>
  <p id="a6K">如是我闻：<a id="a-6L"></a>一时，<a id="a-6M"></a>佛住一奢能伽罗林中。</p>
  <p id="a6N">尔时，<a id="a-6O"></a>世尊告诸比丘：<a id="a-6P"></a>“我欲二月坐禅，<a id="a-6Q"></a>诸比丘勿复往来，<a id="a-6R"></a>唯除送食比丘及布萨时。<a id="a-6S"></a>”</p>
  <p id="a6T">尔时，<a id="a-6U"></a>世尊作是语已，<a id="a-6V"></a>即二月坐禅，<a id="a-6W"></a>无一比丘敢往来者，<a id="a-6X"></a>唯除送食及布萨时。</p>
  <p id="a6Y">尔时，<a id="a-6Z"></a>世尊坐禅二月过已，<a id="a-6a"></a>从禅觉，<a id="a-6b"></a>于比丘僧前坐，<a id="a-6c"></a>告诸比丘：<a id="a-6d"></a>“若诸外道出家来问汝等：<a id="a-6e"></a>‘沙门瞿昙于二月中云何坐禅？<a id="a-6f"></a>’汝应答言：<a id="a-6g"></a>‘如来二月以安那般那念坐禅思惟住。<a id="a-6h"></a>’所以者何？<a id="a-6i"></a>我于此二月念安那般那，<a id="a-6j"></a>多住思惟，<a id="a-6k"></a>入息时念入息如实知，<a id="a-6l"></a>出息时念出息如实知；<a id="a-6m"></a>若长若短，<a id="a-6n"></a>一切身觉入息念如实知，<a id="a-6o"></a>一切身觉出息念如实知；<a id="a-6p"></a>身行休息入息念如实知，<a id="a-6q"></a>乃至灭出息念如实知。<a id="a-6r"></a>我悉知已，<a id="a-6s"></a>我时作是念：<a id="a-6t"></a>‘此则粗思惟住，<a id="a-6u"></a>我今于此思惟止息已，<a id="a-6v"></a>当更修余微细修住而住。<a id="a-6w"></a>’尔时，<a id="a-6x"></a>我息止粗思惟已，<a id="a-6y"></a>即更入微细思惟，<a id="a-6z"></a>多住而住。<a id="a-70"></a>时，<a id="a-71"></a>有三天子，<a id="a-72"></a>极上妙色，<a id="a-73"></a>过夜来至我所。<a id="a-74"></a>一天子作是言：<a id="a-75"></a>‘沙门瞿昙时到。<a id="a-76"></a>’复有一天子言：<a id="a-77"></a>‘此非时到，<a id="a-78"></a>是时向至。<a id="a-79"></a>’第三天子言：<a id="a-7A"></a>‘非为时到，<a id="a-7B"></a>亦非时向至，<a id="a-7C"></a>此则修住，<a id="a-7D"></a>是阿罗诃寂灭耳！<a id="a-7E"></a>’”</p>
  <p id="a7F">佛告诸比丘：<a id="a-7G"></a>“若有正说，<a id="a-7H"></a>圣住、<a id="a-7I"></a>天住、<a id="a-7J"></a>梵住、<a id="a-7K"></a>学住、<a id="a-7L"></a>无学住、<a id="a-7M"></a>如来住，<a id="a-7N"></a>学人所不得当得，<a id="a-7O"></a>不到当到，<a id="a-7P"></a>不证当证，<a id="a-7Q"></a>无学人现法乐住者，<a id="a-7R"></a>谓安那般那念，<a id="a-7S"></a>此则正说。<a id="a-7T"></a>所以者何？<a id="a-7U"></a>安那般那念者，<a id="a-7V"></a>是圣住、<a id="a-7W"></a>天住、<a id="a-7X"></a>梵住乃至无学现法乐住。<a id="a-7Y"></a>”</p>
  <p id="a7Z">佛说此经已，<a id="a-7a"></a>诸比丘闻佛所说，<a id="a-7b"></a>欢喜奉行。</p>
  <p id="a7c">如是我闻：<a id="a-7d"></a>一时，<a id="a-7e"></a>佛住迦毗罗越尼拘律树园中。</p>
  <p id="a7f">尔时，<a id="a-7g"></a>释氏摩诃男诣尊者迦磨比丘所，<a id="a-7h"></a>礼迦磨比丘足已，<a id="a-7i"></a>退坐一面，<a id="a-7j"></a>语迦磨比丘言：<a id="a-7k"></a>“云何，<a id="a-7l"></a>尊者迦磨，<a id="a-7m"></a>学住者为即是如来住耶？<a id="a-7n"></a>为学住异如来住异？<a id="a-7o"></a>”</p>
  <p id="a7p">迦磨比丘答言：<a id="a-7q"></a>“摩诃男，<a id="a-7r"></a>学住异如来住异。<a id="a-7s"></a>摩诃男，<a id="a-7t"></a>学住者，<a id="a-7u"></a>断五盖多住；<a id="a-7v"></a>如来住者，<a id="a-7w"></a>于五盖已断已知，<a id="a-7x"></a>断其根本，<a id="a-7y"></a>如截多罗树头，<a id="a-7z"></a>更不生长，<a id="a-80"></a>于未来世成不生法。<a id="a-81"></a>一时，<a id="a-82"></a>世尊住一奢能伽罗林中。<a id="a-83"></a>尔时，<a id="a-84"></a>世尊告诸比丘：<a id="a-85"></a>‘我欲于此一奢能伽罗林中二月坐禅，<a id="a-86"></a>汝诸比丘勿使往来，<a id="a-87"></a>唯除送食比丘及布萨时。<a id="a-88"></a>’广说如前，<a id="a-89"></a>乃至无学现法乐住，<a id="a-8A"></a>以是故知，<a id="a-8B"></a>摩诃男，<a id="a-8C"></a>学住异如来住异。<a id="a-8D"></a>”</p>
  <p id="a8E">释氏摩诃男闻迦磨比丘所说欢喜，<a id="a-8F"></a>从座起去。</p>
  <p id="a8G">如是我闻：<a id="a-8H"></a>一时，<a id="a-8I"></a>佛住金刚聚落跋求摩河侧萨罗梨林中。</p>
  <p id="a8J">尔时，<a id="a-8K"></a>世尊为诸比丘说不净观，<a id="a-8L"></a>赞叹不净观言：<a id="a-8M"></a>“诸比丘修不净观，<a id="a-8N"></a>多修习者，<a id="a-8O"></a>得大果大福利。<a id="a-8P"></a>”</p>
  <p id="a8Q">时，<a id="a-8R"></a>诸比丘修不净观已，<a id="a-8S"></a>极厌患身，<a id="a-8T"></a>或以刀自杀，<a id="a-8U"></a>或服毒药，<a id="a-8V"></a>或绳自绞、<a id="a-8W"></a>投岩自杀，<a id="a-8X"></a>或令余比丘杀。<a id="a-8Y"></a>有异比丘极生厌患恶露不净，<a id="a-8Z"></a>至鹿林梵志子所，<a id="a-8a"></a>语鹿林梵志子言：<a id="a-8b"></a>“贤首，<a id="a-8c"></a>汝能杀我者，<a id="a-8d"></a>衣钵属汝。<a id="a-8e"></a>”</p>
  <p id="a8f">时，<a id="a-8g"></a>鹿林梵志子即杀彼比丘，<a id="a-8h"></a>持刀至跋求摩河边。<a id="a-8i"></a>洗刀时，<a id="a-8j"></a>有魔天住于空中，<a id="a-8k"></a>赞鹿林梵志子言：<a id="a-8l"></a>“善哉！<a id="a-8m"></a>善哉！<a id="a-8n"></a>贤首，<a id="a-8o"></a>汝得无量功德，<a id="a-8p"></a>能令诸沙门释子持戒有德，<a id="a-8q"></a>未度者度，<a id="a-8r"></a>未脱者脱，<a id="a-8s"></a>未苏息者令得苏息，<a id="a-8t"></a>未涅槃者令得涅槃，<a id="a-8u"></a>诸长利衣钵杂物悉皆属汝。<a id="a-8v"></a>”</p>
  <p id="a8w">时，<a id="a-8x"></a>鹿林梵志子闻赞叹已，<a id="a-8y"></a>增恶邪见，<a id="a-8z"></a>作是念：<a id="a-90"></a>“我今真实大作福德，<a id="a-91"></a>令沙门释子持戒功德者，<a id="a-92"></a>未度者度，<a id="a-93"></a>未脱者脱，<a id="a-94"></a>未苏息者令得苏息，<a id="a-95"></a>未涅槃者令得涅槃，<a id="a-96"></a>衣钵杂物悉皆属我。<a id="a-97"></a>”于是手执利刀，<a id="a-98"></a>循诸房舍、<a id="a-99"></a>诸经行处、<a id="a-9A"></a>别房、<a id="a-9B"></a>禅房，<a id="a-9C"></a>见诸比丘，<a id="a-9D"></a>作如是言：<a id="a-9E"></a>“何等沙门持戒有德，<a id="a-9F"></a>未度者我能令度，<a id="a-9G"></a>未脱者令脱，<a id="a-9H"></a>未苏息者令得苏息，<a id="a-9I"></a>未涅槃令得涅槃？<a id="a-9J"></a>”</p>
  <p id="a9K">时，<a id="a-9L"></a>有诸比丘厌患身者，<a id="a-9M"></a>皆出房舍，<a id="a-9N"></a>语鹿林梵志子言：<a id="a-9O"></a>“我未得度，<a id="a-9P"></a>汝当度我；<a id="a-9Q"></a>我未得脱，<a id="a-9R"></a>汝当脱我；<a id="a-9S"></a>我未得苏息，<a id="a-9T"></a>汝当令我得苏息；<a id="a-9U"></a>我未得涅槃，<a id="a-9V"></a>汝当令我得涅槃。<a id="a-9W"></a>”</p>
  <p id="a9X">时，<a id="a-9Y"></a>鹿林梵志子即以利刀杀彼比丘，<a id="a-9Z"></a>次第乃至杀六十人。</p>
  <p id="a9a">尔时，<a id="a-9b"></a>世尊至十五日说戒时，<a id="a-9c"></a>于众僧前坐，<a id="a-9d"></a>告尊者阿难：<a id="a-9e"></a>“何因何缘诸比丘转少、<a id="a-9f"></a>转减、<a id="a-9g"></a>转尽？<a id="a-9h"></a>”</p>
  <p id="a9i">阿难白佛言：<a id="a-9j"></a>“世尊为诸比丘说修不净观，<a id="a-9k"></a>赞叹不净观。<a id="a-9l"></a>诸比丘修不净观已，<a id="a-9m"></a>极厌患身，<a id="a-9n"></a>广说乃至杀六十比丘。<a id="a-9o"></a>世尊，<a id="a-9p"></a>以是因缘故，<a id="a-9q"></a>令诸比丘转少、<a id="a-9r"></a>转减、<a id="a-9s"></a>转尽。<a id="a-9t"></a>惟愿世尊更说余法，<a id="a-9u"></a>令诣比丘闻已，<a id="a-9v"></a>勤修智慧，<a id="a-9w"></a>乐受正法，<a id="a-9x"></a>乐住正法。<a id="a-9y"></a>”</p>
  <p id="a9z">佛告阿难：<a id="a-A0"></a>“是故，<a id="a-A1"></a>我今次第说，<a id="a-A2"></a>住微细住，<a id="a-A3"></a>随顺开觉，<a id="a-A4"></a>已起、<a id="a-A5"></a>未起恶不善法速令休息。<a id="a-A6"></a>如天大雨，<a id="a-A7"></a>起、<a id="a-A8"></a>未起尘能令休息；<a id="a-A9"></a>如是，<a id="a-AA"></a>比丘，<a id="a-AB"></a>修微细住，<a id="a-AC"></a>诸起、<a id="a-AD"></a>未起恶不善法能令休息。<a id="a-AE"></a>阿难，<a id="a-AF"></a>何等为微细住多修习，<a id="a-AG"></a>随顺开觉，<a id="a-AH"></a>已起、<a id="a-AI"></a>未起恶不善法能令休息？<a id="a-AJ"></a>谓安那般那念住。<a id="a-AK"></a>”</p>
  <p id="aAL">阿难白佛：<a id="a-AM"></a>“云何修习安那般那念住，<a id="a-AN"></a>随顺开觉，<a id="a-AO"></a>已起、<a id="a-AP"></a>未起恶不善法能令休息？<a id="a-AQ"></a>”</p>
  <p id="aAR">佛告阿难：<a id="a-AS"></a>“若比丘依止聚落，<a id="a-AT"></a>如前广说，<a id="a-AU"></a>乃至如灭出息念而学。<a id="a-AV"></a>”</p>
  <p id="aAW">佛说此经已，<a id="a-AX"></a>尊者阿难闻佛所说，<a id="a-AY"></a>欢喜奉行。</p>
  <p id="aAZ">如是我闻：<a id="a-Aa"></a>一时，<a id="a-Ab"></a>佛住金刚跋求摩河侧萨罗梨林中。</p>
  <p id="aAc">尔时，<a id="a-Ad"></a>尊者阿难独一静处，<a id="a-Ae"></a>思惟禅思，<a id="a-Af"></a>作如是念：<a id="a-Ag"></a>“颇有一法，<a id="a-Ah"></a>修习多修习，<a id="a-Ai"></a>令四法满足；<a id="a-Aj"></a>四法满足已，<a id="a-Ak"></a>七法满足；<a id="a-Al"></a>七法满足已，<a id="a-Am"></a>二法满足？<a id="a-An"></a>”</p>
  <p id="aAo">时，<a id="a-Ap"></a>尊者阿难从禅觉已，<a id="a-Aq"></a>往诣佛所，<a id="a-Ar"></a>稽首礼足，<a id="a-As"></a>退坐一面，<a id="a-At"></a>白佛言：<a id="a-Au"></a>“世尊，<a id="a-Av"></a>我独一静处，<a id="a-Aw"></a>思惟禅思，<a id="a-Ax"></a>作是念：<a id="a-Ay"></a>‘颇有一法，<a id="a-Az"></a>多修习已，<a id="a-B0"></a>令四法满足，<a id="a-B1"></a>乃至二法满足？<a id="a-B2"></a>我今问世尊，<a id="a-B3"></a>宁有一法，<a id="a-B4"></a>多修习已，<a id="a-B5"></a>能令乃至二法满足’耶？<a id="a-B6"></a>”</p>
  <p id="aB7">佛告阿难：<a id="a-B8"></a>“有一法，<a id="a-B9"></a>多修习已，<a id="a-BA"></a>乃至能令二法满足。<a id="a-BB"></a>何等为一法？<a id="a-BC"></a>谓安那般那念。<a id="a-BD"></a>多修习已，<a id="a-BE"></a>能令四念处满足；<a id="a-BF"></a>四念处满足已，<a id="a-BG"></a>七觉分满足；<a id="a-BH"></a>七觉分满足已，<a id="a-BI"></a>明、<a id="a-BJ"></a>解脱满足。</p>
  <p id="aBK">“云何修安那般那念，<a id="a-BL"></a>四念处满足？<a id="a-BM"></a>是比丘依止聚落，<a id="a-BN"></a>乃至如灭出息念学。<a id="a-BO"></a>阿难，<a id="a-BP"></a>如是圣弟子入息念时如入息念学，<a id="a-BQ"></a>出息念时如出息念学；<a id="a-BR"></a>若长若短，<a id="a-BS"></a>一切身行觉知，<a id="a-BT"></a>入息念时如入息念学，<a id="a-BU"></a>出息念时如出息念学；<a id="a-BV"></a>身行休息入息念时，<a id="a-BW"></a>如身行休息入息念学；<a id="a-BX"></a>身行休息出息念时，<a id="a-BY"></a>如身行休息出息念学。<a id="a-BZ"></a>圣弟子尔时身身观念住异于身者，<a id="a-Ba"></a>彼亦如是随身比思惟。<a id="a-Bb"></a>若有时圣弟子喜觉知，<a id="a-Bc"></a>乐觉知，<a id="a-Bd"></a>心行觉知，<a id="a-Be"></a>心行息觉知，<a id="a-Bf"></a>入息念时如心行息入息念学，<a id="a-Bg"></a>心行息出息念时如心行息出息念学。<a id="a-Bh"></a>是圣弟子尔时受受观念住，<a id="a-Bi"></a>若复异受者，<a id="a-Bj"></a>彼亦随受比思惟。<a id="a-Bk"></a>有时圣弟子心觉知，<a id="a-Bl"></a>心悦、<a id="a-Bm"></a>心定、<a id="a-Bn"></a>心解脱觉知，<a id="a-Bo"></a>入息念时如入息念学，<a id="a-Bp"></a>心解脱出息念时如心解脱出息念学，<a id="a-Bq"></a>是圣弟子尔时心心观念住，<a id="a-Br"></a>若有异心者，<a id="a-Bs"></a>彼亦随心比思惟。<a id="a-Bt"></a>若圣弟子有时观无常、<a id="a-Bu"></a>断、<a id="a-Bv"></a>无欲、<a id="a-Bw"></a>灭，<a id="a-Bx"></a>如无常、<a id="a-By"></a>断、<a id="a-Bz"></a>无欲、<a id="a-C0"></a>灭观住学，<a id="a-C1"></a>是圣弟子尔时法法观念住异于法者，<a id="a-C2"></a>亦随法比思惟，<a id="a-C3"></a>是名修安那般那念，<a id="a-C4"></a>满足四念处。<a id="a-C5"></a>”</p>
  <p id="aC6">阿难白佛：<a id="a-C7"></a>“如是修习安那般那念，<a id="a-C8"></a>令四念处满足。<a id="a-C9"></a>云何修四念处，<a id="a-CA"></a>令七觉分满足？<a id="a-CB"></a>”</p>
  <p id="aCC">佛告阿难：<a id="a-CD"></a>“若比丘身身观念住，<a id="a-CE"></a>念住已，<a id="a-CF"></a>系念住不忘，<a id="a-CG"></a>尔时方便修念觉分，<a id="a-CH"></a>修念觉分已，<a id="a-CI"></a>念觉分满足；<a id="a-CJ"></a>念觉分满足已，<a id="a-CK"></a>于法选择思量。<a id="a-CL"></a>尔时方便修择法觉分，<a id="a-CM"></a>修择法觉分已，<a id="a-CN"></a>择法觉分满足；<a id="a-CO"></a>于法选择分别思量已，<a id="a-CP"></a>得精勤方便。<a id="a-CQ"></a>尔时方便修习精进觉分，<a id="a-CR"></a>修精进觉分已，<a id="a-CS"></a>精进觉分满足；<a id="a-CT"></a>方便精进已，<a id="a-CU"></a>则心欢喜。<a id="a-CV"></a>尔时方便修喜觉分，<a id="a-CW"></a>修喜觉分已，<a id="a-CX"></a>喜觉分满足；<a id="a-CY"></a>欢喜已，<a id="a-CZ"></a>身心猗息。<a id="a-Ca"></a>尔时方便修猗觉分，<a id="a-Cb"></a>修猗觉分已，<a id="a-Cc"></a>猗觉分满足；<a id="a-Cd"></a>身心乐已，<a id="a-Ce"></a>得三昧。<a id="a-Cf"></a>尔时修定觉分，<a id="a-Cg"></a>修定觉分已，<a id="a-Ch"></a>定觉分满足；<a id="a-Ci"></a>定觉分满足已，<a id="a-Cj"></a>贪忧则灭，<a id="a-Ck"></a>得平等舍。<a id="a-Cl"></a>尔时方便修舍觉分，<a id="a-Cm"></a>修舍觉分已，<a id="a-Cn"></a>舍觉分满足。<a id="a-Co"></a>受、<a id="a-Cp"></a>心、<a id="a-Cq"></a>法法念处亦如是说，<a id="a-Cr"></a>是名修四念处，<a id="a-Cs"></a>满足七觉分。<a id="a-Ct"></a>”</p>
  <p id="aCu">阿难白佛：<a id="a-Cv"></a>“是名修四念处，<a id="a-Cw"></a>满足七觉分。<a id="a-Cx"></a>云何修七觉分，<a id="a-Cy"></a>满足明、<a id="a-Cz"></a>解脱？<a id="a-D0"></a>”</p>
  <p id="aD1">佛告阿难：<a id="a-D2"></a>“若比丘修念觉分，<a id="a-D3"></a>依远离、<a id="a-D4"></a>依无欲、<a id="a-D5"></a>依灭、<a id="a-D6"></a>向于舍；<a id="a-D7"></a>修念觉分已，<a id="a-D8"></a>满足明、<a id="a-D9"></a>解脱。<a id="a-DA"></a>乃至修舍觉分，<a id="a-DB"></a>依远离、<a id="a-DC"></a>依无欲、<a id="a-DD"></a>依灭、<a id="a-DE"></a>向于舍，<a id="a-DF"></a>如是修舍觉分已，<a id="a-DG"></a>明、<a id="a-DH"></a>解脱满足，<a id="a-DI"></a>阿难，<a id="a-DJ"></a>是名法法相类、<a id="a-DK"></a>法法相润。<a id="a-DL"></a>如是十三法，<a id="a-DM"></a>一法为增上，<a id="a-DN"></a>一法为门，<a id="a-DO"></a>次第增进，<a id="a-DP"></a>修习满足。<a id="a-DQ"></a>”</p>
  <p id="aDR">佛说此经已，<a id="a-DS"></a>尊者阿难闻佛所说，<a id="a-DT"></a>欢喜奉行。</p>
  <p id="aDU">如是异比丘所问，<a id="a-DV"></a>佛问诸比丘亦如上说。</p>
  <p id="aDW">如是我闻：<a id="a-DX"></a>一时，<a id="a-DY"></a>佛住金毗罗聚落金毗林中。</p>
  <p id="aDZ">尔时，<a id="a-Da"></a>世尊告尊者金毗罗：<a id="a-Db"></a>“我今当说精勤修习四念处。<a id="a-Dc"></a>谛听！<a id="a-Dd"></a>善思！<a id="a-De"></a>当为汝说。<a id="a-Df"></a>”</p>
  <p id="aDg">尔时，<a id="a-Dh"></a>尊者金毗罗默然住，<a id="a-Di"></a>如是再三。<a id="a-Dj"></a>尔时，<a id="a-Dk"></a>尊者阿难语尊者金毗罗：<a id="a-Dl"></a>“今大师告汝！<a id="a-Dm"></a>”如是三说。</p>
  <p id="aDn">尊者金毗罗语尊者阿难：<a id="a-Do"></a>“我已知，<a id="a-Dp"></a>尊者阿难。<a id="a-Dq"></a>我已知，<a id="a-Dr"></a>尊者瞿昙。<a id="a-Ds"></a>”</p>
  <p id="aDt">尔时，<a id="a-Du"></a>尊者阿难白佛言：<a id="a-Dv"></a>“世尊，<a id="a-Dw"></a>是时。<a id="a-Dx"></a>世尊，<a id="a-Dy"></a>是时。<a id="a-Dz"></a>善逝，<a id="a-E0"></a>惟愿为诸比丘说精勤修四念处！<a id="a-E1"></a>诸比丘闻已，<a id="a-E2"></a>当受奉行。<a id="a-E3"></a>”</p>
  <p id="aE4">佛告阿难：<a id="a-E5"></a>“谛听！<a id="a-E6"></a>善思！<a id="a-E7"></a>当为汝说。<a id="a-E8"></a>若比丘入息念时如入息学，<a id="a-E9"></a>乃至灭出息时如灭出息学。<a id="a-EA"></a>尔时圣弟子念入息时如念入息学，<a id="a-EB"></a>乃至身行止息、<a id="a-EC"></a>出息时，<a id="a-ED"></a>如身行止息、<a id="a-EE"></a>出息学。<a id="a-EF"></a>尔时圣弟子身身观念住，<a id="a-EG"></a>尔时圣弟子身身观念住已，<a id="a-EH"></a>如是知善内思惟。<a id="a-EI"></a>”</p>
  <p id="aEJ">佛告阿难：<a id="a-EK"></a>“譬如有人乘车舆从东方颠沛而来，<a id="a-EL"></a>当于尔时践蹈诸土堆垄不？<a id="a-EM"></a>”</p>
  <p id="aEN">阿难白佛：<a id="a-EO"></a>“如是，<a id="a-EP"></a>世尊。<a id="a-EQ"></a>”</p>
  <p id="aER">佛告阿难：<a id="a-ES"></a>“如是圣弟子念入息时如入息念学，<a id="a-ET"></a>如是乃至善内思惟。<a id="a-EU"></a>若尔时圣弟子觉知喜乃至觉知意行息学，<a id="a-EV"></a>圣弟子受受观念住，<a id="a-EW"></a>圣弟子受受观念住已，<a id="a-EX"></a>如是知善内思惟。<a id="a-EY"></a>譬如有人乘车舆从南方颠沛而来，<a id="a-EZ"></a>云何，<a id="a-Ea"></a>阿难，<a id="a-Eb"></a>当践蹈土堆垄不？<a id="a-Ec"></a>”</p>
  <p id="aEd">阿难白佛：<a id="a-Ee"></a>“如是，<a id="a-Ef"></a>世尊。<a id="a-Eg"></a>”</p>
  <p id="aEh">佛告阿难：<a id="a-Ei"></a>“如是圣弟子受受观念住，<a id="a-Ej"></a>知善内思惟。<a id="a-Ek"></a>若圣弟子觉知心欣悦、<a id="a-El"></a>心定心、<a id="a-Em"></a>心解脱、<a id="a-En"></a>心入息如解脱心入息学，<a id="a-Eo"></a>解脱心出息如解脱心出息学。<a id="a-Ep"></a>尔时圣弟子心心观念住，<a id="a-Eq"></a>如是圣弟子心心观念住已，<a id="a-Er"></a>知善内思惟。<a id="a-Es"></a>譬如有人乘车舆从西方来，<a id="a-Et"></a>彼当践蹈土堆垄不？<a id="a-Eu"></a>”</p>
  <p id="aEv">阿难白佛：<a id="a-Ew"></a>“如是，<a id="a-Ex"></a>世尊。<a id="a-Ey"></a>”</p>
  <p id="aEz">佛告阿难：<a id="a-F0"></a>“如是圣弟子觉知心，<a id="a-F1"></a>乃至心解脱出息如心解脱出息学。<a id="a-F2"></a>如是圣弟子尔时心心观念住，<a id="a-F3"></a>知善内思惟，<a id="a-F4"></a>善于身受心，<a id="a-F5"></a>贪忧灭舍；<a id="a-F6"></a>尔时圣弟子法法观念住，<a id="a-F7"></a>如是圣弟子法法观念住已，<a id="a-F8"></a>知善内思惟。<a id="a-F9"></a>阿难，<a id="a-FA"></a>譬如四衢道有土堆垄，<a id="a-FB"></a>有人乘车舆从北方颠沛而来，<a id="a-FC"></a>当践蹈土堆垄不？<a id="a-FD"></a>”</p>
  <p id="aFE">阿难白佛：<a id="a-FF"></a>“如是，<a id="a-FG"></a>世尊。<a id="a-FH"></a>”</p>
  <p id="aFI">佛告阿难：<a id="a-FJ"></a>“如是，<a id="a-FK"></a>圣弟子法法观念住，<a id="a-FL"></a>知善内思惟，<a id="a-FM"></a>阿难，<a id="a-FN"></a>是名比丘精勤方便修四念处。<a id="a-FO"></a>”</p>
  <p id="aFP">佛说此经已，<a id="a-FQ"></a>尊者阿难闻佛所说，<a id="a-FR"></a>欢喜奉行。</p>
  <p id="aFS">如是我闻：<a id="a-FT"></a>一时，<a id="a-FU"></a>佛住舍卫国祇树给孤独园。</p>
  <p id="aFV">尔时，<a id="a-FW"></a>世尊告诸比丘：<a id="a-FX"></a>“当修安那般那念！<a id="a-FY"></a>修安那般那念多修习已，<a id="a-FZ"></a>身不疲倦，<a id="a-Fa"></a>眼亦不患乐，<a id="a-Fb"></a>随顺观住乐，<a id="a-Fc"></a>觉知不染著乐。<a id="a-Fd"></a>云何修安那般那念，<a id="a-Fe"></a>身不疲倦，<a id="a-Ff"></a>眼亦不患乐，<a id="a-Fg"></a>随观住乐，<a id="a-Fh"></a>觉知不染著乐？<a id="a-Fi"></a>是比丘依止聚落，<a id="a-Fj"></a>乃至观灭出息时如灭出息学，<a id="a-Fk"></a>是名修安那般那念，<a id="a-Fl"></a>身不疲倦，<a id="a-Fm"></a>眼亦不患乐，<a id="a-Fn"></a>随观住乐，<a id="a-Fo"></a>觉知不染著乐。<a id="a-Fp"></a>如是修安那般那念者，<a id="a-Fq"></a>得大果大福利。<a id="a-Fr"></a>是比丘欲求离欲、<a id="a-Fs"></a>恶不善法，<a id="a-Ft"></a>有觉有观，<a id="a-Fu"></a>离生喜乐，<a id="a-Fv"></a>初禅具足住，<a id="a-Fw"></a>是比丘当修安那般那念。<a id="a-Fx"></a>如是修安那般那念，<a id="a-Fy"></a>得大果大福利。<a id="a-Fz"></a>是比丘欲求第二、<a id="a-G0"></a>第三、<a id="a-G1"></a>第四禅，<a id="a-G2"></a>慈、<a id="a-G3"></a>悲、<a id="a-G4"></a>喜、<a id="a-G5"></a>舍，<a id="a-G6"></a>空入处、<a id="a-G7"></a>识入处、<a id="a-G8"></a>无所有入处、<a id="a-G9"></a>非想非非想入处，<a id="a-GA"></a>具足三结尽，<a id="a-GB"></a>得须陀洹果；<a id="a-GC"></a>三结尽，<a id="a-GD"></a>贪、<a id="a-GE"></a>恚、<a id="a-GF"></a>痴薄，<a id="a-GG"></a>得斯陀含果；<a id="a-GH"></a>五下分结尽，<a id="a-GI"></a>得阿那含果，<a id="a-GJ"></a>得无量种神通力：<a id="a-GK"></a>天耳、<a id="a-GL"></a>他心智、<a id="a-GM"></a>宿命智、<a id="a-GN"></a>生死智、<a id="a-GO"></a>漏尽智者，<a id="a-GP"></a>如是比丘当修安那般那念。<a id="a-GQ"></a>如是修安那般那念，<a id="a-GR"></a>得大果大福利。<a id="a-GS"></a>”</p>
  <p id="aGT">佛说此经已，<a id="a-GU"></a>诸比丘闻佛所说，<a id="a-GV"></a>欢喜奉行。</p>
  <p id="aGW">如是我闻：<a id="a-GX"></a>一时，<a id="a-GY"></a>佛住舍卫国祇树给孤独园夏安居。</p>
  <p id="aGZ">尔时，<a id="a-Ga"></a>众多上座声闻于世尊左右树下窟中安居。<a id="a-Gb"></a>时，<a id="a-Gc"></a>有众多年少比丘诣佛所，<a id="a-Gd"></a>稽首佛足，<a id="a-Ge"></a>退坐一面。<a id="a-Gf"></a>佛为诸年少比丘种种说法，<a id="a-Gg"></a>示教照喜，<a id="a-Gh"></a>示教照喜已，<a id="a-Gi"></a>默然住。<a id="a-Gj"></a>诸年少比丘闻佛所说，<a id="a-Gk"></a>欢喜随喜，<a id="a-Gl"></a>从座起，<a id="a-Gm"></a>作礼而去。<a id="a-Gn"></a>诸年少比丘往诣上座比丘所，<a id="a-Go"></a>礼诸上座足已，<a id="a-Gp"></a>于一面坐。</p>
  <p id="aGq">时，<a id="a-Gr"></a>诸上座比丘作是念：<a id="a-Gs"></a>“我等当摄受此诸年少比丘，<a id="a-Gt"></a>或一人受一人，<a id="a-Gu"></a>或一人受二、<a id="a-Gv"></a>三、<a id="a-Gw"></a>多人。<a id="a-Gx"></a>”作是念已，<a id="a-Gy"></a>即便摄受，<a id="a-Gz"></a>或一人受一人，<a id="a-H0"></a>或受二、<a id="a-H1"></a>三、<a id="a-H2"></a>多人，<a id="a-H3"></a>或有上座乃至受六十人。</p>
  <p id="aH4">尔时，<a id="a-H5"></a>世尊十五日布萨时，<a id="a-H6"></a>于大众前敷座而坐。<a id="a-H7"></a>尔时，<a id="a-H8"></a>世尊观察诸比丘已，<a id="a-H9"></a>告比丘：<a id="a-HA"></a>“善哉！<a id="a-HB"></a>善哉！<a id="a-HC"></a>我今喜诸比丘行诸正事。<a id="a-HD"></a>是故，<a id="a-HE"></a>比丘，<a id="a-HF"></a>当勤精进！<a id="a-HG"></a>”</p>
  <p id="aHH">于此舍卫国，<a id="a-HI"></a>满迦低月，<a id="a-HJ"></a>诸处人间游行。<a id="a-HK"></a>比丘闻世尊于舍卫国安居，<a id="a-HL"></a>满迦低月限已，<a id="a-HM"></a>作衣竟，<a id="a-HN"></a>持衣钵，<a id="a-HO"></a>于舍卫国人间游行。<a id="a-HP"></a>渐至舍卫国，<a id="a-HQ"></a>举衣钵，<a id="a-HR"></a>洗足已，<a id="a-HS"></a>诣世尊所，<a id="a-HT"></a>稽首礼足已，<a id="a-HU"></a>退坐一面。<a id="a-HV"></a>尔时，<a id="a-HW"></a>世尊为人间比丘种种说法，<a id="a-HX"></a>示教照喜已，<a id="a-HY"></a>默然住。</p>
  <p id="aHZ">尔时，<a id="a-Ha"></a>人间比丘闻佛说法，<a id="a-Hb"></a>欢喜随喜，<a id="a-Hc"></a>从座起，<a id="a-Hd"></a>作礼而去，<a id="a-He"></a>往诣上座比丘所，<a id="a-Hf"></a>稽首礼足，<a id="a-Hg"></a>退坐一面。</p>
  <p id="aHh">时，<a id="a-Hi"></a>诸上座作是念：<a id="a-Hj"></a>“我等当受此人间比丘：<a id="a-Hk"></a>或一人受一人，<a id="a-Hl"></a>或二、<a id="a-Hm"></a>三乃至多人。<a id="a-Hn"></a>”即便受之，<a id="a-Ho"></a>或一人受一人，<a id="a-Hp"></a>或二、<a id="a-Hq"></a>三乃至有受六十人者。<a id="a-Hr"></a>彼上座比丘受诸人间比丘，<a id="a-Hs"></a>教诫教授，<a id="a-Ht"></a>善知先后次第。</p>
  <p id="aHu">尔时，<a id="a-Hv"></a>世尊月十五日布萨时，<a id="a-Hw"></a>于大众前敷座而坐，<a id="a-Hx"></a>观察诸比丘众，<a id="a-Hy"></a>告诸比丘：<a id="a-Hz"></a>“善哉！<a id="a-I0"></a>善哉！<a id="a-I1"></a>诸比丘，<a id="a-I2"></a>我欣汝等所行正事，<a id="a-I3"></a>乐汝等所行正事。<a id="a-I4"></a>诸比丘，<a id="a-I5"></a>过去诸佛亦有比丘众所行正事如今此众，<a id="a-I6"></a>未来诸佛所有诸众亦当如是所行正事如今此众。<a id="a-I7"></a>所以者何？<a id="a-I8"></a>今此众中诸长老比丘，<a id="a-I9"></a>有得初禅、<a id="a-IA"></a>第二禅、<a id="a-IB"></a>第三禅、<a id="a-IC"></a>第四禅，<a id="a-ID"></a>慈、<a id="a-IE"></a>悲、<a id="a-IF"></a>喜、<a id="a-IG"></a>舍，<a id="a-IH"></a>空入处、<a id="a-II"></a>识入处、<a id="a-IJ"></a>无所有入处、<a id="a-IK"></a>非想非非想入处具足住。<a id="a-IL"></a>有比丘三结尽，<a id="a-IM"></a>得须陀洹，<a id="a-IN"></a>不堕恶趣法，<a id="a-IO"></a>决定正向三菩提，<a id="a-IP"></a>七有天人往生，<a id="a-IQ"></a>究竟苦边。<a id="a-IR"></a>有比丘三结尽，<a id="a-IS"></a>贪、<a id="a-IT"></a>恚、<a id="a-IU"></a>痴薄，<a id="a-IV"></a>得斯陀含。<a id="a-IW"></a>有比丘五下分结尽，<a id="a-IX"></a>得阿那含，<a id="a-IY"></a>生般涅槃，<a id="a-IZ"></a>不复还生此世。<a id="a-Ia"></a>有比丘得无量神通境界：<a id="a-Ib"></a>天耳、<a id="a-Ic"></a>他心智、<a id="a-Id"></a>宿命智、<a id="a-Ie"></a>生死智、<a id="a-If"></a>漏尽智。<a id="a-Ig"></a>有比丘修不净观，<a id="a-Ih"></a>断贪欲；<a id="a-Ii"></a>修慈心，<a id="a-Ij"></a>断瞋恚；<a id="a-Ik"></a>修无常想，<a id="a-Il"></a>断我慢；<a id="a-Im"></a>修安那般那念，<a id="a-In"></a>断觉想。<a id="a-Io"></a>云何，<a id="a-Ip"></a>比丘，<a id="a-Iq"></a>修安那般那念断觉想？<a id="a-Ir"></a>是比丘依止聚落，<a id="a-Is"></a>乃至观灭出息如观灭出息学，<a id="a-It"></a>是名修安那般那念断觉想。<a id="a-Iu"></a>”</p>
  <p id="aIv">佛说此经已，<a id="a-Iw"></a>诸比丘闻佛所说，<a id="a-Ix"></a>欢喜奉行。</p>
  <p id="aIy">如是我闻：<a id="a-Iz"></a>一时，<a id="a-J0"></a>佛住舍卫国祇树给孤独园。</p>
  <p id="aJ1">尔时，<a id="a-J2"></a>世尊告诸比丘：<a id="a-J3"></a>“有三学。<a id="a-J4"></a>何等为三？<a id="a-J5"></a>谓增上戒学、<a id="a-J6"></a>增上意学、<a id="a-J7"></a>增上慧学。<a id="a-J8"></a>”</p>
  <p id="aJ9">尔时，<a id="a-JA"></a>世尊即说偈言：</p>
  <p id="aJB">“三学具足者，<a id="a-JC"></a>是比丘正行。</p>
  <p id="aJD">增上戒心慧，<a id="a-JE"></a>三法勤精进，</p>
  <p id="aJF">勇猛坚固城，<a id="a-JG"></a>常守护诸根。</p>
  <p id="aJH">如昼如其夜，<a id="a-JI"></a>如夜亦如昼，</p>
  <p id="aJJ">如前如其后，<a id="a-JK"></a>如后亦如前，</p>
  <p id="aJL">如上如其下，<a id="a-JM"></a>如下亦如上。</p>
  <p id="aJN">无量诸三昧，<a id="a-JO"></a>映一切诸方，</p>
  <p id="aJP">是说为觉迹，<a id="a-JQ"></a>第一清凉集，</p>
  <p id="aJR">舍离无明诤，<a id="a-JS"></a>其心善解脱。</p>
  <p id="aJT">我为世间觉，<a id="a-JU"></a>明行悉具足，</p>
  <p id="aJV">正念不忘住，<a id="a-JW"></a>其心得解脱，</p>
  <p id="aJX">身坏而命终，<a id="a-JY"></a>如灯尽火灭。<a id="a-JZ"></a>”</p>
  <p id="aJa">佛说此经已，<a id="a-Jb"></a>诸比丘闻佛所说，<a id="a-Jc"></a>欢喜奉行。</p>
  <p id="aJd">如是我闻：<a id="a-Je"></a>一时，<a id="a-Jf"></a>佛住舍卫国祇树给孤独园。</p>
  <p id="aJg">尔时，<a id="a-Jh"></a>世尊告诸比丘：<a id="a-Ji"></a>“亦复有三学。<a id="a-Jj"></a>何等为三？<a id="a-Jk"></a>谓增上戒学、<a id="a-Jl"></a>增上意学、<a id="a-Jm"></a>增上慧学。</p>
  <p id="aJn">“何等为增上戒学？<a id="a-Jo"></a>若比丘住于戒波罗提木叉律仪，<a id="a-Jp"></a>威仪行处具足，<a id="a-Jq"></a>见微细罪则生怖畏，<a id="a-Jr"></a>受持学戒。</p>
  <p id="aJs">“何等为增上意学？<a id="a-Jt"></a>若比丘离欲、<a id="a-Ju"></a>恶不善法，<a id="a-Jv"></a>乃至第四禅具足住。</p>
  <p id="aJw">“何等为增上慧学？<a id="a-Jx"></a>是比丘此苦圣谛如实知，<a id="a-Jy"></a>集、<a id="a-Jz"></a>灭、<a id="a-K0"></a>道圣谛如实知，<a id="a-K1"></a>是名增上慧学。<a id="a-K2"></a>”</p>
  <p id="aK3">尔时，<a id="a-K4"></a>世尊即说偈，<a id="a-K5"></a>如上所说。</p>
  <p id="aK6">佛说此经已，<a id="a-K7"></a>诸比丘闻佛所说，<a id="a-K8"></a>欢喜奉行。</p>
  <p id="aK9">如是我闻：<a id="a-KA"></a>一时，<a id="a-KB"></a>佛住舍卫国祇树给孤独园。</p>
  <p id="aKC">尔时，<a id="a-KD"></a>世尊告诸比丘：<a id="a-KE"></a>“有比丘增上戒学，<a id="a-KF"></a>非增上意、<a id="a-KG"></a>增上慧学；<a id="a-KH"></a>有增上戒、<a id="a-KI"></a>增上意学，<a id="a-KJ"></a>非增上慧学。<a id="a-KK"></a>圣弟子增上慧方便随顺成就住者，<a id="a-KL"></a>增上戒、<a id="a-KM"></a>增上意修习满足，<a id="a-KN"></a>如是圣弟子增上慧方便随顺成就住者，<a id="a-KO"></a>无上慧寿而活。<a id="a-KP"></a>”</p>
  <p id="aKQ">佛说此经已，<a id="a-KR"></a>诸比丘闻佛所说，<a id="a-KS"></a>欢喜奉行。</p>
  <p id="aKT">如是我闻：<a id="a-KU"></a>一时，<a id="a-KV"></a>佛住舍卫国祇树给孤独园。</p>
  <p id="aKW">尔时，<a id="a-KX"></a>世尊告诸比丘：<a id="a-KY"></a>“过二百五十戒，<a id="a-KZ"></a>随次半月来说波罗提木叉修多罗，<a id="a-Ka"></a>令彼自求学者而学，<a id="a-Kb"></a>说三学，<a id="a-Kc"></a>能摄诸戒。<a id="a-Kd"></a>何等为三？<a id="a-Ke"></a>谓增上戒学、<a id="a-Kf"></a>增上意学、<a id="a-Kg"></a>增上慧学。<a id="a-Kh"></a>”</p>
  <p id="aKi">佛说此经已，<a id="a-Kj"></a>诸比丘闻佛所说，<a id="a-Kk"></a>欢喜奉行。</p>
  <p id="aKl">如是我闻：<a id="a-Km"></a>一时，<a id="a-Kn"></a>佛住舍卫国祇树给孤独园。</p>
  <p id="aKo">尔时，<a id="a-Kp"></a>世尊告诸比丘，<a id="a-Kq"></a>如上说，<a id="a-Kr"></a>差别者：<a id="a-Ks"></a>“何等为增上戒学？<a id="a-Kt"></a>谓比丘重于戒，<a id="a-Ku"></a>戒增上；<a id="a-Kv"></a>不重于定，<a id="a-Kw"></a>定不增上；<a id="a-Kx"></a>不重于慧，<a id="a-Ky"></a>慧不增上。<a id="a-Kz"></a>于彼彼分细微戒，<a id="a-L0"></a>犯则随悔。<a id="a-L1"></a>所以者何？<a id="a-L2"></a>我不说彼不堪能，<a id="a-L3"></a>若彼戒随顺梵行、<a id="a-L4"></a>饶益梵行、<a id="a-L5"></a>久住梵行，<a id="a-L6"></a>如是比丘戒坚固、<a id="a-L7"></a>戒师常住、<a id="a-L8"></a>戒常随顺生，<a id="a-L9"></a>受持而学，<a id="a-LA"></a>如是知、<a id="a-LB"></a>如是见，<a id="a-LC"></a>断三结，<a id="a-LD"></a>谓身见、<a id="a-LE"></a>戒取、<a id="a-LF"></a>疑。<a id="a-LG"></a>断此三结，<a id="a-LH"></a>得须陀洹，<a id="a-LI"></a>不堕恶趣法，<a id="a-LJ"></a>决定正趣三菩提，<a id="a-LK"></a>七有天人往生，<a id="a-LL"></a>究竟苦边，<a id="a-LM"></a>是名学增上戒。</p>
  <p id="aLN">“何等为增上意学？<a id="a-LO"></a>是比丘重于戒，<a id="a-LP"></a>戒增上；<a id="a-LQ"></a>重于定，<a id="a-LR"></a>定增上；<a id="a-LS"></a>不重于慧，<a id="a-LT"></a>慧不增上。<a id="a-LU"></a>于彼彼分细微戒，<a id="a-LV"></a>乃至受持学戒，<a id="a-LW"></a>如是知、<a id="a-LX"></a>如是见，<a id="a-LY"></a>断于五下分结，<a id="a-LZ"></a>谓身见、<a id="a-La"></a>戒取、<a id="a-Lb"></a>疑、<a id="a-Lc"></a>贪欲、<a id="a-Ld"></a>瞋恚。<a id="a-Le"></a>断此五下分结，<a id="a-Lf"></a>受生般涅槃，<a id="a-Lg"></a>得阿那含，<a id="a-Lh"></a>不还此世，<a id="a-Li"></a>是名增上意学。</p>
  <p id="aLj">“何等为增上慧学？<a id="a-Lk"></a>是比丘重于戒，<a id="a-Ll"></a>戒增上；<a id="a-Lm"></a>重于定，<a id="a-Ln"></a>定增上；<a id="a-Lo"></a>重于慧，<a id="a-Lp"></a>慧增上。<a id="a-Lq"></a>彼如是知、<a id="a-Lr"></a>如是见，<a id="a-Ls"></a>欲有漏心解脱、<a id="a-Lt"></a>有有漏心解脱、<a id="a-Lu"></a>无明有漏心解脱，<a id="a-Lv"></a>解脱知见：<a id="a-Lw"></a>我生已尽，<a id="a-Lx"></a>梵行已立，<a id="a-Ly"></a>所作已作，<a id="a-Lz"></a>自知不受后有，<a id="a-M0"></a>是名增上慧学。<a id="a-M1"></a>”</p>
  <p id="aM2">佛说此经已，<a id="a-M3"></a>诸比丘闻佛所说，<a id="a-M4"></a>欢喜奉行。</p>
  <p id="aM5">如是我闻：<a id="a-M6"></a>一时，<a id="a-M7"></a>佛住舍卫国祇树给孤独园。</p>
  <p id="aM8">尔时，<a id="a-M9"></a>世尊告诸比丘：<a id="a-MA"></a>“过二百五十戒，<a id="a-MB"></a>随次半月来说波罗提木叉修多罗，<a id="a-MC"></a>若彼善男子自随意所欲而学者，<a id="a-MD"></a>我为说三学。<a id="a-ME"></a>若学此三学，<a id="a-MF"></a>则摄受一切学戒。<a id="a-MG"></a>何等为三？<a id="a-MH"></a>谓增上戒学、<a id="a-MI"></a>增上意学、<a id="a-MJ"></a>增上慧学。</p>
  <p id="aMK">“何等为增上戒学？<a id="a-ML"></a>是比丘重于戒，<a id="a-MM"></a>戒增上；<a id="a-MN"></a>不重于定，<a id="a-MO"></a>定不增上；<a id="a-MP"></a>不重于慧慧不增上，<a id="a-MQ"></a>于彼彼分细微戒，<a id="a-MR"></a>乃至受持学戒。<a id="a-MS"></a>如是知、<a id="a-MT"></a>如是见，<a id="a-MU"></a>断三结，<a id="a-MV"></a>谓身见、<a id="a-MW"></a>戒取、<a id="a-MX"></a>疑，<a id="a-MY"></a>贪、<a id="a-MZ"></a>恚、<a id="a-Ma"></a>痴薄，<a id="a-Mb"></a>成一种子道。<a id="a-Mc"></a>彼地未等觉者，<a id="a-Md"></a>名斯陀含；<a id="a-Me"></a>彼地未等觉者，<a id="a-Mf"></a>名家家；<a id="a-Mg"></a>彼地未等觉者，<a id="a-Mh"></a>名七有；<a id="a-Mi"></a>彼地未等觉者，<a id="a-Mj"></a>名随法行；<a id="a-Mk"></a>彼地未等觉者，<a id="a-Ml"></a>名随信行，<a id="a-Mm"></a>是名增上戒学。</p>
  <p id="aMn">“何等为增上意学？<a id="a-Mo"></a>是比丘重于戒，<a id="a-Mp"></a>戒增上；<a id="a-Mq"></a>重于定，<a id="a-Mr"></a>定增上；<a id="a-Ms"></a>不重于慧，<a id="a-Mt"></a>慧不增上。<a id="a-Mu"></a>于彼彼分细微戒学，<a id="a-Mv"></a>乃至受持学戒，<a id="a-Mw"></a>如是知、<a id="a-Mx"></a>如是见，<a id="a-My"></a>断五下分结，<a id="a-Mz"></a>谓身见、<a id="a-N0"></a>戒取、<a id="a-N1"></a>疑、<a id="a-N2"></a>贪欲、<a id="a-N3"></a>瞋恚。<a id="a-N4"></a>断此五下分结，<a id="a-N5"></a>能得中般涅槃。<a id="a-N6"></a>彼地未等觉者，<a id="a-N7"></a>得生般涅槃；<a id="a-N8"></a>彼地未等觉者，<a id="a-N9"></a>得无行般涅槃；<a id="a-NA"></a>彼地未等觉者，<a id="a-NB"></a>得有行般涅槃；<a id="a-NC"></a>彼地未等觉者，<a id="a-ND"></a>得上流般涅槃，<a id="a-NE"></a>是名增上意学。</p>
  <p id="aNF">“何等为增上慧学？<a id="a-NG"></a>是比丘重于戒，<a id="a-NH"></a>戒增上；<a id="a-NI"></a>重于定，<a id="a-NJ"></a>定增上；<a id="a-NK"></a>重于慧，<a id="a-NL"></a>慧增上。<a id="a-NM"></a>如是知、<a id="a-NN"></a>如是见，<a id="a-NO"></a>欲有漏心解脱，<a id="a-NP"></a>有有漏心解脱，<a id="a-NQ"></a>无明有漏心解脱，<a id="a-NR"></a>解脱知见：<a id="a-NS"></a>我生已尽，<a id="a-NT"></a>梵行已立，<a id="a-NU"></a>所作已作，<a id="a-NV"></a>自知不受后有，<a id="a-NW"></a>是名增上慧学。<a id="a-NX"></a>”</p>
  <p id="aNY">佛说此经已，<a id="a-NZ"></a>诸比丘闻佛所说，<a id="a-Na"></a>欢喜奉行。</p>
  <p id="aNb">如是我闻：<a id="a-Nc"></a>一时，<a id="a-Nd"></a>佛住舍卫国祇树给孤独园。</p>
  <p id="aNe">尔时，<a id="a-Nf"></a>世尊告诸比丘：<a id="a-Ng"></a>“若比丘具足戒住者，<a id="a-Nh"></a>善摄持波罗提木叉，<a id="a-Ni"></a>具足威仪行处，<a id="a-Nj"></a>见细微罪，<a id="a-Nk"></a>能生怖畏。<a id="a-Nl"></a>比丘具足戒住，<a id="a-Nm"></a>善摄持波罗提木叉，<a id="a-Nn"></a>具足威仪行处，<a id="a-No"></a>见细微罪，<a id="a-Np"></a>能生怖畏，<a id="a-Nq"></a>等受学戒，<a id="a-Nr"></a>令三学修习满足。<a id="a-Ns"></a>何等为三？<a id="a-Nt"></a>增上戒学、<a id="a-Nu"></a>增上意学、<a id="a-Nv"></a>增上慧学。</p>
  <p id="aNw">“何等为增上戒学？<a id="a-Nx"></a>是比丘戒为满足，<a id="a-Ny"></a>少定、<a id="a-Nz"></a>少慧，<a id="a-O0"></a>于彼彼分细微戒，<a id="a-O1"></a>乃至受持戒学。<a id="a-O2"></a>彼如是知、<a id="a-O3"></a>如是见，<a id="a-O4"></a>断三结，<a id="a-O5"></a>谓身见、<a id="a-O6"></a>戒取、<a id="a-O7"></a>疑。<a id="a-O8"></a>断此三结，<a id="a-O9"></a>得须陀洹，<a id="a-OA"></a>不堕恶趣法，<a id="a-OB"></a>决定正趣三菩提，<a id="a-OC"></a>七有天人往生，<a id="a-OD"></a>究竟苦边。</p>
  <p id="aOE">“何等为增上意学？<a id="a-OF"></a>是比丘定满足，<a id="a-OG"></a>三昧满足，<a id="a-OH"></a>少于慧，<a id="a-OI"></a>于彼彼分细微戒，<a id="a-OJ"></a>犯则随悔，<a id="a-OK"></a>乃至受持学戒。<a id="a-OL"></a>如是知、<a id="a-OM"></a>如是见，<a id="a-ON"></a>断五下分结，<a id="a-OO"></a>谓身见、<a id="a-OP"></a>戒取、<a id="a-OQ"></a>疑、<a id="a-OR"></a>贪欲、<a id="a-OS"></a>瞋恚。<a id="a-OT"></a>断此五下分结，<a id="a-OU"></a>得生般涅槃，<a id="a-OV"></a>阿那含不复还生此世，<a id="a-OW"></a>是名增上意学。</p>
  <p id="aOX">“何等为增上慧学？<a id="a-OY"></a>是比丘学戒满足、<a id="a-OZ"></a>定满足、<a id="a-Oa"></a>慧满足。<a id="a-Ob"></a>如是知、<a id="a-Oc"></a>如是见，<a id="a-Od"></a>欲有漏心解脱、<a id="a-Oe"></a>有有漏心解脱、<a id="a-Of"></a>无明有漏心解脱，<a id="a-Og"></a>解脱知见：<a id="a-Oh"></a>我生已尽，<a id="a-Oi"></a>梵行已立，<a id="a-Oj"></a>所作已作，<a id="a-Ok"></a>自知不受后有，<a id="a-Ol"></a>是名增上慧学。<a id="a-Om"></a>”</p>
  <p id="aOn">佛说此经已，<a id="a-Oo"></a>诸比丘闻佛所说，<a id="a-Op"></a>欢喜奉行。</p>
  <p id="aOq">如是我闻：<a id="a-Or"></a>一时，<a id="a-Os"></a>佛住舍卫国祇树给孤独园。</p>
  <p id="aOt">尔时，<a id="a-Ou"></a>世尊告诸比丘：<a id="a-Ov"></a>“若比丘具足戒住，<a id="a-Ow"></a>善摄波罗提木叉，<a id="a-Ox"></a>具足威仪行处，<a id="a-Oy"></a>见微细罪，<a id="a-Oz"></a>能生怖畏，<a id="a-P0"></a>受持学戒住，<a id="a-P1"></a>满足三学。<a id="a-P2"></a>何等为三？<a id="a-P3"></a>谓增上戒、<a id="a-P4"></a>增上意、<a id="a-P5"></a>增上慧。</p>
  <p id="aP6">“何等为增上戒？<a id="a-P7"></a>是比丘戒满足，<a id="a-P8"></a>少定、<a id="a-P9"></a>少慧，<a id="a-PA"></a>于彼彼分细微戒，<a id="a-PB"></a>乃至受持学戒。<a id="a-PC"></a>如是知、<a id="a-PD"></a>如是见，<a id="a-PE"></a>断三结，<a id="a-PF"></a>贪、<a id="a-PG"></a>恚、<a id="a-PH"></a>痴薄，<a id="a-PI"></a>得一种子道。<a id="a-PJ"></a>若彼地未等觉者，<a id="a-PK"></a>得斯陀含；<a id="a-PL"></a>彼地未等觉者，<a id="a-PM"></a>名家家；<a id="a-PN"></a>彼地未等觉者，<a id="a-PO"></a>得须陀洹；<a id="a-PP"></a>彼地未等觉者，<a id="a-PQ"></a>得随法行；<a id="a-PR"></a>彼地未等觉者，<a id="a-PS"></a>得随信行，<a id="a-PT"></a>是名增上戒学。</p>
  <p id="aPU">“何等为增上意学？<a id="a-PV"></a>是比丘戒满足、<a id="a-PW"></a>定满足，<a id="a-PX"></a>少于慧，<a id="a-PY"></a>于彼彼分细微戒，<a id="a-PZ"></a>乃至受持学戒。<a id="a-Pa"></a>如是知、<a id="a-Pb"></a>如是见，<a id="a-Pc"></a>断五下分结，<a id="a-Pd"></a>谓身见、<a id="a-Pe"></a>戒取、<a id="a-Pf"></a>疑、<a id="a-Pg"></a>贪欲、<a id="a-Ph"></a>瞋恚。<a id="a-Pi"></a>断此五下分结，<a id="a-Pj"></a>得中般涅槃。<a id="a-Pk"></a>于彼未等觉者，<a id="a-Pl"></a>得生般涅槃；<a id="a-Pm"></a>于彼未等觉者，<a id="a-Pn"></a>得无行般涅槃；<a id="a-Po"></a>于彼未等觉者，<a id="a-Pp"></a>得有行般涅槃；<a id="a-Pq"></a>于彼未等觉者，<a id="a-Pr"></a>得上流般涅槃，<a id="a-Ps"></a>是名增上意学。</p>
  <p id="aPt">“何等为增上慧学？<a id="a-Pu"></a>是比丘学戒满足、<a id="a-Pv"></a>定满足、<a id="a-Pw"></a>慧满足。<a id="a-Px"></a>如是知、<a id="a-Py"></a>如是见，<a id="a-Pz"></a>欲有漏心解脱、<a id="a-Q0"></a>有有漏心解脱，<a id="a-Q1"></a>无明有漏心解脱，<a id="a-Q2"></a>解脱知见：<a id="a-Q3"></a>我生已尽，<a id="a-Q4"></a>梵行已立，<a id="a-Q5"></a>所作已作，<a id="a-Q6"></a>自知不受后有，<a id="a-Q7"></a>是名增上慧学。<a id="a-Q8"></a>”</p>
  <p id="aQ9">佛说此经已，<a id="a-QA"></a>诸比丘闻佛所说，<a id="a-QB"></a>欢喜奉行。</p>
  <p id="aQC">如是我闻：<a id="a-QD"></a>一时，<a id="a-QE"></a>佛住舍卫国祇树给孤独园。</p>
  <p id="aQF">尔时，<a id="a-QG"></a>世尊告诸比丘：<a id="a-QH"></a>“有二学。<a id="a-QI"></a>何等为二？<a id="a-QJ"></a>谓上威仪学、<a id="a-QK"></a>上波罗提木叉学。<a id="a-QL"></a>”</p>
  <p id="aQM">尔时，<a id="a-QN"></a>世尊即说偈言：</p>
  <p id="aQO">“学者学戒时，<a id="a-QP"></a>直道随顺行，</p>
  <p id="aQQ">专审勤方便，<a id="a-QR"></a>善自护其身。</p>
  <p id="aQS">得初漏尽智，<a id="a-QT"></a>次究竟无知，</p>
  <p id="aQU">得无知解脱，<a id="a-QV"></a>知见悉已度，</p>
  <p id="aQW">成不动解脱，<a id="a-QX"></a>诸有结灭尽。</p>
  <p id="aQY">彼诸根具足，<a id="a-QZ"></a>诸根寂静乐，</p>
  <p id="aQa">持此后边身，<a id="a-Qb"></a>摧伏众魔怨。<a id="a-Qc"></a>”</p>
  <p id="aQd">佛说此经已，<a id="a-Qe"></a>诸比丘闻佛所说，<a id="a-Qf"></a>欢喜奉行。</p>
  <p id="aQg">如是我闻：<a id="a-Qh"></a>一时，<a id="a-Qi"></a>佛住舍卫国祇树给孤独园。</p>
  <p id="aQj">尔时，<a id="a-Qk"></a>世尊告诸比丘：<a id="a-Ql"></a>“学戒多福利，<a id="a-Qm"></a>住智慧为上，<a id="a-Qn"></a>解脱坚固，<a id="a-Qo"></a>念为增上。<a id="a-Qp"></a>若比丘学戒福利，<a id="a-Qq"></a>智慧为上，<a id="a-Qr"></a>解脱坚固，<a id="a-Qs"></a>念增上已，<a id="a-Qt"></a>令三学满足。<a id="a-Qu"></a>何等为三？<a id="a-Qv"></a>谓增上戒学、<a id="a-Qw"></a>增上意学、<a id="a-Qx"></a>增上慧学。<a id="a-Qy"></a>”</p>
  <p id="aQz">尔时，<a id="a-R0"></a>世尊即说偈言：</p>
  <p id="aR1">“学戒随福利，<a id="a-R2"></a>专思三昧禅，</p>
  <p id="aR3">智慧为最上，<a id="a-R4"></a>现生之最后，</p>
  <p id="aR5">牟尼持后边，<a id="a-R6"></a>降魔度彼岸。<a id="a-R7"></a>”</p>
  <p id="aR8">佛说此经已，<a id="a-R9"></a>诸比丘闻佛所说，<a id="a-RA"></a>欢喜奉行。</p>
  <p id="aRB">如是我闻：<a id="a-RC"></a>一时，<a id="a-RD"></a>佛住舍卫国祇树给孤独园。</p>
  <p id="aRE">尔时，<a id="a-RF"></a>世尊告诸比丘，<a id="a-RG"></a>如上说，<a id="a-RH"></a>差别者：<a id="a-RI"></a>“诸比丘，<a id="a-RJ"></a>何等为学戒随福利？<a id="a-RK"></a>谓大师为诸声闻制戒，<a id="a-RL"></a>所谓摄僧，<a id="a-RM"></a>极摄僧，<a id="a-RN"></a>不信者信，<a id="a-RO"></a>信者增其信，<a id="a-RP"></a>调伏恶人，<a id="a-RQ"></a>惭愧者得乐住，<a id="a-RR"></a>现法防护有漏，<a id="a-RS"></a>未来得正对治，<a id="a-RT"></a>令梵行久住。<a id="a-RU"></a>如大师已为声闻制戒，<a id="a-RV"></a>谓摄僧，<a id="a-RW"></a>乃至梵行久住。<a id="a-RX"></a>如是如是学戒者，<a id="a-RY"></a>行坚固戒、<a id="a-RZ"></a>恒戒、<a id="a-Ra"></a>常行戒、<a id="a-Rb"></a>受持学戒，<a id="a-Rc"></a>是名比丘戒福利。</p>
  <p id="aRd">“何等智慧为上？<a id="a-Re"></a>谓大师为声闻说法，<a id="a-Rf"></a>大悲哀愍，<a id="a-Rg"></a>以义饶益，<a id="a-Rh"></a>若安慰、<a id="a-Ri"></a>若安乐、<a id="a-Rj"></a>若安慰安乐。<a id="a-Rk"></a>如是如是大师为诸声闻说法，<a id="a-Rl"></a>大悲哀愍，<a id="a-Rm"></a>以义饶益，<a id="a-Rn"></a>安慰安乐；<a id="a-Ro"></a>如是如是于彼彼法、<a id="a-Rp"></a>彼彼处，<a id="a-Rq"></a>智慧观察，<a id="a-Rr"></a>是名比丘智慧为上。</p>
  <p id="aRs">“何等为解脱坚固？<a id="a-Rt"></a>谓大师为诸声闻说法，<a id="a-Ru"></a>大悲哀愍，<a id="a-Rv"></a>以义饶益，<a id="a-Rw"></a>安慰安乐。<a id="a-Rx"></a>如是如是说彼彼法，<a id="a-Ry"></a>如是彼处如是彼处得解脱乐，<a id="a-Rz"></a>是名比丘坚固解脱。</p>
  <p id="aS0">“何等为比丘念增上？<a id="a-S1"></a>未满足戒身者，<a id="a-S2"></a>专心系念安住；<a id="a-S3"></a>未观察者，<a id="a-S4"></a>于彼彼处智慧系念安住；<a id="a-S5"></a>已观察者，<a id="a-S6"></a>于彼彼处重念安住；<a id="a-S7"></a>未触法者，<a id="a-S8"></a>于彼彼处解脱念安住；<a id="a-S9"></a>已触法者，<a id="a-SA"></a>于彼彼处解脱念安住，<a id="a-SB"></a>是名比丘正念增上。<a id="a-SC"></a>”</p>
  <p id="aSD">尔时，<a id="a-SE"></a>世尊即说偈言：</p>
  <p id="aSF">“学戒随福利，<a id="a-SG"></a>专思三昧禅，</p>
  <p id="aSH">智慧为最上，<a id="a-SI"></a>现生最后边，</p>
  <p id="aSJ">牟尼持后边，<a id="a-SK"></a>降魔度彼岸。<a id="a-SL"></a>”</p>
  <p id="aSM">佛说是经已，<a id="a-SN"></a>诸比丘闻佛所说，<a id="a-SO"></a>欢喜奉行。</p>
  <p id="aSP">尸婆迦修多罗，<a id="a-SQ"></a>如后佛当说。</p>
  <p id="aSR">如是阿难陀比丘及异比丘所问、<a id="a-SS"></a>佛问诸比丘三经，<a id="a-ST"></a>亦如上说。</p>
  <p id="aSU">如是我闻：<a id="a-SV"></a>一时，<a id="a-SW"></a>佛住舍卫国祇树给孤独园。</p>
  <p id="aSX">尔时，<a id="a-SY"></a>世尊告诸比丘：<a id="a-SZ"></a>“譬如田夫有三种作田，<a id="a-Sa"></a>随时善作。<a id="a-Sb"></a>何等为三？<a id="a-Sc"></a>谓彼田夫随时耕磨，<a id="a-Sd"></a>随时溉灌，<a id="a-Se"></a>随时下种。<a id="a-Sf"></a>彼田夫随时耕磨、<a id="a-Sg"></a>溉灌、<a id="a-Sh"></a>下种已，<a id="a-Si"></a>不作是念：<a id="a-Sj"></a>‘欲令今日生长，<a id="a-Sk"></a>今日果实，<a id="a-Sl"></a>今日成熟，<a id="a-Sm"></a>若明日、<a id="a-Sn"></a>后日也。<a id="a-So"></a>’诸比丘，<a id="a-Sp"></a>然彼长者耕田、<a id="a-Sq"></a>溉灌、<a id="a-Sr"></a>下种已，<a id="a-Ss"></a>不作是念：<a id="a-St"></a>‘今日生长、<a id="a-Su"></a>果实、<a id="a-Sv"></a>成熟，<a id="a-Sw"></a>若明日、<a id="a-Sx"></a>若复后日。<a id="a-Sy"></a>’而彼种子已入地中，<a id="a-Sz"></a>则自随时生长，<a id="a-T0"></a>果实成熟。<a id="a-T1"></a>如是，<a id="a-T2"></a>比丘于此三学随时善学，<a id="a-T3"></a>谓善戒学、<a id="a-T4"></a>善意学、<a id="a-T5"></a>善慧学已，<a id="a-T6"></a>不作是念：<a id="a-T7"></a>‘欲令我今日得不起诸漏，<a id="a-T8"></a>心善解脱，<a id="a-T9"></a>若明日、<a id="a-TA"></a>若后日。<a id="a-TB"></a>’不作是念，<a id="a-TC"></a>自然神力能令今日、<a id="a-TD"></a>若明日、<a id="a-TE"></a>后日，<a id="a-TF"></a>不起诸漏，<a id="a-TG"></a>心善解脱。<a id="a-TH"></a>彼已随时增上戒学、<a id="a-TI"></a>增上意学、<a id="a-TJ"></a>增上慧学已，<a id="a-TK"></a>随彼时节，<a id="a-TL"></a>自得不起诸漏，<a id="a-TM"></a>心善解脱。</p>
  <p id="aTN">“譬如，<a id="a-TO"></a>比丘，<a id="a-TP"></a>伏鸡生卵，<a id="a-TQ"></a>若十乃至十二，<a id="a-TR"></a>随时消息，<a id="a-TS"></a>冷暖爱护。<a id="a-TT"></a>彼伏鸡不作是念：<a id="a-TU"></a>‘我今日，<a id="a-TV"></a>若明日、<a id="a-TW"></a>后日，<a id="a-TX"></a>当以口啄，<a id="a-TY"></a>若以爪刮，<a id="a-TZ"></a>令其儿安隐得生。<a id="a-Ta"></a>’然其伏鸡善伏其子，<a id="a-Tb"></a>爱护随时，<a id="a-Tc"></a>其子自然安隐得生。<a id="a-Td"></a>如是，<a id="a-Te"></a>比丘善学三学，<a id="a-Tf"></a>随其时节，<a id="a-Tg"></a>自得不起诸漏，<a id="a-Th"></a>心善解脱。<a id="a-Ti"></a>”</p>
  <p id="aTj">佛说此经已，<a id="a-Tk"></a>诸比丘闻佛所说，<a id="a-Tl"></a>欢喜奉行。</p>
  <p id="aTm">如是我闻：<a id="a-Tn"></a>一时，<a id="a-To"></a>佛住舍卫国祇树给孤独园。</p>
  <p id="aTp">尔时，<a id="a-Tq"></a>世尊告诸比丘：<a id="a-Tr"></a>“譬如驴随群牛而行，<a id="a-Ts"></a>而作是念：<a id="a-Tt"></a>‘我作牛声。<a id="a-Tu"></a>’然其彼形亦不似牛，<a id="a-Tv"></a>色亦不似牛，<a id="a-Tw"></a>声出不似，<a id="a-Tx"></a>随大群牛，<a id="a-Ty"></a>谓已是牛，<a id="a-Tz"></a>而作牛鸣，<a id="a-U0"></a>而去牛实远。<a id="a-U1"></a>如是，<a id="a-U2"></a>有一愚痴男子违律犯戒，<a id="a-U3"></a>随逐大众，<a id="a-U4"></a>言：<a id="a-U5"></a>‘我是比丘，<a id="a-U6"></a>我是比丘。<a id="a-U7"></a>’而不学习胜欲增上戒学、<a id="a-U8"></a>增上意学、<a id="a-U9"></a>增上慧学，<a id="a-UA"></a>随逐大众，<a id="a-UB"></a>自言：<a id="a-UC"></a>‘我是比丘，<a id="a-UD"></a>我是比丘。<a id="a-UE"></a>’其实去比丘大远。<a id="a-UF"></a>”</p>
  <p id="aUG">尔时，<a id="a-UH"></a>世尊即说偈言：</p>
  <p id="aUI">“同蹄无角兽，<a id="a-UJ"></a>四足具声口，</p>
  <p id="aUK">随逐大群牛，<a id="a-UL"></a>常以为等侣，</p>
  <p id="aUM">形亦非牛类，<a id="a-UN"></a>不能作牛声。</p>
  <p id="aUO">如是愚痴人，<a id="a-UP"></a>不随系心念，</p>
  <p id="aUQ">于善逝教诫，<a id="a-UR"></a>无欲勤方便，</p>
  <p id="aUS">懈怠心轻慢，<a id="a-UT"></a>不获无上道。</p>
  <p id="aUU">如驴在群牛，<a id="a-UV"></a>去牛常自远，</p>
  <p id="aUW">彼虽随大众，<a id="a-UX"></a>内行常自乖。<a id="a-UY"></a>”</p>
  <p id="aUZ">佛说此经已，<a id="a-Ua"></a>诸比丘闻佛所说，<a id="a-Ub"></a>欢喜奉行。</p>
  <p id="aUc">如是我闻：<a id="a-Ud"></a>一时，<a id="a-Ue"></a>佛住跋耆聚落，<a id="a-Uf"></a>尊者跋耆子侍佛左右。</p>
  <p id="aUg">尔时，<a id="a-Uh"></a>尊者跋耆子诣佛所，<a id="a-Ui"></a>稽首礼足，<a id="a-Uj"></a>退住一面，<a id="a-Uk"></a>白佛言：<a id="a-Ul"></a>“世尊，<a id="a-Um"></a>佛说过二百五十戒，<a id="a-Un"></a>令族姓子随次半月来说波罗提木叉修多罗，<a id="a-Uo"></a>令诸族姓子随欲而学。<a id="a-Up"></a>然今，<a id="a-Uq"></a>世尊，<a id="a-Ur"></a>我不堪能随学而学。<a id="a-Us"></a>”</p>
  <p id="aUt">佛告跋耆子：<a id="a-Uu"></a>“汝堪能随时学三学不？<a id="a-Uv"></a>”</p>
  <p id="aUw">跋耆子白佛言：<a id="a-Ux"></a>“堪能，<a id="a-Uy"></a>世尊。<a id="a-Uz"></a>”</p>
  <p id="aV0">佛告跋耆子：<a id="a-V1"></a>“汝当随时增上戒学、<a id="a-V2"></a>增上意学、<a id="a-V3"></a>增上慧学。<a id="a-V4"></a>随时精勤增上戒学、<a id="a-V5"></a>增上意学、<a id="a-V6"></a>增上慧学已，<a id="a-V7"></a>不久当得尽诸有漏，<a id="a-V8"></a>无漏心解脱、<a id="a-V9"></a>慧解脱，<a id="a-VA"></a>现法自知作证：<a id="a-VB"></a>我生已尽，<a id="a-VC"></a>梵行已立，<a id="a-VD"></a>所作已作，<a id="a-VE"></a>自知不受后有。<a id="a-VF"></a>”</p>
  <p id="aVG">尔时，<a id="a-VH"></a>尊者跋耆子闻佛所说，<a id="a-VI"></a>欢喜随喜，<a id="a-VJ"></a>作礼而去。</p>
  <p id="aVK">尔时，<a id="a-VL"></a>尊者跋耆子受佛教诫、<a id="a-VM"></a>教授已，<a id="a-VN"></a>独一静处，<a id="a-VO"></a>专精思惟，<a id="a-VP"></a>如上说，<a id="a-VQ"></a>乃至心善解脱，<a id="a-VR"></a>得阿罗汉。</p>
 </body>
</html>