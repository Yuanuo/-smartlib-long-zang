<!doctype html>
<html id="z3IBUE9Z2" data-ver="1720">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘阿含部">
  <meta period="刘宋">
 </head>
 <body>
  <h1 id="a1">杂阿含经卷第四十二</h1>
  <p id="a2">如是我闻：<a id="a-3"></a>一时，<a id="a-4"></a>佛住舍卫国祇树给孤独园。</p>
  <p id="a5">时，<a id="a-6"></a>波斯匿王来诣佛所，<a id="a-7"></a>稽首佛足，<a id="a-8"></a>退坐一面，<a id="a-9"></a>白佛言：<a id="a-A"></a>“世尊，<a id="a-B"></a>应施何等人？<a id="a-C"></a>”</p>
  <p id="aD">佛言：<a id="a-E"></a>“大王，<a id="a-F"></a>随心所乐处。<a id="a-G"></a>”</p>
  <p id="aH">波斯匿王复白佛言：<a id="a-I"></a>“应施何处，<a id="a-J"></a>得大果报？<a id="a-K"></a>”</p>
  <p id="aL">佛言：<a id="a-M"></a>“大王，<a id="a-N"></a>此是异问。<a id="a-O"></a>所问应施何处？<a id="a-P"></a>此问则异。<a id="a-Q"></a>复问施何处，<a id="a-R"></a>应得大果？<a id="a-S"></a>此问复异。<a id="a-T"></a>我今问汝，<a id="a-U"></a>随意答我。<a id="a-V"></a>大王，<a id="a-W"></a>譬如此国临阵战斗，<a id="a-X"></a>集诸战士，<a id="a-Y"></a>而有一婆罗门子，<a id="a-Z"></a>从东方来，<a id="a-a"></a>年少幼稚，<a id="a-b"></a>柔弱端正，<a id="a-c"></a>肤白发黑，<a id="a-d"></a>不习武艺，<a id="a-e"></a>不学术策，<a id="a-f"></a>恐怖退弱，<a id="a-g"></a>不能自安，<a id="a-h"></a>不忍敌观，<a id="a-i"></a>若刺若射，<a id="a-j"></a>无有方便，<a id="a-k"></a>不能伤彼。<a id="a-l"></a>云何，<a id="a-m"></a>大王，<a id="a-n"></a>如此士夫，<a id="a-o"></a>王当赏不？<a id="a-p"></a>”</p>
  <p id="aq">王白佛言：<a id="a-r"></a>“不赏，<a id="a-s"></a>世尊。<a id="a-t"></a>”</p>
  <p id="au">“如是，<a id="a-v"></a>大王，<a id="a-w"></a>有刹利童子从南方来，<a id="a-x"></a>鞞舍童子从西方来，<a id="a-y"></a>首陀罗童子从北方来，<a id="a-z"></a>无有伎术，<a id="a-10"></a>皆如东方婆罗门子，<a id="a-11"></a>王当赏不？<a id="a-12"></a>”</p>
  <p id="a13">王白佛言：<a id="a-14"></a>“不赏，<a id="a-15"></a>世尊。<a id="a-16"></a>”</p>
  <p id="a17">佛告大王：<a id="a-18"></a>“此国集军临战斗时，<a id="a-19"></a>有婆罗门童子从东方来，<a id="a-1A"></a>年少端正，<a id="a-1B"></a>肤白发黑，<a id="a-1C"></a>善学武艺，<a id="a-1D"></a>知斗术法，<a id="a-1E"></a>勇健无畏，<a id="a-1F"></a>苦战不退，<a id="a-1G"></a>安住谛观，<a id="a-1H"></a>运戈能伤，<a id="a-1I"></a>能破巨敌。<a id="a-1J"></a>云何，<a id="a-1K"></a>大王，<a id="a-1L"></a>如此战士，<a id="a-1M"></a>加重赏不？<a id="a-1N"></a>”</p>
  <p id="a1O">王白佛言：<a id="a-1P"></a>“重赏，<a id="a-1Q"></a>世尊。<a id="a-1R"></a>”</p>
  <p id="a1S">“如是，<a id="a-1T"></a>刹利童子从南方来，<a id="a-1U"></a>鞞舍童子从西方来，<a id="a-1V"></a>首陀罗童子从北方来，<a id="a-1W"></a>年少端正，<a id="a-1X"></a>善诸术艺，<a id="a-1Y"></a>勇健堪能，<a id="a-1Z"></a>苦战却敌，<a id="a-1a"></a>皆如东方婆罗门子。<a id="a-1b"></a>如是战士，<a id="a-1c"></a>王当赏不？<a id="a-1d"></a>”</p>
  <p id="a1e">王白佛言：<a id="a-1f"></a>“重赏，<a id="a-1g"></a>世尊。<a id="a-1h"></a>”</p>
  <p id="a1i">佛言：<a id="a-1j"></a>“大王，<a id="a-1k"></a>如是沙门、<a id="a-1l"></a>婆罗门远离五支，<a id="a-1m"></a>成就五支，<a id="a-1n"></a>建立福田；<a id="a-1o"></a>施此田者，<a id="a-1p"></a>得大福利，<a id="a-1q"></a>得大果报。<a id="a-1r"></a>何等为舍离五支？<a id="a-1s"></a>所谓贪欲盖，<a id="a-1t"></a>瞋恚、<a id="a-1u"></a>睡眠、<a id="a-1v"></a>掉悔、<a id="a-1w"></a>疑盖，<a id="a-1x"></a>已断已知，<a id="a-1y"></a>是名舍离五支。<a id="a-1z"></a>何等为成就五支？<a id="a-20"></a>谓无学戒身成就，<a id="a-21"></a>无学定身、<a id="a-22"></a>慧身、<a id="a-23"></a>解脱身、<a id="a-24"></a>解脱知见身，<a id="a-25"></a>是名成就五支。<a id="a-26"></a>大王，<a id="a-27"></a>如是舍离五支，<a id="a-28"></a>成就五支，<a id="a-29"></a>建立福田；<a id="a-2A"></a>施此田者，<a id="a-2B"></a>得大果报。<a id="a-2C"></a>”</p>
  <p id="a2D">尔时，<a id="a-2E"></a>世尊复说偈言：</p>
  <p id="a2F">“运戈猛战斗，<a id="a-2G"></a>堪能勇士夫，</p>
  <p id="a2H">为其战斗故，<a id="a-2I"></a>随功重加赏；</p>
  <p id="a2J">不赏名族胄，<a id="a-2K"></a>怯劣无勇者。</p>
  <p id="a2L">忍辱修贤良，<a id="a-2M"></a>见谛建福田，</p>
  <p id="a2N">贤圣律仪备，<a id="a-2O"></a>成就深妙智。</p>
  <p id="a2P">族胄虽卑微，<a id="a-2Q"></a>堪为施福田，</p>
  <p id="a2R">衣食钱财宝，<a id="a-2S"></a>床卧等众具，</p>
  <p id="a2T">悉应以敬施，<a id="a-2U"></a>为持净戒故。</p>
  <p id="a2V">人表林野际，<a id="a-2W"></a>穿井给行人，</p>
  <p id="a2X">溪涧施桥梁，<a id="a-2Y"></a>迥路造房舍，</p>
  <p id="a2Z">戒德多闻众，<a id="a-2a"></a>行路得止息。</p>
  <p id="a2b">譬如重云起，<a id="a-2c"></a>雷电声振耀，</p>
  <p id="a2d">普雨于壤土，<a id="a-2e"></a>百卉悉扶蔬，</p>
  <p id="a2f">禽兽皆欢喜，<a id="a-2g"></a>田夫并欣乐。</p>
  <p id="a2h">如是净信心，<a id="a-2i"></a>闻慧舍悭垢，</p>
  <p id="a2j">钱财丰饮食，<a id="a-2k"></a>常施良福田，</p>
  <p id="a2l">高唱增欢爱，<a id="a-2m"></a>如雷雨良田。</p>
  <p id="a2n">功德注流泽，<a id="a-2o"></a>沾洽施主心，</p>
  <p id="a2p">财富名称流，<a id="a-2q"></a>及涅槃大果。<a id="a-2r"></a>”</p>
  <p id="a2s">佛说此经已，<a id="a-2t"></a>波斯匿王闻佛所说，<a id="a-2u"></a>欢喜随喜，<a id="a-2v"></a>作礼而去。</p>
  <p id="a2w">如是我闻：<a id="a-2x"></a>一时，<a id="a-2y"></a>佛住舍卫国祇树给孤独园。</p>
  <p id="a2z">时，<a id="a-30"></a>波斯匿王来诣佛所，<a id="a-31"></a>稽首佛足，<a id="a-32"></a>退坐一面，<a id="a-33"></a>白佛言：<a id="a-34"></a>“云何，<a id="a-35"></a>世尊，<a id="a-36"></a>为婆罗门死还生自姓婆罗门家，<a id="a-37"></a>刹利、<a id="a-38"></a>鞞舍、<a id="a-39"></a>首陀罗家耶？<a id="a-3A"></a>”</p>
  <p id="a3B">佛言：<a id="a-3C"></a>“大王，<a id="a-3D"></a>何得如是？<a id="a-3E"></a>大王当知：<a id="a-3F"></a>有四种人，<a id="a-3G"></a>何等为四？<a id="a-3H"></a>有一种人，<a id="a-3I"></a>从冥入冥；<a id="a-3J"></a>有一种人，<a id="a-3K"></a>从冥入明；<a id="a-3L"></a>有一种人，<a id="a-3M"></a>从明入冥；<a id="a-3N"></a>有一种人，<a id="a-3O"></a>从明入明。</p>
  <p id="a3P">“大王，<a id="a-3Q"></a>云何为一种人从冥入冥？<a id="a-3R"></a>谓有人生卑姓家，<a id="a-3S"></a>若生旃陀罗家、<a id="a-3T"></a>鱼猎家、<a id="a-3U"></a>竹作家、<a id="a-3V"></a>车师家，<a id="a-3W"></a>及余种种下贱工巧业家，<a id="a-3X"></a>贫穷活命，<a id="a-3Y"></a>形体憔悴，<a id="a-3Z"></a>而复修行卑贱之业，<a id="a-3a"></a>亦复为人下贱作使，<a id="a-3b"></a>是名为冥。<a id="a-3c"></a>处斯冥中，<a id="a-3d"></a>复行身恶行、<a id="a-3e"></a>行口恶行、<a id="a-3f"></a>行意恶行，<a id="a-3g"></a>以是因缘，<a id="a-3h"></a>身坏命终，<a id="a-3i"></a>当生恶趣，<a id="a-3j"></a>堕泥梨中。<a id="a-3k"></a>犹如有人从暗入暗，<a id="a-3l"></a>从厕入厕，<a id="a-3m"></a>以血洗血，<a id="a-3n"></a>舍恶受恶；<a id="a-3o"></a>从冥入冥者亦复如是，<a id="a-3p"></a>是故名为从冥入冥。</p>
  <p id="a3q">“云何名为从冥入明？<a id="a-3r"></a>谓有世人生卑姓家，<a id="a-3s"></a>乃至为人作诸鄙业，<a id="a-3t"></a>是名为冥。<a id="a-3u"></a>然其彼人于此冥中，<a id="a-3v"></a>行身善行、<a id="a-3w"></a>行口善行、<a id="a-3x"></a>行意善行，<a id="a-3y"></a>以是因缘，<a id="a-3z"></a>身坏命终，<a id="a-40"></a>生于善趣，<a id="a-41"></a>受天化生。<a id="a-42"></a>譬如有人登床跨马，<a id="a-43"></a>从马升象；<a id="a-44"></a>从冥入明亦复如是，<a id="a-45"></a>是名有人从冥入明。</p>
  <p id="a46">“云何有人从明入冥？<a id="a-47"></a>谓有世人生富乐家，<a id="a-48"></a>若刹利大姓、<a id="a-49"></a>婆罗门大姓家、<a id="a-4A"></a>长者大姓家，<a id="a-4B"></a>及余种种富乐家生，<a id="a-4C"></a>多诸钱财，<a id="a-4D"></a>奴婢、<a id="a-4E"></a>客使，<a id="a-4F"></a>广集知识，<a id="a-4G"></a>受身端正，<a id="a-4H"></a>聪明黠慧，<a id="a-4I"></a>是名为明。<a id="a-4J"></a>于此明中，<a id="a-4K"></a>行身恶行、<a id="a-4L"></a>行口恶行、<a id="a-4M"></a>行意恶行，<a id="a-4N"></a>以是因缘，<a id="a-4O"></a>身坏命终，<a id="a-4P"></a>生于恶趣，<a id="a-4Q"></a>堕泥梨中。<a id="a-4R"></a>譬如有人从高楼下乘于大象，<a id="a-4S"></a>下象乘马，<a id="a-4T"></a>下马乘舆，<a id="a-4U"></a>下舆坐床，<a id="a-4V"></a>下床堕地，<a id="a-4W"></a>从地落坑；<a id="a-4X"></a>从明入冥者亦复如是。</p>
  <p id="a4Y">“云何有人从明入明？<a id="a-4Z"></a>谓有世人生富乐家，<a id="a-4a"></a>乃至形相端严，<a id="a-4b"></a>是名为明。<a id="a-4c"></a>于此明中，<a id="a-4d"></a>行身善行、<a id="a-4e"></a>行口善行、<a id="a-4f"></a>行意善行，<a id="a-4g"></a>以是因缘，<a id="a-4h"></a>身坏命终，<a id="a-4i"></a>生于善趣，<a id="a-4j"></a>受天化生。<a id="a-4k"></a>譬如有人从楼观至楼观，<a id="a-4l"></a>如是乃至从床至床；<a id="a-4m"></a>从明入明者亦复如是，<a id="a-4n"></a>是名有人从明入明。<a id="a-4o"></a>”</p>
  <p id="a4p">尔时，<a id="a-4q"></a>世尊复说偈言：</p>
  <p id="a4r">“贫穷困苦者，<a id="a-4s"></a>不信增瞋恨，</p>
  <p id="a4t">悭贪恶邪想，<a id="a-4u"></a>痴惑不恭敬；</p>
  <p id="a4v">见沙门道士，<a id="a-4w"></a>持戒多闻者，</p>
  <p id="a4x">毁訾而不誉，<a id="a-4y"></a>障他施及受；</p>
  <p id="a4z">如斯等士夫，<a id="a-50"></a>从此至他世，</p>
  <p id="a51">当堕泥梨中，<a id="a-52"></a>从冥入于冥。</p>
  <p id="a53">若有贫穷人，<a id="a-54"></a>信心少瞋恨，</p>
  <p id="a55">常生惭愧心，<a id="a-56"></a>惠施离悭垢；</p>
  <p id="a57">见沙门梵志，<a id="a-58"></a>持戒多闻者，</p>
  <p id="a59">谦虚而问讯，<a id="a-5A"></a>随宜善供给，</p>
  <p id="a5B">劝人令施与，<a id="a-5C"></a>叹施及受者；</p>
  <p id="a5D">如是修善人，<a id="a-5E"></a>从此至他世，</p>
  <p id="a5F">善趣上生天，<a id="a-5G"></a>从冥而入明。</p>
  <p id="a5H">有富乐士夫，<a id="a-5I"></a>不信多瞋恨，</p>
  <p id="a5J">悭贪嫉恶想，<a id="a-5K"></a>邪惑不恭敬；</p>
  <p id="a5L">见沙门梵志，<a id="a-5M"></a>毁訾而不誉，</p>
  <p id="a5N">障他人施惠，<a id="a-5O"></a>亦断受施者；</p>
  <p id="a5P">如是恶士夫，<a id="a-5Q"></a>从此至他世，</p>
  <p id="a5R">当生苦地狱，<a id="a-5S"></a>从明入冥中。</p>
  <p id="a5T">若有富士夫，<a id="a-5U"></a>信心不瞋恨，</p>
  <p id="a5V">常起惭愧心，<a id="a-5W"></a>惠施离瞋妒；</p>
  <p id="a5X">见沙门梵志，<a id="a-5Y"></a>持戒多闻者，</p>
  <p id="a5Z">先奉迎问讯，<a id="a-5a"></a>随宜给所须，</p>
  <p id="a5b">劝人令供养，<a id="a-5c"></a>叹施及受者；</p>
  <p id="a5d">如是等士夫，<a id="a-5e"></a>从此至他世，</p>
  <p id="a5f">生三十三天，<a id="a-5g"></a>从明而入明。<a id="a-5h"></a>”</p>
  <p id="a5i">佛说此经已，<a id="a-5j"></a>波斯匿王闻佛所说，<a id="a-5k"></a>欢喜随喜，<a id="a-5l"></a>作礼而去。</p>
  <p id="a5m">如是我闻：<a id="a-5n"></a>一时，<a id="a-5o"></a>佛住舍卫国祇树给孤独园。</p>
  <p id="a5p">时，<a id="a-5q"></a>波斯匿王白日身蒙尘土，<a id="a-5r"></a>来诣佛所，<a id="a-5s"></a>稽首佛足，<a id="a-5t"></a>退坐一面。</p>
  <p id="a5u">佛言：<a id="a-5v"></a>“大王，<a id="a-5w"></a>从何所来？<a id="a-5x"></a>”</p>
  <p id="a5y">波斯匿王白佛言：<a id="a-5z"></a>“世尊，<a id="a-60"></a>彼灌顶王法，<a id="a-61"></a>人中自在，<a id="a-62"></a>精勤方便。<a id="a-63"></a>王领大地，<a id="a-64"></a>统理王事，<a id="a-65"></a>周行观察，<a id="a-66"></a>而来至此。<a id="a-67"></a>”</p>
  <p id="a68">佛告大王：<a id="a-69"></a>“今问大王，<a id="a-6A"></a>随意答我。<a id="a-6B"></a>譬如有人从东方来，<a id="a-6C"></a>有信有缘，<a id="a-6D"></a>未曾虚妄，<a id="a-6E"></a>而白王言：<a id="a-6F"></a>‘我东方来，<a id="a-6G"></a>见一石山，<a id="a-6H"></a>极方广大，<a id="a-6I"></a>不穿不坏，<a id="a-6J"></a>亦无缺坏，<a id="a-6K"></a>磨地而来，<a id="a-6L"></a>一切众生草木之类悉磨令碎。<a id="a-6M"></a>’南、<a id="a-6N"></a>西、<a id="a-6O"></a>北方亦有人来，<a id="a-6P"></a>有信有缘，<a id="a-6Q"></a>亦不虚妄，<a id="a-6R"></a>而白王言：<a id="a-6S"></a>‘我见石山，<a id="a-6T"></a>方广高大，<a id="a-6U"></a>不断不坏，<a id="a-6V"></a>亦不缺坏，<a id="a-6W"></a>磨地而来，<a id="a-6X"></a>众生草木悉皆磨碎。<a id="a-6Y"></a>’大王，<a id="a-6Z"></a>于意云何？<a id="a-6a"></a>如是像貌大恐怖事，<a id="a-6b"></a>险恶相杀，<a id="a-6c"></a>众生运尽，<a id="a-6d"></a>人道难得，<a id="a-6e"></a>当作何计？<a id="a-6f"></a>”</p>
  <p id="a6g">王白佛言：<a id="a-6h"></a>“若如是者，<a id="a-6i"></a>更无余计，<a id="a-6j"></a>唯当修善，<a id="a-6k"></a>于佛法、<a id="a-6l"></a>律专心方便。<a id="a-6m"></a>”</p>
  <p id="a6n">佛告大王：<a id="a-6o"></a>“何故说言：<a id="a-6p"></a>‘险恶恐怖于世卒起，<a id="a-6q"></a>众生运尽，<a id="a-6r"></a>人身难得，<a id="a-6s"></a>唯当行法、<a id="a-6t"></a>行义、<a id="a-6u"></a>行福，<a id="a-6v"></a>于佛法教，<a id="a-6w"></a>专精方便’？<a id="a-6x"></a>何以不言：<a id="a-6y"></a>‘灌顶王位为众人首，<a id="a-6z"></a>堪能自在。<a id="a-70"></a>王于大地，<a id="a-71"></a>事务众人，<a id="a-72"></a>当须营理’耶？<a id="a-73"></a>”</p>
  <p id="a74">王白佛言：<a id="a-75"></a>“世尊，<a id="a-76"></a>为复闲时言：<a id="a-77"></a>‘灌顶王位为众人首，<a id="a-78"></a>王于大地，<a id="a-79"></a>多所经营，<a id="a-7A"></a>以言斗言，<a id="a-7B"></a>以财斗财，<a id="a-7C"></a>以象斗象，<a id="a-7D"></a>以车斗车，<a id="a-7E"></a>以步斗步。<a id="a-7F"></a>’当于尔时，<a id="a-7G"></a>无有自在，<a id="a-7H"></a>若胜若伏，<a id="a-7I"></a>是故我说：<a id="a-7J"></a>‘险恶恐怖卒起之时，<a id="a-7K"></a>众生运尽，<a id="a-7L"></a>人身难得，<a id="a-7M"></a>无有余计，<a id="a-7N"></a>唯有行义、<a id="a-7O"></a>行法、<a id="a-7P"></a>行福，<a id="a-7Q"></a>于佛法教专心归依。<a id="a-7R"></a>’”</p>
  <p id="a7S">佛告大王：<a id="a-7T"></a>“如是！<a id="a-7U"></a>如是！<a id="a-7V"></a>经常磨迮，<a id="a-7W"></a>谓恶劫、<a id="a-7X"></a>老、<a id="a-7Y"></a>病、<a id="a-7Z"></a>死，<a id="a-7a"></a>磨迮众生。<a id="a-7b"></a>当作何计？<a id="a-7c"></a>正当修义、<a id="a-7d"></a>修法、<a id="a-7e"></a>修福、<a id="a-7f"></a>修善、<a id="a-7g"></a>修慈，<a id="a-7h"></a>于佛法中精勤方便。<a id="a-7i"></a>”</p>
  <p id="a7j">尔时，<a id="a-7k"></a>世尊而说偈言：</p>
  <p id="a7l">“如有大石山，<a id="a-7m"></a>高广无缺坏，</p>
  <p id="a7n">周遍四方来，<a id="a-7o"></a>磨迮此大地，</p>
  <p id="a7p">非兵马咒术，<a id="a-7q"></a>力所能防御。</p>
  <p id="a7r">恶劫老病死，<a id="a-7s"></a>常磨迮众生；</p>
  <p id="a7t">四种大族姓，<a id="a-7u"></a>栴陀罗猎师，</p>
  <p id="a7v">在家及出家，<a id="a-7w"></a>持戒犯戒者，</p>
  <p id="a7x">一切皆磨迮，<a id="a-7y"></a>无能救护者。</p>
  <p id="a7z">是故慧士夫，<a id="a-80"></a>观察自己利，</p>
  <p id="a81">建立清净信，<a id="a-82"></a>信佛法僧宝，</p>
  <p id="a83">身口心清净，<a id="a-84"></a>随顺于正法，</p>
  <p id="a85">现世名称流，<a id="a-86"></a>终则生天上。<a id="a-87"></a>”</p>
  <p id="a88">佛说此经已，<a id="a-89"></a>波斯匿王闻佛所说，<a id="a-8A"></a>欢喜随喜，<a id="a-8B"></a>作礼而去。</p>
  <p id="a8C">如是我闻：<a id="a-8D"></a>一时，<a id="a-8E"></a>佛住舍卫国祇树给孤独园。</p>
  <p id="a8F">时，<a id="a-8G"></a>波斯匿王来诣佛所，<a id="a-8H"></a>稽首佛足，<a id="a-8I"></a>退坐一面。<a id="a-8J"></a>时，<a id="a-8K"></a>有尼乾子七人、<a id="a-8L"></a>阇祇罗七人、<a id="a-8M"></a>一舍罗七人，<a id="a-8N"></a>身皆粗大，<a id="a-8O"></a>彷徉行住祇洹门外。<a id="a-8P"></a>时，<a id="a-8Q"></a>波斯匿王遥见斯等彷徉门外，<a id="a-8R"></a>即从座起，<a id="a-8S"></a>往至其前，<a id="a-8T"></a>合掌问讯，<a id="a-8U"></a>三自称名言：<a id="a-8V"></a>“我是波斯匿王拘萨罗王。<a id="a-8W"></a>”</p>
  <p id="a8X">尔时，<a id="a-8Y"></a>世尊告波斯匿王：<a id="a-8Z"></a>“汝今何故恭敬斯等，<a id="a-8a"></a>三称姓名，<a id="a-8b"></a>合掌问讯？<a id="a-8c"></a>”</p>
  <p id="a8d">王白佛言：<a id="a-8e"></a>“我作是念：<a id="a-8f"></a>‘世间若有阿罗汉者，<a id="a-8g"></a>斯等则是。<a id="a-8h"></a>’”</p>
  <p id="a8i">佛告波斯匿王：<a id="a-8j"></a>“汝今且止！<a id="a-8k"></a>汝亦不知是阿罗汉、<a id="a-8l"></a>非阿罗汉，<a id="a-8m"></a>不得他心智故，<a id="a-8n"></a>且当亲近观其戒行，<a id="a-8o"></a>久而可知，<a id="a-8p"></a>勿速自决！<a id="a-8q"></a>审谛观察，<a id="a-8r"></a>勿但洛莫！<a id="a-8s"></a>当用智慧，<a id="a-8t"></a>不以不智；<a id="a-8u"></a>经诸苦难，<a id="a-8v"></a>堪能自辨；<a id="a-8w"></a>交契计校，<a id="a-8x"></a>真伪则分。<a id="a-8y"></a>见说知明，<a id="a-8z"></a>久而则知，<a id="a-90"></a>非可卒识，<a id="a-91"></a>当须思惟，<a id="a-92"></a>智慧观察！<a id="a-93"></a>”</p>
  <p id="a94">王白佛言：<a id="a-95"></a>“奇哉！<a id="a-96"></a>世尊，<a id="a-97"></a>善说斯理，<a id="a-98"></a>言久相习，<a id="a-99"></a>观其戒行，<a id="a-9A"></a>乃至见说知明。<a id="a-9B"></a>我有家人，<a id="a-9C"></a>亦复出家，<a id="a-9D"></a>作斯等形相，<a id="a-9E"></a>周流他国，<a id="a-9F"></a>而复来还，<a id="a-9G"></a>舍其被服，<a id="a-9H"></a>还受五欲。<a id="a-9I"></a>是故当知世尊善说，<a id="a-9J"></a>应与同止，<a id="a-9K"></a>观其戒行，<a id="a-9L"></a>乃至言说知有智慧。<a id="a-9M"></a>”</p>
  <p id="a9N">尔时，<a id="a-9O"></a>世尊而说偈言：</p>
  <p id="a9P">“不以见形相，<a id="a-9Q"></a>知人之善恶，</p>
  <p id="a9R">不应暂相见，<a id="a-9S"></a>而与同心志。</p>
  <p id="a9T">有现身口密，<a id="a-9U"></a>俗心不敛摄，</p>
  <p id="a9V">犹如鍮石铜，<a id="a-9W"></a>涂以真金色，</p>
  <p id="a9X">内怀鄙杂心，<a id="a-9Y"></a>外现圣威仪，</p>
  <p id="a9Z">游行诸国土，<a id="a-9a"></a>欺诳于世人。<a id="a-9b"></a>”</p>
  <p id="a9c">佛说此经已，<a id="a-9d"></a>波斯匿王闻佛所说，<a id="a-9e"></a>欢喜随喜，<a id="a-9f"></a>作礼而去。</p>
  <p id="a9g">如是我闻：<a id="a-9h"></a>一时，<a id="a-9i"></a>佛住舍卫国祇树给孤独园。</p>
  <p id="a9j">时，<a id="a-9k"></a>波斯匿王为首，<a id="a-9l"></a>并七国王及诸大臣悉共集会，<a id="a-9m"></a>作如是论议：<a id="a-9n"></a>“五欲之中，<a id="a-9o"></a>何者第一？<a id="a-9p"></a>”</p>
  <p id="a9q">有一人言：<a id="a-9r"></a>“色最第一。<a id="a-9s"></a>”又复有称声、<a id="a-9t"></a>香、<a id="a-9u"></a>味、<a id="a-9v"></a>触为第一者。<a id="a-9w"></a>中有人言：<a id="a-9x"></a>“我等人人各说第一，<a id="a-9y"></a>竟无定判，<a id="a-9z"></a>当诣世尊，<a id="a-A0"></a>问如此义。<a id="a-A1"></a>如世尊说，<a id="a-A2"></a>当共忆持。<a id="a-A3"></a>”</p>
  <p id="aA4">尔时，<a id="a-A5"></a>波斯匿王为首，<a id="a-A6"></a>与七国王、<a id="a-A7"></a>大臣、<a id="a-A8"></a>眷属来诣佛所，<a id="a-A9"></a>稽首佛足，<a id="a-AA"></a>退坐一面，<a id="a-AB"></a>白佛言：<a id="a-AC"></a>“世尊，<a id="a-AD"></a>我等七王与诸大臣如是论议：<a id="a-AE"></a>‘五欲功德，<a id="a-AF"></a>何者为胜？<a id="a-AG"></a>’其中有言色胜、<a id="a-AH"></a>有言声胜、<a id="a-AI"></a>有言香胜、<a id="a-AJ"></a>有言味胜、<a id="a-AK"></a>有言触胜，<a id="a-AL"></a>竟无决定。<a id="a-AM"></a>来问世尊，<a id="a-AN"></a>竟何者胜？<a id="a-AO"></a>”</p>
  <p id="aAP">佛告诸王：<a id="a-AQ"></a>“各随意适，<a id="a-AR"></a>我悉有余说，<a id="a-AS"></a>以是因缘，<a id="a-AT"></a>我说五欲功德。<a id="a-AU"></a>然自有人于色适意，<a id="a-AV"></a>止爱一色，<a id="a-AW"></a>满其志愿；<a id="a-AX"></a>正使过上有诸胜色，<a id="a-AY"></a>非其所爱，<a id="a-AZ"></a>不触不视，<a id="a-Aa"></a>言己所爱最为第一，<a id="a-Ab"></a>无过其上。<a id="a-Ac"></a>如爱色者，<a id="a-Ad"></a>声、<a id="a-Ae"></a>香、<a id="a-Af"></a>味、<a id="a-Ag"></a>触亦皆如是，<a id="a-Ah"></a>当其所爱，<a id="a-Ai"></a>辄言最胜，<a id="a-Aj"></a>欢喜乐著；<a id="a-Ak"></a>虽更有胜过其上者，<a id="a-Al"></a>非其所欲，<a id="a-Am"></a>不触不视，<a id="a-An"></a>唯我爱者最胜最妙，<a id="a-Ao"></a>无比无上。<a id="a-Ap"></a>”</p>
  <p id="aAq">尔时，<a id="a-Ar"></a>座中有一优婆塞，<a id="a-As"></a>名曰栴檀，<a id="a-At"></a>从座起，<a id="a-Au"></a>整衣服，<a id="a-Av"></a>偏袒右肩，<a id="a-Aw"></a>合掌白佛：<a id="a-Ax"></a>“善说！<a id="a-Ay"></a>世尊，<a id="a-Az"></a>善说！<a id="a-B0"></a>善逝。<a id="a-B1"></a>”</p>
  <p id="aB2">佛告优婆塞：<a id="a-B3"></a>“善说！<a id="a-B4"></a>栴檀。<a id="a-B5"></a>快说！<a id="a-B6"></a>栴檀。<a id="a-B7"></a>”</p>
  <p id="aB8">时，<a id="a-B9"></a>栴檀优婆塞即说偈言：</p>
  <p id="aBA">“央伽族姓王，<a id="a-BB"></a>服珠璎珞铠，</p>
  <p id="aBC">摩竭众庆集，<a id="a-BD"></a>如来出其国；</p>
  <p id="aBE">名闻普流布，<a id="a-BF"></a>犹如雪山王，</p>
  <p id="aBG">如净水莲华，<a id="a-BH"></a>清净无瑕秽，</p>
  <p id="aBI">随日光开敷，<a id="a-BJ"></a>芬香熏其国。</p>
  <p id="aBK">央耆国明显，<a id="a-BL"></a>犹如空中日，</p>
  <p id="aBM">观如来慧力，<a id="a-BN"></a>如夜燃炬火，</p>
  <p id="aBO">为眼为大明，<a id="a-BP"></a>来者为决疑。<a id="a-BQ"></a>”</p>
  <p id="aBR">时，<a id="a-BS"></a>诸国王叹言：<a id="a-BT"></a>“善说！<a id="a-BU"></a>栴檀优婆塞！<a id="a-BV"></a>”</p>
  <p id="aBW">尔时，<a id="a-BX"></a>七王脱七宝上衣，<a id="a-BY"></a>奉优婆塞。</p>
  <p id="aBZ">时，<a id="a-Ba"></a>彼七王闻佛所说，<a id="a-Bb"></a>欢喜随喜，<a id="a-Bc"></a>从座起去。</p>
  <p id="aBd">尔时，<a id="a-Be"></a>栴檀优婆塞知诸王去已，<a id="a-Bf"></a>从座起，<a id="a-Bg"></a>整衣服，<a id="a-Bh"></a>偏袒右肩，<a id="a-Bi"></a>合掌白佛：<a id="a-Bj"></a>“今七国王遗我七领上衣，<a id="a-Bk"></a>惟愿世尊受此七衣，<a id="a-Bl"></a>以哀愍故！<a id="a-Bm"></a>”</p>
  <p id="aBn">尔时，<a id="a-Bo"></a>世尊为哀愍故，<a id="a-Bp"></a>受其七衣，<a id="a-Bq"></a>栴檀优婆塞欢喜随喜，<a id="a-Br"></a>作礼而去。</p>
  <p id="aBs">如是我闻：<a id="a-Bt"></a>一时，<a id="a-Bu"></a>佛住舍卫国祇树给孤独园。</p>
  <p id="aBv">时，<a id="a-Bw"></a>波斯匿王其体肥大，<a id="a-Bx"></a>举体流汗，<a id="a-By"></a>来诣佛所，<a id="a-Bz"></a>稽首佛足，<a id="a-C0"></a>退坐一面，<a id="a-C1"></a>气息长喘。</p>
  <p id="aC2">尔时，<a id="a-C3"></a>世尊告波斯匿王：<a id="a-C4"></a>“大王身体极肥盛！<a id="a-C5"></a>”</p>
  <p id="aC6">大王白佛言：<a id="a-C7"></a>“如是，<a id="a-C8"></a>世尊，<a id="a-C9"></a>患身肥大，<a id="a-CA"></a>常以此身极肥大故，<a id="a-CB"></a>惭耻厌苦。<a id="a-CC"></a>”</p>
  <p id="aCD">尔时，<a id="a-CE"></a>世尊即说偈言：</p>
  <p id="aCF">“人当自系念，<a id="a-CG"></a>每食知节量，</p>
  <p id="aCH">是则诸受薄，<a id="a-CI"></a>安消而保寿。<a id="a-CJ"></a>”</p>
  <p id="aCK">时，<a id="a-CL"></a>有一年少，<a id="a-CM"></a>名郁多罗，<a id="a-CN"></a>于会中坐。<a id="a-CO"></a>时，<a id="a-CP"></a>波斯匿王告郁多罗：<a id="a-CQ"></a>“汝能从世尊受向所说偈，<a id="a-CR"></a>每至食时，<a id="a-CS"></a>为我诵不？<a id="a-CT"></a>若能尔者，<a id="a-CU"></a>赐金钱十万，<a id="a-CV"></a>亦常与食。<a id="a-CW"></a>”</p>
  <p id="aCX">郁多罗白王：<a id="a-CY"></a>“奉教当诵！<a id="a-CZ"></a>”</p>
  <p id="aCa">时，<a id="a-Cb"></a>波斯匿王闻佛所说，<a id="a-Cc"></a>欢喜随喜，<a id="a-Cd"></a>作礼而去。</p>
  <p id="aCe">时，<a id="a-Cf"></a>郁多罗知王去已，<a id="a-Cg"></a>至世尊前，<a id="a-Ch"></a>受所说偈，<a id="a-Ci"></a>于王食时，<a id="a-Cj"></a>食食为诵，<a id="a-Ck"></a>白言：<a id="a-Cl"></a>“大王，<a id="a-Cm"></a>如佛、<a id="a-Cn"></a>世尊、<a id="a-Co"></a>如来、<a id="a-Cp"></a>应、<a id="a-Cq"></a>等正觉所知所见，<a id="a-Cr"></a>而说斯偈：</p>
  <p id="aCs">“人当自系念，<a id="a-Ct"></a>每食知节量，</p>
  <p id="aCu">是则诸受薄，<a id="a-Cv"></a>安消而保寿。<a id="a-Cw"></a>”</p>
  <p id="aCx">如是，<a id="a-Cy"></a>波斯匿王渐至后时，<a id="a-Cz"></a>身体[月+庸]细，<a id="a-D0"></a>容貌端正，<a id="a-D1"></a>处楼阁上，<a id="a-D2"></a>向佛住处合掌恭敬，<a id="a-D3"></a>右膝著地，<a id="a-D4"></a>三说是言：<a id="a-D5"></a>“南无敬礼世尊、<a id="a-D6"></a>如来、<a id="a-D7"></a>应、<a id="a-D8"></a>等正觉，<a id="a-D9"></a>南无敬礼世尊、<a id="a-DA"></a>如来、<a id="a-DB"></a>应、<a id="a-DC"></a>等正觉，<a id="a-DD"></a>与我现法利益、<a id="a-DE"></a>后世利益、<a id="a-DF"></a>现法后世利益，<a id="a-DG"></a>以其饭食知节量故。<a id="a-DH"></a>”</p>
  <p id="aDI">如是我闻：<a id="a-DJ"></a>一时，<a id="a-DK"></a>佛住舍卫国。</p>
  <p id="aDL">时，<a id="a-DM"></a>有年少阿修罗来诣佛所，<a id="a-DN"></a>于佛面前粗恶不善语，<a id="a-DO"></a>瞋骂呵责。<a id="a-DP"></a>尔时，<a id="a-DQ"></a>世尊即说偈言：</p>
  <p id="aDR">“不怒胜瞋恚，<a id="a-DS"></a>不善以善伏，</p>
  <p id="aDT">惠施伏悭贪，<a id="a-DU"></a>真言坏妄语。</p>
  <p id="aDV">不骂亦不虐，<a id="a-DW"></a>常住贤圣心，</p>
  <p id="aDX">恶人住瞋恨，<a id="a-DY"></a>不动如石山。</p>
  <p id="aDZ">起瞋恚能持，<a id="a-Da"></a>胜制狂马车，</p>
  <p id="aDb">我说善御士，<a id="a-Dc"></a>非彼摄绳者。<a id="a-Dd"></a>”</p>
  <p id="aDe">时，<a id="a-Df"></a>年少阿修罗白佛言：<a id="a-Dg"></a>“瞿昙，<a id="a-Dh"></a>我今悔过，<a id="a-Di"></a>如愚如痴，<a id="a-Dj"></a>不辩不善，<a id="a-Dk"></a>于瞿昙面前诃骂毁辱。<a id="a-Dl"></a>”</p>
  <p id="aDm">如是忏悔已，<a id="a-Dn"></a>时，<a id="a-Do"></a>阿修罗闻佛所说，<a id="a-Dp"></a>欢喜随喜，<a id="a-Dq"></a>作礼而去。</p>
  <p id="aDr">如是我闻：<a id="a-Ds"></a>一时，<a id="a-Dt"></a>佛住舍卫国祇树给孤独园。</p>
  <p id="aDu">时，<a id="a-Dv"></a>有年少宾耆迦婆罗门来诣佛所，<a id="a-Dw"></a>于世尊面前作粗恶不善语，<a id="a-Dx"></a>瞋骂呵责。</p>
  <p id="aDy">尔时，<a id="a-Dz"></a>世尊告年少宾耆迦：<a id="a-E0"></a>“若于一时吉星之日，<a id="a-E1"></a>汝当会诸宗亲眷属耶？<a id="a-E2"></a>”</p>
  <p id="aE3">宾耆白佛：<a id="a-E4"></a>“如是，<a id="a-E5"></a>瞿昙。<a id="a-E6"></a>”</p>
  <p id="aE7">佛告宾耆：<a id="a-E8"></a>“若汝宗亲不受食者，<a id="a-E9"></a>当如之何？<a id="a-EA"></a>”</p>
  <p id="aEB">宾耆白佛：<a id="a-EC"></a>“不受食者，<a id="a-ED"></a>食还属我。<a id="a-EE"></a>”</p>
  <p id="aEF">佛告宾耆：<a id="a-EG"></a>“汝亦如是，<a id="a-EH"></a>如来面前作粗恶不善语，<a id="a-EI"></a>骂辱呵责，<a id="a-EJ"></a>我竟不受，<a id="a-EK"></a>如此骂者，<a id="a-EL"></a>应当属谁？<a id="a-EM"></a>”</p>
  <p id="aEN">宾耆白佛：<a id="a-EO"></a>“如是，<a id="a-EP"></a>瞿昙，<a id="a-EQ"></a>彼虽不受，<a id="a-ER"></a>且以相赠，<a id="a-ES"></a>则便是与。<a id="a-ET"></a>”</p>
  <p id="aEU">佛告宾耆：<a id="a-EV"></a>“如是不名更相赠遗，<a id="a-EW"></a>何得便为相与？<a id="a-EX"></a>”</p>
  <p id="aEY">宾耆白佛：<a id="a-EZ"></a>“云何名为更相赠遗，<a id="a-Ea"></a>名为相与？<a id="a-Eb"></a>云何名不受相赠遗，<a id="a-Ec"></a>不名相与？<a id="a-Ed"></a>”</p>
  <p id="aEe">佛告宾耆：<a id="a-Ef"></a>“若当如是骂则报骂，<a id="a-Eg"></a>瞋则报瞋，<a id="a-Eh"></a>打则报打，<a id="a-Ei"></a>斗则报斗，<a id="a-Ej"></a>名相赠遗，<a id="a-Ek"></a>名为相与。<a id="a-El"></a>若复，<a id="a-Em"></a>宾耆，<a id="a-En"></a>骂不报骂，<a id="a-Eo"></a>瞋不报瞋，<a id="a-Ep"></a>打不报打，<a id="a-Eq"></a>斗不报斗，<a id="a-Er"></a>若如是者，<a id="a-Es"></a>非相赠遗，<a id="a-Et"></a>不名相与。<a id="a-Eu"></a>”</p>
  <p id="aEv">宾耆白佛：<a id="a-Ew"></a>“瞿昙，<a id="a-Ex"></a>我闻古昔婆罗门长老宿重行道大师所说：<a id="a-Ey"></a>‘如来、<a id="a-Ez"></a>应、<a id="a-F0"></a>等正觉，<a id="a-F1"></a>面前骂辱，<a id="a-F2"></a>瞋恚诃责，<a id="a-F3"></a>不瞋不怒。<a id="a-F4"></a>’而今瞿昙有瞋恚耶？<a id="a-F5"></a>”</p>
  <p id="aF6">尔时，<a id="a-F7"></a>世尊即说偈言：</p>
  <p id="aF8">“无瞋何有瞋？<a id="a-F9"></a>正命以调伏，</p>
  <p id="aFA">正智心解脱，<a id="a-FB"></a>慧者无有瞋。</p>
  <p id="aFC">以瞋报瞋者，<a id="a-FD"></a>是则为恶人。</p>
  <p id="aFE">不以瞋报瞋，<a id="a-FF"></a>临敌伏难伏，</p>
  <p id="aFG">不瞋胜于瞋，<a id="a-FH"></a>三偈如前说。<a id="a-FI"></a>”</p>
  <p id="aFJ">尔时，<a id="a-FK"></a>年少宾耆白佛言：<a id="a-FL"></a>“悔过！<a id="a-FM"></a>瞿昙，<a id="a-FN"></a>如愚如痴，<a id="a-FO"></a>不辩不善，<a id="a-FP"></a>而于沙门瞿昙面前粗恶不善语，<a id="a-FQ"></a>瞋骂呵责。<a id="a-FR"></a>”</p>
  <p id="aFS">闻佛所说，<a id="a-FT"></a>欢喜随喜，<a id="a-FU"></a>作礼而去。</p>
  <p id="aFV">如是我闻：<a id="a-FW"></a>一时，<a id="a-FX"></a>佛住舍卫国东园鹿子母讲堂。</p>
  <p id="aFY">尔时，<a id="a-FZ"></a>世尊晡时从禅觉，<a id="a-Fa"></a>诣讲堂东荫荫中，<a id="a-Fb"></a>露地经行。</p>
  <p id="aFc">时，<a id="a-Fd"></a>有健骂婆罗豆婆遮婆罗门来诣佛所，<a id="a-Fe"></a>世尊面前作粗恶不善语，<a id="a-Ff"></a>骂詈呵责。<a id="a-Fg"></a>世尊经行，<a id="a-Fh"></a>彼随世尊后行。<a id="a-Fi"></a>世尊经行已竟，<a id="a-Fj"></a>住于一处，<a id="a-Fk"></a>彼婆罗门言：<a id="a-Fl"></a>“瞿昙伏耶？<a id="a-Fm"></a>”</p>
  <p id="aFn">尔时，<a id="a-Fo"></a>世尊即说偈言：</p>
  <p id="aFp">“胜者更增怨，<a id="a-Fq"></a>伏者卧不安；</p>
  <p id="aFr">胜伏二俱舍，<a id="a-Fs"></a>是得安隐眠。<a id="a-Ft"></a>”</p>
  <p id="aFu">婆罗门白言：<a id="a-Fv"></a>“瞿昙，<a id="a-Fw"></a>我今悔过，<a id="a-Fx"></a>如愚如痴，<a id="a-Fy"></a>不辩不善，<a id="a-Fz"></a>何于瞿昙面前作粗恶不善语，<a id="a-G0"></a>骂詈呵责？<a id="a-G1"></a>”</p>
  <p id="aG2">时，<a id="a-G3"></a>婆罗门闻佛所说，<a id="a-G4"></a>欢喜随喜，<a id="a-G5"></a>复道而去。</p>
  <p id="aG6">如是我闻：<a id="a-G7"></a>一时，<a id="a-G8"></a>佛住舍卫国东园鹿子母讲堂。<a id="a-G9"></a>世尊晨朝著衣持钵，<a id="a-GA"></a>入舍卫城乞食。</p>
  <p id="aGB">时，<a id="a-GC"></a>健骂婆罗豆婆遮婆罗门遥见世尊，<a id="a-GD"></a>作粗恶不善语，<a id="a-GE"></a>瞋骂呵责，<a id="a-GF"></a>把土坌佛。<a id="a-GG"></a>时，<a id="a-GH"></a>有逆风，<a id="a-GI"></a>还吹其土，<a id="a-GJ"></a>反自坌身。<a id="a-GK"></a>尔时，<a id="a-GL"></a>世尊即说偈言：</p>
  <p id="aGM">“若人无瞋恨，<a id="a-GN"></a>骂辱以加者，</p>
  <p id="aGO">清净无结垢，<a id="a-GP"></a>彼恶还归己，</p>
  <p id="aGQ">犹如土坌彼，<a id="a-GR"></a>逆风还自污。<a id="a-GS"></a>”</p>
  <p id="aGT">时，<a id="a-GU"></a>彼婆罗门白佛言：<a id="a-GV"></a>“悔过！<a id="a-GW"></a>瞿昙，<a id="a-GX"></a>如愚如痴，<a id="a-GY"></a>不善不辩，<a id="a-GZ"></a>何于瞿昙面前粗恶不善语，<a id="a-Ga"></a>瞋骂呵责？<a id="a-Gb"></a>”</p>
  <p id="aGc">时，<a id="a-Gd"></a>婆罗门闻佛所说，<a id="a-Ge"></a>欢喜随喜，<a id="a-Gf"></a>复道而去。</p>
  <p id="aGg">如是我闻：<a id="a-Gh"></a>一时，<a id="a-Gi"></a>佛在拘萨罗人间游行，<a id="a-Gj"></a>至舍卫国祇树给孤独园。</p>
  <p id="aGk">时，<a id="a-Gl"></a>有婆罗门名曰违义，<a id="a-Gm"></a>闻沙门瞿昙从拘萨罗国人间游行，<a id="a-Gn"></a>至舍卫国祇树给孤独园；<a id="a-Go"></a>闻已，<a id="a-Gp"></a>作是念：<a id="a-Gq"></a>“我当往诣沙门瞿昙所，<a id="a-Gr"></a>闻所说法，<a id="a-Gs"></a>当反其义。<a id="a-Gt"></a>”作是念已，<a id="a-Gu"></a>往诣精舍，<a id="a-Gv"></a>至世尊所。</p>
  <p id="aGw">尔时，<a id="a-Gx"></a>世尊无量眷属围绕说法。<a id="a-Gy"></a>世尊遥见违义婆罗门来，<a id="a-Gz"></a>即默然住。</p>
  <p id="aH0">违义婆罗门白佛言：<a id="a-H1"></a>“瞿昙说法，<a id="a-H2"></a>乐欲闻之！<a id="a-H3"></a>”</p>
  <p id="aH4">尔时，<a id="a-H5"></a>世尊即说偈言：</p>
  <p id="aH6">“违义婆罗门，<a id="a-H7"></a>未能解深义，</p>
  <p id="aH8">内怀嫉恚心，<a id="a-H9"></a>欲为法留难。</p>
  <p id="aHA">调伏违反心，<a id="a-HB"></a>诸不信乐意，</p>
  <p id="aHC">息诸障碍垢，<a id="a-HD"></a>则解深妙说。<a id="a-HE"></a>”</p>
  <p id="aHF">时，<a id="a-HG"></a>违义婆罗门作是念：<a id="a-HH"></a>“沙门瞿昙已知我心。<a id="a-HI"></a>”闻佛所说，<a id="a-HJ"></a>欢喜随喜，<a id="a-HK"></a>从座起而去。</p>
  <p id="aHL">如是我闻：<a id="a-HM"></a>一时，<a id="a-HN"></a>佛住舍卫国祇树给孤独园。<a id="a-HO"></a>世尊晨朝著衣持钵，<a id="a-HP"></a>入舍卫城乞食。</p>
  <p id="aHQ">时，<a id="a-HR"></a>有不害婆罗门来诣佛所，<a id="a-HS"></a>白佛言：<a id="a-HT"></a>“世尊，<a id="a-HU"></a>我名不害，<a id="a-HV"></a>为称实不？<a id="a-HW"></a>”</p>
  <p id="aHX">佛告婆罗门：<a id="a-HY"></a>“如是称实者，<a id="a-HZ"></a>若身不害，<a id="a-Ha"></a>若口不害，<a id="a-Hb"></a>若心不害，<a id="a-Hc"></a>则为称实。<a id="a-Hd"></a>”</p>
  <p id="aHe">尔时，<a id="a-Hf"></a>世尊即说偈言：</p>
  <p id="aHg">“若心不杀害，<a id="a-Hh"></a>口意亦俱然，</p>
  <p id="aHi">是则为离害，<a id="a-Hj"></a>不恐怖众生。<a id="a-Hk"></a>”</p>
  <p id="aHl">佛说此经已，<a id="a-Hm"></a>不害婆罗门闻佛所说，<a id="a-Hn"></a>欢喜随喜，<a id="a-Ho"></a>复道而去。</p>
  <p id="aHp">如是我闻：<a id="a-Hq"></a>一时，<a id="a-Hr"></a>佛住王舍城迦兰陀竹园。<a id="a-Hs"></a>世尊晨朝著衣持钵，<a id="a-Ht"></a>入王舍城乞食，<a id="a-Hu"></a>次第行乞至火与婆罗门舍。</p>
  <p id="aHv">火与婆罗门遥见佛来，<a id="a-Hw"></a>即具众美饮食，<a id="a-Hx"></a>满钵与之。<a id="a-Hy"></a>如是二日、<a id="a-Hz"></a>三日，<a id="a-I0"></a>乞食复至其舍。<a id="a-I1"></a>火与婆罗门遥见佛来，<a id="a-I2"></a>作是念：<a id="a-I3"></a>“秃头沙门何故数来，<a id="a-I4"></a>贪美食耶？<a id="a-I5"></a>”尔时，<a id="a-I6"></a>世尊知火与婆罗门心念已，<a id="a-I7"></a>即说偈言：</p>
  <p id="aI8">“上天日日雨，<a id="a-I9"></a>田夫日夜耕，</p>
  <p id="aIA">数数植种子，<a id="a-IB"></a>是田数收谷。</p>
  <p id="aIC">如人数怀妊，<a id="a-ID"></a>乳牛数怀犊，</p>
  <p id="aIE">数数有求者，<a id="a-IF"></a>则能数惠施。</p>
  <p id="aIG">数数惠施故，<a id="a-IH"></a>常得大名称，</p>
  <p id="aII">数数弃死尸，<a id="a-IJ"></a>数数哭悲恋，</p>
  <p id="aIK">数数生数死，<a id="a-IL"></a>数数忧悲苦，</p>
  <p id="aIM">数数以火烧，<a id="a-IN"></a>数数诸虫食。</p>
  <p id="aIO">若得贤圣道，<a id="a-IP"></a>不数受诸有，</p>
  <p id="aIQ">亦不数生死，<a id="a-IR"></a>不数忧悲苦，</p>
  <p id="aIS">不数数火烧，<a id="a-IT"></a>不数诸虫食。<a id="a-IU"></a>”</p>
  <p id="aIV">时，<a id="a-IW"></a>火与婆罗门闻佛说偈，<a id="a-IX"></a>还得信心，<a id="a-IY"></a>复以种种饮食满钵与之。<a id="a-IZ"></a>世尊不受，<a id="a-Ia"></a>以因说偈而施故，<a id="a-Ib"></a>复说偈言：</p>
  <p id="aIc">“因为说偈法，<a id="a-Id"></a>不应受饮食，</p>
  <p id="aIe">当观察自法，<a id="a-If"></a>说法不受食。</p>
  <p id="aIg">婆罗门当知，<a id="a-Ih"></a>斯则净命活，</p>
  <p id="aIi">应以余供养，<a id="a-Ij"></a>纯净大仙人。</p>
  <p id="aIk">已尽诸有漏，<a id="a-Il"></a>秽法悉已断，</p>
  <p id="aIm">供养以饮食，<a id="a-In"></a>于其良福田。</p>
  <p id="aIo">欲求福德者，<a id="a-Ip"></a>则我田为良！<a id="a-Iq"></a>”</p>
  <p id="aIr">火与婆罗门白佛：<a id="a-Is"></a>“今以此食，<a id="a-It"></a>应著何所？<a id="a-Iu"></a>”</p>
  <p id="aIv">佛告婆罗门：<a id="a-Iw"></a>“我不见诸天、<a id="a-Ix"></a>魔、<a id="a-Iy"></a>梵、<a id="a-Iz"></a>沙门、<a id="a-J0"></a>婆罗门、<a id="a-J1"></a>天神、<a id="a-J2"></a>世人有能食此信施，<a id="a-J3"></a>令身安乐。<a id="a-J4"></a>汝持是食去弃于无虫水中，<a id="a-J5"></a>及少生草地。<a id="a-J6"></a>”</p>
  <p id="aJ7">时，<a id="a-J8"></a>婆罗门即以此食持著无虫水中，<a id="a-J9"></a>水即烟出，<a id="a-JA"></a>沸声啾啾。<a id="a-JB"></a>譬如铁丸烧令火色，<a id="a-JC"></a>掷著水中，<a id="a-JD"></a>水即烟起，<a id="a-JE"></a>沸声啾啾，<a id="a-JF"></a>亦复如是；<a id="a-JG"></a>婆罗门持此饮食著水中，<a id="a-JH"></a>水即烟出，<a id="a-JI"></a>沸声啾啾。<a id="a-JJ"></a>于时火与婆罗门叹言：<a id="a-JK"></a>“甚奇瞿昙，<a id="a-JL"></a>大德大力，<a id="a-JM"></a>能令此食而作神变。<a id="a-JN"></a>”</p>
  <p id="aJO">时，<a id="a-JP"></a>火与婆罗门因此饭食神变，<a id="a-JQ"></a>得信敬心，<a id="a-JR"></a>稽首佛足，<a id="a-JS"></a>退住一面，<a id="a-JT"></a>白佛言：<a id="a-JU"></a>“世尊，<a id="a-JV"></a>我今可得于正法中出家、<a id="a-JW"></a>受具足、<a id="a-JX"></a>修梵行不？</p>
  <p id="aJY">佛告婆罗门：<a id="a-JZ"></a>“汝今可得于正法中出家、<a id="a-Ja"></a>受具足。<a id="a-Jb"></a>”</p>
  <p id="aJc">彼即出家已，<a id="a-Jd"></a>作是思惟，<a id="a-Je"></a>所以族姓子剃除发须，<a id="a-Jf"></a>著袈裟衣，<a id="a-Jg"></a>正信、<a id="a-Jh"></a>非家、<a id="a-Ji"></a>出家学道，<a id="a-Jj"></a>乃至得阿罗汉，<a id="a-Jk"></a>心善解脱。</p>
  <p id="aJl">如是我闻：<a id="a-Jm"></a>一时，<a id="a-Jn"></a>佛住舍卫国祇树给孤独园。</p>
  <p id="aJo">时，<a id="a-Jp"></a>舍卫国中婆肆吒婆罗门女，<a id="a-Jq"></a>信佛、<a id="a-Jr"></a>法、<a id="a-Js"></a>僧，<a id="a-Jt"></a>归佛、<a id="a-Ju"></a>归法、<a id="a-Jv"></a>归比丘僧，<a id="a-Jw"></a>于佛、<a id="a-Jx"></a>法、<a id="a-Jy"></a>僧已离狐疑；<a id="a-Jz"></a>于苦集尽道亦离疑惑，<a id="a-K0"></a>见谛得果，<a id="a-K1"></a>得无间慧。<a id="a-K2"></a>其夫是婆罗豆婆遮种姓婆罗门。<a id="a-K3"></a>每至左右所为作时，<a id="a-K4"></a>有小得失，<a id="a-K5"></a>即称南无佛，<a id="a-K6"></a>向如来所住方面，<a id="a-K7"></a>随方合掌，<a id="a-K8"></a>三说是言：<a id="a-K9"></a>“南无多陀阿伽度、<a id="a-KA"></a>阿罗呵、<a id="a-KB"></a>三藐三佛陀，<a id="a-KC"></a>身纯金色，<a id="a-KD"></a>圆光一寻，<a id="a-KE"></a>方身圆满，<a id="a-KF"></a>如尼拘律树；<a id="a-KG"></a>善说妙法，<a id="a-KH"></a>牟尼之尊，<a id="a-KI"></a>仙人上首，<a id="a-KJ"></a>是我大师！<a id="a-KK"></a>”</p>
  <p id="aKL">时，<a id="a-KM"></a>夫婆罗门闻之，<a id="a-KN"></a>瞋恚不喜，<a id="a-KO"></a>语其妇言：<a id="a-KP"></a>“为鬼著耶？<a id="a-KQ"></a>无有此义，<a id="a-KR"></a>舍诸三明大德婆罗门，<a id="a-KS"></a>而称叹彼秃头沙门，<a id="a-KT"></a>黑暗之分，<a id="a-KU"></a>世所不称。<a id="a-KV"></a>我今当往共汝大师论议，<a id="a-KW"></a>足知胜如。<a id="a-KX"></a>”</p>
  <p id="aKY">妇语夫言：<a id="a-KZ"></a>“不见诸天、<a id="a-Ka"></a>魔、<a id="a-Kb"></a>梵、<a id="a-Kc"></a>沙门、<a id="a-Kd"></a>婆罗门、<a id="a-Ke"></a>诸神、<a id="a-Kf"></a>世人能共世尊、<a id="a-Kg"></a>如来、<a id="a-Kh"></a>应、<a id="a-Ki"></a>等正觉金色之身，<a id="a-Kj"></a>圆光一寻，<a id="a-Kk"></a>如尼拘律树圆满之身，<a id="a-Kl"></a>言说微妙，<a id="a-Km"></a>仙人上首，<a id="a-Kn"></a>我之大师共论议者。<a id="a-Ko"></a>然今婆罗门且往，<a id="a-Kp"></a>自可知之！<a id="a-Kq"></a>”</p>
  <p id="aKr">时，<a id="a-Ks"></a>婆罗门即往诣佛，<a id="a-Kt"></a>面相问讯慰劳已，<a id="a-Ku"></a>退坐一面，<a id="a-Kv"></a>而说偈言：</p>
  <p id="aKw">“为杀于何等，<a id="a-Kx"></a>而得安隐眠？</p>
  <p id="aKy">为杀于何等，<a id="a-Kz"></a>令心得无忧？</p>
  <p id="aL0">为杀于何等，<a id="a-L1"></a>瞿昙所称叹？<a id="a-L2"></a>”</p>
  <p id="aL3">尔时，<a id="a-L4"></a>世尊知婆罗门心之所念，<a id="a-L5"></a>而说偈言：</p>
  <p id="aL6">“杀于瞋恨者，<a id="a-L7"></a>而得安隐眠。</p>
  <p id="aL8">杀于瞋恚者，<a id="a-L9"></a>而心得无忧。</p>
  <p id="aLA">瞋恚为毒本，<a id="a-LB"></a>能害甘种子；</p>
  <p id="aLC">能害于彼者，<a id="a-LD"></a>贤圣所称叹；</p>
  <p id="aLE">若能害彼者，<a id="a-LF"></a>其心得无忧。<a id="a-LG"></a>”</p>
  <p id="aLH">时，<a id="a-LI"></a>婆罗豆婆遮婆罗门闻佛所说，<a id="a-LJ"></a>示教照喜，<a id="a-LK"></a>次第说法，<a id="a-LL"></a>谓说施，<a id="a-LM"></a>说戒，<a id="a-LN"></a>说生天法，<a id="a-LO"></a>说欲味著为灾患烦恼，<a id="a-LP"></a>清净出要，<a id="a-LQ"></a>远离随顺，<a id="a-LR"></a>福利清净，<a id="a-LS"></a>分别广说。<a id="a-LT"></a>譬如清净白氎易为染色；<a id="a-LU"></a>如是，<a id="a-LV"></a>婆罗豆婆遮婆罗门即于座上，<a id="a-LW"></a>于四圣谛得无间等，<a id="a-LX"></a>所谓苦、<a id="a-LY"></a>集、<a id="a-LZ"></a>灭、<a id="a-La"></a>道。<a id="a-Lb"></a>是婆罗门见法、<a id="a-Lc"></a>得法、<a id="a-Ld"></a>知法、<a id="a-Le"></a>入法，<a id="a-Lf"></a>度诸疑惑，<a id="a-Lg"></a>不由他度，<a id="a-Lh"></a>于正法、<a id="a-Li"></a>律得无所畏；<a id="a-Lj"></a>即从座起，<a id="a-Lk"></a>偏露右肩，<a id="a-Ll"></a>合掌白佛：<a id="a-Lm"></a>“已度，<a id="a-Ln"></a>世尊，<a id="a-Lo"></a>已度，<a id="a-Lp"></a>善逝，<a id="a-Lq"></a>我今归佛！<a id="a-Lr"></a>归法、<a id="a-Ls"></a>归比丘僧已，<a id="a-Lt"></a>尽其寿命，<a id="a-Lu"></a>为优婆塞，<a id="a-Lv"></a>证知我！<a id="a-Lw"></a>”</p>
  <p id="aLx">时，<a id="a-Ly"></a>婆罗豆婆遮婆罗门闻佛所说，<a id="a-Lz"></a>欢喜随喜，<a id="a-M0"></a>作礼而去，<a id="a-M1"></a>还归自家。</p>
  <p id="aM2">其妇优婆夷遥见夫来，<a id="a-M3"></a>见已，<a id="a-M4"></a>白言：<a id="a-M5"></a>“已与如来、<a id="a-M6"></a>应、<a id="a-M7"></a>等正觉纯金色身，<a id="a-M8"></a>圆光一寻，<a id="a-M9"></a>如尼拘律树圆满之身，<a id="a-MA"></a>妙说之上，<a id="a-MB"></a>仙人之首，<a id="a-MC"></a>大牟尼尊，<a id="a-MD"></a>为我大师共论议耶？<a id="a-ME"></a>”</p>
  <p id="aMF">其夫答言：<a id="a-MG"></a>“我未尝见诸天、<a id="a-MH"></a>魔、<a id="a-MI"></a>梵、<a id="a-MJ"></a>沙门、<a id="a-MK"></a>婆罗门、<a id="a-ML"></a>诸神、<a id="a-MM"></a>世人有能与如来、<a id="a-MN"></a>应、<a id="a-MO"></a>等正觉真金色身，<a id="a-MP"></a>圆光一寻，<a id="a-MQ"></a>如尼拘律树圆满之身，<a id="a-MR"></a>妙说之上，<a id="a-MS"></a>诸仙之首，<a id="a-MT"></a>牟尼之尊，<a id="a-MU"></a>汝之大师共论议也。<a id="a-MV"></a>汝今与我作好法衣，<a id="a-MW"></a>我持至世尊所出家学道。<a id="a-MX"></a>”</p>
  <p id="aMY">时，<a id="a-MZ"></a>妇悉以鲜洁白氎，<a id="a-Ma"></a>令作法衣。<a id="a-Mb"></a>时，<a id="a-Mc"></a>婆罗门持衣往诣世尊所，<a id="a-Md"></a>稽首礼足，<a id="a-Me"></a>退住一面，<a id="a-Mf"></a>白言：<a id="a-Mg"></a>“世尊，<a id="a-Mh"></a>我今可得于世尊法中出家学道，<a id="a-Mi"></a>修梵行不？<a id="a-Mj"></a>”</p>
  <p id="aMk">佛告婆罗门：<a id="a-Ml"></a>“汝今可得于此法、<a id="a-Mm"></a>律出家学道，<a id="a-Mn"></a>修诸梵行。<a id="a-Mo"></a>”</p>
  <p id="aMp">即出家已，<a id="a-Mq"></a>独静思惟，<a id="a-Mr"></a>所以善男子剃除须发，<a id="a-Ms"></a>著袈裟衣，<a id="a-Mt"></a>出家学道，<a id="a-Mu"></a>乃至得阿罗汉，<a id="a-Mv"></a>心善解脱。</p>
  <p id="aMw">如是我闻：<a id="a-Mx"></a>一时，<a id="a-My"></a>佛住舍卫国祇树给孤独园。</p>
  <p id="aMz">时，<a id="a-N0"></a>有魔瞿婆罗门来诣佛所，<a id="a-N1"></a>与世尊面相问讯慰劳已，<a id="a-N2"></a>退坐一面，<a id="a-N3"></a>白佛言：<a id="a-N4"></a>“瞿昙，<a id="a-N5"></a>我于家中常行布施，<a id="a-N6"></a>若一人来，<a id="a-N7"></a>施于一人；<a id="a-N8"></a>若二人、<a id="a-N9"></a>三人，<a id="a-NA"></a>乃至百千，<a id="a-NB"></a>悉皆施与。<a id="a-NC"></a>我如是施，<a id="a-ND"></a>得多福不？<a id="a-NE"></a>”</p>
  <p id="aNF">佛告婆罗门：<a id="a-NG"></a>“汝如是施，<a id="a-NH"></a>实得大福。<a id="a-NI"></a>所以者何？<a id="a-NJ"></a>以于家中常行布施，<a id="a-NK"></a>一人来乞，<a id="a-NL"></a>即施一人；<a id="a-NM"></a>二人、<a id="a-NN"></a>三人，<a id="a-NO"></a>乃至百千，<a id="a-NP"></a>悉皆施与故，<a id="a-NQ"></a>即得大福。<a id="a-NR"></a>”</p>
  <p id="aNS">时，<a id="a-NT"></a>魔瞿婆罗门即说偈言：</p>
  <p id="aNU">“在家所为作，<a id="a-NV"></a>布施复大会，</p>
  <p id="aNW">因此惠施故，<a id="a-NX"></a>欲求大功德。</p>
  <p id="aNY">今问于牟尼，<a id="a-NZ"></a>我之所应知，</p>
  <p id="aNa">同梵天所见，<a id="a-Nb"></a>为我分别说。</p>
  <p id="aNc">云何为解脱，<a id="a-Nd"></a>胜妙之善趣？</p>
  <p id="aNe">云何修方便，<a id="a-Nf"></a>得生于梵世？</p>
  <p id="aNg">云何随乐施，<a id="a-Nh"></a>生明胜梵天？<a id="a-Ni"></a>”</p>
  <p id="aNj">尔时，<a id="a-Nk"></a>世尊说偈答言：</p>
  <p id="aNl">“施者设大会，<a id="a-Nm"></a>随彼爱乐施，</p>
  <p id="aNn">欢喜净信心，<a id="a-No"></a>攀缘善功德。</p>
  <p id="aNp">以其所建立，<a id="a-Nq"></a>求离诸过恶，</p>
  <p id="aNr">远离于贪欲，<a id="a-Ns"></a>其心善解脱！</p>
  <p id="aNt">修习于慈心，<a id="a-Nu"></a>其功德无量，</p>
  <p id="aNv">况复加至诚，<a id="a-Nw"></a>广施设大会！</p>
  <p id="aNx">若于其中间，<a id="a-Ny"></a>所得诸善心，</p>
  <p id="aNz">正向善解脱，<a id="a-O0"></a>或余纯善趣，</p>
  <p id="aO1">如是胜因缘，<a id="a-O2"></a>得生于梵世。</p>
  <p id="aO3">如是之惠施，<a id="a-O4"></a>其心平等故，</p>
  <p id="aO5">得生于梵世，<a id="a-O6"></a>其寿命延长。<a id="a-O7"></a>”</p>
  <p id="aO8">时，<a id="a-O9"></a>魔瞿婆罗门闻佛所说，<a id="a-OA"></a>欢喜随喜，<a id="a-OB"></a>从座起而去。</p>
  <p id="aOC">如是我闻：<a id="a-OD"></a>一时，<a id="a-OE"></a>佛住舍卫国祇树给孤独园。</p>
  <p id="aOF">时，<a id="a-OG"></a>有持华盖、<a id="a-OH"></a>著舍勒导从婆罗门来诣佛所，<a id="a-OI"></a>与世尊面相问讯慰劳已，<a id="a-OJ"></a>退坐一面，<a id="a-OK"></a>而说偈言：</p>
  <p id="aOL">“无非婆罗门，<a id="a-OM"></a>所行为清净，</p>
  <p id="aON">刹利修苦行，<a id="a-OO"></a>于净亦复乖。</p>
  <p id="aOP">三典婆罗门，<a id="a-OQ"></a>是则为清净，</p>
  <p id="aOR">如是清净者，<a id="a-OS"></a>不在余众生。<a id="a-OT"></a>”</p>
  <p id="aOU">尔时，<a id="a-OV"></a>世尊说偈答言：</p>
  <p id="aOW">“不知清净道，<a id="a-OX"></a>及诸无上净，</p>
  <p id="aOY">于余求静者，<a id="a-OZ"></a>至竟无净时。<a id="a-Oa"></a>”</p>
  <p id="aOb">婆罗门白佛：<a id="a-Oc"></a>“瞿昙说清净道及无上清净耶？<a id="a-Od"></a>何等为清净道？<a id="a-Oe"></a>何等为无上清净？<a id="a-Of"></a>”</p>
  <p id="aOg">佛告婆罗门：<a id="a-Oh"></a>“正见者为清净道；<a id="a-Oi"></a>正见修习多修习，<a id="a-Oj"></a>断贪欲、<a id="a-Ok"></a>断瞋恚、<a id="a-Ol"></a>断愚痴。<a id="a-Om"></a>若婆罗门贪欲永断，<a id="a-On"></a>瞋恚、<a id="a-Oo"></a>愚痴永断，<a id="a-Op"></a>一切烦恼永断，<a id="a-Oq"></a>是名无上清净。<a id="a-Or"></a>正志、<a id="a-Os"></a>正语、<a id="a-Ot"></a>正业、<a id="a-Ou"></a>正命、<a id="a-Ov"></a>正方便、<a id="a-Ow"></a>正念、<a id="a-Ox"></a>正定，<a id="a-Oy"></a>是名清净道；<a id="a-Oz"></a>正定修习多修习已，<a id="a-P0"></a>断贪欲、<a id="a-P1"></a>断瞋恚、<a id="a-P2"></a>断愚痴。<a id="a-P3"></a>若婆罗门贪欲永断，<a id="a-P4"></a>瞋恚、<a id="a-P5"></a>愚痴永断，<a id="a-P6"></a>一切烦恼永断，<a id="a-P7"></a>是名无上清净。<a id="a-P8"></a>”</p>
  <p id="aP9">婆罗门白佛言：<a id="a-PA"></a>“瞿昙说清净道、<a id="a-PB"></a>无上清净耶？<a id="a-PC"></a>瞿昙，<a id="a-PD"></a>世务多事，<a id="a-PE"></a>今且辞还。<a id="a-PF"></a>”</p>
  <p id="aPG">佛告婆罗门：<a id="a-PH"></a>“宜知是时。<a id="a-PI"></a>”</p>
  <p id="aPJ">持华盖、<a id="a-PK"></a>著舍勒导从婆罗门闻佛所说，<a id="a-PL"></a>欢喜随喜，<a id="a-PM"></a>从座起去。</p>
  <p id="aPN">如是我闻：<a id="a-PO"></a>一时，<a id="a-PP"></a>佛住舍卫国祇树给孤独园。</p>
  <p id="aPQ">尔时，<a id="a-PR"></a>有异婆罗门来诣佛所，<a id="a-PS"></a>与世尊面相问讯慰劳已，<a id="a-PT"></a>退坐一面，<a id="a-PU"></a>而说偈言：</p>
  <p id="aPV">“云何为尸罗？<a id="a-PW"></a>云何正威仪？</p>
  <p id="aPX">云何为功德？<a id="a-PY"></a>云何名为业？</p>
  <p id="aPZ">成就何等法，<a id="a-Pa"></a>罗汉婆罗门？<a id="a-Pb"></a>”</p>
  <p id="aPc">尔时，<a id="a-Pd"></a>世尊说偈答言：</p>
  <p id="aPe">“宿命忆念智，<a id="a-Pf"></a>见生天恶趣，</p>
  <p id="aPg">得诸受生尽，<a id="a-Ph"></a>牟尼明决定。</p>
  <p id="aPi">知心善解脱，<a id="a-Pj"></a>解脱一切贪，</p>
  <p id="aPk">具足于三明，<a id="a-Pl"></a>三明婆罗门。<a id="a-Pm"></a>”</p>
  <p id="aPn">佛说此经已，<a id="a-Po"></a>异婆罗门闻佛所说，<a id="a-Pp"></a>欢喜随喜，<a id="a-Pq"></a>从座起而去。</p>
  <p id="aPr">如是我闻：<a id="a-Ps"></a>一时，<a id="a-Pt"></a>佛住舍卫国祇树给孤独园。</p>
  <p id="aPu">尔时，<a id="a-Pv"></a>世尊晨朝著衣持钵，<a id="a-Pw"></a>入舍卫城乞食，<a id="a-Px"></a>尊者阿难从世尊后。<a id="a-Py"></a>时，<a id="a-Pz"></a>有二老男女，<a id="a-Q0"></a>是其夫妇，<a id="a-Q1"></a>年耆根熟，<a id="a-Q2"></a>偻背如钩，<a id="a-Q3"></a>诣里巷头，<a id="a-Q4"></a>烧粪扫处，<a id="a-Q5"></a>俱蹲向火。</p>
  <p id="aQ6">世尊见彼二老夫妇，<a id="a-Q7"></a>年耆愚老，<a id="a-Q8"></a>偻背如钩，<a id="a-Q9"></a>俱蹲向火，<a id="a-QA"></a>犹如老鹄，<a id="a-QB"></a>欲心相视；<a id="a-QC"></a>见已，<a id="a-QD"></a>告尊者阿难：<a id="a-QE"></a>“汝见彼夫妇二人，<a id="a-QF"></a>年耆愚老，<a id="a-QG"></a>偻背如钩，<a id="a-QH"></a>俱蹲向火，<a id="a-QI"></a>犹如老鹄，<a id="a-QJ"></a>欲心相视不？<a id="a-QK"></a>”</p>
  <p id="aQL">阿难白佛：<a id="a-QM"></a>“如是，<a id="a-QN"></a>世尊。<a id="a-QO"></a>”</p>
  <p id="aQP">佛告阿难：<a id="a-QQ"></a>“此二老夫妇，<a id="a-QR"></a>于年少时盛壮之身，<a id="a-QS"></a>勤求财物者，<a id="a-QT"></a>亦可得为舍卫城中第一富长者；<a id="a-QU"></a>若复剃除须发，<a id="a-QV"></a>著袈裟衣，<a id="a-QW"></a>正信、<a id="a-QX"></a>非家、<a id="a-QY"></a>出家学道，<a id="a-QZ"></a>精勤修习者，<a id="a-Qa"></a>亦可得阿罗汉第一上果。<a id="a-Qb"></a>于第二分盛壮之身，<a id="a-Qc"></a>勤求财物，<a id="a-Qd"></a>亦可得为舍卫城中第二富者；<a id="a-Qe"></a>若复剃除须发，<a id="a-Qf"></a>著袈裟衣，<a id="a-Qg"></a>正信、<a id="a-Qh"></a>非家、<a id="a-Qi"></a>出家学道者，<a id="a-Qj"></a>亦可得阿那含果证。<a id="a-Qk"></a>若于第三分中年之身，<a id="a-Ql"></a>勤求财物，<a id="a-Qm"></a>亦可得为舍卫城中第三富者；<a id="a-Qn"></a>若剃须发，<a id="a-Qo"></a>著袈裟衣，<a id="a-Qp"></a>正信、<a id="a-Qq"></a>非家、<a id="a-Qr"></a>出家学道者，<a id="a-Qs"></a>亦可得为斯陀含果证。<a id="a-Qt"></a>彼于第四分老年之身，<a id="a-Qu"></a>勤求财物，<a id="a-Qv"></a>亦可得为舍卫城中第四富者；<a id="a-Qw"></a>若剃须发，<a id="a-Qx"></a>著袈裟衣，<a id="a-Qy"></a>正信、<a id="a-Qz"></a>非家、<a id="a-R0"></a>出家学道者，<a id="a-R1"></a>亦可得为须陀洹果证。<a id="a-R2"></a>彼于今日，<a id="a-R3"></a>年耆根熟，<a id="a-R4"></a>无有钱财，<a id="a-R5"></a>无有方便，<a id="a-R6"></a>无所堪能，<a id="a-R7"></a>不复堪能，<a id="a-R8"></a>若觅钱财，<a id="a-R9"></a>亦不能得胜过人法。<a id="a-RA"></a>”</p>
  <p id="aRB">尔时，<a id="a-RC"></a>世尊复说偈言：</p>
  <p id="aRD">“不行梵行故，<a id="a-RE"></a>不得年少财，</p>
  <p id="aRF">思惟古昔事，<a id="a-RG"></a>眠地如曲弓。</p>
  <p id="aRH">不修于梵行，<a id="a-RI"></a>不得年少财，</p>
  <p id="aRJ">犹如老鹄鸟，<a id="a-RK"></a>守死于空池！<a id="a-RL"></a>”</p>
  <p id="aRM">佛说此经已，<a id="a-RN"></a>尊者阿难陀闻佛所说，<a id="a-RO"></a>欢喜奉行。</p>
  <p id="aRP">如是我闻：<a id="a-RQ"></a>一时，<a id="a-RR"></a>佛住舍卫国祇树给孤独园，<a id="a-RS"></a>如上说，<a id="a-RT"></a>差别者，<a id="a-RU"></a>唯说异偈言：</p>
  <p id="aRV">“老死之所坏，<a id="a-RW"></a>身及所受灭，</p>
  <p id="aRX">唯有惠施福，<a id="a-RY"></a>为随己资粮。</p>
  <p id="aRZ">依于善摄护，<a id="a-Ra"></a>及修禅功德，</p>
  <p id="aRb">随力而行施，<a id="a-Rc"></a>钱财及饮食，</p>
  <p id="aRd">于群则眠觉，<a id="a-Re"></a>非为空自活。<a id="a-Rf"></a>”</p>
  <p id="aRg">佛说此经已，<a id="a-Rh"></a>彼婆罗门闻佛所说，<a id="a-Ri"></a>欢喜随喜，<a id="a-Rj"></a>作礼而去。</p>
 </body>
</html>