<!doctype html>
<html id="z3IBUFtZH" data-ver="1788">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第六</h1>
  <h2 id="a2">第二分四姓经第一</h2>
  <p id="a3">如是我闻：<a id="a-4"></a>一时，<a id="a-5"></a>佛在舍卫国清信园林鹿母讲堂，<a id="a-6"></a>与大比丘众千二百五十人俱。</p>
  <p id="a7">尔时，<a id="a-8"></a>有二婆罗门以坚固信往诣佛所，<a id="a-9"></a>出家为道，<a id="a-A"></a>一名、<a id="a-B"></a>婆悉吒，<a id="a-C"></a>二名、<a id="a-D"></a>婆罗堕。<a id="a-E"></a>尔时，<a id="a-F"></a>世尊于静室出，<a id="a-G"></a>在讲堂上彷徉经行。<a id="a-H"></a>时，<a id="a-I"></a>婆悉吒见佛经行，<a id="a-J"></a>即寻速疾诣婆罗堕，<a id="a-K"></a>而语之言：<a id="a-L"></a>“汝知不耶？<a id="a-M"></a>如来今者出于静室，<a id="a-N"></a>堂上经行，<a id="a-O"></a>我等可共诣世尊所，<a id="a-P"></a>倘闻如来有所言说。<a id="a-Q"></a>”时，<a id="a-R"></a>婆罗堕闻其语已，<a id="a-S"></a>即共诣世尊所，<a id="a-T"></a>头面礼足，<a id="a-U"></a>随佛经行。</p>
  <p id="aV">尔时，<a id="a-W"></a>世尊告婆悉吒曰：<a id="a-X"></a>“汝等二人出婆罗门种，<a id="a-Y"></a>以信坚固于我法中出家修道耶？<a id="a-Z"></a>”</p>
  <p id="aa">答曰：<a id="a-b"></a>“如是。<a id="a-c"></a>”</p>
  <p id="ad">佛言：<a id="a-e"></a>“婆罗门，<a id="a-f"></a>今在我法中出家为道，<a id="a-g"></a>诸婆罗门得无嫌责汝耶？<a id="a-h"></a>”</p>
  <p id="ai">答曰：<a id="a-j"></a>“唯然，<a id="a-k"></a>蒙佛大恩，<a id="a-l"></a>出家修道，<a id="a-m"></a>实自为彼诸婆罗门所见嫌责。<a id="a-n"></a>”</p>
  <p id="ao">佛言：<a id="a-p"></a>“彼以何事而嫌责汝？<a id="a-q"></a>”</p>
  <p id="ar">寻白佛言：<a id="a-s"></a>“彼言：<a id="a-t"></a>‘我婆罗门种最为第一，<a id="a-u"></a>余者卑劣。<a id="a-v"></a>我种清白，<a id="a-w"></a>余者黑冥。<a id="a-x"></a>我婆罗门种出自梵天，<a id="a-y"></a>从梵口生，<a id="a-z"></a>于现法中得清净解，<a id="a-10"></a>后亦清净。<a id="a-11"></a>汝等何故舍清净种，<a id="a-12"></a>入彼瞿昙异法中耶？<a id="a-13"></a>’世尊，<a id="a-14"></a>彼见我于佛法中出家修道，<a id="a-15"></a>以如此言而呵责我。<a id="a-16"></a>”</p>
  <p id="a17">佛告婆悉吒：<a id="a-18"></a>“汝观诸人愚冥无识犹如禽兽，<a id="a-19"></a>虚假自称：<a id="a-1A"></a>‘婆罗门种最为第一，<a id="a-1B"></a>余者卑劣。<a id="a-1C"></a>我种清白，<a id="a-1D"></a>余者黑冥。<a id="a-1E"></a>我婆罗门种出自梵天，<a id="a-1F"></a>从梵口生，<a id="a-1G"></a>现得清净，<a id="a-1H"></a>后亦清净。<a id="a-1I"></a>’婆悉吒，<a id="a-1J"></a>今我无上正真道中不须种姓，<a id="a-1K"></a>不恃吾我骄慢之心，<a id="a-1L"></a>俗法须此，<a id="a-1M"></a>我法不尔。<a id="a-1N"></a>若有沙门、<a id="a-1O"></a>婆罗门，<a id="a-1P"></a>自恃种姓，<a id="a-1Q"></a>怀骄慢心，<a id="a-1R"></a>于我法中终不得成无上证也。<a id="a-1S"></a>若能舍离种姓，<a id="a-1T"></a>除骄慢心，<a id="a-1U"></a>则于我法中得成道证，<a id="a-1V"></a>堪受正法。<a id="a-1W"></a>人恶下流，<a id="a-1X"></a>我法不尔。<a id="a-1Y"></a>”</p>
  <p id="a1Z">佛告婆悉吒：<a id="a-1a"></a>“有四姓种，<a id="a-1b"></a>善恶居之，<a id="a-1c"></a>智者所举，<a id="a-1d"></a>智者所责。<a id="a-1e"></a>何谓为四？<a id="a-1f"></a>一者、<a id="a-1g"></a>刹利种，<a id="a-1h"></a>二者、<a id="a-1i"></a>婆罗门种，<a id="a-1j"></a>三者、<a id="a-1k"></a>居士种，<a id="a-1l"></a>四者、<a id="a-1m"></a>首陀罗种。<a id="a-1n"></a>婆悉吒，<a id="a-1o"></a>汝听刹利种中有杀生者，<a id="a-1p"></a>有盗窃者，<a id="a-1q"></a>有淫乱者，<a id="a-1r"></a>有欺妄者，<a id="a-1s"></a>有两舌者，<a id="a-1t"></a>有恶口者，<a id="a-1u"></a>有绮语者，<a id="a-1v"></a>有慳贪者，<a id="a-1w"></a>有嫉妒者，<a id="a-1x"></a>有邪见者；<a id="a-1y"></a>婆罗门种、<a id="a-1z"></a>居士种、<a id="a-20"></a>首陀罗种亦皆如是，<a id="a-21"></a>杂十恶行。<a id="a-22"></a>婆悉吒，<a id="a-23"></a>夫不善行有不善报，<a id="a-24"></a>为黑冥行则有黑冥报。<a id="a-25"></a>若使此报独在刹利、<a id="a-26"></a>居士、<a id="a-27"></a>首陀罗种，<a id="a-28"></a>不在婆罗门种者，<a id="a-29"></a>则婆罗门种应得自言：<a id="a-2A"></a>‘我婆罗门种最为第一，<a id="a-2B"></a>余者卑劣。<a id="a-2C"></a>我种清白，<a id="a-2D"></a>余者黑冥。<a id="a-2E"></a>我婆罗门种出自梵天，<a id="a-2F"></a>从梵口生，<a id="a-2G"></a>现得清净，<a id="a-2H"></a>后亦清净。<a id="a-2I"></a>’若使行不善行有不善报，<a id="a-2J"></a>为黑冥行有黑冥报，<a id="a-2K"></a>必在婆罗门种、<a id="a-2L"></a>刹利、<a id="a-2M"></a>居士、<a id="a-2N"></a>首陀罗种者，<a id="a-2O"></a>则婆罗门不得独称：<a id="a-2P"></a>‘我种清净，<a id="a-2Q"></a>最为第一。<a id="a-2R"></a>’</p>
  <p id="a2S">“婆悉吒，<a id="a-2T"></a>若刹利种中有不杀者，<a id="a-2U"></a>有不盗、<a id="a-2V"></a>不淫、<a id="a-2W"></a>不妄语、<a id="a-2X"></a>不两舌、<a id="a-2Y"></a>不恶口、<a id="a-2Z"></a>不绮语、<a id="a-2a"></a>不慳贪、<a id="a-2b"></a>不嫉妒、<a id="a-2c"></a>不邪见；<a id="a-2d"></a>婆罗门种、<a id="a-2e"></a>居士、<a id="a-2f"></a>首陀罗种亦皆如是，<a id="a-2g"></a>同修十善。<a id="a-2h"></a>夫行善法必有善报，<a id="a-2i"></a>行清白行必有白报。<a id="a-2j"></a>若使此报独在婆罗门，<a id="a-2k"></a>不在刹利、<a id="a-2l"></a>居士、<a id="a-2m"></a>首陀罗者，<a id="a-2n"></a>则婆罗门种应得自言：<a id="a-2o"></a>‘我种清净，<a id="a-2p"></a>最为第一。<a id="a-2q"></a>’若使四姓同有此报者，<a id="a-2r"></a>则婆罗门不得独称：<a id="a-2s"></a>‘我种清净，<a id="a-2t"></a>最为第一。<a id="a-2u"></a>’”</p>
  <p id="a2v">佛告婆悉吒：<a id="a-2w"></a>“今者现见婆罗门种，<a id="a-2x"></a>嫁娶产生，<a id="a-2y"></a>与世无异，<a id="a-2z"></a>而作诈称：<a id="a-30"></a>‘我是梵种，<a id="a-31"></a>从梵口生，<a id="a-32"></a>现得清净，<a id="a-33"></a>后亦清净。<a id="a-34"></a>’婆悉吒，<a id="a-35"></a>汝今当知，<a id="a-36"></a>今我弟子，<a id="a-37"></a>种姓不同，<a id="a-38"></a>所出各异，<a id="a-39"></a>于我法中出家修道，<a id="a-3A"></a>若有人问：<a id="a-3B"></a>‘汝谁种姓？<a id="a-3C"></a>’当答彼言：<a id="a-3D"></a>‘我是沙门释种子也。<a id="a-3E"></a>’亦可自称：<a id="a-3F"></a>‘我是婆罗门种，<a id="a-3G"></a>亲从口生，<a id="a-3H"></a>从法化生，<a id="a-3I"></a>现得清净，<a id="a-3J"></a>后亦清净。<a id="a-3K"></a>’所以者何？<a id="a-3L"></a>大梵名者即如来号，<a id="a-3M"></a>如来为世间眼，<a id="a-3N"></a>为世间智，<a id="a-3O"></a>为世间法，<a id="a-3P"></a>为世间梵，<a id="a-3Q"></a>为世间法轮，<a id="a-3R"></a>为世间甘露，<a id="a-3S"></a>为世间法主。</p>
  <p id="a3T">“婆悉吒，<a id="a-3U"></a>若刹利种中有笃信于佛、<a id="a-3V"></a>如来、<a id="a-3W"></a>至真、<a id="a-3X"></a>等正觉，<a id="a-3Y"></a>十号具足。<a id="a-3Z"></a>笃信于法，<a id="a-3a"></a>信如来法，<a id="a-3b"></a>微妙清净，<a id="a-3c"></a>现可修行，<a id="a-3d"></a>说无时节，<a id="a-3e"></a>示泥洹要，<a id="a-3f"></a>智者所知，<a id="a-3g"></a>非是凡愚所能及教。<a id="a-3h"></a>笃信于僧，<a id="a-3i"></a>性善质直，<a id="a-3j"></a>道果成就，<a id="a-3k"></a>眷属成就，<a id="a-3l"></a>佛真弟子法法成就。<a id="a-3m"></a>所谓众者，<a id="a-3n"></a>戒众成就，<a id="a-3o"></a>定众、<a id="a-3p"></a>慧众、<a id="a-3q"></a>解脱众、<a id="a-3r"></a>解脱知见众成就，<a id="a-3s"></a>向须陀洹、<a id="a-3t"></a>得须陀洹，<a id="a-3u"></a>向斯陀舍、<a id="a-3v"></a>得斯陀含，<a id="a-3w"></a>向阿那含、<a id="a-3x"></a>得阿那含，<a id="a-3y"></a>向阿罗汉、<a id="a-3z"></a>得阿罗汉，<a id="a-40"></a>四双八辈，<a id="a-41"></a>是为如来弟子众也，<a id="a-42"></a>可敬可尊，<a id="a-43"></a>为世福田，<a id="a-44"></a>应受人供养。<a id="a-45"></a>笃信于戒，<a id="a-46"></a>圣戒具足，<a id="a-47"></a>无有缺漏，<a id="a-48"></a>无诸瑕隙，<a id="a-49"></a>亦无点污，<a id="a-4A"></a>智者所称，<a id="a-4B"></a>具足善寂。<a id="a-4C"></a>婆悉吒，<a id="a-4D"></a>诸婆罗门种、<a id="a-4E"></a>居士、<a id="a-4F"></a>首陀罗种亦应如是笃信于佛，<a id="a-4G"></a>信法、<a id="a-4H"></a>信众，<a id="a-4I"></a>成就圣戒。<a id="a-4J"></a>婆悉吒，<a id="a-4K"></a>刹利种中亦有供养罗汉，<a id="a-4L"></a>恭敬礼拜者。<a id="a-4M"></a>婆罗门、<a id="a-4N"></a>居士、<a id="a-4O"></a>首陀罗亦皆供养罗汉，<a id="a-4P"></a>恭敬礼拜。<a id="a-4Q"></a>”</p>
  <p id="a4R">佛告婆悉吒：<a id="a-4S"></a>“今我亲族释种亦奉波斯匿王，<a id="a-4T"></a>宗事礼敬，<a id="a-4U"></a>波斯匿王复来供养礼敬于我。<a id="a-4V"></a>彼不念言：<a id="a-4W"></a>‘沙门瞿昙出于豪族，<a id="a-4X"></a>我姓卑下；<a id="a-4Y"></a>沙门瞿昙出大财富、<a id="a-4Z"></a>大威德家，<a id="a-4a"></a>我生下穷鄙陋小家故，<a id="a-4b"></a>致供养礼敬如来也。<a id="a-4c"></a>’波斯匿王于法观法，<a id="a-4d"></a>明识真伪，<a id="a-4e"></a>故生净信，<a id="a-4f"></a>致敬如来耳！</p>
  <p id="a4g">“婆悉吒，<a id="a-4h"></a>今当为汝说四姓本缘。<a id="a-4i"></a>天地始终，<a id="a-4j"></a>劫尽坏时，<a id="a-4k"></a>众生命终皆生光音天，<a id="a-4l"></a>自然化生，<a id="a-4m"></a>以念为食，<a id="a-4n"></a>光明自照，<a id="a-4o"></a>神足飞空。<a id="a-4p"></a>其后此地尽变为水，<a id="a-4q"></a>无不周遍。<a id="a-4r"></a>当于尔时，<a id="a-4s"></a>无复日月星辰，<a id="a-4t"></a>亦无昼夜年月岁数，<a id="a-4u"></a>唯有大冥。<a id="a-4v"></a>其后此水变成大地，<a id="a-4w"></a>光音诸天福尽命终，<a id="a-4x"></a>来生此间。<a id="a-4y"></a>虽来生此，<a id="a-4z"></a>犹以念食，<a id="a-50"></a>神足飞空，<a id="a-51"></a>身光自照，<a id="a-52"></a>于此住久，<a id="a-53"></a>各自称言：<a id="a-54"></a>‘众生！<a id="a-55"></a>众生！<a id="a-56"></a>’其后此地甘泉涌出，<a id="a-57"></a>状如酥蜜。<a id="a-58"></a>彼初来天性轻躁者，<a id="a-59"></a>见此泉已，<a id="a-5A"></a>默自念言：<a id="a-5B"></a>‘此为何物？<a id="a-5C"></a>可试尝之。<a id="a-5D"></a>’即内指泉中，<a id="a-5E"></a>而试尝之。<a id="a-5F"></a>如是再三，<a id="a-5G"></a>转觉其美，<a id="a-5H"></a>便以手抄自恣食之。<a id="a-5I"></a>如是乐著，<a id="a-5J"></a>遂无厌足。<a id="a-5K"></a>其余众生复效食之，<a id="a-5L"></a>如是再三，<a id="a-5M"></a>复觉其美，<a id="a-5N"></a>食之不已，<a id="a-5O"></a>其身转粗，<a id="a-5P"></a>肌肉坚硬，<a id="a-5Q"></a>失天妙色，<a id="a-5R"></a>无复神足，<a id="a-5S"></a>履地而行，<a id="a-5T"></a>身光转灭，<a id="a-5U"></a>天地大冥。</p>
  <p id="a5V">“婆悉吒，<a id="a-5W"></a>当知天地常法，<a id="a-5X"></a>大冥之后，<a id="a-5Y"></a>必有日月星象现于虚空，<a id="a-5Z"></a>然后方有昼夜晦明、<a id="a-5a"></a>日月岁数。<a id="a-5b"></a>尔时，<a id="a-5c"></a>众生但食地味，<a id="a-5d"></a>久住世间。<a id="a-5e"></a>其食多者，<a id="a-5f"></a>颜色粗丑；<a id="a-5g"></a>其食少者，<a id="a-5h"></a>色犹悦泽。<a id="a-5i"></a>好丑端正，<a id="a-5j"></a>于是始有。<a id="a-5k"></a>其端正者，<a id="a-5l"></a>生骄慢心，<a id="a-5m"></a>轻丑陋者；<a id="a-5n"></a>其丑陋者，<a id="a-5o"></a>生嫉恶心，<a id="a-5p"></a>憎端正者。<a id="a-5q"></a>众生于是各共忿诤，<a id="a-5r"></a>是时甘泉自然枯涸。</p>
  <p id="a5s">“其后此地生自然地肥，<a id="a-5t"></a>色味具足，<a id="a-5u"></a>香洁可食，<a id="a-5v"></a>是时众生复取食之，<a id="a-5w"></a>久住世间。<a id="a-5x"></a>其食多者，<a id="a-5y"></a>颜色粗丑；<a id="a-5z"></a>其食少者，<a id="a-60"></a>色犹悦泽。<a id="a-61"></a>其端正者，<a id="a-62"></a>生骄慢心，<a id="a-63"></a>轻丑陋者；<a id="a-64"></a>其丑陋者，<a id="a-65"></a>生嫉恶心，<a id="a-66"></a>憎端正者。<a id="a-67"></a>众生于是各共诤讼，<a id="a-68"></a>是时地肥遂不复生。</p>
  <p id="a69">“其后此地复生粗厚地肥，<a id="a-6A"></a>亦香美可食，<a id="a-6B"></a>不如前者，<a id="a-6C"></a>是时众生复取食之，<a id="a-6D"></a>久住世间。<a id="a-6E"></a>其食多者，<a id="a-6F"></a>色转粗丑；<a id="a-6G"></a>其食少者，<a id="a-6H"></a>色犹悦泽。<a id="a-6I"></a>端正丑陋，<a id="a-6J"></a>迭相是非，<a id="a-6K"></a>遂生诤讼，<a id="a-6L"></a>地肥于是遂不复生。</p>
  <p id="a6M">“其后此地生自然粳米，<a id="a-6N"></a>无有糠糩，<a id="a-6O"></a>色味具足，<a id="a-6P"></a>香洁可食，<a id="a-6Q"></a>是时众生复取食之，<a id="a-6R"></a>久住于世，<a id="a-6S"></a>便有男女，<a id="a-6T"></a>互共相视，<a id="a-6U"></a>渐有情欲，<a id="a-6V"></a>转相亲近。<a id="a-6W"></a>其余众生见已，<a id="a-6X"></a>语言：<a id="a-6Y"></a>‘汝所为非！<a id="a-6Z"></a>汝所为非！<a id="a-6a"></a>’即排摈驱遣出于人外，<a id="a-6b"></a>过三月已，<a id="a-6c"></a>然后还归。<a id="a-6d"></a>”</p>
  <p id="a6e">佛告婆悉吒：<a id="a-6f"></a>“昔所非者，<a id="a-6g"></a>今以为是。<a id="a-6h"></a>时，<a id="a-6i"></a>彼众生习于非法，<a id="a-6j"></a>极情恣欲，<a id="a-6k"></a>无有时节。<a id="a-6l"></a>以惭愧故，<a id="a-6m"></a>遂造屋舍，<a id="a-6n"></a>世间于是始有房舍。<a id="a-6o"></a>玩习非法，<a id="a-6p"></a>淫欲转增，<a id="a-6q"></a>便有胞胎，<a id="a-6r"></a>因不净生，<a id="a-6s"></a>世间胞胎始于是也。</p>
  <p id="a6t">“时，<a id="a-6u"></a>彼众生食自然粳米，<a id="a-6v"></a>随取随生，<a id="a-6w"></a>无可穷尽。<a id="a-6x"></a>时，<a id="a-6y"></a>彼众生有懈惰者，<a id="a-6z"></a>默自念言：<a id="a-70"></a>‘朝食朝取，<a id="a-71"></a>暮食暮取，<a id="a-72"></a>于我劳勤。<a id="a-73"></a>今欲并取，<a id="a-74"></a>以终一日。<a id="a-75"></a>’即寻并取。<a id="a-76"></a>于后等侣唤共取米，<a id="a-77"></a>其人答曰：<a id="a-78"></a>‘我已并取，<a id="a-79"></a>以供一日。<a id="a-7A"></a>汝欲取者，<a id="a-7B"></a>自可随意。<a id="a-7C"></a>’彼人复自念言：<a id="a-7D"></a>‘此人黠慧，<a id="a-7E"></a>能先储积。<a id="a-7F"></a>我今亦欲积粮，<a id="a-7G"></a>以供三日。<a id="a-7H"></a>’其人即储三日余粮。<a id="a-7I"></a>有余众生复来语言：<a id="a-7J"></a>‘可共取米。<a id="a-7K"></a>’答言：<a id="a-7L"></a>‘吾已先积三日余粮。<a id="a-7M"></a>汝欲取者，<a id="a-7N"></a>可往自取。<a id="a-7O"></a>’彼人复念：<a id="a-7P"></a>‘此人黠慧，<a id="a-7Q"></a>先积余粮，<a id="a-7R"></a>以供三日。<a id="a-7S"></a>吾当效彼，<a id="a-7T"></a>积粮以供五日。<a id="a-7U"></a>’即便往取。</p>
  <p id="a7V">“时，<a id="a-7W"></a>彼众生竞储积已，<a id="a-7X"></a>粳米荒秽，<a id="a-7Y"></a>转生糠糩，<a id="a-7Z"></a>刈已不生。<a id="a-7a"></a>时，<a id="a-7b"></a>彼众生见此不悦，<a id="a-7c"></a>遂成忧迷，<a id="a-7d"></a>各自念言：<a id="a-7e"></a>‘我本初生，<a id="a-7f"></a>以念为食，<a id="a-7g"></a>神足飞空，<a id="a-7h"></a>身光自照，<a id="a-7i"></a>于世久住。<a id="a-7j"></a>其后此地甘泉涌出，<a id="a-7k"></a>状如酥蜜，<a id="a-7l"></a>香美可食，<a id="a-7m"></a>我等时共食之。<a id="a-7n"></a>食之转久，<a id="a-7o"></a>其食多者，<a id="a-7p"></a>颜色粗丑；<a id="a-7q"></a>其食少者，<a id="a-7r"></a>色犹悦泽。<a id="a-7s"></a>由是食故，<a id="a-7t"></a>使我等颜色有异，<a id="a-7u"></a>众生于是各怀是非，<a id="a-7v"></a>迭相憎嫉，<a id="a-7w"></a>是时甘泉自然枯竭。<a id="a-7x"></a>其后此地生自然地肥，<a id="a-7y"></a>色味具足，<a id="a-7z"></a>香美可食，<a id="a-80"></a>时我曹等复取食之。<a id="a-81"></a>其食多者，<a id="a-82"></a>颜色粗丑；<a id="a-83"></a>其食少者，<a id="a-84"></a>颜色悦泽。<a id="a-85"></a>众生于是复怀是非，<a id="a-86"></a>迭相憎嫉，<a id="a-87"></a>是时地肥遂不复生。<a id="a-88"></a>其后复生粗厚地肥，<a id="a-89"></a>亦香美可食，<a id="a-8A"></a>时我曹等复取食之。<a id="a-8B"></a>多食色粗，<a id="a-8C"></a>少食色悦，<a id="a-8D"></a>复生是非，<a id="a-8E"></a>共相憎嫉，<a id="a-8F"></a>是时地肥遂不复现。<a id="a-8G"></a>更生自然粳米，<a id="a-8H"></a>无有糠糩，<a id="a-8I"></a>时我曹等复取食之，<a id="a-8J"></a>久住于世。<a id="a-8K"></a>其懈怠者，<a id="a-8L"></a>竞共储积，<a id="a-8M"></a>由是粳米荒秽，<a id="a-8N"></a>转生糠糩，<a id="a-8O"></a>刈已不生，<a id="a-8P"></a>今当如何？<a id="a-8Q"></a>’复自相谓言：<a id="a-8R"></a>‘当共分地，<a id="a-8S"></a>别立标帜。<a id="a-8T"></a>’即寻分地，<a id="a-8U"></a>别立标帜。</p>
  <p id="a8V">“婆悉吒，<a id="a-8W"></a>由此因缘，<a id="a-8X"></a>始有田地名生。<a id="a-8Y"></a>彼时众生别封田地，<a id="a-8Z"></a>各立疆畔，<a id="a-8a"></a>渐生盗心，<a id="a-8b"></a>窃他禾稼。<a id="a-8c"></a>其余众生见已，<a id="a-8d"></a>语言：<a id="a-8e"></a>‘汝所为非！<a id="a-8f"></a>汝所为非！<a id="a-8g"></a>自有田地，<a id="a-8h"></a>而取他物。<a id="a-8i"></a>自今已后，<a id="a-8j"></a>勿复尔也。<a id="a-8k"></a>’其彼众生犹盗不已，<a id="a-8l"></a>其余众生复重呵责而犹不已，<a id="a-8m"></a>便以手加之，<a id="a-8n"></a>告诸人言：<a id="a-8o"></a>‘此人自有田稼，<a id="a-8p"></a>而盗他物。<a id="a-8q"></a>’其人复告：<a id="a-8r"></a>‘此人打我。<a id="a-8s"></a>’时，<a id="a-8t"></a>彼众人见二人诤已，<a id="a-8u"></a>愁忧不悦，<a id="a-8v"></a>懊恼而言：<a id="a-8w"></a>‘众生转恶，<a id="a-8x"></a>世间乃有此不善，<a id="a-8y"></a>生秽恶不净，<a id="a-8z"></a>此是生、<a id="a-90"></a>老、<a id="a-91"></a>病、<a id="a-92"></a>死之原，<a id="a-93"></a>烦恼苦报堕三恶道，<a id="a-94"></a>由有田地致此诤讼。<a id="a-95"></a>今者宁可立一人为主以治理之，<a id="a-96"></a>可护者护，<a id="a-97"></a>可责者责。<a id="a-98"></a>众共减米，<a id="a-99"></a>以供给之，<a id="a-9A"></a>使理诤讼。<a id="a-9B"></a>’</p>
  <p id="a9C">“时，<a id="a-9D"></a>彼众中自选一人，<a id="a-9E"></a>形体长大，<a id="a-9F"></a>颜貌端正，<a id="a-9G"></a>有威德者，<a id="a-9H"></a>而语之言：<a id="a-9I"></a>‘汝今为我等作平等主，<a id="a-9J"></a>应护者护，<a id="a-9K"></a>应责者责，<a id="a-9L"></a>应遣者遣。<a id="a-9M"></a>当共集米，<a id="a-9N"></a>以相供给。<a id="a-9O"></a>’时，<a id="a-9P"></a>彼一人闻众人言，<a id="a-9Q"></a>即与为主，<a id="a-9R"></a>断理诤讼，<a id="a-9S"></a>众人即共集米供给。<a id="a-9T"></a>时，<a id="a-9U"></a>彼一人复以善言慰劳众人，<a id="a-9V"></a>众人闻已，<a id="a-9W"></a>皆大欢喜，<a id="a-9X"></a>皆共称言：<a id="a-9Y"></a>‘善哉！<a id="a-9Z"></a>大王。<a id="a-9a"></a>善哉！<a id="a-9b"></a>大王。<a id="a-9c"></a>’于是，<a id="a-9d"></a>世间便有王名，<a id="a-9e"></a>以正法治民，<a id="a-9f"></a>故名刹利，<a id="a-9g"></a>于是世间始有刹利名生。</p>
  <p id="a9h">“时，<a id="a-9i"></a>彼众中独有一人作如是念：<a id="a-9j"></a>‘家为大患，<a id="a-9k"></a>家为毒刺，<a id="a-9l"></a>我今宁可舍此居家，<a id="a-9m"></a>独在山林，<a id="a-9n"></a>闲静修道。<a id="a-9o"></a>’即舍居家，<a id="a-9p"></a>入于山林，<a id="a-9q"></a>寂默思惟，<a id="a-9r"></a>至时持器入村乞食。<a id="a-9s"></a>众人见已，<a id="a-9t"></a>皆乐供养，<a id="a-9u"></a>欢喜称赞：<a id="a-9v"></a>‘善哉！<a id="a-9w"></a>此人能舍家居，<a id="a-9x"></a>独处山林，<a id="a-9y"></a>静默修道，<a id="a-9z"></a>舍离众恶。<a id="a-A0"></a>’于是，<a id="a-A1"></a>世间始有婆罗门名生。<a id="a-A2"></a>彼婆罗门中有不乐闲静坐禅思惟者，<a id="a-A3"></a>便入人间，<a id="a-A4"></a>诵习为业，<a id="a-A5"></a>又自称言：<a id="a-A6"></a>‘我是不禅人。<a id="a-A7"></a>’于是，<a id="a-A8"></a>世人称不禅婆罗门。<a id="a-A9"></a>由入人间故，<a id="a-AA"></a>名为人间婆罗门。<a id="a-AB"></a>于是，<a id="a-AC"></a>世间有婆罗门种。<a id="a-AD"></a>彼众生中有人好营居业，<a id="a-AE"></a>多积财宝，<a id="a-AF"></a>因是众人名为居士。<a id="a-AG"></a>彼众生中有多机巧，<a id="a-AH"></a>多所造作，<a id="a-AI"></a>于是世间始有首陀罗工巧之名。</p>
  <p id="aAJ">“婆悉吒，<a id="a-AK"></a>今此世间有四种名，<a id="a-AL"></a>第五有沙门众名。<a id="a-AM"></a>所以然者？<a id="a-AN"></a>婆悉吒，<a id="a-AO"></a>刹利众中，<a id="a-AP"></a>或时有人自厌己法，<a id="a-AQ"></a>剃除须发，<a id="a-AR"></a>而披法服，<a id="a-AS"></a>于是始有沙门名生。<a id="a-AT"></a>婆罗门种、<a id="a-AU"></a>居士种、<a id="a-AV"></a>首陀罗种，<a id="a-AW"></a>或时有人自厌己法，<a id="a-AX"></a>剃除须发，<a id="a-AY"></a>法服修道，<a id="a-AZ"></a>名为沙门。</p>
  <p id="aAa">“婆悉吒，<a id="a-Ab"></a>刹利种中，<a id="a-Ac"></a>身行不善，<a id="a-Ad"></a>口行不善，<a id="a-Ae"></a>意行不善，<a id="a-Af"></a>身坏命终，<a id="a-Ag"></a>必受苦报。<a id="a-Ah"></a>婆罗门种、<a id="a-Ai"></a>居士种、<a id="a-Aj"></a>首陀罗种，<a id="a-Ak"></a>身行不善，<a id="a-Al"></a>口行不善，<a id="a-Am"></a>意行不善，<a id="a-An"></a>身坏命终，<a id="a-Ao"></a>必受苦报。<a id="a-Ap"></a>婆悉吒，<a id="a-Aq"></a>刹利种中，<a id="a-Ar"></a>有身行善，<a id="a-As"></a>口、<a id="a-At"></a>意行善，<a id="a-Au"></a>身坏命终，<a id="a-Av"></a>必受乐报。<a id="a-Aw"></a>婆罗门、<a id="a-Ax"></a>居士、<a id="a-Ay"></a>首陀罗种中，<a id="a-Az"></a>身行善，<a id="a-B0"></a>口、<a id="a-B1"></a>意行善，<a id="a-B2"></a>身坏命终，<a id="a-B3"></a>必受乐报。<a id="a-B4"></a>婆悉吒，<a id="a-B5"></a>刹利种中，<a id="a-B6"></a>身行二种，<a id="a-B7"></a>口、<a id="a-B8"></a>意行二种，<a id="a-B9"></a>身坏命终，<a id="a-BA"></a>受苦乐报。<a id="a-BB"></a>婆罗门种、<a id="a-BC"></a>居士种、<a id="a-BD"></a>首陀罗种，<a id="a-BE"></a>身行二种，<a id="a-BF"></a>口、<a id="a-BG"></a>意行二种，<a id="a-BH"></a>身坏命终，<a id="a-BI"></a>受苦乐报。</p>
  <p id="aBJ">“婆悉吒，<a id="a-BK"></a>刹利种中，<a id="a-BL"></a>有剃除须发，<a id="a-BM"></a>法服修道，<a id="a-BN"></a>修七觉意，<a id="a-BO"></a>道成不久。<a id="a-BP"></a>所以者何？<a id="a-BQ"></a>彼族姓子法服出家，<a id="a-BR"></a>修无上梵行，<a id="a-BS"></a>于现法中自身作证：<a id="a-BT"></a>生死已尽，<a id="a-BU"></a>梵行已立，<a id="a-BV"></a>所作已办，<a id="a-BW"></a>不复受有。<a id="a-BX"></a>婆罗门、<a id="a-BY"></a>居士、<a id="a-BZ"></a>首陀罗种中，<a id="a-Ba"></a>有剃除须发，<a id="a-Bb"></a>法服修道，<a id="a-Bc"></a>修七觉意，<a id="a-Bd"></a>道成不久。<a id="a-Be"></a>所以者何？<a id="a-Bf"></a>彼族姓子法服出家，<a id="a-Bg"></a>修无上梵行，<a id="a-Bh"></a>于现法中自身作证：<a id="a-Bi"></a>生死已尽，<a id="a-Bj"></a>梵行已立，<a id="a-Bk"></a>所作已办，<a id="a-Bl"></a>不复受有。<a id="a-Bm"></a>婆悉吒，<a id="a-Bn"></a>此四种中皆出明行成就罗汉，<a id="a-Bo"></a>于五种中为最第一。<a id="a-Bp"></a>”</p>
  <p id="aBq">佛告婆悉吒：<a id="a-Br"></a>“梵天王颂曰：</p>
  <p id="aBs">“‘生中刹利胜，<a id="a-Bt"></a>能舍种姓去，</p>
  <p id="aBu">明行成就者，<a id="a-Bv"></a>世间最第一。<a id="a-Bw"></a>’</p>
  <p id="aBx">佛告婆悉吒：<a id="a-By"></a>“此梵善说，<a id="a-Bz"></a>非不善说；<a id="a-C0"></a>此梵善受，<a id="a-C1"></a>非不善受。<a id="a-C2"></a>我时即印可其言。<a id="a-C3"></a>所以者何？<a id="a-C4"></a>今我如来、<a id="a-C5"></a>至真亦说是义：</p>
  <p id="aC6">“生中刹利胜，<a id="a-C7"></a>能舍种姓去，</p>
  <p id="aC8">明行成就者，<a id="a-C9"></a>世间最第一。<a id="a-CA"></a>”</p>
  <p id="aCB">尔时，<a id="a-CC"></a>世尊说此法已，<a id="a-CD"></a>婆悉吒、<a id="a-CE"></a>婆罗堕无漏心解脱，<a id="a-CF"></a>闻佛所说，<a id="a-CG"></a>欢喜奉行。</p>
  <p data-pb></p>
  <h2 id="aCH">第二分转轮圣王修行经第二</h2>
  <p id="aCI">如是我闻：<a id="a-CJ"></a>一时，<a id="a-CK"></a>佛在摩罗醯搜人间游行，<a id="a-CL"></a>与千二百五十比丘渐至摩楼国。</p>
  <p id="aCM">尔时，<a id="a-CN"></a>世尊告诸比丘：<a id="a-CO"></a>“汝等当自炽燃，<a id="a-CP"></a>炽燃于法，<a id="a-CQ"></a>勿他炽燃；<a id="a-CR"></a>当自归依，<a id="a-CS"></a>归依于法，<a id="a-CT"></a>勿他归依。<a id="a-CU"></a>云何比丘当自炽燃，<a id="a-CV"></a>炽燃于法，<a id="a-CW"></a>勿他炽燃？<a id="a-CX"></a>当自归依，<a id="a-CY"></a>归依于法，<a id="a-CZ"></a>勿他归依？<a id="a-Ca"></a>于是，<a id="a-Cb"></a>比丘内身身观，<a id="a-Cc"></a>精勤无懈，<a id="a-Cd"></a>忆念不忘，<a id="a-Ce"></a>除世贪忧。<a id="a-Cf"></a>外身身观、<a id="a-Cg"></a>内外身身观，<a id="a-Ch"></a>精勤无懈，<a id="a-Ci"></a>忆念不忘，<a id="a-Cj"></a>除世贪忧。<a id="a-Ck"></a>受、<a id="a-Cl"></a>意、<a id="a-Cm"></a>法观，<a id="a-Cn"></a>亦复如是。<a id="a-Co"></a>是为比丘自炽燃，<a id="a-Cp"></a>炽燃于法，<a id="a-Cq"></a>不他炽燃；<a id="a-Cr"></a>自归依，<a id="a-Cs"></a>归依于法，<a id="a-Ct"></a>不他归依。</p>
  <p id="aCu">“如是行者，<a id="a-Cv"></a>魔不能娆，<a id="a-Cw"></a>功德日增。<a id="a-Cx"></a>所以者何？<a id="a-Cy"></a>乃往过去久远世时，<a id="a-Cz"></a>有王名坚固念，<a id="a-D0"></a>刹利水浇头种，<a id="a-D1"></a>为转轮圣王，<a id="a-D2"></a>领四天下。<a id="a-D3"></a>时，<a id="a-D4"></a>王自在以法治化，<a id="a-D5"></a>人中殊特，<a id="a-D6"></a>七宝具足：<a id="a-D7"></a>一者、<a id="a-D8"></a>金轮宝，<a id="a-D9"></a>二者、<a id="a-DA"></a>白象宝，<a id="a-DB"></a>三者、<a id="a-DC"></a>绀马宝，<a id="a-DD"></a>四者、<a id="a-DE"></a>神珠宝，<a id="a-DF"></a>五者、<a id="a-DG"></a>玉女宝，<a id="a-DH"></a>六者、<a id="a-DI"></a>居士宝，<a id="a-DJ"></a>七者、<a id="a-DK"></a>主兵宝。<a id="a-DL"></a>千子具足，<a id="a-DM"></a>勇健雄猛。<a id="a-DN"></a>能伏怨敌，<a id="a-DO"></a>不用兵杖，<a id="a-DP"></a>自然太平。<a id="a-DQ"></a>坚固念王久治世已，<a id="a-DR"></a>时金轮宝即于虚空忽离本处。<a id="a-DS"></a>时典轮者速往白王：<a id="a-DT"></a>‘大王，<a id="a-DU"></a>当知今者轮宝离于本处。<a id="a-DV"></a>’时，<a id="a-DW"></a>坚固王闻已念言：<a id="a-DX"></a>‘我曾于先宿耆旧所闻：<a id="a-DY"></a>若转轮圣王轮宝移者，<a id="a-DZ"></a>王寿未几。<a id="a-Da"></a>我今己受人中福乐，<a id="a-Db"></a>宜更方便受天福乐。<a id="a-Dc"></a>当立太子领四天下，<a id="a-Dd"></a>别封一邑与下发师，<a id="a-De"></a>命下须发，<a id="a-Df"></a>服三法衣，<a id="a-Dg"></a>出家修道。<a id="a-Dh"></a>’</p>
  <p id="aDi">“时，<a id="a-Dj"></a>坚固念王即命太子而告之曰：<a id="a-Dk"></a>‘卿为知不？<a id="a-Dl"></a>吾曾从先宿耆旧所闻：<a id="a-Dm"></a>若转轮圣王金轮离本处者，<a id="a-Dn"></a>王寿未几。<a id="a-Do"></a>吾今已受人中福乐，<a id="a-Dp"></a>当更方便迁受天福。<a id="a-Dq"></a>今欲剃除须发，<a id="a-Dr"></a>服三法衣，<a id="a-Ds"></a>出家为道，<a id="a-Dt"></a>以四天下委付于汝，<a id="a-Du"></a>宜自勉力，<a id="a-Dv"></a>存恤民物。<a id="a-Dw"></a>’是时，<a id="a-Dx"></a>太子受王教已，<a id="a-Dy"></a>时坚固念王即剃除须发，<a id="a-Dz"></a>服三法衣，<a id="a-E0"></a>出家修道。</p>
  <p id="aE1">“时，<a id="a-E2"></a>王出家过七日已，<a id="a-E3"></a>彼金轮宝忽然不现。<a id="a-E4"></a>其典轮者往白王言：<a id="a-E5"></a>‘大王，<a id="a-E6"></a>当知今者轮宝忽然不现。<a id="a-E7"></a>’时王不悦，<a id="a-E8"></a>即往诣坚固念王所，<a id="a-E9"></a>到已白王：<a id="a-EA"></a>‘父王，<a id="a-EB"></a>当知今者轮宝忽然不现。<a id="a-EC"></a>’时，<a id="a-ED"></a>坚固念王报其子曰：<a id="a-EE"></a>‘汝勿怀忧以为不悦，<a id="a-EF"></a>此金轮宝者非汝父产！<a id="a-EG"></a>汝但勤行圣王正法，<a id="a-EH"></a>行正法已，<a id="a-EI"></a>于十五日月满时，<a id="a-EJ"></a>沐浴香汤，<a id="a-EK"></a>婇女围绕，<a id="a-EL"></a>升正法殿上，<a id="a-EM"></a>金轮神宝自然当现；<a id="a-EN"></a>轮有千辐，<a id="a-EO"></a>光色具足，<a id="a-EP"></a>天匠所造，<a id="a-EQ"></a>非世所有。<a id="a-ER"></a>’</p>
  <p id="aES">“子白父王：<a id="a-ET"></a>‘转轮圣王正法云何？<a id="a-EU"></a>当云何行？<a id="a-EV"></a>’王告子曰：<a id="a-EW"></a>‘当依于法，<a id="a-EX"></a>立法具法，<a id="a-EY"></a>恭敬尊重，<a id="a-EZ"></a>观察于法，<a id="a-Ea"></a>以法为首，<a id="a-Eb"></a>守护正法。<a id="a-Ec"></a>又当以法诲诸婇女，<a id="a-Ed"></a>又当以法护视教诫诸王子、<a id="a-Ee"></a>大臣、<a id="a-Ef"></a>群寮、<a id="a-Eg"></a>百官及诸人民、<a id="a-Eh"></a>沙门、<a id="a-Ei"></a>婆罗门，<a id="a-Ej"></a>下至禽兽，<a id="a-Ek"></a>皆当护视。<a id="a-El"></a>’</p>
  <p id="aEm">“又告子曰：<a id="a-En"></a>‘又汝土境所有沙门、<a id="a-Eo"></a>婆罗门履行清真，<a id="a-Ep"></a>功德具足，<a id="a-Eq"></a>精进不懈，<a id="a-Er"></a>去离骄慢，<a id="a-Es"></a>忍辱仁爱，<a id="a-Et"></a>闲独自修，<a id="a-Eu"></a>独自止息，<a id="a-Ev"></a>独到涅槃。<a id="a-Ew"></a>自除贪欲，<a id="a-Ex"></a>化彼除贪；<a id="a-Ey"></a>自除瞋恚，<a id="a-Ez"></a>化彼除瞋；<a id="a-F0"></a>自除愚痴，<a id="a-F1"></a>化彼除痴。<a id="a-F2"></a>于染不染，<a id="a-F3"></a>于恶不恶，<a id="a-F4"></a>于愚不愚，<a id="a-F5"></a>可著不著，<a id="a-F6"></a>可住不住，<a id="a-F7"></a>可居不居。<a id="a-F8"></a>身行质直，<a id="a-F9"></a>口言质直，<a id="a-FA"></a>意念质直；<a id="a-FB"></a>身行清净，<a id="a-FC"></a>口言清净，<a id="a-FD"></a>意念清净，<a id="a-FE"></a>正命清净，<a id="a-FF"></a>仁慧无厌，<a id="a-FG"></a>衣食知足，<a id="a-FH"></a>持钵乞食，<a id="a-FI"></a>以福众生。<a id="a-FJ"></a>有如是人者，<a id="a-FK"></a>汝当数诣，<a id="a-FL"></a>随时谘问：<a id="a-FM"></a>“凡所修行，<a id="a-FN"></a>何善何恶？<a id="a-FO"></a>云何为犯？<a id="a-FP"></a>云何非犯？<a id="a-FQ"></a>何者可亲？<a id="a-FR"></a>何者不可亲？<a id="a-FS"></a>何者可作？<a id="a-FT"></a>何者不可作？<a id="a-FU"></a>施行何法，<a id="a-FV"></a>长夜受乐？<a id="a-FW"></a>”汝谘问已，<a id="a-FX"></a>以意观察，<a id="a-FY"></a>宜行则行，<a id="a-FZ"></a>宜舍则舍。<a id="a-Fa"></a>国有孤老，<a id="a-Fb"></a>当拯给之；<a id="a-Fc"></a>贫穷困劣，<a id="a-Fd"></a>有来求者，<a id="a-Fe"></a>慎勿违逆。<a id="a-Ff"></a>国有旧法，<a id="a-Fg"></a>汝勿改易。<a id="a-Fh"></a>此是转轮圣王所修行法，<a id="a-Fi"></a>汝当奉行。<a id="a-Fj"></a>’”</p>
  <p id="aFk">佛告诸比丘：<a id="a-Fl"></a>“时，<a id="a-Fm"></a>转轮圣王受父教已，<a id="a-Fn"></a>如说修行。<a id="a-Fo"></a>后于十五日月满时，<a id="a-Fp"></a>沐浴香汤，<a id="a-Fq"></a>升高殿上，<a id="a-Fr"></a>婇女围绕，<a id="a-Fs"></a>自然轮宝忽现在前；<a id="a-Ft"></a>轮有千辐，<a id="a-Fu"></a>光色具足，<a id="a-Fv"></a>天匠所造，<a id="a-Fw"></a>非世所有，<a id="a-Fx"></a>真金所成，<a id="a-Fy"></a>轮径丈四。<a id="a-Fz"></a>时，<a id="a-G0"></a>转轮王默自念言：<a id="a-G1"></a>‘我曾从先宿耆旧所闻：<a id="a-G2"></a>若刹利王水浇头种，<a id="a-G3"></a>以十五日月满时，<a id="a-G4"></a>沐浴香汤，<a id="a-G5"></a>升宝殿上，<a id="a-G6"></a>婇女围绕，<a id="a-G7"></a>自然金轮忽现在前；<a id="a-G8"></a>轮有千辐，<a id="a-G9"></a>光色具足，<a id="a-GA"></a>天匠所造，<a id="a-GB"></a>非世所有，<a id="a-GC"></a>真金所成，<a id="a-GD"></a>轮径丈四，<a id="a-GE"></a>是则名为转轮圣王。<a id="a-GF"></a>今此轮现，<a id="a-GG"></a>将无是耶？<a id="a-GH"></a>今我宁可试此轮宝。<a id="a-GI"></a>’</p>
  <p id="aGJ">“时，<a id="a-GK"></a>转轮王即召四兵，<a id="a-GL"></a>向金轮宝偏露右臂，<a id="a-GM"></a>右膝著地，<a id="a-GN"></a>复以右手摩扪金轮，<a id="a-GO"></a>语言：<a id="a-GP"></a>‘汝向东方，<a id="a-GQ"></a>如法而转，<a id="a-GR"></a>勿违常则。<a id="a-GS"></a>’轮即东转。<a id="a-GT"></a>时，<a id="a-GU"></a>王即将四兵随从其后，<a id="a-GV"></a>金轮宝前有四神导，<a id="a-GW"></a>轮所住处，<a id="a-GX"></a>王即止驾。<a id="a-GY"></a>尔时，<a id="a-GZ"></a>东方诸小国王见大王至，<a id="a-Ga"></a>以金钵盛银粟，<a id="a-Gb"></a>银钵盛金粟，<a id="a-Gc"></a>来趣王所，<a id="a-Gd"></a>拜首白言：<a id="a-Ge"></a>‘善来！<a id="a-Gf"></a>大王，<a id="a-Gg"></a>今此东方土地丰乐，<a id="a-Gh"></a>人民炽盛，<a id="a-Gi"></a>志性仁和，<a id="a-Gj"></a>慈孝忠顺，<a id="a-Gk"></a>惟愿圣王于此治正！<a id="a-Gl"></a>我等当给使左右，<a id="a-Gm"></a>承受所当。<a id="a-Gn"></a>’时，<a id="a-Go"></a>转轮大王语小王言：<a id="a-Gp"></a>‘止！<a id="a-Gq"></a>止！<a id="a-Gr"></a>诸贤，<a id="a-Gs"></a>汝等则为供养我已。<a id="a-Gt"></a>但当以正法治，<a id="a-Gu"></a>勿使偏枉，<a id="a-Gv"></a>无令国内有非法行，<a id="a-Gw"></a>此即名曰我之所治。<a id="a-Gx"></a>’</p>
  <p id="aGy">“时，<a id="a-Gz"></a>诸小王闻此教已，<a id="a-H0"></a>即从大王巡行诸国，<a id="a-H1"></a>至东海表；<a id="a-H2"></a>次行南方、<a id="a-H3"></a>西方、<a id="a-H4"></a>北方，<a id="a-H5"></a>随轮所至，<a id="a-H6"></a>其诸国王各献国土，<a id="a-H7"></a>亦如东方诸小国比。<a id="a-H8"></a>时，<a id="a-H9"></a>转轮王既随金轮，<a id="a-HA"></a>周行四海，<a id="a-HB"></a>以道开化，<a id="a-HC"></a>安慰民庶，<a id="a-HD"></a>已还本国。<a id="a-HE"></a>时，<a id="a-HF"></a>金轮宝在宫门上虚空中住。<a id="a-HG"></a>时转轮王踊跃而言：<a id="a-HH"></a>‘此金轮宝真为我瑞，<a id="a-HI"></a>我今真为转轮圣王。<a id="a-HJ"></a>’是为金轮宝成就。</p>
  <p id="aHK">“其王久治世已，<a id="a-HL"></a>时金轮宝即于虚空忽离本处。<a id="a-HM"></a>其典轮者速往白王：<a id="a-HN"></a>‘大王，<a id="a-HO"></a>当知今者轮宝离于本处。<a id="a-HP"></a>’时，<a id="a-HQ"></a>王闻已即自念言：<a id="a-HR"></a>‘我曾于先宿耆旧所闻：<a id="a-HS"></a>若转轮圣王轮宝移者，<a id="a-HT"></a>王寿未几。<a id="a-HU"></a>我今已受人中福乐，<a id="a-HV"></a>宜更方便受天福乐。<a id="a-HW"></a>当立太子领四天下，<a id="a-HX"></a>别封一邑与下发师，<a id="a-HY"></a>令下须发，<a id="a-HZ"></a>服三法衣，<a id="a-Ha"></a>出家修道。<a id="a-Hb"></a>’</p>
  <p id="aHc">“时，<a id="a-Hd"></a>王即命太子而告之曰：<a id="a-He"></a>‘卿为知不？<a id="a-Hf"></a>吾曾从先宿耆旧所闻：<a id="a-Hg"></a>若转轮圣王金轮宝离本处者，<a id="a-Hh"></a>王寿未几。<a id="a-Hi"></a>吾今已受人中福乐，<a id="a-Hj"></a>当设方便迁受天乐。<a id="a-Hk"></a>今欲剃除须发，<a id="a-Hl"></a>服三法衣，<a id="a-Hm"></a>出家修道，<a id="a-Hn"></a>以四天下委付于汝，<a id="a-Ho"></a>宜自勉力，<a id="a-Hp"></a>存恤民物。<a id="a-Hq"></a>’尔时，<a id="a-Hr"></a>太子受王教已，<a id="a-Hs"></a>王即剃除须发，<a id="a-Ht"></a>服三法衣，<a id="a-Hu"></a>出家修道。<a id="a-Hv"></a>时，<a id="a-Hw"></a>王出家过七日已，<a id="a-Hx"></a>其金轮宝忽然不现。<a id="a-Hy"></a>典金轮者往白王言：<a id="a-Hz"></a>‘大王，<a id="a-I0"></a>当知今者轮宝忽然不现。<a id="a-I1"></a>’时王闻已，<a id="a-I2"></a>不以为忧，<a id="a-I3"></a>亦复不往问父王意。<a id="a-I4"></a>时，<a id="a-I5"></a>彼父王忽然命终。</p>
  <p id="aI6">“自此以前，<a id="a-I7"></a>六转轮王皆展转相承，<a id="a-I8"></a>以正法治；<a id="a-I9"></a>唯此一王自用治国，<a id="a-IA"></a>不承旧法，<a id="a-IB"></a>其政不平，<a id="a-IC"></a>天下怨诉，<a id="a-ID"></a>国土损减，<a id="a-IE"></a>人民凋落。<a id="a-IF"></a>时，<a id="a-IG"></a>有一婆罗门大臣往白王言：<a id="a-IH"></a>‘大王，<a id="a-II"></a>当知今者国土损减，<a id="a-IJ"></a>人民凋落，<a id="a-IK"></a>转不如常。<a id="a-IL"></a>王今国内多有知识，<a id="a-IM"></a>聪慧博达，<a id="a-IN"></a>明于古今，<a id="a-IO"></a>备知先王治政之法，<a id="a-IP"></a>何不命集，<a id="a-IQ"></a>问其所知？<a id="a-IR"></a>彼自当答。<a id="a-IS"></a>’时，<a id="a-IT"></a>王即召群臣，<a id="a-IU"></a>问其先王治政之道。<a id="a-IV"></a>时，<a id="a-IW"></a>诸智臣具以事答，<a id="a-IX"></a>王闻其言，<a id="a-IY"></a>即行旧政，<a id="a-IZ"></a>以法护世，<a id="a-Ia"></a>而犹不能拯济孤老，<a id="a-Ib"></a>施及下穷。</p>
  <p id="aIc">“时，<a id="a-Id"></a>国人民转至贫困，<a id="a-Ie"></a>遂相侵夺，<a id="a-If"></a>盗贼滋甚，<a id="a-Ig"></a>伺察所得，<a id="a-Ih"></a>将诣王所，<a id="a-Ii"></a>白言：<a id="a-Ij"></a>‘此人为贼，<a id="a-Ik"></a>愿王治之！<a id="a-Il"></a>’王即问言：<a id="a-Im"></a>‘汝实为贼耶？<a id="a-In"></a>’答曰：<a id="a-Io"></a>‘实尔，<a id="a-Ip"></a>我贫穷饥饿，<a id="a-Iq"></a>不能自存，<a id="a-Ir"></a>故为贼耳！<a id="a-Is"></a>’时，<a id="a-It"></a>王即出库物以供给之，<a id="a-Iu"></a>而告之曰：<a id="a-Iv"></a>‘汝以此物供养父母，<a id="a-Iw"></a>并恤亲族，<a id="a-Ix"></a>自今已后，<a id="a-Iy"></a>勿复为贼。<a id="a-Iz"></a>’余人传闻有作贼者，<a id="a-J0"></a>王给财宝，<a id="a-J1"></a>于是复行劫盗他物，<a id="a-J2"></a>复为伺察所得，<a id="a-J3"></a>将诣王所，<a id="a-J4"></a>白言：<a id="a-J5"></a>‘此人为贼，<a id="a-J6"></a>愿王治之！<a id="a-J7"></a>’王复问言：<a id="a-J8"></a>‘汝实为贼耶？<a id="a-J9"></a>’答曰：<a id="a-JA"></a>‘实尔，<a id="a-JB"></a>我贫穷饥饿，<a id="a-JC"></a>不能自存，<a id="a-JD"></a>故为贼耳！<a id="a-JE"></a>’时，<a id="a-JF"></a>王复出库财以供给之，<a id="a-JG"></a>复告之曰：<a id="a-JH"></a>‘汝以此物供养父母，<a id="a-JI"></a>并恤亲族，<a id="a-JJ"></a>自今已后，<a id="a-JK"></a>勿复为贼。<a id="a-JL"></a>’</p>
  <p id="aJM">“复有人闻有作贼者，<a id="a-JN"></a>王给财宝，<a id="a-JO"></a>于是复行劫盗他物，<a id="a-JP"></a>复为伺察所得，<a id="a-JQ"></a>将诣王所，<a id="a-JR"></a>白言：<a id="a-JS"></a>‘此人为贼，<a id="a-JT"></a>愿王治之！<a id="a-JU"></a>’王复问言：<a id="a-JV"></a>‘汝实为贼耶？<a id="a-JW"></a>’答曰：<a id="a-JX"></a>‘实尔，<a id="a-JY"></a>我贫穷饥饿，<a id="a-JZ"></a>不能自存，<a id="a-Ja"></a>故为贼耳！<a id="a-Jb"></a>’时王念言：<a id="a-Jc"></a>‘先为贼者，<a id="a-Jd"></a>吾见贫穷，<a id="a-Je"></a>给其财宝，<a id="a-Jf"></a>谓当止息，<a id="a-Jg"></a>而余人闻，<a id="a-Jh"></a>转更相效，<a id="a-Ji"></a>盗贼日滋，<a id="a-Jj"></a>如是无已。<a id="a-Jk"></a>我今宁可杻械其人，<a id="a-Jl"></a>令于街巷，<a id="a-Jm"></a>然后载之出城，<a id="a-Jn"></a>刑于旷野，<a id="a-Jo"></a>以诫后人耶？<a id="a-Jp"></a>’</p>
  <p id="aJq">“时，<a id="a-Jr"></a>王即敕左右，<a id="a-Js"></a>使收系之，<a id="a-Jt"></a>击鼓唱令，<a id="a-Ju"></a>遍诸街巷。<a id="a-Jv"></a>讫已载之出城，<a id="a-Jw"></a>刑于旷野。<a id="a-Jx"></a>国人尽知彼为贼者，<a id="a-Jy"></a>王所收系，<a id="a-Jz"></a>令于街巷，<a id="a-K0"></a>刑之旷野。<a id="a-K1"></a>时，<a id="a-K2"></a>人展转自相谓言：<a id="a-K3"></a>‘我等设为贼者，<a id="a-K4"></a>亦当如是，<a id="a-K5"></a>与彼无异。<a id="a-K6"></a>’于是，<a id="a-K7"></a>国人为自防护，<a id="a-K8"></a>遂造兵仗、<a id="a-K9"></a>刀剑、<a id="a-KA"></a>弓矢，<a id="a-KB"></a>迭相残害，<a id="a-KC"></a>攻劫掠夺。<a id="a-KD"></a>自此王来始有贫穷，<a id="a-KE"></a>有贫穷已始有劫盗，<a id="a-KF"></a>有劫盗已始有兵仗，<a id="a-KG"></a>有兵杖已始有杀害，<a id="a-KH"></a>有杀害已则颜色憔悴，<a id="a-KI"></a>寿命短促。<a id="a-KJ"></a>时，<a id="a-KK"></a>人正寿四万岁，<a id="a-KL"></a>其后转少，<a id="a-KM"></a>寿二万岁，<a id="a-KN"></a>然其众生有寿、<a id="a-KO"></a>有夭、<a id="a-KP"></a>有苦、<a id="a-KQ"></a>有乐。<a id="a-KR"></a>彼有苦者，<a id="a-KS"></a>便生邪淫、<a id="a-KT"></a>贪取之心，<a id="a-KU"></a>多设方便，<a id="a-KV"></a>图谋他物。<a id="a-KW"></a>是时，<a id="a-KX"></a>众生贫穷劫盗，<a id="a-KY"></a>兵仗杀害，<a id="a-KZ"></a>转更滋甚，<a id="a-Ka"></a>人命转减，<a id="a-Kb"></a>寿一万岁。</p>
  <p id="aKc">“一万岁时，<a id="a-Kd"></a>众生复相劫盗，<a id="a-Ke"></a>为伺察所得，<a id="a-Kf"></a>将诣王所，<a id="a-Kg"></a>白言：<a id="a-Kh"></a>‘此人为贼，<a id="a-Ki"></a>愿王治之！<a id="a-Kj"></a>’王问言：<a id="a-Kk"></a>‘汝实作贼耶？<a id="a-Kl"></a>’答曰：<a id="a-Km"></a>‘我不作。<a id="a-Kn"></a>’便于众中故作妄语。<a id="a-Ko"></a>时，<a id="a-Kp"></a>彼众生以贫穷故便行劫盗，<a id="a-Kq"></a>以劫盗故便有刀兵，<a id="a-Kr"></a>以刀兵故便有杀害，<a id="a-Ks"></a>以杀害故便有贪取、<a id="a-Kt"></a>邪淫，<a id="a-Ku"></a>以贪取、<a id="a-Kv"></a>邪淫故便有妄语，<a id="a-Kw"></a>有妄语故其寿转减，<a id="a-Kx"></a>至于千岁。<a id="a-Ky"></a>千岁之时，<a id="a-Kz"></a>便有口三恶行始出于世：<a id="a-L0"></a>一者、<a id="a-L1"></a>两舌，<a id="a-L2"></a>二者、<a id="a-L3"></a>恶口，<a id="a-L4"></a>三者、<a id="a-L5"></a>绮语。<a id="a-L6"></a>此三恶业展转炽盛，<a id="a-L7"></a>人寿稍减至五百岁。<a id="a-L8"></a>五百岁时，<a id="a-L9"></a>众生复有三恶行起：<a id="a-LA"></a>一者、<a id="a-LB"></a>非法淫，<a id="a-LC"></a>二者、<a id="a-LD"></a>非法贪，<a id="a-LE"></a>三者、<a id="a-LF"></a>邪见。<a id="a-LG"></a>此三恶业展转炽盛，<a id="a-LH"></a>人寿稍减，<a id="a-LI"></a>三百、<a id="a-LJ"></a>二百，<a id="a-LK"></a>我今时人，<a id="a-LL"></a>乃至百岁，<a id="a-LM"></a>少出多减。</p>
  <p id="aLN">“如是展转，<a id="a-LO"></a>为恶不已，<a id="a-LP"></a>其寿稍减，<a id="a-LQ"></a>当至十岁。<a id="a-LR"></a>十岁时人，<a id="a-LS"></a>女生五月便行嫁，<a id="a-LT"></a>是时世间酥油、<a id="a-LU"></a>石蜜、<a id="a-LV"></a>黑石蜜，<a id="a-LW"></a>诸甘美味不复闻名，<a id="a-LX"></a>粳粮、<a id="a-LY"></a>禾稻变成草莠。<a id="a-LZ"></a>缯、<a id="a-La"></a>绢、<a id="a-Lb"></a>锦、<a id="a-Lc"></a>绫、<a id="a-Ld"></a>劫贝、<a id="a-Le"></a>白氎，<a id="a-Lf"></a>今世名服，<a id="a-Lg"></a>时悉不现，<a id="a-Lh"></a>织粗毛缕以为上衣。<a id="a-Li"></a>是时，<a id="a-Lj"></a>此地多生荆棘，<a id="a-Lk"></a>蚊、<a id="a-Ll"></a>虻、<a id="a-Lm"></a>蝇、<a id="a-Ln"></a>虱、<a id="a-Lo"></a>蛇、<a id="a-Lp"></a>蚖、<a id="a-Lq"></a>蜂、<a id="a-Lr"></a>蛆，<a id="a-Ls"></a>毒虫众多。<a id="a-Lt"></a>金、<a id="a-Lu"></a>银、<a id="a-Lv"></a>琉璃、<a id="a-Lw"></a>珠玑、<a id="a-Lx"></a>名宝，<a id="a-Ly"></a>尽没于地，<a id="a-Lz"></a>唯有瓦石砂砾出于地上。</p>
  <p id="aM0">“当于尔时，<a id="a-M1"></a>众生之类永不复闻十善之名，<a id="a-M2"></a>但有十恶充满世间。<a id="a-M3"></a>是时，<a id="a-M4"></a>乃无善法之名，<a id="a-M5"></a>其人何由得修善行？<a id="a-M6"></a>是时，<a id="a-M7"></a>众生能为极恶，<a id="a-M8"></a>不孝父母，<a id="a-M9"></a>不敬师长，<a id="a-MA"></a>不忠不义，<a id="a-MB"></a>反逆无道者便得尊敬。<a id="a-MC"></a>如今能修善行，<a id="a-MD"></a>孝养父母，<a id="a-ME"></a>敬顺师长，<a id="a-MF"></a>忠信怀义，<a id="a-MG"></a>顺道修行者便得尊敬。<a id="a-MH"></a>尔时，<a id="a-MI"></a>众生多修十恶，<a id="a-MJ"></a>多堕恶道，<a id="a-MK"></a>众生相见，<a id="a-ML"></a>常欲相杀，<a id="a-MM"></a>犹如猎师见于群鹿。<a id="a-MN"></a>时，<a id="a-MO"></a>此土地多有沟坑，<a id="a-MP"></a>溪涧深谷，<a id="a-MQ"></a>土旷人希，<a id="a-MR"></a>行来恐惧。<a id="a-MS"></a>尔时，<a id="a-MT"></a>当有刀兵劫起，<a id="a-MU"></a>手执草木，<a id="a-MV"></a>皆成戈鉾，<a id="a-MW"></a>于七日中，<a id="a-MX"></a>展转相害。</p>
  <p id="aMY">“时，<a id="a-MZ"></a>有智者远逃丛林，<a id="a-Ma"></a>依倚坑坎，<a id="a-Mb"></a>于七日中怀怖畏心，<a id="a-Mc"></a>发慈善言：<a id="a-Md"></a>‘汝不害我，<a id="a-Me"></a>我不害汝，<a id="a-Mf"></a>食草木子，<a id="a-Mg"></a>以存性命。<a id="a-Mh"></a>’过七日已，<a id="a-Mi"></a>从山林出。<a id="a-Mj"></a>时有存者，<a id="a-Mk"></a>得共相见，<a id="a-Ml"></a>欢喜庆贺言：<a id="a-Mm"></a>‘汝不死耶？<a id="a-Mn"></a>汝不死耶？<a id="a-Mo"></a>’犹如父母唯有一子，<a id="a-Mp"></a>久别相见，<a id="a-Mq"></a>欢喜无量。<a id="a-Mr"></a>彼人如是各怀欢喜，<a id="a-Ms"></a>迭相庆贺，<a id="a-Mt"></a>然后推问其家，<a id="a-Mu"></a>其家亲属死亡者众，<a id="a-Mv"></a>复于七日中悲泣号咷，<a id="a-Mw"></a>啼哭相向。<a id="a-Mx"></a>过七日已，<a id="a-My"></a>复于七日中共相庆贺，<a id="a-Mz"></a>娱乐欢喜，<a id="a-N0"></a>寻自念言：<a id="a-N1"></a>‘吾等积恶弥广，<a id="a-N2"></a>故遭此难，<a id="a-N3"></a>亲族死亡，<a id="a-N4"></a>家属覆没，<a id="a-N5"></a>今者宜当少共修善。<a id="a-N6"></a>宜修何善？<a id="a-N7"></a>当不杀生。<a id="a-N8"></a>’</p>
  <p id="aN9">“尔时，<a id="a-NA"></a>众生尽怀慈心，<a id="a-NB"></a>不相残害，<a id="a-NC"></a>于是众生色寿转增，<a id="a-ND"></a>其十岁者寿二十岁。<a id="a-NE"></a>二十时人复作是念：<a id="a-NF"></a>‘我等由少修善行，<a id="a-NG"></a>不相残害故，<a id="a-NH"></a>寿命延长至二十岁，<a id="a-NI"></a>今者宁可更增少善。<a id="a-NJ"></a>当修何善？<a id="a-NK"></a>已不杀生，<a id="a-NL"></a>当不窃盗。<a id="a-NM"></a>’已修不盗，<a id="a-NN"></a>则寿命延长至四十岁。<a id="a-NO"></a>四十时人复作是念：<a id="a-NP"></a>‘我等由少修善，<a id="a-NQ"></a>寿命延长，<a id="a-NR"></a>今者宁可更增少善。<a id="a-NS"></a>何善可修？<a id="a-NT"></a>当不邪淫。<a id="a-NU"></a>’于是，<a id="a-NV"></a>其人尽不邪淫，<a id="a-NW"></a>寿命延长至八十岁。</p>
  <p id="aNX">“八十岁人复作是念：<a id="a-NY"></a>‘我等由少修善，<a id="a-NZ"></a>寿命延长，<a id="a-Na"></a>今者宁可更增少善。<a id="a-Nb"></a>何善何修？<a id="a-Nc"></a>当不妄语。<a id="a-Nd"></a>’于是，<a id="a-Ne"></a>其人尽不妄语，<a id="a-Nf"></a>寿命延长至百六十。<a id="a-Ng"></a>百六十时人复作是念：<a id="a-Nh"></a>‘我等由少修善，<a id="a-Ni"></a>寿命延长，<a id="a-Nj"></a>我今宁可更增少善。<a id="a-Nk"></a>何善可修？<a id="a-Nl"></a>当不两舌。<a id="a-Nm"></a>’于是，<a id="a-Nn"></a>其人尽不两舌，<a id="a-No"></a>寿命延长至三百二十岁。<a id="a-Np"></a>三百二十岁时人复作是念：<a id="a-Nq"></a>‘我等由少修善故，<a id="a-Nr"></a>寿命延长，<a id="a-Ns"></a>今者宁可更增少善。<a id="a-Nt"></a>何善可修？<a id="a-Nu"></a>当不恶口。<a id="a-Nv"></a>’于是，<a id="a-Nw"></a>其人尽不恶口，<a id="a-Nx"></a>寿命延长至六百四十。</p>
  <p id="aNy">“六百四十时人复作是念：<a id="a-Nz"></a>‘我等由修善故，<a id="a-O0"></a>寿命延长，<a id="a-O1"></a>今者宁可更增少善。<a id="a-O2"></a>何善可修？<a id="a-O3"></a>当不绮语。<a id="a-O4"></a>’于是，<a id="a-O5"></a>其人尽不绮语，<a id="a-O6"></a>寿命延长至二千岁。<a id="a-O7"></a>二千岁时人复作是念：<a id="a-O8"></a>‘我等由修善故，<a id="a-O9"></a>寿命延长，<a id="a-OA"></a>今者宁可更增少善。<a id="a-OB"></a>何善可修？<a id="a-OC"></a>当不悭贪。<a id="a-OD"></a>’于是，<a id="a-OE"></a>其人尽不悭贪而行布施，<a id="a-OF"></a>寿命延长至五千岁。<a id="a-OG"></a>五千岁时人复作是念：<a id="a-OH"></a>‘我等由修善故，<a id="a-OI"></a>寿命延长，<a id="a-OJ"></a>今者宁可更增少善。<a id="a-OK"></a>何善可修？<a id="a-OL"></a>当不嫉妒，<a id="a-OM"></a>慈心修善。<a id="a-ON"></a>’于是，<a id="a-OO"></a>其人尽不嫉妒，<a id="a-OP"></a>慈心修善，<a id="a-OQ"></a>寿命延长至于万岁。</p>
  <p id="aOR">“万岁时人复作是念：<a id="a-OS"></a>‘我等由修善故，<a id="a-OT"></a>寿命延长，<a id="a-OU"></a>今者宁可更增少善。<a id="a-OV"></a>何善可修？<a id="a-OW"></a>当行正见，<a id="a-OX"></a>不生颠倒。<a id="a-OY"></a>’于是，<a id="a-OZ"></a>其人尽行正见，<a id="a-Oa"></a>不起颠倒，<a id="a-Ob"></a>寿命延长至二万岁。<a id="a-Oc"></a>二万岁时人复作是念：<a id="a-Od"></a>‘我等由修善故，<a id="a-Oe"></a>寿命延长，<a id="a-Of"></a>今者宁可更增少善。<a id="a-Og"></a>何善可修？<a id="a-Oh"></a>当灭三不善法：<a id="a-Oi"></a>一者、<a id="a-Oj"></a>非法淫，<a id="a-Ok"></a>二者、<a id="a-Ol"></a>非法贪，<a id="a-Om"></a>三者、<a id="a-On"></a>邪见。<a id="a-Oo"></a>’于是，<a id="a-Op"></a>其人尽灭三不善法，<a id="a-Oq"></a>寿命延长至四万岁。<a id="a-Or"></a>四万岁时人复作是念：<a id="a-Os"></a>‘我等由修善故，<a id="a-Ot"></a>寿命延长，<a id="a-Ou"></a>今者宁可更增少善。<a id="a-Ov"></a>何善可修？<a id="a-Ow"></a>当孝养父母，<a id="a-Ox"></a>敬事师长。<a id="a-Oy"></a>’于是，<a id="a-Oz"></a>其人即孝养父母，<a id="a-P0"></a>敬事师长，<a id="a-P1"></a>寿命延长至八万岁。</p>
  <p id="aP2">“八万岁时人，<a id="a-P3"></a>女年五百岁始出行嫁。<a id="a-P4"></a>时，<a id="a-P5"></a>人当有九种病：<a id="a-P6"></a>一者、<a id="a-P7"></a>寒，<a id="a-P8"></a>二者、<a id="a-P9"></a>热，<a id="a-PA"></a>三者、<a id="a-PB"></a>饥，<a id="a-PC"></a>四者、<a id="a-PD"></a>渴，<a id="a-PE"></a>五者、<a id="a-PF"></a>大便，<a id="a-PG"></a>六者、<a id="a-PH"></a>小便，<a id="a-PI"></a>七者、<a id="a-PJ"></a>欲，<a id="a-PK"></a>八者、<a id="a-PL"></a>饕餮，<a id="a-PM"></a>九者、<a id="a-PN"></a>老。<a id="a-PO"></a>时，<a id="a-PP"></a>此大地坦然平整，<a id="a-PQ"></a>无有沟坑、<a id="a-PR"></a>丘墟、<a id="a-PS"></a>荆棘，<a id="a-PT"></a>亦无蚊、<a id="a-PU"></a>虻、<a id="a-PV"></a>蛇、<a id="a-PW"></a>蚖、<a id="a-PX"></a>毒虫，<a id="a-PY"></a>瓦石、<a id="a-PZ"></a>沙砾变成琉璃，<a id="a-Pa"></a>人民炽盛，<a id="a-Pb"></a>五谷平贱，<a id="a-Pc"></a>丰乐无极。<a id="a-Pd"></a>是时，<a id="a-Pe"></a>当起八万大城，<a id="a-Pf"></a>村城邻比，<a id="a-Pg"></a>鸡鸣相闻。</p>
  <p id="aPh">“当于尔时，<a id="a-Pi"></a>有佛出世，<a id="a-Pj"></a>名为弥勒如来、<a id="a-Pk"></a>至真、<a id="a-Pl"></a>等正觉，<a id="a-Pm"></a>十号具足，<a id="a-Pn"></a>如今如来十号具足。<a id="a-Po"></a>彼于诸天、<a id="a-Pp"></a>释、<a id="a-Pq"></a>梵、<a id="a-Pr"></a>魔、<a id="a-Ps"></a>若魔、<a id="a-Pt"></a>天、<a id="a-Pu"></a>诸沙门、<a id="a-Pv"></a>婆罗门、<a id="a-Pw"></a>诸天、<a id="a-Px"></a>世人中，<a id="a-Py"></a>自身作证，<a id="a-Pz"></a>亦如我今于诸天、<a id="a-Q0"></a>释、<a id="a-Q1"></a>梵、<a id="a-Q2"></a>魔、<a id="a-Q3"></a>若魔、<a id="a-Q4"></a>天、<a id="a-Q5"></a>沙门、<a id="a-Q6"></a>婆罗门、<a id="a-Q7"></a>诸天、<a id="a-Q8"></a>世人中，<a id="a-Q9"></a>自身作证。<a id="a-QA"></a>彼当说法，<a id="a-QB"></a>初言亦善，<a id="a-QC"></a>中下亦善，<a id="a-QD"></a>义味具足，<a id="a-QE"></a>净修梵行。<a id="a-QF"></a>如我今日说法，<a id="a-QG"></a>上中下言，<a id="a-QH"></a>皆悉真正，<a id="a-QI"></a>义味具足，<a id="a-QJ"></a>梵行清净。<a id="a-QK"></a>彼众弟子有无数千万，<a id="a-QL"></a>如我今日弟子数百。<a id="a-QM"></a>彼时，<a id="a-QN"></a>人民称其弟子号曰慈子，<a id="a-QO"></a>如我弟子号曰释子。</p>
  <p id="aQP">“彼时，<a id="a-QQ"></a>有王名曰儴伽，<a id="a-QR"></a>刹利水浇头种转轮圣王，<a id="a-QS"></a>典四天下，<a id="a-QT"></a>以正法治，<a id="a-QU"></a>莫不靡伏，<a id="a-QV"></a>七宝具足：<a id="a-QW"></a>一、<a id="a-QX"></a>金轮宝，<a id="a-QY"></a>二、<a id="a-QZ"></a>白象宝，<a id="a-Qa"></a>三、<a id="a-Qb"></a>绀马宝，<a id="a-Qc"></a>四、<a id="a-Qd"></a>神珠宝，<a id="a-Qe"></a>五、<a id="a-Qf"></a>玉女宝，<a id="a-Qg"></a>六、<a id="a-Qh"></a>居士宝，<a id="a-Qi"></a>七、<a id="a-Qj"></a>主兵宝。<a id="a-Qk"></a>王有千子，<a id="a-Ql"></a>勇猛雄烈，<a id="a-Qm"></a>能却外敌。<a id="a-Qn"></a>四方敬顺，<a id="a-Qo"></a>不加兵杖，<a id="a-Qp"></a>自然太平。<a id="a-Qq"></a>尔时，<a id="a-Qr"></a>圣王建大宝幢，<a id="a-Qs"></a>围十六寻，<a id="a-Qt"></a>上高千寻，<a id="a-Qu"></a>千种杂色严饰其幢。<a id="a-Qv"></a>幢有百觚，<a id="a-Qw"></a>觚有百枝，<a id="a-Qx"></a>宝缕织成，<a id="a-Qy"></a>众宝间厕。<a id="a-Qz"></a>于是，<a id="a-R0"></a>圣王坏此幢已，<a id="a-R1"></a>以施沙门、<a id="a-R2"></a>婆罗门、<a id="a-R3"></a>国中贫者，<a id="a-R4"></a>然后剃除须发，<a id="a-R5"></a>服三法衣，<a id="a-R6"></a>出家修道，<a id="a-R7"></a>修无上行，<a id="a-R8"></a>于现法中自身作证：<a id="a-R9"></a>生死已尽，<a id="a-RA"></a>梵行已立，<a id="a-RB"></a>所作已办，<a id="a-RC"></a>不受后有。<a id="a-RD"></a>”</p>
  <p id="aRE">佛告诸比丘：<a id="a-RF"></a>“汝等当勤修善行，<a id="a-RG"></a>以修善行，<a id="a-RH"></a>则寿命延长，<a id="a-RI"></a>颜色增益，<a id="a-RJ"></a>安隐快乐，<a id="a-RK"></a>财宝丰饶，<a id="a-RL"></a>威力具足。<a id="a-RM"></a>犹如诸王顺行转轮圣王旧法，<a id="a-RN"></a>则寿命延长，<a id="a-RO"></a>颜色增益，<a id="a-RP"></a>安隐快乐，<a id="a-RQ"></a>财宝丰饶，<a id="a-RR"></a>威力具足。<a id="a-RS"></a>比丘亦如是，<a id="a-RT"></a>当修善法，<a id="a-RU"></a>寿命延长，<a id="a-RV"></a>颜色增益，<a id="a-RW"></a>安隐快乐，<a id="a-RX"></a>财宝丰饶，<a id="a-RY"></a>威力具足。</p>
  <p id="aRZ">“云何比丘寿命延长？<a id="a-Ra"></a>如是比丘修习欲定，<a id="a-Rb"></a>精勤不懈，<a id="a-Rc"></a>灭行成就，<a id="a-Rd"></a>以修神足；<a id="a-Re"></a>修精进定、<a id="a-Rf"></a>意定、<a id="a-Rg"></a>思惟定，<a id="a-Rh"></a>精勤不懈，<a id="a-Ri"></a>灭行成就，<a id="a-Rj"></a>以修神足。<a id="a-Rk"></a>是为寿命延长。</p>
  <p id="aRl">“何谓比丘颜色增益？<a id="a-Rm"></a>于是比丘戒律具足，<a id="a-Rn"></a>成就威仪，<a id="a-Ro"></a>见有小罪，<a id="a-Rp"></a>生大怖畏，<a id="a-Rq"></a>等学诸戒，<a id="a-Rr"></a>周满备悉。<a id="a-Rs"></a>是为比丘颜色增益。</p>
  <p id="aRt">“何谓比丘安隐快乐？<a id="a-Ru"></a>于是比丘断除淫欲，<a id="a-Rv"></a>去不善法，<a id="a-Rw"></a>有觉、<a id="a-Rx"></a>有观，<a id="a-Ry"></a>离生喜、<a id="a-Rz"></a>乐，<a id="a-S0"></a>行第一禅。<a id="a-S1"></a>除灭觉、<a id="a-S2"></a>观，<a id="a-S3"></a>内信欢悦，<a id="a-S4"></a>敛心专一，<a id="a-S5"></a>无觉、<a id="a-S6"></a>无观，<a id="a-S7"></a>定生喜、<a id="a-S8"></a>乐，<a id="a-S9"></a>行第二禅。<a id="a-SA"></a>舍喜守护，<a id="a-SB"></a>专念不乱，<a id="a-SC"></a>自知身乐，<a id="a-SD"></a>贤圣所求，<a id="a-SE"></a>护念、<a id="a-SF"></a>乐，<a id="a-SG"></a>行第三禅。<a id="a-SH"></a>舍灭苦乐，<a id="a-SI"></a>先除忧喜，<a id="a-SJ"></a>不苦不乐，<a id="a-SK"></a>护念清净，<a id="a-SL"></a>行第四禅。<a id="a-SM"></a>是为比丘安隐快乐。</p>
  <p id="aSN">“何谓比丘财宝丰饶？<a id="a-SO"></a>于是比丘修习慈心，<a id="a-SP"></a>遍满一方，<a id="a-SQ"></a>余方亦尔，<a id="a-SR"></a>周遍广普，<a id="a-SS"></a>无二无量，<a id="a-ST"></a>除众结恨，<a id="a-SU"></a>心无嫉恶，<a id="a-SV"></a>静默慈柔，<a id="a-SW"></a>以自娱乐；<a id="a-SX"></a>悲、<a id="a-SY"></a>喜、<a id="a-SZ"></a>舍心，<a id="a-Sa"></a>亦复如是。<a id="a-Sb"></a>是为比丘财宝丰饶。</p>
  <p id="aSc">“何谓比丘威力具足？<a id="a-Sd"></a>于是比丘如实知苦圣谛，<a id="a-Se"></a>集、<a id="a-Sf"></a>尽、<a id="a-Sg"></a>道谛亦如实知。<a id="a-Sh"></a>是为比丘威力具足。<a id="a-Si"></a>”</p>
  <p id="aSj">佛告比丘：<a id="a-Sk"></a>“我今遍观诸有力者无过魔力，<a id="a-Sl"></a>然漏尽比丘力能胜彼。<a id="a-Sm"></a>”</p>
  <p id="aSn">尔时，<a id="a-So"></a>诸比丘闻佛所说，<a id="a-Sp"></a>欢喜奉行。</p>
 </body>
</html>