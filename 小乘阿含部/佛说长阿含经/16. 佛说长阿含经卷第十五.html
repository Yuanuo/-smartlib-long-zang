<!doctype html>
<html id="z3IBUGWZQ" data-ver="2150">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第十五</h1>
  <h2 id="a2">第三分种德经第三</h2>
  <p id="a3">如是我闻：<a id="a-4"></a>一时，<a id="a-5"></a>佛在鸯伽国，<a id="a-6"></a>与大比丘众千二百五十人俱，<a id="a-7"></a>游行人间，<a id="a-8"></a>止宿瞻婆城伽伽池侧。</p>
  <p id="a9">时，<a id="a-A"></a>有婆罗门，<a id="a-B"></a>名曰种德，<a id="a-C"></a>住瞻婆城。<a id="a-D"></a>其城人民众多，<a id="a-E"></a>炽盛丰乐，<a id="a-F"></a>波斯匿王即封此城与种德婆罗门，<a id="a-G"></a>以为梵分。<a id="a-H"></a>此婆罗门七世以来父母真正，<a id="a-I"></a>不为他人之所轻毁，<a id="a-J"></a>异学三部讽诵通利，<a id="a-K"></a>种种经书尽能分别，<a id="a-L"></a>世典幽微靡不综练，<a id="a-M"></a>又能善于大人相法、<a id="a-N"></a>瞻候吉凶、<a id="a-O"></a>祭祀仪礼，<a id="a-P"></a>有五百弟子，<a id="a-Q"></a>教授不废。</p>
  <p id="aR">时，<a id="a-S"></a>瞻婆城内诸婆罗门、<a id="a-T"></a>长者、<a id="a-U"></a>居士闻：<a id="a-V"></a>沙门瞿昙释种子出家成道，<a id="a-W"></a>从鸯伽国游行人间，<a id="a-X"></a>至瞻婆城伽伽池侧，<a id="a-Y"></a>有大名称，<a id="a-Z"></a>流闻天下，<a id="a-a"></a>如来、<a id="a-b"></a>至真、<a id="a-c"></a>等正觉，<a id="a-d"></a>十号具足，<a id="a-e"></a>于诸天、<a id="a-f"></a>世人、<a id="a-g"></a>魔、<a id="a-h"></a>若魔、<a id="a-i"></a>天、<a id="a-j"></a>沙门、<a id="a-k"></a>婆罗门中，<a id="a-l"></a>自身作证，<a id="a-m"></a>为他说法，<a id="a-n"></a>上中下言，<a id="a-o"></a>皆悉真正，<a id="a-p"></a>义味具足，<a id="a-q"></a>梵行清净。<a id="a-r"></a>“如此真人应往觐现，<a id="a-s"></a>今我宁可往与相见。<a id="a-t"></a>”作此言已，<a id="a-u"></a>即共相率，<a id="a-v"></a>出瞻婆城，<a id="a-w"></a>队队相随，<a id="a-x"></a>欲往诣佛。</p>
  <p id="ay">时，<a id="a-z"></a>种德婆罗门在高台上，<a id="a-10"></a>遥见众人队队相随，<a id="a-11"></a>故问侍者：<a id="a-12"></a>“彼诸人等以何因缘队队相随，<a id="a-13"></a>欲何所至？<a id="a-14"></a>”</p>
  <p id="a15">侍者白言：<a id="a-16"></a>“我闻沙门瞿昙释种子出家成道，<a id="a-17"></a>于鸯伽国游行人间，<a id="a-18"></a>至瞻婆城伽伽池侧，<a id="a-19"></a>有大名称，<a id="a-1A"></a>流闻天下，<a id="a-1B"></a>如来、<a id="a-1C"></a>至真、<a id="a-1D"></a>等正觉，<a id="a-1E"></a>十号具足，<a id="a-1F"></a>于诸天、<a id="a-1G"></a>世人、<a id="a-1H"></a>魔、<a id="a-1I"></a>若魔、<a id="a-1J"></a>天、<a id="a-1K"></a>沙门、<a id="a-1L"></a>婆罗门中自身作证，<a id="a-1M"></a>为他人说，<a id="a-1N"></a>上中下言，<a id="a-1O"></a>皆悉真正，<a id="a-1P"></a>义味具足，<a id="a-1Q"></a>梵行清净。<a id="a-1R"></a>此瞻婆城诸婆罗门、<a id="a-1S"></a>长者、<a id="a-1T"></a>居土众聚相随，<a id="a-1U"></a>欲往问讯瞿昙沙门耳！<a id="a-1V"></a>”</p>
  <p id="a1W">时，<a id="a-1X"></a>种德婆罗门即敕侍者：<a id="a-1Y"></a>“汝速持我声，<a id="a-1Z"></a>往语诸人：<a id="a-1a"></a>‘卿等小住，<a id="a-1b"></a>须我往至，<a id="a-1c"></a>当共俱诣彼瞿昙所。<a id="a-1d"></a>’”</p>
  <p id="a1e">时，<a id="a-1f"></a>彼侍者即以种德声，<a id="a-1g"></a>往语诸人言：<a id="a-1h"></a>“诸人且住，<a id="a-1i"></a>须我往到，<a id="a-1j"></a>当共俱诣彼瞿昙所。<a id="a-1k"></a>”</p>
  <p id="a1l">时，<a id="a-1m"></a>诸人报侍者言：<a id="a-1n"></a>“汝速还白婆罗门言：<a id="a-1o"></a>‘今正是时，<a id="a-1p"></a>宜共行也。<a id="a-1q"></a>’”</p>
  <p id="a1r">侍者还白：<a id="a-1s"></a>“诸人已住，<a id="a-1t"></a>言：<a id="a-1u"></a>‘今正是时，<a id="a-1v"></a>宜共行也。<a id="a-1w"></a>’”时，<a id="a-1x"></a>种德婆罗门即便下台，<a id="a-1y"></a>至中门立。</p>
  <p id="a1z">时，<a id="a-20"></a>有余婆罗门五百人，<a id="a-21"></a>以少因缘，<a id="a-22"></a>先集门下，<a id="a-23"></a>见种德婆罗门来，<a id="a-24"></a>皆悉起迎，<a id="a-25"></a>问言：<a id="a-26"></a>“大婆罗门，<a id="a-27"></a>欲何所至？<a id="a-28"></a>”</p>
  <p id="a29">种德报言：<a id="a-2A"></a>“有沙门瞿昙释种子出家成道，<a id="a-2B"></a>于鸯伽国游行人间，<a id="a-2C"></a>至瞻婆城伽伽池侧，<a id="a-2D"></a>有大名称，<a id="a-2E"></a>流闻天下，<a id="a-2F"></a>如来、<a id="a-2G"></a>至真、<a id="a-2H"></a>等正觉，<a id="a-2I"></a>十号具足，<a id="a-2J"></a>于诸天、<a id="a-2K"></a>世人、<a id="a-2L"></a>魔、<a id="a-2M"></a>若魔、<a id="a-2N"></a>天、<a id="a-2O"></a>沙门、<a id="a-2P"></a>婆罗门中，<a id="a-2Q"></a>自身作证，<a id="a-2R"></a>为他说法，<a id="a-2S"></a>上中下言，<a id="a-2T"></a>皆悉真正，<a id="a-2U"></a>义味具足，<a id="a-2V"></a>梵行清净。<a id="a-2W"></a>如是真人宜往觐现，<a id="a-2X"></a>我今欲往至彼相见。<a id="a-2Y"></a>”</p>
  <p id="a2Z">时，<a id="a-2a"></a>五百婆罗门即白种德言：<a id="a-2b"></a>“勿往相见！<a id="a-2c"></a>所以者何？<a id="a-2d"></a>彼应诣此，<a id="a-2e"></a>此不应往。<a id="a-2f"></a>今大婆罗门七世以来父母真正，<a id="a-2g"></a>不为他人之所轻毁；<a id="a-2h"></a>若成就此法者，<a id="a-2i"></a>彼应诣此，<a id="a-2j"></a>此不应诣彼。<a id="a-2k"></a>又大婆罗门异学三部讽诵通利，<a id="a-2l"></a>种种经书皆能分别，<a id="a-2m"></a>世典幽微靡不综练，<a id="a-2n"></a>又能善于大人相法、<a id="a-2o"></a>瞻相吉凶、<a id="a-2p"></a>祭祀仪礼；<a id="a-2q"></a>成就此法者，<a id="a-2r"></a>彼应诣此，<a id="a-2s"></a>此不应诣彼。<a id="a-2t"></a>又大婆罗门颜貌端正，<a id="a-2u"></a>得梵色像；<a id="a-2v"></a>成就此法者，<a id="a-2w"></a>彼应诣此，<a id="a-2x"></a>此不应诣彼。<a id="a-2y"></a>又大婆罗门戒德增上，<a id="a-2z"></a>智慧成就；<a id="a-30"></a>成就此法者，<a id="a-31"></a>彼应诣此，<a id="a-32"></a>此不应诣彼。</p>
  <p id="a33">“又大婆罗门所言柔和，<a id="a-34"></a>辩才具足，<a id="a-35"></a>义味清净；<a id="a-36"></a>成就此法者，<a id="a-37"></a>彼应诣此，<a id="a-38"></a>此不应诣彼。<a id="a-39"></a>又大婆罗门为大师，<a id="a-3A"></a>弟子众多；<a id="a-3B"></a>成就此法者，<a id="a-3C"></a>彼应诣此，<a id="a-3D"></a>此不应诣彼。<a id="a-3E"></a>又大婆罗门常教授五百婆罗门；<a id="a-3F"></a>成就此法者，<a id="a-3G"></a>彼应诣此，<a id="a-3H"></a>此不应诣彼。<a id="a-3I"></a>又大婆罗门四方学者皆来请受，<a id="a-3J"></a>问诸技术祭祀之法，<a id="a-3K"></a>皆能具答；<a id="a-3L"></a>成就此法者，<a id="a-3M"></a>彼应诣此，<a id="a-3N"></a>此不应诣彼。<a id="a-3O"></a>又大婆罗门为波斯匿王及瓶沙王恭敬供养；<a id="a-3P"></a>成就此法者，<a id="a-3Q"></a>彼应诣此，<a id="a-3R"></a>此不应诣彼。<a id="a-3S"></a>又大婆罗门富有财宝，<a id="a-3T"></a>库藏盈溢；<a id="a-3U"></a>成就此法者，<a id="a-3V"></a>彼应诣此，<a id="a-3W"></a>此不应诣彼。<a id="a-3X"></a>又大婆罗门智慧明达，<a id="a-3Y"></a>所言通利，<a id="a-3Z"></a>无有怯弱，<a id="a-3a"></a>成就此法者，<a id="a-3b"></a>彼应诣此，<a id="a-3c"></a>此不应诣彼。<a id="a-3d"></a>”</p>
  <p id="a3e">尔时，<a id="a-3f"></a>种德告诸婆罗门曰：<a id="a-3g"></a>“如是！<a id="a-3h"></a>如是！<a id="a-3i"></a>如汝所言，<a id="a-3j"></a>我具有此德，<a id="a-3k"></a>非不有也。<a id="a-3l"></a>汝当听我说，<a id="a-3m"></a>沙门瞿昙所有功德，<a id="a-3n"></a>我等应往彼，<a id="a-3o"></a>彼不应来此。<a id="a-3p"></a>沙门瞿昙七世已来父母真正，<a id="a-3q"></a>不为他人之所轻毁；<a id="a-3r"></a>彼成就此法者，<a id="a-3s"></a>我等应往彼，<a id="a-3t"></a>彼不应来此。<a id="a-3u"></a>又沙门瞿昙颜貌端正，<a id="a-3v"></a>出刹利种；<a id="a-3w"></a>成就此法者，<a id="a-3x"></a>我应诣彼，<a id="a-3y"></a>彼不应来此。<a id="a-3z"></a>又沙门瞿昙，<a id="a-40"></a>生尊贵处，<a id="a-41"></a>出家为道；<a id="a-42"></a>成就此法者，<a id="a-43"></a>我应诣彼，<a id="a-44"></a>彼不应来此。<a id="a-45"></a>又沙门瞿昙光色具足，<a id="a-46"></a>种姓真正，<a id="a-47"></a>出家修道；<a id="a-48"></a>成就此法者，<a id="a-49"></a>我应诣彼，<a id="a-4A"></a>彼不应来此。<a id="a-4B"></a>又沙门瞿昙生财富家，<a id="a-4C"></a>有大威力，<a id="a-4D"></a>出家为道；<a id="a-4E"></a>成就此法者，<a id="a-4F"></a>我应诣彼，<a id="a-4G"></a>彼不应来此。</p>
  <p id="a4H">“又沙门瞿昙具贤圣戒，<a id="a-4I"></a>智慧成就；<a id="a-4J"></a>成就此法者，<a id="a-4K"></a>我应诣彼，<a id="a-4L"></a>彼不应来此。<a id="a-4M"></a>又沙门瞿昙善于言语，<a id="a-4N"></a>柔软和雅；<a id="a-4O"></a>成就此法者，<a id="a-4P"></a>我应诣彼，<a id="a-4Q"></a>彼不应来此。<a id="a-4R"></a>又沙门瞿昙为众导师，<a id="a-4S"></a>弟子众多；<a id="a-4T"></a>成就此法者，<a id="a-4U"></a>我应诣彼，<a id="a-4V"></a>彼不应来此。<a id="a-4W"></a>又沙门瞿昙永灭欲爱，<a id="a-4X"></a>无有卒暴，<a id="a-4Y"></a>忧畏已除，<a id="a-4Z"></a>衣毛不竖，<a id="a-4a"></a>欢喜和悦，<a id="a-4b"></a>见人称善，<a id="a-4c"></a>善说行报，<a id="a-4d"></a>不毁余道；<a id="a-4e"></a>成就此法者，<a id="a-4f"></a>我应诣彼，<a id="a-4g"></a>彼不应来此。<a id="a-4h"></a>又沙门瞿昙恒为波斯匿王及瓶沙王礼敬供养；<a id="a-4i"></a>成就此法者，<a id="a-4j"></a>我应诣彼，<a id="a-4k"></a>彼不应来此。<a id="a-4l"></a>又沙门瞿昙为沸伽罗婆罗婆罗门礼敬供养，<a id="a-4m"></a>亦为梵婆罗门、<a id="a-4n"></a>多利遮婆罗门、<a id="a-4o"></a>锯齿婆罗门、<a id="a-4p"></a>首迦摩纳都耶子所见供养；<a id="a-4q"></a>成就此法者，<a id="a-4r"></a>我应诣彼，<a id="a-4s"></a>彼不应来此。</p>
  <p id="a4t">“又沙门瞿昙为诸声闻弟子之所宗奉，<a id="a-4u"></a>礼敬供养，<a id="a-4v"></a>亦为诸天、<a id="a-4w"></a>余鬼神众之所恭敬，<a id="a-4x"></a>释种、<a id="a-4y"></a>俱利、<a id="a-4z"></a>冥宁、<a id="a-50"></a>跋祇、<a id="a-51"></a>末罗、<a id="a-52"></a>酥摩皆悉宗奉；<a id="a-53"></a>成就此法者，<a id="a-54"></a>我应诣彼，<a id="a-55"></a>彼不应来此。<a id="a-56"></a>又沙门瞿昙授波斯匿王及瓶沙王受三归五戒；<a id="a-57"></a>成就此法者，<a id="a-58"></a>我应诣彼，<a id="a-59"></a>彼不应来此。<a id="a-5A"></a>又沙门瞿昙授沸伽罗婆罗婆罗门等三归五戒；<a id="a-5B"></a>成就此法者，<a id="a-5C"></a>我应诣彼，<a id="a-5D"></a>彼不应来此。<a id="a-5E"></a>又沙门瞿昙弟子受三自归五戒，<a id="a-5F"></a>诸天、<a id="a-5G"></a>释种、<a id="a-5H"></a>俱利等，<a id="a-5I"></a>皆受三归五戒；<a id="a-5J"></a>成就此法者，<a id="a-5K"></a>我应诣彼，<a id="a-5L"></a>彼不应来此。</p>
  <p id="a5M">“又沙门瞿昙游行之时，<a id="a-5N"></a>为一切人恭敬供养；<a id="a-5O"></a>成就此法者，<a id="a-5P"></a>我应诣彼，<a id="a-5Q"></a>彼不应来此。<a id="a-5R"></a>又沙门瞿昙所至城郭聚落，<a id="a-5S"></a>为人供养；<a id="a-5T"></a>成就此法者，<a id="a-5U"></a>我应诣彼，<a id="a-5V"></a>彼不应来此。<a id="a-5W"></a>又沙门瞿昙所至之处，<a id="a-5X"></a>非人、<a id="a-5Y"></a>鬼神不敢触娆；<a id="a-5Z"></a>成就此法者，<a id="a-5a"></a>我应诣彼，<a id="a-5b"></a>彼不应来此。<a id="a-5c"></a>又沙门瞿昙所至之处，<a id="a-5d"></a>其处人民皆见光明，<a id="a-5e"></a>闻天乐音；<a id="a-5f"></a>成就此法者，<a id="a-5g"></a>我应诣彼，<a id="a-5h"></a>彼不应来此。<a id="a-5i"></a>又沙门瞿昙所至之处，<a id="a-5j"></a>若欲去时，<a id="a-5k"></a>众人恋慕，<a id="a-5l"></a>涕泣而送；<a id="a-5m"></a>成就此法者，<a id="a-5n"></a>我应诣彼，<a id="a-5o"></a>彼不应来此。</p>
  <p id="a5p">“又沙门瞿昙初出家时，<a id="a-5q"></a>父母涕泣，<a id="a-5r"></a>爱惜恋恨；<a id="a-5s"></a>成就此法者，<a id="a-5t"></a>我应诣彼，<a id="a-5u"></a>彼不应来此。<a id="a-5v"></a>又沙门瞿昙少壮出家，<a id="a-5w"></a>舍诸饰好、<a id="a-5x"></a>象马、<a id="a-5y"></a>宝车、<a id="a-5z"></a>五欲、<a id="a-60"></a>璎珞；<a id="a-61"></a>成就此法者，<a id="a-62"></a>我应诣彼，<a id="a-63"></a>彼不应来此。<a id="a-64"></a>又沙门瞿昙舍转轮王位，<a id="a-65"></a>出家为道，<a id="a-66"></a>若其在家，<a id="a-67"></a>当居四天下，<a id="a-68"></a>统领民物，<a id="a-69"></a>我等皆属；<a id="a-6A"></a>成就此法者，<a id="a-6B"></a>我应诣彼，<a id="a-6C"></a>彼不应来此。</p>
  <p id="a6D">“又沙门瞿昙明解梵法，<a id="a-6E"></a>能为人说，<a id="a-6F"></a>亦与梵天往返言语；<a id="a-6G"></a>成就此法者，<a id="a-6H"></a>我应诣彼，<a id="a-6I"></a>彼不应来此。<a id="a-6J"></a>又沙门瞿昙三十二相皆悉具足；<a id="a-6K"></a>成就此法者，<a id="a-6L"></a>我应诣彼，<a id="a-6M"></a>彼不应来此。<a id="a-6N"></a>又沙门瞿昙智慧通达，<a id="a-6O"></a>无有怯弱；<a id="a-6P"></a>成就此法者，<a id="a-6Q"></a>我应诣彼，<a id="a-6R"></a>彼不应来此。<a id="a-6S"></a>彼瞿昙今来至此瞻婆城伽伽池侧，<a id="a-6T"></a>于我为尊，<a id="a-6U"></a>又是贵客，<a id="a-6V"></a>宜往亲觐。<a id="a-6W"></a>”</p>
  <p id="a6X">时，<a id="a-6Y"></a>五百婆罗门白种德言：<a id="a-6Z"></a>“甚奇！<a id="a-6a"></a>甚特！<a id="a-6b"></a>彼之功德乃如是耶！<a id="a-6c"></a>若彼于诸德中能成一者，<a id="a-6d"></a>尚不应来，<a id="a-6e"></a>况今尽具？<a id="a-6f"></a>宜尽相率，<a id="a-6g"></a>共往问讯。<a id="a-6h"></a>”</p>
  <p id="a6i">种德答言：<a id="a-6j"></a>“汝欲行者，<a id="a-6k"></a>宜知是时。<a id="a-6l"></a>”</p>
  <p id="a6m">时，<a id="a-6n"></a>种德即严驾宝车，<a id="a-6o"></a>与五百婆罗门及瞻婆城诸婆罗门长者、<a id="a-6p"></a>居士，<a id="a-6q"></a>前后围绕，<a id="a-6r"></a>诣伽伽池。<a id="a-6s"></a>去池不远，<a id="a-6t"></a>自思惟言：<a id="a-6u"></a>“我设问瞿昙，<a id="a-6v"></a>或不可彼意，<a id="a-6w"></a>彼沙门瞿昙当呵我言：<a id="a-6x"></a>应如是问，<a id="a-6y"></a>不应如是问。<a id="a-6z"></a>众人闻者，<a id="a-70"></a>谓我无智，<a id="a-71"></a>损我名称。<a id="a-72"></a>设沙门瞿昙问我义者，<a id="a-73"></a>我答或不称彼意，<a id="a-74"></a>彼沙门当呵我言：<a id="a-75"></a>应如是答，<a id="a-76"></a>不应如是答。<a id="a-77"></a>众人闻者，<a id="a-78"></a>谓我无智，<a id="a-79"></a>损我名称。<a id="a-7A"></a>设我默然于此还者，<a id="a-7B"></a>众人当言：<a id="a-7C"></a>此无所知。<a id="a-7D"></a>竟不能至沙门瞿昙所，<a id="a-7E"></a>损我名称。<a id="a-7F"></a>若沙门瞿昙问我婆罗门法者，<a id="a-7G"></a>我答瞿昙足合其意耳！<a id="a-7H"></a>”</p>
  <p id="a7I">时，<a id="a-7J"></a>种德于伽伽池侧作是念已，<a id="a-7K"></a>即便前行，<a id="a-7L"></a>下车步进，<a id="a-7M"></a>至世尊所，<a id="a-7N"></a>问讯已，<a id="a-7O"></a>一面坐。<a id="a-7P"></a>时，<a id="a-7Q"></a>瞻婆城诸婆罗门、<a id="a-7R"></a>长者、<a id="a-7S"></a>居士，<a id="a-7T"></a>或有礼佛而坐者，<a id="a-7U"></a>或有问讯而坐者，<a id="a-7V"></a>或有称名而坐者，<a id="a-7W"></a>或叉手向佛而坐者，<a id="a-7X"></a>或有默然而坐者。<a id="a-7Y"></a>众坐既定，<a id="a-7Z"></a>佛知种德婆罗门心中所念，<a id="a-7a"></a>而告之曰：<a id="a-7b"></a>“汝所念者，<a id="a-7c"></a>当随汝愿！<a id="a-7d"></a>”佛问种德：<a id="a-7e"></a>“汝婆罗门成就几法，<a id="a-7f"></a>所言诚实，<a id="a-7g"></a>能不虚妄？<a id="a-7h"></a>”</p>
  <p id="a7i">尔时，<a id="a-7j"></a>种德默自念言：<a id="a-7k"></a>“甚奇！<a id="a-7l"></a>甚特！<a id="a-7m"></a>沙门瞿昙有大神力，<a id="a-7n"></a>乃见人心，<a id="a-7o"></a>如我所念而问我义。<a id="a-7p"></a>”</p>
  <p id="a7q">时，<a id="a-7r"></a>种德婆罗门端身正坐，<a id="a-7s"></a>四顾大众，<a id="a-7t"></a>熙怡而笑，<a id="a-7u"></a>方答佛言：<a id="a-7v"></a>“我婆罗门成就五法，<a id="a-7w"></a>所言至诚，<a id="a-7x"></a>无有虚妄。<a id="a-7y"></a>云何为五？<a id="a-7z"></a>一者、<a id="a-80"></a>婆罗门七世已来父母真正，<a id="a-81"></a>不为他人之所轻毁；<a id="a-82"></a>二者、<a id="a-83"></a>异学三部讽诵通利，<a id="a-84"></a>种种经书尽能分别，<a id="a-85"></a>世典幽微靡不综练，<a id="a-86"></a>又能善于大人相法、<a id="a-87"></a>明察吉凶、<a id="a-88"></a>祭祀仪礼；<a id="a-89"></a>三者、<a id="a-8A"></a>颜貌端正；<a id="a-8B"></a>四者、<a id="a-8C"></a>持戒具足；<a id="a-8D"></a>五者、<a id="a-8E"></a>智慧通达。<a id="a-8F"></a>是为五。<a id="a-8G"></a>瞿昙，<a id="a-8H"></a>婆罗门成就此五法，<a id="a-8I"></a>所言诚实，<a id="a-8J"></a>无有虚妄。<a id="a-8K"></a>”</p>
  <p id="a8L">佛言：<a id="a-8M"></a>“善哉！<a id="a-8N"></a>种德，<a id="a-8O"></a>颇有婆罗门于五法中舍一成四，<a id="a-8P"></a>亦所言诚实，<a id="a-8Q"></a>无有虚妄，<a id="a-8R"></a>得名婆罗门耶？<a id="a-8S"></a>”</p>
  <p id="a8T">种德白佛言：<a id="a-8U"></a>“有。<a id="a-8V"></a>所以者何？<a id="a-8W"></a>瞿昙，<a id="a-8X"></a>何用生为？<a id="a-8Y"></a>若婆罗门异学三部讽诵通利，<a id="a-8Z"></a>种种经书尽能分别，<a id="a-8a"></a>世典幽微靡不综练，<a id="a-8b"></a>又能善于大人相法、<a id="a-8c"></a>明察吉凶、<a id="a-8d"></a>祭祀仪礼，<a id="a-8e"></a>颜貌端正，<a id="a-8f"></a>持戒具足，<a id="a-8g"></a>智慧通达；<a id="a-8h"></a>有此四法，<a id="a-8i"></a>则所言诚实，<a id="a-8j"></a>无有虚妄，<a id="a-8k"></a>名婆罗门。<a id="a-8l"></a>”</p>
  <p id="a8m">佛告种德：<a id="a-8n"></a>“善哉！<a id="a-8o"></a>善哉！<a id="a-8p"></a>若于此四法中舍一成三者，<a id="a-8q"></a>亦所言诚实，<a id="a-8r"></a>无有虚妄，<a id="a-8s"></a>名婆罗门耶？<a id="a-8t"></a>”</p>
  <p id="a8u">种德报言：<a id="a-8v"></a>“有。<a id="a-8w"></a>所以者何？<a id="a-8x"></a>何用生、<a id="a-8y"></a>诵为？<a id="a-8z"></a>若婆罗门颜貌端正，<a id="a-90"></a>持戒具足，<a id="a-91"></a>智慧通达；<a id="a-92"></a>成此三者，<a id="a-93"></a>所言真诚，<a id="a-94"></a>无有虚妄，<a id="a-95"></a>名婆罗门。<a id="a-96"></a>”</p>
  <p id="a97">佛言：<a id="a-98"></a>“善哉！<a id="a-99"></a>善哉！<a id="a-9A"></a>云何，<a id="a-9B"></a>若于三法中舍一成二，<a id="a-9C"></a>彼亦所言至诚，<a id="a-9D"></a>无有虚妄，<a id="a-9E"></a>名婆罗门耶？<a id="a-9F"></a>”</p>
  <p id="a9G">答曰：<a id="a-9H"></a>“有。<a id="a-9I"></a>所以者何？<a id="a-9J"></a>何用生、<a id="a-9K"></a>诵及端正为？<a id="a-9L"></a>”</p>
  <p id="a9M">尔时，<a id="a-9N"></a>五百婆罗门各各举声，<a id="a-9O"></a>语种德婆罗门言：<a id="a-9P"></a>“何故呵止生、<a id="a-9Q"></a>诵及与端正，<a id="a-9R"></a>谓为无用？<a id="a-9S"></a>”</p>
  <p id="a9T">尔时，<a id="a-9U"></a>世尊告五百婆罗门曰：<a id="a-9V"></a>“若种德婆罗门容貌丑陋，<a id="a-9W"></a>无有种姓，<a id="a-9X"></a>讽诵不利，<a id="a-9Y"></a>无有辩才、<a id="a-9Z"></a>智慧、<a id="a-9a"></a>善答，<a id="a-9b"></a>不能与我言者，<a id="a-9c"></a>汝等可语；<a id="a-9d"></a>若种德颜貌端正，<a id="a-9e"></a>种姓具足，<a id="a-9f"></a>讽诵通利，<a id="a-9g"></a>智慧辩才，<a id="a-9h"></a>善于问答，<a id="a-9i"></a>足堪与我共论义者，<a id="a-9j"></a>汝等且默，<a id="a-9k"></a>听此人语。<a id="a-9l"></a>”</p>
  <p id="a9m">尔时，<a id="a-9n"></a>种德婆罗门白佛言：<a id="a-9o"></a>“惟愿瞿昙且小停止！<a id="a-9p"></a>我自以法往训此人。<a id="a-9q"></a>”</p>
  <p id="a9r">尔时，<a id="a-9s"></a>种德寻告五百婆罗门曰：<a id="a-9t"></a>“鸯伽摩纳今在此众中，<a id="a-9u"></a>是我外甥，<a id="a-9v"></a>汝等见不？<a id="a-9w"></a>今诸大众普共集此，<a id="a-9x"></a>唯除瞿昙颜貌端正，<a id="a-9y"></a>其余无及此摩纳者；<a id="a-9z"></a>而此摩纳杀生、<a id="a-A0"></a>偷盗、<a id="a-A1"></a>淫逸、<a id="a-A2"></a>无礼、<a id="a-A3"></a>虚妄、<a id="a-A4"></a>欺诳，<a id="a-A5"></a>以火烧人，<a id="a-A6"></a>断道为恶。<a id="a-A7"></a>诸婆罗门，<a id="a-A8"></a>此鸯伽摩纳众恶悉备，<a id="a-A9"></a>然则讽诵、<a id="a-AA"></a>端正，<a id="a-AB"></a>竟何用为？<a id="a-AC"></a>”</p>
  <p id="aAD">时，<a id="a-AE"></a>五百婆罗门默然不对。<a id="a-AF"></a>种德白佛言：<a id="a-AG"></a>“若持戒具足，<a id="a-AH"></a>智慧通达，<a id="a-AI"></a>则所言至诚，<a id="a-AJ"></a>无有虚妄，<a id="a-AK"></a>得名婆罗门也。<a id="a-AL"></a>”</p>
  <p id="aAM">佛言：<a id="a-AN"></a>“善哉！<a id="a-AO"></a>善哉！<a id="a-AP"></a>云何，<a id="a-AQ"></a>种德，<a id="a-AR"></a>若于二法中舍一成一，<a id="a-AS"></a>亦所言诚实，<a id="a-AT"></a>无有虚妄，<a id="a-AU"></a>名婆罗门耶？<a id="a-AV"></a>”</p>
  <p id="aAW">答曰：<a id="a-AX"></a>“不得。<a id="a-AY"></a>所以者何？<a id="a-AZ"></a>戒即智慧，<a id="a-Aa"></a>智慧即戒；<a id="a-Ab"></a>有戒有智，<a id="a-Ac"></a>然后所言诚实，<a id="a-Ad"></a>无有虚妄，<a id="a-Ae"></a>我说名婆罗门。<a id="a-Af"></a>”</p>
  <p id="aAg">佛言：<a id="a-Ah"></a>“善哉！<a id="a-Ai"></a>善哉！<a id="a-Aj"></a>如汝所说，<a id="a-Ak"></a>有戒则有慧，<a id="a-Al"></a>有慧则有戒；<a id="a-Am"></a>戒能净慧，<a id="a-An"></a>慧能净戒。<a id="a-Ao"></a>种德，<a id="a-Ap"></a>如人洗手，<a id="a-Aq"></a>左右相须，<a id="a-Ar"></a>左能净右，<a id="a-As"></a>右能净左；<a id="a-At"></a>此亦如是，<a id="a-Au"></a>有慧则有戒，<a id="a-Av"></a>有戒则有慧；<a id="a-Aw"></a>戒能净慧，<a id="a-Ax"></a>慧能净戒。<a id="a-Ay"></a>婆罗门，<a id="a-Az"></a>戒、<a id="a-B0"></a>慧具者，<a id="a-B1"></a>我说名比丘。<a id="a-B2"></a>”</p>
  <p id="aB3">尔时，<a id="a-B4"></a>种德婆罗门白佛言：<a id="a-B5"></a>“云何为戒？<a id="a-B6"></a>”</p>
  <p id="aB7">佛言：<a id="a-B8"></a>“谛听！<a id="a-B9"></a>谛听！<a id="a-BA"></a>善思念之，<a id="a-BB"></a>吾当为汝一一分别。<a id="a-BC"></a>”</p>
  <p id="aBD">对曰：<a id="a-BE"></a>“唯然，<a id="a-BF"></a>愿乐欲闻！<a id="a-BG"></a>”</p>
  <p id="aBH">尔时，<a id="a-BI"></a>世尊告婆罗门曰：<a id="a-BJ"></a>“若如来出现于世，<a id="a-BK"></a>应供、<a id="a-BL"></a>正遍知、<a id="a-BM"></a>明行成、<a id="a-BN"></a>善逝、<a id="a-BO"></a>世间解、<a id="a-BP"></a>无上士、<a id="a-BQ"></a>调御丈夫、<a id="a-BR"></a>天人师、<a id="a-BS"></a>佛、<a id="a-BT"></a>世尊，<a id="a-BU"></a>于诸天、<a id="a-BV"></a>世人、<a id="a-BW"></a>沙门、<a id="a-BX"></a>婆罗门中，<a id="a-BY"></a>自身作证，<a id="a-BZ"></a>为他人说，<a id="a-Ba"></a>上中下言，<a id="a-Bb"></a>皆悉真正，<a id="a-Bc"></a>义味具足，<a id="a-Bd"></a>梵行清净。<a id="a-Be"></a>若长者、<a id="a-Bf"></a>长者子闻此法者，<a id="a-Bg"></a>信心清净；<a id="a-Bh"></a>信心清净已，<a id="a-Bi"></a>作如是观：<a id="a-Bj"></a>‘在家为难，<a id="a-Bk"></a>譬如桎梏，<a id="a-Bl"></a>欲修梵行，<a id="a-Bm"></a>不得自在。<a id="a-Bn"></a>今我宁可剃除须发，<a id="a-Bo"></a>服三法衣，<a id="a-Bp"></a>出家修道。<a id="a-Bq"></a>’彼于异时舍家财业，<a id="a-Br"></a>弃捐亲族，<a id="a-Bs"></a>服三法衣，<a id="a-Bt"></a>去诸饰好，<a id="a-Bu"></a>讽诵毗尼，<a id="a-Bv"></a>具足戒律，<a id="a-Bw"></a>舍杀不杀乃至心法四禅现得欢乐。<a id="a-Bx"></a>所以者何？<a id="a-By"></a>斯由精勤，<a id="a-Bz"></a>专念不忘，<a id="a-C0"></a>乐独闲居之所得也。<a id="a-C1"></a>婆罗门，<a id="a-C2"></a>是为具戒。<a id="a-C3"></a>”</p>
  <p id="aC4">又问：<a id="a-C5"></a>“云何为慧？<a id="a-C6"></a>”</p>
  <p id="aC7">佛言：<a id="a-C8"></a>“若比丘以三昧心清净无秽，<a id="a-C9"></a>柔软调伏，<a id="a-CA"></a>住不动处乃至得三明，<a id="a-CB"></a>除去无明，<a id="a-CC"></a>生于慧明，<a id="a-CD"></a>灭于暗冥，<a id="a-CE"></a>生大法光，<a id="a-CF"></a>出漏尽智。<a id="a-CG"></a>所以者何？<a id="a-CH"></a>斯由精勤，<a id="a-CI"></a>专念不忘，<a id="a-CJ"></a>乐独闲居之所得也。<a id="a-CK"></a>婆罗门，<a id="a-CL"></a>是为智慧具足。<a id="a-CM"></a>”</p>
  <p id="aCN">时，<a id="a-CO"></a>种德婆罗门白佛言：<a id="a-CP"></a>“今我归依佛、<a id="a-CQ"></a>法、<a id="a-CR"></a>圣众，<a id="a-CS"></a>惟愿听我于正法中为优婆塞！<a id="a-CT"></a>自今已后，<a id="a-CU"></a>尽形寿不杀、<a id="a-CV"></a>不盗、<a id="a-CW"></a>不淫、<a id="a-CX"></a>不欺、<a id="a-CY"></a>不饮酒。<a id="a-CZ"></a>”</p>
  <p id="aCa">时，<a id="a-Cb"></a>种德婆罗门闻佛所说，<a id="a-Cc"></a>欢喜奉行。</p>
  <p data-pb></p>
  <h2 id="aCd">第三分究罗檀头经第四</h2>
  <p id="aCe">如是我闻：<a id="a-Cf"></a>一时，<a id="a-Cg"></a>佛在俱萨罗国，<a id="a-Ch"></a>与大比丘众千二百五十人俱，<a id="a-Ci"></a>游行人间，<a id="a-Cj"></a>至俱萨罗佉[少/兔]婆提婆罗门村北，<a id="a-Ck"></a>止宿尸舍婆林中。</p>
  <p id="aCl">时，<a id="a-Cm"></a>有婆罗门名究罗檀头，<a id="a-Cn"></a>止佉[少/兔]婆提村。<a id="a-Co"></a>其村丰乐，<a id="a-Cp"></a>人民炽盛，<a id="a-Cq"></a>园观浴池，<a id="a-Cr"></a>树木清凉，<a id="a-Cs"></a>波斯匿王即封此村与究罗檀头婆罗门，<a id="a-Ct"></a>以为梵分。<a id="a-Cu"></a>此婆罗门七世已来父母真正，<a id="a-Cv"></a>不为他人之所轻毁，<a id="a-Cw"></a>异学三部讽诵通利，<a id="a-Cx"></a>种种经书尽能分别，<a id="a-Cy"></a>世典幽微靡不综练，<a id="a-Cz"></a>又能善于大人相法、<a id="a-D0"></a>瞻候吉凶、<a id="a-D1"></a>祭祀仪礼，<a id="a-D2"></a>有五百弟子，<a id="a-D3"></a>教授不废。<a id="a-D4"></a>时，<a id="a-D5"></a>婆罗门欲设大祀，<a id="a-D6"></a>办五百特牛、<a id="a-D7"></a>五百牸牛、<a id="a-D8"></a>五百特犊、<a id="a-D9"></a>五百牸犊、<a id="a-DA"></a>五百羖羊、<a id="a-DB"></a>五百羯羊，<a id="a-DC"></a>欲以供祀。</p>
  <p id="aDD">时，<a id="a-DE"></a>佉[少/兔]婆提村诸婆罗门、<a id="a-DF"></a>长者、<a id="a-DG"></a>居士闻：<a id="a-DH"></a>沙门瞿昙释种子出家成道，<a id="a-DI"></a>从俱萨罗国人间游行，<a id="a-DJ"></a>至佉[少/兔]婆提村北尸舍林止，<a id="a-DK"></a>有大名称，<a id="a-DL"></a>流闻天下，<a id="a-DM"></a>如来、<a id="a-DN"></a>至真、<a id="a-DO"></a>等正觉，<a id="a-DP"></a>十号具足，<a id="a-DQ"></a>于诸天、<a id="a-DR"></a>世人、<a id="a-DS"></a>魔、<a id="a-DT"></a>若魔、<a id="a-DU"></a>天、<a id="a-DV"></a>沙门、<a id="a-DW"></a>婆罗门中，<a id="a-DX"></a>自身作证，<a id="a-DY"></a>为他说法，<a id="a-DZ"></a>上中下言，<a id="a-Da"></a>皆悉真正，<a id="a-Db"></a>义味具足，<a id="a-Dc"></a>梵行清净。<a id="a-Dd"></a>“如此真人，<a id="a-De"></a>应往觐现，<a id="a-Df"></a>今我等宁可往共相见。<a id="a-Dg"></a>”作此语已，<a id="a-Dh"></a>即便相率，<a id="a-Di"></a>出佉[少/兔]婆提村，<a id="a-Dj"></a>队队相随，<a id="a-Dk"></a>欲诣佛所。</p>
  <p id="aDl">时，<a id="a-Dm"></a>究罗檀头婆罗门在高楼上，<a id="a-Dn"></a>遥见众人队队相随，<a id="a-Do"></a>顾问侍者：<a id="a-Dp"></a>“彼诸人等，<a id="a-Dq"></a>以何因缘队队相随，<a id="a-Dr"></a>欲何所至？<a id="a-Ds"></a>”</p>
  <p id="aDt">侍者白言：<a id="a-Du"></a>“我闻沙门瞿昙释种子出家成道，<a id="a-Dv"></a>于俱萨罗国游行人间，<a id="a-Dw"></a>诣佉[少/兔]婆提村北尸舍婆林中止，<a id="a-Dx"></a>有大名称，<a id="a-Dy"></a>流闻天下，<a id="a-Dz"></a>如来、<a id="a-E0"></a>至真、<a id="a-E1"></a>等正觉，<a id="a-E2"></a>十号具足，<a id="a-E3"></a>于诸天、<a id="a-E4"></a>世人、<a id="a-E5"></a>魔、<a id="a-E6"></a>若魔、<a id="a-E7"></a>天、<a id="a-E8"></a>沙门、<a id="a-E9"></a>婆罗门中，<a id="a-EA"></a>自身作证，<a id="a-EB"></a>为他说法，<a id="a-EC"></a>上中下言，<a id="a-ED"></a>皆悉真正，<a id="a-EE"></a>义味具足，<a id="a-EF"></a>梵行清净。<a id="a-EG"></a>此村诸婆罗门、<a id="a-EH"></a>长者、<a id="a-EI"></a>居士众聚相随，<a id="a-EJ"></a>欲往问讯沙门瞿昙耳！<a id="a-EK"></a>”</p>
  <p id="aEL">时，<a id="a-EM"></a>究罗檀头婆罗门即敕侍者：<a id="a-EN"></a>“汝速持我声，<a id="a-EO"></a>往语诸人言：<a id="a-EP"></a>‘卿等小住，<a id="a-EQ"></a>须待我往，<a id="a-ER"></a>当共俱诣沙门瞿昙。<a id="a-ES"></a>’”</p>
  <p id="aET">时，<a id="a-EU"></a>彼侍者即承教命，<a id="a-EV"></a>往语诸人言：<a id="a-EW"></a>“且住！<a id="a-EX"></a>须我往到，<a id="a-EY"></a>当共俱诣沙门瞿昙所。<a id="a-EZ"></a>”</p>
  <p id="aEa">诸人报使者言：<a id="a-Eb"></a>“汝速还白婆罗门：<a id="a-Ec"></a>‘今正是时，<a id="a-Ed"></a>宜共行也。<a id="a-Ee"></a>’”</p>
  <p id="aEf">侍者还白：<a id="a-Eg"></a>“诸人已住，<a id="a-Eh"></a>言：<a id="a-Ei"></a>‘今正是时，<a id="a-Ej"></a>宜共行也。<a id="a-Ek"></a>’”时，<a id="a-El"></a>婆罗门即便下楼，<a id="a-Em"></a>出中门立。</p>
  <p id="aEn">时，<a id="a-Eo"></a>有余婆罗门五百人在中门外坐，<a id="a-Ep"></a>助究罗檀头施设大祀，<a id="a-Eq"></a>见究罗檀头，<a id="a-Er"></a>皆悉起迎，<a id="a-Es"></a>问言：<a id="a-Et"></a>“大婆罗门，<a id="a-Eu"></a>欲何所至？<a id="a-Ev"></a>”</p>
  <p id="aEw">报言：<a id="a-Ex"></a>“我闻有沙门瞿昙释种子出家成道，<a id="a-Ey"></a>于俱萨罗国人间游行，<a id="a-Ez"></a>诣佉[少/兔]婆提村北尸舍婆林，<a id="a-F0"></a>有大名称，<a id="a-F1"></a>流闻天下，<a id="a-F2"></a>如来、<a id="a-F3"></a>至真、<a id="a-F4"></a>等正觉，<a id="a-F5"></a>十号具足，<a id="a-F6"></a>于诸天、<a id="a-F7"></a>世人、<a id="a-F8"></a>沙门、<a id="a-F9"></a>婆罗门中，<a id="a-FA"></a>自身作证，<a id="a-FB"></a>为人说法，<a id="a-FC"></a>上中下言，<a id="a-FD"></a>皆悉真正，<a id="a-FE"></a>义味具足，<a id="a-FF"></a>梵行清净。<a id="a-FG"></a>如此真人，<a id="a-FH"></a>宜往觐现。<a id="a-FI"></a>诸婆罗门，<a id="a-FJ"></a>我又闻瞿昙知三种祭祀、<a id="a-FK"></a>十六祀具，<a id="a-FL"></a>今我众中先学旧识所不能知。<a id="a-FM"></a>我今欲大祭祀，<a id="a-FN"></a>牛羊已备，<a id="a-FO"></a>欲诣瞿昙问三种祭祀、<a id="a-FP"></a>十六祀具。<a id="a-FQ"></a>我等得此祭祀法已，<a id="a-FR"></a>功德具足，<a id="a-FS"></a>名称远闻。<a id="a-FT"></a>”</p>
  <p id="aFU">时，<a id="a-FV"></a>五百婆罗门白究罗檀头言：<a id="a-FW"></a>“大师勿往！<a id="a-FX"></a>所以者何？<a id="a-FY"></a>彼应来此，<a id="a-FZ"></a>此不应往。<a id="a-Fa"></a>大师七世已来父母真正，<a id="a-Fb"></a>不为他人之所轻毁；<a id="a-Fc"></a>若成此法者，<a id="a-Fd"></a>彼应来此，<a id="a-Fe"></a>此不应诣彼。<a id="a-Ff"></a>”</p>
  <p id="aFg">又言：<a id="a-Fh"></a>“大师异学三部讽诵通利，<a id="a-Fi"></a>种种经书尽能分别，<a id="a-Fj"></a>世典幽微无不综练，<a id="a-Fk"></a>又能善于大人相法、<a id="a-Fl"></a>瞻相吉凶、<a id="a-Fm"></a>祭祀仪礼；<a id="a-Fn"></a>成此法者，<a id="a-Fo"></a>彼应诣此，<a id="a-Fp"></a>此不应诣彼。<a id="a-Fq"></a>又大师颜貌端正，<a id="a-Fr"></a>得梵色像；<a id="a-Fs"></a>成此法者，<a id="a-Ft"></a>彼应诣此，<a id="a-Fu"></a>此不应诣彼。<a id="a-Fv"></a>又大师戒德增上，<a id="a-Fw"></a>智慧成就；<a id="a-Fx"></a>成就此法者，<a id="a-Fy"></a>彼应诣此，<a id="a-Fz"></a>此不应诣彼。<a id="a-G0"></a>又大师所言柔和，<a id="a-G1"></a>辩才具足，<a id="a-G2"></a>义味清净；<a id="a-G3"></a>成此法者，<a id="a-G4"></a>彼应诣此，<a id="a-G5"></a>此不应诣彼。</p>
  <p id="aG6">“又大师为众导首，<a id="a-G7"></a>弟子众多；<a id="a-G8"></a>成此法者，<a id="a-G9"></a>彼应诣此，<a id="a-GA"></a>此不应诣彼。<a id="a-GB"></a>又大师常教授五百婆罗门；<a id="a-GC"></a>成此法者，<a id="a-GD"></a>彼应诣此，<a id="a-GE"></a>此不应诣彼。<a id="a-GF"></a>又大师四方学者皆来请受，<a id="a-GG"></a>问诸技术祭祀之法，<a id="a-GH"></a>皆能具答；<a id="a-GI"></a>成此法者，<a id="a-GJ"></a>彼应诣此，<a id="a-GK"></a>此不应诣彼。<a id="a-GL"></a>又大师为波斯匿王及瓶沙王恭敬供养；<a id="a-GM"></a>成此法者，<a id="a-GN"></a>彼应诣此，<a id="a-GO"></a>此不应诣彼。<a id="a-GP"></a>又大师富有财宝，<a id="a-GQ"></a>库藏盈溢；<a id="a-GR"></a>成此法者，<a id="a-GS"></a>彼应诣此，<a id="a-GT"></a>此不应诣彼。<a id="a-GU"></a>又大师智慧明达，<a id="a-GV"></a>所言通利，<a id="a-GW"></a>无有怯弱；<a id="a-GX"></a>成此法者，<a id="a-GY"></a>彼应诣此，<a id="a-GZ"></a>此不应诣彼。<a id="a-Ga"></a>大师若具足此十一法，<a id="a-Gb"></a>彼应诣此，<a id="a-Gc"></a>此不应诣彼。<a id="a-Gd"></a>”</p>
  <p id="aGe">时，<a id="a-Gf"></a>究罗檀头言：<a id="a-Gg"></a>“如是！<a id="a-Gh"></a>如是！<a id="a-Gi"></a>如汝等言，<a id="a-Gj"></a>我实有此德，<a id="a-Gk"></a>非不有也。<a id="a-Gl"></a>汝当复听我说，<a id="a-Gm"></a>沙门瞿昙所成功德，<a id="a-Gn"></a>我等应诣彼，<a id="a-Go"></a>彼不应来此。<a id="a-Gp"></a>沙门瞿昙七世已来父母真正，<a id="a-Gq"></a>不为他人之所轻毁；<a id="a-Gr"></a>彼成此法者，<a id="a-Gs"></a>我等应诣彼，<a id="a-Gt"></a>彼不应来。<a id="a-Gu"></a>又沙门瞿昙颜貌端正，<a id="a-Gv"></a>出刹利种；<a id="a-Gw"></a>成此法者，<a id="a-Gx"></a>我应诣彼，<a id="a-Gy"></a>彼不应来。<a id="a-Gz"></a>又沙门瞿昙生尊贵家，<a id="a-H0"></a>出家为道；<a id="a-H1"></a>成此法者，<a id="a-H2"></a>我应诣彼，<a id="a-H3"></a>彼不应来此。<a id="a-H4"></a>又沙门瞿昙光明具足，<a id="a-H5"></a>种姓真正，<a id="a-H6"></a>出家修道；<a id="a-H7"></a>成此法者，<a id="a-H8"></a>我应诣彼，<a id="a-H9"></a>彼不应来。<a id="a-HA"></a>又沙门瞿昙生财富家，<a id="a-HB"></a>有大威力，<a id="a-HC"></a>出家修道；<a id="a-HD"></a>成此法者，<a id="a-HE"></a>我应诣彼，<a id="a-HF"></a>彼不应来。</p>
  <p id="aHG">“又沙门瞿昙具贤圣戒，<a id="a-HH"></a>智慧成就；<a id="a-HI"></a>成此法者，<a id="a-HJ"></a>我应诣彼，<a id="a-HK"></a>彼不应来。<a id="a-HL"></a>又沙门瞿昙善于言语，<a id="a-HM"></a>柔软和雅；<a id="a-HN"></a>成此法者，<a id="a-HO"></a>我应诣彼，<a id="a-HP"></a>彼不应来。<a id="a-HQ"></a>又沙门瞿昙为众导师，<a id="a-HR"></a>弟子众多；<a id="a-HS"></a>成此法者，<a id="a-HT"></a>我应诣彼，<a id="a-HU"></a>彼不应来。<a id="a-HV"></a>又沙门瞿昙永灭欲爱，<a id="a-HW"></a>无有卒暴，<a id="a-HX"></a>忧畏已除，<a id="a-HY"></a>衣毛不竖，<a id="a-HZ"></a>欢喜和悦，<a id="a-Ha"></a>见人称善，<a id="a-Hb"></a>善说行报，<a id="a-Hc"></a>不毁余道；<a id="a-Hd"></a>成此法者，<a id="a-He"></a>我应诣彼，<a id="a-Hf"></a>彼不应来。<a id="a-Hg"></a>又沙门瞿昙常为波斯匿王及瓶沙王礼敬供养；<a id="a-Hh"></a>成此法者，<a id="a-Hi"></a>我应诣彼，<a id="a-Hj"></a>彼不应来。<a id="a-Hk"></a>又沙门瞿昙为沸伽罗婆罗婆罗门礼敬供养，<a id="a-Hl"></a>亦为梵婆罗门、<a id="a-Hm"></a>多利遮婆罗门、<a id="a-Hn"></a>种德婆罗门、<a id="a-Ho"></a>首伽摩纳兜耶子恭敬供养；<a id="a-Hp"></a>成此法者，<a id="a-Hq"></a>我应诣彼，<a id="a-Hr"></a>彼不应来。</p>
  <p id="aHs">“又沙门瞿昙为诸声闻弟子之所宗奉礼敬供养，<a id="a-Ht"></a>亦为诸天及诸鬼神之所恭敬，<a id="a-Hu"></a>释种、<a id="a-Hv"></a>俱梨、<a id="a-Hw"></a>冥宁、<a id="a-Hx"></a>跋祇、<a id="a-Hy"></a>末罗、<a id="a-Hz"></a>苏摩皆悉宗奉；<a id="a-I0"></a>成此法者，<a id="a-I1"></a>我应诣彼，<a id="a-I2"></a>彼不应来。<a id="a-I3"></a>又沙门瞿昙波斯匿王及瓶沙王受三归五戒；<a id="a-I4"></a>成此法者，<a id="a-I5"></a>我应诣彼，<a id="a-I6"></a>彼不应来。<a id="a-I7"></a>又沙门瞿昙沸伽罗婆罗婆罗门等受三归五戒，<a id="a-I8"></a>成此法者，<a id="a-I9"></a>我应诣彼，<a id="a-IA"></a>彼不应来。<a id="a-IB"></a>又沙门瞿昙弟子受三归五戒，<a id="a-IC"></a>诸天、<a id="a-ID"></a>释种、<a id="a-IE"></a>俱梨等，<a id="a-IF"></a>受三归五戒；<a id="a-IG"></a>成此法者，<a id="a-IH"></a>我应诣彼，<a id="a-II"></a>彼不应来。</p>
  <p id="aIJ">“又沙门瞿昙所游行处，<a id="a-IK"></a>为一切人恭敬供养；<a id="a-IL"></a>成此法者，<a id="a-IM"></a>我应诣彼，<a id="a-IN"></a>彼不应来。<a id="a-IO"></a>又沙门瞿昙所至城郭村邑，<a id="a-IP"></a>无不倾动，<a id="a-IQ"></a>恭敬供养；<a id="a-IR"></a>成此法者，<a id="a-IS"></a>我应诣彼，<a id="a-IT"></a>彼不应来。<a id="a-IU"></a>又沙门瞿昙所至之处，<a id="a-IV"></a>非人、<a id="a-IW"></a>鬼神不敢触娆；<a id="a-IX"></a>成此法者，<a id="a-IY"></a>我应诣彼，<a id="a-IZ"></a>彼不应来。<a id="a-Ia"></a>又沙门瞿昙所至之处，<a id="a-Ib"></a>其处人民皆见光明，<a id="a-Ic"></a>闻天乐音；<a id="a-Id"></a>成此法者，<a id="a-Ie"></a>我应诣彼，<a id="a-If"></a>彼不应来。<a id="a-Ig"></a>又沙门瞿昙所至之处，<a id="a-Ih"></a>若欲去时，<a id="a-Ii"></a>众人恋慕，<a id="a-Ij"></a>涕泣而送；<a id="a-Ik"></a>成此法者，<a id="a-Il"></a>我应诣彼，<a id="a-Im"></a>彼不应来。</p>
  <p id="aIn">“又沙门瞿昙初出家时，<a id="a-Io"></a>父母宗亲涕泣恋恨；<a id="a-Ip"></a>成此法者，<a id="a-Iq"></a>我应诣彼，<a id="a-Ir"></a>彼不应来。<a id="a-Is"></a>又沙门瞿昙少壮出家，<a id="a-It"></a>舍诸饰好、<a id="a-Iu"></a>象马、<a id="a-Iv"></a>宝车、<a id="a-Iw"></a>五欲、<a id="a-Ix"></a>璎珞；<a id="a-Iy"></a>成此法者，<a id="a-Iz"></a>我应诣彼，<a id="a-J0"></a>彼不应来。<a id="a-J1"></a>又沙门瞿昙舍转轮王位，<a id="a-J2"></a>出家修道，<a id="a-J3"></a>若其在家，<a id="a-J4"></a>王四天下，<a id="a-J5"></a>统领民物，<a id="a-J6"></a>我等皆属；<a id="a-J7"></a>成此法者，<a id="a-J8"></a>我应诣彼，<a id="a-J9"></a>彼不应来。</p>
  <p id="aJA">“又沙门瞿昙明解梵法，<a id="a-JB"></a>能为人说，<a id="a-JC"></a>亦与梵天往返语言；<a id="a-JD"></a>成此法者，<a id="a-JE"></a>我应诣彼，<a id="a-JF"></a>彼不应来。<a id="a-JG"></a>又沙门瞿昙明解三种祭祀、<a id="a-JH"></a>十六祀具，<a id="a-JI"></a>我等宿旧所不能知；<a id="a-JJ"></a>成此法者，<a id="a-JK"></a>我应诣彼，<a id="a-JL"></a>彼不应来。<a id="a-JM"></a>又沙门瞿昙三十二相具足；<a id="a-JN"></a>成此法者，<a id="a-JO"></a>我应诣彼，<a id="a-JP"></a>彼不应来。<a id="a-JQ"></a>又沙门瞿昙智慧通达，<a id="a-JR"></a>无有怯弱；<a id="a-JS"></a>成此法者，<a id="a-JT"></a>我应诣彼，<a id="a-JU"></a>彼不应来。<a id="a-JV"></a>彼瞿昙来至此佉[少/兔]婆提村，<a id="a-JW"></a>于我为尊，<a id="a-JX"></a>又是贵客，<a id="a-JY"></a>宜往觐现。<a id="a-JZ"></a>”</p>
  <p id="aJa">时，<a id="a-Jb"></a>五百婆罗门白究罗檀头言：<a id="a-Jc"></a>“甚奇！<a id="a-Jd"></a>甚特！<a id="a-Je"></a>彼之功德乃如是耶！<a id="a-Jf"></a>若使瞿昙于诸德中成就一者，<a id="a-Jg"></a>尚不应来，<a id="a-Jh"></a>况今尽具？<a id="a-Ji"></a>宜尽相率，<a id="a-Jj"></a>共往问讯。<a id="a-Jk"></a>”</p>
  <p id="aJl">究罗檀头言：<a id="a-Jm"></a>“欲行者，<a id="a-Jn"></a>宜知是时。<a id="a-Jo"></a>”</p>
  <p id="aJp">时，<a id="a-Jq"></a>婆罗门即严驾宝车，<a id="a-Jr"></a>与五百婆罗门及佉[少/兔]婆提诸婆罗门、<a id="a-Js"></a>长者、<a id="a-Jt"></a>居士，<a id="a-Ju"></a>前后围绕，<a id="a-Jv"></a>诣尸舍婆林；<a id="a-Jw"></a>到已下车，<a id="a-Jx"></a>步进至世尊所，<a id="a-Jy"></a>问讯已，<a id="a-Jz"></a>一面坐。<a id="a-K0"></a>时，<a id="a-K1"></a>诸婆罗门、<a id="a-K2"></a>长者、<a id="a-K3"></a>居士，<a id="a-K4"></a>或有礼佛而坐者，<a id="a-K5"></a>或问讯而坐者，<a id="a-K6"></a>或有称名而坐者，<a id="a-K7"></a>或有叉手向佛而坐者，<a id="a-K8"></a>或有默然而坐者。<a id="a-K9"></a>众坐已定，<a id="a-KA"></a>究罗檀头白佛言：<a id="a-KB"></a>“欲有所问，<a id="a-KC"></a>若有闲暇得见听者，<a id="a-KD"></a>乃敢请问。<a id="a-KE"></a>”</p>
  <p id="aKF">佛言：<a id="a-KG"></a>“随意所问。<a id="a-KH"></a>”</p>
  <p id="aKI">时，<a id="a-KJ"></a>婆罗门白佛言：<a id="a-KK"></a>“我闻瞿昙明解三种祭祀及十六种祭具，<a id="a-KL"></a>我等先宿耆旧所不能知。<a id="a-KM"></a>我等今者欲为大祭祀，<a id="a-KN"></a>已办五百特牛、<a id="a-KO"></a>五百牸牛、<a id="a-KP"></a>五百特犊、<a id="a-KQ"></a>五百牸犊、<a id="a-KR"></a>五百羖羊、<a id="a-KS"></a>五百羯羊，<a id="a-KT"></a>欲以祭祀，<a id="a-KU"></a>今日故来，<a id="a-KV"></a>问三祭法及十六祭具。<a id="a-KW"></a>若得成此祀者，<a id="a-KX"></a>得大果报，<a id="a-KY"></a>名称远闻，<a id="a-KZ"></a>天人所敬。<a id="a-Ka"></a>”</p>
  <p id="aKb">尔时，<a id="a-Kc"></a>世尊告究罗檀头婆罗门曰：<a id="a-Kd"></a>“汝今谛听！<a id="a-Ke"></a>谛听！<a id="a-Kf"></a>善思念之，<a id="a-Kg"></a>当为汝说。<a id="a-Kh"></a>”</p>
  <p id="aKi">婆罗门言：<a id="a-Kj"></a>“唯然，<a id="a-Kk"></a>瞿昙，<a id="a-Kl"></a>愿乐欲闻！<a id="a-Km"></a>”</p>
  <p id="aKn">尔时，<a id="a-Ko"></a>佛告究罗檀头曰：<a id="a-Kp"></a>“乃往过去久远世时，<a id="a-Kq"></a>有刹利王，<a id="a-Kr"></a>水浇头种，<a id="a-Ks"></a>欲设大祀，<a id="a-Kt"></a>集婆罗门大臣而告之曰：<a id="a-Ku"></a>‘我今大有财宝具足，<a id="a-Kv"></a>五欲自恣，<a id="a-Kw"></a>年已朽迈，<a id="a-Kx"></a>士众强盛，<a id="a-Ky"></a>无有怯弱，<a id="a-Kz"></a>库藏盈溢。<a id="a-L0"></a>今欲设大祀，<a id="a-L1"></a>汝等说祀法斯何所须？<a id="a-L2"></a>’时，<a id="a-L3"></a>彼大臣即白王言：<a id="a-L4"></a>‘如是，<a id="a-L5"></a>大王，<a id="a-L6"></a>如王所言，<a id="a-L7"></a>国富兵强，<a id="a-L8"></a>库藏盈溢，<a id="a-L9"></a>但诸民物多怀恶心，<a id="a-LA"></a>习诸非法。<a id="a-LB"></a>若于此时而为祀者，<a id="a-LC"></a>不成祀法，<a id="a-LD"></a>如遣盗逐盗，<a id="a-LE"></a>则不成使。<a id="a-LF"></a>大王，<a id="a-LG"></a>勿作是念言：<a id="a-LH"></a>“此是我民，<a id="a-LI"></a>能伐能杀，<a id="a-LJ"></a>能呵能止。<a id="a-LK"></a>”诸近王者当给其所须，<a id="a-LL"></a>诸治生者当给其财宝，<a id="a-LM"></a>诸修田业者当给其牛犊、<a id="a-LN"></a>种子，<a id="a-LO"></a>使彼各各自营。<a id="a-LP"></a>王不逼迫于民，<a id="a-LQ"></a>则民人安隐，<a id="a-LR"></a>养育子孙，<a id="a-LS"></a>共相娱乐。<a id="a-LT"></a>’”</p>
  <p id="aLU">佛告究罗檀头：<a id="a-LV"></a>“时，<a id="a-LW"></a>王闻诸臣语已，<a id="a-LX"></a>诸亲近者给其衣食，<a id="a-LY"></a>诸有商贾给其财宝，<a id="a-LZ"></a>修农田者给牛、<a id="a-La"></a>种子。<a id="a-Lb"></a>是时人民各各自营，<a id="a-Lc"></a>不相侵恼，<a id="a-Ld"></a>养育子孙，<a id="a-Le"></a>共相娱乐。<a id="a-Lf"></a>”</p>
  <p id="aLg">佛言：<a id="a-Lh"></a>“时，<a id="a-Li"></a>王复召诸臣语言：<a id="a-Lj"></a>‘我国富兵强，<a id="a-Lk"></a>库藏盈溢，<a id="a-Ll"></a>给诸人民，<a id="a-Lm"></a>使无所乏，<a id="a-Ln"></a>养育子孙，<a id="a-Lo"></a>共相娱乐。<a id="a-Lp"></a>我今欲设大祀，<a id="a-Lq"></a>汝说祀法悉何所须？<a id="a-Lr"></a>’诸臣白王：<a id="a-Ls"></a>‘如是！<a id="a-Lt"></a>如是！<a id="a-Lu"></a>如王所说，<a id="a-Lv"></a>国富兵强，<a id="a-Lw"></a>库藏盈溢，<a id="a-Lx"></a>给诸人民，<a id="a-Ly"></a>使其无乏，<a id="a-Lz"></a>养育子孙，<a id="a-M0"></a>共相娱乐。<a id="a-M1"></a>王欲祀者，<a id="a-M2"></a>可语宫内使知。<a id="a-M3"></a>’时，<a id="a-M4"></a>王即如臣言，<a id="a-M5"></a>入语宫内：<a id="a-M6"></a>‘我国富兵强，<a id="a-M7"></a>库藏盈溢，<a id="a-M8"></a>多有财宝，<a id="a-M9"></a>欲设大祀。<a id="a-MA"></a>’时，<a id="a-MB"></a>诸夫人寻白王言：<a id="a-MC"></a>‘如是！<a id="a-MD"></a>如是！<a id="a-ME"></a>如大王言，<a id="a-MF"></a>国富兵强，<a id="a-MG"></a>库藏盈溢，<a id="a-MH"></a>多有珍宝，<a id="a-MI"></a>欲设大祀，<a id="a-MJ"></a>今正是时。<a id="a-MK"></a>’王出报诸臣言：<a id="a-ML"></a>‘我国富兵强，<a id="a-MM"></a>库藏盈溢，<a id="a-MN"></a>给诸人民，<a id="a-MO"></a>使其无乏，<a id="a-MP"></a>养育子孙，<a id="a-MQ"></a>共相娱乐。<a id="a-MR"></a>今欲大祀，<a id="a-MS"></a>已语宫内，<a id="a-MT"></a>汝尽语我，<a id="a-MU"></a>斯须何物？<a id="a-MV"></a>’</p>
  <p id="aMW">“时，<a id="a-MX"></a>诸大臣即白王言：<a id="a-MY"></a>‘如是！<a id="a-MZ"></a>如是！<a id="a-Ma"></a>如王所说，<a id="a-Mb"></a>欲设大祀，<a id="a-Mc"></a>已语宫内，<a id="a-Md"></a>而未语太子、<a id="a-Me"></a>皇子、<a id="a-Mf"></a>大臣、<a id="a-Mg"></a>将士，<a id="a-Mh"></a>王当语之！<a id="a-Mi"></a>’时，<a id="a-Mj"></a>王闻诸臣语已，<a id="a-Mk"></a>即语太子、<a id="a-Ml"></a>皇子、<a id="a-Mm"></a>群臣、<a id="a-Mn"></a>将士言：<a id="a-Mo"></a>‘我国富兵强，<a id="a-Mp"></a>库藏盈溢，<a id="a-Mq"></a>欲设大祀。<a id="a-Mr"></a>’时，<a id="a-Ms"></a>太子、<a id="a-Mt"></a>皇子及诸群臣、<a id="a-Mu"></a>将士即白王言：<a id="a-Mv"></a>‘如是！<a id="a-Mw"></a>如是！<a id="a-Mx"></a>天王，<a id="a-My"></a>今国富兵强，<a id="a-Mz"></a>库藏盈溢，<a id="a-N0"></a>欲设祀者，<a id="a-N1"></a>今正是时。<a id="a-N2"></a>’时。<a id="a-N3"></a>王复告大臣曰：<a id="a-N4"></a>‘我国富兵强，<a id="a-N5"></a>多有财宝，<a id="a-N6"></a>欲设大祀，<a id="a-N7"></a>已语宫内，<a id="a-N8"></a>太子、<a id="a-N9"></a>皇子乃至将士，<a id="a-NA"></a>今欲大祀，<a id="a-NB"></a>斯何所须？<a id="a-NC"></a>’诸臣白王：<a id="a-ND"></a>‘如大王言，<a id="a-NE"></a>欲设祀者，<a id="a-NF"></a>今正是时。<a id="a-NG"></a>’王闻语已，<a id="a-NH"></a>即于城东起新堂舍。<a id="a-NI"></a>王入新舍，<a id="a-NJ"></a>被鹿皮衣，<a id="a-NK"></a>以香酥油涂摩其身，<a id="a-NL"></a>又以鹿角戴之头上，<a id="a-NM"></a>牛屎涂地，<a id="a-NN"></a>坐卧其上；<a id="a-NO"></a>及第一夫人、<a id="a-NP"></a>婆罗门、<a id="a-NQ"></a>大臣，<a id="a-NR"></a>选一黄牸牛，<a id="a-NS"></a>一乳王食，<a id="a-NT"></a>一乳夫人食，<a id="a-NU"></a>一乳大臣食，<a id="a-NV"></a>一乳供养大众，<a id="a-NW"></a>余与犊子。<a id="a-NX"></a>时，<a id="a-NY"></a>王成就八法，<a id="a-NZ"></a>大臣成就四法。</p>
  <p id="aNa">“云何王成就八法？<a id="a-Nb"></a>彼刹利王七世以来父母真正，<a id="a-Nc"></a>不为他人所见轻毁，<a id="a-Nd"></a>是为成就初法。<a id="a-Ne"></a>彼王颜貌端正，<a id="a-Nf"></a>刹利种族，<a id="a-Ng"></a>是为二法。<a id="a-Nh"></a>彼王戒德增盛，<a id="a-Ni"></a>智慧具足，<a id="a-Nj"></a>是为三法。<a id="a-Nk"></a>彼王习种种技术，<a id="a-Nl"></a>乘象、<a id="a-Nm"></a>马车、<a id="a-Nn"></a>刀矛、<a id="a-No"></a>弓矢、<a id="a-Np"></a>战斗之法，<a id="a-Nq"></a>无不具知，<a id="a-Nr"></a>是为四法。<a id="a-Ns"></a>彼王有大威力，<a id="a-Nt"></a>摄诸小王，<a id="a-Nu"></a>无不靡伏，<a id="a-Nv"></a>是为五法。<a id="a-Nw"></a>彼王善于言语，<a id="a-Nx"></a>所说柔软，<a id="a-Ny"></a>义味具足，<a id="a-Nz"></a>是为六法。<a id="a-O0"></a>彼王多有财宝，<a id="a-O1"></a>库藏盈溢，<a id="a-O2"></a>是为七法。<a id="a-O3"></a>彼王智谋勇果，<a id="a-O4"></a>无复怯弱，<a id="a-O5"></a>是为八法。<a id="a-O6"></a>彼刹利种王，<a id="a-O7"></a>成此八法。</p>
  <p id="aO8">“云何大臣成就四法？<a id="a-O9"></a>彼婆罗门大臣七世以来父母真正，<a id="a-OA"></a>不为他人所见轻毁，<a id="a-OB"></a>是为初法。<a id="a-OC"></a>复次，<a id="a-OD"></a>彼大臣异学三部讽诵通利，<a id="a-OE"></a>种种经书皆能分别，<a id="a-OF"></a>世典幽微靡不综练，<a id="a-OG"></a>又能善于大人相法、<a id="a-OH"></a>瞻察吉凶、<a id="a-OI"></a>祭祀仪礼，<a id="a-OJ"></a>是为二法。<a id="a-OK"></a>复次，<a id="a-OL"></a>大臣善于言语，<a id="a-OM"></a>所说柔和，<a id="a-ON"></a>义味具足，<a id="a-OO"></a>是为三法。<a id="a-OP"></a>复次，<a id="a-OQ"></a>大臣智谋勇果，<a id="a-OR"></a>无有怯弱，<a id="a-OS"></a>凡祭祀法无不解知，<a id="a-OT"></a>是为四法。<a id="a-OU"></a>时，<a id="a-OV"></a>彼王成就八法，<a id="a-OW"></a>婆罗门大臣成就四法，<a id="a-OX"></a>彼王有四援助、<a id="a-OY"></a>三祭祀法、<a id="a-OZ"></a>十六祀具。</p>
  <p id="aOa">“时，<a id="a-Ob"></a>婆罗门大臣于彼新舍，<a id="a-Oc"></a>以十六事开解王意，<a id="a-Od"></a>除王疑想。<a id="a-Oe"></a>云何十六？<a id="a-Of"></a>大臣白王：<a id="a-Og"></a>‘或有人言：<a id="a-Oh"></a>今刹利王欲为大祀，<a id="a-Oi"></a>而七世以来父母不正，<a id="a-Oj"></a>常为他人所见轻毁。<a id="a-Ok"></a>设有此言，<a id="a-Ol"></a>不能污王。<a id="a-Om"></a>所以者何？<a id="a-On"></a>王七世以来父母真正，<a id="a-Oo"></a>不为他人之所轻毁。<a id="a-Op"></a>或有人言：<a id="a-Oq"></a>今刹利王欲为大祀，<a id="a-Or"></a>而颜貌丑陋，<a id="a-Os"></a>非刹利种。<a id="a-Ot"></a>设有此言，<a id="a-Ou"></a>不能污王。<a id="a-Ov"></a>所以者何？<a id="a-Ow"></a>王颜貌端正，<a id="a-Ox"></a>刹利种族。<a id="a-Oy"></a>或有人言：<a id="a-Oz"></a>今刹利王欲为大祀，<a id="a-P0"></a>而无增上戒，<a id="a-P1"></a>智慧不具。<a id="a-P2"></a>设有此言，<a id="a-P3"></a>不能污王。<a id="a-P4"></a>所以者何？<a id="a-P5"></a>王戒德增上，<a id="a-P6"></a>智慧具足。<a id="a-P7"></a>或有人言：<a id="a-P8"></a>今刹利王欲为大祀，<a id="a-P9"></a>而不善诸术，<a id="a-PA"></a>乘象、<a id="a-PB"></a>马车、<a id="a-PC"></a>种种兵法不能解知。<a id="a-PD"></a>设有此言，<a id="a-PE"></a>不能污王。<a id="a-PF"></a>所以者何？<a id="a-PG"></a>王善诸技术，<a id="a-PH"></a>战阵兵法，<a id="a-PI"></a>无不解知。<a id="a-PJ"></a>或有人言：<a id="a-PK"></a>王欲为大祀，<a id="a-PL"></a>而无大威力摄诸小王。<a id="a-PM"></a>设有是言，<a id="a-PN"></a>不能污王。<a id="a-PO"></a>所以者何？<a id="a-PP"></a>王有大威力，<a id="a-PQ"></a>摄诸小王。</p>
  <p id="aPR">“‘或有人言：<a id="a-PS"></a>王欲大祀，<a id="a-PT"></a>而不善于言语，<a id="a-PU"></a>所说粗犷，<a id="a-PV"></a>义味不具。<a id="a-PW"></a>设有此言，<a id="a-PX"></a>不能污王。<a id="a-PY"></a>所以者何？<a id="a-PZ"></a>王善于言语，<a id="a-Pa"></a>所说柔软，<a id="a-Pb"></a>义味具足。<a id="a-Pc"></a>或有人言：<a id="a-Pd"></a>王欲大祀，<a id="a-Pe"></a>而无多财宝。<a id="a-Pf"></a>设有是言，<a id="a-Pg"></a>不能污王。<a id="a-Ph"></a>所以者何？<a id="a-Pi"></a>王库藏盈溢，<a id="a-Pj"></a>多有财宝。<a id="a-Pk"></a>或有人言：<a id="a-Pl"></a>王欲大祀，<a id="a-Pm"></a>而无智谋，<a id="a-Pn"></a>志意怯弱。<a id="a-Po"></a>设有是言，<a id="a-Pp"></a>不能污王。<a id="a-Pq"></a>所以者何？<a id="a-Pr"></a>王智谋勇果，<a id="a-Ps"></a>无有怯弱。<a id="a-Pt"></a>或有人言：<a id="a-Pu"></a>王欲大祀，<a id="a-Pv"></a>不语宫内。<a id="a-Pw"></a>设有是语，<a id="a-Px"></a>不能污王。<a id="a-Py"></a>所以者何？<a id="a-Pz"></a>王欲祭祀，<a id="a-Q0"></a>先语宫内。<a id="a-Q1"></a>或有人言：<a id="a-Q2"></a>王欲大祀，<a id="a-Q3"></a>而不语太子、<a id="a-Q4"></a>皇子。<a id="a-Q5"></a>设有此言，<a id="a-Q6"></a>不能污王。<a id="a-Q7"></a>所以者何？<a id="a-Q8"></a>王欲祭祀，<a id="a-Q9"></a>先语太子、<a id="a-QA"></a>皇子。<a id="a-QB"></a>或有人言：<a id="a-QC"></a>王欲大祀，<a id="a-QD"></a>不语群臣。<a id="a-QE"></a>设有此言，<a id="a-QF"></a>不能污王。<a id="a-QG"></a>所以者何？<a id="a-QH"></a>王欲大祀，<a id="a-QI"></a>先语群臣。<a id="a-QJ"></a>或有人言：<a id="a-QK"></a>王欲大祀，<a id="a-QL"></a>不语将士。<a id="a-QM"></a>设有此言，<a id="a-QN"></a>不能污王。<a id="a-QO"></a>所以者何？<a id="a-QP"></a>王欲祭祀，<a id="a-QQ"></a>先语将士。</p>
  <p id="aQR">“‘或有人言：<a id="a-QS"></a>王欲大祀，<a id="a-QT"></a>而婆罗门大臣七世以来父母不正，<a id="a-QU"></a>常为他人之所轻毁。<a id="a-QV"></a>设有是语，<a id="a-QW"></a>不能污王。<a id="a-QX"></a>所以者何？<a id="a-QY"></a>我七世以来父母真正，<a id="a-QZ"></a>不为他人所见轻毁。<a id="a-Qa"></a>或有人言：<a id="a-Qb"></a>王欲大祀，<a id="a-Qc"></a>而大臣于异学三部讽诵不利，<a id="a-Qd"></a>种种经书不能分别，<a id="a-Qe"></a>世典幽微亦不综练，<a id="a-Qf"></a>不能善于大人相法、<a id="a-Qg"></a>瞻察吉凶、<a id="a-Qh"></a>祭祀仪礼。<a id="a-Qi"></a>设有此言，<a id="a-Qj"></a>不能污王。<a id="a-Qk"></a>所以者何？<a id="a-Ql"></a>我于三部异典讽诵通利，<a id="a-Qm"></a>种种经书皆能分别，<a id="a-Qn"></a>世典幽微靡不综练，<a id="a-Qo"></a>又能善于大人相法、<a id="a-Qp"></a>瞻察吉凶、<a id="a-Qq"></a>祭祀仪礼。<a id="a-Qr"></a>或有人言：<a id="a-Qs"></a>王欲大祀，<a id="a-Qt"></a>而大臣不善言语，<a id="a-Qu"></a>所说粗犷，<a id="a-Qv"></a>义味不具。<a id="a-Qw"></a>设有此言，<a id="a-Qx"></a>不能污王。<a id="a-Qy"></a>所以者何？<a id="a-Qz"></a>我善言语，<a id="a-R0"></a>所说柔和，<a id="a-R1"></a>义味具足。<a id="a-R2"></a>或有人言：<a id="a-R3"></a>王欲大祀，<a id="a-R4"></a>而大臣智谋不具，<a id="a-R5"></a>志意怯弱，<a id="a-R6"></a>不解祀法。<a id="a-R7"></a>设有是言，<a id="a-R8"></a>不能污王。<a id="a-R9"></a>所以者何？<a id="a-RA"></a>我智谋勇果，<a id="a-RB"></a>无有怯弱，<a id="a-RC"></a>凡祭祀法，<a id="a-RD"></a>无不解知。<a id="a-RE"></a>’”</p>
  <p id="aRF">佛告究罗檀头：<a id="a-RG"></a>“彼王于十六处有疑，<a id="a-RH"></a>而彼大臣以十六事开解王意。<a id="a-RI"></a>”</p>
  <p id="aRJ">佛言：<a id="a-RK"></a>“时，<a id="a-RL"></a>大臣于彼新舍，<a id="a-RM"></a>以十事行示教利喜于王。<a id="a-RN"></a>云何为十？<a id="a-RO"></a>大臣言：<a id="a-RP"></a>‘王祭祀时，<a id="a-RQ"></a>诸有杀生、<a id="a-RR"></a>不杀生来集会者，<a id="a-RS"></a>平等施与。<a id="a-RT"></a>若有杀生而来者，<a id="a-RU"></a>亦施与，<a id="a-RV"></a>彼自当知；<a id="a-RW"></a>不杀而来者，<a id="a-RX"></a>亦施与，<a id="a-RY"></a>为是故施，<a id="a-RZ"></a>如是心施。<a id="a-Ra"></a>若复有偷盗、<a id="a-Rb"></a>邪淫、<a id="a-Rc"></a>两舌、<a id="a-Rd"></a>恶口、<a id="a-Re"></a>妄言、<a id="a-Rf"></a>绮语、<a id="a-Rg"></a>贪取、<a id="a-Rh"></a>嫉妒、<a id="a-Ri"></a>邪见来在会者，<a id="a-Rj"></a>亦施与，<a id="a-Rk"></a>彼自当知；<a id="a-Rl"></a>若有不盗乃至正见来者，<a id="a-Rm"></a>亦施与，<a id="a-Rn"></a>为是故施，<a id="a-Ro"></a>如是心施。<a id="a-Rp"></a>’”</p>
  <p id="aRq">佛告婆罗门：<a id="a-Rr"></a>“彼大臣以此十事行示教利喜。<a id="a-Rs"></a>”</p>
  <p id="aRt">又告婆罗门：<a id="a-Ru"></a>“时，<a id="a-Rv"></a>彼刹利王于彼新舍生三悔心，<a id="a-Rw"></a>大臣灭之。<a id="a-Rx"></a>云何为三？<a id="a-Ry"></a>王生悔言：<a id="a-Rz"></a>‘我今大祀，<a id="a-S0"></a>已为大祀、<a id="a-S1"></a>当为大祀、<a id="a-S2"></a>今为大祀，<a id="a-S3"></a>多损财宝。<a id="a-S4"></a>’起此三心，<a id="a-S5"></a>而怀悔恨。<a id="a-S6"></a>大臣语言：<a id="a-S7"></a>‘王已为大祀，<a id="a-S8"></a>已施、<a id="a-S9"></a>当施、<a id="a-SA"></a>今施，<a id="a-SB"></a>于此福祀不宜生悔。<a id="a-SC"></a>’是为王入新舍生三悔心，<a id="a-SD"></a>大臣灭之。<a id="a-SE"></a>”</p>
  <p id="aSF">佛告婆罗门：<a id="a-SG"></a>“尔时，<a id="a-SH"></a>刹利王水浇头种，<a id="a-SI"></a>以十五日月满时出彼新舍，<a id="a-SJ"></a>于舍前露地燃大火积，<a id="a-SK"></a>手执油瓶注于火上，<a id="a-SL"></a>唱言：<a id="a-SM"></a>‘与！<a id="a-SN"></a>与！<a id="a-SO"></a>’时，<a id="a-SP"></a>彼王夫人闻王以十五日月满时出新舍，<a id="a-SQ"></a>于舍前燃大火积，<a id="a-SR"></a>手执油瓶注于火上，<a id="a-SS"></a>唱言：<a id="a-ST"></a>‘与！<a id="a-SU"></a>与！<a id="a-SV"></a>’彼夫人、<a id="a-SW"></a>婇女多持财宝，<a id="a-SX"></a>来诣王所，<a id="a-SY"></a>而白王言：<a id="a-SZ"></a>‘此诸杂宝，<a id="a-Sa"></a>助王为祀。<a id="a-Sb"></a>’婆罗门，<a id="a-Sc"></a>彼王寻告夫人、<a id="a-Sd"></a>婇女言：<a id="a-Se"></a>‘止！<a id="a-Sf"></a>止！<a id="a-Sg"></a>汝便为供养已，<a id="a-Sh"></a>我自大有财宝，<a id="a-Si"></a>足以祭祀。<a id="a-Sj"></a>’诸夫人、<a id="a-Sk"></a>婇女自生念言：<a id="a-Sl"></a>‘我等不宜将此宝物还于宫中。<a id="a-Sm"></a>若王于东方设大祀时，<a id="a-Sn"></a>当用佐助。<a id="a-So"></a>’婆罗门，<a id="a-Sp"></a>其后王于东方设大祀时，<a id="a-Sq"></a>夫人、<a id="a-Sr"></a>婇女即以此宝物助设大祀。</p>
  <p id="aSs">“时，<a id="a-St"></a>太子、<a id="a-Su"></a>皇子闻王十五日月满时出新舍，<a id="a-Sv"></a>于舍前燃大火积，<a id="a-Sw"></a>手执油瓶注于火上，<a id="a-Sx"></a>唱言：<a id="a-Sy"></a>‘与！<a id="a-Sz"></a>与！<a id="a-T0"></a>’彼太子、<a id="a-T1"></a>皇子多持财宝，<a id="a-T2"></a>来诣王所，<a id="a-T3"></a>白王言：<a id="a-T4"></a>‘以此宝物，<a id="a-T5"></a>助王大祀。<a id="a-T6"></a>’王言：<a id="a-T7"></a>‘止！<a id="a-T8"></a>止！<a id="a-T9"></a>汝便为供养已，<a id="a-TA"></a>我自大有财宝，<a id="a-TB"></a>足已祭祀。<a id="a-TC"></a>’诸太子、<a id="a-TD"></a>皇子自生念言：<a id="a-TE"></a>‘我等不宜持此宝物还也。<a id="a-TF"></a>王若于南方设大祀者，<a id="a-TG"></a>当以佐助。<a id="a-TH"></a>’如是大臣持宝物来，<a id="a-TI"></a>愿已助王祭祀西方；<a id="a-TJ"></a>将士持宝物来，<a id="a-TK"></a>愿已助王祭祀北方。<a id="a-TL"></a>”</p>
  <p id="aTM">佛告婆罗门：<a id="a-TN"></a>“彼王大祭祀时，<a id="a-TO"></a>不杀牛、<a id="a-TP"></a>羊及诸众生，<a id="a-TQ"></a>唯用酥、<a id="a-TR"></a>乳、<a id="a-TS"></a>麻油、<a id="a-TT"></a>蜜、<a id="a-TU"></a>黑蜜、<a id="a-TV"></a>石蜜，<a id="a-TW"></a>以为祭祀。<a id="a-TX"></a>”</p>
  <p id="aTY">佛告婆罗门：<a id="a-TZ"></a>“彼刹利王为大祀时，<a id="a-Ta"></a>初喜、<a id="a-Tb"></a>中喜，<a id="a-Tc"></a>后亦喜，<a id="a-Td"></a>此为成办祭祀之法。<a id="a-Te"></a>”</p>
  <p id="aTf">佛告婆罗门：<a id="a-Tg"></a>“彼刹利王为大祀已，<a id="a-Th"></a>剃除须发，<a id="a-Ti"></a>服三法衣，<a id="a-Tj"></a>出家为道，<a id="a-Tk"></a>修四无量心，<a id="a-Tl"></a>身坏命终，<a id="a-Tm"></a>生梵天上。<a id="a-Tn"></a>时，<a id="a-To"></a>王夫人为大施已，<a id="a-Tp"></a>亦复除发，<a id="a-Tq"></a>服三法衣，<a id="a-Tr"></a>出家修道，<a id="a-Ts"></a>行四梵行，<a id="a-Tt"></a>身坏命终，<a id="a-Tu"></a>生梵天上。<a id="a-Tv"></a>婆罗门大臣教王四方祭祀已，<a id="a-Tw"></a>亦为大施，<a id="a-Tx"></a>然后剃除须发，<a id="a-Ty"></a>服三法衣，<a id="a-Tz"></a>出家修道，<a id="a-U0"></a>行四梵行，<a id="a-U1"></a>身坏命终，<a id="a-U2"></a>生梵天上。<a id="a-U3"></a>”</p>
  <p id="aU4">佛告婆罗门：<a id="a-U5"></a>“时，<a id="a-U6"></a>王为三祭祀法、<a id="a-U7"></a>十六祀具，<a id="a-U8"></a>而成大祀，<a id="a-U9"></a>于汝意云何？<a id="a-UA"></a>”</p>
  <p id="aUB">时，<a id="a-UC"></a>究罗檀头闻佛言已，<a id="a-UD"></a>默然不对。<a id="a-UE"></a>时，<a id="a-UF"></a>五百婆罗门语究罗檀头言：<a id="a-UG"></a>“沙门瞿昙所言微妙，<a id="a-UH"></a>大师何故默然不答？<a id="a-UI"></a>”</p>
  <p id="aUJ">究罗檀头答言：<a id="a-UK"></a>“沙门瞿昙所说微妙，<a id="a-UL"></a>我非不然可，<a id="a-UM"></a>所以默然者，<a id="a-UN"></a>自思惟耳！<a id="a-UO"></a>沙门瞿昙说此事，<a id="a-UP"></a>不言从他闻，<a id="a-UQ"></a>我默思惟：<a id="a-UR"></a>‘沙门瞿昙将无是彼刹利王耶？<a id="a-US"></a>或是彼婆罗门大臣耶？<a id="a-UT"></a>’”</p>
  <p id="aUU">尔时，<a id="a-UV"></a>世尊告究罗檀头曰：<a id="a-UW"></a>“善哉！<a id="a-UX"></a>善哉！<a id="a-UY"></a>汝观如来，<a id="a-UZ"></a>正得其宜。<a id="a-Ua"></a>是时，<a id="a-Ub"></a>刹利王为大祀者，<a id="a-Uc"></a>岂异人乎？<a id="a-Ud"></a>勿造斯观！<a id="a-Ue"></a>即吾身是也，<a id="a-Uf"></a>我于尔时极大施惠。<a id="a-Ug"></a>”</p>
  <p id="aUh">究罗檀头白佛言：<a id="a-Ui"></a>“齐此三祭祀及十六祀具得大果报，<a id="a-Uj"></a>复有胜者耶？<a id="a-Uk"></a>”</p>
  <p id="aUl">佛言：<a id="a-Um"></a>“有。<a id="a-Un"></a>”</p>
  <p id="aUo">问曰：<a id="a-Up"></a>“何者是？<a id="a-Uq"></a>”</p>
  <p id="aUr">佛言：<a id="a-Us"></a>“于此三祭祀及十六祀具，<a id="a-Ut"></a>若能常供养众僧，<a id="a-Uu"></a>使不断者，<a id="a-Uv"></a>功德胜彼。<a id="a-Uw"></a>”</p>
  <p id="aUx">又问：<a id="a-Uy"></a>“于三祭祀及十六祀具，<a id="a-Uz"></a>若能常供养众僧使不断者，<a id="a-V0"></a>为此功德最胜，<a id="a-V1"></a>复有胜者耶？<a id="a-V2"></a>”</p>
  <p id="aV3">佛言：<a id="a-V4"></a>“有。<a id="a-V5"></a>”</p>
  <p id="aV6">又问：<a id="a-V7"></a>“何者是？<a id="a-V8"></a>”</p>
  <p id="aV9">佛言：<a id="a-VA"></a>“若以三祭祀及十六祀具并供养众僧使不断者，<a id="a-VB"></a>不如为招提僧起僧房堂阁，<a id="a-VC"></a>此施最胜。<a id="a-VD"></a>”</p>
  <p id="aVE">又问：<a id="a-VF"></a>“为三祭祀及十六祀具，<a id="a-VG"></a>并供养众僧使不断绝，<a id="a-VH"></a>及为招提僧起僧房堂阁，<a id="a-VI"></a>为此福最胜，<a id="a-VJ"></a>复有胜者耶？<a id="a-VK"></a>”</p>
  <p id="aVL">佛言：<a id="a-VM"></a>“有。<a id="a-VN"></a>”</p>
  <p id="aVO">又问：<a id="a-VP"></a>“何者是？<a id="a-VQ"></a>”</p>
  <p id="aVR">佛言：<a id="a-VS"></a>“若为三种祭祀十六祀具，<a id="a-VT"></a>供养众僧使不断绝，<a id="a-VU"></a>及为招提僧起僧房堂阁，<a id="a-VV"></a>不如起欢喜心，<a id="a-VW"></a>口自发言：<a id="a-VX"></a>‘我归依佛，<a id="a-VY"></a>归依法，<a id="a-VZ"></a>归依僧。<a id="a-Va"></a>’此福最胜。<a id="a-Vb"></a>”</p>
  <p id="aVc">又问：<a id="a-Vd"></a>“齐此三归，<a id="a-Ve"></a>得大果报耶？<a id="a-Vf"></a>复有胜者？<a id="a-Vg"></a>”</p>
  <p id="aVh">佛言：<a id="a-Vi"></a>“有。<a id="a-Vj"></a>”</p>
  <p id="aVk">又问：<a id="a-Vl"></a>‘何者是？<a id="a-Vm"></a>”</p>
  <p id="aVn">佛言：<a id="a-Vo"></a>“若以欢喜心受行五戒，<a id="a-Vp"></a>尽形寿不杀、<a id="a-Vq"></a>不盗、<a id="a-Vr"></a>不淫、<a id="a-Vs"></a>不欺、<a id="a-Vt"></a>不饮酒，<a id="a-Vu"></a>此福最胜。<a id="a-Vv"></a>”</p>
  <p id="aVw">又问：<a id="a-Vx"></a>“齐此三祀至于五戒，<a id="a-Vy"></a>得大果报耶？<a id="a-Vz"></a>复有胜者？<a id="a-W0"></a>”</p>
  <p id="aW1">佛言：<a id="a-W2"></a>“有。<a id="a-W3"></a>”</p>
  <p id="aW4">又问：<a id="a-W5"></a>“何者是？<a id="a-W6"></a>”</p>
  <p id="aW7">佛言：<a id="a-W8"></a>“若能以慈心念一切众生，<a id="a-W9"></a>如构牛乳顷，<a id="a-WA"></a>其福最胜。<a id="a-WB"></a>”</p>
  <p id="aWC">又问：<a id="a-WD"></a>“齐此三祀至于慈心，<a id="a-WE"></a>得大果报耶？<a id="a-WF"></a>复有胜者？<a id="a-WG"></a>”</p>
  <p id="aWH">佛言：<a id="a-WI"></a>“有。<a id="a-WJ"></a>”</p>
  <p id="aWK">又问：<a id="a-WL"></a>“何者是？<a id="a-WM"></a>”</p>
  <p id="aWN">佛言：<a id="a-WO"></a>“若如来、<a id="a-WP"></a>至真、<a id="a-WQ"></a>等正觉出现于世，<a id="a-WR"></a>有人于佛法中出家修道，<a id="a-WS"></a>众德悉备乃至具足三明，<a id="a-WT"></a>灭诸痴冥，<a id="a-WU"></a>具足慧明。<a id="a-WV"></a>所以者何？<a id="a-WW"></a>以不放逸、<a id="a-WX"></a>乐闲静，<a id="a-WY"></a>故此福最胜。<a id="a-WZ"></a>”</p>
  <p id="aWa">究罗檀头又白佛言：<a id="a-Wb"></a>“瞿昙，<a id="a-Wc"></a>我为祭祀，<a id="a-Wd"></a>具诸牛羊各五百头，<a id="a-We"></a>今尽放舍，<a id="a-Wf"></a>任其自游，<a id="a-Wg"></a>随逐水草。<a id="a-Wh"></a>我今归依佛，<a id="a-Wi"></a>归依法，<a id="a-Wj"></a>归依僧，<a id="a-Wk"></a>听我于正法中为优婆塞！<a id="a-Wl"></a>自今以后，<a id="a-Wm"></a>尽形寿不杀、<a id="a-Wn"></a>不盗、<a id="a-Wo"></a>不淫、<a id="a-Wp"></a>不欺、<a id="a-Wq"></a>不饮酒，<a id="a-Wr"></a>惟愿世尊及诸大众明受我请！<a id="a-Ws"></a>”尔时，<a id="a-Wt"></a>世尊默然受之。</p>
  <p id="aWu">时，<a id="a-Wv"></a>婆罗门见佛默然受请已，<a id="a-Ww"></a>即起礼佛，<a id="a-Wx"></a>绕三匝而去，<a id="a-Wy"></a>还家供办种种肴膳。<a id="a-Wz"></a>明日时到，<a id="a-X0"></a>尔时，<a id="a-X1"></a>世尊著衣持钵，<a id="a-X2"></a>与大比丘众千二百五十人俱，<a id="a-X3"></a>诣婆罗门舍，<a id="a-X4"></a>就座而坐。<a id="a-X5"></a>时，<a id="a-X6"></a>婆罗门手自斟酌，<a id="a-X7"></a>供佛及僧，<a id="a-X8"></a>食讫去钵，<a id="a-X9"></a>行澡水毕，<a id="a-XA"></a>佛为婆罗门而作颂曰：</p>
  <p id="aXB">“祭祀火为上，<a id="a-XC"></a>讽诵诗为上，</p>
  <p id="aXD">人中王为上，<a id="a-XE"></a>众流海为上，</p>
  <p id="aXF">星中月为上，<a id="a-XG"></a>光明日为上。</p>
  <p id="aXH">上下及四方，<a id="a-XI"></a>诸有所生物，</p>
  <p id="aXJ">天及世间人，<a id="a-XK"></a>唯佛为最上。</p>
  <p id="aXL">欲求大福者，<a id="a-XM"></a>当供养三宝。<a id="a-XN"></a>”</p>
  <p id="aXO">尔时，<a id="a-XP"></a>究罗檀头婆罗门即取一小座于佛前坐。<a id="a-XQ"></a>尔时世尊渐为说法，<a id="a-XR"></a>示教利喜：<a id="a-XS"></a>施论、<a id="a-XT"></a>戒论、<a id="a-XU"></a>生天之论，<a id="a-XV"></a>欲为大患，<a id="a-XW"></a>上漏为碍，<a id="a-XX"></a>出要为上，<a id="a-XY"></a>分布显示诸清净行。<a id="a-XZ"></a>尔时，<a id="a-Xa"></a>世尊观彼婆罗门志意柔软，<a id="a-Xb"></a>阴盖轻微，<a id="a-Xc"></a>易可调伏，<a id="a-Xd"></a>如诸佛常法，<a id="a-Xe"></a>为说苦圣谛，<a id="a-Xf"></a>分别显示，<a id="a-Xg"></a>说集圣谛、<a id="a-Xh"></a>集灭圣谛、<a id="a-Xi"></a>出要圣谛。<a id="a-Xj"></a>时，<a id="a-Xk"></a>究罗檀头婆罗门即于座上远尘离垢，<a id="a-Xl"></a>得法眼净。<a id="a-Xm"></a>犹如净洁白叠易为受染；<a id="a-Xn"></a>檀头婆罗门亦复如是，<a id="a-Xo"></a>见法得法，<a id="a-Xp"></a>获果定住，<a id="a-Xq"></a>不由他信，<a id="a-Xr"></a>得无所畏，<a id="a-Xs"></a>而白佛言：<a id="a-Xt"></a>“我今重再三归依佛、<a id="a-Xu"></a>法、<a id="a-Xv"></a>圣众，<a id="a-Xw"></a>愿佛听我于正法中为优婆塞！<a id="a-Xx"></a>自今已后，<a id="a-Xy"></a>尽形寿不杀、<a id="a-Xz"></a>不盗、<a id="a-Y0"></a>不淫、<a id="a-Y1"></a>不欺、<a id="a-Y2"></a>不饮酒。<a id="a-Y3"></a>”</p>
  <p id="aY4">重白佛言：<a id="a-Y5"></a>“惟愿世尊更受我七日请！<a id="a-Y6"></a>”尔时，<a id="a-Y7"></a>世尊默然受之。<a id="a-Y8"></a>时，<a id="a-Y9"></a>婆罗门即于七日中，<a id="a-YA"></a>手自斟酌，<a id="a-YB"></a>供佛及僧。<a id="a-YC"></a>过七日已，<a id="a-YD"></a>世尊游行人间。</p>
  <p id="aYE">佛去未久，<a id="a-YF"></a>时究罗檀头婆罗门得病命终。<a id="a-YG"></a>时，<a id="a-YH"></a>众多比丘闻究罗檀头供养佛七日，<a id="a-YI"></a>佛去未久，<a id="a-YJ"></a>得病命终，<a id="a-YK"></a>即自念言：<a id="a-YL"></a>“彼人命终，<a id="a-YM"></a>当何所趣？<a id="a-YN"></a>”时，<a id="a-YO"></a>诸比丘诣世尊所，<a id="a-YP"></a>头面礼足，<a id="a-YQ"></a>于一面坐，<a id="a-YR"></a>而白佛言：<a id="a-YS"></a>“彼究罗檀头今者命终，<a id="a-YT"></a>当生何所？<a id="a-YU"></a>”</p>
  <p id="aYV">佛告诸比丘：<a id="a-YW"></a>“彼人净修梵行，<a id="a-YX"></a>法法成就，<a id="a-YY"></a>亦不于法有所触娆，<a id="a-YZ"></a>以断五下分结，<a id="a-Ya"></a>于彼现般涅槃，<a id="a-Yb"></a>不来此世。<a id="a-Yc"></a>”</p>
  <p id="aYd">尔时，<a id="a-Ye"></a>诸比丘闻佛所说，<a id="a-Yf"></a>欢喜奉行。</p>
 </body>
</html>