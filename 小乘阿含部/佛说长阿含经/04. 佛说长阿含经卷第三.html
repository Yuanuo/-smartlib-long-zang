<!doctype html>
<html id="z3IBUFmZE" data-ver="2104">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第三</h1>
  <h2 id="a2">游行经第二之二</h2>
  <p id="a3">佛告阿难：<a id="a-4"></a>“世有八众。<a id="a-5"></a>何谓八？<a id="a-6"></a>一曰、<a id="a-7"></a>刹利众，<a id="a-8"></a>二曰、<a id="a-9"></a>婆罗门众，<a id="a-A"></a>三曰、<a id="a-B"></a>居士众，<a id="a-C"></a>四曰、<a id="a-D"></a>沙门众，<a id="a-E"></a>五曰、<a id="a-F"></a>四天王众，<a id="a-G"></a>六曰、<a id="a-H"></a>忉利天众，<a id="a-I"></a>七曰、<a id="a-J"></a>魔众，<a id="a-K"></a>八曰、<a id="a-L"></a>梵天众。<a id="a-M"></a>我自忆念昔者，<a id="a-N"></a>往来与刹利众坐起言语，<a id="a-O"></a>不可称数，<a id="a-P"></a>以精进定力，<a id="a-Q"></a>在所能现。<a id="a-R"></a>彼有好色，<a id="a-S"></a>我色胜彼。<a id="a-T"></a>彼有妙声，<a id="a-U"></a>我声胜彼。<a id="a-V"></a>彼辞我退，<a id="a-W"></a>我不辞彼。<a id="a-X"></a>彼所能说，<a id="a-Y"></a>我亦能说。<a id="a-Z"></a>彼所不能，<a id="a-a"></a>我亦能说。<a id="a-b"></a>阿难，<a id="a-c"></a>我广为说法，<a id="a-d"></a>示教利喜已，<a id="a-e"></a>即于彼没，<a id="a-f"></a>彼不知我是天、<a id="a-g"></a>是人。<a id="a-h"></a>如是至梵天众，<a id="a-i"></a>往返无数，<a id="a-j"></a>广为说法，<a id="a-k"></a>而莫知我谁。<a id="a-l"></a>”</p>
  <p id="am">阿难白佛言：<a id="a-n"></a>“甚奇！<a id="a-o"></a>世尊，<a id="a-p"></a>未曾有也，<a id="a-q"></a>乃能成就如是。<a id="a-r"></a>”</p>
  <p id="as">佛言：<a id="a-t"></a>“如是微妙希有之法，<a id="a-u"></a>阿难，<a id="a-v"></a>甚奇！<a id="a-w"></a>甚特！<a id="a-x"></a>未曾有也。<a id="a-y"></a>唯有如来能成此法。<a id="a-z"></a>”</p>
  <p id="a10">又告阿难：<a id="a-11"></a>“如来能知受起、<a id="a-12"></a>住、<a id="a-13"></a>灭，<a id="a-14"></a>想起、<a id="a-15"></a>住、<a id="a-16"></a>灭，<a id="a-17"></a>观起、<a id="a-18"></a>住、<a id="a-19"></a>灭。<a id="a-1A"></a>此乃如来甚奇甚特未曾有法！<a id="a-1B"></a>汝当受持。<a id="a-1C"></a>”</p>
  <p id="a1D">尔时，<a id="a-1E"></a>世尊告阿难：<a id="a-1F"></a>“俱诣香塔，<a id="a-1G"></a>在一树下，<a id="a-1H"></a>敷座而坐。<a id="a-1I"></a>”</p>
  <p id="a1J">佛告阿难：<a id="a-1K"></a>“香塔左右现诸比丘，<a id="a-1L"></a>普敕令集讲堂。<a id="a-1M"></a>”</p>
  <p id="a1N">阿难受教，<a id="a-1O"></a>宣令普集。<a id="a-1P"></a>阿难白佛：<a id="a-1Q"></a>“大众已集，<a id="a-1R"></a>唯圣知时。<a id="a-1S"></a>”</p>
  <p id="a1T">尔时，<a id="a-1U"></a>世尊即诣讲堂，<a id="a-1V"></a>就座而坐，<a id="a-1W"></a>告诸比丘：<a id="a-1X"></a>“汝等当知，<a id="a-1Y"></a>我以此法自身作证，<a id="a-1Z"></a>成最正觉，<a id="a-1a"></a>谓四念处、<a id="a-1b"></a>四意断、<a id="a-1c"></a>四神足、<a id="a-1d"></a>四禅、<a id="a-1e"></a>五根、<a id="a-1f"></a>五力、<a id="a-1g"></a>七觉意、<a id="a-1h"></a>贤圣八道。<a id="a-1i"></a>汝等宜当于此法中和同敬顺，<a id="a-1j"></a>勿生诤讼，<a id="a-1k"></a>同一师受，<a id="a-1l"></a>同一水乳，<a id="a-1m"></a>于我法中宜勤受学，<a id="a-1n"></a>共相炽然，<a id="a-1o"></a>共相娱乐。<a id="a-1p"></a>比丘当知，<a id="a-1q"></a>我于此法自身作证，<a id="a-1r"></a>布现于彼，<a id="a-1s"></a>谓贯经、<a id="a-1t"></a>祇夜经、<a id="a-1u"></a>受记经、<a id="a-1v"></a>偈经、<a id="a-1w"></a>法句经、<a id="a-1x"></a>相应经、<a id="a-1y"></a>本缘经、<a id="a-1z"></a>天本经、<a id="a-20"></a>广经、<a id="a-21"></a>未曾有经、<a id="a-22"></a>证喻经、<a id="a-23"></a>大教经。<a id="a-24"></a>汝等当善受持，<a id="a-25"></a>称量分别，<a id="a-26"></a>随事修行。<a id="a-27"></a>所以者何？<a id="a-28"></a>如来不久，<a id="a-29"></a>是后三月当般泥洹。<a id="a-2A"></a>”</p>
  <p id="a2B">诸比丘闻此语已，<a id="a-2C"></a>皆悉愕然，<a id="a-2D"></a>殒绝迷荒，<a id="a-2E"></a>自投于地，<a id="a-2F"></a>举声大呼曰：<a id="a-2G"></a>“一何驶哉！<a id="a-2H"></a>佛取灭度。<a id="a-2I"></a>一何痛哉！<a id="a-2J"></a>世间眼灭。<a id="a-2K"></a>我等于此，<a id="a-2L"></a>已为长衰。<a id="a-2M"></a>”或有比丘悲泣躃踊，<a id="a-2N"></a>宛转嗥咷，<a id="a-2O"></a>不能自胜，<a id="a-2P"></a>犹如斩蛇，<a id="a-2Q"></a>宛转回遑，<a id="a-2R"></a>莫知所奉。</p>
  <p id="a2S">佛告诸比丘曰：<a id="a-2T"></a>“汝等且止，<a id="a-2U"></a>勿怀忧悲。<a id="a-2V"></a>天地人物，<a id="a-2W"></a>无生不终。<a id="a-2X"></a>欲使有为不变易者，<a id="a-2Y"></a>无有是处。<a id="a-2Z"></a>我亦先说恩爱无常，<a id="a-2a"></a>合会有离，<a id="a-2b"></a>身非己有，<a id="a-2c"></a>命不久存。<a id="a-2d"></a>”</p>
  <p id="a2e">尔时，<a id="a-2f"></a>世尊以偈颂曰：</p>
  <p id="a2g">“我今自在，<a id="a-2h"></a>到安隐处，</p>
  <p id="a2i">和合大众，<a id="a-2j"></a>为说此义。</p>
  <p id="a2k">吾年老矣，<a id="a-2l"></a>余命无几，</p>
  <p id="a2m">所作已办，<a id="a-2n"></a>今当舍寿。</p>
  <p id="a2o">念无放逸，<a id="a-2p"></a>比丘戒具，</p>
  <p id="a2q">自摄定意，<a id="a-2r"></a>守护其心。</p>
  <p id="a2s">若于我法，<a id="a-2t"></a>无放逸者，</p>
  <p id="a2u">能灭苦本，<a id="a-2v"></a>尽生老死。<a id="a-2w"></a>”</p>
  <p id="a2x">又告比丘：<a id="a-2y"></a>“吾今所以诫汝者何？<a id="a-2z"></a>天魔波旬向来请我：<a id="a-30"></a>‘佛意无欲，<a id="a-31"></a>可般泥洹，<a id="a-32"></a>今正是时，<a id="a-33"></a>宜速灭度。<a id="a-34"></a>’我言：<a id="a-35"></a>‘止！<a id="a-36"></a>止！<a id="a-37"></a>波旬，<a id="a-38"></a>佛自知时，<a id="a-39"></a>须我诸比丘集，<a id="a-3A"></a>乃至诸天普见神变。<a id="a-3B"></a>’波旬复言：<a id="a-3C"></a>‘佛昔于郁鞞罗尼连禅河水边，<a id="a-3D"></a>阿游波尼俱律树下初成佛道，<a id="a-3E"></a>我时白佛：<a id="a-3F"></a>“佛意无欲，<a id="a-3G"></a>可般泥洹，<a id="a-3H"></a>今正是时，<a id="a-3I"></a>宜速灭度。<a id="a-3J"></a>”尔时，<a id="a-3K"></a>如来即报我言：<a id="a-3L"></a>“止！<a id="a-3M"></a>止！<a id="a-3N"></a>波旬，<a id="a-3O"></a>我自知时。<a id="a-3P"></a>如来今者未取灭度，<a id="a-3Q"></a>须我诸弟子集，<a id="a-3R"></a>乃至天人见神变化，<a id="a-3S"></a>乃取灭度。<a id="a-3T"></a>”今者如来弟子已集，<a id="a-3U"></a>乃至天人见神变化，<a id="a-3V"></a>今正是时，<a id="a-3W"></a>宜可灭度。<a id="a-3X"></a>’我言：<a id="a-3Y"></a>‘止！<a id="a-3Z"></a>止！<a id="a-3a"></a>波旬，<a id="a-3b"></a>佛自知时，<a id="a-3c"></a>不久住也。<a id="a-3d"></a>是后三月，<a id="a-3e"></a>当般涅槃。<a id="a-3f"></a>’时，<a id="a-3g"></a>魔即念：<a id="a-3h"></a>‘佛不虚言，<a id="a-3i"></a>今必灭度。<a id="a-3j"></a>’欢喜踊跃，<a id="a-3k"></a>忽然不现。<a id="a-3l"></a>魔去未久，<a id="a-3m"></a>即于遮波罗塔，<a id="a-3n"></a>定意三昧，<a id="a-3o"></a>舍命住寿。<a id="a-3p"></a>当此之时，<a id="a-3q"></a>地大震动，<a id="a-3r"></a>天人惊怖，<a id="a-3s"></a>衣毛为竖。<a id="a-3t"></a>佛放大光，<a id="a-3u"></a>彻照无穷，<a id="a-3v"></a>幽冥之处，<a id="a-3w"></a>莫不蒙明，<a id="a-3x"></a>各得相见。<a id="a-3y"></a>我时颂曰：</p>
  <p id="a3z">“‘有无二行中，<a id="a-40"></a>吾今舍有为，</p>
  <p id="a41">内专三昧定，<a id="a-42"></a>如鸟出于卵。<a id="a-43"></a>’”</p>
  <p id="a44">尔时，<a id="a-45"></a>贤者阿难即从座起，<a id="a-46"></a>偏袒右肩，<a id="a-47"></a>右膝著地，<a id="a-48"></a>长跪叉手白佛言：<a id="a-49"></a>“惟愿世尊留住一劫，<a id="a-4A"></a>勿取灭度，<a id="a-4B"></a>慈愍众生，<a id="a-4C"></a>饶益天人！<a id="a-4D"></a>”</p>
  <p id="a4E">尔时，<a id="a-4F"></a>世尊默然不对。<a id="a-4G"></a>如是三请，<a id="a-4H"></a>佛告阿难：<a id="a-4I"></a>“汝信如来正觉道不？<a id="a-4J"></a>”</p>
  <p id="a4K">对曰：<a id="a-4L"></a>“唯然，<a id="a-4M"></a>实信。<a id="a-4N"></a>”</p>
  <p id="a4O">佛言：<a id="a-4P"></a>“汝若信者，<a id="a-4Q"></a>何故三来触娆我为？<a id="a-4R"></a>汝亲从佛闻，<a id="a-4S"></a>亲从佛受：<a id="a-4T"></a>‘诸有能修四神足，<a id="a-4U"></a>多修习行，<a id="a-4V"></a>常念不忘，<a id="a-4W"></a>在意所欲，<a id="a-4X"></a>可得不死一劫有余。<a id="a-4Y"></a>佛四神足已多习行，<a id="a-4Z"></a>专念不忘，<a id="a-4a"></a>在意所欲，<a id="a-4b"></a>可止不死一劫有余，<a id="a-4c"></a>为世除冥，<a id="a-4d"></a>多所饶益，<a id="a-4e"></a>天人获安。<a id="a-4f"></a>’尔时，<a id="a-4g"></a>何不重请，<a id="a-4h"></a>使不灭度？<a id="a-4i"></a>再闻尚可，<a id="a-4j"></a>乃至三闻，<a id="a-4k"></a>犹不劝请留住一劫，<a id="a-4l"></a>一劫有余，<a id="a-4m"></a>为世除冥，<a id="a-4n"></a>多所饶益，<a id="a-4o"></a>天人获安。<a id="a-4p"></a>今汝方言，<a id="a-4q"></a>岂不愚耶？<a id="a-4r"></a>吾三现相，<a id="a-4s"></a>汝三默然。<a id="a-4t"></a>汝于尔时，<a id="a-4u"></a>何不报我：<a id="a-4v"></a>如来可止一劫，<a id="a-4w"></a>一劫有余，<a id="a-4x"></a>为世除冥，<a id="a-4y"></a>多所饶益？<a id="a-4z"></a>且止！<a id="a-50"></a>阿难，<a id="a-51"></a>吾已舍性命，<a id="a-52"></a>已弃已吐，<a id="a-53"></a>欲使如来自违言者，<a id="a-54"></a>无有是处。<a id="a-55"></a>譬如豪贵长者，<a id="a-56"></a>吐食于地，<a id="a-57"></a>宁当复有肯还取食不？<a id="a-58"></a>”</p>
  <p id="a59">对曰：<a id="a-5A"></a>“不也。<a id="a-5B"></a>”</p>
  <p id="a5C">“如来亦然，<a id="a-5D"></a>已舍已吐，<a id="a-5E"></a>岂当复自还食言乎？<a id="a-5F"></a>”</p>
  <p id="a5G">佛告阿难俱诣庵婆罗村，<a id="a-5H"></a>即严衣钵，<a id="a-5I"></a>与诸大众侍从世尊，<a id="a-5J"></a>路由跋祇，<a id="a-5K"></a>到庵婆罗村，<a id="a-5L"></a>在一山林。<a id="a-5M"></a>尔时，<a id="a-5N"></a>世尊为诸大众说戒、<a id="a-5O"></a>定、<a id="a-5P"></a>慧。<a id="a-5Q"></a>修戒获定，<a id="a-5R"></a>得大果报；<a id="a-5S"></a>修定获智，<a id="a-5T"></a>得大果报；<a id="a-5U"></a>修智心净，<a id="a-5V"></a>得等解脱，<a id="a-5W"></a>尽于三漏——欲漏、<a id="a-5X"></a>有漏、<a id="a-5Y"></a>无明漏；<a id="a-5Z"></a>已得解脱，<a id="a-5a"></a>生解脱智：<a id="a-5b"></a>生死已尽，<a id="a-5c"></a>梵行已立，<a id="a-5d"></a>所作已办，<a id="a-5e"></a>不受后有。</p>
  <p id="a5f">尔时，<a id="a-5g"></a>世尊于庵婆罗村，<a id="a-5h"></a>随宜往已，<a id="a-5i"></a>佛告阿难：<a id="a-5j"></a>“汝等皆严，<a id="a-5k"></a>当诣瞻婆村、<a id="a-5l"></a>揵荼村、<a id="a-5m"></a>婆梨婆村及诣负弥城。<a id="a-5n"></a>”</p>
  <p id="a5o">对曰：<a id="a-5p"></a>“唯然。<a id="a-5q"></a>”即严衣钵，<a id="a-5r"></a>与诸大众侍从世尊，<a id="a-5s"></a>路由跋祇，<a id="a-5t"></a>渐至他城，<a id="a-5u"></a>于负弥城北，<a id="a-5v"></a>止尸舍婆林。</p>
  <p id="a5w">佛告诸比丘：<a id="a-5x"></a>“当与汝等说四大教法，<a id="a-5y"></a>谛听！<a id="a-5z"></a>谛听！<a id="a-60"></a>善思念之。<a id="a-61"></a>”</p>
  <p id="a62">诸比丘言：<a id="a-63"></a>“唯然，<a id="a-64"></a>世尊，<a id="a-65"></a>愿乐欲闻！<a id="a-66"></a>”</p>
  <p id="a67">“何谓为四？<a id="a-68"></a>若有比丘作如是言：<a id="a-69"></a>‘诸贤，<a id="a-6A"></a>我于彼村、<a id="a-6B"></a>彼城、<a id="a-6C"></a>彼国，<a id="a-6D"></a>躬从佛闻，<a id="a-6E"></a>躬受是教。<a id="a-6F"></a>’从其闻者，<a id="a-6G"></a>不应不信，<a id="a-6H"></a>亦不应毁，<a id="a-6I"></a>当于诸经推其虚实，<a id="a-6J"></a>依律、<a id="a-6K"></a>依法究其本末。<a id="a-6L"></a>若其所言非经、<a id="a-6M"></a>非律、<a id="a-6N"></a>非法，<a id="a-6O"></a>当语彼言：<a id="a-6P"></a>‘佛不说此，<a id="a-6Q"></a>汝谬受耶？<a id="a-6R"></a>所以然者？<a id="a-6S"></a>我依诸经、<a id="a-6T"></a>依律、<a id="a-6U"></a>依法，<a id="a-6V"></a>汝先所言，<a id="a-6W"></a>与法相违。<a id="a-6X"></a>贤士，<a id="a-6Y"></a>汝莫受持，<a id="a-6Z"></a>莫为人说，<a id="a-6a"></a>当捐舍之。<a id="a-6b"></a>’若其所言依经、<a id="a-6c"></a>依律、<a id="a-6d"></a>依法者，<a id="a-6e"></a>当语彼言：<a id="a-6f"></a>‘汝所言是真佛所说。<a id="a-6g"></a>所以然者？<a id="a-6h"></a>我依诸经、<a id="a-6i"></a>依律、<a id="a-6j"></a>依法，<a id="a-6k"></a>汝先所言，<a id="a-6l"></a>与法相应。<a id="a-6m"></a>贤士，<a id="a-6n"></a>汝当受持，<a id="a-6o"></a>广为人说，<a id="a-6p"></a>慎勿捐舍。<a id="a-6q"></a>’此为第一大教法也。</p>
  <p id="a6r">“复次，<a id="a-6s"></a>比丘作如是言：<a id="a-6t"></a>‘我于彼村、<a id="a-6u"></a>彼城、<a id="a-6v"></a>彼国，<a id="a-6w"></a>和合众僧、<a id="a-6x"></a>多闻耆旧，<a id="a-6y"></a>亲从其闻，<a id="a-6z"></a>亲受是法、<a id="a-70"></a>是律、<a id="a-71"></a>是教。<a id="a-72"></a>’从其闻者，<a id="a-73"></a>不应不信，<a id="a-74"></a>亦不应毁，<a id="a-75"></a>当于诸经推其虚实，<a id="a-76"></a>依法、<a id="a-77"></a>依律究其本末。<a id="a-78"></a>若其所言非经、<a id="a-79"></a>非律、<a id="a-7A"></a>非法者，<a id="a-7B"></a>当语彼言：<a id="a-7C"></a>‘佛不说此，<a id="a-7D"></a>汝于彼众谬听受耶？<a id="a-7E"></a>所以然者？<a id="a-7F"></a>我依诸经、<a id="a-7G"></a>依律、<a id="a-7H"></a>依法，<a id="a-7I"></a>汝先所言，<a id="a-7J"></a>与法相违。<a id="a-7K"></a>贤士，<a id="a-7L"></a>汝莫持此，<a id="a-7M"></a>莫为人说，<a id="a-7N"></a>当捐舍之。<a id="a-7O"></a>’若其所言依经、<a id="a-7P"></a>依律、<a id="a-7Q"></a>依法者，<a id="a-7R"></a>当语彼言：<a id="a-7S"></a>‘汝所言是真佛所说。<a id="a-7T"></a>所以者何？<a id="a-7U"></a>我依诸经、<a id="a-7V"></a>依律、<a id="a-7W"></a>依法，<a id="a-7X"></a>汝先所言，<a id="a-7Y"></a>与法相应。<a id="a-7Z"></a>贤士，<a id="a-7a"></a>汝当受持，<a id="a-7b"></a>广为人说，<a id="a-7c"></a>慎勿捐舍。<a id="a-7d"></a>’此为第二大教法也。</p>
  <p id="a7e">“复次，<a id="a-7f"></a>比丘作如是言：<a id="a-7g"></a>‘我于彼村、<a id="a-7h"></a>彼城、<a id="a-7i"></a>彼国，<a id="a-7j"></a>众多比丘持法、<a id="a-7k"></a>持律、<a id="a-7l"></a>持律仪者，<a id="a-7m"></a>亲从其闻，<a id="a-7n"></a>亲受是法、<a id="a-7o"></a>是律、<a id="a-7p"></a>是教。<a id="a-7q"></a>’从其闻者，<a id="a-7r"></a>不应不信，<a id="a-7s"></a>亦不应毁，<a id="a-7t"></a>当于诸经推其虚实，<a id="a-7u"></a>依法、<a id="a-7v"></a>依律究其本未。<a id="a-7w"></a>若其所言非经、<a id="a-7x"></a>非律、<a id="a-7y"></a>非法者，<a id="a-7z"></a>当语彼言：<a id="a-80"></a>‘佛不说此，<a id="a-81"></a>汝于众多比丘谬听受耶？<a id="a-82"></a>所以然者？<a id="a-83"></a>我依诸经、<a id="a-84"></a>依律、<a id="a-85"></a>依法，<a id="a-86"></a>汝先所言，<a id="a-87"></a>与法相违。<a id="a-88"></a>贤士，<a id="a-89"></a>汝莫受持，<a id="a-8A"></a>莫为人说，<a id="a-8B"></a>当捐舍之。<a id="a-8C"></a>’若其所言依经、<a id="a-8D"></a>依律、<a id="a-8E"></a>依法者，<a id="a-8F"></a>当语彼言：<a id="a-8G"></a>‘汝所言是真佛所说。<a id="a-8H"></a>所以然者？<a id="a-8I"></a>我依诸经、<a id="a-8J"></a>依律、<a id="a-8K"></a>依法，<a id="a-8L"></a>汝先所言，<a id="a-8M"></a>与法相应。<a id="a-8N"></a>贤士，<a id="a-8O"></a>汝当受持，<a id="a-8P"></a>广为人说，<a id="a-8Q"></a>慎勿捐舍。<a id="a-8R"></a>’是为第三大教法也。</p>
  <p id="a8S">“复次，<a id="a-8T"></a>比丘作如是言：<a id="a-8U"></a>‘我于彼村、<a id="a-8V"></a>彼城、<a id="a-8W"></a>彼国，<a id="a-8X"></a>一比丘持法、<a id="a-8Y"></a>持律、<a id="a-8Z"></a>持律仪者，<a id="a-8a"></a>亲从其闻，<a id="a-8b"></a>亲受是法、<a id="a-8c"></a>是律、<a id="a-8d"></a>是教。<a id="a-8e"></a>’从其闻者，<a id="a-8f"></a>不应不信，<a id="a-8g"></a>亦不应毁，<a id="a-8h"></a>当于诸经推其虚实，<a id="a-8i"></a>依法、<a id="a-8j"></a>依律究其本末。<a id="a-8k"></a>若所言非经、<a id="a-8l"></a>非律、<a id="a-8m"></a>非法者，<a id="a-8n"></a>当语彼言：<a id="a-8o"></a>‘佛不说此，<a id="a-8p"></a>汝于一比丘所谬听受耶？<a id="a-8q"></a>所以然者？<a id="a-8r"></a>我依诸经、<a id="a-8s"></a>依法、<a id="a-8t"></a>依律，<a id="a-8u"></a>汝先所言，<a id="a-8v"></a>与法相违。<a id="a-8w"></a>贤士，<a id="a-8x"></a>汝莫受持，<a id="a-8y"></a>莫为人说，<a id="a-8z"></a>当捐舍之。<a id="a-90"></a>’若其所言依经、<a id="a-91"></a>依律、<a id="a-92"></a>依法者，<a id="a-93"></a>当语彼言：<a id="a-94"></a>‘汝所言是真佛所说。<a id="a-95"></a>所以然者？<a id="a-96"></a>我依诸经、<a id="a-97"></a>依律、<a id="a-98"></a>依法，<a id="a-99"></a>汝先所言，<a id="a-9A"></a>与法相应。<a id="a-9B"></a>贤士，<a id="a-9C"></a>当勤受持，<a id="a-9D"></a>广为人说，<a id="a-9E"></a>慎勿捐舍。<a id="a-9F"></a>’是为第四大教法也。<a id="a-9G"></a>”</p>
  <p id="a9H">尔时，<a id="a-9I"></a>世尊于负弥城随宜住已，<a id="a-9J"></a>告贤者阿难俱诣波婆城，<a id="a-9K"></a>对曰：<a id="a-9L"></a>“唯然。<a id="a-9M"></a>”即严衣钵，<a id="a-9N"></a>与诸大众侍从世尊，<a id="a-9O"></a>路由末罗，<a id="a-9P"></a>至波婆城阇头园中。<a id="a-9Q"></a>时，<a id="a-9R"></a>有工师子，<a id="a-9S"></a>名曰周那，<a id="a-9T"></a>闻佛从彼末罗来至此城，<a id="a-9U"></a>即自严服，<a id="a-9V"></a>至世尊所，<a id="a-9W"></a>头面礼足，<a id="a-9X"></a>在一面坐。<a id="a-9Y"></a>时，<a id="a-9Z"></a>佛渐为周那说法正化，<a id="a-9a"></a>示教利喜。<a id="a-9b"></a>周那闻佛说法，<a id="a-9c"></a>信心欢喜，<a id="a-9d"></a>即请世尊明日舍食。<a id="a-9e"></a>时，<a id="a-9f"></a>佛默然受请。<a id="a-9g"></a>周那知佛许可，<a id="a-9h"></a>即从座起，<a id="a-9i"></a>礼佛而归，<a id="a-9j"></a>寻于其夜供设饭食。<a id="a-9k"></a>明日时到，<a id="a-9l"></a>唯圣知时。</p>
  <p id="a9m">尔时，<a id="a-9n"></a>世尊法服持钵，<a id="a-9o"></a>大众围绕，<a id="a-9p"></a>往诣其舍，<a id="a-9q"></a>就座而坐。<a id="a-9r"></a>是时，<a id="a-9s"></a>周那寻设饮食，<a id="a-9t"></a>供佛及僧，<a id="a-9u"></a>别煮栴檀树耳，<a id="a-9v"></a>世所奇珍，<a id="a-9w"></a>独奉世尊。</p>
  <p id="a9x">佛告周那：<a id="a-9y"></a>“勿以此耳与诸比丘。<a id="a-9z"></a>”周那受教，<a id="a-A0"></a>不敢辄与。<a id="a-A1"></a>时，<a id="a-A2"></a>彼众中有一长老比丘，<a id="a-A3"></a>晚暮出家，<a id="a-A4"></a>于其座上以余器取。</p>
  <p id="aA5">尔时，<a id="a-A6"></a>周那见众食讫，<a id="a-A7"></a>并除钵器，<a id="a-A8"></a>行澡水毕，<a id="a-A9"></a>即于佛前以偈问曰：</p>
  <p id="aAA">“敢问大圣智，<a id="a-AB"></a>正觉二足尊，</p>
  <p id="aAC">善御上调伏，<a id="a-AD"></a>世有几沙门？<a id="a-AE"></a>”</p>
  <p id="aAF">尔时，<a id="a-AG"></a>世尊以偈答曰：</p>
  <p id="aAH">“如汝所问者，<a id="a-AI"></a>沙门凡有四，</p>
  <p id="aAJ">志趣各不同，<a id="a-AK"></a>汝当识别之。</p>
  <p id="aAL">一行道殊胜，<a id="a-AM"></a>二善说道义，</p>
  <p id="aAN">三依道生活，<a id="a-AO"></a>四为道作秽。</p>
  <p id="aAP">何谓道殊胜，<a id="a-AQ"></a>善说于道义，</p>
  <p id="aAR">依道而生活，<a id="a-AS"></a>有为道作秽？</p>
  <p id="aAT">能度恩爱刺，<a id="a-AU"></a>入涅槃无疑，</p>
  <p id="aAV">超越天人路，<a id="a-AW"></a>说此道殊胜。</p>
  <p id="aAX">善解第一义，<a id="a-AY"></a>说道无垢秽，</p>
  <p id="aAZ">慈仁决众疑，<a id="a-Aa"></a>是为善说道。</p>
  <p id="aAb">善敷演法句，<a id="a-Ac"></a>依道以自生，</p>
  <p id="aAd">遥望无垢场，<a id="a-Ae"></a>名依道生活。</p>
  <p id="aAf">内怀于奸邪，<a id="a-Ag"></a>外像如清白，</p>
  <p id="aAh">虚诳无诚实，<a id="a-Ai"></a>此为道作秽。</p>
  <p id="aAj">云何善恶俱？<a id="a-Ak"></a>净与不净杂，</p>
  <p id="aAl">相似现外好，<a id="a-Am"></a>如铜为金涂。</p>
  <p id="aAn">俗人遂见此，<a id="a-Ao"></a>谓圣智弟子，</p>
  <p id="aAp">余者不尽尔，<a id="a-Aq"></a>勿舍清净信。</p>
  <p id="aAr">一人持大众，<a id="a-As"></a>内浊而外清，</p>
  <p id="aAt">现闭奸邪迹，<a id="a-Au"></a>而实怀放荡。</p>
  <p id="aAv">勿视外容貌，<a id="a-Aw"></a>卒见便亲敬，</p>
  <p id="aAx">现闭奸邪迹，<a id="a-Ay"></a>而实怀放荡。<a id="a-Az"></a>”</p>
  <p id="aB0">尔时，<a id="a-B1"></a>周那取一小座于佛前坐。<a id="a-B2"></a>佛渐为说法，<a id="a-B3"></a>示教利喜已，<a id="a-B4"></a>大众围绕，<a id="a-B5"></a>侍从而还；<a id="a-B6"></a>中路止一树下，<a id="a-B7"></a>告阿难言：<a id="a-B8"></a>“吾患背痛，<a id="a-B9"></a>汝可敷座。<a id="a-BA"></a>”</p>
  <p id="aBB">对曰：<a id="a-BC"></a>“唯然。<a id="a-BD"></a>”寻即敷座，<a id="a-BE"></a>世尊止息。<a id="a-BF"></a>时，<a id="a-BG"></a>阿难又敷一小座于佛前坐。</p>
  <p id="aBH">佛告阿难：<a id="a-BI"></a>“向者周那无悔恨意耶？<a id="a-BJ"></a>设有此意，<a id="a-BK"></a>为由何生？<a id="a-BL"></a>”</p>
  <p id="aBM">阿难白佛言：<a id="a-BN"></a>“周那设供，<a id="a-BO"></a>无有福利。<a id="a-BP"></a>所以者何？<a id="a-BQ"></a>如来最后于其舍食便取涅槃。<a id="a-BR"></a>”</p>
  <p id="aBS">佛告阿难：<a id="a-BT"></a>“勿作是言！<a id="a-BU"></a>勿作是言！<a id="a-BV"></a>今者周那为获大利，<a id="a-BW"></a>为得寿命，<a id="a-BX"></a>得色，<a id="a-BY"></a>得力，<a id="a-BZ"></a>得善名誉，<a id="a-Ba"></a>生多财宝，<a id="a-Bb"></a>死得生天，<a id="a-Bc"></a>所欲自然。<a id="a-Bd"></a>所以者何？<a id="a-Be"></a>佛初成道能施食者，<a id="a-Bf"></a>佛临灭度能施食者，<a id="a-Bg"></a>此二功德正等无异。<a id="a-Bh"></a>汝今可往语彼周那：<a id="a-Bi"></a>‘我亲从佛闻，<a id="a-Bj"></a>亲受佛教，<a id="a-Bk"></a>周那设食，<a id="a-Bl"></a>今获大利，<a id="a-Bm"></a>得大果报。<a id="a-Bn"></a>’”</p>
  <p id="aBo">时，<a id="a-Bp"></a>阿难承佛教旨，<a id="a-Bq"></a>即诣彼所，<a id="a-Br"></a>告周那曰：<a id="a-Bs"></a>“我亲从佛闻，<a id="a-Bt"></a>亲从佛受教，<a id="a-Bu"></a>周那设食，<a id="a-Bv"></a>今获大利，<a id="a-Bw"></a>得大果报。<a id="a-Bx"></a>所以然者？<a id="a-By"></a>佛初得道能饭食者，<a id="a-Bz"></a>及临灭度能饭食者，<a id="a-C0"></a>此二功德正等无异。<a id="a-C1"></a>”</p>
  <p id="aC2">周那舍食已，<a id="a-C3"></a>始闻如此言，</p>
  <p id="aC4">如来患甚笃，<a id="a-C5"></a>寿行今将讫。</p>
  <p id="aC6">虽食栴檀耳，<a id="a-C7"></a>而患犹更增，</p>
  <p id="aC8">抱病而涉路，<a id="a-C9"></a>渐向拘夷城。</p>
  <p id="aCA">尔时，<a id="a-CB"></a>世尊即从座起。<a id="a-CC"></a>小复前行，<a id="a-CD"></a>诣一树下，<a id="a-CE"></a>又告阿难：<a id="a-CF"></a>“吾背痛甚，<a id="a-CG"></a>汝可敷座。<a id="a-CH"></a>”</p>
  <p id="aCI">对曰：<a id="a-CJ"></a>“唯然。<a id="a-CK"></a>”寻即敷座。<a id="a-CL"></a>如来止息，<a id="a-CM"></a>阿难礼佛足已，<a id="a-CN"></a>在一面坐。</p>
  <p id="aCO">时，<a id="a-CP"></a>有阿罗汉弟子，<a id="a-CQ"></a>名曰福贵，<a id="a-CR"></a>于拘夷那竭城向波婆城，<a id="a-CS"></a>中路见佛在一树下，<a id="a-CT"></a>容貌端正，<a id="a-CU"></a>诸根寂定，<a id="a-CV"></a>得上调意第一寂灭。<a id="a-CW"></a>譬如大龙，<a id="a-CX"></a>亦如澄水，<a id="a-CY"></a>清净无秽；<a id="a-CZ"></a>见已欢喜，<a id="a-Ca"></a>善心生焉，<a id="a-Cb"></a>即到佛所，<a id="a-Cc"></a>头面礼足，<a id="a-Cd"></a>在一面坐，<a id="a-Ce"></a>而白佛言：<a id="a-Cf"></a>“世尊，<a id="a-Cg"></a>出家之人在清净处，<a id="a-Ch"></a>慕乐闲居，<a id="a-Ci"></a>甚奇特也。<a id="a-Cj"></a>有五百乘车经过其边，<a id="a-Ck"></a>而不闻见。<a id="a-Cl"></a>我师一时在拘夷那竭城、<a id="a-Cm"></a>波婆城，<a id="a-Cn"></a>二城中间道侧树下，<a id="a-Co"></a>静默而坐，<a id="a-Cp"></a>时有五百乘车经过其边，<a id="a-Cq"></a>车声轰轰觉而不闻。<a id="a-Cr"></a>是时，<a id="a-Cs"></a>有人来问我师：<a id="a-Ct"></a>‘向群车过，<a id="a-Cu"></a>宁见不耶？<a id="a-Cv"></a>’对曰：<a id="a-Cw"></a>‘不见。<a id="a-Cx"></a>’又问：<a id="a-Cy"></a>‘闻耶？<a id="a-Cz"></a>’对曰：<a id="a-D0"></a>‘不闻。<a id="a-D1"></a>’又问：<a id="a-D2"></a>‘汝在此耶？<a id="a-D3"></a>在余处耶？<a id="a-D4"></a>’答曰：<a id="a-D5"></a>‘在此。<a id="a-D6"></a>’又问：<a id="a-D7"></a>‘汝醒悟耶？<a id="a-D8"></a>’答曰：<a id="a-D9"></a>‘醒悟。<a id="a-DA"></a>’又问：<a id="a-DB"></a>‘汝为觉寐？<a id="a-DC"></a>’答曰：<a id="a-DD"></a>‘不寐。<a id="a-DE"></a>’彼人默念：<a id="a-DF"></a>‘是希有也！<a id="a-DG"></a>出家之人专精乃尔，<a id="a-DH"></a>车声轰轰觉而不闻。<a id="a-DI"></a>’即语我师曰：<a id="a-DJ"></a>‘向有五百乘车从此道过，<a id="a-DK"></a>车声振动，<a id="a-DL"></a>尚且不闻，<a id="a-DM"></a>岂他闻哉？<a id="a-DN"></a>’即为作礼，<a id="a-DO"></a>欢喜而去。<a id="a-DP"></a>”</p>
  <p id="aDQ">佛告福贵：<a id="a-DR"></a>“我今问汝，<a id="a-DS"></a>随意所答。<a id="a-DT"></a>群车振动觉而不闻，<a id="a-DU"></a>雷动天地觉而不闻，<a id="a-DV"></a>何者为难？<a id="a-DW"></a>”</p>
  <p id="aDX">福贵白佛言：<a id="a-DY"></a>“千万车声，<a id="a-DZ"></a>岂等雷电？<a id="a-Da"></a>不闻车声未足为难，<a id="a-Db"></a>雷动天地觉而不闻，<a id="a-Dc"></a>斯乃为难。<a id="a-Dd"></a>”</p>
  <p id="aDe">佛告福贵：<a id="a-Df"></a>“我于一时游阿越村，<a id="a-Dg"></a>在一草庐，<a id="a-Dh"></a>时有异云暴起，<a id="a-Di"></a>雷电霹雳，<a id="a-Dj"></a>杀四特牛、<a id="a-Dk"></a>耕者兄弟二人，<a id="a-Dl"></a>人众大聚。<a id="a-Dm"></a>时，<a id="a-Dn"></a>我出草庐，<a id="a-Do"></a>彷徉经行。<a id="a-Dp"></a>彼大众中有一人来至我所，<a id="a-Dq"></a>头面礼足，<a id="a-Dr"></a>随我经行，<a id="a-Ds"></a>我知而故问：<a id="a-Dt"></a>‘彼大众聚何所为耶？<a id="a-Du"></a>’其人即问：<a id="a-Dv"></a>‘佛向在何所？<a id="a-Dw"></a>为觉寐耶？<a id="a-Dx"></a>’答曰：<a id="a-Dy"></a>‘在此，<a id="a-Dz"></a>时不寐也。<a id="a-E0"></a>’其人亦叹希闻得定如佛者也，<a id="a-E1"></a>雷电霹雳，<a id="a-E2"></a>声聒天地，<a id="a-E3"></a>而独寂定觉而不闻，<a id="a-E4"></a>乃白佛言：<a id="a-E5"></a>‘向有异云暴起，<a id="a-E6"></a>雷电霹雳，<a id="a-E7"></a>杀四特牛、<a id="a-E8"></a>耕者兄弟二人，<a id="a-E9"></a>彼大众聚，<a id="a-EA"></a>其正为此。<a id="a-EB"></a>’其人心悦，<a id="a-EC"></a>即得法喜，<a id="a-ED"></a>礼佛而去。<a id="a-EE"></a>”</p>
  <p id="aEF">尔时，<a id="a-EG"></a>福贵被二黄叠，<a id="a-EH"></a>价值百千，<a id="a-EI"></a>即从座起，<a id="a-EJ"></a>长跪叉手而白佛言：<a id="a-EK"></a>“今以此叠奉上世尊，<a id="a-EL"></a>愿垂纳受！<a id="a-EM"></a>”</p>
  <p id="aEN">佛告福贵：<a id="a-EO"></a>“汝以一叠施我，<a id="a-EP"></a>一施阿难。<a id="a-EQ"></a>”尔时，<a id="a-ER"></a>福贵承佛教旨，<a id="a-ES"></a>一奉如来，<a id="a-ET"></a>一施阿难。<a id="a-EU"></a>佛愍彼故，<a id="a-EV"></a>即为纳受。<a id="a-EW"></a>时，<a id="a-EX"></a>福贵礼佛足已，<a id="a-EY"></a>于一面坐，<a id="a-EZ"></a>佛渐为说法，<a id="a-Ea"></a>示教利喜：<a id="a-Eb"></a>施论、<a id="a-Ec"></a>戒论、<a id="a-Ed"></a>生天之论，<a id="a-Ee"></a>欲为大患、<a id="a-Ef"></a>不净、<a id="a-Eg"></a>秽污，<a id="a-Eh"></a>上漏为碍，<a id="a-Ei"></a>出要为上。<a id="a-Ej"></a>时，<a id="a-Ek"></a>佛知福贵意，<a id="a-El"></a>欢喜柔软，<a id="a-Em"></a>无诸盖、<a id="a-En"></a>缠，<a id="a-Eo"></a>易可开化，<a id="a-Ep"></a>如诸佛常法，<a id="a-Eq"></a>即为福贵说苦圣谛，<a id="a-Er"></a>苦集、<a id="a-Es"></a>苦灭、<a id="a-Et"></a>苦出要谛。</p>
  <p id="aEu">时，<a id="a-Ev"></a>福贵信心清净，<a id="a-Ew"></a>譬如净洁白叠易为受色，<a id="a-Ex"></a>即于座上远尘离垢，<a id="a-Ey"></a>诸法法眼生，<a id="a-Ez"></a>见法得法，<a id="a-F0"></a>决定正住，<a id="a-F1"></a>不堕恶道，<a id="a-F2"></a>成就无畏，<a id="a-F3"></a>而白佛言：<a id="a-F4"></a>“我今归依佛、<a id="a-F5"></a>归依法、<a id="a-F6"></a>归依僧，<a id="a-F7"></a>惟愿如来听我于正法中为优婆塞！<a id="a-F8"></a>自今已后，<a id="a-F9"></a>尽寿不杀、<a id="a-FA"></a>不盗、<a id="a-FB"></a>不淫、<a id="a-FC"></a>不欺、<a id="a-FD"></a>不饮酒，<a id="a-FE"></a>惟愿世尊听我于正法中为优婆塞！<a id="a-FF"></a>”</p>
  <p id="aFG">又白佛言：<a id="a-FH"></a>“世尊，<a id="a-FI"></a>游化若诣波婆城，<a id="a-FJ"></a>惟愿屈意过贫聚中！<a id="a-FK"></a>所以然者？<a id="a-FL"></a>欲尽家所有饮食、<a id="a-FM"></a>床卧、<a id="a-FN"></a>衣服、<a id="a-FO"></a>汤药，<a id="a-FP"></a>奉献世尊！<a id="a-FQ"></a>世尊受已，<a id="a-FR"></a>家内获安。<a id="a-FS"></a>”</p>
  <p id="aFT">佛言：<a id="a-FU"></a>“汝所言善。<a id="a-FV"></a>”</p>
  <p id="aFW">尔时，<a id="a-FX"></a>世尊为福贵说法，<a id="a-FY"></a>示教利喜已，<a id="a-FZ"></a>即从座起，<a id="a-Fa"></a>头面礼足，<a id="a-Fb"></a>欢喜而去。<a id="a-Fc"></a>其去未久，<a id="a-Fd"></a>阿难寻以黄叠奉上如来，<a id="a-Fe"></a>如来哀愍，<a id="a-Ff"></a>即为受之，<a id="a-Fg"></a>被于身上。</p>
  <p id="aFh">尔时，<a id="a-Fi"></a>世尊颜貌从容，<a id="a-Fj"></a>威光炽盛，<a id="a-Fk"></a>诸根清净，<a id="a-Fl"></a>面色和悦。<a id="a-Fm"></a>阿难见已，<a id="a-Fn"></a>默自思念：<a id="a-Fo"></a>“自我得侍二十五年，<a id="a-Fp"></a>未曾见佛面色光泽，<a id="a-Fq"></a>发明如今。<a id="a-Fr"></a>”即从座起，<a id="a-Fs"></a>右膝著地，<a id="a-Ft"></a>叉手合掌，<a id="a-Fu"></a>前白佛言：<a id="a-Fv"></a>“自我得侍二十五年，<a id="a-Fw"></a>未曾见佛光色如今，<a id="a-Fx"></a>不审何缘？<a id="a-Fy"></a>愿闻其意！<a id="a-Fz"></a>”</p>
  <p id="aG0">佛告阿难：<a id="a-G1"></a>“有二因缘，<a id="a-G2"></a>如来光色有殊于常：<a id="a-G3"></a>一者、<a id="a-G4"></a>佛初得道，<a id="a-G5"></a>成无上正真觉时；<a id="a-G6"></a>二者、<a id="a-G7"></a>临欲灭度，<a id="a-G8"></a>舍于性命般涅槃时。<a id="a-G9"></a>阿难，<a id="a-GA"></a>以此二缘，<a id="a-GB"></a>光色殊常。<a id="a-GC"></a>”</p>
  <p id="aGD">尔时，<a id="a-GE"></a>世尊即说颂曰：</p>
  <p id="aGF">“金色衣光悦，<a id="a-GG"></a>细软极鲜净，</p>
  <p id="aGH">福贵奉世尊，<a id="a-GI"></a>如雪白毫光。<a id="a-GJ"></a>”</p>
  <p id="aGK">佛命阿难：<a id="a-GL"></a>“吾渴欲饮，<a id="a-GM"></a>汝取水来。<a id="a-GN"></a>”</p>
  <p id="aGO">阿难白言：<a id="a-GP"></a>“向有五百乘车于上流渡，<a id="a-GQ"></a>水浊未清，<a id="a-GR"></a>可以洗足，<a id="a-GS"></a>不中饮也。<a id="a-GT"></a>”</p>
  <p id="aGU">如是三敕：<a id="a-GV"></a>“阿难，<a id="a-GW"></a>汝取水来！<a id="a-GX"></a>”</p>
  <p id="aGY">阿难白言：<a id="a-GZ"></a>“今拘孙河去此不远，<a id="a-Ga"></a>清冷可饮，<a id="a-Gb"></a>亦可澡浴。<a id="a-Gc"></a>”</p>
  <p id="aGd">时，<a id="a-Ge"></a>有鬼神居在雪山，<a id="a-Gf"></a>笃信佛道，<a id="a-Gg"></a>即以钵盛八种净水，<a id="a-Gh"></a>奉上世尊。<a id="a-Gi"></a>佛愍彼故，<a id="a-Gj"></a>寻为受之。<a id="a-Gk"></a>而说颂曰：</p>
  <p id="aGl">“佛以八种音，<a id="a-Gm"></a>敕阿难取水：</p>
  <p id="aGn">吾渴今欲饮，<a id="a-Go"></a>饮已诣拘尸。</p>
  <p id="aGp">柔软和雅音，<a id="a-Gq"></a>所言悦众心，</p>
  <p id="aGr">给侍佛左右，<a id="a-Gs"></a>寻白于世尊：</p>
  <p id="aGt">向有五百车，<a id="a-Gu"></a>截流渡彼岸，</p>
  <p id="aGv">浑浊于此水，<a id="a-Gw"></a>饮恐不便身；</p>
  <p id="aGx">拘孙河不远，<a id="a-Gy"></a>水美甚清冷，</p>
  <p id="aGz">往彼可取饮，<a id="a-H0"></a>亦可澡浴身。</p>
  <p id="aH1">雪山有鬼神，<a id="a-H2"></a>奉上如来水，</p>
  <p id="aH3">饮已威势强，<a id="a-H4"></a>众中师子步。</p>
  <p id="aH5">其水神龙居，<a id="a-H6"></a>清澄无浊秽，</p>
  <p id="aH7">圣颜如雪山，<a id="a-H8"></a>安详度拘孙。<a id="a-H9"></a>”</p>
  <p id="aHA">尔时，<a id="a-HB"></a>世尊即诣拘孙河，<a id="a-HC"></a>饮已澡浴，<a id="a-HD"></a>与众而去。<a id="a-HE"></a>中路止息在一树下，<a id="a-HF"></a>告周那曰：<a id="a-HG"></a>“汝取僧伽梨四牒而敷，<a id="a-HH"></a>吾患背痛，<a id="a-HI"></a>欲暂止息。<a id="a-HJ"></a>”周那受教，<a id="a-HK"></a>敷置已讫，<a id="a-HL"></a>佛坐其上。<a id="a-HM"></a>周那礼已，<a id="a-HN"></a>于一面坐，<a id="a-HO"></a>而白佛言：<a id="a-HP"></a>“我欲般涅槃，<a id="a-HQ"></a>我欲般涅槃。<a id="a-HR"></a>”</p>
  <p id="aHS">佛告之曰：<a id="a-HT"></a>“宜知是时。<a id="a-HU"></a>”于是，<a id="a-HV"></a>周那即于佛前便般涅槃。<a id="a-HW"></a>佛时颂曰：</p>
  <p id="aHX">“佛趣拘孙河，<a id="a-HY"></a>清凉无浊秽，</p>
  <p id="aHZ">人中尊入水，<a id="a-Ha"></a>澡浴度彼岸。</p>
  <p id="aHb">大众之元首，<a id="a-Hc"></a>教敕于周那：</p>
  <p id="aHd">吾今身疲极，<a id="a-He"></a>汝速敷卧具。</p>
  <p id="aHf">周那寻受教，<a id="a-Hg"></a>四牒衣而敷，</p>
  <p id="aHh">如来既止息，<a id="a-Hi"></a>周那于前坐，</p>
  <p id="aHj">即白于世尊：<a id="a-Hk"></a>我欲取灭度，</p>
  <p id="aHl">无爱无憎处，<a id="a-Hm"></a>今当到彼方。</p>
  <p id="aHn">无量功德海，<a id="a-Ho"></a>最胜告彼曰：</p>
  <p id="aHp">汝所作已办，<a id="a-Hq"></a>今宜知是时。</p>
  <p id="aHr">见佛已听许，<a id="a-Hs"></a>周那倍精勤，</p>
  <p id="aHt">灭行无有余，<a id="a-Hu"></a>如灯尽火灭。<a id="a-Hv"></a>”</p>
  <p id="aHw">时，<a id="a-Hx"></a>阿难即从座起，<a id="a-Hy"></a>前白佛言：<a id="a-Hz"></a>“佛灭度后，<a id="a-I0"></a>葬法云何？<a id="a-I1"></a>”</p>
  <p id="aI2">佛告阿难：<a id="a-I3"></a>“汝且默然，<a id="a-I4"></a>思汝所业，<a id="a-I5"></a>诸清信士自乐为之。<a id="a-I6"></a>”</p>
  <p id="aI7">时，<a id="a-I8"></a>阿难复重三启：<a id="a-I9"></a>“佛灭度后，<a id="a-IA"></a>葬法云何？<a id="a-IB"></a>”</p>
  <p id="aIC">佛言：<a id="a-ID"></a>“欲知葬法者，<a id="a-IE"></a>当如转轮圣王。<a id="a-IF"></a>”</p>
  <p id="aIG">阿难又白：<a id="a-IH"></a>“转轮圣王葬法云何？<a id="a-II"></a>”</p>
  <p id="aIJ">佛告阿难：<a id="a-IK"></a>“圣王葬法，<a id="a-IL"></a>先以香汤洗浴其体，<a id="a-IM"></a>以新劫贝周遍缠身，<a id="a-IN"></a>以五百张叠次如缠之。<a id="a-IO"></a>内身金棺灌以麻油毕，<a id="a-IP"></a>举金棺置于第二大铁椁中，<a id="a-IQ"></a>栴檀香椁次重于外，<a id="a-IR"></a>积众名香，<a id="a-IS"></a>厚衣其上而阇维之。<a id="a-IT"></a>讫收舍利，<a id="a-IU"></a>于四衢道起立塔庙，<a id="a-IV"></a>表刹悬缯，<a id="a-IW"></a>使国行人皆见法王塔，<a id="a-IX"></a>思慕正化，<a id="a-IY"></a>多所饶益。</p>
  <p id="aIZ">“阿难，<a id="a-Ia"></a>汝欲葬我，<a id="a-Ib"></a>先以香汤洗浴，<a id="a-Ic"></a>用新劫贝周遍缠身，<a id="a-Id"></a>以五百张叠次如缠之。<a id="a-Ie"></a>内身金棺灌以麻油毕，<a id="a-If"></a>举金棺置于第二大铁椁中，<a id="a-Ig"></a>栴檀香椁次重于外，<a id="a-Ih"></a>积众名香，<a id="a-Ii"></a>厚衣其上而阇维之。<a id="a-Ij"></a>讫收舍利，<a id="a-Ik"></a>于四衢道起立塔庙，<a id="a-Il"></a>表刹悬缯，<a id="a-Im"></a>使诸行人皆见佛塔，<a id="a-In"></a>思慕如来法王道化，<a id="a-Io"></a>生获福利，<a id="a-Ip"></a>死得上天。<a id="a-Iq"></a>”</p>
  <p id="aIr">于时，<a id="a-Is"></a>世尊重观此义，<a id="a-It"></a>而说颂曰：</p>
  <p id="aIu">“阿难从坐起，<a id="a-Iv"></a>长跪白世尊：</p>
  <p id="aIw">如来灭度后，<a id="a-Ix"></a>当以何法葬？</p>
  <p id="aIy">阿难汝且默，<a id="a-Iz"></a>思惟汝所行，</p>
  <p id="aJ0">国内诸清信，<a id="a-J1"></a>自当乐为之。</p>
  <p id="aJ2">阿难三请已，<a id="a-J3"></a>佛说转轮葬，</p>
  <p id="aJ4">欲葬如来身，<a id="a-J5"></a>叠裹内棺椁，</p>
  <p id="aJ6">四衢起塔庙，<a id="a-J7"></a>为利益众生，</p>
  <p id="aJ8">诸有礼敬者，<a id="a-J9"></a>皆获无量福。<a id="a-JA"></a>”</p>
  <p id="aJB">佛告阿难：<a id="a-JC"></a>“天下有四种人，<a id="a-JD"></a>应得起塔，<a id="a-JE"></a>香华缯盖，<a id="a-JF"></a>伎乐供养。<a id="a-JG"></a>何等为四？<a id="a-JH"></a>一者、<a id="a-JI"></a>如来应得起塔，<a id="a-JJ"></a>二者、<a id="a-JK"></a>辟支佛，<a id="a-JL"></a>三者、<a id="a-JM"></a>声闻人，<a id="a-JN"></a>四者、<a id="a-JO"></a>转轮王。<a id="a-JP"></a>阿难，<a id="a-JQ"></a>此四种人应得起塔，<a id="a-JR"></a>香华缯盖，<a id="a-JS"></a>伎乐供养。<a id="a-JT"></a>”</p>
  <p id="aJU">尔时，<a id="a-JV"></a>世尊以偈颂曰：</p>
  <p id="aJW">“佛应第一塔，<a id="a-JX"></a>辟支佛、<a id="a-JY"></a>声闻，</p>
  <p id="aJZ">及转轮圣王，<a id="a-Ja"></a>典领四域主。</p>
  <p id="aJb">斯四应供养，<a id="a-Jc"></a>如来之所记，</p>
  <p id="aJd">佛、<a id="a-Je"></a>辟支、<a id="a-Jf"></a>声闻，<a id="a-Jg"></a>及转轮王塔。<a id="a-Jh"></a>”</p>
  <p id="aJi">尔时，<a id="a-Jj"></a>世尊告阿难：<a id="a-Jk"></a>“俱诣拘尸城，<a id="a-Jl"></a>末罗双树间。<a id="a-Jm"></a>”</p>
  <p id="aJn">对曰：<a id="a-Jo"></a>“唯然。<a id="a-Jp"></a>”即与大众围绕世尊，<a id="a-Jq"></a>在道而行。</p>
  <p id="aJr">有一梵志从拘尸城趣波婆城，<a id="a-Js"></a>中路遥见世尊颜貌端正，<a id="a-Jt"></a>诸根寂定，<a id="a-Ju"></a>见已欢喜，<a id="a-Jv"></a>善心自生，<a id="a-Jw"></a>前至佛所，<a id="a-Jx"></a>问讯讫，<a id="a-Jy"></a>一面住，<a id="a-Jz"></a>而白佛言：<a id="a-K0"></a>“我所居村去此不远，<a id="a-K1"></a>惟愿瞿昙于彼止宿，<a id="a-K2"></a>清旦食已，<a id="a-K3"></a>然后趣城。<a id="a-K4"></a>”</p>
  <p id="aK5">佛告梵志：<a id="a-K6"></a>“且止！<a id="a-K7"></a>且止！<a id="a-K8"></a>汝今便为供养我已。<a id="a-K9"></a>”</p>
  <p id="aKA">时，<a id="a-KB"></a>梵志殷勤三请，<a id="a-KC"></a>佛答如初，<a id="a-KD"></a>又告梵志：<a id="a-KE"></a>“阿难在后，<a id="a-KF"></a>汝可语意。<a id="a-KG"></a>”</p>
  <p id="aKH">时，<a id="a-KI"></a>梵志闻佛教已，<a id="a-KJ"></a>即诣阿难，<a id="a-KK"></a>问讯已，<a id="a-KL"></a>于一面立，<a id="a-KM"></a>白阿难言：<a id="a-KN"></a>“我所居村去此不远。<a id="a-KO"></a>欲屈瞿昙于彼止宿，<a id="a-KP"></a>清旦食已，<a id="a-KQ"></a>然后趣城。<a id="a-KR"></a>”</p>
  <p id="aKS">阿难答曰：<a id="a-KT"></a>“止！<a id="a-KU"></a>止！<a id="a-KV"></a>梵志，<a id="a-KW"></a>汝今已为得供养已。<a id="a-KX"></a>”</p>
  <p id="aKY">梵志复请，<a id="a-KZ"></a>殷勤至三。<a id="a-Ka"></a>阿难答曰：<a id="a-Kb"></a>“时既暑热，<a id="a-Kc"></a>彼村远迥。<a id="a-Kd"></a>世尊疲极，<a id="a-Ke"></a>不足劳娆。<a id="a-Kf"></a>”</p>
  <p id="aKg">尔时，<a id="a-Kh"></a>世尊观此义已，<a id="a-Ki"></a>即说颂曰：</p>
  <p id="aKj">“净眼前进路，<a id="a-Kk"></a>疲极向双树，</p>
  <p id="aKl">梵志遥见佛，<a id="a-Km"></a>速诣而稽首：</p>
  <p id="aKn">我村今在近，<a id="a-Ko"></a>哀愍留一宿，</p>
  <p id="aKp">清旦设微供，<a id="a-Kq"></a>然后向彼城。</p>
  <p id="aKr">梵志我身倦，<a id="a-Ks"></a>道远不能过，</p>
  <p id="aKt">监藏者在后，<a id="a-Ku"></a>汝可往语意。</p>
  <p id="aKv">承佛教旨已，<a id="a-Kw"></a>即诣阿难所：</p>
  <p id="aKx">惟愿至我村，<a id="a-Ky"></a>清旦食已去。</p>
  <p id="aKz">阿难曰止止，<a id="a-L0"></a>时热不相赴。</p>
  <p id="aL1">三请不遂愿，<a id="a-L2"></a>忧恼不悦乐。</p>
  <p id="aL3">咄此有为法，<a id="a-L4"></a>流迁不常住，</p>
  <p id="aL5">今于双树间，<a id="a-L6"></a>灭我无漏身。</p>
  <p id="aL7">佛、<a id="a-L8"></a>辟支、<a id="a-L9"></a>声闻，<a id="a-LA"></a>一切皆归灭，</p>
  <p id="aLB">无常无撰择，<a id="a-LC"></a>如火焚山林。<a id="a-LD"></a>”</p>
  <p id="aLE">尔时，<a id="a-LF"></a>世尊入拘尸城，<a id="a-LG"></a>向本生处末罗双树间，<a id="a-LH"></a>告阿难曰：<a id="a-LI"></a>“汝为如来于双树间敷置床座，<a id="a-LJ"></a>使头北首，<a id="a-LK"></a>面向西方。<a id="a-LL"></a>所以然者？<a id="a-LM"></a>吾法流布，<a id="a-LN"></a>当久住北方。<a id="a-LO"></a>”</p>
  <p id="aLP">对曰：<a id="a-LQ"></a>“唯然。<a id="a-LR"></a>”即敷座，<a id="a-LS"></a>令北首。</p>
  <p id="aLT">尔时，<a id="a-LU"></a>世尊自四牒僧伽梨，<a id="a-LV"></a>偃右胁如师子王，<a id="a-LW"></a>累足而卧。</p>
  <p id="aLX">时，<a id="a-LY"></a>双树间所有鬼神笃信佛者，<a id="a-LZ"></a>以非时华布散于地。<a id="a-La"></a>尔时，<a id="a-Lb"></a>世尊告阿难曰：<a id="a-Lc"></a>“此双树神以非时华供养于我，<a id="a-Ld"></a>此非供养如来。<a id="a-Le"></a>”</p>
  <p id="aLf">阿难白言：<a id="a-Lg"></a>“云何名为供养如来？<a id="a-Lh"></a>”</p>
  <p id="aLi">佛语阿难：<a id="a-Lj"></a>“人能受法、<a id="a-Lk"></a>能行法者，<a id="a-Ll"></a>斯乃名曰供养如来。<a id="a-Lm"></a>”佛观此义，<a id="a-Ln"></a>而说颂曰：</p>
  <p id="aLo">“佛在双树间，<a id="a-Lp"></a>偃卧心不乱，</p>
  <p id="aLq">树神心清净，<a id="a-Lr"></a>以华散佛上。</p>
  <p id="aLs">阿难白佛言：<a id="a-Lt"></a>云何名供养？</p>
  <p id="aLu">受法而能行，<a id="a-Lv"></a>觉华而为供。</p>
  <p id="aLw">紫金华如轮，<a id="a-Lx"></a>散佛未为供；</p>
  <p id="aLy">阴、<a id="a-Lz"></a>界、<a id="a-M0"></a>入无我，<a id="a-M1"></a>乃名第一供。<a id="a-M2"></a>”</p>
  <p id="aM3">尔时，<a id="a-M4"></a>梵摩那在于佛前执扇扇佛，<a id="a-M5"></a>佛言：<a id="a-M6"></a>“汝却，<a id="a-M7"></a>勿在吾前。<a id="a-M8"></a>”</p>
  <p id="aM9">时，<a id="a-MA"></a>阿难默自思念：<a id="a-MB"></a>“此梵摩那常在佛左右，<a id="a-MC"></a>供给所须，<a id="a-MD"></a>当尊敬如来，<a id="a-ME"></a>视无厌足。<a id="a-MF"></a>今者末后须其瞻视，<a id="a-MG"></a>乃命使却，<a id="a-MH"></a>意将何因？<a id="a-MI"></a>”于是，<a id="a-MJ"></a>阿难即整衣服，<a id="a-MK"></a>前白佛言：<a id="a-ML"></a>“此梵摩那常在佛左右，<a id="a-MM"></a>供给所须，<a id="a-MN"></a>当尊敬如来，<a id="a-MO"></a>视无厌足。<a id="a-MP"></a>今者末后须其瞻视，<a id="a-MQ"></a>而命使却，<a id="a-MR"></a>将有何因？<a id="a-MS"></a>”</p>
  <p id="aMT">佛告阿难：<a id="a-MU"></a>“此拘尸城外有十二由旬，<a id="a-MV"></a>皆是诸大神天之所居宅，<a id="a-MW"></a>无空缺处。<a id="a-MX"></a>此诸大神皆嫌此比丘当佛前立：<a id="a-MY"></a>‘今佛末后垂当灭度，<a id="a-MZ"></a>吾等诸神，<a id="a-Ma"></a>冀一奉觐，<a id="a-Mb"></a>而此比丘有大威德，<a id="a-Mc"></a>光明映蔽，<a id="a-Md"></a>使我曹等不得亲近礼拜供养。<a id="a-Me"></a>’阿难，<a id="a-Mf"></a>我以是缘，<a id="a-Mg"></a>故命使却。<a id="a-Mh"></a>”</p>
  <p id="aMi">阿难白佛：<a id="a-Mj"></a>“此尊比丘本积何德？<a id="a-Mk"></a>修何行业？<a id="a-Ml"></a>今者威德乃如是乎？<a id="a-Mm"></a>”</p>
  <p id="aMn">佛告阿难：<a id="a-Mo"></a>“乃往过去久远九十一劫，<a id="a-Mp"></a>时世有佛，<a id="a-Mq"></a>名毗婆尸。<a id="a-Mr"></a>时此比丘以欢喜心，<a id="a-Ms"></a>手执草炬，<a id="a-Mt"></a>以照彼塔，<a id="a-Mu"></a>由此因缘，<a id="a-Mv"></a>使今威光上彻二十八天，<a id="a-Mw"></a>诸天神光所不能及。<a id="a-Mx"></a>”</p>
  <p id="aMy">尔时，<a id="a-Mz"></a>阿难即从座起，<a id="a-N0"></a>偏袒右肩，<a id="a-N1"></a>长跪叉手而白佛言：<a id="a-N2"></a>“莫于此鄙陋小城荒毁之土取灭度也。<a id="a-N3"></a>所以者何？<a id="a-N4"></a>更有大国——瞻婆大国、<a id="a-N5"></a>毗舍离国、<a id="a-N6"></a>王舍城、<a id="a-N7"></a>婆祇国、<a id="a-N8"></a>舍卫国、<a id="a-N9"></a>迦维罗卫国、<a id="a-NA"></a>波罗柰国，<a id="a-NB"></a>其土人民众多，<a id="a-NC"></a>信乐佛法，<a id="a-ND"></a>佛灭度已，<a id="a-NE"></a>必能恭敬供养舍利。<a id="a-NF"></a>”</p>
  <p id="aNG">佛言：<a id="a-NH"></a>“止！<a id="a-NI"></a>止！<a id="a-NJ"></a>勿造斯观！<a id="a-NK"></a>无谓此土以为鄙陋。<a id="a-NL"></a>所以者何？<a id="a-NM"></a>昔者，<a id="a-NN"></a>此国有王名大善见，<a id="a-NO"></a>此城时名拘舍婆提，<a id="a-NP"></a>大王之都城，<a id="a-NQ"></a>长四百八十里，<a id="a-NR"></a>广二百八十里。<a id="a-NS"></a>是时，<a id="a-NT"></a>谷米丰贱，<a id="a-NU"></a>人民炽盛，<a id="a-NV"></a>其城七重，<a id="a-NW"></a>绕城栏楯亦复七重，<a id="a-NX"></a>雕文刻镂，<a id="a-NY"></a>间悬宝铃。<a id="a-NZ"></a>其城下基深三仞，<a id="a-Na"></a>高十二仞，<a id="a-Nb"></a>城上楼观高十二仞，<a id="a-Nc"></a>柱围三仞。<a id="a-Nd"></a>金城银门，<a id="a-Ne"></a>银城金门；<a id="a-Nf"></a>琉璃城水精门，<a id="a-Ng"></a>水精城琉璃门。</p>
  <p id="aNh">“其城周围四宝庄严，<a id="a-Ni"></a>间错栏楯亦以四宝。<a id="a-Nj"></a>金楼银铃，<a id="a-Nk"></a>银楼金铃，<a id="a-Nl"></a>宝堑七重，<a id="a-Nm"></a>中生莲华，<a id="a-Nn"></a>优钵罗华、<a id="a-No"></a>钵头摩华、<a id="a-Np"></a>俱物头华、<a id="a-Nq"></a>分陀利华，<a id="a-Nr"></a>下有金沙布现其底，<a id="a-Ns"></a>夾道两边生多邻树。<a id="a-Nt"></a>其金树者，<a id="a-Nu"></a>银叶华实。<a id="a-Nv"></a>其银树者，<a id="a-Nw"></a>金叶华实。<a id="a-Nx"></a>水精树者，<a id="a-Ny"></a>琉璃华实。<a id="a-Nz"></a>琉璃树者，<a id="a-O0"></a>水精华实。<a id="a-O1"></a>多邻树间有众浴池，<a id="a-O2"></a>清流深潭，<a id="a-O3"></a>洁净无秽，<a id="a-O4"></a>以四宝砖间砌其边。<a id="a-O5"></a>金梯银磴，<a id="a-O6"></a>银梯金磴；<a id="a-O7"></a>琉璃梯金磴，<a id="a-O8"></a>琉璃梯陛水精为磴，<a id="a-O9"></a>水精梯陛琉璃为磴。<a id="a-OA"></a>周匝栏楯，<a id="a-OB"></a>辽绕相承。<a id="a-OC"></a>其城处处生多邻树。<a id="a-OD"></a>其金树者，<a id="a-OE"></a>银叶华实。<a id="a-OF"></a>其银树者，<a id="a-OG"></a>金叶华实。<a id="a-OH"></a>水精树者，<a id="a-OI"></a>琉璃华实。<a id="a-OJ"></a>琉璃树者，<a id="a-OK"></a>水精华实。<a id="a-OL"></a>树间亦有四种宝池，<a id="a-OM"></a>生四种华。<a id="a-ON"></a>街巷齐整，<a id="a-OO"></a>行伍相当，<a id="a-OP"></a>风吹众华，<a id="a-OQ"></a>纷纷路侧。<a id="a-OR"></a>微风四起，<a id="a-OS"></a>吹诸宝树，<a id="a-OT"></a>出柔软音，<a id="a-OU"></a>犹如天乐。<a id="a-OV"></a>其国人民，<a id="a-OW"></a>男女大小，<a id="a-OX"></a>共游树间，<a id="a-OY"></a>以自娱乐。<a id="a-OZ"></a>其国常有十种声：<a id="a-Oa"></a>贝声、<a id="a-Ob"></a>鼓声、<a id="a-Oc"></a>波罗声、<a id="a-Od"></a>歌声、<a id="a-Oe"></a>舞声、<a id="a-Of"></a>吹声、<a id="a-Og"></a>象声、<a id="a-Oh"></a>马声、<a id="a-Oi"></a>车声、<a id="a-Oj"></a>饮食戏笑声。</p>
  <p id="aOk">“尔时，<a id="a-Ol"></a>大善见王七宝具足，<a id="a-Om"></a>王有四德，<a id="a-On"></a>主四天下。<a id="a-Oo"></a>何谓七宝？<a id="a-Op"></a>一、<a id="a-Oq"></a>金轮宝，<a id="a-Or"></a>二、<a id="a-Os"></a>白象宝，<a id="a-Ot"></a>三、<a id="a-Ou"></a>绀马宝，<a id="a-Ov"></a>四、<a id="a-Ow"></a>神珠宝，<a id="a-Ox"></a>五、<a id="a-Oy"></a>玉女宝，<a id="a-Oz"></a>六、<a id="a-P0"></a>居士宝，<a id="a-P1"></a>七、<a id="a-P2"></a>主兵宝。</p>
  <p id="aP3">“云何善见大王成就金轮宝？<a id="a-P4"></a>王常以十五日月满时，<a id="a-P5"></a>沐浴香汤，<a id="a-P6"></a>升高殿上，<a id="a-P7"></a>婇女围绕，<a id="a-P8"></a>自然轮宝忽现在前；<a id="a-P9"></a>轮有千辐，<a id="a-PA"></a>光色具足，<a id="a-PB"></a>天匠所造，<a id="a-PC"></a>非世所有，<a id="a-PD"></a>真金所成，<a id="a-PE"></a>轮径丈四。<a id="a-PF"></a>大善见王默自念言：<a id="a-PG"></a>‘我曾从先宿耆旧闻如是语：<a id="a-PH"></a>刹利王水浇头种，<a id="a-PI"></a>以十五日月满时，<a id="a-PJ"></a>沐浴香汤，<a id="a-PK"></a>升宝殿上，<a id="a-PL"></a>婇女围绕，<a id="a-PM"></a>自然金轮忽现在前；<a id="a-PN"></a>轮有千辐，<a id="a-PO"></a>光色具足，<a id="a-PP"></a>天匠所造，<a id="a-PQ"></a>非世所有，<a id="a-PR"></a>真金所成，<a id="a-PS"></a>轮径丈四，<a id="a-PT"></a>是则名为转轮圣王。<a id="a-PU"></a>今此轮现，<a id="a-PV"></a>将无是耶？<a id="a-PW"></a>今我宁可试此轮宝。<a id="a-PX"></a>’</p>
  <p id="aPY">“时大善见王即召四兵，<a id="a-PZ"></a>向金轮宝偏露右臂，<a id="a-Pa"></a>右膝著地，<a id="a-Pb"></a>以右手摩抆金轮，<a id="a-Pc"></a>语言：<a id="a-Pd"></a>‘汝向东方，<a id="a-Pe"></a>如法而转，<a id="a-Pf"></a>勿违常则。<a id="a-Pg"></a>’轮即东转。<a id="a-Ph"></a>时，<a id="a-Pi"></a>善见王即将四兵随其后行，<a id="a-Pj"></a>金轮宝前有四神引导，<a id="a-Pk"></a>轮所住处，<a id="a-Pl"></a>王即止驾。<a id="a-Pm"></a>尔时，<a id="a-Pn"></a>东方诸小国王见大王至，<a id="a-Po"></a>以金钵盛银粟，<a id="a-Pp"></a>银钵盛金粟，<a id="a-Pq"></a>来趣王所，<a id="a-Pr"></a>拜首白言：<a id="a-Ps"></a>‘善来！<a id="a-Pt"></a>大王，<a id="a-Pu"></a>今此东方土地丰乐，<a id="a-Pv"></a>人民炽盛，<a id="a-Pw"></a>志性仁和，<a id="a-Px"></a>慈孝忠顺。<a id="a-Py"></a>惟愿圣王于此治政！<a id="a-Pz"></a>我等当给使左右，<a id="a-Q0"></a>承受所宜。<a id="a-Q1"></a>’当时，<a id="a-Q2"></a>善见大王语小王言：<a id="a-Q3"></a>‘止！<a id="a-Q4"></a>止！<a id="a-Q5"></a>诸贤，<a id="a-Q6"></a>汝等则为供养我已，<a id="a-Q7"></a>但当以正法治，<a id="a-Q8"></a>勿使偏枉，<a id="a-Q9"></a>无令国内有非法行，<a id="a-QA"></a>此即名曰我之所治。<a id="a-QB"></a>’</p>
  <p id="aQC">“时诸小王闻此教已，<a id="a-QD"></a>即从大王巡行诸国，<a id="a-QE"></a>至东海表；<a id="a-QF"></a>次行南方、<a id="a-QG"></a>西方、<a id="a-QH"></a>北方，<a id="a-QI"></a>随轮所至，<a id="a-QJ"></a>其诸国王各献国土，<a id="a-QK"></a>亦如东方诸小王。<a id="a-QL"></a>此时，<a id="a-QM"></a>善见王既随金轮，<a id="a-QN"></a>周行四海，<a id="a-QO"></a>以道开化，<a id="a-QP"></a>安慰民庶，<a id="a-QQ"></a>已还本国拘舍婆城。<a id="a-QR"></a>时，<a id="a-QS"></a>金轮宝在宫门上虚空中住，<a id="a-QT"></a>大善见王踊跃而言：<a id="a-QU"></a>‘此金轮宝真为我瑞，<a id="a-QV"></a>我今真为转轮圣王。<a id="a-QW"></a>’是为金轮宝成就。</p>
  <p id="aQX">“云何善见大王成就白象宝？<a id="a-QY"></a>时，<a id="a-QZ"></a>善见大王清旦在正殿上坐，<a id="a-Qa"></a>自然象宝忽现在前，<a id="a-Qb"></a>其毛纯白，<a id="a-Qc"></a>七处平住，<a id="a-Qd"></a>力能飞行，<a id="a-Qe"></a>其首杂色，<a id="a-Qf"></a>六牙纤[月+庸]，<a id="a-Qg"></a>真金间填。<a id="a-Qh"></a>时王见已，<a id="a-Qi"></a>念言：<a id="a-Qj"></a>‘此象贤良，<a id="a-Qk"></a>若善调者，<a id="a-Ql"></a>可中御乘。<a id="a-Qm"></a>’即试调习，<a id="a-Qn"></a>诸能悉备。<a id="a-Qo"></a>时，<a id="a-Qp"></a>善见大王欲自试象，<a id="a-Qq"></a>即乘其上，<a id="a-Qr"></a>清旦出城，<a id="a-Qs"></a>周行四海，<a id="a-Qt"></a>食时已还。<a id="a-Qu"></a>时，<a id="a-Qv"></a>善见王踊跃而言：<a id="a-Qw"></a>‘此白象宝真为我瑞，<a id="a-Qx"></a>我今真为转轮圣王。<a id="a-Qy"></a>’是为象宝成就。</p>
  <p id="aQz">“云何善见大王成就马宝？<a id="a-R0"></a>时，<a id="a-R1"></a>善见大王清旦在正殿上坐，<a id="a-R2"></a>自然马宝忽现在前，<a id="a-R3"></a>绀青色，<a id="a-R4"></a>朱髦尾，<a id="a-R5"></a>头颈如乌，<a id="a-R6"></a>力能飞行。<a id="a-R7"></a>时王见已，<a id="a-R8"></a>念言：<a id="a-R9"></a>‘此马贤良，<a id="a-RA"></a>若善调者，<a id="a-RB"></a>可中御乘。<a id="a-RC"></a>’即试调习，<a id="a-RD"></a>诸能悉备。<a id="a-RE"></a>时，<a id="a-RF"></a>善见王欲自试马宝，<a id="a-RG"></a>即乘其上，<a id="a-RH"></a>清旦出城，<a id="a-RI"></a>周行四海，<a id="a-RJ"></a>食时已还。<a id="a-RK"></a>时，<a id="a-RL"></a>善见王踊跃而言：<a id="a-RM"></a>‘此绀马宝真为我瑞，<a id="a-RN"></a>我今真为转轮圣王。<a id="a-RO"></a>’是为绀马宝成就。</p>
  <p id="aRP">“云何善见大王神珠宝成就？<a id="a-RQ"></a>时，<a id="a-RR"></a>善见大王于清旦在正殿上坐，<a id="a-RS"></a>自然神珠忽现在前，<a id="a-RT"></a>质色清彻，<a id="a-RU"></a>无有瑕秽。<a id="a-RV"></a>时王见已，<a id="a-RW"></a>言：<a id="a-RX"></a>‘此珠妙好，<a id="a-RY"></a>若有光明，<a id="a-RZ"></a>可照宫内。<a id="a-Ra"></a>’时，<a id="a-Rb"></a>善见王欲试此珠，<a id="a-Rc"></a>即召四兵，<a id="a-Rd"></a>以此宝珠置高幢上，<a id="a-Re"></a>于夜冥中赍幢出城。<a id="a-Rf"></a>其珠光明，<a id="a-Rg"></a>照诸军众，<a id="a-Rh"></a>犹如昼日；<a id="a-Ri"></a>于军众外周匝，<a id="a-Rj"></a>复能照一由旬；<a id="a-Rk"></a>现城中人皆起作务，<a id="a-Rl"></a>谓为是昼。<a id="a-Rm"></a>时，<a id="a-Rn"></a>王善见踊跃而言：<a id="a-Ro"></a>‘今此神珠宝真为我瑞，<a id="a-Rp"></a>我今真为转轮圣王。<a id="a-Rq"></a>’是为神珠宝成就。</p>
  <p id="aRr">“云何善见大王成就玉女宝？<a id="a-Rs"></a>时，<a id="a-Rt"></a>玉女宝忽然出现，<a id="a-Ru"></a>颜色从容，<a id="a-Rv"></a>面貌端正，<a id="a-Rw"></a>不长不短，<a id="a-Rx"></a>不粗不细，<a id="a-Ry"></a>不白不黑，<a id="a-Rz"></a>不刚不柔，<a id="a-S0"></a>冬则身温，<a id="a-S1"></a>夏则身凉，<a id="a-S2"></a>举身毛孔出栴檀香，<a id="a-S3"></a>口出优钵罗华香，<a id="a-S4"></a>言语柔软，<a id="a-S5"></a>举动安详，<a id="a-S6"></a>先起后坐，<a id="a-S7"></a>不失宜则。<a id="a-S8"></a>时，<a id="a-S9"></a>王善见清净无著，<a id="a-SA"></a>心不暂念，<a id="a-SB"></a>况复亲近？<a id="a-SC"></a>时，<a id="a-SD"></a>王善见踊跃而言：<a id="a-SE"></a>‘此玉女宝真为我瑞，<a id="a-SF"></a>我今真为转轮圣王。<a id="a-SG"></a>’是为玉女宝成就。</p>
  <p id="aSH">“云何善见大王居士宝成就？<a id="a-SI"></a>时，<a id="a-SJ"></a>居士丈夫忽然自出，<a id="a-SK"></a>宝藏自然，<a id="a-SL"></a>财富无量。<a id="a-SM"></a>居士宿福，<a id="a-SN"></a>眼能彻视地中伏藏，<a id="a-SO"></a>有主无主，<a id="a-SP"></a>皆悉见知。<a id="a-SQ"></a>其有主者，<a id="a-SR"></a>能为拥护；<a id="a-SS"></a>其无主者，<a id="a-ST"></a>取给王用。<a id="a-SU"></a>时，<a id="a-SV"></a>居士宝往白王言：<a id="a-SW"></a>‘大王，<a id="a-SX"></a>有所给与，<a id="a-SY"></a>不足为忧，<a id="a-SZ"></a>我自能办。<a id="a-Sa"></a>’时，<a id="a-Sb"></a>善见王欲试居士宝，<a id="a-Sc"></a>即敕严船于水游戏，<a id="a-Sd"></a>告居士曰：<a id="a-Se"></a>‘我须金宝，<a id="a-Sf"></a>汝速与我。<a id="a-Sg"></a>’居士报曰：<a id="a-Sh"></a>‘大王小待，<a id="a-Si"></a>须至岸上。<a id="a-Sj"></a>’王寻逼言：<a id="a-Sk"></a>‘我停须用，<a id="a-Sl"></a>正今得来。<a id="a-Sm"></a>’时，<a id="a-Sn"></a>居士宝被王严敕，<a id="a-So"></a>即于船上长跪，<a id="a-Sp"></a>以右手内著水中，<a id="a-Sq"></a>水中宝瓶随手而出，<a id="a-Sr"></a>如虫缘树。<a id="a-Ss"></a>彼居士宝，<a id="a-St"></a>亦复如是，<a id="a-Su"></a>内手水中，<a id="a-Sv"></a>宝缘手出，<a id="a-Sw"></a>充满船上，<a id="a-Sx"></a>而白王言：<a id="a-Sy"></a>‘向须宝用，<a id="a-Sz"></a>为须几许？<a id="a-T0"></a>’时，<a id="a-T1"></a>王善见语居士言：<a id="a-T2"></a>‘止！<a id="a-T3"></a>止！<a id="a-T4"></a>吾无所须，<a id="a-T5"></a>向相试耳！<a id="a-T6"></a>汝今便为供养我已。<a id="a-T7"></a>’时，<a id="a-T8"></a>彼居士闻王语已，<a id="a-T9"></a>寻以宝物还投水中。<a id="a-TA"></a>时，<a id="a-TB"></a>善见王踊跃而言：<a id="a-TC"></a>‘此居士宝真为我瑞，<a id="a-TD"></a>我今真为转轮圣王。<a id="a-TE"></a>’是为居士宝成就。</p>
  <p id="aTF">“云何善见大王主兵宝成就？<a id="a-TG"></a>时，<a id="a-TH"></a>主兵宝忽然出现，<a id="a-TI"></a>智谋雄猛，<a id="a-TJ"></a>英略独决，<a id="a-TK"></a>即诣王所，<a id="a-TL"></a>白言：<a id="a-TM"></a>‘大王，<a id="a-TN"></a>有所讨伐，<a id="a-TO"></a>王不足忧，<a id="a-TP"></a>我自能办。<a id="a-TQ"></a>’时，<a id="a-TR"></a>善见大王欲试主兵宝，<a id="a-TS"></a>即集四兵而告之曰：<a id="a-TT"></a>‘汝今用兵，<a id="a-TU"></a>未集者集，<a id="a-TV"></a>已集者放；<a id="a-TW"></a>未严者严，<a id="a-TX"></a>已严者解；<a id="a-TY"></a>未去者去，<a id="a-TZ"></a>已去者住。<a id="a-Ta"></a>’时，<a id="a-Tb"></a>主兵宝闻王语已，<a id="a-Tc"></a>即令四兵，<a id="a-Td"></a>未集者集，<a id="a-Te"></a>已集者放；<a id="a-Tf"></a>未严者严，<a id="a-Tg"></a>已严者解；<a id="a-Th"></a>未去者去，<a id="a-Ti"></a>已去者住。<a id="a-Tj"></a>时，<a id="a-Tk"></a>善见王踊跃而言：<a id="a-Tl"></a>‘此主兵宝真为我瑞，<a id="a-Tm"></a>我今真为转轮圣王。<a id="a-Tn"></a>’阿难，<a id="a-To"></a>是为善见转轮圣王成就七宝。</p>
  <p id="aTp">“何谓四神德？<a id="a-Tq"></a>一者、<a id="a-Tr"></a>长寿不夭，<a id="a-Ts"></a>无能及者；<a id="a-Tt"></a>二者、<a id="a-Tu"></a>身强无患，<a id="a-Tv"></a>无能及者；<a id="a-Tw"></a>三者、<a id="a-Tx"></a>颜貌端正，<a id="a-Ty"></a>无能及者；<a id="a-Tz"></a>四者、<a id="a-U0"></a>宝藏盈溢，<a id="a-U1"></a>无能及者。<a id="a-U2"></a>是为转轮圣王成就七宝及四功德。</p>
  <p id="aU3">“阿难，<a id="a-U4"></a>时，<a id="a-U5"></a>善见王久乃命驾，<a id="a-U6"></a>出游后园，<a id="a-U7"></a>寻告御者：<a id="a-U8"></a>‘汝当善御，<a id="a-U9"></a>安详而行。<a id="a-UA"></a>所以然者？<a id="a-UB"></a>吾欲谛观国土人民安乐无患。<a id="a-UC"></a>’时，<a id="a-UD"></a>国人民路次观者，<a id="a-UE"></a>复语侍人：<a id="a-UF"></a>‘汝且徐行，<a id="a-UG"></a>吾欲谛观圣王威颜。<a id="a-UH"></a>’阿难，<a id="a-UI"></a>时，<a id="a-UJ"></a>善见王慈育民物，<a id="a-UK"></a>如父爱子；<a id="a-UL"></a>国民慕王，<a id="a-UM"></a>如子仰父，<a id="a-UN"></a>所有珍奇尽以贡王，<a id="a-UO"></a>愿垂纳受，<a id="a-UP"></a>在意所与。<a id="a-UQ"></a>时王报曰：<a id="a-UR"></a>‘且止！<a id="a-US"></a>诸人！<a id="a-UT"></a>吾自有宝，<a id="a-UU"></a>汝可自用。<a id="a-UV"></a>’复于异时，<a id="a-UW"></a>王作是念：<a id="a-UX"></a>‘我今宁可造作宫观。<a id="a-UY"></a>’适生是意，<a id="a-UZ"></a>时国人民诣王善见，<a id="a-Ua"></a>各白王言：<a id="a-Ub"></a>‘我今为王造作宫殿。<a id="a-Uc"></a>’王报之曰：<a id="a-Ud"></a>‘我今以为得汝供养，<a id="a-Ue"></a>我有宝物，<a id="a-Uf"></a>自足成办。<a id="a-Ug"></a>’时，<a id="a-Uh"></a>国人民复重启王：<a id="a-Ui"></a>‘我欲与王造立宫殿。<a id="a-Uj"></a>’王告人民：<a id="a-Uk"></a>‘随汝等意。<a id="a-Ul"></a>’时，<a id="a-Um"></a>诸人民承王教已，<a id="a-Un"></a>即以八万四千两车，<a id="a-Uo"></a>载金而来，<a id="a-Up"></a>诣拘舍婆城，<a id="a-Uq"></a>造立法殿。<a id="a-Ur"></a>时，<a id="a-Us"></a>第二忉利妙匠天子默自思念：<a id="a-Ut"></a>‘唯我能堪与善见王起正法殿。<a id="a-Uu"></a>’</p>
  <p id="aUv">“阿难，<a id="a-Uw"></a>时，<a id="a-Ux"></a>妙匠天造正法殿，<a id="a-Uy"></a>长六十里，<a id="a-Uz"></a>广三十里，<a id="a-V0"></a>四宝庄严，<a id="a-V1"></a>下基平整，<a id="a-V2"></a>七重宝砖以砌其阶。<a id="a-V3"></a>其法殿柱有八万四千，<a id="a-V4"></a>金柱银栌，<a id="a-V5"></a>银柱金栌，<a id="a-V6"></a>琉璃、<a id="a-V7"></a>水精栌柱亦然。<a id="a-V8"></a>绕殿周匝，<a id="a-V9"></a>有四栏楯，<a id="a-VA"></a>皆四宝成，<a id="a-VB"></a>又四阶陛亦四宝成。<a id="a-VC"></a>其法殿上有八万四千宝楼，<a id="a-VD"></a>其金楼者银为户牖，<a id="a-VE"></a>其银楼者金为户牖，<a id="a-VF"></a>水精、<a id="a-VG"></a>琉璃楼户亦然。<a id="a-VH"></a>金楼银床，<a id="a-VI"></a>银楼金床，<a id="a-VJ"></a>綩綖细软，<a id="a-VK"></a>金缕织成，<a id="a-VL"></a>布其座上，<a id="a-VM"></a>水精、<a id="a-VN"></a>琉璃楼床亦然。<a id="a-VO"></a>其殿光明，<a id="a-VP"></a>眩曜人目，<a id="a-VQ"></a>犹日盛明，<a id="a-VR"></a>无能视者。<a id="a-VS"></a>时，<a id="a-VT"></a>善见王自生念言：<a id="a-VU"></a>‘我今可于是殿左右起多邻园池。<a id="a-VV"></a>’即造园池，<a id="a-VW"></a>纵广一由旬。</p>
  <p id="aVX">“又复自念：<a id="a-VY"></a>‘于法殿前造一法池。<a id="a-VZ"></a>’寻即施造，<a id="a-Va"></a>纵广一由旬。<a id="a-Vb"></a>其水清澄，<a id="a-Vc"></a>洁净无秽，<a id="a-Vd"></a>以四宝砖厕砌其下，<a id="a-Ve"></a>绕池四边，<a id="a-Vf"></a>栏楯周匝，<a id="a-Vg"></a>皆以黄金、<a id="a-Vh"></a>白银、<a id="a-Vi"></a>水精、<a id="a-Vj"></a>琉璃四宝合成。<a id="a-Vk"></a>其池中水生众杂华，<a id="a-Vl"></a>优钵罗华、<a id="a-Vm"></a>钵头摩华、<a id="a-Vn"></a>俱物头华、<a id="a-Vo"></a>分陀利华，<a id="a-Vp"></a>出微妙香，<a id="a-Vq"></a>馚馥四散。<a id="a-Vr"></a>其池四面陆地生华，<a id="a-Vs"></a>阿醯物多华、<a id="a-Vt"></a>瞻卜华、<a id="a-Vu"></a>波罗罗华、<a id="a-Vv"></a>须曼陀华、<a id="a-Vw"></a>婆师迦华、<a id="a-Vx"></a>檀俱摩梨华。<a id="a-Vy"></a>使人典池，<a id="a-Vz"></a>诸行过者将入洗浴，<a id="a-W0"></a>游戏清凉，<a id="a-W1"></a>随意所欲，<a id="a-W2"></a>须浆与浆，<a id="a-W3"></a>须食与食。<a id="a-W4"></a>衣服、<a id="a-W5"></a>车马、<a id="a-W6"></a>香华、<a id="a-W7"></a>财宝，<a id="a-W8"></a>不逆人意。</p>
  <p id="aW9">“阿难，<a id="a-WA"></a>时，<a id="a-WB"></a>善见王有八万四千象，<a id="a-WC"></a>金银校饰，<a id="a-WD"></a>络用宝珠，<a id="a-WE"></a>齐象王为第一。<a id="a-WF"></a>八万四千马，<a id="a-WG"></a>金银校饰，<a id="a-WH"></a>络用宝珠，<a id="a-WI"></a>力马王为第一。<a id="a-WJ"></a>八万四千车，<a id="a-WK"></a>师子革络，<a id="a-WL"></a>四宝庄严，<a id="a-WM"></a>金轮宝为第一。<a id="a-WN"></a>八万四千珠，<a id="a-WO"></a>神珠宝为第一。<a id="a-WP"></a>八万四千玉女，<a id="a-WQ"></a>玉女宝为第一。<a id="a-WR"></a>八万四千居士，<a id="a-WS"></a>居士宝为第一。<a id="a-WT"></a>八万四千刹利，<a id="a-WU"></a>主兵宝为第一。<a id="a-WV"></a>八万四千城，<a id="a-WW"></a>拘尸婆提城为第一。<a id="a-WX"></a>八万四千殿，<a id="a-WY"></a>正法殿为第一。<a id="a-WZ"></a>八万四千楼，<a id="a-Wa"></a>大正楼为第一。<a id="a-Wb"></a>八万四千床，<a id="a-Wc"></a>皆以黄金、<a id="a-Wd"></a>白银、<a id="a-We"></a>众宝所成，<a id="a-Wf"></a>氍氀毾[毯-炎+登]，<a id="a-Wg"></a>綩綖细软，<a id="a-Wh"></a>以布其上。<a id="a-Wi"></a>八万四千亿衣，<a id="a-Wj"></a>初摩衣、<a id="a-Wk"></a>迦尸衣、<a id="a-Wl"></a>劫波衣为第一。<a id="a-Wm"></a>八万四千种食，<a id="a-Wn"></a>日日供设，<a id="a-Wo"></a>味味各异。</p>
  <p id="aWp">“阿难，<a id="a-Wq"></a>时善见王八万四千象，<a id="a-Wr"></a>乘齐象上，<a id="a-Ws"></a>清旦出拘尸城，<a id="a-Wt"></a>案行天下，<a id="a-Wu"></a>周遍四海，<a id="a-Wv"></a>须臾之间，<a id="a-Ww"></a>还入城食。<a id="a-Wx"></a>八万四千马，<a id="a-Wy"></a>乘力马宝，<a id="a-Wz"></a>清旦出游，<a id="a-X0"></a>案行天下，<a id="a-X1"></a>周遍四海，<a id="a-X2"></a>须臾之间，<a id="a-X3"></a>还入城食。<a id="a-X4"></a>八万四千车，<a id="a-X5"></a>乘金轮车，<a id="a-X6"></a>驾力马宝，<a id="a-X7"></a>清旦出游，<a id="a-X8"></a>案行天下，<a id="a-X9"></a>周遍四海，<a id="a-XA"></a>须臾之间，<a id="a-XB"></a>还入城食。<a id="a-XC"></a>八万四千神珠，<a id="a-XD"></a>以神珠宝，<a id="a-XE"></a>照于宫内，<a id="a-XF"></a>昼夜常明。<a id="a-XG"></a>八万四千玉女，<a id="a-XH"></a>玉女宝善贤给侍左右。<a id="a-XI"></a>八万四千居士，<a id="a-XJ"></a>有所给与，<a id="a-XK"></a>任居士宝。<a id="a-XL"></a>八万四千刹利，<a id="a-XM"></a>有所讨伐，<a id="a-XN"></a>任主兵宝。<a id="a-XO"></a>八万四千城，<a id="a-XP"></a>常所治都，<a id="a-XQ"></a>在拘尸城。<a id="a-XR"></a>八万四千殿，<a id="a-XS"></a>王所常止，<a id="a-XT"></a>在正法殿。<a id="a-XU"></a>八万四千楼，<a id="a-XV"></a>王所常止，<a id="a-XW"></a>在大正楼。<a id="a-XX"></a>八万四千座，<a id="a-XY"></a>王所常止，<a id="a-XZ"></a>在颇梨座，<a id="a-Xa"></a>以安禅故。<a id="a-Xb"></a>八万四千亿衣，<a id="a-Xc"></a>上妙宝饰，<a id="a-Xd"></a>随意所服，<a id="a-Xe"></a>以惭愧故。<a id="a-Xf"></a>八万四千种食，<a id="a-Xg"></a>王所常食，<a id="a-Xh"></a>食自然饭，<a id="a-Xi"></a>以知足故。</p>
  <p id="aXj">“时，<a id="a-Xk"></a>八万四千象来现，<a id="a-Xl"></a>王时蹋蹈冲突，<a id="a-Xm"></a>伤害众生，<a id="a-Xn"></a>不可称数。<a id="a-Xo"></a>时王念言：<a id="a-Xp"></a>‘此象数来，<a id="a-Xq"></a>多所损伤。<a id="a-Xr"></a>自今而后，<a id="a-Xs"></a>百年听现一象。<a id="a-Xt"></a>’如是转次百年现，<a id="a-Xu"></a>一周而复始。<a id="a-Xv"></a>”</p>
 </body>
</html>