<!doctype html>
<html id="z3IBUGbZT" data-ver="2002">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第十八</h1>
  <h2 id="a2">第四分世记经第十一</h2>
  <h2 id="a3">阎浮提州品第一</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园俱利窟中，<a id="a-7"></a>与大比丘众千二百五十人俱。</p>
  <p id="a8">时，<a id="a-9"></a>众比丘于食后集讲堂上，<a id="a-A"></a>议言：<a id="a-B"></a>“诸贤，<a id="a-C"></a>未曾有也，<a id="a-D"></a>今此天地何由而败？<a id="a-E"></a>何由而成？<a id="a-F"></a>众生所居国土云何？<a id="a-G"></a>”</p>
  <p id="aH">尔时，<a id="a-I"></a>世尊于闲静处天耳彻听，<a id="a-J"></a>闻诸比丘于食后集讲堂上议如此言。<a id="a-K"></a>尔时，<a id="a-L"></a>世尊于静窟起，<a id="a-M"></a>诣讲堂坐，<a id="a-N"></a>知而故问，<a id="a-O"></a>问诸比丘：<a id="a-P"></a>“向者所议，<a id="a-Q"></a>议何等事？<a id="a-R"></a>”</p>
  <p id="aS">诸比丘白佛言：<a id="a-T"></a>“我等于食后集法讲堂，<a id="a-U"></a>议言：<a id="a-V"></a>‘诸贤，<a id="a-W"></a>未曾有也，<a id="a-X"></a>今是天地何由而败？<a id="a-Y"></a>何由而成？<a id="a-Z"></a>众生所居国土云何？<a id="a-a"></a>’我等集堂议如是事。<a id="a-b"></a>”</p>
  <p id="ac">佛告诸比丘言：<a id="a-d"></a>“善哉！<a id="a-e"></a>善哉！<a id="a-f"></a>凡出家者应行二法：<a id="a-g"></a>一贤圣默然，<a id="a-h"></a>二讲论法语。<a id="a-i"></a>汝等集在讲堂，<a id="a-j"></a>亦应如此贤圣默然、<a id="a-k"></a>讲论法语。<a id="a-l"></a>诸比丘，<a id="a-m"></a>汝等欲闻如来记天地成败、<a id="a-n"></a>众生所居国邑不耶？<a id="a-o"></a>”</p>
  <p id="ap">时，<a id="a-q"></a>诸比丘白佛言：<a id="a-r"></a>“唯然，<a id="a-s"></a>世尊。<a id="a-t"></a>今正是时，<a id="a-u"></a>愿乐欲闻，<a id="a-v"></a>世尊说已，<a id="a-w"></a>当奉持之！<a id="a-x"></a>”</p>
  <p id="ay">佛言：<a id="a-z"></a>“比丘，<a id="a-10"></a>谛听！<a id="a-11"></a>谛听！<a id="a-12"></a>善思念之，<a id="a-13"></a>当为汝说。<a id="a-14"></a>”</p>
  <p id="a15">佛告诸比丘：<a id="a-16"></a>“如一日月周行四天下，<a id="a-17"></a>光明所照，<a id="a-18"></a>如是千世界，<a id="a-19"></a>千世界中有千日月、<a id="a-1A"></a>千须弥山王、<a id="a-1B"></a>四千天下、<a id="a-1C"></a>四千大天下、<a id="a-1D"></a>四千海水、<a id="a-1E"></a>四千大海、<a id="a-1F"></a>四千龙、<a id="a-1G"></a>四千大龙、<a id="a-1H"></a>四千金翅鸟、<a id="a-1I"></a>四千大金翅鸟、<a id="a-1J"></a>四千恶道、<a id="a-1K"></a>四千大恶道、<a id="a-1L"></a>四千王、<a id="a-1M"></a>四千大王、<a id="a-1N"></a>七千大树、<a id="a-1O"></a>八千大泥犁、<a id="a-1P"></a>十千大山、<a id="a-1Q"></a>千阎罗王、<a id="a-1R"></a>千四天王、<a id="a-1S"></a>千忉利天、<a id="a-1T"></a>千焰摩天、<a id="a-1U"></a>千兜率天、<a id="a-1V"></a>千化自在天、<a id="a-1W"></a>千他化自在天、<a id="a-1X"></a>千梵天，<a id="a-1Y"></a>是为小千世界。<a id="a-1Z"></a>如一小千世界，<a id="a-1a"></a>尔所小千千世界，<a id="a-1b"></a>是为中千世界；<a id="a-1c"></a>如一中千世界，<a id="a-1d"></a>尔所中千千世界，<a id="a-1e"></a>是为三千大千世界。<a id="a-1f"></a>如是世界周匝成败，<a id="a-1g"></a>众生所居名一佛刹。<a id="a-1h"></a>”</p>
  <p id="a1i">佛告比丘：<a id="a-1j"></a>“今此大地深十六万八千由旬，<a id="a-1k"></a>其边无际，<a id="a-1l"></a>地止于水。<a id="a-1m"></a>水深三千三十由旬，<a id="a-1n"></a>其边无际，<a id="a-1o"></a>水止于风。<a id="a-1p"></a>风深六千四十由旬，<a id="a-1q"></a>其边无际。<a id="a-1r"></a>比丘，<a id="a-1s"></a>其大海水深八万四千由旬，<a id="a-1t"></a>其边无际。<a id="a-1u"></a>须弥山王入海水中八万四千由旬，<a id="a-1v"></a>出海水上高八万四千由旬，<a id="a-1w"></a>下根连地，<a id="a-1x"></a>多固地分。<a id="a-1y"></a>其山直上，<a id="a-1z"></a>无有阿曲，<a id="a-20"></a>生种种树，<a id="a-21"></a>树出众香，<a id="a-22"></a>香遍山林，<a id="a-23"></a>多诸贤圣大神妙天之所居止。<a id="a-24"></a>其山下基纯有金沙，<a id="a-25"></a>其山四面有四埵出，<a id="a-26"></a>高七百由旬，<a id="a-27"></a>杂色间厕，<a id="a-28"></a>七宝所成，<a id="a-29"></a>四埵斜低，<a id="a-2A"></a>曲临海上。</p>
  <p id="a2B">“须弥山王有七宝阶道，<a id="a-2C"></a>其下阶道广六十由旬，<a id="a-2D"></a>挟道两边有七重宝墙、<a id="a-2E"></a>七重栏楯、<a id="a-2F"></a>七重罗网、<a id="a-2G"></a>七重行树；<a id="a-2H"></a>金墙银门，<a id="a-2I"></a>银墙金门；<a id="a-2J"></a>水精墙琉璃门，<a id="a-2K"></a>琉璃墙水精门；<a id="a-2L"></a>赤珠墙玛瑙门，<a id="a-2M"></a>玛瑙墙赤珠门；<a id="a-2N"></a>砗磲墻众宝门。<a id="a-2O"></a>其栏楯者，<a id="a-2P"></a>金栏银桄，<a id="a-2Q"></a>银栏金桄；<a id="a-2R"></a>水精栏琉璃桄，<a id="a-2S"></a>琉璃栏水精桄；<a id="a-2T"></a>赤珠栏玛瑙桄，<a id="a-2U"></a>玛瑙栏赤珠桄；<a id="a-2V"></a>砗磲栏众宝桄。<a id="a-2W"></a>其栏楯上有宝罗网，<a id="a-2X"></a>其金罗网下悬银铃，<a id="a-2Y"></a>其银罗网下悬金铃；<a id="a-2Z"></a>琉璃罗网悬水精铃，<a id="a-2a"></a>水精罗网悬琉璃铃；<a id="a-2b"></a>赤珠罗网悬玛瑙铃，<a id="a-2c"></a>玛瑙罗网悬赤珠铃；<a id="a-2d"></a>砗磲罗网悬众宝铃。<a id="a-2e"></a>其金树者，<a id="a-2f"></a>金根、<a id="a-2g"></a>金枝、<a id="a-2h"></a>银叶华实；<a id="a-2i"></a>其银树者，<a id="a-2j"></a>银根、<a id="a-2k"></a>银枝、<a id="a-2l"></a>金叶华实；<a id="a-2m"></a>其水精树，<a id="a-2n"></a>水精根枝、<a id="a-2o"></a>琉璃华叶；<a id="a-2p"></a>其琉璃树，<a id="a-2q"></a>琉璃根枝、<a id="a-2r"></a>水精华叶；<a id="a-2s"></a>其赤珠树，<a id="a-2t"></a>赤珠根枝、<a id="a-2u"></a>玛瑙华叶；<a id="a-2v"></a>其玛瑙树者，<a id="a-2w"></a>玛瑙根枝、<a id="a-2x"></a>赤珠华叶；<a id="a-2y"></a>砗磲树者，<a id="a-2z"></a>砗磲根枝、<a id="a-30"></a>众宝华叶。</p>
  <p id="a31">“其七重墙，<a id="a-32"></a>墙有四门，<a id="a-33"></a>门有栏楯。<a id="a-34"></a>七重墙上皆有楼阁台观，<a id="a-35"></a>周匝围绕有园观浴池，<a id="a-36"></a>生众宝华叶，<a id="a-37"></a>宝树行列，<a id="a-38"></a>华果繁茂，<a id="a-39"></a>香风四起，<a id="a-3A"></a>悦可人心；<a id="a-3B"></a>鳬雁鸳鸯，<a id="a-3C"></a>异类奇鸟，<a id="a-3D"></a>无数千种，<a id="a-3E"></a>相和而鸣。<a id="a-3F"></a>又须弥山王中级阶道广四十由旬，<a id="a-3G"></a>挟道两边有七重宝墙、<a id="a-3H"></a>栏楯七重、<a id="a-3I"></a>罗网七重、<a id="a-3J"></a>行树七重乃至无数众鸟相和而鸣，<a id="a-3K"></a>亦如下阶。<a id="a-3L"></a>上级阶道广二十由旬，<a id="a-3M"></a>挟道两边有七重宝墙、<a id="a-3N"></a>栏楯七重、<a id="a-3O"></a>罗网七重、<a id="a-3P"></a>行树七重乃至无数众鸟相和而鸣，<a id="a-3Q"></a>亦如中阶。<a id="a-3R"></a>”</p>
  <p id="a3S">佛告比丘：<a id="a-3T"></a>“其下阶道有鬼神住，<a id="a-3U"></a>名曰伽楼罗足；<a id="a-3V"></a>其中阶道有鬼神住，<a id="a-3W"></a>名曰持鬘；<a id="a-3X"></a>其上阶道有鬼神住，<a id="a-3Y"></a>名曰喜乐。<a id="a-3Z"></a>其四埵高四万二千由旬，<a id="a-3a"></a>四天大王所居宫殿，<a id="a-3b"></a>有七重宝城、<a id="a-3c"></a>栏楯七重、<a id="a-3d"></a>罗网七重、<a id="a-3e"></a>行树七重、<a id="a-3f"></a>诸宝铃乃至无数众鸟相和而鸣，<a id="a-3g"></a>亦复如是。<a id="a-3h"></a>须弥山顶有三十三天宫，<a id="a-3i"></a>宝城七重、<a id="a-3j"></a>栏楯七重、<a id="a-3k"></a>罗网七重、<a id="a-3l"></a>行树七重乃至无数众鸟相和而鸣，<a id="a-3m"></a>又复如是。<a id="a-3n"></a>过三十三天由旬一倍有焰摩天宫，<a id="a-3o"></a>过焰摩天宫由旬一倍有兜率天宫，<a id="a-3p"></a>过兜率天宫由旬一倍有化自在天宫，<a id="a-3q"></a>过化自在天宫由旬一倍有他化自在天宫，<a id="a-3r"></a>过他化自在天宫由旬一倍有梵加夷天宫。</p>
  <p id="a3s">“于他化自在天、<a id="a-3t"></a>梵加夷天中间，<a id="a-3u"></a>有魔天宫，<a id="a-3v"></a>纵广六千由旬，<a id="a-3w"></a>宫墙七重、<a id="a-3x"></a>栏楯七重、<a id="a-3y"></a>罗网七重、<a id="a-3z"></a>行树七重乃至无数众鸟相和而鸣，<a id="a-40"></a>亦复如是。<a id="a-41"></a>过梵加夷天宫由旬一倍有光音天宫，<a id="a-42"></a>过光音天由旬一倍有遍净天宫，<a id="a-43"></a>过遍净天由旬一倍有果实天宫，<a id="a-44"></a>过果实天由旬一倍有无想天宫，<a id="a-45"></a>过无想天由旬一倍有无造天宫，<a id="a-46"></a>过无造天由旬一倍有无热天宫。<a id="a-47"></a>过无热天由旬一倍有善见天宫，<a id="a-48"></a>过善见天由旬一倍有大善见天宫，<a id="a-49"></a>过大善见天由旬一倍有色究竟天宫，<a id="a-4A"></a>过色究竟天上有空处智天、<a id="a-4B"></a>识处智天、<a id="a-4C"></a>无所有处智天、<a id="a-4D"></a>有想无想处智天；<a id="a-4E"></a>齐此名众生边际、<a id="a-4F"></a>众生世界，<a id="a-4G"></a>一切众生生、<a id="a-4H"></a>老、<a id="a-4I"></a>病、<a id="a-4J"></a>死、<a id="a-4K"></a>受阴、<a id="a-4L"></a>受有，<a id="a-4M"></a>齐此不过。<a id="a-4N"></a>”</p>
  <p id="a4O">佛告比丘：<a id="a-4P"></a>“须弥山北有天下，<a id="a-4Q"></a>名郁单曰，<a id="a-4R"></a>其土正方，<a id="a-4S"></a>纵广一万由旬，<a id="a-4T"></a>人面亦方，<a id="a-4U"></a>象彼地形。<a id="a-4V"></a>须弥山东有天下，<a id="a-4W"></a>名弗于逮，<a id="a-4X"></a>其土正圆，<a id="a-4Y"></a>纵广九千由旬，<a id="a-4Z"></a>人面亦圆，<a id="a-4a"></a>象彼地形。<a id="a-4b"></a>须弥山西有天下，<a id="a-4c"></a>名俱耶尼，<a id="a-4d"></a>其土形如半月，<a id="a-4e"></a>纵广八千由旬，<a id="a-4f"></a>人面亦尔，<a id="a-4g"></a>象彼地形。<a id="a-4h"></a>须弥山南有天下，<a id="a-4i"></a>名阎浮提，<a id="a-4j"></a>其土南狭北广，<a id="a-4k"></a>纵广七千由旬，<a id="a-4l"></a>人面亦尔，<a id="a-4m"></a>象此地形。<a id="a-4n"></a>须弥山北面天金所成，<a id="a-4o"></a>光照北方；<a id="a-4p"></a>须弥山东面天银所成，<a id="a-4q"></a>光照东方；<a id="a-4r"></a>须弥山西面天水精所成，<a id="a-4s"></a>光照西方；<a id="a-4t"></a>须弥山南面天琉璃所成，<a id="a-4u"></a>光照南方。</p>
  <p id="a4v">“郁单曰有大树王，<a id="a-4w"></a>名庵婆罗，<a id="a-4x"></a>围七由旬，<a id="a-4y"></a>高百由旬，<a id="a-4z"></a>枝叶四布五十由旬。<a id="a-50"></a>弗于逮有大树王，<a id="a-51"></a>名伽蓝浮，<a id="a-52"></a>围七由旬，<a id="a-53"></a>高百由旬，<a id="a-54"></a>枝叶四布五十由旬。<a id="a-55"></a>俱耶尼有大树王，<a id="a-56"></a>名曰斤提，<a id="a-57"></a>围七由旬，<a id="a-58"></a>高百由旬，<a id="a-59"></a>枝叶四布五十由旬；<a id="a-5A"></a>又其树下有石牛幢，<a id="a-5B"></a>高一由旬。<a id="a-5C"></a>阎浮提有大树王，<a id="a-5D"></a>名曰阎浮，<a id="a-5E"></a>围七由旬，<a id="a-5F"></a>高百由旬，<a id="a-5G"></a>枝叶四布五十由旬。<a id="a-5H"></a>金翅鸟王及龙王其树名俱利睒婆罗，<a id="a-5I"></a>围七由旬，<a id="a-5J"></a>高百由旬，<a id="a-5K"></a>枝叶四布五十由旬。<a id="a-5L"></a>阿修罗王有树，<a id="a-5M"></a>名善画，<a id="a-5N"></a>围七由旬，<a id="a-5O"></a>高百由旬，<a id="a-5P"></a>枝叶四布五十由旬。<a id="a-5Q"></a>忉利天有树，<a id="a-5R"></a>名曰昼度，<a id="a-5S"></a>围七由旬，<a id="a-5T"></a>高百由旬，<a id="a-5U"></a>枝叶四布五十由旬。</p>
  <p id="a5V">“须弥山边有山，<a id="a-5W"></a>名伽陀罗，<a id="a-5X"></a>高四万二千由旬，<a id="a-5Y"></a>纵广四万二千由旬，<a id="a-5Z"></a>其边广远，<a id="a-5a"></a>杂色间厕，<a id="a-5b"></a>七宝所成；<a id="a-5c"></a>其山去须弥山八万四千由旬，<a id="a-5d"></a>其间纯生优钵罗华、<a id="a-5e"></a>钵头摩华、<a id="a-5f"></a>俱物头华、<a id="a-5g"></a>分陀利华，<a id="a-5h"></a>芦苇、<a id="a-5i"></a>松、<a id="a-5j"></a>竹丛生其中，<a id="a-5k"></a>出种种香，<a id="a-5l"></a>香气充遍。<a id="a-5m"></a>去佉陀罗山不远有山，<a id="a-5n"></a>名伊沙陀罗，<a id="a-5o"></a>高二万一千由旬，<a id="a-5p"></a>纵广二万一千由旬，<a id="a-5q"></a>其边广远，<a id="a-5r"></a>杂色间厕，<a id="a-5s"></a>七宝所成；<a id="a-5t"></a>去佉陀罗山四万二千由旬，<a id="a-5u"></a>其间纯生优钵罗华、<a id="a-5v"></a>钵头摩华、<a id="a-5w"></a>俱物头华、<a id="a-5x"></a>分陀利华，<a id="a-5y"></a>芦苇、<a id="a-5z"></a>松、<a id="a-60"></a>竹丛生其中，<a id="a-61"></a>出种种香，<a id="a-62"></a>香气充遍。<a id="a-63"></a>去伊沙陀罗山不远有山，<a id="a-64"></a>名树巨陀罗，<a id="a-65"></a>高万二千由旬，<a id="a-66"></a>纵广万二千由旬，<a id="a-67"></a>其边广远，<a id="a-68"></a>杂色间厕，<a id="a-69"></a>七宝所成；<a id="a-6A"></a>去伊沙陀罗山二万一千由旬，<a id="a-6B"></a>其间纯生四种杂华，<a id="a-6C"></a>芦苇、<a id="a-6D"></a>松、<a id="a-6E"></a>竹丛生其中，<a id="a-6F"></a>出种种香，<a id="a-6G"></a>香气充遍。<a id="a-6H"></a>去树巨陀罗山不远有山，<a id="a-6I"></a>名善见，<a id="a-6J"></a>高六千由旬，<a id="a-6K"></a>纵广六千由旬，<a id="a-6L"></a>其边广远，<a id="a-6M"></a>杂色间厕，<a id="a-6N"></a>七宝所成；<a id="a-6O"></a>去树巨陀罗山万二千由旬，<a id="a-6P"></a>其间纯生四种杂华，<a id="a-6Q"></a>芦苇、<a id="a-6R"></a>松、<a id="a-6S"></a>竹丛生其中，<a id="a-6T"></a>出种种香，<a id="a-6U"></a>香气充遍。<a id="a-6V"></a>去善见山不远有山，<a id="a-6W"></a>名马食山，<a id="a-6X"></a>高三千由旬，<a id="a-6Y"></a>纵广三千由旬，<a id="a-6Z"></a>其边广远，<a id="a-6a"></a>杂色间厕，<a id="a-6b"></a>七宝所成；<a id="a-6c"></a>去善见山六千由旬，<a id="a-6d"></a>其间纯生四种杂华，<a id="a-6e"></a>芦苇、<a id="a-6f"></a>松、<a id="a-6g"></a>竹丛生其中，<a id="a-6h"></a>出种种香，<a id="a-6i"></a>香气充遍。<a id="a-6j"></a>去马食山不远有山，<a id="a-6k"></a>名尼民陀罗，<a id="a-6l"></a>高千二百由旬，<a id="a-6m"></a>纵广千二百由旬，<a id="a-6n"></a>其边广远，<a id="a-6o"></a>杂色间厕，<a id="a-6p"></a>七宝所成；<a id="a-6q"></a>去马食山三千由旬，<a id="a-6r"></a>其间纯生四种杂华，<a id="a-6s"></a>芦苇、<a id="a-6t"></a>松、<a id="a-6u"></a>竹丛生其中，<a id="a-6v"></a>出种种香，<a id="a-6w"></a>香气充遍。<a id="a-6x"></a>去尼民陀罗山不远有山，<a id="a-6y"></a>名调伏，<a id="a-6z"></a>高六百由旬，<a id="a-70"></a>纵广六百由旬，<a id="a-71"></a>其边广远，<a id="a-72"></a>杂色间厕，<a id="a-73"></a>七宝所成；<a id="a-74"></a>去尼民陀罗山千二百由旬，<a id="a-75"></a>其间纯生四种杂华，<a id="a-76"></a>芦苇、<a id="a-77"></a>松、<a id="a-78"></a>竹丛生其中，<a id="a-79"></a>出种种香，<a id="a-7A"></a>香气充遍。<a id="a-7B"></a>去调伏山不远有山，<a id="a-7C"></a>名金刚围，<a id="a-7D"></a>高三百由旬，<a id="a-7E"></a>纵广三百由旬，<a id="a-7F"></a>其边广远，<a id="a-7G"></a>杂色间厕，<a id="a-7H"></a>七宝所成；<a id="a-7I"></a>去调伏山六百由旬，<a id="a-7J"></a>其间纯生四种杂华，<a id="a-7K"></a>芦苇、<a id="a-7L"></a>松、<a id="a-7M"></a>竹丛生其中，<a id="a-7N"></a>出种种香，<a id="a-7O"></a>香气充遍。</p>
  <p id="a7P">“去大金刚山不远有大海水，<a id="a-7Q"></a>海水北岸有大树王，<a id="a-7R"></a>名曰阎浮，<a id="a-7S"></a>围七由旬，<a id="a-7T"></a>高百由旬，<a id="a-7U"></a>枝叶四布五十由旬；<a id="a-7V"></a>其边空地复有丛林，<a id="a-7W"></a>名庵婆罗，<a id="a-7X"></a>纵广五十由旬；<a id="a-7Y"></a>复有丛林名曰阎婆，<a id="a-7Z"></a>纵广五十由旬；<a id="a-7a"></a>复有丛林名曰婆罗，<a id="a-7b"></a>纵广五十由旬；<a id="a-7c"></a>复有丛林名曰多罗，<a id="a-7d"></a>纵广五十由旬；<a id="a-7e"></a>复有丛林名曰那多罗，<a id="a-7f"></a>纵广五十由旬；<a id="a-7g"></a>复有丛林名曰为男，<a id="a-7h"></a>纵广五十由旬；<a id="a-7i"></a>复有丛林名曰为女，<a id="a-7j"></a>纵广五十由旬；<a id="a-7k"></a>复有丛林名曰男女，<a id="a-7l"></a>纵广五十由旬；<a id="a-7m"></a>复有丛林名曰散那，<a id="a-7n"></a>纵广五十由旬；<a id="a-7o"></a>复有丛林名曰栴檀，<a id="a-7p"></a>纵广五十由旬；<a id="a-7q"></a>复有丛林名曰佉酬罗，<a id="a-7r"></a>纵广五十由旬；<a id="a-7s"></a>复有丛林名曰波柰婆罗，<a id="a-7t"></a>纵广五十由旬；<a id="a-7u"></a>复有丛林名曰毗罗，<a id="a-7v"></a>纵广五十由旬；<a id="a-7w"></a>复有丛林名曰香柰，<a id="a-7x"></a>纵广五十由旬；<a id="a-7y"></a>复有丛林名曰为梨，<a id="a-7z"></a>纵广五十由旬；<a id="a-80"></a>复有丛林名曰安石留，<a id="a-81"></a>纵广五十由旬；<a id="a-82"></a>复有丛林名曰为甘，<a id="a-83"></a>纵广五十由旬；<a id="a-84"></a>复有丛林名呵梨勒，<a id="a-85"></a>纵广五十由旬；<a id="a-86"></a>复有丛林名毗醯勒，<a id="a-87"></a>纵广五十由旬；<a id="a-88"></a>复有丛林名阿摩勒，<a id="a-89"></a>纵广五十由旬；<a id="a-8A"></a>复有丛林名阿摩犁，<a id="a-8B"></a>纵广五十由旬；<a id="a-8C"></a>复有丛林名柰，<a id="a-8D"></a>纵广五十由旬；<a id="a-8E"></a>复有丛林名甘蔗，<a id="a-8F"></a>纵广五十由旬；<a id="a-8G"></a>复有丛林名苇，<a id="a-8H"></a>纵广五十由旬；<a id="a-8I"></a>复有丛林名竹，<a id="a-8J"></a>纵广五十由旬；<a id="a-8K"></a>复有丛林名舍罗，<a id="a-8L"></a>纵广五十由旬；<a id="a-8M"></a>复有丛林名舍罗业，<a id="a-8N"></a>纵广五十由旬；<a id="a-8O"></a>复有丛林名木瓜，<a id="a-8P"></a>纵广五十由旬；<a id="a-8Q"></a>复有丛林名大木瓜，<a id="a-8R"></a>纵广五十由旬；<a id="a-8S"></a>复有丛林名解脱华，<a id="a-8T"></a>纵广五十由旬；<a id="a-8U"></a>复有丛林名瞻婆，<a id="a-8V"></a>纵广五十由旬；<a id="a-8W"></a>复有丛林名婆罗罗，<a id="a-8X"></a>纵广五十由旬；<a id="a-8Y"></a>复有丛林名修摩那，<a id="a-8Z"></a>纵广五十由旬；<a id="a-8a"></a>复有丛林名婆师，<a id="a-8b"></a>纵广五十由旬；<a id="a-8c"></a>复有丛林名多罗梨，<a id="a-8d"></a>纵广五十由旬；<a id="a-8e"></a>复有丛林名伽耶，<a id="a-8f"></a>纵广五十由旬；<a id="a-8g"></a>复有丛林名葡萄，<a id="a-8h"></a>纵广五十由旬。</p>
  <p id="a8i">“过是地空，<a id="a-8j"></a>其空地中复有华池，<a id="a-8k"></a>纵广五十由旬；<a id="a-8l"></a>复有钵头摩池、<a id="a-8m"></a>俱物头池、<a id="a-8n"></a>分陀利池，<a id="a-8o"></a>毒蛇满中，<a id="a-8p"></a>各纵广五十由旬。<a id="a-8q"></a>过是地空，<a id="a-8r"></a>其空地中有大海水，<a id="a-8s"></a>名郁禅那，<a id="a-8t"></a>此水下有转轮圣王道，<a id="a-8u"></a>广十二由旬，<a id="a-8v"></a>挟道两边有七重墙、<a id="a-8w"></a>七重栏楯、<a id="a-8x"></a>七重罗网、<a id="a-8y"></a>七重行树，<a id="a-8z"></a>周匝校饰，<a id="a-90"></a>以七宝成。<a id="a-91"></a>阎浮提地转轮圣王出于世时，<a id="a-92"></a>水自然去，<a id="a-93"></a>其道平现。<a id="a-94"></a>去海不远有山，<a id="a-95"></a>名郁禅，<a id="a-96"></a>其山端严，<a id="a-97"></a>树木繁茂，<a id="a-98"></a>华果炽盛，<a id="a-99"></a>众香芬馥，<a id="a-9A"></a>异类禽兽靡所不有。<a id="a-9B"></a>去郁禅山不远有山，<a id="a-9C"></a>名金壁，<a id="a-9D"></a>中有八万岩窟，<a id="a-9E"></a>八万象王止此窟中，<a id="a-9F"></a>其身纯白，<a id="a-9G"></a>头有杂色，<a id="a-9H"></a>口有六牙，<a id="a-9I"></a>齿间金填。<a id="a-9J"></a>过金壁山已，<a id="a-9K"></a>有山名雪山，<a id="a-9L"></a>纵广五百由旬，<a id="a-9M"></a>深五百由旬，<a id="a-9N"></a>东西入海。<a id="a-9O"></a>雪山中间宝山，<a id="a-9P"></a>高二十由旬。</p>
  <p id="a9Q">“雪山埵出高百由旬，<a id="a-9R"></a>其山顶上有阿耨达池，<a id="a-9S"></a>纵广五十由旬，<a id="a-9T"></a>其水清冷，<a id="a-9U"></a>澄净无秽，<a id="a-9V"></a>七宝砌垒、<a id="a-9W"></a>七重栏楯、<a id="a-9X"></a>七重罗网、<a id="a-9Y"></a>七重行树，<a id="a-9Z"></a>种种异色，<a id="a-9a"></a>七宝合成。<a id="a-9b"></a>其栏楯者，<a id="a-9c"></a>金栏银桄，<a id="a-9d"></a>银栏金桄；<a id="a-9e"></a>琉璃栏水精桄，<a id="a-9f"></a>水精栏琉璃桄，<a id="a-9g"></a>赤珠栏玛瑙桄，<a id="a-9h"></a>玛瑙栏赤珠桄，<a id="a-9i"></a>砗磲栏众宝為桄。<a id="a-9j"></a>金网银铃，<a id="a-9k"></a>银网金铃；<a id="a-9l"></a>琉璃网水精铃，<a id="a-9m"></a>水精网琉璃铃；<a id="a-9n"></a>砗磲网七宝為铃。<a id="a-9o"></a>金多罗树，<a id="a-9p"></a>金根、<a id="a-9q"></a>金枝、<a id="a-9r"></a>银叶、<a id="a-9s"></a>银果；<a id="a-9t"></a>银多罗树，<a id="a-9u"></a>银根、<a id="a-9v"></a>银枝、<a id="a-9w"></a>金叶、<a id="a-9x"></a>金果；<a id="a-9y"></a>水精树，<a id="a-9z"></a>水精根枝、<a id="a-A0"></a>琉璃华果；<a id="a-A1"></a>赤珠树，<a id="a-A2"></a>赤珠根枝、<a id="a-A3"></a>玛瑙叶、<a id="a-A4"></a>玛瑙华果；<a id="a-A5"></a>砗磲树，<a id="a-A6"></a>砗磲根枝、<a id="a-A7"></a>众宝华果。</p>
  <p id="aA8">“阿耨达池侧皆有园观浴池，<a id="a-A9"></a>众华积聚，<a id="a-AA"></a>种种树叶华果繁茂，<a id="a-AB"></a>种种香风芬馥四布，<a id="a-AC"></a>种种异类诸鸟哀鸣相和。<a id="a-AD"></a>阿耨达池底，<a id="a-AE"></a>金沙充满，<a id="a-AF"></a>其池四边皆有梯陛，<a id="a-AG"></a>金桄银陛，<a id="a-AH"></a>银桄金陛；<a id="a-AI"></a>琉璃桄水精陛，<a id="a-AJ"></a>水精桄琉璃陛；<a id="a-AK"></a>赤珠桄玛瑙陛，<a id="a-AL"></a>玛瑙桄赤珠陛；<a id="a-AM"></a>砗磲桄众宝陛。<a id="a-AN"></a>绕池周匝皆有栏楯，<a id="a-AO"></a>生四种华，<a id="a-AP"></a>青、<a id="a-AQ"></a>黄、<a id="a-AR"></a>赤、<a id="a-AS"></a>白，<a id="a-AT"></a>杂色参间，<a id="a-AU"></a>华如车轮，<a id="a-AV"></a>根如车毂。<a id="a-AW"></a>华根出汁，<a id="a-AX"></a>色白如乳，<a id="a-AY"></a>味甘如蜜。<a id="a-AZ"></a>阿耨达池东有恒伽河，<a id="a-Aa"></a>从牛口出，<a id="a-Ab"></a>从五百河入于东海。<a id="a-Ac"></a>阿耨达池南有新头河，<a id="a-Ad"></a>从师子口出，<a id="a-Ae"></a>从五百河入于南海。<a id="a-Af"></a>阿耨达池西有婆叉河，<a id="a-Ag"></a>从马口出，<a id="a-Ah"></a>从五百河入于西海。<a id="a-Ai"></a>阿耨达池北有斯陀河，<a id="a-Aj"></a>从象口中出，<a id="a-Ak"></a>从五百河入于北海。<a id="a-Al"></a>阿耨达宫中有五柱堂，<a id="a-Am"></a>阿耨达龙王恒于中止。<a id="a-An"></a>”</p>
  <p id="aAo">佛言：<a id="a-Ap"></a>“何故名为阿耨达？<a id="a-Aq"></a>阿耨达其义云何？<a id="a-Ar"></a>此阎浮提所有龙王尽有三患，<a id="a-As"></a>唯阿耨达龙无有三患。<a id="a-At"></a>云何为三？<a id="a-Au"></a>一者、<a id="a-Av"></a>举阎浮提所有诸龙，<a id="a-Aw"></a>皆被热风、<a id="a-Ax"></a>热沙著身，<a id="a-Ay"></a>烧其皮肉，<a id="a-Az"></a>及烧骨髓以为苦恼，<a id="a-B0"></a>唯阿耨达龙无有此患；<a id="a-B1"></a>二者、<a id="a-B2"></a>举阎浮提所有龙宫，<a id="a-B3"></a>恶风暴起，<a id="a-B4"></a>吹其宫内，<a id="a-B5"></a>失宝饰衣，<a id="a-B6"></a>龙身自现以为苦恼，<a id="a-B7"></a>唯阿耨达龙王无如是患；<a id="a-B8"></a>三者、<a id="a-B9"></a>举阎浮提所有龙王，<a id="a-BA"></a>各在宫中相娱乐时，<a id="a-BB"></a>金翅大鸟入宫搏撮，<a id="a-BC"></a>或始生方便，<a id="a-BD"></a>欲取龙食，<a id="a-BE"></a>诸龙怖惧，<a id="a-BF"></a>常怀热恼，<a id="a-BG"></a>唯阿耨达龙无如此患。<a id="a-BH"></a>若金翅鸟生念欲往，<a id="a-BI"></a>即便命终，<a id="a-BJ"></a>故名阿耨达。<a id="a-BK"></a>”</p>
  <p id="aBL">佛告比丘：<a id="a-BM"></a>“雪山右面有城，<a id="a-BN"></a>名毗舍离，<a id="a-BO"></a>其城北有七黑山，<a id="a-BP"></a>七黑山北有香山，<a id="a-BQ"></a>其山常有歌唱伎乐音乐之声。<a id="a-BR"></a>山有二窟，<a id="a-BS"></a>一名为昼，<a id="a-BT"></a>二名善昼，<a id="a-BU"></a>天七宝成，<a id="a-BV"></a>柔濡香洁，<a id="a-BW"></a>犹如天衣，<a id="a-BX"></a>妙音乾闼婆王从五百乾闼婆在其中止。<a id="a-BY"></a>昼、<a id="a-BZ"></a>善昼窟北有娑罗树王，<a id="a-Ba"></a>名曰善住，<a id="a-Bb"></a>有八千树王围绕四面。<a id="a-Bc"></a>善住树王下有象王，<a id="a-Bd"></a>亦名善住，<a id="a-Be"></a>止此树下，<a id="a-Bf"></a>身体纯白，<a id="a-Bg"></a>七处平住，<a id="a-Bh"></a>力能飞行。<a id="a-Bi"></a>其头赤色，<a id="a-Bj"></a>杂色毛间，<a id="a-Bk"></a>六牙纤[月+庸]，<a id="a-Bl"></a>间为金填，<a id="a-Bm"></a>有八千象围绕随从；<a id="a-Bn"></a>其八千树王下八千象，<a id="a-Bo"></a>亦复如是。</p>
  <p id="aBp">“善住树王北有大浴池，<a id="a-Bq"></a>名摩陀延，<a id="a-Br"></a>纵广五十由旬，<a id="a-Bs"></a>有八千浴池周匝围绕，<a id="a-Bt"></a>其水清凉，<a id="a-Bu"></a>无有尘秽，<a id="a-Bv"></a>以七宝堑周匝砌垒。<a id="a-Bw"></a>绕池有七重栏楯、<a id="a-Bx"></a>七重罗网、<a id="a-By"></a>七重行树，<a id="a-Bz"></a>皆七宝成；<a id="a-C0"></a>金栏银桄，<a id="a-C1"></a>银栏金桄；<a id="a-C2"></a>水精栏琉璃桄，<a id="a-C3"></a>琉璃栏水精桄；<a id="a-C4"></a>赤珠栏玛瑙桄，<a id="a-C5"></a>玛瑙栏赤珠桄；<a id="a-C6"></a>砗磲栏众宝桄。<a id="a-C7"></a>其金罗网下垂银铃，<a id="a-C8"></a>其银罗网下垂金铃；<a id="a-C9"></a>水精罗网垂琉璃铃，<a id="a-CA"></a>琉璃罗网垂水精铃；<a id="a-CB"></a>赤珠罗网垂玛瑙铃，<a id="a-CC"></a>玛瑙罗网垂赤珠铃；<a id="a-CD"></a>砗磲罗网垂众宝铃。<a id="a-CE"></a>其金树者，<a id="a-CF"></a>金根、<a id="a-CG"></a>金枝、<a id="a-CH"></a>银叶华实；<a id="a-CI"></a>其银树者，<a id="a-CJ"></a>银根、<a id="a-CK"></a>银枝、<a id="a-CL"></a>金叶华实；<a id="a-CM"></a>水精树者，<a id="a-CN"></a>水精根枝、<a id="a-CO"></a>琉璃华实；<a id="a-CP"></a>琉璃树者，<a id="a-CQ"></a>琉璃根枝、<a id="a-CR"></a>水精华实；<a id="a-CS"></a>赤珠树者，<a id="a-CT"></a>赤珠根枝、<a id="a-CU"></a>玛瑙华实；<a id="a-CV"></a>玛瑙树者，<a id="a-CW"></a>玛瑙根枝、<a id="a-CX"></a>赤珠华实；<a id="a-CY"></a>砗磲树者，<a id="a-CZ"></a>砗磲根枝、<a id="a-Ca"></a>众宝华实。</p>
  <p id="aCb">“又其池底金沙布散，<a id="a-Cc"></a>绕池周匝有七宝阶道；<a id="a-Cd"></a>金陛银蹬，<a id="a-Ce"></a>银陛金蹬；<a id="a-Cf"></a>水精陛琉璃蹬，<a id="a-Cg"></a>琉璃陛水精蹬，<a id="a-Ch"></a>赤珠陛玛瑙蹬；<a id="a-Ci"></a>玛瑙陛赤珠蹬；<a id="a-Cj"></a>砗磲陛众宝蹬，<a id="a-Ck"></a>挟陛两边有宝栏楯。<a id="a-Cl"></a>又其池中生四种华，<a id="a-Cm"></a>青、<a id="a-Cn"></a>黄、<a id="a-Co"></a>赤、<a id="a-Cp"></a>白，<a id="a-Cq"></a>众色参间，<a id="a-Cr"></a>华如车轮，<a id="a-Cs"></a>根如车毂。<a id="a-Ct"></a>华根出汁，<a id="a-Cu"></a>色白如乳，<a id="a-Cv"></a>味甘如蜜。<a id="a-Cw"></a>绕池四面有众园观、<a id="a-Cx"></a>丛林、<a id="a-Cy"></a>浴池，<a id="a-Cz"></a>生种种华，<a id="a-D0"></a>树木清凉，<a id="a-D1"></a>华果丰盛，<a id="a-D2"></a>无数众鸟相和而鸣，<a id="a-D3"></a>亦复如是。<a id="a-D4"></a>善住象王念欲游戏，<a id="a-D5"></a>入池浴时，<a id="a-D6"></a>即念八千象王。<a id="a-D7"></a>时，<a id="a-D8"></a>八千象王复自念言：<a id="a-D9"></a>‘善住象王今以念我，<a id="a-DA"></a>我等宜往至象王所。<a id="a-DB"></a>’于是，<a id="a-DC"></a>众象即往前立。</p>
  <p id="aDD">“时，<a id="a-DE"></a>善住象王从八千象至摩陀延池，<a id="a-DF"></a>其诸象中有为王持盖者，<a id="a-DG"></a>有执宝扇扇象王者，<a id="a-DH"></a>中有作倡伎乐前导从者。<a id="a-DI"></a>时，<a id="a-DJ"></a>善住象王入池洗浴，<a id="a-DK"></a>作倡伎乐，<a id="a-DL"></a>共相娱乐。<a id="a-DM"></a>或有象为王洗鼻者，<a id="a-DN"></a>或有洗口、<a id="a-DO"></a>洗头、<a id="a-DP"></a>洗牙、<a id="a-DQ"></a>洗耳、<a id="a-DR"></a>洗腹、<a id="a-DS"></a>洗背、<a id="a-DT"></a>洗尾、<a id="a-DU"></a>洗足者，<a id="a-DV"></a>中有拔华根洗之与王食者，<a id="a-DW"></a>中有取四种华散王上者。<a id="a-DX"></a>尔时，<a id="a-DY"></a>善住象王洗浴、<a id="a-DZ"></a>饮食，<a id="a-Da"></a>共相娱乐已，<a id="a-Db"></a>即出岸上，<a id="a-Dc"></a>向善住树立；<a id="a-Dd"></a>其八千象然后各自入池洗浴、<a id="a-De"></a>饮食，<a id="a-Df"></a>共相娱乐，<a id="a-Dg"></a>讫已还出，<a id="a-Dh"></a>至象王所。</p>
  <p id="aDi">“时，<a id="a-Dj"></a>象王从八千象前后导从，<a id="a-Dk"></a>至善住树王所，<a id="a-Dl"></a>中有持盖覆象王者，<a id="a-Dm"></a>有执宝扇扇象王者，<a id="a-Dn"></a>中有作倡伎乐在前导者。<a id="a-Do"></a>时，<a id="a-Dp"></a>善住象王诣树王已，<a id="a-Dq"></a>坐卧行步随意所游；<a id="a-Dr"></a>余八千象各自在树下，<a id="a-Ds"></a>坐卧行步随意所游。<a id="a-Dt"></a>其树林中有围八寻者，<a id="a-Du"></a>有围九寻至十寻、<a id="a-Dv"></a>十五寻者，<a id="a-Dw"></a>唯善住象王娑罗树王围十六寻。<a id="a-Dx"></a>其八千娑罗树枝叶堕落时，<a id="a-Dy"></a>清风远吹，<a id="a-Dz"></a>置于林外。<a id="a-E0"></a>又八千众大小便时，<a id="a-E1"></a>诸夜叉鬼除之林外。<a id="a-E2"></a>”</p>
  <p id="aE3">佛告比丘：<a id="a-E4"></a>“善住象王有大神力，<a id="a-E5"></a>功德如是；<a id="a-E6"></a>虽为畜生，<a id="a-E7"></a>受福如是。<a id="a-E8"></a>”</p>
  <p data-pb></p>
  <h2 id="aE9">郁单曰品第二</h2>
  <p id="aEA">佛告比丘：<a id="a-EB"></a>“郁单曰天下多有诸山，<a id="a-EC"></a>其彼山侧有诸园观浴池，<a id="a-ED"></a>生众杂华，<a id="a-EE"></a>树木清凉，<a id="a-EF"></a>华果丰茂，<a id="a-EG"></a>无数众鸟相和而鸣。<a id="a-EH"></a>又其山中多众流水，<a id="a-EI"></a>其水洋顺，<a id="a-EJ"></a>无有卒暴，<a id="a-EK"></a>众华覆上，<a id="a-EL"></a>泛泛徐流，<a id="a-EM"></a>挟岸两边多众树木，<a id="a-EN"></a>枝条柔弱，<a id="a-EO"></a>华果繁炽。<a id="a-EP"></a>地生濡草，<a id="a-EQ"></a>槃萦右旋，<a id="a-ER"></a>色如孔翠，<a id="a-ES"></a>香如婆师，<a id="a-ET"></a>濡若天衣。<a id="a-EU"></a>其地柔濡，<a id="a-EV"></a>以足踏地，<a id="a-EW"></a>地凹四寸，<a id="a-EX"></a>举足还复；<a id="a-EY"></a>地平如掌，<a id="a-EZ"></a>无有高下。</p>
  <p id="aEa">“比丘，<a id="a-Eb"></a>彼郁单曰土四面有四阿耨达池，<a id="a-Ec"></a>各纵广百由旬，<a id="a-Ed"></a>其水澄清，<a id="a-Ee"></a>无有秽垢，<a id="a-Ef"></a>以七宝堑厕砌其边乃至无数众鸟相和悲鸣，<a id="a-Eg"></a>与摩陀延池严饰无异。<a id="a-Eh"></a>彼四大池各出四大河，<a id="a-Ei"></a>广十由旬，<a id="a-Ej"></a>其水洋顺，<a id="a-Ek"></a>无有卒暴，<a id="a-El"></a>众华覆上，<a id="a-Em"></a>泛泛徐流，<a id="a-En"></a>挟岸两边多众树木，<a id="a-Eo"></a>枝条柔弱，<a id="a-Ep"></a>华果繁炽。<a id="a-Eq"></a>地生濡草，<a id="a-Er"></a>槃萦右旋，<a id="a-Es"></a>色如孔翠，<a id="a-Et"></a>香犹婆师，<a id="a-Eu"></a>濡若天衣。<a id="a-Ev"></a>其地柔濡，<a id="a-Ew"></a>以足蹈地，<a id="a-Ex"></a>地凹四寸，<a id="a-Ey"></a>举足还复；<a id="a-Ez"></a>地平如掌，<a id="a-F0"></a>无有高下。</p>
  <p id="aF1">“又彼土地无有沟涧、<a id="a-F2"></a>坑坎、<a id="a-F3"></a>荆棘、<a id="a-F4"></a>株杌，<a id="a-F5"></a>亦无蚊虻、<a id="a-F6"></a>蚖蛇、<a id="a-F7"></a>蜂蝎、<a id="a-F8"></a>虎豹、<a id="a-F9"></a>恶兽。<a id="a-FA"></a>地纯众宝，<a id="a-FB"></a>无有石沙，<a id="a-FC"></a>阴阳调柔，<a id="a-FD"></a>四气和顺，<a id="a-FE"></a>不寒不热，<a id="a-FF"></a>无众恼患。<a id="a-FG"></a>其地润泽，<a id="a-FH"></a>尘秽不起，<a id="a-FI"></a>如油涂地，<a id="a-FJ"></a>无有游尘，<a id="a-FK"></a>百草常生，<a id="a-FL"></a>无有冬夏，<a id="a-FM"></a>树木繁茂，<a id="a-FN"></a>华果炽盛。<a id="a-FO"></a>地生濡草，<a id="a-FP"></a>槃萦右旋，<a id="a-FQ"></a>色如孔翠，<a id="a-FR"></a>香犹婆师，<a id="a-FS"></a>濡若天衣。<a id="a-FT"></a>其地柔濡，<a id="a-FU"></a>以足蹈地，<a id="a-FV"></a>地凹四寸，<a id="a-FW"></a>举足还复；<a id="a-FX"></a>地平如掌，<a id="a-FY"></a>无有高下。</p>
  <p id="aFZ">“其土常有自然粳米，<a id="a-Fa"></a>不种自生，<a id="a-Fb"></a>无有糠糩，<a id="a-Fc"></a>如白华聚，<a id="a-Fd"></a>犹忉利天食，<a id="a-Fe"></a>众味具足。<a id="a-Ff"></a>其土常有自然釜鍑，<a id="a-Fg"></a>有摩尼珠，<a id="a-Fh"></a>名曰焰光，<a id="a-Fi"></a>置于鍑下，<a id="a-Fj"></a>饭熟光灭，<a id="a-Fk"></a>不假樵火，<a id="a-Fl"></a>不劳人功。</p>
  <p id="aFm">“其土有树，<a id="a-Fn"></a>名曰曲躬，<a id="a-Fo"></a>叶叶相次，<a id="a-Fp"></a>天雨不漏，<a id="a-Fq"></a>彼诸男女止宿其下。<a id="a-Fr"></a>复有香树，<a id="a-Fs"></a>高七十里，<a id="a-Ft"></a>华果繁茂，<a id="a-Fu"></a>其果熟时，<a id="a-Fv"></a>皮壳自裂，<a id="a-Fw"></a>自然香出。<a id="a-Fx"></a>其树或高六十里，<a id="a-Fy"></a>或五十、<a id="a-Fz"></a>四十，<a id="a-G0"></a>极小高五里，<a id="a-G1"></a>皆华果繁茂，<a id="a-G2"></a>其果熟时，<a id="a-G3"></a>皮壳自裂，<a id="a-G4"></a>自然香出。<a id="a-G5"></a>复有衣树，<a id="a-G6"></a>高七十里，<a id="a-G7"></a>华果繁茂，<a id="a-G8"></a>其果熟时，<a id="a-G9"></a>皮壳自裂，<a id="a-GA"></a>出种种衣。<a id="a-GB"></a>其树或高六十里、<a id="a-GC"></a>五十、<a id="a-GD"></a>四十，<a id="a-GE"></a>极小高五里，<a id="a-GF"></a>皆华果繁茂，<a id="a-GG"></a>出种种衣。<a id="a-GH"></a>复有庄严树，<a id="a-GI"></a>高七十里，<a id="a-GJ"></a>华果繁茂，<a id="a-GK"></a>其果熟时，<a id="a-GL"></a>皮壳自裂，<a id="a-GM"></a>出种种严身之具。<a id="a-GN"></a>其树或高六十里、<a id="a-GO"></a>五十、<a id="a-GP"></a>四十里，<a id="a-GQ"></a>极小高五里，<a id="a-GR"></a>皆华果繁茂，<a id="a-GS"></a>出种种严身之具。<a id="a-GT"></a>复有华鬘树，<a id="a-GU"></a>高七十里，<a id="a-GV"></a>华果繁茂，<a id="a-GW"></a>其果熟时，<a id="a-GX"></a>皮壳自裂，<a id="a-GY"></a>出种种鬘。<a id="a-GZ"></a>其树或高六十里、<a id="a-Ga"></a>五十、<a id="a-Gb"></a>四十里，<a id="a-Gc"></a>极小高五里，<a id="a-Gd"></a>亦皆华果繁茂，<a id="a-Ge"></a>出种种鬘。<a id="a-Gf"></a>复有器树，<a id="a-Gg"></a>高七十里，<a id="a-Gh"></a>华果繁茂，<a id="a-Gi"></a>其果熟时，<a id="a-Gj"></a>皮壳自裂，<a id="a-Gk"></a>出种种器。<a id="a-Gl"></a>其树或高六十里、<a id="a-Gm"></a>五十、<a id="a-Gn"></a>四十，<a id="a-Go"></a>极小高五里，<a id="a-Gp"></a>皆华果繁茂，<a id="a-Gq"></a>出种种器。<a id="a-Gr"></a>复有果树，<a id="a-Gs"></a>高七十里，<a id="a-Gt"></a>华果繁茂，<a id="a-Gu"></a>其果熟时，<a id="a-Gv"></a>皮壳自裂，<a id="a-Gw"></a>出种种果。<a id="a-Gx"></a>树或高六十里、<a id="a-Gy"></a>五十、<a id="a-Gz"></a>四十，<a id="a-H0"></a>极小高五里，<a id="a-H1"></a>皆华果繁茂，<a id="a-H2"></a>出种种果。<a id="a-H3"></a>复有乐器树，<a id="a-H4"></a>高七十里，<a id="a-H5"></a>华果繁茂，<a id="a-H6"></a>其果熟时，<a id="a-H7"></a>皮壳自裂，<a id="a-H8"></a>出种种乐器。<a id="a-H9"></a>其树或高六十里、<a id="a-HA"></a>五十、<a id="a-HB"></a>四十，<a id="a-HC"></a>极小高五里，<a id="a-HD"></a>皆华果繁茂，<a id="a-HE"></a>出种种乐器。</p>
  <p id="aHF">“其土有池，<a id="a-HG"></a>名曰善见，<a id="a-HH"></a>纵广百由旬，<a id="a-HI"></a>其水清澄，<a id="a-HJ"></a>无有垢秽，<a id="a-HK"></a>以七宝堑厕砌其边。<a id="a-HL"></a>绕池四面有七重栏楯、<a id="a-HM"></a>七重罗网、<a id="a-HN"></a>七重行树乃至无数众鸟相和而鸣，<a id="a-HO"></a>亦复如是。<a id="a-HP"></a>其善见池北有树，<a id="a-HQ"></a>名庵婆罗，<a id="a-HR"></a>周围七里，<a id="a-HS"></a>上高百里，<a id="a-HT"></a>枝叶四布遍五十里。<a id="a-HU"></a>其善见池东出善道河，<a id="a-HV"></a>广一由旬，<a id="a-HW"></a>其水徐流，<a id="a-HX"></a>无有洄澓，<a id="a-HY"></a>种种杂华覆蔽水上，<a id="a-HZ"></a>挟岸两边树木繁茂，<a id="a-Ha"></a>枝条柔弱，<a id="a-Hb"></a>华果繁盛。<a id="a-Hc"></a>地生濡草，<a id="a-Hd"></a>槃萦右旋，<a id="a-He"></a>色如孔翠，<a id="a-Hf"></a>香如婆师，<a id="a-Hg"></a>濡若天衣。<a id="a-Hh"></a>其地柔濡，<a id="a-Hi"></a>足踏地时，<a id="a-Hj"></a>地凹四寸，<a id="a-Hk"></a>举足还复；<a id="a-Hl"></a>地平如掌，<a id="a-Hm"></a>无有高下。</p>
  <p id="aHn">“又其河中有众宝船，<a id="a-Ho"></a>彼方人民欲入中洗浴游戏时，<a id="a-Hp"></a>脱衣岸上，<a id="a-Hq"></a>乘船中流。<a id="a-Hr"></a>游戏娱乐讫已，<a id="a-Hs"></a>渡水遇衣便著，<a id="a-Ht"></a>先出先著，<a id="a-Hu"></a>后出后著，<a id="a-Hv"></a>不求本衣。<a id="a-Hw"></a>次至香树，<a id="a-Hx"></a>树为曲躬，<a id="a-Hy"></a>其人手取种种杂香，<a id="a-Hz"></a>以自涂身。<a id="a-I0"></a>次到衣树，<a id="a-I1"></a>树为曲躬，<a id="a-I2"></a>其人手取种种杂衣，<a id="a-I3"></a>随意所著。<a id="a-I4"></a>次到庄严树，<a id="a-I5"></a>树为曲躬，<a id="a-I6"></a>其人手取种种庄严，<a id="a-I7"></a>以自严饰。<a id="a-I8"></a>次到鬘树，<a id="a-I9"></a>树为曲躬，<a id="a-IA"></a>其人手取种种杂鬘，<a id="a-IB"></a>以著头上。<a id="a-IC"></a>次到器树，<a id="a-ID"></a>树为曲躬，<a id="a-IE"></a>其人手取种种宝器。<a id="a-IF"></a>取宝器已，<a id="a-IG"></a>次到果树，<a id="a-IH"></a>树为曲躬，<a id="a-II"></a>其人手取种种美果，<a id="a-IJ"></a>或啖食者，<a id="a-IK"></a>或口含者，<a id="a-IL"></a>或漉汁饮者。<a id="a-IM"></a>次到乐器树，<a id="a-IN"></a>树为曲躬，<a id="a-IO"></a>其人手取种种乐器，<a id="a-IP"></a>调弦鼓之，<a id="a-IQ"></a>并以妙声和弦，<a id="a-IR"></a>而行诣于园林，<a id="a-IS"></a>随意娱乐，<a id="a-IT"></a>或一日、<a id="a-IU"></a>二日至于七日，<a id="a-IV"></a>然后复去，<a id="a-IW"></a>无有定处。<a id="a-IX"></a>善见池南出妙体河，<a id="a-IY"></a>善见池西出妙味河，<a id="a-IZ"></a>善见池北出光影河，<a id="a-Ia"></a>亦复如是。</p>
  <p id="aIb">“善见池东有园林名善见，<a id="a-Ic"></a>纵广百由旬，<a id="a-Id"></a>绕园四边有七重栏楯、<a id="a-Ie"></a>七重罗网、<a id="a-If"></a>七重行树，<a id="a-Ig"></a>杂色间厕，<a id="a-Ih"></a>七宝所成。<a id="a-Ii"></a>其园四面有四大门，<a id="a-Ij"></a>周匝栏楯，<a id="a-Ik"></a>皆七宝成。<a id="a-Il"></a>园内清净，<a id="a-Im"></a>无有荆棘，<a id="a-In"></a>其地平正，<a id="a-Io"></a>无有沟涧、<a id="a-Ip"></a>坑坎、<a id="a-Iq"></a>陵阜，<a id="a-Ir"></a>亦无蚊虻、<a id="a-Is"></a>蝇蚤虱、<a id="a-It"></a>蚖蛇、<a id="a-Iu"></a>蜂蝎、<a id="a-Iv"></a>虎狼、<a id="a-Iw"></a>恶兽。<a id="a-Ix"></a>地纯众宝，<a id="a-Iy"></a>无有石沙，<a id="a-Iz"></a>阴阳调柔，<a id="a-J0"></a>四气和顺，<a id="a-J1"></a>不寒不熟，<a id="a-J2"></a>无众恼患。<a id="a-J3"></a>其地润泽，<a id="a-J4"></a>无有尘秽，<a id="a-J5"></a>如油涂地，<a id="a-J6"></a>游尘不起，<a id="a-J7"></a>百草常生，<a id="a-J8"></a>无有冬夏，<a id="a-J9"></a>树木繁茂，<a id="a-JA"></a>华果炽盛。<a id="a-JB"></a>地生濡草，<a id="a-JC"></a>槃萦右旋，<a id="a-JD"></a>色如孔翠，<a id="a-JE"></a>香如婆师，<a id="a-JF"></a>濡若天衣。<a id="a-JG"></a>其地柔濡，<a id="a-JH"></a>足蹈地时，<a id="a-JI"></a>地凹四寸，<a id="a-JJ"></a>举足还复。</p>
  <p id="aJK">“其园常生自然粳米，<a id="a-JL"></a>无有糠糩，<a id="a-JM"></a>如白华聚，<a id="a-JN"></a>众味具足，<a id="a-JO"></a>如忉利天食。<a id="a-JP"></a>其园常有自然釜鍑，<a id="a-JQ"></a>有摩尼珠，<a id="a-JR"></a>名曰焰光，<a id="a-JS"></a>置于鍑下，<a id="a-JT"></a>饭熟光灭，<a id="a-JU"></a>不假樵火，<a id="a-JV"></a>不劳火功。<a id="a-JW"></a>其园有树，<a id="a-JX"></a>名曰曲躬，<a id="a-JY"></a>叶叶相次，<a id="a-JZ"></a>天雨不漏，<a id="a-Ja"></a>使诸男女止宿其下。<a id="a-Jb"></a>复有香树，<a id="a-Jc"></a>高七十里，<a id="a-Jd"></a>华果繁茂，<a id="a-Je"></a>其果熟时，<a id="a-Jf"></a>皮壳自裂，<a id="a-Jg"></a>出种种香。<a id="a-Jh"></a>树有高六十里、<a id="a-Ji"></a>五十、<a id="a-Jj"></a>四十，<a id="a-Jk"></a>至高五里，<a id="a-Jl"></a>华果繁茂，<a id="a-Jm"></a>出种种香乃至乐器树，<a id="a-Jn"></a>亦复如是。</p>
  <p id="aJo">“其土人民彼园中游戏娱乐，<a id="a-Jp"></a>一日、<a id="a-Jq"></a>二日至于七日，<a id="a-Jr"></a>其善见园无人守护，<a id="a-Js"></a>随意游戏，<a id="a-Jt"></a>然后复去。<a id="a-Ju"></a>善见池南有园林，<a id="a-Jv"></a>名大善见。<a id="a-Jw"></a>善见池西有园林，<a id="a-Jx"></a>名曰娱乐。<a id="a-Jy"></a>善见池北有园林，<a id="a-Jz"></a>名曰等华，<a id="a-K0"></a>亦复如是。</p>
  <p id="aK1">“其土中夜、<a id="a-K2"></a>后夜，<a id="a-K3"></a>阿耨达龙王数数随时起清净云，<a id="a-K4"></a>周遍世界而降甘雨，<a id="a-K5"></a>如构牛顷，<a id="a-K6"></a>以八味水润泽普洽，<a id="a-K7"></a>水不留停，<a id="a-K8"></a>地无泥淖。<a id="a-K9"></a>犹如鬘师以水洒华，<a id="a-KA"></a>使不萎枯，<a id="a-KB"></a>润泽鲜明。<a id="a-KC"></a>时，<a id="a-KD"></a>彼土于中夜后无有云翳，<a id="a-KE"></a>空中清明，<a id="a-KF"></a>海出凉风，<a id="a-KG"></a>清净柔和，<a id="a-KH"></a>微吹人身，<a id="a-KI"></a>举体快乐。</p>
  <p id="aKJ">“其土丰饶，<a id="a-KK"></a>人民炽盛，<a id="a-KL"></a>说须食时，<a id="a-KM"></a>以自然粳米著于釜中，<a id="a-KN"></a>以焰光珠置于釜下，<a id="a-KO"></a>饭自然熟，<a id="a-KP"></a>珠光自灭。<a id="a-KQ"></a>诸有来者，<a id="a-KR"></a>自恣食之，<a id="a-KS"></a>其主不起，<a id="a-KT"></a>饭终不尽；<a id="a-KU"></a>若其主起，<a id="a-KV"></a>饭则尽赐。<a id="a-KW"></a>其饭鲜洁，<a id="a-KX"></a>如白华聚，<a id="a-KY"></a>其味具足，<a id="a-KZ"></a>如忉利天食。<a id="a-Ka"></a>彼食此饭，<a id="a-Kb"></a>无有众病，<a id="a-Kc"></a>气力充足，<a id="a-Kd"></a>颜色和悦，<a id="a-Ke"></a>无有衰耗。</p>
  <p id="aKf">“又其土人身体相类，<a id="a-Kg"></a>形貌同等，<a id="a-Kh"></a>不可分别。<a id="a-Ki"></a>其貌少壮，<a id="a-Kj"></a>如阎浮提二十许人。<a id="a-Kk"></a>其人口齿平正洁白，<a id="a-Kl"></a>密致无间。<a id="a-Km"></a>发绀青色，<a id="a-Kn"></a>无有尘垢，<a id="a-Ko"></a>发垂八指，<a id="a-Kp"></a>齐眉而止，<a id="a-Kq"></a>不长不短。<a id="a-Kr"></a>若其土人起欲心时，<a id="a-Ks"></a>则熟视女人而舍之去，<a id="a-Kt"></a>彼女随后往诣园林。<a id="a-Ku"></a>若彼女人是彼男子父亲、<a id="a-Kv"></a>母亲骨肉中表不应行欲者，<a id="a-Kw"></a>树不曲荫，<a id="a-Kx"></a>各自散去；<a id="a-Ky"></a>若非父亲、<a id="a-Kz"></a>母亲骨肉中表应行欲者，<a id="a-L0"></a>树则曲躬，<a id="a-L1"></a>回荫其身，<a id="a-L2"></a>随意娱乐，<a id="a-L3"></a>一日、<a id="a-L4"></a>二日或至七日，<a id="a-L5"></a>尔乃散去。<a id="a-L6"></a>彼人怀妊，<a id="a-L7"></a>七日、<a id="a-L8"></a>八日便产，<a id="a-L9"></a>随生男女，<a id="a-LA"></a>置于四衢大交道头，<a id="a-LB"></a>舍之而去。<a id="a-LC"></a>诸有行人经过其边，<a id="a-LD"></a>出指令嗽，<a id="a-LE"></a>指出甘乳，<a id="a-LF"></a>充适儿身。<a id="a-LG"></a>过七日已，<a id="a-LH"></a>其儿长成，<a id="a-LI"></a>与彼人等，<a id="a-LJ"></a>男向男众，<a id="a-LK"></a>女向女众。</p>
  <p id="aLL">“彼人命终，<a id="a-LM"></a>不相哭泣，<a id="a-LN"></a>庄严死尸，<a id="a-LO"></a>置四衢道，<a id="a-LP"></a>舍之而去。<a id="a-LQ"></a>有鸟名忧慰禅伽，<a id="a-LR"></a>接彼死尸，<a id="a-LS"></a>置于他方。<a id="a-LT"></a>又其土人，<a id="a-LU"></a>大小便时，<a id="a-LV"></a>地即为开，<a id="a-LW"></a>便利讫已，<a id="a-LX"></a>地还自合。<a id="a-LY"></a>其土人民无所系恋，<a id="a-LZ"></a>亦无蓄积，<a id="a-La"></a>寿命常定，<a id="a-Lb"></a>死尽生天。<a id="a-Lc"></a>彼人何故寿命常定？<a id="a-Ld"></a>其人前世修十善行，<a id="a-Le"></a>身坏命终，<a id="a-Lf"></a>生郁单曰，<a id="a-Lg"></a>寿命千岁，<a id="a-Lh"></a>不增不减，<a id="a-Li"></a>是故彼人寿命正等。</p>
  <p id="aLj">“复次，<a id="a-Lk"></a>杀生者堕恶趣，<a id="a-Ll"></a>不杀者生善趣。<a id="a-Lm"></a>如是窃盗、<a id="a-Ln"></a>邪淫、<a id="a-Lo"></a>两舌、<a id="a-Lp"></a>恶口、<a id="a-Lq"></a>妄言、<a id="a-Lr"></a>绮语、<a id="a-Ls"></a>贪取、<a id="a-Lt"></a>嫉妒、<a id="a-Lu"></a>邪见者，<a id="a-Lv"></a>堕恶趣中；<a id="a-Lw"></a>不盗，<a id="a-Lx"></a>不淫，<a id="a-Ly"></a>不两舌、<a id="a-Lz"></a>恶口、<a id="a-M0"></a>妄言、<a id="a-M1"></a>绮语，<a id="a-M2"></a>不贪取、<a id="a-M3"></a>嫉妒、<a id="a-M4"></a>邪见者，<a id="a-M5"></a>则生善趣。<a id="a-M6"></a>若有不杀，<a id="a-M7"></a>不盗，<a id="a-M8"></a>不淫，<a id="a-M9"></a>不两舌、<a id="a-MA"></a>恶口、<a id="a-MB"></a>妄言、<a id="a-MC"></a>绮语，<a id="a-MD"></a>不贪取、<a id="a-ME"></a>嫉妒、<a id="a-MF"></a>邪见，<a id="a-MG"></a>身坏命终，<a id="a-MH"></a>生郁单曰，<a id="a-MI"></a>寿命千岁，<a id="a-MJ"></a>不增不减，<a id="a-MK"></a>是故彼人寿命正等。<a id="a-ML"></a>复次，<a id="a-MM"></a>悭吝贪取，<a id="a-MN"></a>不能施惠，<a id="a-MO"></a>死堕恶道；<a id="a-MP"></a>开心不吝，<a id="a-MQ"></a>能为施惠者，<a id="a-MR"></a>则生善处。<a id="a-MS"></a>有人施沙门、<a id="a-MT"></a>婆罗门，<a id="a-MU"></a>及施贫穷乞儿、<a id="a-MV"></a>疮病、<a id="a-MW"></a>困苦者，<a id="a-MX"></a>给其衣服、<a id="a-MY"></a>饮食、<a id="a-MZ"></a>乘舆、<a id="a-Ma"></a>华鬘、<a id="a-Mb"></a>涂香、<a id="a-Mc"></a>床榻、<a id="a-Md"></a>房舍，<a id="a-Me"></a>又造立塔庙，<a id="a-Mf"></a>灯烛供养，<a id="a-Mg"></a>其人身坏命终，<a id="a-Mh"></a>生郁单曰，<a id="a-Mi"></a>寿命千岁，<a id="a-Mj"></a>不增不减，<a id="a-Mk"></a>是故彼人寿命正等。</p>
  <p id="aMl">“何故称郁单曰为胜？<a id="a-Mm"></a>其土人民不受十善，<a id="a-Mn"></a>举动自然与十善合，<a id="a-Mo"></a>身坏命终，<a id="a-Mp"></a>生天善处，<a id="a-Mq"></a>是故彼人得为称郁单曰。<a id="a-Mr"></a>郁单曰者，<a id="a-Ms"></a>其义云何？<a id="a-Mt"></a>于三天下，<a id="a-Mu"></a>其土最上最胜，<a id="a-Mv"></a>故名郁单曰。<a id="a-Mw"></a>”</p>
  <p data-pb></p>
  <h2 id="aMx">转轮圣王品第三</h2>
  <p id="aMy">佛告比丘：<a id="a-Mz"></a>“世间转轮圣王，<a id="a-N0"></a>成就七宝，<a id="a-N1"></a>有四神德。<a id="a-N2"></a>云何转轮圣王成就七宝？<a id="a-N3"></a>一、<a id="a-N4"></a>金轮宝，<a id="a-N5"></a>二、<a id="a-N6"></a>白象宝，<a id="a-N7"></a>三、<a id="a-N8"></a>绀马宝，<a id="a-N9"></a>四、<a id="a-NA"></a>神珠宝，<a id="a-NB"></a>五、<a id="a-NC"></a>玉女宝，<a id="a-ND"></a>六、<a id="a-NE"></a>居士宝，<a id="a-NF"></a>七、<a id="a-NG"></a>主兵宝。</p>
  <p id="aNH">“云何转轮圣王金轮宝成就？<a id="a-NI"></a>若转轮圣王出阎浮提地，<a id="a-NJ"></a>刹利水浇头种，<a id="a-NK"></a>以十五日月满时，<a id="a-NL"></a>沐浴香汤，<a id="a-NM"></a>上高殿上，<a id="a-NN"></a>与婇女众共相娱乐，<a id="a-NO"></a>天金轮宝忽现在前；<a id="a-NP"></a>轮有千辐，<a id="a-NQ"></a>其光色具足，<a id="a-NR"></a>天金所成，<a id="a-NS"></a>天匠所造，<a id="a-NT"></a>非世所有，<a id="a-NU"></a>轮径丈四。<a id="a-NV"></a>转轮圣王见已，<a id="a-NW"></a>默自念言：<a id="a-NX"></a>‘我曾从先宿诸旧闻如是语：<a id="a-NY"></a>若刹利王水浇头种，<a id="a-NZ"></a>以十五日月满时，<a id="a-Na"></a>沐浴香汤，<a id="a-Nb"></a>升法殿上，<a id="a-Nc"></a>婇女围绕，<a id="a-Nd"></a>自然金轮忽现在前；<a id="a-Ne"></a>轮有千辐，<a id="a-Nf"></a>光色具足，<a id="a-Ng"></a>天匠所造，<a id="a-Nh"></a>非世所有，<a id="a-Ni"></a>轮径丈四，<a id="a-Nj"></a>是则名为转轮圣王。<a id="a-Nk"></a>今此轮现，<a id="a-Nl"></a>将无是耶？<a id="a-Nm"></a>今我宁可试此轮宝。<a id="a-Nn"></a>’</p>
  <p id="aNo">“时，<a id="a-Np"></a>转轮王即召四兵，<a id="a-Nq"></a>向金轮宝，<a id="a-Nr"></a>偏露右臂，<a id="a-Ns"></a>右膝著地，<a id="a-Nt"></a>以右手摩扪金轮，<a id="a-Nu"></a>语言：<a id="a-Nv"></a>“汝向东方，<a id="a-Nw"></a>如法而转，<a id="a-Nx"></a>勿违常则。<a id="a-Ny"></a>’轮即东转。<a id="a-Nz"></a>时，<a id="a-O0"></a>转轮王即将四兵随其后行，<a id="a-O1"></a>金轮宝前有四神导，<a id="a-O2"></a>轮所住处，<a id="a-O3"></a>王即止驾。<a id="a-O4"></a>尔时，<a id="a-O5"></a>东方诸小国王见大王至，<a id="a-O6"></a>以金钵盛银粟，<a id="a-O7"></a>银钵盛金粟，<a id="a-O8"></a>来诣王所，<a id="a-O9"></a>拜首白言：<a id="a-OA"></a>“善哉！<a id="a-OB"></a>大王，<a id="a-OC"></a>今此东方土地丰乐，<a id="a-OD"></a>多诸珍宝，<a id="a-OE"></a>人民炽盛，<a id="a-OF"></a>志性仁和，<a id="a-OG"></a>慈孝忠顺，<a id="a-OH"></a>惟愿圣王于此治政！<a id="a-OI"></a>我等当给使左右，<a id="a-OJ"></a>承受所须。<a id="a-OK"></a>’当时，<a id="a-OL"></a>转轮王语小王言：<a id="a-OM"></a>‘止！<a id="a-ON"></a>止！<a id="a-OO"></a>诸贤，<a id="a-OP"></a>汝等则为供养我已，<a id="a-OQ"></a>但当以正法治化，<a id="a-OR"></a>勿使偏枉，<a id="a-OS"></a>无令国内有非法行，<a id="a-OT"></a>自不杀生，<a id="a-OU"></a>教人不杀生、<a id="a-OV"></a>偷盗、<a id="a-OW"></a>邪淫、<a id="a-OX"></a>两舌、<a id="a-OY"></a>恶口、<a id="a-OZ"></a>妄言、<a id="a-Oa"></a>绮语、<a id="a-Ob"></a>贪取、<a id="a-Oc"></a>嫉妒、<a id="a-Od"></a>邪见之人，<a id="a-Oe"></a>此即名为我之所治。<a id="a-Of"></a>’</p>
  <p id="aOg">“时，<a id="a-Oh"></a>诸小王闻是教已，<a id="a-Oi"></a>即从大王巡行诸国，<a id="a-Oj"></a>至东海表；<a id="a-Ok"></a>次行南方、<a id="a-Ol"></a>西方、<a id="a-Om"></a>北方，<a id="a-On"></a>随轮所至，<a id="a-Oo"></a>其诸国王各献国土，<a id="a-Op"></a>亦如东方诸小王比。<a id="a-Oq"></a>此阎浮提所有名曰土沃野丰，<a id="a-Or"></a>多出珍宝，<a id="a-Os"></a>林水清净，<a id="a-Ot"></a>平广之处，<a id="a-Ou"></a>轮则周行，<a id="a-Ov"></a>封画图度东西十二由旬，<a id="a-Ow"></a>南北十由旬。<a id="a-Ox"></a>天神于中夜造城廓，<a id="a-Oy"></a>其城七重，<a id="a-Oz"></a>七重栏楯、<a id="a-P0"></a>七重罗网、<a id="a-P1"></a>七重行树，<a id="a-P2"></a>周匝校饰，<a id="a-P3"></a>七宝所成乃至无数众鸟相和而鸣。<a id="a-P4"></a>造此城已，<a id="a-P5"></a>金轮宝复于其城中，<a id="a-P6"></a>图度封地东西四由旬，<a id="a-P7"></a>南北二由旬。<a id="a-P8"></a>天神于中夜造宫殿，<a id="a-P9"></a>宫墙七重，<a id="a-PA"></a>七宝所成乃至无数众鸟相和而鸣，<a id="a-PB"></a>亦复如是。<a id="a-PC"></a>造宫殿已，<a id="a-PD"></a>时金轮宝在宫殿上虚空中住，<a id="a-PE"></a>完具而不动转。<a id="a-PF"></a>转轮圣王踊跃而言：<a id="a-PG"></a>‘此金轮宝真为我瑞，<a id="a-PH"></a>我今真为转轮圣王。<a id="a-PI"></a>’是为金轮宝成就。</p>
  <p id="aPJ">“云何白象宝成就？<a id="a-PK"></a>转轮圣王清旦于正殿上坐，<a id="a-PL"></a>自然象宝忽现在前，<a id="a-PM"></a>其毛纯白，<a id="a-PN"></a>七处平住，<a id="a-PO"></a>力能飞行，<a id="a-PP"></a>其首杂色，<a id="a-PQ"></a>六牙纤[月+庸]，<a id="a-PR"></a>真金间填。<a id="a-PS"></a>时，<a id="a-PT"></a>王见已念言：<a id="a-PU"></a>‘此象贤良，<a id="a-PV"></a>若善调者可中御乘。<a id="a-PW"></a>’即试调习，<a id="a-PX"></a>诸能悉备。<a id="a-PY"></a>时，<a id="a-PZ"></a>转轮王欲自试象，<a id="a-Pa"></a>即乘其上，<a id="a-Pb"></a>清旦出城，<a id="a-Pc"></a>周行四海，<a id="a-Pd"></a>食时已还。<a id="a-Pe"></a>时，<a id="a-Pf"></a>转轮王踊跃而言：<a id="a-Pg"></a>‘此白象宝真为我瑞，<a id="a-Ph"></a>我今真为转轮圣王。<a id="a-Pi"></a>’是为象宝成就。</p>
  <p id="aPj">“云何转轮圣王绀马宝成就？<a id="a-Pk"></a>时，<a id="a-Pl"></a>转轮圣王清旦在正殿上坐，<a id="a-Pm"></a>自然马宝忽现在前，<a id="a-Pn"></a>绀青色，<a id="a-Po"></a>朱鬃尾，<a id="a-Pp"></a>头颈如象，<a id="a-Pq"></a>力能飞行。<a id="a-Pr"></a>时，<a id="a-Ps"></a>王见已念言：<a id="a-Pt"></a>‘此马贤良，<a id="a-Pu"></a>若善调者可中御乘。<a id="a-Pv"></a>’即试调习，<a id="a-Pw"></a>诸能悉备。<a id="a-Px"></a>时，<a id="a-Py"></a>转轮圣王欲自试马宝，<a id="a-Pz"></a>即乘其上，<a id="a-Q0"></a>清旦出城，<a id="a-Q1"></a>周行四海，<a id="a-Q2"></a>食时已还。<a id="a-Q3"></a>时，<a id="a-Q4"></a>转轮王踊跃而言：<a id="a-Q5"></a>‘此绀马宝真为我瑞，<a id="a-Q6"></a>我今真为转轮圣王。<a id="a-Q7"></a>’是为绀马宝成就。</p>
  <p id="aQ8">“云何神珠宝成就？<a id="a-Q9"></a>时，<a id="a-QA"></a>转轮圣王于清旦在正殿上坐，<a id="a-QB"></a>自然神珠忽现在前，<a id="a-QC"></a>质色清彻，<a id="a-QD"></a>无有瑕秽。<a id="a-QE"></a>时，<a id="a-QF"></a>王见已言：<a id="a-QG"></a>‘此珠妙好，<a id="a-QH"></a>若有光明，<a id="a-QI"></a>可照宫内。<a id="a-QJ"></a>’时，<a id="a-QK"></a>转轮王欲试此珠，<a id="a-QL"></a>即召四兵，<a id="a-QM"></a>以此宝珠置高幢上，<a id="a-QN"></a>于夜冥中，<a id="a-QO"></a>赍幢出城；<a id="a-QP"></a>其珠光明照一由旬，<a id="a-QQ"></a>现城中人皆起作务，<a id="a-QR"></a>谓为是昼。<a id="a-QS"></a>时，<a id="a-QT"></a>转轮圣王踊跃而言：<a id="a-QU"></a>“今此神珠真为我瑞，<a id="a-QV"></a>我今真为转轮圣王。<a id="a-QW"></a>”是为神珠宝成就。</p>
  <p id="aQX">“云何玉女宝成就？<a id="a-QY"></a>时，<a id="a-QZ"></a>玉女宝忽然出现，<a id="a-Qa"></a>颜色从容，<a id="a-Qb"></a>面貌端正，<a id="a-Qc"></a>不长不短，<a id="a-Qd"></a>不粗不细，<a id="a-Qe"></a>不白不黑，<a id="a-Qf"></a>不刚不柔，<a id="a-Qg"></a>冬则身温，<a id="a-Qh"></a>夏则身凉，<a id="a-Qi"></a>举身毛孔出栴檀香，<a id="a-Qj"></a>口出优钵罗华香，<a id="a-Qk"></a>言语柔濡，<a id="a-Ql"></a>举动安详，<a id="a-Qm"></a>先起后坐，<a id="a-Qn"></a>不失宜则。<a id="a-Qo"></a>时，<a id="a-Qp"></a>转轮圣王见已无著，<a id="a-Qq"></a>心不暂念，<a id="a-Qr"></a>况复亲近？<a id="a-Qs"></a>时，<a id="a-Qt"></a>转轮圣王见已，<a id="a-Qu"></a>踊跃而言：<a id="a-Qv"></a>‘此玉女宝真为我瑞，<a id="a-Qw"></a>我今真为转轮圣王。<a id="a-Qx"></a>’是为玉女宝成就。</p>
  <p id="aQy">“云何居士宝成就？<a id="a-Qz"></a>时，<a id="a-R0"></a>居士丈夫忽然自出，<a id="a-R1"></a>宝藏自然财富无量。<a id="a-R2"></a>居士宿福，<a id="a-R3"></a>眼能彻视地中伏藏，<a id="a-R4"></a>有主无主皆悉见知，<a id="a-R5"></a>其有主者能为拥护，<a id="a-R6"></a>其无主者取给王用。<a id="a-R7"></a>时，<a id="a-R8"></a>居士宝往白王言：<a id="a-R9"></a>“大王，<a id="a-RA"></a>有所给与，<a id="a-RB"></a>不足为忧，<a id="a-RC"></a>我自能办。<a id="a-RD"></a>’时，<a id="a-RE"></a>转轮圣王欲试居士宝，<a id="a-RF"></a>即敕严船于水游戏，<a id="a-RG"></a>告居士曰：<a id="a-RH"></a>‘我须金宝，<a id="a-RI"></a>汝速与我。<a id="a-RJ"></a>’居士报曰：<a id="a-RK"></a>‘大王小待，<a id="a-RL"></a>须至岸上。<a id="a-RM"></a>’王寻逼言：<a id="a-RN"></a>‘我今须用，<a id="a-RO"></a>正尔得来。<a id="a-RP"></a>’时，<a id="a-RQ"></a>居士宝被王严敕，<a id="a-RR"></a>即于船上长跪，<a id="a-RS"></a>以右手内著水中，<a id="a-RT"></a>水中宝瓶随手而出，<a id="a-RU"></a>如虫缘树。<a id="a-RV"></a>彼居士宝亦复如是，<a id="a-RW"></a>内手水中，<a id="a-RX"></a>宝缘手出，<a id="a-RY"></a>充满船上，<a id="a-RZ"></a>而白王言：<a id="a-Ra"></a>‘向须宝用，<a id="a-Rb"></a>为须几许？<a id="a-Rc"></a>’时，<a id="a-Rd"></a>转轮圣王语居士言：<a id="a-Re"></a>‘止！<a id="a-Rf"></a>止！<a id="a-Rg"></a>吾无所须，<a id="a-Rh"></a>向相试耳！<a id="a-Ri"></a>汝今便为供养我已。<a id="a-Rj"></a>’时，<a id="a-Rk"></a>居土闻王语已，<a id="a-Rl"></a>寻以宝物还没水中。<a id="a-Rm"></a>时，<a id="a-Rn"></a>转轮圣王踊跃而言：<a id="a-Ro"></a>‘此居士宝真为我瑞，<a id="a-Rp"></a>我今真为转轮圣王。<a id="a-Rq"></a>’是为居士宝成就。</p>
  <p id="aRr">“云何主兵宝成就？<a id="a-Rs"></a>时，<a id="a-Rt"></a>主兵宝忽然出现，<a id="a-Ru"></a>智谋雄猛，<a id="a-Rv"></a>英略独决，<a id="a-Rw"></a>即诣王所，<a id="a-Rx"></a>白言：<a id="a-Ry"></a>‘大王，<a id="a-Rz"></a>有所讨伐，<a id="a-S0"></a>不足为忧，<a id="a-S1"></a>我自能办。<a id="a-S2"></a>’时，<a id="a-S3"></a>转轮圣王欲试主兵宝，<a id="a-S4"></a>即集四兵而告之曰：<a id="a-S5"></a>‘汝今用兵，<a id="a-S6"></a>未集者集，<a id="a-S7"></a>已集者放；<a id="a-S8"></a>未严者严，<a id="a-S9"></a>已严者解；<a id="a-SA"></a>未去者去，<a id="a-SB"></a>已去者住。<a id="a-SC"></a>’时，<a id="a-SD"></a>主兵宝闻王语已，<a id="a-SE"></a>即令四兵，<a id="a-SF"></a>未集者集，<a id="a-SG"></a>已集者放；<a id="a-SH"></a>未严者严，<a id="a-SI"></a>已严者解；<a id="a-SJ"></a>未去者去，<a id="a-SK"></a>已去者住。<a id="a-SL"></a>时，<a id="a-SM"></a>转轮圣王见已，<a id="a-SN"></a>踊跃而言：<a id="a-SO"></a>‘此主兵宝真为我瑞，<a id="a-SP"></a>我今真为转轮圣王。<a id="a-SQ"></a>’</p>
  <p id="aSR">“是为转轮圣王七宝成就。<a id="a-SS"></a>谓四神德，<a id="a-ST"></a>一者、<a id="a-SU"></a>长寿不夭无能及者，<a id="a-SV"></a>二者、<a id="a-SW"></a>身强无患无能及者，<a id="a-SX"></a>三者、<a id="a-SY"></a>颜貌端正无能及者，<a id="a-SZ"></a>四者、<a id="a-Sa"></a>宝藏盈溢无能及者。<a id="a-Sb"></a>是为转轮圣王成就七宝及四功德。</p>
  <p id="aSc">“时，<a id="a-Sd"></a>转轮圣王久乃命驾出游后园，<a id="a-Se"></a>寻告御者：<a id="a-Sf"></a>‘汝当善御而行。<a id="a-Sg"></a>所以然者？<a id="a-Sh"></a>吾欲谛观国土人民安乐无患。<a id="a-Si"></a>’时，<a id="a-Sj"></a>国人民路次观者，<a id="a-Sk"></a>复语侍人：<a id="a-Sl"></a>‘汝且徐行，<a id="a-Sm"></a>吾欲谛观圣王威颜。<a id="a-Sn"></a>’时，<a id="a-So"></a>转轮圣王慈育民物如父爱子，<a id="a-Sp"></a>国民慕王如子仰父，<a id="a-Sq"></a>所有珍琦尽以贡王：<a id="a-Sr"></a>‘愿垂纳受，<a id="a-Ss"></a>在意所与！<a id="a-St"></a>’时王报曰：<a id="a-Su"></a>‘且止！<a id="a-Sv"></a>诸人！<a id="a-Sw"></a>吾自有宝，<a id="a-Sx"></a>汝可自用。<a id="a-Sy"></a>’</p>
  <p id="aSz">“转轮圣王治此阎浮提时，<a id="a-T0"></a>其地平正，<a id="a-T1"></a>无有荆棘、<a id="a-T2"></a>坑坎、<a id="a-T3"></a>堆阜，<a id="a-T4"></a>亦无蚊虻、<a id="a-T5"></a>蜂蝎、<a id="a-T6"></a>蝇蚤、<a id="a-T7"></a>蚖蛇、<a id="a-T8"></a>恶虫，<a id="a-T9"></a>石沙、<a id="a-TA"></a>瓦砾自然沉没，<a id="a-TB"></a>金银宝玉现于地上，<a id="a-TC"></a>四时和调，<a id="a-TD"></a>不寒不热。<a id="a-TE"></a>其地柔濡，<a id="a-TF"></a>无有尘秽，<a id="a-TG"></a>如油涂地，<a id="a-TH"></a>洁净光泽，<a id="a-TI"></a>无有尘秽；<a id="a-TJ"></a>转轮圣王治于世时，<a id="a-TK"></a>地亦如是。<a id="a-TL"></a>地出流泉，<a id="a-TM"></a>清净无竭，<a id="a-TN"></a>生柔濡草，<a id="a-TO"></a>冬夏常青，<a id="a-TP"></a>树木繁茂，<a id="a-TQ"></a>华果炽盛。<a id="a-TR"></a>地生濡草，<a id="a-TS"></a>色如孔翠，<a id="a-TT"></a>香若婆师，<a id="a-TU"></a>濡如天衣。<a id="a-TV"></a>足蹈地时，<a id="a-TW"></a>地凹四寸，<a id="a-TX"></a>举足还复，<a id="a-TY"></a>无空缺处。<a id="a-TZ"></a>自然粳米无有糠糩，<a id="a-Ta"></a>众味具足。<a id="a-Tb"></a>时有香树，<a id="a-Tc"></a>华果茂盛，<a id="a-Td"></a>其果熟时，<a id="a-Te"></a>果自然裂，<a id="a-Tf"></a>出自然香，<a id="a-Tg"></a>香气馥薰。<a id="a-Th"></a>复有衣树，<a id="a-Ti"></a>华果茂盛，<a id="a-Tj"></a>其果熟时，<a id="a-Tk"></a>皮壳自裂，<a id="a-Tl"></a>出种种衣。<a id="a-Tm"></a>复有庄严树，<a id="a-Tn"></a>华果茂盛，<a id="a-To"></a>其果热时，<a id="a-Tp"></a>皮壳自裂，<a id="a-Tq"></a>出种种庄严具。<a id="a-Tr"></a>复有鬘树，<a id="a-Ts"></a>华果茂盛，<a id="a-Tt"></a>其果熟时，<a id="a-Tu"></a>皮壳自裂，<a id="a-Tv"></a>出种种鬘。<a id="a-Tw"></a>复有器树，<a id="a-Tx"></a>华果茂盛，<a id="a-Ty"></a>其果熟时，<a id="a-Tz"></a>皮壳自裂，<a id="a-U0"></a>出种种器。<a id="a-U1"></a>复有果树，<a id="a-U2"></a>华果茂盛。<a id="a-U3"></a>其果熟时，<a id="a-U4"></a>皮壳自裂，<a id="a-U5"></a>出种种果。<a id="a-U6"></a>复有乐器树，<a id="a-U7"></a>华果茂盛，<a id="a-U8"></a>其果熟时，<a id="a-U9"></a>皮壳自裂，<a id="a-UA"></a>出众乐器。</p>
  <p id="aUB">“转轮圣王治于世时，<a id="a-UC"></a>阿耨达龙王于中夜后起大密云，<a id="a-UD"></a>弥满世界而降大雨，<a id="a-UE"></a>如构牛顷，<a id="a-UF"></a>雨八味水，<a id="a-UG"></a>润泽周普。<a id="a-UH"></a>地无停水，<a id="a-UI"></a>亦无泥淖，<a id="a-UJ"></a>润泽沾洽，<a id="a-UK"></a>生长草木。<a id="a-UL"></a>犹如鬘师水洒华鬘，<a id="a-UM"></a>使华鲜泽，<a id="a-UN"></a>令不萎枯；<a id="a-UO"></a>时雨润泽，<a id="a-UP"></a>亦复如是。<a id="a-UQ"></a>又时于中夜后，<a id="a-UR"></a>空中清明，<a id="a-US"></a>净无云曀，<a id="a-UT"></a>海出凉风，<a id="a-UU"></a>清净调柔，<a id="a-UV"></a>触身生乐。<a id="a-UW"></a>圣王治时，<a id="a-UX"></a>此阎浮提五谷丰穰，<a id="a-UY"></a>人民炽盛，<a id="a-UZ"></a>财宝丰饶，<a id="a-Ua"></a>无所匮乏。</p>
  <p id="aUb">“当时，<a id="a-Uc"></a>转轮圣王以正治国，<a id="a-Ud"></a>无有阿枉，<a id="a-Ue"></a>修十善行；<a id="a-Uf"></a>尔时诸人民亦修正见，<a id="a-Ug"></a>具十善行。<a id="a-Uh"></a>其王久久，<a id="a-Ui"></a>身生重患，<a id="a-Uj"></a>而取命终；<a id="a-Uk"></a>时犹如乐人，<a id="a-Ul"></a>食如小过，<a id="a-Um"></a>身小不适，<a id="a-Un"></a>而便命终，<a id="a-Uo"></a>生梵天上。<a id="a-Up"></a>时，<a id="a-Uq"></a>玉女宝、<a id="a-Ur"></a>居士宝、<a id="a-Us"></a>主兵宝及国土民作倡伎乐，<a id="a-Ut"></a>葬圣王身。<a id="a-Uu"></a>其王玉女宝、<a id="a-Uv"></a>居士宝、<a id="a-Uw"></a>主兵宝、<a id="a-Ux"></a>国内士民，<a id="a-Uy"></a>以香汤洗浴王身，<a id="a-Uz"></a>以劫贝缠五百张叠，<a id="a-V0"></a>次如缠之。<a id="a-V1"></a>奉举王身，<a id="a-V2"></a>置金棺里，<a id="a-V3"></a>以香油灌，<a id="a-V4"></a>置铁椁里，<a id="a-V5"></a>复以木椁重衣其外，<a id="a-V6"></a>积众香薪重衣其上，<a id="a-V7"></a>而阇维之。<a id="a-V8"></a>于四衢道头起七宝塔，<a id="a-V9"></a>纵广一由旬，<a id="a-VA"></a>杂色参间，<a id="a-VB"></a>以七宝成。<a id="a-VC"></a>其塔四面各有一门，<a id="a-VD"></a>周匝栏楯，<a id="a-VE"></a>以七宝成。<a id="a-VF"></a>其塔四面空地纵广五由旬，<a id="a-VG"></a>园墙七重、<a id="a-VH"></a>七重栏楯、<a id="a-VI"></a>七重罗网、<a id="a-VJ"></a>七重行树。<a id="a-VK"></a>金墙银门，<a id="a-VL"></a>银墙金门；<a id="a-VM"></a>琉璃墙水精门，<a id="a-VN"></a>水精墙琉璃门；<a id="a-VO"></a>赤珠墙玛瑙门，<a id="a-VP"></a>玛瑙墙赤珠门；<a id="a-VQ"></a>砗磲墙众宝门。<a id="a-VR"></a>其栏楯者，<a id="a-VS"></a>金栏银桄，<a id="a-VT"></a>银栏金桄；<a id="a-VU"></a>水精栏琉璃桄，<a id="a-VV"></a>琉璃栏水精桄；<a id="a-VW"></a>赤珠栏玛瑙桄，<a id="a-VX"></a>玛瑙栏赤珠桄；<a id="a-VY"></a>砗磲栏众宝桄。<a id="a-VZ"></a>其金罗网下悬银铃，<a id="a-Va"></a>其银罗网下悬金铃；<a id="a-Vb"></a>琉璃罗网悬水精铃，<a id="a-Vc"></a>水精罗网悬琉璃铃；<a id="a-Vd"></a>赤珠罗网悬玛瑙铃，<a id="a-Ve"></a>玛瑙罗网悬赤珠铃；<a id="a-Vf"></a>砗磲罗网悬众宝铃。<a id="a-Vg"></a>其金树者，<a id="a-Vh"></a>银叶华实；<a id="a-Vi"></a>其银树者，<a id="a-Vj"></a>金叶华实；<a id="a-Vk"></a>其琉璃树，<a id="a-Vl"></a>水精华叶；<a id="a-Vm"></a>水精树，<a id="a-Vn"></a>琉璃华叶；<a id="a-Vo"></a>赤珠树者，<a id="a-Vp"></a>玛瑙华叶；<a id="a-Vq"></a>玛瑙树，<a id="a-Vr"></a>赤珠华叶；<a id="a-Vs"></a>砗磲树，<a id="a-Vt"></a>众宝华叶。<a id="a-Vu"></a>其四园墙复有四门，<a id="a-Vv"></a>周匝栏楯，<a id="a-Vw"></a>又其墙上皆有楼阁宝台。<a id="a-Vx"></a>其墙四面有树木园林、<a id="a-Vy"></a>流泉浴池，<a id="a-Vz"></a>生种种华，<a id="a-W0"></a>树木繁茂，<a id="a-W1"></a>华果炽盛，<a id="a-W2"></a>众香芬馥，<a id="a-W3"></a>异鸟哀鸣。<a id="a-W4"></a>其塔成已，<a id="a-W5"></a>玉女宝、<a id="a-W6"></a>居士宝、<a id="a-W7"></a>典兵宝、<a id="a-W8"></a>举国士民皆来供养此塔。<a id="a-W9"></a>施诸穷乏，<a id="a-WA"></a>须食与食，<a id="a-WB"></a>须衣与衣，<a id="a-WC"></a>象马宝乘，<a id="a-WD"></a>给众所须，<a id="a-WE"></a>随意所与。<a id="a-WF"></a>转轮圣王威神功德，<a id="a-WG"></a>其事如是。<a id="a-WH"></a>”</p>
 </body>
</html>