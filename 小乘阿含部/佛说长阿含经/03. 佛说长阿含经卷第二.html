<!doctype html>
<html id="z3IBUFIZD" data-ver="1721">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第二</h1>
  <h2 id="a2">第一分游行经第二之一</h2>
  <p id="a3">如是我闻：<a id="a-4"></a>一时，<a id="a-5"></a>佛在罗阅城耆阇崛山中，<a id="a-6"></a>与大比丘众千二百五十人俱。</p>
  <p id="a7">是时，<a id="a-8"></a>摩竭王阿阇世欲伐跋祇，<a id="a-9"></a>王自念言：<a id="a-A"></a>“彼虽勇健，<a id="a-B"></a>人众豪强。<a id="a-C"></a>以我取彼，<a id="a-D"></a>未足为难。<a id="a-E"></a>”时，<a id="a-F"></a>阿阇世王命婆罗门大臣禹舍，<a id="a-G"></a>而告之曰：<a id="a-H"></a>“汝诣耆阇崛山，<a id="a-I"></a>至世尊所，<a id="a-J"></a>持我名字，<a id="a-K"></a>礼世尊足，<a id="a-L"></a>问讯世尊：<a id="a-M"></a>‘起居轻利，<a id="a-N"></a>游步强耶？<a id="a-O"></a>’又白世尊：<a id="a-P"></a>‘跋祇国人自恃勇健，<a id="a-Q"></a>民众豪强，<a id="a-R"></a>不顺伏我，<a id="a-S"></a>我欲伐之，<a id="a-T"></a>不审世尊何所诫敕？<a id="a-U"></a>’若有教诫，<a id="a-V"></a>汝善忆念，<a id="a-W"></a>勿有遗漏，<a id="a-X"></a>如所闻说。<a id="a-Y"></a>如来所言，<a id="a-Z"></a>终不虚妄。<a id="a-a"></a>”</p>
  <p id="ab">大臣禹舍受王教已，<a id="a-c"></a>即乘宝车诣耆阇崛山，<a id="a-d"></a>到所止处，<a id="a-e"></a>下车步进，<a id="a-f"></a>至世尊所，<a id="a-g"></a>问讯毕，<a id="a-h"></a>一面坐，<a id="a-i"></a>白世尊曰：<a id="a-j"></a>“摩竭王阿阇世稽首佛足，<a id="a-k"></a>敬问殷勤：<a id="a-l"></a>‘起居轻利，<a id="a-m"></a>游步强耶？<a id="a-n"></a>’又白世尊：<a id="a-o"></a>‘跋祇国人自恃勇健，<a id="a-p"></a>民众豪强，<a id="a-q"></a>不顺伏我，<a id="a-r"></a>我欲伐之，<a id="a-s"></a>不审世尊何所诫敕？<a id="a-t"></a>’”</p>
  <p id="au">尔时，<a id="a-v"></a>阿难在世尊后执扇扇佛。<a id="a-w"></a>佛告阿难：<a id="a-x"></a>“汝闻跋祇国人数相集会，<a id="a-y"></a>讲议正事不？<a id="a-z"></a>”</p>
  <p id="a10">答曰：<a id="a-11"></a>“闻之。<a id="a-12"></a>”</p>
  <p id="a13">佛告阿难：<a id="a-14"></a>“若能尔者，<a id="a-15"></a>长幼和顺，<a id="a-16"></a>转更增盛，<a id="a-17"></a>其国久安，<a id="a-18"></a>无能侵损。<a id="a-19"></a>阿难，<a id="a-1A"></a>汝闻跋祇国人君臣和顺，<a id="a-1B"></a>上下相敬不？<a id="a-1C"></a>”</p>
  <p id="a1D">答曰：<a id="a-1E"></a>“闻之。<a id="a-1F"></a>”</p>
  <p id="a1G">“阿难，<a id="a-1H"></a>若能尔者，<a id="a-1I"></a>长幼和顺，<a id="a-1J"></a>转更增盛，<a id="a-1K"></a>其国久安，<a id="a-1L"></a>无能侵损。<a id="a-1M"></a>阿难，<a id="a-1N"></a>汝闻跋祇国人奉法晓忌，<a id="a-1O"></a>不违礼度不？<a id="a-1P"></a>”</p>
  <p id="a1Q">答曰：<a id="a-1R"></a>“闻之。<a id="a-1S"></a>”</p>
  <p id="a1T">“阿难，<a id="a-1U"></a>若能尔者，<a id="a-1V"></a>长幼和顺，<a id="a-1W"></a>转更增盛，<a id="a-1X"></a>其国久安，<a id="a-1Y"></a>无能侵损。<a id="a-1Z"></a>阿难，<a id="a-1a"></a>汝闻跋祇国人孝事父母，<a id="a-1b"></a>敬顺师长不？<a id="a-1c"></a>”</p>
  <p id="a1d">答曰：<a id="a-1e"></a>“闻之。<a id="a-1f"></a>”</p>
  <p id="a1g">“阿难，<a id="a-1h"></a>若能尔者，<a id="a-1i"></a>长幼和顺，<a id="a-1j"></a>转更增盛，<a id="a-1k"></a>其国久安，<a id="a-1l"></a>无能侵损。<a id="a-1m"></a>阿难，<a id="a-1n"></a>汝闻跋祇国人恭于宗庙，<a id="a-1o"></a>致敬鬼神不？<a id="a-1p"></a>”</p>
  <p id="a1q">答曰：<a id="a-1r"></a>“闻之。<a id="a-1s"></a>”</p>
  <p id="a1t">“阿难，<a id="a-1u"></a>若能尔者，<a id="a-1v"></a>长幼和顺，<a id="a-1w"></a>转更增盛，<a id="a-1x"></a>其国久安，<a id="a-1y"></a>无能侵损。<a id="a-1z"></a>阿难，<a id="a-20"></a>汝闻跋祇国人闺门真正，<a id="a-21"></a>洁净无秽，<a id="a-22"></a>至于戏笑，<a id="a-23"></a>言不及邪不？<a id="a-24"></a>”</p>
  <p id="a25">答曰：<a id="a-26"></a>“闻之。<a id="a-27"></a>”</p>
  <p id="a28">“阿难，<a id="a-29"></a>若能尔者，<a id="a-2A"></a>长幼和顺，<a id="a-2B"></a>转更增盛，<a id="a-2C"></a>其国久安，<a id="a-2D"></a>无能侵损。<a id="a-2E"></a>阿难，<a id="a-2F"></a>汝闻跋祇国人宗事沙门，<a id="a-2G"></a>敬持戒者，<a id="a-2H"></a>瞻视护养，<a id="a-2I"></a>未尝懈惓不？<a id="a-2J"></a>”</p>
  <p id="a2K">答曰：<a id="a-2L"></a>“闻之。<a id="a-2M"></a>”</p>
  <p id="a2N">“阿难，<a id="a-2O"></a>若能尔者，<a id="a-2P"></a>长幼和顺，<a id="a-2Q"></a>转更增盛，<a id="a-2R"></a>其国久安，<a id="a-2S"></a>无能侵损。<a id="a-2T"></a>”</p>
  <p id="a2U">时，<a id="a-2V"></a>大臣禹舍白佛言：<a id="a-2W"></a>“彼国人民，<a id="a-2X"></a>若行一法，<a id="a-2Y"></a>犹不可图，<a id="a-2Z"></a>况复具七？<a id="a-2a"></a>国事多故，<a id="a-2b"></a>今请辞还归。<a id="a-2c"></a>”</p>
  <p id="a2d">佛言：<a id="a-2e"></a>“可，<a id="a-2f"></a>宜知是时。<a id="a-2g"></a>”时，<a id="a-2h"></a>禹舍即从座起，<a id="a-2i"></a>绕佛三匝，<a id="a-2j"></a>揖让而退。</p>
  <p id="a2k">其去未久，<a id="a-2l"></a>佛告阿难：<a id="a-2m"></a>“汝敕罗阅祇左右诸比丘尽集讲堂。<a id="a-2n"></a>”</p>
  <p id="a2o">对曰：<a id="a-2p"></a>“唯然。<a id="a-2q"></a>”即诣罗阅祇城，<a id="a-2r"></a>集诸比丘，<a id="a-2s"></a>尽会讲堂，<a id="a-2t"></a>白世尊曰：<a id="a-2u"></a>“诸比丘已集，<a id="a-2v"></a>唯圣知时。<a id="a-2w"></a>”</p>
  <p id="a2x">尔时，<a id="a-2y"></a>世尊即从座起，<a id="a-2z"></a>诣法讲堂，<a id="a-30"></a>就座而坐，<a id="a-31"></a>告诸比丘：<a id="a-32"></a>“我当为汝说七不退法。<a id="a-33"></a>谛听！<a id="a-34"></a>谛听！<a id="a-35"></a>善思念之。<a id="a-36"></a>”</p>
  <p id="a37">时，<a id="a-38"></a>诸比丘白佛言：<a id="a-39"></a>“唯然，<a id="a-3A"></a>世尊，<a id="a-3B"></a>愿乐欲闻！<a id="a-3C"></a>”</p>
  <p id="a3D">佛告诸比丘：<a id="a-3E"></a>“七不退法者：<a id="a-3F"></a>一曰、<a id="a-3G"></a>数相集会，<a id="a-3H"></a>讲论正义，<a id="a-3I"></a>则长幼和顺，<a id="a-3J"></a>法不可坏；<a id="a-3K"></a>二曰、<a id="a-3L"></a>上下和同，<a id="a-3M"></a>敬顺无违，<a id="a-3N"></a>则长幼和顺，<a id="a-3O"></a>法不可坏；<a id="a-3P"></a>三曰、<a id="a-3Q"></a>奉法晓忌，<a id="a-3R"></a>不违制度，<a id="a-3S"></a>则长幼和顺，<a id="a-3T"></a>法不可坏；<a id="a-3U"></a>四曰、<a id="a-3V"></a>若有比丘力能护众，<a id="a-3W"></a>多诸知识，<a id="a-3X"></a>宜敬事之，<a id="a-3Y"></a>则长幼和顺，<a id="a-3Z"></a>法不可坏；<a id="a-3a"></a>五曰、<a id="a-3b"></a>念护心意，<a id="a-3c"></a>孝敬为首，<a id="a-3d"></a>则长幼和顺，<a id="a-3e"></a>法不可坏；<a id="a-3f"></a>六曰、<a id="a-3g"></a>净修梵行，<a id="a-3h"></a>不随欲态，<a id="a-3i"></a>则长幼和顺，<a id="a-3j"></a>法不可坏；<a id="a-3k"></a>七曰、<a id="a-3l"></a>先人后己，<a id="a-3m"></a>不贪名利，<a id="a-3n"></a>则长幼和顺，<a id="a-3o"></a>法不可坏。<a id="a-3p"></a>”</p>
  <p id="a3q">佛告比丘：<a id="a-3r"></a>“复有七法，<a id="a-3s"></a>令法增长，<a id="a-3t"></a>无有损耗。<a id="a-3u"></a>一者、<a id="a-3v"></a>乐于少事，<a id="a-3w"></a>不好多为，<a id="a-3x"></a>则法增长，<a id="a-3y"></a>无有损耗；<a id="a-3z"></a>二者、<a id="a-40"></a>乐于静默，<a id="a-41"></a>不好多言；<a id="a-42"></a>三者、<a id="a-43"></a>少于睡眠，<a id="a-44"></a>无有昏昧；<a id="a-45"></a>四者、<a id="a-46"></a>不为群党，<a id="a-47"></a>言无益事；<a id="a-48"></a>五者、<a id="a-49"></a>不以无德而自称誉；<a id="a-4A"></a>六者、<a id="a-4B"></a>不与恶人而为伴党；<a id="a-4C"></a>七者、<a id="a-4D"></a>乐于山林闲静独处。<a id="a-4E"></a>如是比丘，<a id="a-4F"></a>则法增长，<a id="a-4G"></a>无有损耗。<a id="a-4H"></a>”</p>
  <p id="a4I">佛告比丘：<a id="a-4J"></a>“复有七法，<a id="a-4K"></a>令法增长，<a id="a-4L"></a>无有损耗。<a id="a-4M"></a>何谓为七？<a id="a-4N"></a>一者、<a id="a-4O"></a>有信，<a id="a-4P"></a>信于如来、<a id="a-4Q"></a>至真、<a id="a-4R"></a>正觉十号具足；<a id="a-4S"></a>二者、<a id="a-4T"></a>知惭，<a id="a-4U"></a>耻于己阙；<a id="a-4V"></a>三者、<a id="a-4W"></a>知愧，<a id="a-4X"></a>羞为恶行；<a id="a-4Y"></a>四者、<a id="a-4Z"></a>多闻，<a id="a-4a"></a>其所受持，<a id="a-4b"></a>上中下善，<a id="a-4c"></a>义味深奥，<a id="a-4d"></a>清净无秽，<a id="a-4e"></a>梵行具足；<a id="a-4f"></a>五者、<a id="a-4g"></a>精勤苦行，<a id="a-4h"></a>灭恶修善，<a id="a-4i"></a>勤习不舍；<a id="a-4j"></a>六者、<a id="a-4k"></a>昔所学习，<a id="a-4l"></a>忆念不忘；<a id="a-4m"></a>七者、<a id="a-4n"></a>修习智慧，<a id="a-4o"></a>知生灭法，<a id="a-4p"></a>趣贤圣要，<a id="a-4q"></a>尽诸苦本。<a id="a-4r"></a>如是七法，<a id="a-4s"></a>则法增长，<a id="a-4t"></a>无有损耗。<a id="a-4u"></a>”</p>
  <p id="a4v">佛告比丘：<a id="a-4w"></a>“复有七法，<a id="a-4x"></a>令法增长，<a id="a-4y"></a>无有捐耗。<a id="a-4z"></a>何谓为七？<a id="a-50"></a>一者、<a id="a-51"></a>敬佛，<a id="a-52"></a>二者、<a id="a-53"></a>敬法，<a id="a-54"></a>三者、<a id="a-55"></a>敬僧，<a id="a-56"></a>四者、<a id="a-57"></a>敬戒，<a id="a-58"></a>五者、<a id="a-59"></a>敬定，<a id="a-5A"></a>六者、<a id="a-5B"></a>敬顺父母，<a id="a-5C"></a>七者、<a id="a-5D"></a>敬不放逸。<a id="a-5E"></a>如是七法，<a id="a-5F"></a>则法增长，<a id="a-5G"></a>无有损耗。<a id="a-5H"></a>”</p>
  <p id="a5I">佛告比丘：<a id="a-5J"></a>“复有七法，<a id="a-5K"></a>则法增长，<a id="a-5L"></a>无有损耗。<a id="a-5M"></a>何谓为七法？<a id="a-5N"></a>一者、<a id="a-5O"></a>观身不净，<a id="a-5P"></a>二者、<a id="a-5Q"></a>观食不净，<a id="a-5R"></a>三者、<a id="a-5S"></a>不乐世间，<a id="a-5T"></a>四者、<a id="a-5U"></a>常念死想，<a id="a-5V"></a>五者、<a id="a-5W"></a>起无常想，<a id="a-5X"></a>六者、<a id="a-5Y"></a>无常苦想，<a id="a-5Z"></a>七者、<a id="a-5a"></a>苦无我想。<a id="a-5b"></a>如是七法，<a id="a-5c"></a>则法增长，<a id="a-5d"></a>无有损耗。<a id="a-5e"></a>”</p>
  <p id="a5f">佛告比丘：<a id="a-5g"></a>“复有七法，<a id="a-5h"></a>则法增长，<a id="a-5i"></a>无有损耗。<a id="a-5j"></a>何谓为七？<a id="a-5k"></a>一者、<a id="a-5l"></a>修念觉意，<a id="a-5m"></a>闲静无欲，<a id="a-5n"></a>出要无为；<a id="a-5o"></a>二者、<a id="a-5p"></a>修法觉意；<a id="a-5q"></a>三者、<a id="a-5r"></a>修精进觉意；<a id="a-5s"></a>四者、<a id="a-5t"></a>修喜觉意；<a id="a-5u"></a>五者、<a id="a-5v"></a>修猗觉意；<a id="a-5w"></a>六者、<a id="a-5x"></a>修定觉意；<a id="a-5y"></a>七者、<a id="a-5z"></a>修护觉意。<a id="a-60"></a>如是七法，<a id="a-61"></a>则法增长，<a id="a-62"></a>无有损耗。<a id="a-63"></a>”</p>
  <p id="a64">佛告比丘：<a id="a-65"></a>“有六不退法，<a id="a-66"></a>令法增长，<a id="a-67"></a>无有损耗。<a id="a-68"></a>何谓为六？<a id="a-69"></a>一者、<a id="a-6A"></a>身常行慈，<a id="a-6B"></a>不害众生；<a id="a-6C"></a>二者、<a id="a-6D"></a>口宣仁慈，<a id="a-6E"></a>不演恶言；<a id="a-6F"></a>三者、<a id="a-6G"></a>意念慈心，<a id="a-6H"></a>不怀坏损；<a id="a-6I"></a>四者、<a id="a-6J"></a>得净利养，<a id="a-6K"></a>与众共之，<a id="a-6L"></a>平等无二；<a id="a-6M"></a>五者、<a id="a-6N"></a>持贤圣戒，<a id="a-6O"></a>无有阙漏，<a id="a-6P"></a>亦无垢秽，<a id="a-6Q"></a>必定不动；<a id="a-6R"></a>六者、<a id="a-6S"></a>见贤圣道，<a id="a-6T"></a>已尽苦际。<a id="a-6U"></a>如是六法，<a id="a-6V"></a>则法增长，<a id="a-6W"></a>无有损耗。<a id="a-6X"></a>”</p>
  <p id="a6Y">佛告比丘：<a id="a-6Z"></a>“复有六不退法，<a id="a-6a"></a>令法增长，<a id="a-6b"></a>无有损耗。<a id="a-6c"></a>一者、<a id="a-6d"></a>念佛，<a id="a-6e"></a>二者、<a id="a-6f"></a>念法，<a id="a-6g"></a>三者、<a id="a-6h"></a>念僧，<a id="a-6i"></a>四者、<a id="a-6j"></a>念戒，<a id="a-6k"></a>五者、<a id="a-6l"></a>念施，<a id="a-6m"></a>六者、<a id="a-6n"></a>念天。<a id="a-6o"></a>修此六念，<a id="a-6p"></a>则法增长，<a id="a-6q"></a>无有损耗。<a id="a-6r"></a>”</p>
  <p id="a6s">尔时，<a id="a-6t"></a>世尊于罗阅祇随宜住已，<a id="a-6u"></a>告阿难言：<a id="a-6v"></a>“汝等皆严，<a id="a-6w"></a>吾欲诣竹园。<a id="a-6x"></a>”</p>
  <p id="a6y">对曰：<a id="a-6z"></a>“唯然。<a id="a-70"></a>”即严衣钵，<a id="a-71"></a>与诸大众侍从世尊，<a id="a-72"></a>路由摩竭，<a id="a-73"></a>次到竹园，<a id="a-74"></a>往堂上坐，<a id="a-75"></a>与诸比丘说戒、<a id="a-76"></a>定、<a id="a-77"></a>慧。<a id="a-78"></a>修戒获定，<a id="a-79"></a>得大果报；<a id="a-7A"></a>修定获智，<a id="a-7B"></a>得大果报；<a id="a-7C"></a>修智心净，<a id="a-7D"></a>得等解脱，<a id="a-7E"></a>尽于三漏——欲漏、<a id="a-7F"></a>有漏、<a id="a-7G"></a>无明漏；<a id="a-7H"></a>已得解脱，<a id="a-7I"></a>生解脱智：<a id="a-7J"></a>生死已尽，<a id="a-7K"></a>梵行已立，<a id="a-7L"></a>所作已办，<a id="a-7M"></a>不受后有。</p>
  <p id="a7N">尔时，<a id="a-7O"></a>世尊于竹园随宜住已，<a id="a-7P"></a>告阿难曰：<a id="a-7Q"></a>“汝等皆严，<a id="a-7R"></a>当诣巴陵弗城。<a id="a-7S"></a>”</p>
  <p id="a7T">对曰：<a id="a-7U"></a>“唯然。<a id="a-7V"></a>”即严衣钵，<a id="a-7W"></a>与诸大众侍从世尊，<a id="a-7X"></a>路由摩竭，<a id="a-7Y"></a>次到巴陵弗城，<a id="a-7Z"></a>巴陵树下坐。</p>
  <p id="a7a">时，<a id="a-7b"></a>诸清信士闻佛与诸大众远来至此巴陵树下，<a id="a-7c"></a>即共出城，<a id="a-7d"></a>遥见世尊在巴陵树下，<a id="a-7e"></a>容貌端正，<a id="a-7f"></a>诸根寂定，<a id="a-7g"></a>善调第一。<a id="a-7h"></a>譬犹大龙，<a id="a-7i"></a>以水清澄，<a id="a-7j"></a>无有尘垢；<a id="a-7k"></a>三十二相、<a id="a-7l"></a>八十种好，<a id="a-7m"></a>庄严其身；<a id="a-7n"></a>见已欢喜，<a id="a-7o"></a>渐到佛所，<a id="a-7p"></a>头面礼足，<a id="a-7q"></a>却坐一面。</p>
  <p id="a7r">尔时，<a id="a-7s"></a>世尊渐为说法，<a id="a-7t"></a>示教利喜。<a id="a-7u"></a>诸清信士闻佛说法，<a id="a-7v"></a>即白佛言：<a id="a-7w"></a>“我欲归依佛、<a id="a-7x"></a>法、<a id="a-7y"></a>圣众，<a id="a-7z"></a>惟愿世尊哀愍，<a id="a-80"></a>听许为优婆塞！<a id="a-81"></a>自今已后，<a id="a-82"></a>不杀、<a id="a-83"></a>不盗、<a id="a-84"></a>不淫、<a id="a-85"></a>不欺、<a id="a-86"></a>不饮酒，<a id="a-87"></a>奉戒不忘。<a id="a-88"></a>明欲设供，<a id="a-89"></a>惟愿世尊与诸大众垂愍屈顾！<a id="a-8A"></a>”</p>
  <p id="a8B">尔时，<a id="a-8C"></a>世尊默然许可。<a id="a-8D"></a>诸清信士见佛默然，<a id="a-8E"></a>即从座起，<a id="a-8F"></a>绕佛三匝，<a id="a-8G"></a>作礼而归。<a id="a-8H"></a>寻为如来起大堂舍，<a id="a-8I"></a>平治处所，<a id="a-8J"></a>扫洒烧香，<a id="a-8K"></a>严敷宝座。<a id="a-8L"></a>供设既办，<a id="a-8M"></a>往白世尊：<a id="a-8N"></a>“所设已具，<a id="a-8O"></a>唯圣知时。<a id="a-8P"></a>”</p>
  <p id="a8Q">于是，<a id="a-8R"></a>世尊即从座起，<a id="a-8S"></a>著衣持钵，<a id="a-8T"></a>与大众俱诣彼讲堂，<a id="a-8U"></a>澡手洗足，<a id="a-8V"></a>处中而坐。<a id="a-8W"></a>时，<a id="a-8X"></a>诸比丘在左面坐，<a id="a-8Y"></a>诸清信士在右面坐。</p>
  <p id="a8Z">尔时，<a id="a-8a"></a>世尊告诸清信士曰：<a id="a-8b"></a>“凡人犯戒，<a id="a-8c"></a>有五衰耗。<a id="a-8d"></a>何谓为五？<a id="a-8e"></a>一者、<a id="a-8f"></a>求财，<a id="a-8g"></a>所愿不遂；<a id="a-8h"></a>二者、<a id="a-8i"></a>设有所得，<a id="a-8j"></a>日当衰耗；<a id="a-8k"></a>三者、<a id="a-8l"></a>在所至处，<a id="a-8m"></a>众所不敬；<a id="a-8n"></a>四者、<a id="a-8o"></a>丑名恶声，<a id="a-8p"></a>流闻天下；<a id="a-8q"></a>五者、<a id="a-8r"></a>身坏命终，<a id="a-8s"></a>当入地狱。<a id="a-8t"></a>”</p>
  <p id="a8u">又告诸清信士：<a id="a-8v"></a>“凡人持戒，<a id="a-8w"></a>有五功德。<a id="a-8x"></a>何谓为五？<a id="a-8y"></a>一者、<a id="a-8z"></a>诸有所求，<a id="a-90"></a>辄得如愿；<a id="a-91"></a>二者、<a id="a-92"></a>所有财产，<a id="a-93"></a>增益无损；<a id="a-94"></a>三者、<a id="a-95"></a>所往之处，<a id="a-96"></a>众人敬爱；<a id="a-97"></a>四者、<a id="a-98"></a>好名善誉，<a id="a-99"></a>周闻天下；<a id="a-9A"></a>五者、<a id="a-9B"></a>身坏命终，<a id="a-9C"></a>必生天上。<a id="a-9D"></a>”</p>
  <p id="a9E">时，<a id="a-9F"></a>夜已半，<a id="a-9G"></a>告诸清信士，<a id="a-9H"></a>宜各还归。<a id="a-9I"></a>诸清信士即承佛教，<a id="a-9J"></a>绕佛三匝，<a id="a-9K"></a>礼足而归。</p>
  <p id="a9L">尔时，<a id="a-9M"></a>世尊于后夜明相出时，<a id="a-9N"></a>至闲静处，<a id="a-9O"></a>天眼清彻，<a id="a-9P"></a>见诸大天神各封宅地，<a id="a-9Q"></a>中神、<a id="a-9R"></a>下神亦封宅地。<a id="a-9S"></a>是时，<a id="a-9T"></a>世尊即还讲堂，<a id="a-9U"></a>就座而坐，<a id="a-9V"></a>世尊知而故问阿难：<a id="a-9W"></a>“谁造此巴陵弗城？<a id="a-9X"></a>”</p>
  <p id="a9Y">阿难白佛：<a id="a-9Z"></a>“此是禹舍大臣所造，<a id="a-9a"></a>以防御跋祇。<a id="a-9b"></a>”</p>
  <p id="a9c">佛告阿难：<a id="a-9d"></a>“造此城者，<a id="a-9e"></a>正得天意。<a id="a-9f"></a>吾于后夜明相出时，<a id="a-9g"></a>至闲静处，<a id="a-9h"></a>以天眼见诸大天神各封宅地，<a id="a-9i"></a>中、<a id="a-9j"></a>下诸神亦封宅地。<a id="a-9k"></a>阿难，<a id="a-9l"></a>当知诸大天神所封宅地，<a id="a-9m"></a>有人居者，<a id="a-9n"></a>安乐炽盛；<a id="a-9o"></a>中神所封，<a id="a-9p"></a>中人所居；<a id="a-9q"></a>下神所封，<a id="a-9r"></a>下人所居。<a id="a-9s"></a>功德多少，<a id="a-9t"></a>各随所止。<a id="a-9u"></a>阿难，<a id="a-9v"></a>此处贤人所居，<a id="a-9w"></a>商贾所集，<a id="a-9x"></a>国法真实，<a id="a-9y"></a>无有欺罔。<a id="a-9z"></a>此城最胜，<a id="a-A0"></a>诸方所推，<a id="a-A1"></a>不可破坏。<a id="a-A2"></a>此城久后若欲坏时，<a id="a-A3"></a>必以三事：<a id="a-A4"></a>一者、<a id="a-A5"></a>大水，<a id="a-A6"></a>二者、<a id="a-A7"></a>大火，<a id="a-A8"></a>三者、<a id="a-A9"></a>中人与外人谋，<a id="a-AA"></a>乃坏此城。<a id="a-AB"></a>”</p>
  <p id="aAC">时，<a id="a-AD"></a>巴陵弗诸清信士通夜供办，<a id="a-AE"></a>时到白佛：<a id="a-AF"></a>“食具已办，<a id="a-AG"></a>唯圣知时。<a id="a-AH"></a>”</p>
  <p id="aAI">时，<a id="a-AJ"></a>清信士即便施设，<a id="a-AK"></a>手自斟酌，<a id="a-AL"></a>食讫行水，<a id="a-AM"></a>别取小床敷在佛前坐。</p>
  <p id="aAN">尔时，<a id="a-AO"></a>世尊即示之曰：<a id="a-AP"></a>“今汝此处贤智所居，<a id="a-AQ"></a>多持戒者，<a id="a-AR"></a>净修梵行，<a id="a-AS"></a>善神欢喜。<a id="a-AT"></a>”即为咒愿：<a id="a-AU"></a>“可敬知敬，<a id="a-AV"></a>可事知事，<a id="a-AW"></a>博施兼爱，<a id="a-AX"></a>有慈愍心，<a id="a-AY"></a>诸天所称，<a id="a-AZ"></a>常与善俱，<a id="a-Aa"></a>不与恶会。<a id="a-Ab"></a>”</p>
  <p id="aAc">尔时，<a id="a-Ad"></a>世尊为说法已，<a id="a-Ae"></a>即从座起，<a id="a-Af"></a>大众围绕，<a id="a-Ag"></a>侍送而还。<a id="a-Ah"></a>大臣禹舍从佛后行，<a id="a-Ai"></a>时作是念：<a id="a-Aj"></a>‘今沙门瞿昙出此城门，<a id="a-Ak"></a>即名此门为瞿昙门。<a id="a-Al"></a>’又观如来所渡河处，<a id="a-Am"></a>即名此处为瞿昙河。<a id="a-An"></a>尔时，<a id="a-Ao"></a>世尊出巴陵弗城，<a id="a-Ap"></a>至于水边，<a id="a-Aq"></a>时水岸上人民众多，<a id="a-Ar"></a>中有乘船渡者，<a id="a-As"></a>或有乘筏，<a id="a-At"></a>或有乘桴而渡河者。</p>
  <p id="aAu">尔时，<a id="a-Av"></a>世尊与诸大众，<a id="a-Aw"></a>譬如力士屈伸臂顷，<a id="a-Ax"></a>忽至彼岸。<a id="a-Ay"></a>世尊观此义已，<a id="a-Az"></a>即说颂曰：</p>
  <p id="aB0">“佛为海船师，<a id="a-B1"></a>法桥渡河津，</p>
  <p id="aB2">大乘道之舆，<a id="a-B3"></a>一切渡天人。</p>
  <p id="aB4">亦为自解结，<a id="a-B5"></a>渡岸得升仙，</p>
  <p id="aB6">都使诸弟子，<a id="a-B7"></a>缚解得涅槃。<a id="a-B8"></a>”</p>
  <p id="aB9">尔时，<a id="a-BA"></a>世尊从跋祇游行至拘利村，<a id="a-BB"></a>在一林下告诸比丘：<a id="a-BC"></a>“有四深法：<a id="a-BD"></a>一曰、<a id="a-BE"></a>圣戒，<a id="a-BF"></a>二曰、<a id="a-BG"></a>圣定，<a id="a-BH"></a>三曰、<a id="a-BI"></a>圣慧，<a id="a-BJ"></a>四曰、<a id="a-BK"></a>圣解脱。<a id="a-BL"></a>此法微妙，<a id="a-BM"></a>难可解知。<a id="a-BN"></a>我及汝等，<a id="a-BO"></a>不晓了故，<a id="a-BP"></a>久在生死，<a id="a-BQ"></a>流转无穷。<a id="a-BR"></a>”</p>
  <p id="aBS">尔时，<a id="a-BT"></a>世尊观此义已，<a id="a-BU"></a>即说颂曰：</p>
  <p id="aBV">“戒、<a id="a-BW"></a>定、<a id="a-BX"></a>慧、<a id="a-BY"></a>解上，<a id="a-BZ"></a>唯佛能分别，</p>
  <p id="aBa">离苦而化彼，<a id="a-Bb"></a>令断生死习。<a id="a-Bc"></a>”</p>
  <p id="aBd">尔时，<a id="a-Be"></a>世尊于拘利村随宜住已、<a id="a-Bf"></a>告阿难俱诣那陀村。<a id="a-Bg"></a>阿难受教，<a id="a-Bh"></a>即著衣持钵，<a id="a-Bi"></a>与大众俱侍从世尊，<a id="a-Bj"></a>路由跋祇，<a id="a-Bk"></a>到那陀村，<a id="a-Bl"></a>止揵椎处。</p>
  <p id="aBm">尔时，<a id="a-Bn"></a>阿难在闲静处，<a id="a-Bo"></a>默自思惟：<a id="a-Bp"></a>“此那陀村十二居士：<a id="a-Bq"></a>一名、<a id="a-Br"></a>伽伽罗，<a id="a-Bs"></a>二名、<a id="a-Bt"></a>伽陵伽，<a id="a-Bu"></a>三名、<a id="a-Bv"></a>毗伽陀，<a id="a-Bw"></a>四名、<a id="a-Bx"></a>伽利输，<a id="a-By"></a>五名、<a id="a-Bz"></a>遮楼，<a id="a-C0"></a>六名、<a id="a-C1"></a>婆耶楼，<a id="a-C2"></a>七名、<a id="a-C3"></a>婆头楼，<a id="a-C4"></a>八名、<a id="a-C5"></a>薮婆头楼，<a id="a-C6"></a>九名、<a id="a-C7"></a>陀梨舍[少/兔]，<a id="a-C8"></a>十名、<a id="a-C9"></a>薮达利舍[少/兔]，<a id="a-CA"></a>十一名、<a id="a-CB"></a>耶输，<a id="a-CC"></a>十二名、<a id="a-CD"></a>耶输多楼。<a id="a-CE"></a>此诸人等，<a id="a-CF"></a>今者命终，<a id="a-CG"></a>为生何处？<a id="a-CH"></a>复有五十人命终，<a id="a-CI"></a>又复有五百人命终，<a id="a-CJ"></a>斯生何处？<a id="a-CK"></a>”作是念已，<a id="a-CL"></a>从静处起至世尊所，<a id="a-CM"></a>头面礼足，<a id="a-CN"></a>在一面坐，<a id="a-CO"></a>白佛言：<a id="a-CP"></a>“世尊，<a id="a-CQ"></a>我向静处，<a id="a-CR"></a>默自思惟：<a id="a-CS"></a>‘此那陀村十二居士伽伽罗等命终，<a id="a-CT"></a>复有五十人命终，<a id="a-CU"></a>又有五百人命终，<a id="a-CV"></a>斯生何处？<a id="a-CW"></a>’惟愿解说！<a id="a-CX"></a>”</p>
  <p id="aCY">佛告阿难：<a id="a-CZ"></a>“伽伽罗等十二人，<a id="a-Ca"></a>断五下分结，<a id="a-Cb"></a>命终生天，<a id="a-Cc"></a>于彼即般涅槃，<a id="a-Cd"></a>不复还此。<a id="a-Ce"></a>五十人命终者，<a id="a-Cf"></a>断除三结，<a id="a-Cg"></a>淫、<a id="a-Ch"></a>怒、<a id="a-Ci"></a>痴薄，<a id="a-Cj"></a>得斯陀含，<a id="a-Ck"></a>还来此世，<a id="a-Cl"></a>尽于苦本。<a id="a-Cm"></a>五百人命终者，<a id="a-Cn"></a>断除三结，<a id="a-Co"></a>得须陀洹，<a id="a-Cp"></a>不堕恶趣，<a id="a-Cq"></a>必定成道，<a id="a-Cr"></a>往来七生，<a id="a-Cs"></a>尽于苦际。<a id="a-Ct"></a>阿难，<a id="a-Cu"></a>夫生有死，<a id="a-Cv"></a>自世之常，<a id="a-Cw"></a>此何足怪？<a id="a-Cx"></a>若一一人死，<a id="a-Cy"></a>来问我者，<a id="a-Cz"></a>非扰乱耶？<a id="a-D0"></a>”</p>
  <p id="aD1">阿难答曰：<a id="a-D2"></a>“信尔，<a id="a-D3"></a>世尊，<a id="a-D4"></a>实是扰乱。<a id="a-D5"></a>”</p>
  <p id="aD6">佛告阿难：<a id="a-D7"></a>“今当为汝说于法镜，<a id="a-D8"></a>使圣弟子知所生处。<a id="a-D9"></a>三恶道尽，<a id="a-DA"></a>得须陀洹，<a id="a-DB"></a>不过七生，<a id="a-DC"></a>必尽苦际，<a id="a-DD"></a>亦能为他说如是事。<a id="a-DE"></a>阿难，<a id="a-DF"></a>法镜者，<a id="a-DG"></a>谓圣弟子得不坏信，<a id="a-DH"></a>欢喜信佛，<a id="a-DI"></a>如来、<a id="a-DJ"></a>无所著、<a id="a-DK"></a>等正觉十号具足；<a id="a-DL"></a>欢喜信法，<a id="a-DM"></a>真正微妙，<a id="a-DN"></a>自恣所说，<a id="a-DO"></a>无有时节，<a id="a-DP"></a>示涅槃道，<a id="a-DQ"></a>智者所行；<a id="a-DR"></a>欢喜信僧，<a id="a-DS"></a>善共和同，<a id="a-DT"></a>所行质直，<a id="a-DU"></a>无有谀谄，<a id="a-DV"></a>道果成就，<a id="a-DW"></a>上下和顺，<a id="a-DX"></a>法身具足，<a id="a-DY"></a>向须陀洹、<a id="a-DZ"></a>得须陀洹，<a id="a-Da"></a>向斯陀含、<a id="a-Db"></a>得斯陀含，<a id="a-Dc"></a>向阿那含、<a id="a-Dd"></a>得阿那含，<a id="a-De"></a>向阿罗汉、<a id="a-Df"></a>得阿罗汉，<a id="a-Dg"></a>四双八辈，<a id="a-Dh"></a>是谓如来贤圣之众，<a id="a-Di"></a>甚可恭敬，<a id="a-Dj"></a>世之福田；<a id="a-Dk"></a>信贤圣戒，<a id="a-Dl"></a>清净无秽，<a id="a-Dm"></a>无有缺漏，<a id="a-Dn"></a>明哲所行，<a id="a-Do"></a>获三昧定。<a id="a-Dp"></a>阿难，<a id="a-Dq"></a>是为法镜，<a id="a-Dr"></a>使圣弟子知所生处，<a id="a-Ds"></a>三恶道尽，<a id="a-Dt"></a>得须陀洹，<a id="a-Du"></a>不过七生，<a id="a-Dv"></a>必尽苦际，<a id="a-Dw"></a>亦能为他说如是事。<a id="a-Dx"></a>”</p>
  <p id="aDy">尔时，<a id="a-Dz"></a>世尊随宜住已，<a id="a-E0"></a>告阿难俱诣毗舍离国。<a id="a-E1"></a>即受教行，<a id="a-E2"></a>著衣持钵，<a id="a-E3"></a>与大众俱侍从世尊，<a id="a-E4"></a>路由跋祇，<a id="a-E5"></a>到毗舍离，<a id="a-E6"></a>坐一树下。<a id="a-E7"></a>有一淫女，<a id="a-E8"></a>名庵婆婆梨，<a id="a-E9"></a>闻佛将诸弟子来至毗舍离，<a id="a-EA"></a>坐一树下，<a id="a-EB"></a>即严驾宝车，<a id="a-EC"></a>欲往诣佛所礼拜供养。<a id="a-ED"></a>未至之间，<a id="a-EE"></a>遥见世尊颜貌端正，<a id="a-EF"></a>诸根特异，<a id="a-EG"></a>相好备足，<a id="a-EH"></a>如星月中；<a id="a-EI"></a>见已欢喜，<a id="a-EJ"></a>下车步进，<a id="a-EK"></a>渐至佛所，<a id="a-EL"></a>头面礼足，<a id="a-EM"></a>却坐一面。</p>
  <p id="aEN">尔时，<a id="a-EO"></a>世尊渐为说法，<a id="a-EP"></a>示教利喜。<a id="a-EQ"></a>闻佛所说，<a id="a-ER"></a>发欢喜心，<a id="a-ES"></a>即白佛言：<a id="a-ET"></a>“从今日始，<a id="a-EU"></a>归依三尊，<a id="a-EV"></a>惟愿听许于正法中为优婆夷，<a id="a-EW"></a>尽此形寿，<a id="a-EX"></a>不杀、<a id="a-EY"></a>不盗、<a id="a-EZ"></a>不邪淫、<a id="a-Ea"></a>不妄语、<a id="a-Eb"></a>不饮酒。<a id="a-Ec"></a>”又白佛言：<a id="a-Ed"></a>“惟愿世尊及诸弟子明受我请，<a id="a-Ee"></a>即于今暮止宿我园。<a id="a-Ef"></a>”尔时，<a id="a-Eg"></a>世尊默然受之。<a id="a-Eh"></a>女见佛默然许可，<a id="a-Ei"></a>即从座起，<a id="a-Ej"></a>头面礼足，<a id="a-Ek"></a>绕佛而归。</p>
  <p id="aEl">其去未久，<a id="a-Em"></a>佛告阿难：<a id="a-En"></a>“当与汝等诣彼园观。<a id="a-Eo"></a>”</p>
  <p id="aEp">对曰：<a id="a-Eq"></a>“唯然。<a id="a-Er"></a>”佛即从座起，<a id="a-Es"></a>摄持衣钵，<a id="a-Et"></a>与众弟子千二百五十人俱诣彼园。</p>
  <p id="aEu">时，<a id="a-Ev"></a>毗舍离诸隶车辈，<a id="a-Ew"></a>闻佛在庵婆婆梨园中止住，<a id="a-Ex"></a>即便严驾五色宝车，<a id="a-Ey"></a>或乘青车青马，<a id="a-Ez"></a>衣、<a id="a-F0"></a>盖、<a id="a-F1"></a>幢幡、<a id="a-F2"></a>官属皆青，<a id="a-F3"></a>五色车马，<a id="a-F4"></a>皆亦如是。<a id="a-F5"></a>时，<a id="a-F6"></a>五百隶车服色尽同，<a id="a-F7"></a>欲往诣佛。<a id="a-F8"></a>庵婆婆梨辞佛还家，<a id="a-F9"></a>中路逢诸隶车。<a id="a-FA"></a>时，<a id="a-FB"></a>车行奔疾，<a id="a-FC"></a>与彼宝车共相钩拨，<a id="a-FD"></a>损折幢盖而不避道，<a id="a-FE"></a>隶车责曰：<a id="a-FF"></a>“汝恃何势，<a id="a-FG"></a>行不避道，<a id="a-FH"></a>冲拨我车，<a id="a-FI"></a>损折幢盖？<a id="a-FJ"></a>”</p>
  <p id="aFK">报曰：<a id="a-FL"></a>“诸贵，<a id="a-FM"></a>我已请佛明日设食，<a id="a-FN"></a>归家供办，<a id="a-FO"></a>是以行速，<a id="a-FP"></a>无容相避。<a id="a-FQ"></a>”</p>
  <p id="aFR">诸隶车即语女曰：<a id="a-FS"></a>“且置汝请，<a id="a-FT"></a>当先与我，<a id="a-FU"></a>我当与汝百千两金。<a id="a-FV"></a>”</p>
  <p id="aFW">女寻答曰：<a id="a-FX"></a>“先请已定，<a id="a-FY"></a>不得相与。<a id="a-FZ"></a>”</p>
  <p id="aFa">时，<a id="a-Fb"></a>诸隶车又语女曰：<a id="a-Fc"></a>“我更与汝十六倍百千两金，<a id="a-Fd"></a>必使我先。<a id="a-Fe"></a>”</p>
  <p id="aFf">女犹不肯：<a id="a-Fg"></a>“我请已定，<a id="a-Fh"></a>不可尔也。<a id="a-Fi"></a>”</p>
  <p id="aFj">时，<a id="a-Fk"></a>诸隶车又语女曰：<a id="a-Fl"></a>“我今与汝中分国财，<a id="a-Fm"></a>可先与我。<a id="a-Fn"></a>”</p>
  <p id="aFo">女又报曰：<a id="a-Fp"></a>“设使举国财宝，<a id="a-Fq"></a>我犹不取。<a id="a-Fr"></a>所以然者？<a id="a-Fs"></a>佛住我园，<a id="a-Ft"></a>先受我请。<a id="a-Fu"></a>此事已了，<a id="a-Fv"></a>终不相与。<a id="a-Fw"></a>”</p>
  <p id="aFx">诸隶车等各振手叹咤：<a id="a-Fy"></a>“今由斯女阙我初福。<a id="a-Fz"></a>”即便前进径诣彼园。</p>
  <p id="aG0">尔时，<a id="a-G1"></a>世尊遥见五百隶车，<a id="a-G2"></a>车马数万，<a id="a-G3"></a>填道而来，<a id="a-G4"></a>告诸比丘：<a id="a-G5"></a>“汝等欲知忉利诸天游戏园观，<a id="a-G6"></a>威仪容饰，<a id="a-G7"></a>与此无异。<a id="a-G8"></a>汝等比丘，<a id="a-G9"></a>当自摄心，<a id="a-GA"></a>具诸威仪。<a id="a-GB"></a>云何比丘自摄其心？<a id="a-GC"></a>于是比丘内身身观，<a id="a-GD"></a>精勤不懈，<a id="a-GE"></a>忆念不忘，<a id="a-GF"></a>舍世贪忧；<a id="a-GG"></a>外身身观，<a id="a-GH"></a>精勤不懈，<a id="a-GI"></a>忆念不忘，<a id="a-GJ"></a>舍世贪忧；<a id="a-GK"></a>内外身观，<a id="a-GL"></a>精勤不懈，<a id="a-GM"></a>舍世贪忧。<a id="a-GN"></a>受、<a id="a-GO"></a>意、<a id="a-GP"></a>法观，<a id="a-GQ"></a>亦复如是。<a id="a-GR"></a>云何比丘具诸威仪？<a id="a-GS"></a>于是比丘可行知行，<a id="a-GT"></a>可止知止；<a id="a-GU"></a>左右顾视，<a id="a-GV"></a>屈伸俯仰，<a id="a-GW"></a>摄持衣钵，<a id="a-GX"></a>食饮汤药，<a id="a-GY"></a>不失仪则；<a id="a-GZ"></a>善设方便，<a id="a-Ga"></a>除去荫盖，<a id="a-Gb"></a>行住坐卧，<a id="a-Gc"></a>觉寐语默，<a id="a-Gd"></a>摄心不乱，<a id="a-Ge"></a>是谓比丘具诸威仪。<a id="a-Gf"></a>”</p>
  <p id="aGg">尔时，<a id="a-Gh"></a>五百隶车往至庵婆婆梨园，<a id="a-Gi"></a>欲到佛所，<a id="a-Gj"></a>下车步进，<a id="a-Gk"></a>头面礼足，<a id="a-Gl"></a>却坐一面。<a id="a-Gm"></a>如来在座，<a id="a-Gn"></a>光相独显，<a id="a-Go"></a>蔽诸大众，<a id="a-Gp"></a>譬如秋月，<a id="a-Gq"></a>又如天地清明，<a id="a-Gr"></a>净无尘翳，<a id="a-Gs"></a>日在虚空，<a id="a-Gt"></a>光明独照。<a id="a-Gu"></a>尔时，<a id="a-Gv"></a>五百隶车围绕侍坐，<a id="a-Gw"></a>佛于众中，<a id="a-Gx"></a>光相独明。<a id="a-Gy"></a>是时，<a id="a-Gz"></a>座中有一梵志名曰并[既/食]，<a id="a-H0"></a>即从座起，<a id="a-H1"></a>偏袒右臂，<a id="a-H2"></a>右膝著地，<a id="a-H3"></a>叉手向佛，<a id="a-H4"></a>以偈赞曰：</p>
  <p id="aH5">“摩竭鸯伽王，<a id="a-H6"></a>为快得善利，</p>
  <p id="aH7">身被宝珠铠，<a id="a-H8"></a>世尊出其土。</p>
  <p id="aH9">威德动三千，<a id="a-HA"></a>名显如雪山，</p>
  <p id="aHB">如莲华开敷，<a id="a-HC"></a>香气甚微妙。</p>
  <p id="aHD">今睹佛光明，<a id="a-HE"></a>如日之初出，</p>
  <p id="aHF">如月游虚空，<a id="a-HG"></a>无有诸云翳。</p>
  <p id="aHH">世尊亦如是，<a id="a-HI"></a>光照于世间，</p>
  <p id="aHJ">观如来智慧，<a id="a-HK"></a>犹暗睹庭燎，</p>
  <p id="aHL">施众以明眼，<a id="a-HM"></a>决了诸疑惑。<a id="a-HN"></a>”</p>
  <p id="aHO">时，<a id="a-HP"></a>五百隶车闻此偈已，<a id="a-HQ"></a>复告并[既/食]：<a id="a-HR"></a>“汝可重说。<a id="a-HS"></a>”</p>
  <p id="aHT">尔时，<a id="a-HU"></a>并[既/食]即于佛前再三重说。<a id="a-HV"></a>时，<a id="a-HW"></a>五百隶车闻重说偈已，<a id="a-HX"></a>各脱宝衣，<a id="a-HY"></a>以施并[既/食]，<a id="a-HZ"></a>并[既/食]即以宝衣奉上如来，<a id="a-Ha"></a>佛愍彼故，<a id="a-Hb"></a>即为纳受。</p>
  <p id="aHc">尔时，<a id="a-Hd"></a>世尊告毗舍离诸隶车曰：<a id="a-He"></a>“世有五宝甚为难得。<a id="a-Hf"></a>何等为五？<a id="a-Hg"></a>一者、<a id="a-Hh"></a>如来、<a id="a-Hi"></a>至真出现于世，<a id="a-Hj"></a>甚为难得；<a id="a-Hk"></a>二者、<a id="a-Hl"></a>如来正法能演说者，<a id="a-Hm"></a>此人难得；<a id="a-Hn"></a>三者、<a id="a-Ho"></a>如来演法能信解者，<a id="a-Hp"></a>此人难得；<a id="a-Hq"></a>四者、<a id="a-Hr"></a>如来演法能成就者，<a id="a-Hs"></a>此人难得；<a id="a-Ht"></a>五者、<a id="a-Hu"></a>临危救厄知反复者，<a id="a-Hv"></a>此人难得。<a id="a-Hw"></a>是谓五宝为难得也。<a id="a-Hx"></a>”</p>
  <p id="aHy">时，<a id="a-Hz"></a>五百隶车闻佛示教利喜已，<a id="a-I0"></a>即白佛言：<a id="a-I1"></a>“惟愿世尊及诸弟子明受我请！<a id="a-I2"></a>”</p>
  <p id="aI3">佛告隶车：<a id="a-I4"></a>“卿已请我，<a id="a-I5"></a>我今便为得供养已，<a id="a-I6"></a>庵婆婆梨女先已请讫。<a id="a-I7"></a>”</p>
  <p id="aI8">时，<a id="a-I9"></a>五百隶车闻庵婆婆梨女已先请佛，<a id="a-IA"></a>各振手而言：<a id="a-IB"></a>“吾欲供养如来，<a id="a-IC"></a>而今此女已夺我先。<a id="a-ID"></a>”即从座起，<a id="a-IE"></a>头面礼佛，<a id="a-IF"></a>绕佛三匝，<a id="a-IG"></a>各自还归。</p>
  <p id="aIH">时，<a id="a-II"></a>庵婆婆梨女即于其夜种种供办。<a id="a-IJ"></a>明日时到，<a id="a-IK"></a>世尊即与千二百五十比丘整衣持钵，<a id="a-IL"></a>前后围绕，<a id="a-IM"></a>诣彼请所，<a id="a-IN"></a>就座而坐。<a id="a-IO"></a>时，<a id="a-IP"></a>庵婆婆梨女即设上馔，<a id="a-IQ"></a>供佛及僧；<a id="a-IR"></a>食讫去钵，<a id="a-IS"></a>并除机案。<a id="a-IT"></a>时，<a id="a-IU"></a>女手执金瓶，<a id="a-IV"></a>行澡水毕，<a id="a-IW"></a>前白佛言：<a id="a-IX"></a>“此毗舍离城所有园观，<a id="a-IY"></a>我园最胜。<a id="a-IZ"></a>今以此园贡上如来，<a id="a-Ia"></a>哀愍我故，<a id="a-Ib"></a>愿垂纳受！<a id="a-Ic"></a>”</p>
  <p id="aId">佛告女曰：<a id="a-Ie"></a>“汝可以此园施佛为首及招提僧。<a id="a-If"></a>所以然者？<a id="a-Ig"></a>如来所有园林、<a id="a-Ih"></a>房舍、<a id="a-Ii"></a>衣钵六物，<a id="a-Ij"></a>正使诸魔、<a id="a-Ik"></a>释、<a id="a-Il"></a>梵、<a id="a-Im"></a>大神力天，<a id="a-In"></a>无有能堪受此供者。<a id="a-Io"></a>”时，<a id="a-Ip"></a>女受教，<a id="a-Iq"></a>即以此园施佛为首及招提僧。<a id="a-Ir"></a>佛愍彼故，<a id="a-Is"></a>即为受之，<a id="a-It"></a>而说偈言：</p>
  <p id="aIu">“起塔立精舍，<a id="a-Iv"></a>园果施清凉，</p>
  <p id="aIw">桥船以渡人，<a id="a-Ix"></a>旷野施水草，</p>
  <p id="aIy">及以堂阁施，<a id="a-Iz"></a>其福日夜增，</p>
  <p id="aJ0">戒具清净者，<a id="a-J1"></a>彼必到善方。<a id="a-J2"></a>”</p>
  <p id="aJ3">时，<a id="a-J4"></a>庵婆婆梨女取一小床于佛前坐。<a id="a-J5"></a>佛渐为说法，<a id="a-J6"></a>示教利喜：<a id="a-J7"></a>施论、<a id="a-J8"></a>戒论、<a id="a-J9"></a>生天之论，<a id="a-JA"></a>欲为大患，<a id="a-JB"></a>秽污不净，<a id="a-JC"></a>上漏为碍，<a id="a-JD"></a>出要为上。<a id="a-JE"></a>尔时，<a id="a-JF"></a>世尊知彼女意柔软和悦，<a id="a-JG"></a>荫盖微薄，<a id="a-JH"></a>易可开化，<a id="a-JI"></a>如诸佛法，<a id="a-JJ"></a>即为彼女说苦圣谛，<a id="a-JK"></a>苦集、<a id="a-JL"></a>苦灭、<a id="a-JM"></a>苦出要谛。</p>
  <p id="aJN">时，<a id="a-JO"></a>庵婆婆梨女信心清净，<a id="a-JP"></a>譬如净洁白毡易为受色，<a id="a-JQ"></a>即于座上远尘离垢，<a id="a-JR"></a>诸法法眼生，<a id="a-JS"></a>见法得法，<a id="a-JT"></a>决定正住，<a id="a-JU"></a>不堕恶道，<a id="a-JV"></a>成就无畏，<a id="a-JW"></a>而白佛言：<a id="a-JX"></a>“我今归依佛，<a id="a-JY"></a>归依法，<a id="a-JZ"></a>归依僧。<a id="a-Ja"></a>”如是再三。<a id="a-Jb"></a>“惟愿如来听我于正法中为优婆夷！<a id="a-Jc"></a>自今已后，<a id="a-Jd"></a>尽寿不杀、<a id="a-Je"></a>不盗、<a id="a-Jf"></a>不邪淫、<a id="a-Jg"></a>不欺、<a id="a-Jh"></a>不饮酒。<a id="a-Ji"></a>”时，<a id="a-Jj"></a>彼女从佛受五戒已，<a id="a-Jk"></a>舍本所习，<a id="a-Jl"></a>秽垢消除，<a id="a-Jm"></a>即从座起，<a id="a-Jn"></a>礼佛而去。</p>
  <p id="aJo">尔时，<a id="a-Jp"></a>世尊于毗舍离，<a id="a-Jq"></a>随宜住已，<a id="a-Jr"></a>告阿难言：<a id="a-Js"></a>“汝等皆严，<a id="a-Jt"></a>吾欲诣竹林丛。<a id="a-Ju"></a>”</p>
  <p id="aJv">对曰：<a id="a-Jw"></a>“唯然。<a id="a-Jx"></a>”即严衣钵，<a id="a-Jy"></a>与大众侍从世尊，<a id="a-Jz"></a>路由跋祇，<a id="a-K0"></a>至彼竹林。</p>
  <p id="aK1">时，<a id="a-K2"></a>有婆罗门名毗沙陀耶，<a id="a-K3"></a>闻佛与诸大众诣此竹林，<a id="a-K4"></a>默自思念：<a id="a-K5"></a>“此沙门瞿昙，<a id="a-K6"></a>名德流布，<a id="a-K7"></a>闻于四方，<a id="a-K8"></a>十号具足，<a id="a-K9"></a>于诸天、<a id="a-KA"></a>释、<a id="a-KB"></a>梵、<a id="a-KC"></a>魔、<a id="a-KD"></a>若魔、<a id="a-KE"></a>天、<a id="a-KF"></a>沙门、<a id="a-KG"></a>婆罗门中，<a id="a-KH"></a>自身作证，<a id="a-KI"></a>为他说法，<a id="a-KJ"></a>上中下言，<a id="a-KK"></a>皆悉真正，<a id="a-KL"></a>义味深奥，<a id="a-KM"></a>梵行具足。<a id="a-KN"></a>如此真人，<a id="a-KO"></a>宜往瞻睹。<a id="a-KP"></a>”</p>
  <p id="aKQ">时，<a id="a-KR"></a>婆罗门出于竹丛，<a id="a-KS"></a>往诣世尊，<a id="a-KT"></a>问讯讫，<a id="a-KU"></a>一面坐。<a id="a-KV"></a>世尊渐为说法，<a id="a-KW"></a>示教利喜。<a id="a-KX"></a>婆罗门闻已欢喜，<a id="a-KY"></a>即请世尊及诸大众明日舍食。<a id="a-KZ"></a>时，<a id="a-Ka"></a>佛默然受请。<a id="a-Kb"></a>婆罗门知已许可，<a id="a-Kc"></a>即从座起，<a id="a-Kd"></a>绕佛而归，<a id="a-Ke"></a>即于其夜，<a id="a-Kf"></a>供设饮食。<a id="a-Kg"></a>明日时到，<a id="a-Kh"></a>唯圣知时。</p>
  <p id="aKi">尔时，<a id="a-Kj"></a>世尊著衣持钵，<a id="a-Kk"></a>大众围绕往诣彼舍，<a id="a-Kl"></a>就座而坐。<a id="a-Km"></a>时，<a id="a-Kn"></a>婆罗门设种种甘馔，<a id="a-Ko"></a>供佛及僧；<a id="a-Kp"></a>食讫去钵，<a id="a-Kq"></a>行澡水毕，<a id="a-Kr"></a>取一小床于佛前坐。</p>
  <p id="aKs">尔时，<a id="a-Kt"></a>世尊为婆罗门而作颂曰：</p>
  <p id="aKu">“若以饮食，<a id="a-Kv"></a>衣服卧具，</p>
  <p id="aKw">施持戒人，<a id="a-Kx"></a>则获大果。</p>
  <p id="aKy">此为真伴，<a id="a-Kz"></a>终始相随，</p>
  <p id="aL0">所至到处，<a id="a-L1"></a>如影随形。</p>
  <p id="aL2">是故种善，<a id="a-L3"></a>为后世粮，</p>
  <p id="aL4">福为根基，<a id="a-L5"></a>众生以安。</p>
  <p id="aL6">福为天护，<a id="a-L7"></a>行不危险，</p>
  <p id="aL8">生不遭难，<a id="a-L9"></a>死则上天。<a id="a-LA"></a>”</p>
  <p id="aLB">尔时，<a id="a-LC"></a>世尊为婆罗门说微妙法，<a id="a-LD"></a>示教利喜已，<a id="a-LE"></a>从座而去。<a id="a-LF"></a>于时彼土谷贵饥馑，<a id="a-LG"></a>乞求难得，<a id="a-LH"></a>佛告阿难：<a id="a-LI"></a>“敕此国内现诸比丘尽集讲堂。<a id="a-LJ"></a>”</p>
  <p id="aLK">对曰：<a id="a-LL"></a>“唯然。<a id="a-LM"></a>”即承教旨，<a id="a-LN"></a>宣令远近普集讲堂。</p>
  <p id="aLO">是时，<a id="a-LP"></a>国内大众皆集，<a id="a-LQ"></a>阿难白佛言：<a id="a-LR"></a>“大众已集，<a id="a-LS"></a>唯圣知时。<a id="a-LT"></a>”</p>
  <p id="aLU">尔时，<a id="a-LV"></a>世尊即从座起，<a id="a-LW"></a>诣于讲堂，<a id="a-LX"></a>就座而坐，<a id="a-LY"></a>告诸比丘：<a id="a-LZ"></a>“此土饥馑，<a id="a-La"></a>乞求难得。<a id="a-Lb"></a>汝等宜各分部，<a id="a-Lc"></a>随所知识，<a id="a-Ld"></a>诣毗舍离及越祇国，<a id="a-Le"></a>于彼安居，<a id="a-Lf"></a>可以无乏。<a id="a-Lg"></a>吾独与阿难于此安居。<a id="a-Lh"></a>所以然者？<a id="a-Li"></a>恐有短乏。<a id="a-Lj"></a>”是时，<a id="a-Lk"></a>诸比丘受教即行，<a id="a-Ll"></a>佛与阿难独留。</p>
  <p id="aLm">于后夏安居中，<a id="a-Ln"></a>佛身疾生，<a id="a-Lo"></a>举体皆痛，<a id="a-Lp"></a>佛自念言：<a id="a-Lq"></a>“我今疾生，<a id="a-Lr"></a>举身痛甚，<a id="a-Ls"></a>而诸弟子悉皆不在。<a id="a-Lt"></a>若取涅槃，<a id="a-Lu"></a>则非我宜，<a id="a-Lv"></a>今当精勤自力以留寿命。<a id="a-Lw"></a>”</p>
  <p id="aLx">尔时，<a id="a-Ly"></a>世尊于静室出，<a id="a-Lz"></a>坐清凉处。<a id="a-M0"></a>阿难见已，<a id="a-M1"></a>速疾往诣，<a id="a-M2"></a>而白佛言：<a id="a-M3"></a>“今观尊颜，<a id="a-M4"></a>疾如有损。<a id="a-M5"></a>”</p>
  <p id="aM6">阿难又言：<a id="a-M7"></a>“世尊有疾，<a id="a-M8"></a>我心惶惧，<a id="a-M9"></a>忧结荒迷，<a id="a-MA"></a>不识方面，<a id="a-MB"></a>气息未绝，<a id="a-MC"></a>犹少醒悟，<a id="a-MD"></a>默思：<a id="a-ME"></a>‘如来未即灭度，<a id="a-MF"></a>世眼未灭，<a id="a-MG"></a>大法未损，<a id="a-MH"></a>何故今者不有教令于众弟子乎？<a id="a-MI"></a>’”</p>
  <p id="aMJ">佛告阿难：<a id="a-MK"></a>“众僧于我有所须耶？<a id="a-ML"></a>若有自言：<a id="a-MM"></a>‘我持众僧，<a id="a-MN"></a>我摄众僧。<a id="a-MO"></a>’斯人于众应有教令。<a id="a-MP"></a>如来不言：<a id="a-MQ"></a>‘我持于众，<a id="a-MR"></a>我摄于众。<a id="a-MS"></a>’岂当于众有教令乎？<a id="a-MT"></a>阿难，<a id="a-MU"></a>我所说法，<a id="a-MV"></a>内外已讫，<a id="a-MW"></a>终不自称所见通达。<a id="a-MX"></a>吾已老矣，<a id="a-MY"></a>年且八十。<a id="a-MZ"></a>譬如故车，<a id="a-Ma"></a>方便修治得有所至；<a id="a-Mb"></a>吾身亦然，<a id="a-Mc"></a>以方便力得少留寿，<a id="a-Md"></a>自力精进，<a id="a-Me"></a>忍此苦痛，<a id="a-Mf"></a>不念一切想，<a id="a-Mg"></a>入无想定，<a id="a-Mh"></a>时我身安隐，<a id="a-Mi"></a>无有恼患。<a id="a-Mj"></a>是故，<a id="a-Mk"></a>阿难，<a id="a-Ml"></a>当自炽燃，<a id="a-Mm"></a>炽燃于法，<a id="a-Mn"></a>勿他炽燃；<a id="a-Mo"></a>当自归依，<a id="a-Mp"></a>归依于法，<a id="a-Mq"></a>勿他归依。<a id="a-Mr"></a>云何自炽燃，<a id="a-Ms"></a>炽燃于法，<a id="a-Mt"></a>勿他炽燃；<a id="a-Mu"></a>当自归依，<a id="a-Mv"></a>归依于法，<a id="a-Mw"></a>勿他归依？<a id="a-Mx"></a>阿难，<a id="a-My"></a>比丘观内身精勤无懈，<a id="a-Mz"></a>忆念不忘，<a id="a-N0"></a>除世贪忧；<a id="a-N1"></a>观外身、<a id="a-N2"></a>观内外身，<a id="a-N3"></a>精勤不懈，<a id="a-N4"></a>忆念不忘，<a id="a-N5"></a>除世贪忧。<a id="a-N6"></a>受、<a id="a-N7"></a>意、<a id="a-N8"></a>法观，<a id="a-N9"></a>亦复如是。<a id="a-NA"></a>是谓，<a id="a-NB"></a>阿难，<a id="a-NC"></a>自炽燃，<a id="a-ND"></a>炽燃于法，<a id="a-NE"></a>勿他炽燃；<a id="a-NF"></a>当自归依，<a id="a-NG"></a>归依于法，<a id="a-NH"></a>勿他归依。<a id="a-NI"></a>”</p>
  <p id="aNJ">佛告阿难：<a id="a-NK"></a>“吾灭度后，<a id="a-NL"></a>能有修行此法者，<a id="a-NM"></a>则为真我弟子第一学者。<a id="a-NN"></a>”</p>
  <p id="aNO">佛告阿难：<a id="a-NP"></a>“俱至遮婆罗塔。<a id="a-NQ"></a>”</p>
  <p id="aNR">对曰：<a id="a-NS"></a>“唯然。<a id="a-NT"></a>”</p>
  <p id="aNU">如来即起，<a id="a-NV"></a>著衣持钵，<a id="a-NW"></a>诣一树下，<a id="a-NX"></a>告阿难：<a id="a-NY"></a>“敷座，<a id="a-NZ"></a>吾患背痛，<a id="a-Na"></a>欲于此止。<a id="a-Nb"></a>”</p>
  <p id="aNc">对曰：<a id="a-Nd"></a>“唯然。<a id="a-Ne"></a>”寻即敷座。</p>
  <p id="aNf">如来坐已，<a id="a-Ng"></a>阿难敷一小座于佛前坐。<a id="a-Nh"></a>佛告阿难：<a id="a-Ni"></a>“诸有修四神足，<a id="a-Nj"></a>多修习行，<a id="a-Nk"></a>常念不忘，<a id="a-Nl"></a>在意所欲，<a id="a-Nm"></a>可得不死一劫有余。<a id="a-Nn"></a>阿难，<a id="a-No"></a>佛四神足已多修行，<a id="a-Np"></a>专念不忘，<a id="a-Nq"></a>在意所欲，<a id="a-Nr"></a>如来可止一劫有余，<a id="a-Ns"></a>为世除冥，<a id="a-Nt"></a>多所饶益，<a id="a-Nu"></a>天人获安。<a id="a-Nv"></a>”</p>
  <p id="aNw">尔时，<a id="a-Nx"></a>阿难默然不对；<a id="a-Ny"></a>如是再三，<a id="a-Nz"></a>又亦默然。<a id="a-O0"></a>是时，<a id="a-O1"></a>阿难为魔所蔽，<a id="a-O2"></a>懞懞不悟，<a id="a-O3"></a>佛三现相而不知请。</p>
  <p id="aO4">佛告阿难：<a id="a-O5"></a>“宜知是时。<a id="a-O6"></a>”阿难承佛意旨，<a id="a-O7"></a>即从座起，<a id="a-O8"></a>礼佛面去；<a id="a-O9"></a>去佛不远，<a id="a-OA"></a>在一树下静意思惟。</p>
  <p id="aOB">其间未久，<a id="a-OC"></a>时魔波旬来白佛：<a id="a-OD"></a>“佛意无欲，<a id="a-OE"></a>可般涅槃，<a id="a-OF"></a>今正是时，<a id="a-OG"></a>宜速灭度。<a id="a-OH"></a>”</p>
  <p id="aOI">佛告波旬：<a id="a-OJ"></a>“且止！<a id="a-OK"></a>且止！<a id="a-OL"></a>我自知时。<a id="a-OM"></a>如来今者未取涅槃，<a id="a-ON"></a>须我诸比丘集，<a id="a-OO"></a>又能自调，<a id="a-OP"></a>勇捍无怯，<a id="a-OQ"></a>到安隐处，<a id="a-OR"></a>逮得己利，<a id="a-OS"></a>为人导师，<a id="a-OT"></a>演布经教，<a id="a-OU"></a>显于句义。<a id="a-OV"></a>若有异论，<a id="a-OW"></a>能以正法而降伏之；<a id="a-OX"></a>又以神变，<a id="a-OY"></a>自身作证。<a id="a-OZ"></a>如是弟子皆悉未集，<a id="a-Oa"></a>又诸比丘、<a id="a-Ob"></a>比丘尼、<a id="a-Oc"></a>优婆塞、<a id="a-Od"></a>优婆夷，<a id="a-Oe"></a>普皆如是，<a id="a-Of"></a>亦复未集。<a id="a-Og"></a>今者要当广于梵行，<a id="a-Oh"></a>演布觉意，<a id="a-Oi"></a>使诸天人普见神变。<a id="a-Oj"></a>”</p>
  <p id="aOk">时，<a id="a-Ol"></a>魔渡旬复白佛言：<a id="a-Om"></a>“佛昔于郁鞞罗尼连禅水边，<a id="a-On"></a>阿游波尼俱律树下初成正觉，<a id="a-Oo"></a>我时至世尊所，<a id="a-Op"></a>劝请如来可般涅槃：<a id="a-Oq"></a>‘今正是时，<a id="a-Or"></a>宜速灭度！<a id="a-Os"></a>’尔时，<a id="a-Ot"></a>如来即报我言：<a id="a-Ou"></a>‘止！<a id="a-Ov"></a>止！<a id="a-Ow"></a>波旬，<a id="a-Ox"></a>我自知时，<a id="a-Oy"></a>如来今者未取涅槃，<a id="a-Oz"></a>须我诸弟子集，<a id="a-P0"></a>乃至天人见神变化，<a id="a-P1"></a>乃取灭度。<a id="a-P2"></a>’佛今弟子已集，<a id="a-P3"></a>乃至天人见神变化，<a id="a-P4"></a>今正是时，<a id="a-P5"></a>何不灭度？<a id="a-P6"></a>”</p>
  <p id="aP7">佛言：<a id="a-P8"></a>“止！<a id="a-P9"></a>止！<a id="a-PA"></a>波旬，<a id="a-PB"></a>佛自知时，<a id="a-PC"></a>不久住也。<a id="a-PD"></a>是后三月，<a id="a-PE"></a>于本生处拘尸那竭娑罗园双树间，<a id="a-PF"></a>当取灭度。<a id="a-PG"></a>”时，<a id="a-PH"></a>魔即念：<a id="a-PI"></a>“佛不虚言，<a id="a-PJ"></a>今必灭度。<a id="a-PK"></a>”欢喜踊跃，<a id="a-PL"></a>忽然不现。</p>
  <p id="aPM">魔去未久，<a id="a-PN"></a>佛即于遮婆罗塔，<a id="a-PO"></a>定意三昧，<a id="a-PP"></a>舍命住寿。<a id="a-PQ"></a>当此之时，<a id="a-PR"></a>地大震动，<a id="a-PS"></a>举国人民莫不惊怖，<a id="a-PT"></a>衣毛为坚。<a id="a-PU"></a>佛放大光，<a id="a-PV"></a>彻照无穷，<a id="a-PW"></a>幽冥之处，<a id="a-PX"></a>莫不蒙明，<a id="a-PY"></a>各得相见。</p>
  <p id="aPZ">尔时，<a id="a-Pa"></a>世尊以偈颂曰：</p>
  <p id="aPb">“有无二行中，<a id="a-Pc"></a>吾今舍有为，</p>
  <p id="aPd">内专三昧定，<a id="a-Pe"></a>如鸟出于卵。<a id="a-Pf"></a>”</p>
  <p id="aPg">尔时，<a id="a-Ph"></a>贤者阿难心惊毛竖，<a id="a-Pi"></a>疾行诣佛，<a id="a-Pj"></a>头面礼足，<a id="a-Pk"></a>却住一面，<a id="a-Pl"></a>白佛言：<a id="a-Pm"></a>“怪哉！<a id="a-Pn"></a>世尊，<a id="a-Po"></a>地动乃尔，<a id="a-Pp"></a>是何因缘？<a id="a-Pq"></a>”</p>
  <p id="aPr">佛告阿难：<a id="a-Ps"></a>“凡世地动，<a id="a-Pt"></a>有八因缘。<a id="a-Pu"></a>何等八？<a id="a-Pv"></a>夫地在水上，<a id="a-Pw"></a>水止于风，<a id="a-Px"></a>风止于空，<a id="a-Py"></a>空中大风有时自起，<a id="a-Pz"></a>则大水扰，<a id="a-Q0"></a>大水扰则普地动，<a id="a-Q1"></a>是为一也。<a id="a-Q2"></a>复次，<a id="a-Q3"></a>阿难，<a id="a-Q4"></a>有时得道比丘、<a id="a-Q5"></a>比丘尼及大神尊天，<a id="a-Q6"></a>观水性多，<a id="a-Q7"></a>观地性少，<a id="a-Q8"></a>欲自试力，<a id="a-Q9"></a>则普地动，<a id="a-QA"></a>是为二也。<a id="a-QB"></a>复次，<a id="a-QC"></a>阿难，<a id="a-QD"></a>若始菩萨从兜率天降神母胎，<a id="a-QE"></a>专念不乱，<a id="a-QF"></a>地为大动，<a id="a-QG"></a>是为三也。<a id="a-QH"></a>复次，<a id="a-QI"></a>阿难，<a id="a-QJ"></a>菩萨始出母胎，<a id="a-QK"></a>从右胁生，<a id="a-QL"></a>专念不乱，<a id="a-QM"></a>则普地动，<a id="a-QN"></a>是为四也。<a id="a-QO"></a>复次，<a id="a-QP"></a>阿难，<a id="a-QQ"></a>菩萨初成无上正觉，<a id="a-QR"></a>当于此时，<a id="a-QS"></a>地大震动，<a id="a-QT"></a>是为五也。<a id="a-QU"></a>复次，<a id="a-QV"></a>阿难，<a id="a-QW"></a>佛初成道，<a id="a-QX"></a>转无上法轮，<a id="a-QY"></a>魔、<a id="a-QZ"></a>若魔、<a id="a-Qa"></a>天、<a id="a-Qb"></a>沙门、<a id="a-Qc"></a>婆罗门、<a id="a-Qd"></a>诸天、<a id="a-Qe"></a>世人所不能转，<a id="a-Qf"></a>则普地动，<a id="a-Qg"></a>是为六也。<a id="a-Qh"></a>复次，<a id="a-Qi"></a>阿难，<a id="a-Qj"></a>佛教将毕，<a id="a-Qk"></a>专念不乱，<a id="a-Ql"></a>欲舍性命，<a id="a-Qm"></a>则普地动，<a id="a-Qn"></a>是为七也。<a id="a-Qo"></a>复次，<a id="a-Qp"></a>阿难，<a id="a-Qq"></a>如来于无余涅槃界般涅槃时，<a id="a-Qr"></a>地大震动，<a id="a-Qs"></a>是为八也。<a id="a-Qt"></a>以是八因缘，<a id="a-Qu"></a>令地大动。<a id="a-Qv"></a>”</p>
  <p id="aQw">尔时，<a id="a-Qx"></a>世尊即说偈言：</p>
  <p id="aQy">“无上二足尊，<a id="a-Qz"></a>照世大沙门，</p>
  <p id="aR0">阿难请天师，<a id="a-R1"></a>地动何因缘？</p>
  <p id="aR2">如来演慈音，<a id="a-R3"></a>声如迦毗陵，</p>
  <p id="aR4">我说汝等听，<a id="a-R5"></a>地动之所由。</p>
  <p id="aR6">地因水而止，<a id="a-R7"></a>水因风而住，</p>
  <p id="aR8">若虚空风起，<a id="a-R9"></a>则地为大动。</p>
  <p id="aRA">比丘比丘尼，<a id="a-RB"></a>欲试神足力，</p>
  <p id="aRC">山海百草木，<a id="a-RD"></a>大地皆震动。</p>
  <p id="aRE">释梵诸尊天，<a id="a-RF"></a>意欲动于地，</p>
  <p id="aRG">山海诸鬼神，<a id="a-RH"></a>大地为震动。</p>
  <p id="aRI">菩萨二足尊，<a id="a-RJ"></a>百福相已具，</p>
  <p id="aRK">始入母胎时，<a id="a-RL"></a>地则为大动。</p>
  <p id="aRM">十月处母胎，<a id="a-RN"></a>如龙卧茵蓐，</p>
  <p id="aRO">初从右胁生，<a id="a-RP"></a>时地则大动。</p>
  <p id="aRQ">佛为童子时，<a id="a-RR"></a>消灭使缘缚，</p>
  <p id="aRS">成道胜无量，<a id="a-RT"></a>地则为大动。</p>
  <p id="aRU">升仙转法轮，<a id="a-RV"></a>于鹿野苑中，</p>
  <p id="aRW">道力降伏魔，<a id="a-RX"></a>则地大为动。</p>
  <p id="aRY">天魔频来请，<a id="a-RZ"></a>劝佛般泥洹，</p>
  <p id="aRa">佛为舍性命，<a id="a-Rb"></a>地则为大动。</p>
  <p id="aRc">人尊大导师，<a id="a-Rd"></a>神仙尽后有，</p>
  <p id="aRe">难动而取灭，<a id="a-Rf"></a>时地则大动。</p>
  <p id="aRg">净眼说诸缘，<a id="a-Rh"></a>地动八种事，</p>
  <p id="aRi">有此亦有余，<a id="a-Rj"></a>时地皆震动。<a id="a-Rk"></a>”</p>
 </body>
</html>