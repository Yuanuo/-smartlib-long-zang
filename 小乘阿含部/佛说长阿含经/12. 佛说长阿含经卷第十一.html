<!doctype html>
<html id="z3IBUG2ZM" data-ver="1926">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第十一</h1>
  <h2 id="a2">第二分阿[少/兔]夷经第十一</h2>
  <p id="a3">如是我闻：<a id="a-4"></a>一时，<a id="a-5"></a>佛在冥宁国阿[少/兔]夷土，<a id="a-6"></a>与大比丘众千二百五十人俱。</p>
  <p id="a7">尔时，<a id="a-8"></a>世尊著衣持钵，<a id="a-9"></a>入阿[少/兔]夷城乞食。<a id="a-A"></a>尔时，<a id="a-B"></a>世尊默自念言：<a id="a-C"></a>“我今乞食，<a id="a-D"></a>于时如早，<a id="a-E"></a>今宜往诣房伽婆梵志园观。<a id="a-F"></a>”比丘须时至，<a id="a-G"></a>然后乞食。<a id="a-H"></a>尔时，<a id="a-I"></a>世尊即诣彼园。<a id="a-J"></a>时彼梵志遥见佛来，<a id="a-K"></a>即起奉迎，<a id="a-L"></a>共相问讯，<a id="a-M"></a>言：<a id="a-N"></a>“善来！<a id="a-O"></a>瞿昙，<a id="a-P"></a>不面来久。<a id="a-Q"></a>今以何缘乃能屈顾？<a id="a-R"></a>惟愿瞿昙就此处坐！<a id="a-S"></a>”尔时，<a id="a-T"></a>世尊即就其座。</p>
  <p id="aU">时，<a id="a-V"></a>彼梵志于一面坐，<a id="a-W"></a>白世尊言：<a id="a-X"></a>“先夜隶车子善宿比丘来至我所，<a id="a-Y"></a>语我言：<a id="a-Z"></a>‘大师，<a id="a-a"></a>我不于佛所修梵行也。<a id="a-b"></a>所以然者？<a id="a-c"></a>佛疏外我。<a id="a-d"></a>’彼人见向说瞿昙过，<a id="a-e"></a>虽有此言，<a id="a-f"></a>我亦不受。<a id="a-g"></a>”</p>
  <p id="ah">佛告梵志：<a id="a-i"></a>“彼善宿所言，<a id="a-j"></a>知汝不受耳！<a id="a-k"></a>昔我一时，<a id="a-l"></a>在毗舍离猕猴池侧集法堂上，<a id="a-m"></a>时此善宿来至我所，<a id="a-n"></a>语我言：<a id="a-o"></a>‘如来外我，<a id="a-p"></a>我不于如来所修梵行也。<a id="a-q"></a>’我时告曰：<a id="a-r"></a>‘汝何故言：<a id="a-s"></a>我不于如来所修梵行，<a id="a-t"></a>如来外我耶？<a id="a-u"></a>’善宿报我言：<a id="a-v"></a>‘如来不为我现神足变化。<a id="a-w"></a>’</p>
  <p id="ax">“时，<a id="a-y"></a>我语言：<a id="a-z"></a>‘吾可请汝于我法中净修梵行，<a id="a-10"></a>当为汝现神足耶？<a id="a-11"></a>复当语我：<a id="a-12"></a>如来当为我现神足变化，<a id="a-13"></a>然后我当修梵行耶？<a id="a-14"></a>’时，<a id="a-15"></a>善宿报我言：<a id="a-16"></a>‘不也，<a id="a-17"></a>世尊，<a id="a-18"></a>’佛告善宿：<a id="a-19"></a>‘我亦不语汝言：<a id="a-1A"></a>汝于我法中净修梵行，<a id="a-1B"></a>当为汝现神足变化。<a id="a-1C"></a>汝亦不言为我现神足者，<a id="a-1D"></a>当修梵行。<a id="a-1E"></a>云何，<a id="a-1F"></a>善宿，<a id="a-1G"></a>如汝意者，<a id="a-1H"></a>谓如来能现神足、<a id="a-1I"></a>为不能现耶？<a id="a-1J"></a>我所说法，<a id="a-1K"></a>彼法能得出要，<a id="a-1L"></a>尽苦际不耶？<a id="a-1M"></a>’善宿白佛言：<a id="a-1N"></a>‘如是，<a id="a-1O"></a>世尊，<a id="a-1P"></a>如来能现神足，<a id="a-1Q"></a>非为不能；<a id="a-1R"></a>所可说法，<a id="a-1S"></a>能得出要，<a id="a-1T"></a>尽诸苦际，<a id="a-1U"></a>非为不尽。<a id="a-1V"></a>’‘是故，<a id="a-1W"></a>善宿，<a id="a-1X"></a>我所说法修梵行者，<a id="a-1Y"></a>能现神足，<a id="a-1Z"></a>非为不能；<a id="a-1a"></a>出要离苦，<a id="a-1b"></a>非不能离。<a id="a-1c"></a>汝于此法欲何所求？<a id="a-1d"></a>’</p>
  <p id="a1e">“善宿言：<a id="a-1f"></a>‘世尊不能随时教我，<a id="a-1g"></a>我父秘术，<a id="a-1h"></a>世尊尽知，<a id="a-1i"></a>吝不教我。<a id="a-1j"></a>’佛言：<a id="a-1k"></a>‘善宿，<a id="a-1l"></a>我颇曾言：<a id="a-1m"></a>汝于我法中修梵行者，<a id="a-1n"></a>教汝父术耶？<a id="a-1o"></a>汝颇复言：<a id="a-1p"></a>教我父术者，<a id="a-1q"></a>当于佛所修梵行耶？<a id="a-1r"></a>’答曰：<a id="a-1s"></a>‘不也。<a id="a-1t"></a>’‘是故，<a id="a-1u"></a>善宿，<a id="a-1v"></a>我先无此言，<a id="a-1w"></a>汝亦无言，<a id="a-1x"></a>今者何故作此语耶？<a id="a-1y"></a>云何，<a id="a-1z"></a>善宿，<a id="a-20"></a>汝谓如来能说汝父秘术，<a id="a-21"></a>为不能说耶？<a id="a-22"></a>所可说法，<a id="a-23"></a>能得出要，<a id="a-24"></a>尽苦际不耶？<a id="a-25"></a>’善宿报言：<a id="a-26"></a>‘如来能说父之秘术，<a id="a-27"></a>非为不能；<a id="a-28"></a>说法出要，<a id="a-29"></a>能尽苦际，<a id="a-2A"></a>非为不能。<a id="a-2B"></a>’佛告善宿：<a id="a-2C"></a>‘若我能说汝父秘术，<a id="a-2D"></a>亦能说法出要离苦，<a id="a-2E"></a>汝于我法中复欲何求？<a id="a-2F"></a>’</p>
  <p id="a2G">“又告善宿：<a id="a-2H"></a>‘汝先于毗舍离跋阇土地，<a id="a-2I"></a>无数方便，<a id="a-2J"></a>称叹如来，<a id="a-2K"></a>称叹正法，<a id="a-2L"></a>称叹众僧。<a id="a-2M"></a>譬如有人八种称叹彼清凉池，<a id="a-2N"></a>使人好乐：<a id="a-2O"></a>一冷，<a id="a-2P"></a>二轻，<a id="a-2Q"></a>三柔，<a id="a-2R"></a>四清，<a id="a-2S"></a>五甘，<a id="a-2T"></a>六无垢，<a id="a-2U"></a>七饮无餍，<a id="a-2V"></a>八便身。<a id="a-2W"></a>汝亦如是，<a id="a-2X"></a>于毗舍离跋阇土，<a id="a-2Y"></a>称叹如来，<a id="a-2Z"></a>称叹正法，<a id="a-2a"></a>称叹众僧，<a id="a-2b"></a>使人信乐。<a id="a-2c"></a>善宿，<a id="a-2d"></a>当知今汝退者，<a id="a-2e"></a>世间当复有言：<a id="a-2f"></a>善宿比丘多有知识，<a id="a-2g"></a>又是世尊所亲，<a id="a-2h"></a>亦是世尊弟子，<a id="a-2i"></a>不能尽形净修梵行，<a id="a-2j"></a>舍戒就俗，<a id="a-2k"></a>处卑陋行。<a id="a-2l"></a>’梵志，<a id="a-2m"></a>当知我时备语，<a id="a-2n"></a>不顺我教，<a id="a-2o"></a>舍戒就俗。</p>
  <p id="a2p">“梵志，<a id="a-2q"></a>一时，<a id="a-2r"></a>我在猕猴池侧法讲堂上。<a id="a-2s"></a>时有尼乾子，<a id="a-2t"></a>字伽罗楼，<a id="a-2u"></a>在彼处止，<a id="a-2v"></a>人所宗敬，<a id="a-2w"></a>名称远闻，<a id="a-2x"></a>多有知识，<a id="a-2y"></a>利养备具。<a id="a-2z"></a>时，<a id="a-30"></a>善宿比丘著衣持钵，<a id="a-31"></a>入毗舍离城乞食，<a id="a-32"></a>渐渐转到尼乾子所。<a id="a-33"></a>尔时，<a id="a-34"></a>善宿以深远义问尼乾子，<a id="a-35"></a>彼不能答，<a id="a-36"></a>便生瞋恚。<a id="a-37"></a>善宿自念：<a id="a-38"></a>‘我触娆此人，<a id="a-39"></a>将无长夜有苦恼报耶？<a id="a-3A"></a>’梵志，<a id="a-3B"></a>当知时善宿比丘于乞食后，<a id="a-3C"></a>执持衣钵，<a id="a-3D"></a>来至我所，<a id="a-3E"></a>头面礼足，<a id="a-3F"></a>在一面坐。<a id="a-3G"></a>善宿尔时亦不以此缘告我。<a id="a-3H"></a>我语之曰：<a id="a-3I"></a>‘愚人！<a id="a-3J"></a>汝宁可自称为沙门释子耶？<a id="a-3K"></a>’善宿寻报我言：<a id="a-3L"></a>‘世尊，<a id="a-3M"></a>何故称我为愚？<a id="a-3N"></a>不应自称为释子耶？<a id="a-3O"></a>’我告之曰：<a id="a-3P"></a>‘愚人！<a id="a-3Q"></a>汝曾往至尼乾子所问深远义，<a id="a-3R"></a>彼不能报，<a id="a-3S"></a>便生瞋恚。<a id="a-3T"></a>汝时自念：<a id="a-3U"></a>我今触此尼乾，<a id="a-3V"></a>将无长夜有苦恼报耶？<a id="a-3W"></a>汝有是念不？<a id="a-3X"></a>’</p>
  <p id="a3Y">“善宿白佛言：<a id="a-3Z"></a>‘彼是罗汉，<a id="a-3a"></a>何缘乃有此嫉恚心？<a id="a-3b"></a>’我时答曰：<a id="a-3c"></a>‘愚人！<a id="a-3d"></a>罗汉何缘有嫉恚心？<a id="a-3e"></a>非我罗汉有嫉恚心，<a id="a-3f"></a>汝今自谓彼是罗汉，<a id="a-3g"></a>彼有七苦行，<a id="a-3h"></a>长夜执持。<a id="a-3i"></a>何谓七？<a id="a-3j"></a>一、<a id="a-3k"></a>尽形寿不著衣裳；<a id="a-3l"></a>二、<a id="a-3m"></a>尽形寿不饮酒食肉，<a id="a-3n"></a>而不食饭及与麨面；<a id="a-3o"></a>三、<a id="a-3p"></a>尽形寿不犯梵行；<a id="a-3q"></a>四、<a id="a-3r"></a>尽形寿毗舍离有四石塔——东名忧园塔、<a id="a-3s"></a>南名象塔、<a id="a-3t"></a>西名多子塔、<a id="a-3u"></a>北名七聚塔，<a id="a-3v"></a>尽形不离四塔，<a id="a-3w"></a>为四苦行。<a id="a-3x"></a>而彼后当犯此七苦行已，<a id="a-3y"></a>于毗舍离城外命终。<a id="a-3z"></a>譬如野干疥癞衰病，<a id="a-40"></a>死丘冢间，<a id="a-41"></a>彼尼乾子亦复如是；<a id="a-42"></a>自为禁法，<a id="a-43"></a>后尽犯之。<a id="a-44"></a>本自誓言，<a id="a-45"></a>尽形不著衣服，<a id="a-46"></a>后还著衣；<a id="a-47"></a>本自誓言，<a id="a-48"></a>尽形寿不饮酒啖肉，<a id="a-49"></a>不食饭及麨面，<a id="a-4A"></a>而后尽食；<a id="a-4B"></a>本自誓言，<a id="a-4C"></a>不犯梵行，<a id="a-4D"></a>而后亦犯；<a id="a-4E"></a>本言不越四塔——东忧园塔、<a id="a-4F"></a>南象塔、<a id="a-4G"></a>西多子塔、<a id="a-4H"></a>北七聚塔，<a id="a-4I"></a>今尽远离，<a id="a-4J"></a>不复亲近。<a id="a-4K"></a>彼人自违此七誓已，<a id="a-4L"></a>出毗舍离城，<a id="a-4M"></a>冢间命终。<a id="a-4N"></a>’佛告善宿曰：<a id="a-4O"></a>‘愚人！<a id="a-4P"></a>汝不信我言，<a id="a-4Q"></a>汝自往观，<a id="a-4R"></a>自当知耳！<a id="a-4S"></a>’”</p>
  <p id="a4T">佛告梵志：<a id="a-4U"></a>“一时，<a id="a-4V"></a>比丘善宿著衣持钵，<a id="a-4W"></a>入城乞食。<a id="a-4X"></a>乞食已，<a id="a-4Y"></a>还出城，<a id="a-4Z"></a>于空冢间见尼乾子于彼命终；<a id="a-4a"></a>见已，<a id="a-4b"></a>来至我所，<a id="a-4c"></a>头面礼足，<a id="a-4d"></a>在一面坐，<a id="a-4e"></a>不以此事而语我言。<a id="a-4f"></a>梵志，<a id="a-4g"></a>当知我尔时语善宿曰：<a id="a-4h"></a>‘云何，<a id="a-4i"></a>善宿，<a id="a-4j"></a>我先所记尼乾子如我语不？<a id="a-4k"></a>’对曰：<a id="a-4l"></a>‘如是，<a id="a-4m"></a>如世尊言。<a id="a-4n"></a>’梵志，<a id="a-4o"></a>当知我与善宿现神通证，<a id="a-4p"></a>而彼言：<a id="a-4q"></a>‘世尊不为我现。<a id="a-4r"></a>’</p>
  <p id="a4s">“又一时，<a id="a-4t"></a>我在冥宁国白土之邑。<a id="a-4u"></a>时有尼乾子，<a id="a-4v"></a>名究罗帝，<a id="a-4w"></a>在白土住，<a id="a-4x"></a>人所宗敬，<a id="a-4y"></a>名称远闻，<a id="a-4z"></a>多得利养。<a id="a-50"></a>时，<a id="a-51"></a>我著衣持钵，<a id="a-52"></a>入城乞食。<a id="a-53"></a>时善宿比丘随我后行，<a id="a-54"></a>见究罗帝尼乾子在粪堆上伏舐糠糟。<a id="a-55"></a>梵志，<a id="a-56"></a>当知时善宿比丘见此尼乾子在粪堆上伏舐糠糟已，<a id="a-57"></a>作是念言：<a id="a-58"></a>‘世间诸有阿罗汉、<a id="a-59"></a>向阿罗汉道者无有及此，<a id="a-5A"></a>此尼乾子其道最胜。<a id="a-5B"></a>所以者何？<a id="a-5C"></a>此人苦行乃能如是，<a id="a-5D"></a>除舍骄慢，<a id="a-5E"></a>于粪堆上伏舐糠糟。<a id="a-5F"></a>’</p>
  <p id="a5G">“梵志，<a id="a-5H"></a>时，<a id="a-5I"></a>我右旋告善宿曰：<a id="a-5J"></a>‘汝意愚人！<a id="a-5K"></a>宁可自称为释子耶？<a id="a-5L"></a>’善宿白佛言：<a id="a-5M"></a>‘世尊，<a id="a-5N"></a>何故称我为愚？<a id="a-5O"></a>不应自称为释子耶？<a id="a-5P"></a>’佛告善宿言：<a id="a-5Q"></a>‘汝愚人！<a id="a-5R"></a>观此究罗帝蹲粪堆上伏食糠糟，<a id="a-5S"></a>汝见已，<a id="a-5T"></a>作是念：<a id="a-5U"></a>“诸世间阿罗汉及向阿罗汉者，<a id="a-5V"></a>此究罗帝最为尊上。<a id="a-5W"></a>所以者何？<a id="a-5X"></a>今此究罗帝乃能苦行，<a id="a-5Y"></a>除舍骄慢，<a id="a-5Z"></a>蹲粪堆上伏舐糠糟。<a id="a-5a"></a>”汝有是念不？<a id="a-5b"></a>’答我言：<a id="a-5c"></a>‘实尔。<a id="a-5d"></a>’善宿又言：<a id="a-5e"></a>‘何故，<a id="a-5f"></a>世尊，<a id="a-5g"></a>于阿罗汉所生嫉妒心？<a id="a-5h"></a>’佛告愚人：<a id="a-5i"></a>‘我不于罗汉所生嫉妒心，<a id="a-5j"></a>何为于罗汉所生嫉妒心？<a id="a-5k"></a>汝今愚人！<a id="a-5l"></a>谓究罗帝真阿罗汉。<a id="a-5m"></a>此人却后七日当腹胀命终，<a id="a-5n"></a>生起尸饿鬼中，<a id="a-5o"></a>常苦饥饿。<a id="a-5p"></a>其命终后，<a id="a-5q"></a>以苇索系抴于冢间。<a id="a-5r"></a>汝若不信者，<a id="a-5s"></a>可先往语之。<a id="a-5t"></a>’</p>
  <p id="a5u">“时，<a id="a-5v"></a>善宿即往诣究罗帝所，<a id="a-5w"></a>语言：<a id="a-5x"></a>‘彼沙门瞿昙记汝：<a id="a-5y"></a>却后七日当腹胀命终，<a id="a-5z"></a>生起尸饿鬼中，<a id="a-60"></a>死已以苇索系抴于冢间。<a id="a-61"></a>’善宿复白：<a id="a-62"></a>‘汝当省食，<a id="a-63"></a>勿使彼言当也。<a id="a-64"></a>’梵志，<a id="a-65"></a>当知时究罗帝至满七日，<a id="a-66"></a>腹胀而死，<a id="a-67"></a>即生起尸饿鬼中，<a id="a-68"></a>死已以苇索系抴于冢间。<a id="a-69"></a>尔时，<a id="a-6A"></a>善宿闻佛语已，<a id="a-6B"></a>屈指计日。<a id="a-6C"></a>至七日已，<a id="a-6D"></a>时善宿比丘即往至裸形村中，<a id="a-6E"></a>到已，<a id="a-6F"></a>问其村人曰：<a id="a-6G"></a>‘诸贤，<a id="a-6H"></a>究罗帝今何所在？<a id="a-6I"></a>’报曰：<a id="a-6J"></a>‘已取命终。<a id="a-6K"></a>’问曰：<a id="a-6L"></a>‘何患命终耶？<a id="a-6M"></a>’答曰：<a id="a-6N"></a>‘腹胀。<a id="a-6O"></a>’问曰：<a id="a-6P"></a>‘云何殡送？<a id="a-6Q"></a>’答曰：<a id="a-6R"></a>‘以苇索系抴于冢间。<a id="a-6S"></a>’</p>
  <p id="a6T">“梵志，<a id="a-6U"></a>时，<a id="a-6V"></a>善宿闻此语已，<a id="a-6W"></a>即往冢间。<a id="a-6X"></a>欲至未至，<a id="a-6Y"></a>时彼死尸并动膝脚，<a id="a-6Z"></a>忽尔而蹲。<a id="a-6a"></a>时彼善宿故前到死尸所，<a id="a-6b"></a>语言：<a id="a-6c"></a>‘究罗帝，<a id="a-6d"></a>汝命终耶？<a id="a-6e"></a>’死尸答言：<a id="a-6f"></a>‘我已命终。<a id="a-6g"></a>’问曰：<a id="a-6h"></a>‘汝以何患命终？<a id="a-6i"></a>’死尸答言：<a id="a-6j"></a>‘瞿昙记我：<a id="a-6k"></a>七日后腹胀命终。<a id="a-6l"></a>我如其言，<a id="a-6m"></a>至满七日，<a id="a-6n"></a>腹胀命终。<a id="a-6o"></a>’善宿复问：<a id="a-6p"></a>‘汝生何处？<a id="a-6q"></a>’尸即报言：<a id="a-6r"></a>‘彼瞿昙所记：<a id="a-6s"></a>当生起尸饿鬼中。<a id="a-6t"></a>我今日生起尸饿鬼中。<a id="a-6u"></a>’善宿问曰：<a id="a-6v"></a>‘汝命终时，<a id="a-6w"></a>云何殡送？<a id="a-6x"></a>’尸答曰：<a id="a-6y"></a>‘瞿昙所记：<a id="a-6z"></a>以苇索系抴于冢间。<a id="a-70"></a>实如彼言，<a id="a-71"></a>以苇索系抴于冢间。<a id="a-72"></a>’时，<a id="a-73"></a>死尸语善宿曰：<a id="a-74"></a>‘汝虽出家，<a id="a-75"></a>不得善利。<a id="a-76"></a>瞿昙沙门说如此事，<a id="a-77"></a>汝常不信。<a id="a-78"></a>’作是语已，<a id="a-79"></a>死尸还卧。</p>
  <p id="a7A">“梵志，<a id="a-7B"></a>时，<a id="a-7C"></a>善宿比丘来至我所，<a id="a-7D"></a>头面礼足，<a id="a-7E"></a>在一面坐，<a id="a-7F"></a>不以此缘语我。<a id="a-7G"></a>我寻语曰：<a id="a-7H"></a>‘如我所记，<a id="a-7I"></a>究罗帝者实尔以不？<a id="a-7J"></a>’答曰：<a id="a-7K"></a>‘实尔，<a id="a-7L"></a>如世尊言。<a id="a-7M"></a>’梵志，<a id="a-7N"></a>我如是数数为善宿比丘现神通证，<a id="a-7O"></a>而彼犹言：<a id="a-7P"></a>‘世尊不为我现神通。<a id="a-7Q"></a>’”</p>
  <p id="a7R">佛告梵志：<a id="a-7S"></a>“我于一时，<a id="a-7T"></a>在猕猴池法讲堂上。<a id="a-7U"></a>时有梵志，<a id="a-7V"></a>名曰波梨子，<a id="a-7W"></a>在彼处止，<a id="a-7X"></a>人所宗敬，<a id="a-7Y"></a>名称远闻，<a id="a-7Z"></a>多有利养，<a id="a-7a"></a>于毗舍离大众之中，<a id="a-7b"></a>作如是说：<a id="a-7c"></a>‘沙门瞿昙自称智慧，<a id="a-7d"></a>我亦智慧；<a id="a-7e"></a>沙门瞿昙自称神足，<a id="a-7f"></a>我亦有神足；<a id="a-7g"></a>沙门瞿昙得超越道，<a id="a-7h"></a>我亦得超越道。<a id="a-7i"></a>我当与彼共现神足，<a id="a-7j"></a>沙门现一，<a id="a-7k"></a>我当现二；<a id="a-7l"></a>沙门现二，<a id="a-7m"></a>我当现四；<a id="a-7n"></a>沙门现八，<a id="a-7o"></a>我现十六；<a id="a-7p"></a>沙门现十六，<a id="a-7q"></a>我现三十二；<a id="a-7r"></a>沙门现三十二，<a id="a-7s"></a>我现六十四。<a id="a-7t"></a>随彼沙门所现多少，<a id="a-7u"></a>我尽当倍。<a id="a-7v"></a>’</p>
  <p id="a7w">“梵志，<a id="a-7x"></a>时，<a id="a-7y"></a>善宿比丘著衣持钵，<a id="a-7z"></a>入城乞食，<a id="a-80"></a>见波梨梵志于大众中作如是说：<a id="a-81"></a>‘沙门瞿昙自称智慧，<a id="a-82"></a>我亦智慧；<a id="a-83"></a>沙门瞿昙自称神足，<a id="a-84"></a>我亦有神足；<a id="a-85"></a>沙门瞿昙得超越道，<a id="a-86"></a>我亦得超越道。<a id="a-87"></a>我当与彼共现神足，<a id="a-88"></a>沙门现一，<a id="a-89"></a>我当现二；<a id="a-8A"></a>沙门现四，<a id="a-8B"></a>我当现八乃至随沙门所现多少，<a id="a-8C"></a>我尽能倍。<a id="a-8D"></a>’时，<a id="a-8E"></a>善宿比丘乞食已，<a id="a-8F"></a>来至我所，<a id="a-8G"></a>头面礼，<a id="a-8H"></a>一面坐，<a id="a-8I"></a>语我言：<a id="a-8J"></a>‘我于晨朝著衣持钵，<a id="a-8K"></a>入城乞食，<a id="a-8L"></a>时闻毗舍离波梨子于大众中作是说言：<a id="a-8M"></a>“沙门瞿昙有大智慧，<a id="a-8N"></a>我亦有大智慧；<a id="a-8O"></a>沙门瞿昙有神足，<a id="a-8P"></a>我亦有神足；<a id="a-8Q"></a>瞿昙现一，<a id="a-8R"></a>我当现二乃至随瞿昙所现多少，<a id="a-8S"></a>我尽能倍。<a id="a-8T"></a>”’具以此事而来告我。<a id="a-8U"></a>我语善宿言：<a id="a-8V"></a>‘彼波梨子于大众中不舍此语，<a id="a-8W"></a>不舍此见，<a id="a-8X"></a>不舍此慢，<a id="a-8Y"></a>来至我所者，<a id="a-8Z"></a>终无是处。<a id="a-8a"></a>若彼作是念“我不舍此语，<a id="a-8b"></a>不舍此见，<a id="a-8c"></a>不舍此慢，<a id="a-8d"></a>而至沙门瞿昙所”者，<a id="a-8e"></a>彼头即当破为七分。<a id="a-8f"></a>欲使彼人不舍此语，<a id="a-8g"></a>不舍见慢，<a id="a-8h"></a>而能来者，<a id="a-8i"></a>无有是处。<a id="a-8j"></a>’</p>
  <p id="a8k">“善宿言：<a id="a-8l"></a>‘世尊护口，<a id="a-8m"></a>如来护口。<a id="a-8n"></a>’佛告善宿：<a id="a-8o"></a>‘汝何故言：<a id="a-8p"></a>世尊护口，<a id="a-8q"></a>如来护口？<a id="a-8r"></a>’善宿言：<a id="a-8s"></a>‘彼波梨子有大威神，<a id="a-8t"></a>有大德力，<a id="a-8u"></a>脱当来者将无见世尊虚耶？<a id="a-8v"></a>’佛告善宿：<a id="a-8w"></a>‘如来所言颇有二耶？<a id="a-8x"></a>’对曰：<a id="a-8y"></a>‘无也。<a id="a-8z"></a>’又告善宿：<a id="a-90"></a>‘若无二者，<a id="a-91"></a>汝何故言：<a id="a-92"></a>世尊护口，<a id="a-93"></a>如来护口？<a id="a-94"></a>’善宿白佛言：<a id="a-95"></a>‘世尊为自知见彼波梨子？<a id="a-96"></a>为诸天来语？<a id="a-97"></a>’佛言：<a id="a-98"></a>‘我亦自知，<a id="a-99"></a>亦诸天来语故知。<a id="a-9A"></a>此毗舍离阿由陀大将，<a id="a-9B"></a>身坏命终，<a id="a-9C"></a>生忉利天，<a id="a-9D"></a>彼来语我言：<a id="a-9E"></a>“波梨梵志子不知羞惭，<a id="a-9F"></a>犯戒妄语，<a id="a-9G"></a>在毗舍离，<a id="a-9H"></a>于大众中作如是诽谤言：<a id="a-9I"></a>阿由陀大将身坏命终，<a id="a-9J"></a>生起尸鬼中。<a id="a-9K"></a>然我实身坏命终，<a id="a-9L"></a>生忉刹天。<a id="a-9M"></a>”波梨子我先自知，<a id="a-9N"></a>亦诸天来语故知。<a id="a-9O"></a>’佛告愚人善宿：<a id="a-9P"></a>‘汝不信我言者，<a id="a-9Q"></a>入毗舍离，<a id="a-9R"></a>随汝唱之，<a id="a-9S"></a>我食后当往诣波梨梵志子所。<a id="a-9T"></a>’”</p>
  <p id="a9U">佛告梵志：<a id="a-9V"></a>“时，<a id="a-9W"></a>彼善宿过其夜已，<a id="a-9X"></a>著衣持钵，<a id="a-9Y"></a>入城乞食。<a id="a-9Z"></a>时，<a id="a-9a"></a>彼善宿向毗舍离城中众多婆罗门、<a id="a-9b"></a>沙门、<a id="a-9c"></a>梵志，<a id="a-9d"></a>具说此言：<a id="a-9e"></a>‘波梨梵志子于大众中说如此言：<a id="a-9f"></a>“沙门瞿昙有大智慧，<a id="a-9g"></a>我亦有大智慧；<a id="a-9h"></a>沙门瞿昙有大威力，<a id="a-9i"></a>我亦有大威力；<a id="a-9j"></a>沙门瞿昙有大神足，<a id="a-9k"></a>我亦有大神足；<a id="a-9l"></a>沙门现一，<a id="a-9m"></a>我当现二乃至沙门随所现多少，<a id="a-9n"></a>我尽当倍。<a id="a-9o"></a>”而今沙门瞿昙欲诣彼波梨子所，<a id="a-9p"></a>汝等众人尽可诣彼。<a id="a-9q"></a>’时，<a id="a-9r"></a>波梨梵志在道而行，<a id="a-9s"></a>善宿见已，<a id="a-9t"></a>速诣其所，<a id="a-9u"></a>语言：<a id="a-9v"></a>‘汝于毗舍离大众中作如是言：<a id="a-9w"></a>“沙门瞿昙有大智慧，<a id="a-9x"></a>我亦有大智慧乃至沙门瞿昙，<a id="a-9y"></a>随所现神足多少，<a id="a-9z"></a>我尽当倍。<a id="a-A0"></a>”瞿昙闻此言，<a id="a-A1"></a>今欲来至汝所，<a id="a-A2"></a>汝可速归。<a id="a-A3"></a>’报言：<a id="a-A4"></a>‘我当归耳！<a id="a-A5"></a>我当归耳！<a id="a-A6"></a>’作此语已，<a id="a-A7"></a>寻自惶惧，<a id="a-A8"></a>衣毛为竖，<a id="a-A9"></a>不还本处，<a id="a-AA"></a>乃诣道头波梨梵志林中，<a id="a-AB"></a>坐绳床上，<a id="a-AC"></a>愁闷迷乱。<a id="a-AD"></a>”</p>
  <p id="aAE">佛告梵志：<a id="a-AF"></a>“我于食后与众多隶车、<a id="a-AG"></a>沙门、<a id="a-AH"></a>婆罗门、<a id="a-AI"></a>梵志、<a id="a-AJ"></a>居士诣波梨子住处，<a id="a-AK"></a>就座而坐。<a id="a-AL"></a>于彼众中有梵志名曰遮罗，<a id="a-AM"></a>时众人唤彼遮罗而告之曰：<a id="a-AN"></a>‘汝诣道头林中语波梨子言：<a id="a-AO"></a>“今众多隶车、<a id="a-AP"></a>沙门、<a id="a-AQ"></a>婆罗门、<a id="a-AR"></a>梵志、<a id="a-AS"></a>居士尽集汝林，<a id="a-AT"></a>众共议言：<a id="a-AU"></a>梵志波梨于大众中自唱此言：<a id="a-AV"></a>沙门瞿昙有大智慧，<a id="a-AW"></a>我亦有大智慧乃至瞿昙随现神足多少，<a id="a-AX"></a>我尽能倍。<a id="a-AY"></a>沙门瞿昙故来至汝林中，<a id="a-AZ"></a>汝可来看。<a id="a-Aa"></a>”’于是，<a id="a-Ab"></a>遮罗闻众人语已，<a id="a-Ac"></a>即诣道头林语波梨子言：<a id="a-Ad"></a>‘彼众多隶车、<a id="a-Ae"></a>沙门、<a id="a-Af"></a>婆罗门、<a id="a-Ag"></a>梵志、<a id="a-Ah"></a>居士尽集在汝林，<a id="a-Ai"></a>众共议言：<a id="a-Aj"></a>梵志波梨子于大众中自唱此言：<a id="a-Ak"></a>沙门瞿昙有大智慧，<a id="a-Al"></a>我亦有大智慧乃至沙门瞿昙现神足，<a id="a-Am"></a>随现多少，<a id="a-An"></a>我尽能倍。<a id="a-Ao"></a>瞿昙今在彼林中，<a id="a-Ap"></a>波梨今者宁可还也？<a id="a-Aq"></a>’尔时，<a id="a-Ar"></a>波梨梵志即报遮罗曰：<a id="a-As"></a>‘当归！<a id="a-At"></a>当归！<a id="a-Au"></a>’作是语已，<a id="a-Av"></a>于绳床上转侧不安。<a id="a-Aw"></a>尔时，<a id="a-Ax"></a>绳床复著其足，<a id="a-Ay"></a>彼乃不能得离绳床，<a id="a-Az"></a>况能行步至世尊所？</p>
  <p id="aB0">“时，<a id="a-B1"></a>遮罗语波梨言：<a id="a-B2"></a>‘汝自无智，<a id="a-B3"></a>但有空声为言：<a id="a-B4"></a>“当归！<a id="a-B5"></a>当归！<a id="a-B6"></a>”尚自不能离此绳床，<a id="a-B7"></a>何由能得至大众所？<a id="a-B8"></a>’呵责波梨子已，<a id="a-B9"></a>即还诣大众所，<a id="a-BA"></a>报言：<a id="a-BB"></a>‘我以持众人声，<a id="a-BC"></a>往语波梨子。<a id="a-BD"></a>彼报我言：<a id="a-BE"></a>“当归！<a id="a-BF"></a>当归！<a id="a-BG"></a>”即于绳床上动转其身，<a id="a-BH"></a>床即著足，<a id="a-BI"></a>不能得离。<a id="a-BJ"></a>彼尚不能离其绳床，<a id="a-BK"></a>何由能得来到此众？<a id="a-BL"></a>’尔时，<a id="a-BM"></a>有一头摩隶车子在众中坐，<a id="a-BN"></a>即从座起，<a id="a-BO"></a>偏露右臀，<a id="a-BP"></a>长跪叉手，<a id="a-BQ"></a>白彼众言：<a id="a-BR"></a>‘大众小待，<a id="a-BS"></a>我今自往将彼人来！<a id="a-BT"></a>’”</p>
  <p id="aBU">佛言：<a id="a-BV"></a>“我尔时语头摩隶车子言：<a id="a-BW"></a>‘彼人作如是语，<a id="a-BX"></a>怀如是见，<a id="a-BY"></a>起如是慢，<a id="a-BZ"></a>欲使此人来至佛所，<a id="a-Ba"></a>无有是处。<a id="a-Bb"></a>头摩子，<a id="a-Bc"></a>正使汝以革绳重系，<a id="a-Bd"></a>群牛共挽，<a id="a-Be"></a>至彼身碎，<a id="a-Bf"></a>彼终不能舍如是语、<a id="a-Bg"></a>如是见、<a id="a-Bh"></a>如是慢，<a id="a-Bi"></a>来至我所。<a id="a-Bj"></a>若不信我言，<a id="a-Bk"></a>汝往自知。<a id="a-Bl"></a>’尔时，<a id="a-Bm"></a>头摩隶车子故往至波梨子所，<a id="a-Bn"></a>语波梨子言：<a id="a-Bo"></a>‘众多隶车、<a id="a-Bp"></a>沙门、<a id="a-Bq"></a>婆罗门、<a id="a-Br"></a>梵志、<a id="a-Bs"></a>居士尽集汝林，<a id="a-Bt"></a>众共议言：<a id="a-Bu"></a>梵志波梨子于大众中口自唱言：<a id="a-Bv"></a>沙门瞿昙有大智慧，<a id="a-Bw"></a>我亦有大智慧乃至沙门瞿昙现其神足，<a id="a-Bx"></a>随所现多少，<a id="a-By"></a>我尽能倍。<a id="a-Bz"></a>瞿昙沙门今在彼林，<a id="a-C0"></a>汝可还归。<a id="a-C1"></a>’尔时，<a id="a-C2"></a>波梨子即报言：<a id="a-C3"></a>‘当归！<a id="a-C4"></a>当归！<a id="a-C5"></a>’作是语已，<a id="a-C6"></a>于绳床上动转其身，<a id="a-C7"></a>尔时绳床复著其足，<a id="a-C8"></a>彼乃不能自离绳床，<a id="a-C9"></a>况复行步至世尊所？</p>
  <p id="aCA">“时，<a id="a-CB"></a>头摩语波梨子言：<a id="a-CC"></a>‘汝自无智，<a id="a-CD"></a>但有空声为言：<a id="a-CE"></a>“当归！<a id="a-CF"></a>当归！<a id="a-CG"></a>”尚自不能离此绳床，<a id="a-CH"></a>何由能得至大众所？<a id="a-CI"></a>’头摩复语波梨子曰：<a id="a-CJ"></a>‘诸有智者，<a id="a-CK"></a>以譬喻得解。<a id="a-CL"></a>乃往久远有一师子兽王在深林中住，<a id="a-CM"></a>师子清旦初出窟时，<a id="a-CN"></a>四向顾望，<a id="a-CO"></a>奋迅三吼，<a id="a-CP"></a>然后游行，<a id="a-CQ"></a>择肉而食。<a id="a-CR"></a>波梨子，<a id="a-CS"></a>彼师子兽王食已还林，<a id="a-CT"></a>常有一野干随后食残，<a id="a-CU"></a>气力充足，<a id="a-CV"></a>便自言：<a id="a-CW"></a>“彼林中师子竟是何兽，<a id="a-CX"></a>能胜我耶？<a id="a-CY"></a>我今宁可独擅一林，<a id="a-CZ"></a>清旦出窟，<a id="a-Ca"></a>四向顾望，<a id="a-Cb"></a>奋迅三吼，<a id="a-Cc"></a>然后游行，<a id="a-Cd"></a>择肉而食耶？<a id="a-Ce"></a>”彼寻独处一林，<a id="a-Cf"></a>清旦出窟，<a id="a-Cg"></a>奋迅三吼，<a id="a-Ch"></a>然后游行，<a id="a-Ci"></a>欲学师子吼，<a id="a-Cj"></a>而作野干鸣。<a id="a-Ck"></a>波梨子，<a id="a-Cl"></a>汝今亦尔，<a id="a-Cm"></a>蒙佛威恩，<a id="a-Cn"></a>存生于世，<a id="a-Co"></a>得人供养，<a id="a-Cp"></a>而今更与如来共竞。<a id="a-Cq"></a>’时，<a id="a-Cr"></a>头摩子以偈责数曰：</p>
  <p id="aCs">“‘野干称师子，<a id="a-Ct"></a>自谓为兽王，</p>
  <p id="aCu">欲作师子吼，<a id="a-Cv"></a>还出野干声。</p>
  <p id="aCw">独处于空林，<a id="a-Cx"></a>自谓为兽王，</p>
  <p id="aCy">欲作师子吼，<a id="a-Cz"></a>还出野干声。</p>
  <p id="aD0">跪地求穴鼠，<a id="a-D1"></a>穿冢觅死尸，</p>
  <p id="aD2">欲作师子吼，<a id="a-D3"></a>还出野干声。<a id="a-D4"></a>’</p>
  <p id="aD5">“头摩子告曰：<a id="a-D6"></a>‘汝亦如是，<a id="a-D7"></a>蒙佛恩力，<a id="a-D8"></a>存生于世，<a id="a-D9"></a>得人供养，<a id="a-DA"></a>而今更与如来共竞。<a id="a-DB"></a>’时，<a id="a-DC"></a>彼头摩子以四种喻，<a id="a-DD"></a>面呵责已，<a id="a-DE"></a>还诣大众，<a id="a-DF"></a>报言：<a id="a-DG"></a>‘我以持众人声唤波梨子，<a id="a-DH"></a>彼报我言：<a id="a-DI"></a>“当归！<a id="a-DJ"></a>当归！<a id="a-DK"></a>”即于绳床上动转其身，<a id="a-DL"></a>床即著足，<a id="a-DM"></a>不能得离。<a id="a-DN"></a>彼尚不能自离绳床，<a id="a-DO"></a>何由能得来到此众？<a id="a-DP"></a>’尔时，<a id="a-DQ"></a>世尊告头摩子言：<a id="a-DR"></a>‘我先语汝，<a id="a-DS"></a>欲使此人来至佛所，<a id="a-DT"></a>无有是处。<a id="a-DU"></a>正使汝以革绳重系，<a id="a-DV"></a>群牛共挽，<a id="a-DW"></a>至身碎坏，<a id="a-DX"></a>彼终不肯舍如是语、<a id="a-DY"></a>如是见、<a id="a-DZ"></a>慢，<a id="a-Da"></a>来至我所。<a id="a-Db"></a>’梵志，<a id="a-Dc"></a>时，<a id="a-Dd"></a>我即与彼大众种种说法，<a id="a-De"></a>示教利喜，<a id="a-Df"></a>于彼众中三师子吼，<a id="a-Dg"></a>身升虚空，<a id="a-Dh"></a>还诣本处。<a id="a-Di"></a>”</p>
  <p id="aDj">佛告梵志：<a id="a-Dk"></a>“或有沙门、<a id="a-Dl"></a>婆罗门言：<a id="a-Dm"></a>‘一切世间，<a id="a-Dn"></a>梵自在天所造。<a id="a-Do"></a>’我问彼言：<a id="a-Dp"></a>‘一切世间实梵自在天所造耶？<a id="a-Dq"></a>’彼不能报，<a id="a-Dr"></a>还问我言：<a id="a-Ds"></a>‘瞿昙，<a id="a-Dt"></a>此事云何？<a id="a-Du"></a>’我报彼言：<a id="a-Dv"></a>‘或有此世间初坏败时，<a id="a-Dw"></a>有余众生命尽行尽，<a id="a-Dx"></a>从光音天命终，<a id="a-Dy"></a>乃更生余空梵处，<a id="a-Dz"></a>于彼起爱，<a id="a-E0"></a>生乐著心，<a id="a-E1"></a>复欲使余众生来生此处。<a id="a-E2"></a>其余众生命尽行尽，<a id="a-E3"></a>复生彼处。<a id="a-E4"></a>时，<a id="a-E5"></a>彼众生自作是念：<a id="a-E6"></a>“我今是大梵王，<a id="a-E7"></a>忽然而有，<a id="a-E8"></a>无作我者。<a id="a-E9"></a>我能尽达诸义所趣，<a id="a-EA"></a>于千世界最得自在，<a id="a-EB"></a>能作能化，<a id="a-EC"></a>微妙第一，<a id="a-ED"></a>为人父母。<a id="a-EE"></a>我先至此，<a id="a-EF"></a>独一无侣，<a id="a-EG"></a>由我力故，<a id="a-EH"></a>有此众生，<a id="a-EI"></a>我作此众生。<a id="a-EJ"></a>”彼余众生亦复顺从，<a id="a-EK"></a>称为梵王，<a id="a-EL"></a>忽然而有，<a id="a-EM"></a>尽达诸义，<a id="a-EN"></a>于千世界最得自在，<a id="a-EO"></a>能作能化，<a id="a-EP"></a>微妙第一，<a id="a-EQ"></a>为人父母，<a id="a-ER"></a>先有是一，<a id="a-ES"></a>后有我等，<a id="a-ET"></a>此大梵王化作我等。<a id="a-EU"></a>此诸众生随彼寿终来生此间，<a id="a-EV"></a>其渐长大，<a id="a-EW"></a>剃除须发，<a id="a-EX"></a>服三法衣，<a id="a-EY"></a>出家为道。<a id="a-EZ"></a>彼入定意三昧，<a id="a-Ea"></a>随三昧心忆本所生，<a id="a-Eb"></a>彼作是语：<a id="a-Ec"></a>“此大梵天忽然而有，<a id="a-Ed"></a>无有作者，<a id="a-Ee"></a>尽达诸义，<a id="a-Ef"></a>于千世界最得自在，<a id="a-Eg"></a>能作能化，<a id="a-Eh"></a>微妙第一，<a id="a-Ei"></a>为人父母。<a id="a-Ej"></a>彼大梵天常住不移，<a id="a-Ek"></a>无变易法，<a id="a-El"></a>我等梵天所化，<a id="a-Em"></a>是以无常，<a id="a-En"></a>不得久住，<a id="a-Eo"></a>为变易法。<a id="a-Ep"></a>”’如是，<a id="a-Eq"></a>梵志，<a id="a-Er"></a>彼沙门、<a id="a-Es"></a>婆罗门以此缘故，<a id="a-Et"></a>各言彼梵自在天造此世界。<a id="a-Eu"></a>梵志，<a id="a-Ev"></a>造此世界者，<a id="a-Ew"></a>非彼所及，<a id="a-Ex"></a>唯佛能知。<a id="a-Ey"></a>又过此事，<a id="a-Ez"></a>佛亦尽知，<a id="a-F0"></a>虽知不著，<a id="a-F1"></a>苦、<a id="a-F2"></a>集、<a id="a-F3"></a>灭、<a id="a-F4"></a>味、<a id="a-F5"></a>过、<a id="a-F6"></a>出要，<a id="a-F7"></a>如实知之，<a id="a-F8"></a>以平等观无余解脱，<a id="a-F9"></a>名曰如来。<a id="a-FA"></a>”</p>
  <p id="aFB">佛告梵志：<a id="a-FC"></a>“或有沙门、<a id="a-FD"></a>婆罗门作是言：<a id="a-FE"></a>‘戏笑懈怠是众生始。<a id="a-FF"></a>’我语彼言：<a id="a-FG"></a>‘云何，<a id="a-FH"></a>汝等实言：<a id="a-FI"></a>戏笑懈怠是众生始耶？<a id="a-FJ"></a>’彼不能报，<a id="a-FK"></a>逆问我言：<a id="a-FL"></a>‘瞿昙，<a id="a-FM"></a>此事云何？<a id="a-FN"></a>’时我报言：<a id="a-FO"></a>‘或有光音众生喜戏笑懈怠，<a id="a-FP"></a>身坏命终，<a id="a-FQ"></a>来生此间，<a id="a-FR"></a>渐惭长大，<a id="a-FS"></a>剃除须发，<a id="a-FT"></a>服三法衣，<a id="a-FU"></a>出家修道，<a id="a-FV"></a>便入心定三昧，<a id="a-FW"></a>以三昧力识本所生，<a id="a-FX"></a>便作是言：<a id="a-FY"></a>“彼余众生不喜戏笑，<a id="a-FZ"></a>常在彼处，<a id="a-Fa"></a>永住不变；<a id="a-Fb"></a>由我等数喜戏笑，<a id="a-Fc"></a>致此无常，<a id="a-Fd"></a>为变易法。<a id="a-Fe"></a>”’如是，<a id="a-Ff"></a>梵志，<a id="a-Fg"></a>彼沙门、<a id="a-Fh"></a>婆罗门以是缘故，<a id="a-Fi"></a>言戏笑是众生始。<a id="a-Fj"></a>如是佛尽知之，<a id="a-Fk"></a>过是亦知，<a id="a-Fl"></a>知而不著，<a id="a-Fm"></a>已不著苦、<a id="a-Fn"></a>集、<a id="a-Fo"></a>灭、<a id="a-Fp"></a>味、<a id="a-Fq"></a>过、<a id="a-Fr"></a>出要，<a id="a-Fs"></a>如实知之，<a id="a-Ft"></a>已平等观无余解脱，<a id="a-Fu"></a>名曰如来。<a id="a-Fv"></a>”</p>
  <p id="aFw">佛告梵志：<a id="a-Fx"></a>“或有沙门、<a id="a-Fy"></a>婆罗门言：<a id="a-Fz"></a>‘失意是众生始。<a id="a-G0"></a>’我语彼言：<a id="a-G1"></a>‘汝等实言：<a id="a-G2"></a>失意是众生始耶？<a id="a-G3"></a>’彼不知报，<a id="a-G4"></a>还问我言：<a id="a-G5"></a>‘瞿昙，<a id="a-G6"></a>此事云何？<a id="a-G7"></a>’我语彼言：<a id="a-G8"></a>‘或有众生展转相看已，<a id="a-G9"></a>便失意，<a id="a-GA"></a>由是命终，<a id="a-GB"></a>来生此间，<a id="a-GC"></a>渐渐长大，<a id="a-GD"></a>剃除须发，<a id="a-GE"></a>服三法衣，<a id="a-GF"></a>出家修道，<a id="a-GG"></a>便入心定三昧，<a id="a-GH"></a>以三昧力识本所生，<a id="a-GI"></a>便作是言：<a id="a-GJ"></a>“如彼众生以不展转相看，<a id="a-GK"></a>不失意故，<a id="a-GL"></a>常住不变；<a id="a-GM"></a>我等于彼数数相看已，<a id="a-GN"></a>便失意，<a id="a-GO"></a>致此无常，<a id="a-GP"></a>为变易法。<a id="a-GQ"></a>”’如是，<a id="a-GR"></a>梵志，<a id="a-GS"></a>彼沙门、<a id="a-GT"></a>婆罗门以是缘故，<a id="a-GU"></a>言失意是众生始。<a id="a-GV"></a>如此唯佛知之，<a id="a-GW"></a>过是亦知，<a id="a-GX"></a>知已不著，<a id="a-GY"></a>苦、<a id="a-GZ"></a>集、<a id="a-Ga"></a>灭、<a id="a-Gb"></a>味、<a id="a-Gc"></a>过、<a id="a-Gd"></a>出要，<a id="a-Ge"></a>如实知之，<a id="a-Gf"></a>已平等观无余解脱，<a id="a-Gg"></a>故名如来。<a id="a-Gh"></a>”</p>
  <p id="aGi">佛告梵志：<a id="a-Gj"></a>“或有沙门、<a id="a-Gk"></a>婆罗门言：<a id="a-Gl"></a>‘我无因而出。<a id="a-Gm"></a>’我语彼言：<a id="a-Gn"></a>‘汝等实言：<a id="a-Go"></a>本无因出耶？<a id="a-Gp"></a>’彼不能报，<a id="a-Gq"></a>逆来问我，<a id="a-Gr"></a>我时报曰：<a id="a-Gs"></a>‘或有众生无想无知，<a id="a-Gt"></a>若彼众生起想，<a id="a-Gu"></a>则便命终，<a id="a-Gv"></a>来生此间，<a id="a-Gw"></a>渐渐长大，<a id="a-Gx"></a>剃除须发，<a id="a-Gy"></a>服三法衣，<a id="a-Gz"></a>出家修道，<a id="a-H0"></a>便入心定三昧，<a id="a-H1"></a>以三昧力识本所生，<a id="a-H2"></a>便作是言：<a id="a-H3"></a>“我本无有，<a id="a-H4"></a>今忽然有；<a id="a-H5"></a>此世间本无，<a id="a-H6"></a>今有，<a id="a-H7"></a>此实余虚。<a id="a-H8"></a>”’如是，<a id="a-H9"></a>梵志，<a id="a-HA"></a>沙门、<a id="a-HB"></a>婆罗门以此缘故，<a id="a-HC"></a>言无因出。<a id="a-HD"></a>唯佛知之，<a id="a-HE"></a>过是亦知，<a id="a-HF"></a>知已不著，<a id="a-HG"></a>苦、<a id="a-HH"></a>集、<a id="a-HI"></a>灭、<a id="a-HJ"></a>味、<a id="a-HK"></a>过、<a id="a-HL"></a>出要，<a id="a-HM"></a>如实知之，<a id="a-HN"></a>已平等观无余解脱，<a id="a-HO"></a>故名如来。<a id="a-HP"></a>”</p>
  <p id="aHQ">佛告梵志：<a id="a-HR"></a>“我所说如是，<a id="a-HS"></a>或有沙门、<a id="a-HT"></a>婆罗门于屏处诽谤我言：<a id="a-HU"></a>‘沙门瞿昙自称弟子入净解脱，<a id="a-HV"></a>成就净行，<a id="a-HW"></a>彼知清净，<a id="a-HX"></a>不遍知净。<a id="a-HY"></a>’然我不作是说：<a id="a-HZ"></a>‘我弟子入净解脱，<a id="a-Ha"></a>成就净行，<a id="a-Hb"></a>彼知清净，<a id="a-Hc"></a>不遍知净。<a id="a-Hd"></a>’梵志，<a id="a-He"></a>我自言：<a id="a-Hf"></a>‘我弟子入净解脱，<a id="a-Hg"></a>成就净行，<a id="a-Hh"></a>彼知清净，<a id="a-Hi"></a>一切遍净。<a id="a-Hj"></a>’”</p>
  <p id="aHk">是时，<a id="a-Hl"></a>梵志白佛言：<a id="a-Hm"></a>“彼不得善利，<a id="a-Hn"></a>毁谤沙门瞿昙言：<a id="a-Ho"></a>‘沙门自言：<a id="a-Hp"></a>我弟子入净解脱，<a id="a-Hq"></a>成就净行，<a id="a-Hr"></a>彼知清净，<a id="a-Hs"></a>不遍知净。<a id="a-Ht"></a>’然世尊不作是语，<a id="a-Hu"></a>世尊自言：<a id="a-Hv"></a>‘我弟子入净解脱，<a id="a-Hw"></a>成就净行，<a id="a-Hx"></a>彼知清净，<a id="a-Hy"></a>一切遍净。<a id="a-Hz"></a>’”</p>
  <p id="aI0">又白佛言：<a id="a-I1"></a>“我亦当入此净解脱，<a id="a-I2"></a>成就净行，<a id="a-I3"></a>一切遍知。<a id="a-I4"></a>”</p>
  <p id="aI5">佛告梵志：<a id="a-I6"></a>“汝欲入者，<a id="a-I7"></a>甚为难也。<a id="a-I8"></a>汝见异、<a id="a-I9"></a>忍异、<a id="a-IA"></a>行异，<a id="a-IB"></a>欲依余见入净解脱者，<a id="a-IC"></a>难可得也。<a id="a-ID"></a>但使汝好乐佛，<a id="a-IE"></a>心不断绝者，<a id="a-IF"></a>则于长夜，<a id="a-IG"></a>常得安乐。<a id="a-IH"></a>”</p>
  <p id="aII">尔时，<a id="a-IJ"></a>房伽婆梵志闻佛所说，<a id="a-IK"></a>欢喜奉行。</p>
  <p data-pb></p>
  <h2 id="aIL">第二分善生经第十二</h2>
  <p id="aIM">如是我闻：<a id="a-IN"></a>一时，<a id="a-IO"></a>佛在罗阅祇耆阇崛山中，<a id="a-IP"></a>与大比丘众千二百五十人俱。</p>
  <p id="aIQ">尔时，<a id="a-IR"></a>世尊时到著衣持钵，<a id="a-IS"></a>入城乞食。<a id="a-IT"></a>时，<a id="a-IU"></a>罗阅祇城内有长者子，<a id="a-IV"></a>名曰善生，<a id="a-IW"></a>清旦出城，<a id="a-IX"></a>诣园游观，<a id="a-IY"></a>初沐浴讫，<a id="a-IZ"></a>举身皆湿，<a id="a-Ia"></a>向诸方礼，<a id="a-Ib"></a>东、<a id="a-Ic"></a>西、<a id="a-Id"></a>南、<a id="a-Ie"></a>北、<a id="a-If"></a>上、<a id="a-Ig"></a>下诸方，<a id="a-Ih"></a>皆悉周遍。</p>
  <p id="aIi">尔时，<a id="a-Ij"></a>世尊见长者子善生诣园游观，<a id="a-Ik"></a>初沐浴讫，<a id="a-Il"></a>举身皆湿，<a id="a-Im"></a>向诸方礼。<a id="a-In"></a>世尊见已，<a id="a-Io"></a>即诣其所，<a id="a-Ip"></a>告善生言：<a id="a-Iq"></a>“汝以何缘，<a id="a-Ir"></a>清旦出城，<a id="a-Is"></a>于园林中，<a id="a-It"></a>举身皆湿，<a id="a-Iu"></a>向诸方礼？<a id="a-Iv"></a>”</p>
  <p id="aIw">尔时，<a id="a-Ix"></a>善生白佛言：<a id="a-Iy"></a>“我父临命终时，<a id="a-Iz"></a>遗敕我言：<a id="a-J0"></a>‘汝欲礼者，<a id="a-J1"></a>当先礼东方、<a id="a-J2"></a>南方、<a id="a-J3"></a>西方、<a id="a-J4"></a>北方、<a id="a-J5"></a>上方、<a id="a-J6"></a>下方。<a id="a-J7"></a>’我奉承父教，<a id="a-J8"></a>不敢违背，<a id="a-J9"></a>故澡浴讫，<a id="a-JA"></a>先叉手东面，<a id="a-JB"></a>向东方礼；<a id="a-JC"></a>南、<a id="a-JD"></a>西、<a id="a-JE"></a>北方，<a id="a-JF"></a>上、<a id="a-JG"></a>下诸方，<a id="a-JH"></a>皆悉周遍。<a id="a-JI"></a>”</p>
  <p id="aJJ">尔时，<a id="a-JK"></a>世尊告善生曰：<a id="a-JL"></a>“长者子，<a id="a-JM"></a>有此方名耳，<a id="a-JN"></a>非为不有；<a id="a-JO"></a>然我贤圣法中，<a id="a-JP"></a>非礼此六方以为恭敬。<a id="a-JQ"></a>”</p>
  <p id="aJR">善生白佛言：<a id="a-JS"></a>“惟愿世尊善为我说贤圣法中礼六方法！<a id="a-JT"></a>”</p>
  <p id="aJU">佛告长者子：<a id="a-JV"></a>“谛听！<a id="a-JW"></a>谛听！<a id="a-JX"></a>善思念之，<a id="a-JY"></a>当为汝说。<a id="a-JZ"></a>”</p>
  <p id="aJa">善生对曰：<a id="a-Jb"></a>“唯然，<a id="a-Jc"></a>愿乐欲闻！<a id="a-Jd"></a>”</p>
  <p id="aJe">佛告善生：<a id="a-Jf"></a>“若长者、<a id="a-Jg"></a>长者子知四结业，<a id="a-Jh"></a>不于四处而作恶行，<a id="a-Ji"></a>又复能知六损财业，<a id="a-Jj"></a>是谓，<a id="a-Jk"></a>善生，<a id="a-Jl"></a>长者、<a id="a-Jm"></a>长者子离四恶行，<a id="a-Jn"></a>礼敬六方。<a id="a-Jo"></a>今世亦善，<a id="a-Jp"></a>后获善报，<a id="a-Jq"></a>今世根基，<a id="a-Jr"></a>后世根基，<a id="a-Js"></a>于现法中，<a id="a-Jt"></a>智者所称，<a id="a-Ju"></a>获世一果，<a id="a-Jv"></a>身坏命终，<a id="a-Jw"></a>生天、<a id="a-Jx"></a>善处。<a id="a-Jy"></a>善生，<a id="a-Jz"></a>当知四结行者：<a id="a-K0"></a>一者、<a id="a-K1"></a>杀生，<a id="a-K2"></a>二者、<a id="a-K3"></a>盗窃，<a id="a-K4"></a>三者、<a id="a-K5"></a>淫逸，<a id="a-K6"></a>四者、<a id="a-K7"></a>妄语，<a id="a-K8"></a>是四结行。<a id="a-K9"></a>云何为四处？<a id="a-KA"></a>一者、<a id="a-KB"></a>欲，<a id="a-KC"></a>二者、<a id="a-KD"></a>恚，<a id="a-KE"></a>三者、<a id="a-KF"></a>怖，<a id="a-KG"></a>四者、<a id="a-KH"></a>痴。<a id="a-KI"></a>若长者、<a id="a-KJ"></a>长者子于此四处而作恶者，<a id="a-KK"></a>则有损耗。<a id="a-KL"></a>”</p>
  <p id="aKM">佛说是已，<a id="a-KN"></a>复作颂曰：</p>
  <p id="aKO">“欲瞋及怖痴，<a id="a-KP"></a>有此四法者，</p>
  <p id="aKQ">名誉日损减，<a id="a-KR"></a>如月向于晦。<a id="a-KS"></a>”</p>
  <p id="aKT">佛告善生：<a id="a-KU"></a>“若长者、<a id="a-KV"></a>长者子于此四处不为恶者，<a id="a-KW"></a>则有增益。<a id="a-KX"></a>”</p>
  <p id="aKY">尔时，<a id="a-KZ"></a>世尊重作颂曰：</p>
  <p id="aKa">“于欲恚怖痴，<a id="a-Kb"></a>不为恶行者，</p>
  <p id="aKc">名誉日增广，<a id="a-Kd"></a>如月向上满。<a id="a-Ke"></a>”</p>
  <p id="aKf">佛告善生：<a id="a-Kg"></a>“六损财业者：<a id="a-Kh"></a>一者、<a id="a-Ki"></a>耽湎于酒，<a id="a-Kj"></a>二者、<a id="a-Kk"></a>博戏，<a id="a-Kl"></a>三者、<a id="a-Km"></a>放荡，<a id="a-Kn"></a>四者、<a id="a-Ko"></a>迷于伎乐，<a id="a-Kp"></a>五者、<a id="a-Kq"></a>恶友相得，<a id="a-Kr"></a>六者、<a id="a-Ks"></a>懈堕，<a id="a-Kt"></a>是为六损财业。<a id="a-Ku"></a>善生，<a id="a-Kv"></a>若长者、<a id="a-Kw"></a>长者子解知四结行，<a id="a-Kx"></a>不于四处而为恶行，<a id="a-Ky"></a>复知六损财业，<a id="a-Kz"></a>是为，<a id="a-L0"></a>善生，<a id="a-L1"></a>于四处得离，<a id="a-L2"></a>供养六方。<a id="a-L3"></a>今善后善，<a id="a-L4"></a>今世根基，<a id="a-L5"></a>后世根基，<a id="a-L6"></a>于现法中，<a id="a-L7"></a>智者所誉，<a id="a-L8"></a>获世一果，<a id="a-L9"></a>身坏命终，<a id="a-LA"></a>生天、<a id="a-LB"></a>善处。<a id="a-LC"></a>善生，<a id="a-LD"></a>当知饮酒有六失：<a id="a-LE"></a>一者、<a id="a-LF"></a>失财，<a id="a-LG"></a>二者、<a id="a-LH"></a>生病，<a id="a-LI"></a>三者、<a id="a-LJ"></a>斗诤，<a id="a-LK"></a>四者、<a id="a-LL"></a>恶名流布，<a id="a-LM"></a>五者、<a id="a-LN"></a>恚怒暴生，<a id="a-LO"></a>六者、<a id="a-LP"></a>智慧日损。<a id="a-LQ"></a>善生，<a id="a-LR"></a>若彼长者、<a id="a-LS"></a>长者子饮酒不已，<a id="a-LT"></a>其家产业日日损减。<a id="a-LU"></a>善生，<a id="a-LV"></a>博戏有六失。<a id="a-LW"></a>云何为六？<a id="a-LX"></a>一者、<a id="a-LY"></a>财产日耗，<a id="a-LZ"></a>二者、<a id="a-La"></a>虽胜生怨，<a id="a-Lb"></a>三者、<a id="a-Lc"></a>智者所责，<a id="a-Ld"></a>四者、<a id="a-Le"></a>人不敬信，<a id="a-Lf"></a>五者、<a id="a-Lg"></a>为人疏外，<a id="a-Lh"></a>六者、<a id="a-Li"></a>生盗窃心。<a id="a-Lj"></a>善生，<a id="a-Lk"></a>是为博戏六失。<a id="a-Ll"></a>若长者、<a id="a-Lm"></a>长者子博戏不已，<a id="a-Ln"></a>其家产业日日损减。<a id="a-Lo"></a>放荡有六失：<a id="a-Lp"></a>一者、<a id="a-Lq"></a>不自护身，<a id="a-Lr"></a>二者、<a id="a-Ls"></a>不护财货，<a id="a-Lt"></a>三者、<a id="a-Lu"></a>不护子孙，<a id="a-Lv"></a>四者、<a id="a-Lw"></a>常自惊惧，<a id="a-Lx"></a>五者、<a id="a-Ly"></a>诸苦恶法常自缠身，<a id="a-Lz"></a>六者、<a id="a-M0"></a>喜生虚妄，<a id="a-M1"></a>是为放荡六失。<a id="a-M2"></a>若长者、<a id="a-M3"></a>长者子放荡不已，<a id="a-M4"></a>其家财产日日损减。</p>
  <p id="aM5">“善生，<a id="a-M6"></a>迷于伎乐复有六失：<a id="a-M7"></a>一者、<a id="a-M8"></a>求歌，<a id="a-M9"></a>二者、<a id="a-MA"></a>求舞，<a id="a-MB"></a>三者、<a id="a-MC"></a>求琴瑟，<a id="a-MD"></a>四者、<a id="a-ME"></a>波内早，<a id="a-MF"></a>五者、<a id="a-MG"></a>多罗槃，<a id="a-MH"></a>六者、<a id="a-MI"></a>首呵那，<a id="a-MJ"></a>是为伎乐六失。<a id="a-MK"></a>若长者、<a id="a-ML"></a>长者子伎乐不已，<a id="a-MM"></a>其家财产日日损减。<a id="a-MN"></a>恶友相得复有六失：<a id="a-MO"></a>一者、<a id="a-MP"></a>其方便生欺，<a id="a-MQ"></a>二者、<a id="a-MR"></a>好喜屏处，<a id="a-MS"></a>三者、<a id="a-MT"></a>诱他家人，<a id="a-MU"></a>四者、<a id="a-MV"></a>图谋他物，<a id="a-MW"></a>五者、<a id="a-MX"></a>财利自向，<a id="a-MY"></a>六者、<a id="a-MZ"></a>好发他过，<a id="a-Ma"></a>是为恶友六失。<a id="a-Mb"></a>若长者、<a id="a-Mc"></a>长者子习恶友不已，<a id="a-Md"></a>其家财产日日损减。<a id="a-Me"></a>懈堕有六失：<a id="a-Mf"></a>一者、<a id="a-Mg"></a>富乐不肯作务，<a id="a-Mh"></a>二者、<a id="a-Mi"></a>贫穷不肯勤修，<a id="a-Mj"></a>三者、<a id="a-Mk"></a>寒时不肯勤修，<a id="a-Ml"></a>四者、<a id="a-Mm"></a>热时不肯勤修，<a id="a-Mn"></a>五者、<a id="a-Mo"></a>时早不肯勤修，<a id="a-Mp"></a>六者、<a id="a-Mq"></a>时晚不肯勤修，<a id="a-Mr"></a>是为懈堕六失。<a id="a-Ms"></a>若长者、<a id="a-Mt"></a>长者子懈堕不已，<a id="a-Mu"></a>其家财业日日损减。<a id="a-Mv"></a>”</p>
  <p id="aMw">佛说是已，<a id="a-Mx"></a>复作颂曰：</p>
  <p id="aMy">“迷惑于酒者，<a id="a-Mz"></a>还有酒伴党，</p>
  <p id="aN0">财产正集聚，<a id="a-N1"></a>随己复散尽。</p>
  <p id="aN2">饮酒无节度，<a id="a-N3"></a>常喜歌舞戏，</p>
  <p id="aN4">昼出游他家，<a id="a-N5"></a>因此自陷坠。</p>
  <p id="aN6">随恶友不改，<a id="a-N7"></a>诽谤出家人，</p>
  <p id="aN8">邪见世所嗤，<a id="a-N9"></a>行秽人所黜。</p>
  <p id="aNA">好恶著外色，<a id="a-NB"></a>但论胜负事，</p>
  <p id="aNC">亲要无返复，<a id="a-ND"></a>行秽人所黜。</p>
  <p id="aNE">为酒所荒迷，<a id="a-NF"></a>贫穷不自量，</p>
  <p id="aNG">轻财好奢用，<a id="a-NH"></a>破家致祸患。</p>
  <p id="aNI">掷博群饮酒，<a id="a-NJ"></a>共伺他淫女，</p>
  <p id="aNK">玩习卑鄙行，<a id="a-NL"></a>如月向于晦。</p>
  <p id="aNM">行恶能受恶，<a id="a-NN"></a>与恶友同事，</p>
  <p id="aNO">今世及后世，<a id="a-NP"></a>终始无所获。</p>
  <p id="aNQ">昼则好睡眠，<a id="a-NR"></a>夜觉多希望，</p>
  <p id="aNS">独昏无善友，<a id="a-NT"></a>不能修家务。</p>
  <p id="aNU">朝夕不肯作，<a id="a-NV"></a>寒暑复懈堕，</p>
  <p id="aNW">所为事不究，<a id="a-NX"></a>亦复毁成功。</p>
  <p id="aNY">若不计寒暑，<a id="a-NZ"></a>朝夕勤修务，</p>
  <p id="aNa">事业无不成，<a id="a-Nb"></a>至终无忧患。<a id="a-Nc"></a>”</p>
  <p id="aNd">佛告善生：<a id="a-Ne"></a>“有四怨如亲，<a id="a-Nf"></a>汝当觉知。<a id="a-Ng"></a>何谓为四？<a id="a-Nh"></a>一者、<a id="a-Ni"></a>畏伏，<a id="a-Nj"></a>二者、<a id="a-Nk"></a>美言，<a id="a-Nl"></a>三者、<a id="a-Nm"></a>敬顺，<a id="a-Nn"></a>四者、<a id="a-No"></a>恶友。<a id="a-Np"></a>”</p>
  <p id="aNq">佛告善生：<a id="a-Nr"></a>“畏伏有四事。<a id="a-Ns"></a>云何为四？<a id="a-Nt"></a>一者、<a id="a-Nu"></a>先与后夺，<a id="a-Nv"></a>二者、<a id="a-Nw"></a>与少望多，<a id="a-Nx"></a>三者、<a id="a-Ny"></a>畏故强亲，<a id="a-Nz"></a>四者、<a id="a-O0"></a>为利故亲，<a id="a-O1"></a>是为畏伏四事。<a id="a-O2"></a>”</p>
  <p id="aO3">佛告善生：<a id="a-O4"></a>“美言亲复有四事。<a id="a-O5"></a>云何为四？<a id="a-O6"></a>一者、<a id="a-O7"></a>善恶斯顺，<a id="a-O8"></a>二者、<a id="a-O9"></a>有难舍离，<a id="a-OA"></a>三者、<a id="a-OB"></a>外有善来密止之，<a id="a-OC"></a>四者、<a id="a-OD"></a>见有危事便排挤之，<a id="a-OE"></a>是为美言亲四事。<a id="a-OF"></a>敬顺亲复有四事。<a id="a-OG"></a>云何为四？<a id="a-OH"></a>一者、<a id="a-OI"></a>先诳，<a id="a-OJ"></a>二者、<a id="a-OK"></a>后诳，<a id="a-OL"></a>三者、<a id="a-OM"></a>现诳，<a id="a-ON"></a>四者、<a id="a-OO"></a>见有小过便加杖之，<a id="a-OP"></a>是为敬顺亲四事。<a id="a-OQ"></a>恶友亲复有四事。<a id="a-OR"></a>云何为四？<a id="a-OS"></a>一者、<a id="a-OT"></a>饮酒时为友，<a id="a-OU"></a>二者、<a id="a-OV"></a>博戏时为友，<a id="a-OW"></a>三者、<a id="a-OX"></a>淫逸时为友，<a id="a-OY"></a>四者、<a id="a-OZ"></a>歌舞时为友，<a id="a-Oa"></a>是为恶友亲四事。<a id="a-Ob"></a>”</p>
  <p id="aOc">世尊说此已，<a id="a-Od"></a>复作颂曰：</p>
  <p id="aOe">“畏伏而强亲，<a id="a-Of"></a>美言亲亦尔，</p>
  <p id="aOg">敬顺虚诳亲，<a id="a-Oh"></a>恶友为恶亲。</p>
  <p id="aOi">此亲不可恃，<a id="a-Oj"></a>智者当觉知，</p>
  <p id="aOk">宜速远离之，<a id="a-Ol"></a>如避于险道。<a id="a-Om"></a>”</p>
  <p id="aOn">佛告善生：<a id="a-Oo"></a>“有四亲可亲，<a id="a-Op"></a>多所饶益，<a id="a-Oq"></a>为人救护。<a id="a-Or"></a>云何为四？<a id="a-Os"></a>一者、<a id="a-Ot"></a>止非，<a id="a-Ou"></a>二者、<a id="a-Ov"></a>慈愍，<a id="a-Ow"></a>三者、<a id="a-Ox"></a>利人，<a id="a-Oy"></a>四者、<a id="a-Oz"></a>同事。<a id="a-P0"></a>是为四亲可亲，<a id="a-P1"></a>多所饶益，<a id="a-P2"></a>为人救护，<a id="a-P3"></a>当亲近之。<a id="a-P4"></a>善生，<a id="a-P5"></a>止非有四事，<a id="a-P6"></a>多所饶益，<a id="a-P7"></a>为人救护。<a id="a-P8"></a>云何为四？<a id="a-P9"></a>一者、<a id="a-PA"></a>见人为恶则能遮止，<a id="a-PB"></a>二者、<a id="a-PC"></a>示人正直，<a id="a-PD"></a>三者、<a id="a-PE"></a>慈心愍念，<a id="a-PF"></a>四者、<a id="a-PG"></a>示人天路。<a id="a-PH"></a>是为四止非，<a id="a-PI"></a>多所饶益，<a id="a-PJ"></a>为人救护。</p>
  <p id="aPK">“复次，<a id="a-PL"></a>慈愍有四事：<a id="a-PM"></a>一者、<a id="a-PN"></a>见利代喜，<a id="a-PO"></a>二者、<a id="a-PP"></a>见恶代忧，<a id="a-PQ"></a>三者、<a id="a-PR"></a>称誉人德，<a id="a-PS"></a>四者、<a id="a-PT"></a>见人说恶便能抑制。<a id="a-PU"></a>是为四慈愍，<a id="a-PV"></a>多所饶益，<a id="a-PW"></a>为人救护。<a id="a-PX"></a>利益有四。<a id="a-PY"></a>云何为四？<a id="a-PZ"></a>一者、<a id="a-Pa"></a>护彼不令放逸，<a id="a-Pb"></a>二者、<a id="a-Pc"></a>护彼放逸失财，<a id="a-Pd"></a>三者、<a id="a-Pe"></a>护彼使不恐怖，<a id="a-Pf"></a>四者、<a id="a-Pg"></a>屏相教诫。<a id="a-Ph"></a>是为四利人，<a id="a-Pi"></a>多所饶益，<a id="a-Pj"></a>为人救护。<a id="a-Pk"></a>同事有四。<a id="a-Pl"></a>云何为四？<a id="a-Pm"></a>一者、<a id="a-Pn"></a>为彼不惜身命，<a id="a-Po"></a>二者、<a id="a-Pp"></a>为彼不惜财宝，<a id="a-Pq"></a>三者、<a id="a-Pr"></a>为彼济其恐怖，<a id="a-Ps"></a>四者、<a id="a-Pt"></a>为彼屏相教诫。<a id="a-Pu"></a>是为四同事，<a id="a-Pv"></a>多所饶益，<a id="a-Pw"></a>为人救护。<a id="a-Px"></a>”</p>
  <p id="aPy">世尊说是已，<a id="a-Pz"></a>复作颂曰：</p>
  <p id="aQ0">“制非防恶亲，<a id="a-Q1"></a>慈愍存他亲，</p>
  <p id="aQ2">利人益彼亲，<a id="a-Q3"></a>同事齐己亲。</p>
  <p id="aQ4">此亲乃可亲，<a id="a-Q5"></a>智者所附近，</p>
  <p id="aQ6">亲中无等亲，<a id="a-Q7"></a>如慈母亲子。</p>
  <p id="aQ8">若欲亲可亲，<a id="a-Q9"></a>当亲坚固亲，</p>
  <p id="aQA">亲者戒具足，<a id="a-QB"></a>如火光照人。<a id="a-QC"></a>”</p>
  <p id="aQD">佛告善生：<a id="a-QE"></a>“当知六方。<a id="a-QF"></a>云何为六方？<a id="a-QG"></a>父母为东方，<a id="a-QH"></a>师长为南方，<a id="a-QI"></a>妻妇为西方，<a id="a-QJ"></a>亲党为北方，<a id="a-QK"></a>僮仆为下方，<a id="a-QL"></a>沙门、<a id="a-QM"></a>婆罗门、<a id="a-QN"></a>诸高行者为上方。<a id="a-QO"></a>善生，<a id="a-QP"></a>夫为人子，<a id="a-QQ"></a>当以五事敬顺父母。<a id="a-QR"></a>云何为五？<a id="a-QS"></a>一者、<a id="a-QT"></a>供奉能使无乏，<a id="a-QU"></a>二者、<a id="a-QV"></a>凡有所为先白父母，<a id="a-QW"></a>三者、<a id="a-QX"></a>父母所为恭顺不逆，<a id="a-QY"></a>四者、<a id="a-QZ"></a>父母正令不敢违背，<a id="a-Qa"></a>五者、<a id="a-Qb"></a>不断父母所为正业。<a id="a-Qc"></a>善生，<a id="a-Qd"></a>夫为人子，<a id="a-Qe"></a>当以此五事敬顺父母。<a id="a-Qf"></a>父母复以五事敬亲其子。<a id="a-Qg"></a>云何为五？<a id="a-Qh"></a>一者、<a id="a-Qi"></a>制子不听为恶，<a id="a-Qj"></a>二者、<a id="a-Qk"></a>指授示其善处，<a id="a-Ql"></a>三者、<a id="a-Qm"></a>慈爱入骨彻髓，<a id="a-Qn"></a>四者、<a id="a-Qo"></a>为子求善婚娶，<a id="a-Qp"></a>五者、<a id="a-Qq"></a>随时供给所须。<a id="a-Qr"></a>善生，<a id="a-Qs"></a>子于父母敬顺恭奉，<a id="a-Qt"></a>则彼方安隐，<a id="a-Qu"></a>无有忧畏。</p>
  <p id="aQv">“善生，<a id="a-Qw"></a>弟子敬奉师长复有五事。<a id="a-Qx"></a>云何为五？<a id="a-Qy"></a>一者、<a id="a-Qz"></a>给侍所须，<a id="a-R0"></a>二者、<a id="a-R1"></a>礼敬供养，<a id="a-R2"></a>三者、<a id="a-R3"></a>尊重戴仰，<a id="a-R4"></a>四者、<a id="a-R5"></a>师有教敕敬顺无违，<a id="a-R6"></a>五者、<a id="a-R7"></a>从师闻法善持不忘。<a id="a-R8"></a>善生，<a id="a-R9"></a>夫为弟子当以此五法敬事师长。<a id="a-RA"></a>师长复以五事敬视弟子。<a id="a-RB"></a>云何为五？<a id="a-RC"></a>一者、<a id="a-RD"></a>顺法调御，<a id="a-RE"></a>二者、<a id="a-RF"></a>诲其未闻，<a id="a-RG"></a>三者、<a id="a-RH"></a>随其所问令善解义，<a id="a-RI"></a>四者、<a id="a-RJ"></a>示其善友，<a id="a-RK"></a>五者、<a id="a-RL"></a>尽以所知诲授不吝。<a id="a-RM"></a>善生，<a id="a-RN"></a>弟子于师长敬顺恭奉，<a id="a-RO"></a>则彼方安隐，<a id="a-RP"></a>无有忧畏。</p>
  <p id="aRQ">“善生，<a id="a-RR"></a>夫之敬妻亦有五事。<a id="a-RS"></a>云何为五？<a id="a-RT"></a>一者、<a id="a-RU"></a>相待以礼，<a id="a-RV"></a>二者、<a id="a-RW"></a>威严不阙，<a id="a-RX"></a>三者、<a id="a-RY"></a>衣食随时，<a id="a-RZ"></a>四者、<a id="a-Ra"></a>庄严以时，<a id="a-Rb"></a>五者、<a id="a-Rc"></a>委付家内。<a id="a-Rd"></a>善生，<a id="a-Re"></a>夫以此五事敬待于妻。<a id="a-Rf"></a>妻复以五事恭敬于夫。<a id="a-Rg"></a>云何为五？<a id="a-Rh"></a>一者、<a id="a-Ri"></a>先起，<a id="a-Rj"></a>二者、<a id="a-Rk"></a>后坐，<a id="a-Rl"></a>三者、<a id="a-Rm"></a>和言，<a id="a-Rn"></a>四者、<a id="a-Ro"></a>敬顺，<a id="a-Rp"></a>五者、<a id="a-Rq"></a>先意承旨。<a id="a-Rr"></a>善生，<a id="a-Rs"></a>是为夫之于妻敬待，<a id="a-Rt"></a>如是则彼方安隐，<a id="a-Ru"></a>无有忧畏。</p>
  <p id="aRv">“善生，<a id="a-Rw"></a>夫为人者，<a id="a-Rx"></a>当以五事亲敬亲族。<a id="a-Ry"></a>云何为五？<a id="a-Rz"></a>一者、<a id="a-S0"></a>给施，<a id="a-S1"></a>二者、<a id="a-S2"></a>善言，<a id="a-S3"></a>三者、<a id="a-S4"></a>利益，<a id="a-S5"></a>四者、<a id="a-S6"></a>同利，<a id="a-S7"></a>五者、<a id="a-S8"></a>不欺。<a id="a-S9"></a>善生，<a id="a-SA"></a>是为五事亲敬亲族。<a id="a-SB"></a>亲族亦以五事亲敬于人。<a id="a-SC"></a>云何为五？<a id="a-SD"></a>一者、<a id="a-SE"></a>护放逸，<a id="a-SF"></a>二者、<a id="a-SG"></a>护放逸失财，<a id="a-SH"></a>三者、<a id="a-SI"></a>护恐怖，<a id="a-SJ"></a>四者、<a id="a-SK"></a>屏相教诫，<a id="a-SL"></a>五者、<a id="a-SM"></a>常相称叹。<a id="a-SN"></a>善生，<a id="a-SO"></a>如是敬视亲族，<a id="a-SP"></a>则彼方安隐，<a id="a-SQ"></a>无有忧畏。</p>
  <p id="aSR">“善生，<a id="a-SS"></a>主于僮使以五事教授。<a id="a-ST"></a>云何为五？<a id="a-SU"></a>一者、<a id="a-SV"></a>随能使役，<a id="a-SW"></a>二者、<a id="a-SX"></a>饮食随时，<a id="a-SY"></a>三者、<a id="a-SZ"></a>赐劳随时，<a id="a-Sa"></a>四者、<a id="a-Sb"></a>病与医药，<a id="a-Sc"></a>五者、<a id="a-Sd"></a>纵其休假。<a id="a-Se"></a>善生，<a id="a-Sf"></a>是为五事教授僮使。<a id="a-Sg"></a>僮使复以五事奉事其主。<a id="a-Sh"></a>云何为五？<a id="a-Si"></a>一者、<a id="a-Sj"></a>早起，<a id="a-Sk"></a>二者、<a id="a-Sl"></a>为事周密，<a id="a-Sm"></a>三者、<a id="a-Sn"></a>不与不取，<a id="a-So"></a>四者、<a id="a-Sp"></a>作务以次，<a id="a-Sq"></a>五者、<a id="a-Sr"></a>称扬主名。<a id="a-Ss"></a>是为主待僮使，<a id="a-St"></a>则彼方安隐，<a id="a-Su"></a>无有忧畏。</p>
  <p id="aSv">“善生，<a id="a-Sw"></a>檀越当以五事供奉沙门、<a id="a-Sx"></a>婆罗门。<a id="a-Sy"></a>云何为五？<a id="a-Sz"></a>一者、<a id="a-T0"></a>身行慈，<a id="a-T1"></a>二者、<a id="a-T2"></a>口行慈，<a id="a-T3"></a>三者、<a id="a-T4"></a>意行慈，<a id="a-T5"></a>四者、<a id="a-T6"></a>以时施，<a id="a-T7"></a>五者、<a id="a-T8"></a>门不制止。<a id="a-T9"></a>善生，<a id="a-TA"></a>若檀越以此五事供奉沙门、<a id="a-TB"></a>婆罗门，<a id="a-TC"></a>沙门、<a id="a-TD"></a>婆罗门当复以六事而教授之。<a id="a-TE"></a>云何为六？<a id="a-TF"></a>一者、<a id="a-TG"></a>防护不令为恶，<a id="a-TH"></a>二者、<a id="a-TI"></a>指授善处，<a id="a-TJ"></a>三者、<a id="a-TK"></a>教怀善心，<a id="a-TL"></a>四者、<a id="a-TM"></a>使未闻者闻，<a id="a-TN"></a>五者、<a id="a-TO"></a>已闻能使善解，<a id="a-TP"></a>六者、<a id="a-TQ"></a>开示天路。<a id="a-TR"></a>善生，<a id="a-TS"></a>如是檀越恭奉沙门、<a id="a-TT"></a>婆罗门，<a id="a-TU"></a>则彼方安隐，<a id="a-TV"></a>无有忧畏。<a id="a-TW"></a>”</p>
  <p id="aTX">世尊说已，<a id="a-TY"></a>重说偈曰：</p>
  <p id="aTZ">“父母为东方，<a id="a-Ta"></a>师长名南方，</p>
  <p id="aTb">妻妇为西方，<a id="a-Tc"></a>亲族为北方，</p>
  <p id="aTd">童仆为下方，<a id="a-Te"></a>沙门为上方。</p>
  <p id="aTf">诸有长者子，<a id="a-Tg"></a>礼敬于诸方，</p>
  <p id="aTh">敬顺不失时，<a id="a-Ti"></a>死皆得生天。</p>
  <p id="aTj">惠施及软言，<a id="a-Tk"></a>利人多所益，</p>
  <p id="aTl">同利等彼己，<a id="a-Tm"></a>所有与人共。</p>
  <p id="aTn">此四多负荷，<a id="a-To"></a>任重如车轮；</p>
  <p id="aTp">世间无此四，<a id="a-Tq"></a>则无有孝养。</p>
  <p id="aTr">此法在世间，<a id="a-Ts"></a>智者所撰择，</p>
  <p id="aTt">行则获大果，<a id="a-Tu"></a>名称远流布。</p>
  <p id="aTv">严饰于床座，<a id="a-Tw"></a>供设上饮食，</p>
  <p id="aTx">供给所当得，<a id="a-Ty"></a>名称远流布。</p>
  <p id="aTz">亲旧不相遗，<a id="a-U0"></a>示以利益事，</p>
  <p id="aU1">上下常和同，<a id="a-U2"></a>于此得善誉。</p>
  <p id="aU3">先当习伎艺，<a id="a-U4"></a>然后获财业，</p>
  <p id="aU5">财业既已具，<a id="a-U6"></a>宜当自守护。</p>
  <p id="aU7">出财未至奢，<a id="a-U8"></a>当撰择前人，</p>
  <p id="aU9">欺诳觝突者，<a id="a-UA"></a>宁乞未举与。</p>
  <p id="aUB">积财从小起，<a id="a-UC"></a>如蜂集众华，</p>
  <p id="aUD">财宝日滋息，<a id="a-UE"></a>至终无损耗。</p>
  <p id="aUF">一食知止足，<a id="a-UG"></a>二修业勿怠，</p>
  <p id="aUH">三当先储积，<a id="a-UI"></a>以拟于空乏，</p>
  <p id="aUJ">四耕田商贾，<a id="a-UK"></a>择地而置牧，</p>
  <p id="aUL">五当起塔庙，<a id="a-UM"></a>六立僧房舍，</p>
  <p id="aUN">在家勤六业，<a id="a-UO"></a>善修勿失时。</p>
  <p id="aUP">如是修业者，<a id="a-UQ"></a>则家无损减，</p>
  <p id="aUR">财宝日滋长，<a id="a-US"></a>如海吞众流。<a id="a-UT"></a>”</p>
  <p id="aUU">尔时，<a id="a-UV"></a>善生白世尊言：<a id="a-UW"></a>“甚善！<a id="a-UX"></a>世尊，<a id="a-UY"></a>实过本望，<a id="a-UZ"></a>逾我父教，<a id="a-Ua"></a>能使覆者得仰，<a id="a-Ub"></a>闭者得开，<a id="a-Uc"></a>迷者得悟，<a id="a-Ud"></a>冥室燃灯，<a id="a-Ue"></a>有目得视。<a id="a-Uf"></a>如来所说，<a id="a-Ug"></a>亦复如是，<a id="a-Uh"></a>以无数方便，<a id="a-Ui"></a>开悟愚冥，<a id="a-Uj"></a>现清白法。<a id="a-Uk"></a>所以者何？<a id="a-Ul"></a>佛为如来、<a id="a-Um"></a>至真、<a id="a-Un"></a>等正觉，<a id="a-Uo"></a>故能开示，<a id="a-Up"></a>为世明导。<a id="a-Uq"></a>今我归依佛、<a id="a-Ur"></a>归依法、<a id="a-Us"></a>归依僧，<a id="a-Ut"></a>惟愿世尊听我于正法中为优婆塞！<a id="a-Uu"></a>自今日始，<a id="a-Uv"></a>尽形寿不杀、<a id="a-Uw"></a>不盗、<a id="a-Ux"></a>不淫、<a id="a-Uy"></a>不欺、<a id="a-Uz"></a>不饮酒。<a id="a-V0"></a>”</p>
  <p id="aV1">尔时，<a id="a-V2"></a>善生闻佛所说，<a id="a-V3"></a>欢喜奉行。</p>
 </body>
</html>