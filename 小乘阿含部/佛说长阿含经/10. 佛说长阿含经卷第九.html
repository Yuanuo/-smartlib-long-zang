<!doctype html>
<html id="z3IBUFzZK" data-ver="1711">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第九</h1>
  <h2 id="a2">第二分十上经第六</h2>
  <p id="a3">如是我闻：<a id="a-4"></a>一时，<a id="a-5"></a>佛游鸯伽国，<a id="a-6"></a>与大比丘众千二百五十人俱，<a id="a-7"></a>诣瞻婆城，<a id="a-8"></a>止宿伽伽池侧。<a id="a-9"></a>以十五日月满时，<a id="a-A"></a>世尊在露地坐，<a id="a-B"></a>大众围绕，<a id="a-C"></a>竟夜说法，<a id="a-D"></a>告舍利弗：<a id="a-E"></a>“今者四方诸比丘集，<a id="a-F"></a>皆各精勤，<a id="a-G"></a>捐除睡眠，<a id="a-H"></a>欲闻说法。<a id="a-I"></a>吾患背痛，<a id="a-J"></a>欲少止息，<a id="a-K"></a>卿今可为诸比丘说法。<a id="a-L"></a>”</p>
  <p id="aM">时，<a id="a-N"></a>舍利弗受佛教已，<a id="a-O"></a>尔时世尊即四牒僧伽梨，<a id="a-P"></a>偃右胁卧如师子，<a id="a-Q"></a>累足而卧。<a id="a-R"></a>尔时，<a id="a-S"></a>耆年舍利弗告诸比丘：<a id="a-T"></a>“今我说法，<a id="a-U"></a>上中下言，<a id="a-V"></a>皆悉真正，<a id="a-W"></a>义味具足，<a id="a-X"></a>梵行清净。<a id="a-Y"></a>汝等谛听！<a id="a-Z"></a>善思念之，<a id="a-a"></a>当为汝说。<a id="a-b"></a>”时，<a id="a-c"></a>诸比丘受教而听。</p>
  <p id="ad">舍利弗告诸比丘：<a id="a-e"></a>“有十上法，<a id="a-f"></a>除众结缚，<a id="a-g"></a>得至泥洹，<a id="a-h"></a>尽于苦际，<a id="a-i"></a>又能具足五百五十法。<a id="a-j"></a>今当分别，<a id="a-k"></a>汝等善听！</p>
  <p id="al">“诸比丘，<a id="a-m"></a>有一成法、<a id="a-n"></a>一修法、<a id="a-o"></a>一觉法、<a id="a-p"></a>一灭法、<a id="a-q"></a>一退法、<a id="a-r"></a>一增法、<a id="a-s"></a>一难解法、<a id="a-t"></a>一生法、<a id="a-u"></a>一知法、<a id="a-v"></a>一证法。</p>
  <p id="aw">“云何一成法？<a id="a-x"></a>谓于诸善法能不放逸。</p>
  <p id="ay">“云何一修法？<a id="a-z"></a>谓常自念身。</p>
  <p id="a10">“云何一觉法？<a id="a-11"></a>谓有漏触。</p>
  <p id="a12">“云何一灭法？<a id="a-13"></a>谓是我慢。</p>
  <p id="a14">“云何一退法？<a id="a-15"></a>谓不恶露观。</p>
  <p id="a16">“云何一增法？<a id="a-17"></a>谓恶露观。</p>
  <p id="a18">“云何一难解法？<a id="a-19"></a>谓无间定。</p>
  <p id="a1A">“云何一生法？<a id="a-1B"></a>谓有漏解脱。</p>
  <p id="a1C">“云何一知法？<a id="a-1D"></a>谓诸众生皆仰食存。</p>
  <p id="a1E">“云何一证法？<a id="a-1F"></a>谓无碍心解脱。</p>
  <p id="a1G">“又有二成法、<a id="a-1H"></a>二修法、<a id="a-1I"></a>二觉法、<a id="a-1J"></a>二灭法、<a id="a-1K"></a>二退法、<a id="a-1L"></a>二增法、<a id="a-1M"></a>二难解法、<a id="a-1N"></a>二生法、<a id="a-1O"></a>二知法、<a id="a-1P"></a>二证法。</p>
  <p id="a1Q">“云何二成法？<a id="a-1R"></a>谓知惭、<a id="a-1S"></a>知愧。</p>
  <p id="a1T">“云何二修法？<a id="a-1U"></a>谓止与观。</p>
  <p id="a1V">“云何二觉法？<a id="a-1W"></a>谓名与色。</p>
  <p id="a1X">“云何二灭法？<a id="a-1Y"></a>谓无明、<a id="a-1Z"></a>爱。</p>
  <p id="a1a">“云何二退法？<a id="a-1b"></a>谓毁戒、<a id="a-1c"></a>破见。</p>
  <p id="a1d">“云何二增法？<a id="a-1e"></a>戒具、<a id="a-1f"></a>见具。</p>
  <p id="a1g">“云何二难解法？<a id="a-1h"></a>有因有缘，<a id="a-1i"></a>众生生垢；<a id="a-1j"></a>有因有缘，<a id="a-1k"></a>众生得净。</p>
  <p id="a1l">“云何二生法？<a id="a-1m"></a>尽智、<a id="a-1n"></a>无生智。</p>
  <p id="a1o">“云何二知法？<a id="a-1p"></a>谓是处、<a id="a-1q"></a>非处。</p>
  <p id="a1r">“云何二证法？<a id="a-1s"></a>谓明与解脱。</p>
  <p id="a1t">“又有三成法、<a id="a-1u"></a>三修法、<a id="a-1v"></a>三觉法、<a id="a-1w"></a>三灭法、<a id="a-1x"></a>三退法、<a id="a-1y"></a>三增法、<a id="a-1z"></a>三难解法、<a id="a-20"></a>三生法、<a id="a-21"></a>三知法、<a id="a-22"></a>三证法。</p>
  <p id="a23">“云何三成法？<a id="a-24"></a>一者、<a id="a-25"></a>亲近善友，<a id="a-26"></a>二者、<a id="a-27"></a>耳闻法音，<a id="a-28"></a>三者、<a id="a-29"></a>法法成就。</p>
  <p id="a2A">“云何三修法？<a id="a-2B"></a>谓三三昧：<a id="a-2C"></a>空三昧、<a id="a-2D"></a>无相三昧、<a id="a-2E"></a>无作三昧。</p>
  <p id="a2F">“云何三觉法？<a id="a-2G"></a>谓三受：<a id="a-2H"></a>苦受、<a id="a-2I"></a>乐受、<a id="a-2J"></a>不苦不乐受。</p>
  <p id="a2K">“云何三灭法？<a id="a-2L"></a>谓三爱：<a id="a-2M"></a>欲爱、<a id="a-2N"></a>有爱、<a id="a-2O"></a>无有爱。</p>
  <p id="a2P">“云何三退法？<a id="a-2Q"></a>谓三不善根：<a id="a-2R"></a>贪不善根、<a id="a-2S"></a>恚不善根、<a id="a-2T"></a>痴不善根。</p>
  <p id="a2U">“云何三增法？<a id="a-2V"></a>谓三善根：<a id="a-2W"></a>无贪善根、<a id="a-2X"></a>无恚善根、<a id="a-2Y"></a>无痴善根。</p>
  <p id="a2Z">“云何三难解法？<a id="a-2a"></a>谓三难解：<a id="a-2b"></a>贤圣难解、<a id="a-2c"></a>闻法难解、<a id="a-2d"></a>如来难解。</p>
  <p id="a2e">“云何三生法？<a id="a-2f"></a>谓三相：<a id="a-2g"></a>息止相、<a id="a-2h"></a>精进相、<a id="a-2i"></a>舍离相。</p>
  <p id="a2j">“云何三知法？<a id="a-2k"></a>谓三出要界：<a id="a-2l"></a>欲出要至色界，<a id="a-2m"></a>色界出要至无色界；<a id="a-2n"></a>舍离一切诸有为法，<a id="a-2o"></a>彼名为尽。</p>
  <p id="a2p">“云何三证法？<a id="a-2q"></a>谓三明：<a id="a-2r"></a>宿命智、<a id="a-2s"></a>天眼智、<a id="a-2t"></a>漏尽智。<a id="a-2u"></a>诸比丘，<a id="a-2v"></a>是为三十法，<a id="a-2w"></a>如实无虚，<a id="a-2x"></a>如来知已，<a id="a-2y"></a>平等说法。</p>
  <p id="a2z">“复有四成法、<a id="a-30"></a>四修法、<a id="a-31"></a>四觉法、<a id="a-32"></a>四灭法、<a id="a-33"></a>四退法、<a id="a-34"></a>四增法、<a id="a-35"></a>四难解法、<a id="a-36"></a>四生法、<a id="a-37"></a>四知法、<a id="a-38"></a>四证法。</p>
  <p id="a39">“云何四成法？<a id="a-3A"></a>谓四轮法：<a id="a-3B"></a>一者、<a id="a-3C"></a>住中国，<a id="a-3D"></a>二者、<a id="a-3E"></a>近善友，<a id="a-3F"></a>三者、<a id="a-3G"></a>宿曾发精愿，<a id="a-3H"></a>四者、<a id="a-3I"></a>宿植善本。</p>
  <p id="a3J">“云何四修法？<a id="a-3K"></a>谓四念处：<a id="a-3L"></a>比丘内身身观，<a id="a-3M"></a>精勤不懈，<a id="a-3N"></a>忆念不忘，<a id="a-3O"></a>舍世贪忧；<a id="a-3P"></a>外身身观，<a id="a-3Q"></a>精勤不懈，<a id="a-3R"></a>忆念不忘，<a id="a-3S"></a>舍世贪忧；<a id="a-3T"></a>内外身身观，<a id="a-3U"></a>精勤不懈，<a id="a-3V"></a>忆念不忘，<a id="a-3W"></a>舍世贪忧。<a id="a-3X"></a>受、<a id="a-3Y"></a>意、<a id="a-3Z"></a>法观，<a id="a-3a"></a>亦复如是。</p>
  <p id="a3b">“云何四觉法？<a id="a-3c"></a>谓四食：<a id="a-3d"></a>抟食、<a id="a-3e"></a>触食、<a id="a-3f"></a>念食、<a id="a-3g"></a>识食。</p>
  <p id="a3h">“云何四灭法？<a id="a-3i"></a>谓四受：<a id="a-3j"></a>欲受、<a id="a-3k"></a>我受、<a id="a-3l"></a>戒受、<a id="a-3m"></a>见受。</p>
  <p id="a3n">“云何四退法？<a id="a-3o"></a>谓四扼：<a id="a-3p"></a>欲扼、<a id="a-3q"></a>有扼、<a id="a-3r"></a>见扼、<a id="a-3s"></a>无明扼。</p>
  <p id="a3t">“云何四增法？<a id="a-3u"></a>谓四无扼：<a id="a-3v"></a>无欲扼、<a id="a-3w"></a>无有扼、<a id="a-3x"></a>无见扼、<a id="a-3y"></a>无无明扼。</p>
  <p id="a3z">“云何四难解法？<a id="a-40"></a>谓有四圣谛：<a id="a-41"></a>苦谛、<a id="a-42"></a>集谛、<a id="a-43"></a>尽谛、<a id="a-44"></a>道谛。</p>
  <p id="a45">“云何四生法？<a id="a-46"></a>谓四智：<a id="a-47"></a>法智、<a id="a-48"></a>未知智、<a id="a-49"></a>等智、<a id="a-4A"></a>知他心智。</p>
  <p id="a4B">“云何四知法？<a id="a-4C"></a>谓四辩才：<a id="a-4D"></a>法辩、<a id="a-4E"></a>义辩、<a id="a-4F"></a>辞辩、<a id="a-4G"></a>应辩。</p>
  <p id="a4H">“云何四证法？<a id="a-4I"></a>谓四沙门果：<a id="a-4J"></a>须陀洹果、<a id="a-4K"></a>斯陀含果、<a id="a-4L"></a>阿那含果、<a id="a-4M"></a>阿罗汉果。<a id="a-4N"></a>诸比丘，<a id="a-4O"></a>是为四十法，<a id="a-4P"></a>如实无虚，<a id="a-4Q"></a>如来知已，<a id="a-4R"></a>平等说法。</p>
  <p id="a4S">“复有五成法、<a id="a-4T"></a>五修法、<a id="a-4U"></a>五觉法、<a id="a-4V"></a>五灭法、<a id="a-4W"></a>五退法、<a id="a-4X"></a>五增法、<a id="a-4Y"></a>五难解法、<a id="a-4Z"></a>五生法、<a id="a-4a"></a>五知法、<a id="a-4b"></a>五证法。</p>
  <p id="a4c">“云何五成法？<a id="a-4d"></a>谓五灭尽枝：<a id="a-4e"></a>一者、<a id="a-4f"></a>信佛、<a id="a-4g"></a>如来、<a id="a-4h"></a>至真，<a id="a-4i"></a>十号具足；<a id="a-4j"></a>二者、<a id="a-4k"></a>无病，<a id="a-4l"></a>身常安隐；<a id="a-4m"></a>三者、<a id="a-4n"></a>质直无有谀谄，<a id="a-4o"></a>直趣如来涅槃径路；<a id="a-4p"></a>四者、<a id="a-4q"></a>专心不乱，<a id="a-4r"></a>讽诵不忘；<a id="a-4s"></a>五者、<a id="a-4t"></a>善于观察法之起灭，<a id="a-4u"></a>以贤圣行尽于苦本。</p>
  <p id="a4v">“云何五修法？<a id="a-4w"></a>谓五根：<a id="a-4x"></a>信根、<a id="a-4y"></a>精进根、<a id="a-4z"></a>念根、<a id="a-50"></a>定根、<a id="a-51"></a>慧根。</p>
  <p id="a52">“云何五觉法？<a id="a-53"></a>谓五受阴：<a id="a-54"></a>色受阴，<a id="a-55"></a>受、<a id="a-56"></a>想、<a id="a-57"></a>行、<a id="a-58"></a>识受阴。</p>
  <p id="a59">“云何五灭法？<a id="a-5A"></a>谓五盖：<a id="a-5B"></a>贪欲盖、<a id="a-5C"></a>瞋恚盖、<a id="a-5D"></a>睡眠盖、<a id="a-5E"></a>掉戏盖、<a id="a-5F"></a>疑盖。</p>
  <p id="a5G">“云何五退法？<a id="a-5H"></a>谓五心碍结：<a id="a-5I"></a>一者、<a id="a-5J"></a>比丘疑佛，<a id="a-5K"></a>疑佛已，<a id="a-5L"></a>则不亲近，<a id="a-5M"></a>不亲近已，<a id="a-5N"></a>则不恭敬，<a id="a-5O"></a>是为初心碍结；<a id="a-5P"></a>又比丘于法、<a id="a-5Q"></a>于众、<a id="a-5R"></a>于戒，<a id="a-5S"></a>有穿漏行、<a id="a-5T"></a>不真正行、<a id="a-5U"></a>为污染行，<a id="a-5V"></a>不亲近戒，<a id="a-5W"></a>亦不恭敬，<a id="a-5X"></a>是为四心碍结；<a id="a-5Y"></a>又复比丘于梵行人生恶害心，<a id="a-5Z"></a>心不喜乐，<a id="a-5a"></a>以粗恶言而毁骂之，<a id="a-5b"></a>是为五心碍结。</p>
  <p id="a5c">“云何五增法？<a id="a-5d"></a>谓五喜本：<a id="a-5e"></a>一悦、<a id="a-5f"></a>二念、<a id="a-5g"></a>三猗、<a id="a-5h"></a>四乐、<a id="a-5i"></a>五定。</p>
  <p id="a5j">“云何五难解法？<a id="a-5k"></a>谓五解脱入。<a id="a-5l"></a>若比丘精勤不懈，<a id="a-5m"></a>乐闲静处，<a id="a-5n"></a>专念一心，<a id="a-5o"></a>未解得解，<a id="a-5p"></a>未尽得尽，<a id="a-5q"></a>未安得安。<a id="a-5r"></a>何谓五？<a id="a-5s"></a>若比丘闻佛说法，<a id="a-5t"></a>或闻梵行者说，<a id="a-5u"></a>或闻师长说，<a id="a-5v"></a>思惟观察，<a id="a-5w"></a>分别法义，<a id="a-5x"></a>心得欢喜；<a id="a-5y"></a>得欢喜已，<a id="a-5z"></a>便得法爱；<a id="a-60"></a>得法爱已，<a id="a-61"></a>身心安隐；<a id="a-62"></a>身心安隐已，<a id="a-63"></a>则得禅定；<a id="a-64"></a>得禅定已，<a id="a-65"></a>得如实智，<a id="a-66"></a>是为初解脱入。<a id="a-67"></a>于是，<a id="a-68"></a>比丘闻法欢喜，<a id="a-69"></a>受持讽诵，<a id="a-6A"></a>亦复欢喜；<a id="a-6B"></a>为他人说，<a id="a-6C"></a>亦复欢喜；<a id="a-6D"></a>思惟分别，<a id="a-6E"></a>亦复欢喜；<a id="a-6F"></a>于法得定，<a id="a-6G"></a>亦复如是。</p>
  <p id="a6H">“云何五生法？<a id="a-6I"></a>谓贤圣五智定：<a id="a-6J"></a>一者、<a id="a-6K"></a>修三昧现乐后乐，<a id="a-6L"></a>生内外智；<a id="a-6M"></a>二者、<a id="a-6N"></a>贤圣无爱，<a id="a-6O"></a>生内外智；<a id="a-6P"></a>三者、<a id="a-6Q"></a>诸佛贤圣之所修行，<a id="a-6R"></a>生内外智；<a id="a-6S"></a>四者、<a id="a-6T"></a>猗寂灭相，<a id="a-6U"></a>独而无侣，<a id="a-6V"></a>而生内外智；<a id="a-6W"></a>五者、<a id="a-6X"></a>于三昧一心入、<a id="a-6Y"></a>一心起，<a id="a-6Z"></a>生内外智。</p>
  <p id="a6a">“云何五知法？<a id="a-6b"></a>谓五出要界：<a id="a-6c"></a>一者、<a id="a-6d"></a>比丘于欲不乐、<a id="a-6e"></a>不念，<a id="a-6f"></a>亦不亲近，<a id="a-6g"></a>但念出要，<a id="a-6h"></a>乐于远离，<a id="a-6i"></a>亲近不怠，<a id="a-6j"></a>其心调柔，<a id="a-6k"></a>出要离欲，<a id="a-6l"></a>因欲起漏亦尽舍灭，<a id="a-6m"></a>而得解脱，<a id="a-6n"></a>是为欲出要；<a id="a-6o"></a>瞋恚出要、<a id="a-6p"></a>嫉妒出要、<a id="a-6q"></a>色出要、<a id="a-6r"></a>身见出要，<a id="a-6s"></a>亦复如是。</p>
  <p id="a6t">“云何五证法？<a id="a-6u"></a>谓五无学聚：<a id="a-6v"></a>无学戒聚、<a id="a-6w"></a>定聚、<a id="a-6x"></a>慧聚、<a id="a-6y"></a>解脱聚、<a id="a-6z"></a>解脱知见聚。<a id="a-70"></a>是为五十法，<a id="a-71"></a>如实无虚，<a id="a-72"></a>如来知已，<a id="a-73"></a>平等说法。</p>
  <p id="a74">“复有六成法、<a id="a-75"></a>六修法、<a id="a-76"></a>六觉法、<a id="a-77"></a>六灭法、<a id="a-78"></a>六退法、<a id="a-79"></a>六增法、<a id="a-7A"></a>六难解法、<a id="a-7B"></a>六生法、<a id="a-7C"></a>六知法、<a id="a-7D"></a>六证法。</p>
  <p id="a7E">“云何六成法？<a id="a-7F"></a>谓六重法。<a id="a-7G"></a>若有比丘修六重法，<a id="a-7H"></a>可敬可重，<a id="a-7I"></a>和合于众，<a id="a-7J"></a>无有诤讼，<a id="a-7K"></a>独行无杂。<a id="a-7L"></a>云何六？<a id="a-7M"></a>于是，<a id="a-7N"></a>比丘身常行慈，<a id="a-7O"></a>敬梵行者，<a id="a-7P"></a>住仁爱心，<a id="a-7Q"></a>名曰重法，<a id="a-7R"></a>可敬可重，<a id="a-7S"></a>和合于众，<a id="a-7T"></a>无有诤讼，<a id="a-7U"></a>独行无杂。<a id="a-7V"></a>复次，<a id="a-7W"></a>比丘口慈、<a id="a-7X"></a>意慈，<a id="a-7Y"></a>以法得养及钵中余，<a id="a-7Z"></a>与人共之，<a id="a-7a"></a>不怀彼此。<a id="a-7b"></a>复次，<a id="a-7c"></a>比丘圣所行戒，<a id="a-7d"></a>不犯不毁，<a id="a-7e"></a>无有染污，<a id="a-7f"></a>智者所称，<a id="a-7g"></a>善具足持，<a id="a-7h"></a>成就定意。<a id="a-7i"></a>复次，<a id="a-7j"></a>比丘成就贤圣出要，<a id="a-7k"></a>平等尽苦，<a id="a-7l"></a>正见及诸梵行，<a id="a-7m"></a>是名重法，<a id="a-7n"></a>可敬可重，<a id="a-7o"></a>和合于众，<a id="a-7p"></a>无有诤讼，<a id="a-7q"></a>独行不杂。</p>
  <p id="a7r">“云何六修法？<a id="a-7s"></a>谓六念：<a id="a-7t"></a>念佛、<a id="a-7u"></a>念法、<a id="a-7v"></a>念僧、<a id="a-7w"></a>念戒、<a id="a-7x"></a>念施、<a id="a-7y"></a>念天。</p>
  <p id="a7z">“云何六觉法？<a id="a-80"></a>谓六内入：<a id="a-81"></a>眼入、<a id="a-82"></a>耳入、<a id="a-83"></a>鼻入、<a id="a-84"></a>舌入、<a id="a-85"></a>身入、<a id="a-86"></a>意入。</p>
  <p id="a87">“云何六灭法？<a id="a-88"></a>谓六爱：<a id="a-89"></a>色爱、<a id="a-8A"></a>声爱、<a id="a-8B"></a>香爱，<a id="a-8C"></a>味、<a id="a-8D"></a>触、<a id="a-8E"></a>法爱。</p>
  <p id="a8F">“云何六退法？<a id="a-8G"></a>谓六不敬法：<a id="a-8H"></a>不敬佛、<a id="a-8I"></a>不敬法、<a id="a-8J"></a>不敬僧、<a id="a-8K"></a>不敬戒、<a id="a-8L"></a>不敬定、<a id="a-8M"></a>不敬父母。</p>
  <p id="a8N">“云何六增法？<a id="a-8O"></a>谓六敬法：<a id="a-8P"></a>敬佛、<a id="a-8Q"></a>敬法、<a id="a-8R"></a>敬僧、<a id="a-8S"></a>敬戒、<a id="a-8T"></a>敬定、<a id="a-8U"></a>敬父母。</p>
  <p id="a8V">“云何六难解法？<a id="a-8W"></a>谓六无上：<a id="a-8X"></a>见无上、<a id="a-8Y"></a>闻无上、<a id="a-8Z"></a>利养无上、<a id="a-8a"></a>戒无上、<a id="a-8b"></a>恭敬无上、<a id="a-8c"></a>念无上。</p>
  <p id="a8d">“云何六生法？<a id="a-8e"></a>谓六等法：<a id="a-8f"></a>于是，<a id="a-8g"></a>比丘眼见色，<a id="a-8h"></a>无忧无喜，<a id="a-8i"></a>住舍专念；<a id="a-8j"></a>耳声、<a id="a-8k"></a>鼻香、<a id="a-8l"></a>舌味、<a id="a-8m"></a>身触、<a id="a-8n"></a>意法，<a id="a-8o"></a>不喜不忧，<a id="a-8p"></a>住舍专念。</p>
  <p id="a8q">“云何六知法？<a id="a-8r"></a>谓六出要界。<a id="a-8s"></a>若比丘作是言：<a id="a-8t"></a>‘我修慈心，<a id="a-8u"></a>更生瞋恚。<a id="a-8v"></a>’余比丘言：<a id="a-8w"></a>‘汝勿作此言，<a id="a-8x"></a>勿谤如来。<a id="a-8y"></a>如来不作是说，<a id="a-8z"></a>欲使修慈解脱更生瞋恚者，<a id="a-90"></a>无有是处。<a id="a-91"></a>佛言除瞋恚已，<a id="a-92"></a>然后得慈。<a id="a-93"></a>’若比丘言：<a id="a-94"></a>‘我行悲解脱，<a id="a-95"></a>生憎嫉心；<a id="a-96"></a>行喜解脱，<a id="a-97"></a>生忧恼心；<a id="a-98"></a>行舍解脱，<a id="a-99"></a>生憎爱心；<a id="a-9A"></a>行无我行，<a id="a-9B"></a>生狐疑心；<a id="a-9C"></a>行无想行，<a id="a-9D"></a>生众乱想。<a id="a-9E"></a>’亦复如是。</p>
  <p id="a9F">“云何六证法？<a id="a-9G"></a>谓六神通：<a id="a-9H"></a>一者、<a id="a-9I"></a>神足通证，<a id="a-9J"></a>二者、<a id="a-9K"></a>天耳通证，<a id="a-9L"></a>三者、<a id="a-9M"></a>知他心通证，<a id="a-9N"></a>四者、<a id="a-9O"></a>宿命通证，<a id="a-9P"></a>五者、<a id="a-9Q"></a>天眼通证，<a id="a-9R"></a>六者、<a id="a-9S"></a>漏尽通证。<a id="a-9T"></a>是为六十法，<a id="a-9U"></a>诸比丘，<a id="a-9V"></a>如实无虚，<a id="a-9W"></a>如来知已，<a id="a-9X"></a>平等说法。</p>
  <p id="a9Y">“复有七成法、<a id="a-9Z"></a>七修法、<a id="a-9a"></a>七觉法、<a id="a-9b"></a>七灭法、<a id="a-9c"></a>七退法、<a id="a-9d"></a>七增法、<a id="a-9e"></a>七难解法、<a id="a-9f"></a>七生法、<a id="a-9g"></a>七知法、<a id="a-9h"></a>七证法。</p>
  <p id="a9i">“云何七成法？<a id="a-9j"></a>谓七财：<a id="a-9k"></a>信财、<a id="a-9l"></a>戒财、<a id="a-9m"></a>惭财、<a id="a-9n"></a>愧财、<a id="a-9o"></a>闻财、<a id="a-9p"></a>施财、<a id="a-9q"></a>慧财，<a id="a-9r"></a>是为七财。</p>
  <p id="a9s">“云何七修法？<a id="a-9t"></a>谓七觉意。<a id="a-9u"></a>于是，<a id="a-9v"></a>比丘修念觉意，<a id="a-9w"></a>依无欲、<a id="a-9x"></a>依寂灭、<a id="a-9y"></a>依远离，<a id="a-9z"></a>修法、<a id="a-A0"></a>修精进、<a id="a-A1"></a>修喜、<a id="a-A2"></a>修猗、<a id="a-A3"></a>修定、<a id="a-A4"></a>修舍，<a id="a-A5"></a>依无欲、<a id="a-A6"></a>依寂灭、<a id="a-A7"></a>依远离。</p>
  <p id="aA8">“云何七觉法？<a id="a-A9"></a>谓七识住处：<a id="a-AA"></a>若有众生，<a id="a-AB"></a>若干种身，<a id="a-AC"></a>若干种想，<a id="a-AD"></a>天及人是，<a id="a-AE"></a>是初识住；<a id="a-AF"></a>复有众生，<a id="a-AG"></a>若干种身而一想者，<a id="a-AH"></a>梵光音天最初生时是，<a id="a-AI"></a>是二识住；<a id="a-AJ"></a>复有众生，<a id="a-AK"></a>一身若干种想，<a id="a-AL"></a>光音天是，<a id="a-AM"></a>是三识住；<a id="a-AN"></a>复有众生，<a id="a-AO"></a>一身一想，<a id="a-AP"></a>遍净天是，<a id="a-AQ"></a>是四识住；<a id="a-AR"></a>或有众生，<a id="a-AS"></a>空处住，<a id="a-AT"></a>是五识住；<a id="a-AU"></a>或识处住，<a id="a-AV"></a>是六识住；<a id="a-AW"></a>或不用处住，<a id="a-AX"></a>是七识住。</p>
  <p id="aAY">“云何七灭法？<a id="a-AZ"></a>谓七使法：<a id="a-Aa"></a>欲爱使、<a id="a-Ab"></a>有爱使、<a id="a-Ac"></a>见使、<a id="a-Ad"></a>慢使、<a id="a-Ae"></a>瞋恚使、<a id="a-Af"></a>无明使、<a id="a-Ag"></a>疑使。</p>
  <p id="aAh">“云何七退法？<a id="a-Ai"></a>谓七非法：<a id="a-Aj"></a>谓比丘无信、<a id="a-Ak"></a>无惭、<a id="a-Al"></a>无愧、<a id="a-Am"></a>少闻、<a id="a-An"></a>懈堕、<a id="a-Ao"></a>多忘、<a id="a-Ap"></a>无智。</p>
  <p id="aAq">“云何七增法？<a id="a-Ar"></a>谓七正法：<a id="a-As"></a>于是，<a id="a-At"></a>比丘有信、<a id="a-Au"></a>有惭、<a id="a-Av"></a>有愧、<a id="a-Aw"></a>多闻、<a id="a-Ax"></a>不懈堕、<a id="a-Ay"></a>强记、<a id="a-Az"></a>有智。</p>
  <p id="aB0">“云何七难解法？<a id="a-B1"></a>谓七正善法：<a id="a-B2"></a>于是，<a id="a-B3"></a>比丘好义、<a id="a-B4"></a>好法、<a id="a-B5"></a>好知时、<a id="a-B6"></a>好知足、<a id="a-B7"></a>好自摄、<a id="a-B8"></a>好集众、<a id="a-B9"></a>好分别人。</p>
  <p id="aBA">“云何七生法？<a id="a-BB"></a>谓七想：<a id="a-BC"></a>不净想、<a id="a-BD"></a>食不净想、<a id="a-BE"></a>一切世间不可乐想、<a id="a-BF"></a>死想、<a id="a-BG"></a>无常想、<a id="a-BH"></a>无常苦想、<a id="a-BI"></a>苦无我想。</p>
  <p id="aBJ">“云何七知法？<a id="a-BK"></a>谓七勤：<a id="a-BL"></a>勤于戒行、<a id="a-BM"></a>勤灭贪欲、<a id="a-BN"></a>勤破邪见、<a id="a-BO"></a>勤于多闻、<a id="a-BP"></a>勤于精进、<a id="a-BQ"></a>勤于正念、<a id="a-BR"></a>勤于禅定。</p>
  <p id="aBS">“云何七证法？<a id="a-BT"></a>谓七漏尽力。<a id="a-BU"></a>于是，<a id="a-BV"></a>漏尽比丘于一切诸苦、<a id="a-BW"></a>集、<a id="a-BX"></a>灭、<a id="a-BY"></a>味、<a id="a-BZ"></a>过、<a id="a-Ba"></a>出要，<a id="a-Bb"></a>如实知见，<a id="a-Bc"></a>观欲如火坑，<a id="a-Bd"></a>亦如刀剑，<a id="a-Be"></a>知欲见欲，<a id="a-Bf"></a>不贪于欲，<a id="a-Bg"></a>心不住欲。<a id="a-Bh"></a>漏尽比丘逆顺观察，<a id="a-Bi"></a>如实觉知，<a id="a-Bj"></a>如实见已，<a id="a-Bk"></a>世间贪嫉、<a id="a-Bl"></a>恶不善法不漏不起，<a id="a-Bm"></a>修四念处，<a id="a-Bn"></a>多修多行；<a id="a-Bo"></a>五根、<a id="a-Bp"></a>五力、<a id="a-Bq"></a>七觉意、<a id="a-Br"></a>贤圣八道，<a id="a-Bs"></a>多修多行。<a id="a-Bt"></a>诸比丘，<a id="a-Bu"></a>是为七十法，<a id="a-Bv"></a>如实不虚，<a id="a-Bw"></a>如来知已，<a id="a-Bx"></a>平等说法。</p>
  <p id="aBy">“复有八成法、<a id="a-Bz"></a>八修法、<a id="a-C0"></a>八觉法、<a id="a-C1"></a>八灭法、<a id="a-C2"></a>八退法、<a id="a-C3"></a>八增法、<a id="a-C4"></a>八难解法、<a id="a-C5"></a>八生法、<a id="a-C6"></a>八知法、<a id="a-C7"></a>八证法。</p>
  <p id="aC8">“云何八成法？<a id="a-C9"></a>谓八因缘，<a id="a-CA"></a>不得梵行而得智，<a id="a-CB"></a>得梵行已智增多。<a id="a-CC"></a>云何为八？<a id="a-CD"></a>于是，<a id="a-CE"></a>比丘依世尊住，<a id="a-CF"></a>或依师长，<a id="a-CG"></a>或依智慧梵行者住，<a id="a-CH"></a>生惭愧心，<a id="a-CI"></a>有爱有敬，<a id="a-CJ"></a>是谓初因缘，<a id="a-CK"></a>未得梵行而得智，<a id="a-CL"></a>得梵行已智增多。<a id="a-CM"></a>复次，<a id="a-CN"></a>依世尊住，<a id="a-CO"></a>随时请问：<a id="a-CP"></a>‘此法云所义、<a id="a-CQ"></a>何所趣？<a id="a-CR"></a>’时，<a id="a-CS"></a>诸尊长即为开演甚深义理，<a id="a-CT"></a>是为二因缘。<a id="a-CU"></a>既闻法已，<a id="a-CV"></a>身心乐静，<a id="a-CW"></a>是为三因缘。<a id="a-CX"></a>既乐静已，<a id="a-CY"></a>不为遮道无益杂论，<a id="a-CZ"></a>彼到众中，<a id="a-Ca"></a>或自说法，<a id="a-Cb"></a>或请他说，<a id="a-Cc"></a>犹复不舍贤圣默然，<a id="a-Cd"></a>是为四因缘。<a id="a-Ce"></a>多闻广博，<a id="a-Cf"></a>守持不忘，<a id="a-Cg"></a>诸法深奥，<a id="a-Ch"></a>上中下善，<a id="a-Ci"></a>义味谛诚，<a id="a-Cj"></a>梵行具足，<a id="a-Ck"></a>闻已入心，<a id="a-Cl"></a>见不流动，<a id="a-Cm"></a>是为五因缘。<a id="a-Cn"></a>修习精勤，<a id="a-Co"></a>灭恶增善，<a id="a-Cp"></a>勉力堪任，<a id="a-Cq"></a>不舍斯法，<a id="a-Cr"></a>是为六因缘。<a id="a-Cs"></a>有以智慧知起灭法，<a id="a-Ct"></a>贤圣所趣，<a id="a-Cu"></a>能尽苦际，<a id="a-Cv"></a>是为七因缘。<a id="a-Cw"></a>观五受阴，<a id="a-Cx"></a>生相、<a id="a-Cy"></a>灭相，<a id="a-Cz"></a>此色、<a id="a-D0"></a>色集、<a id="a-D1"></a>色灭，<a id="a-D2"></a>此受、<a id="a-D3"></a>想、<a id="a-D4"></a>行、<a id="a-D5"></a>识，<a id="a-D6"></a>识集、<a id="a-D7"></a>识灭，<a id="a-D8"></a>是为八因缘，<a id="a-D9"></a>未得梵行而有智，<a id="a-DA"></a>得梵行已智增多。</p>
  <p id="aDB">“云何八修法？<a id="a-DC"></a>谓贤圣八道：<a id="a-DD"></a>正见、<a id="a-DE"></a>正志、<a id="a-DF"></a>正语、<a id="a-DG"></a>正业、<a id="a-DH"></a>正命、<a id="a-DI"></a>正方便、<a id="a-DJ"></a>正念、<a id="a-DK"></a>正定。</p>
  <p id="aDL">“云何八觉法？<a id="a-DM"></a>谓世八法：<a id="a-DN"></a>利、<a id="a-DO"></a>衰、<a id="a-DP"></a>毁、<a id="a-DQ"></a>誉、<a id="a-DR"></a>称、<a id="a-DS"></a>讥、<a id="a-DT"></a>苦、<a id="a-DU"></a>乐。</p>
  <p id="aDV">“云何八灭法？<a id="a-DW"></a>谓八邪：<a id="a-DX"></a>邪见、<a id="a-DY"></a>邪志、<a id="a-DZ"></a>邪语、<a id="a-Da"></a>邪业、<a id="a-Db"></a>邪命、<a id="a-Dc"></a>邪方便、<a id="a-Dd"></a>邪念、<a id="a-De"></a>邪定。</p>
  <p id="aDf">“云何八退法？<a id="a-Dg"></a>谓八懈怠法。<a id="a-Dh"></a>何谓八懈怠？<a id="a-Di"></a>比丘乞食不得食，<a id="a-Dj"></a>便作是念：<a id="a-Dk"></a>‘我于今日下村乞食不得，<a id="a-Dl"></a>身体疲极，<a id="a-Dm"></a>不能堪任坐禅、<a id="a-Dn"></a>经行，<a id="a-Do"></a>今宜卧息。<a id="a-Dp"></a>’懈怠比丘即便卧息，<a id="a-Dq"></a>不肯精勤未得欲得、<a id="a-Dr"></a>未获欲获、<a id="a-Ds"></a>未证欲证，<a id="a-Dt"></a>是为初懈怠。<a id="a-Du"></a>懈怠比丘得食既足，<a id="a-Dv"></a>复作是念：<a id="a-Dw"></a>‘我朝入村乞食，<a id="a-Dx"></a>得食过足，<a id="a-Dy"></a>身体沉重，<a id="a-Dz"></a>不能堪任坐禅、<a id="a-E0"></a>经行，<a id="a-E1"></a>今宜寝息。<a id="a-E2"></a>’懈怠比丘即便寝息，<a id="a-E3"></a>不能精勤未得欲得、<a id="a-E4"></a>未获欲获、<a id="a-E5"></a>未证欲证。<a id="a-E6"></a>懈怠比丘设少执事，<a id="a-E7"></a>便作是念：<a id="a-E8"></a>‘我今日执事，<a id="a-E9"></a>身体疲极，<a id="a-EA"></a>不能堪任坐禅、<a id="a-EB"></a>经行，<a id="a-EC"></a>今宜寝息。<a id="a-ED"></a>’懈怠比丘即便寝息。<a id="a-EE"></a>懈怠比丘设欲执事，<a id="a-EF"></a>便作是念：<a id="a-EG"></a>‘明当执事，<a id="a-EH"></a>必有疲极，<a id="a-EI"></a>今者不得坐禅、<a id="a-EJ"></a>经行，<a id="a-EK"></a>当豫卧息。<a id="a-EL"></a>’懈怠比丘即便卧息。<a id="a-EM"></a>懈怠比丘设少行来，<a id="a-EN"></a>便作是念：<a id="a-EO"></a>‘我朝行来，<a id="a-EP"></a>身体疲极，<a id="a-EQ"></a>不能堪任坐禅、<a id="a-ER"></a>经行，<a id="a-ES"></a>我今宜当卧息。<a id="a-ET"></a>’懈怠比丘即便卧息。<a id="a-EU"></a>懈怠比丘设欲少行，<a id="a-EV"></a>便作是念：<a id="a-EW"></a>‘我明当行，<a id="a-EX"></a>必有疲极，<a id="a-EY"></a>今者不得坐禅、<a id="a-EZ"></a>经行，<a id="a-Ea"></a>当豫寝息。<a id="a-Eb"></a>’懈怠比丘即寻寝息，<a id="a-Ec"></a>不能精勤未得欲得、<a id="a-Ed"></a>未获欲获、<a id="a-Ee"></a>未证欲证，<a id="a-Ef"></a>是为六。<a id="a-Eg"></a>懈怠比丘设遇小患，<a id="a-Eh"></a>便作是念：<a id="a-Ei"></a>‘我得重病，<a id="a-Ej"></a>困笃羸瘦，<a id="a-Ek"></a>不能堪任坐禅、<a id="a-El"></a>经行，<a id="a-Em"></a>当须寝息。<a id="a-En"></a>’懈怠比丘即寻寝息，<a id="a-Eo"></a>不能精勤未得欲得、<a id="a-Ep"></a>未获欲获、<a id="a-Eq"></a>未证欲证。<a id="a-Er"></a>懈怠比丘所患已瘥，<a id="a-Es"></a>复作是念：<a id="a-Et"></a>‘我病瘥未久，<a id="a-Eu"></a>身体羸瘦，<a id="a-Ev"></a>不能堪任坐禅、<a id="a-Ew"></a>经行，<a id="a-Ex"></a>宜自寝息。<a id="a-Ey"></a>’懈怠比丘即寻寝息，<a id="a-Ez"></a>不能精勤未得欲得、<a id="a-F0"></a>未获欲获、<a id="a-F1"></a>未证欲证。</p>
  <p id="aF2">“云何八增法？<a id="a-F3"></a>谓八不怠。</p>
  <p id="aF4">“云何八精进？<a id="a-F5"></a>比丘入村乞食，<a id="a-F6"></a>不得食还，<a id="a-F7"></a>即作是念：<a id="a-F8"></a>‘我身体轻便，<a id="a-F9"></a>少于睡眠，<a id="a-FA"></a>宜可精进坐禅、<a id="a-FB"></a>经行，<a id="a-FC"></a>未得者得，<a id="a-FD"></a>未获者获，<a id="a-FE"></a>未证者证。<a id="a-FF"></a>’于是，<a id="a-FG"></a>比丘即便精进，<a id="a-FH"></a>是为初精进比丘。<a id="a-FI"></a>乞食得足，<a id="a-FJ"></a>便作是念：<a id="a-FK"></a>‘我今入村，<a id="a-FL"></a>乞食饱满，<a id="a-FM"></a>气力充足，<a id="a-FN"></a>宜勤精进坐禅、<a id="a-FO"></a>经行，<a id="a-FP"></a>未得者得，<a id="a-FQ"></a>未获者获，<a id="a-FR"></a>未证者证。<a id="a-FS"></a>’于是，<a id="a-FT"></a>比丘即寻精进。<a id="a-FU"></a>精进比丘设有执事，<a id="a-FV"></a>便作是念：<a id="a-FW"></a>‘我向执事，<a id="a-FX"></a>废我行道，<a id="a-FY"></a>今宜精进坐禅、<a id="a-FZ"></a>经行，<a id="a-Fa"></a>未得者得，<a id="a-Fb"></a>未获者获，<a id="a-Fc"></a>未证者证。<a id="a-Fd"></a>’于是，<a id="a-Fe"></a>比丘即寻精进。<a id="a-Ff"></a>精进比丘设欲执事，<a id="a-Fg"></a>便作是念：<a id="a-Fh"></a>‘明当执事，<a id="a-Fi"></a>废我行道，<a id="a-Fj"></a>今宜精进坐禅、<a id="a-Fk"></a>经行，<a id="a-Fl"></a>未得者得，<a id="a-Fm"></a>未获者获，<a id="a-Fn"></a>未证者证。<a id="a-Fo"></a>’于是，<a id="a-Fp"></a>比丘即便精进。<a id="a-Fq"></a>精进比丘设有行来，<a id="a-Fr"></a>便作是念：<a id="a-Fs"></a>‘我朝行来，<a id="a-Ft"></a>废我行道，<a id="a-Fu"></a>今宜精进坐禅、<a id="a-Fv"></a>经行，<a id="a-Fw"></a>未得者得，<a id="a-Fx"></a>未获者获，<a id="a-Fy"></a>未证者证。<a id="a-Fz"></a>’于是，<a id="a-G0"></a>比丘即寻精进。<a id="a-G1"></a>精进比丘设欲行来，<a id="a-G2"></a>便作是念：<a id="a-G3"></a>‘我明当行，<a id="a-G4"></a>废我行道，<a id="a-G5"></a>今宜精进坐禅、<a id="a-G6"></a>经行，<a id="a-G7"></a>未得者得，<a id="a-G8"></a>未获者获，<a id="a-G9"></a>未证者证。<a id="a-GA"></a>’于是，<a id="a-GB"></a>比丘即便精进。<a id="a-GC"></a>精进比丘设遇患时，<a id="a-GD"></a>便作是念：<a id="a-GE"></a>‘我得重病，<a id="a-GF"></a>或能命终，<a id="a-GG"></a>今宜精进，<a id="a-GH"></a>未得者得，<a id="a-GI"></a>未获者获，<a id="a-GJ"></a>未证者证。<a id="a-GK"></a>’于是，<a id="a-GL"></a>比丘即便精进。<a id="a-GM"></a>精进比丘患得小瘥，<a id="a-GN"></a>复作是念：<a id="a-GO"></a>‘我病初瘥，<a id="a-GP"></a>或更增动，<a id="a-GQ"></a>废我行道，<a id="a-GR"></a>今宜精进坐禅、<a id="a-GS"></a>经行，<a id="a-GT"></a>未得者得，<a id="a-GU"></a>未获者获，<a id="a-GV"></a>未证者证。<a id="a-GW"></a>’于是，<a id="a-GX"></a>比丘即便精进坐禅、<a id="a-GY"></a>经行，<a id="a-GZ"></a>是为八。</p>
  <p id="aGa">“云何八难解法？<a id="a-Gb"></a>谓八不闲妨修梵行。<a id="a-Gc"></a>云何八？<a id="a-Gd"></a>如来、<a id="a-Ge"></a>至真出现于世，<a id="a-Gf"></a>说微妙法，<a id="a-Gg"></a>寂灭无为，<a id="a-Gh"></a>向菩提道，<a id="a-Gi"></a>有人生地狱中，<a id="a-Gj"></a>是为不闲处，<a id="a-Gk"></a>不得修梵行。<a id="a-Gl"></a>如来、<a id="a-Gm"></a>至真出现于世，<a id="a-Gn"></a>说微妙法，<a id="a-Go"></a>寂灭无为，<a id="a-Gp"></a>向菩提道，<a id="a-Gq"></a>而有众生在畜生中、<a id="a-Gr"></a>饿鬼中、<a id="a-Gs"></a>长寿天中、<a id="a-Gt"></a>边地无识，<a id="a-Gu"></a>无佛法处，<a id="a-Gv"></a>是为不闲处，<a id="a-Gw"></a>不得修梵行。<a id="a-Gx"></a>如来、<a id="a-Gy"></a>至真、<a id="a-Gz"></a>等正觉出现于世，<a id="a-H0"></a>说微妙法，<a id="a-H1"></a>寂灭无为，<a id="a-H2"></a>向菩提道，<a id="a-H3"></a>或有众生生于中国，<a id="a-H4"></a>而有邪见，<a id="a-H5"></a>怀颠倒心，<a id="a-H6"></a>恶行成就，<a id="a-H7"></a>必入地狱，<a id="a-H8"></a>是为不闲处，<a id="a-H9"></a>不得修梵行。<a id="a-HA"></a>如来、<a id="a-HB"></a>至真、<a id="a-HC"></a>等正觉出现于世，<a id="a-HD"></a>说微妙法，<a id="a-HE"></a>寂灭无为，<a id="a-HF"></a>向菩提道，<a id="a-HG"></a>或有众生生于中国，<a id="a-HH"></a>聋、<a id="a-HI"></a>盲、<a id="a-HJ"></a>瘖、<a id="a-HK"></a>瘂，<a id="a-HL"></a>不得闻法，<a id="a-HM"></a>修行梵行，<a id="a-HN"></a>是为不闲处，<a id="a-HO"></a>不得修行梵行。<a id="a-HP"></a>如来、<a id="a-HQ"></a>至真、<a id="a-HR"></a>等正觉不出世间，<a id="a-HS"></a>无有能说微妙法，<a id="a-HT"></a>寂灭无为，<a id="a-HU"></a>向菩提道，<a id="a-HV"></a>而有众生生于中国，<a id="a-HW"></a>彼诸根具足，<a id="a-HX"></a>堪受圣教，<a id="a-HY"></a>而不值佛，<a id="a-HZ"></a>不得修行梵行，<a id="a-Ha"></a>是为八不闲。</p>
  <p id="aHb">“云何八生法？<a id="a-Hc"></a>谓八大人觉：<a id="a-Hd"></a>道当少欲，<a id="a-He"></a>多欲非道；<a id="a-Hf"></a>道当知足，<a id="a-Hg"></a>无厌非道；<a id="a-Hh"></a>道当闲静，<a id="a-Hi"></a>乐众非道；<a id="a-Hj"></a>道当自守，<a id="a-Hk"></a>戏笑非道；<a id="a-Hl"></a>道当精进，<a id="a-Hm"></a>懈怠非道；<a id="a-Hn"></a>道当专念，<a id="a-Ho"></a>多忘非道；<a id="a-Hp"></a>道当定意，<a id="a-Hq"></a>乱意非道；<a id="a-Hr"></a>道当智慧，<a id="a-Hs"></a>愚痴非道。</p>
  <p id="aHt">“云何八知法？<a id="a-Hu"></a>谓八除入：<a id="a-Hv"></a>内有色想，<a id="a-Hw"></a>观外色少，<a id="a-Hx"></a>若好若丑，<a id="a-Hy"></a>常观常念，<a id="a-Hz"></a>是为初除入；<a id="a-I0"></a>内有色想，<a id="a-I1"></a>观外色无量，<a id="a-I2"></a>若好若丑，<a id="a-I3"></a>常观常念，<a id="a-I4"></a>是为二除入；<a id="a-I5"></a>内无色想，<a id="a-I6"></a>外观色少，<a id="a-I7"></a>若好若丑，<a id="a-I8"></a>常观常念，<a id="a-I9"></a>是为三除入；<a id="a-IA"></a>内无色想，<a id="a-IB"></a>外观色无量，<a id="a-IC"></a>若好若丑，<a id="a-ID"></a>常观常念，<a id="a-IE"></a>是为四除入；<a id="a-IF"></a>内无色想，<a id="a-IG"></a>外观色青，<a id="a-IH"></a>青色、<a id="a-II"></a>青光、<a id="a-IJ"></a>青见，<a id="a-IK"></a>譬如青莲华，<a id="a-IL"></a>亦如青波罗柰衣，<a id="a-IM"></a>纯一青色、<a id="a-IN"></a>青光、<a id="a-IO"></a>青见，<a id="a-IP"></a>作如是想，<a id="a-IQ"></a>常观常念，<a id="a-IR"></a>是为五除入；<a id="a-IS"></a>内无色想，<a id="a-IT"></a>外观色黄，<a id="a-IU"></a>黄色、<a id="a-IV"></a>黄光、<a id="a-IW"></a>黄见，<a id="a-IX"></a>譬如黄华、<a id="a-IY"></a>黄波罗柰衣，<a id="a-IZ"></a>黄色、<a id="a-Ia"></a>黄光、<a id="a-Ib"></a>黄见，<a id="a-Ic"></a>常念常观，<a id="a-Id"></a>作如是想，<a id="a-Ie"></a>是为六除入；<a id="a-If"></a>内无色想，<a id="a-Ig"></a>观外色赤，<a id="a-Ih"></a>赤色、<a id="a-Ii"></a>赤光、<a id="a-Ij"></a>赤见，<a id="a-Ik"></a>譬如赤华、<a id="a-Il"></a>赤波罗柰衣，<a id="a-Im"></a>纯一赤色、<a id="a-In"></a>赤光、<a id="a-Io"></a>赤见，<a id="a-Ip"></a>常观常念，<a id="a-Iq"></a>作如是想，<a id="a-Ir"></a>是为七除入；<a id="a-Is"></a>内无色想，<a id="a-It"></a>外观色白，<a id="a-Iu"></a>白色、<a id="a-Iv"></a>白光、<a id="a-Iw"></a>白见，<a id="a-Ix"></a>譬如白华、<a id="a-Iy"></a>白波罗柰衣，<a id="a-Iz"></a>纯一白色、<a id="a-J0"></a>白光、<a id="a-J1"></a>白见，<a id="a-J2"></a>常观常念，<a id="a-J3"></a>作如是想，<a id="a-J4"></a>是为八除入。</p>
  <p id="aJ5">“云何八证法？<a id="a-J6"></a>谓八解脱：<a id="a-J7"></a>內有色想，<a id="a-J8"></a>观外色，<a id="a-J9"></a>一解脱；<a id="a-JA"></a>内无色想，<a id="a-JB"></a>观外色，<a id="a-JC"></a>二解脱；<a id="a-JD"></a>净解脱，<a id="a-JE"></a>三解脱；<a id="a-JF"></a>度色想，<a id="a-JG"></a>灭瞋恚想，<a id="a-JH"></a>住空处，<a id="a-JI"></a>四解脱；<a id="a-JJ"></a>度空处，<a id="a-JK"></a>住识处，<a id="a-JL"></a>五解脱；<a id="a-JM"></a>度识处，<a id="a-JN"></a>住不用处，<a id="a-JO"></a>六解脱；<a id="a-JP"></a>度不用处，<a id="a-JQ"></a>住有想无想处，<a id="a-JR"></a>七解脱；<a id="a-JS"></a>度有想无想处，<a id="a-JT"></a>住想知灭，<a id="a-JU"></a>八解脱。<a id="a-JV"></a>诸比丘，<a id="a-JW"></a>是为八十法，<a id="a-JX"></a>如实无虚，<a id="a-JY"></a>如来知已，<a id="a-JZ"></a>平等说法。</p>
  <p id="aJa">“复有九成法、<a id="a-Jb"></a>九修法、<a id="a-Jc"></a>九觉法、<a id="a-Jd"></a>九灭法、<a id="a-Je"></a>九退法、<a id="a-Jf"></a>九增法、<a id="a-Jg"></a>九难解法、<a id="a-Jh"></a>九生法、<a id="a-Ji"></a>九知法、<a id="a-Jj"></a>九证法。</p>
  <p id="aJk">“云何九成法？<a id="a-Jl"></a>谓九净灭支法：<a id="a-Jm"></a>戒净灭支、<a id="a-Jn"></a>心净灭枝、<a id="a-Jo"></a>见净灭枝、<a id="a-Jp"></a>度疑净灭支、<a id="a-Jq"></a>分别净灭支、<a id="a-Jr"></a>道净灭支、<a id="a-Js"></a>除净灭支、<a id="a-Jt"></a>无欲净灭支、<a id="a-Ju"></a>解脱净灭支。</p>
  <p id="aJv">“云何九修法？<a id="a-Jw"></a>谓九喜本：<a id="a-Jx"></a>一喜，<a id="a-Jy"></a>二爱，<a id="a-Jz"></a>三悦，<a id="a-K0"></a>四乐，<a id="a-K1"></a>五定，<a id="a-K2"></a>六如实知，<a id="a-K3"></a>七除舍，<a id="a-K4"></a>八无欲，<a id="a-K5"></a>九解脱。</p>
  <p id="aK6">“云何九觉法？<a id="a-K7"></a>谓九众生居：<a id="a-K8"></a>或有众生，<a id="a-K9"></a>若干种身若干种想，<a id="a-KA"></a>天及人是，<a id="a-KB"></a>是初众生居；<a id="a-KC"></a>或有众生，<a id="a-KD"></a>若干种身而一想者，<a id="a-KE"></a>梵光音天最初生时是，<a id="a-KF"></a>是二众生居；<a id="a-KG"></a>或有众生，<a id="a-KH"></a>一身若干种想，<a id="a-KI"></a>光音天是，<a id="a-KJ"></a>是三众生居；<a id="a-KK"></a>或有众生，<a id="a-KL"></a>一身一想，<a id="a-KM"></a>遍净天是，<a id="a-KN"></a>是四众生居；<a id="a-KO"></a>或有众生，<a id="a-KP"></a>无想无所觉知，<a id="a-KQ"></a>无想天是，<a id="a-KR"></a>是五众生居；<a id="a-KS"></a>复有众生，<a id="a-KT"></a>空处住，<a id="a-KU"></a>是六众生居；<a id="a-KV"></a>复有众生，<a id="a-KW"></a>识处住，<a id="a-KX"></a>是七众生居；<a id="a-KY"></a>复有众生，<a id="a-KZ"></a>不用处住，<a id="a-Ka"></a>是八众生居；<a id="a-Kb"></a>复有众生，<a id="a-Kc"></a>住有想无想处，<a id="a-Kd"></a>是九众生居。</p>
  <p id="aKe">“云何九灭法？<a id="a-Kf"></a>谓九爱本：<a id="a-Kg"></a>因爱有求，<a id="a-Kh"></a>因求有利，<a id="a-Ki"></a>因利有用，<a id="a-Kj"></a>因用有欲，<a id="a-Kk"></a>因欲有著，<a id="a-Kl"></a>因著有嫉，<a id="a-Km"></a>因嫉有守，<a id="a-Kn"></a>因守有护。</p>
  <p id="aKo">“云何九退法？<a id="a-Kp"></a>谓九恼法：<a id="a-Kq"></a>有人已侵恼我，<a id="a-Kr"></a>今侵恼我，<a id="a-Ks"></a>当侵恼我；<a id="a-Kt"></a>我所爱者，<a id="a-Ku"></a>已侵恼，<a id="a-Kv"></a>今侵恼，<a id="a-Kw"></a>当侵恼；<a id="a-Kx"></a>我所憎者，<a id="a-Ky"></a>已爱敬，<a id="a-Kz"></a>今爱敬，<a id="a-L0"></a>当爱敬。</p>
  <p id="aL1">“云何九增法？<a id="a-L2"></a>谓九无恼：<a id="a-L3"></a>彼已侵我，<a id="a-L4"></a>我恼何益？<a id="a-L5"></a>已不生恼，<a id="a-L6"></a>今不生恼，<a id="a-L7"></a>当不生恼。<a id="a-L8"></a>我所爱者，<a id="a-L9"></a>彼已侵恼，<a id="a-LA"></a>我恼何益？<a id="a-LB"></a>已不生恼，<a id="a-LC"></a>今不生恼，<a id="a-LD"></a>当不生恼。<a id="a-LE"></a>我所憎者，<a id="a-LF"></a>彼已爱敬，<a id="a-LG"></a>我恼何益？<a id="a-LH"></a>已不生恼，<a id="a-LI"></a>今不生恼，<a id="a-LJ"></a>当不生恼。</p>
  <p id="aLK">“云何九难解法？<a id="a-LL"></a>谓九梵行：<a id="a-LM"></a>若比丘有信而不持戒，<a id="a-LN"></a>则梵行不具；<a id="a-LO"></a>比丘有信、<a id="a-LP"></a>有戒，<a id="a-LQ"></a>则梵行具足。<a id="a-LR"></a>若比丘有信、<a id="a-LS"></a>有戒而不多闻，<a id="a-LT"></a>则梵行不具；<a id="a-LU"></a>比丘有信、<a id="a-LV"></a>有戒、<a id="a-LW"></a>有多闻，<a id="a-LX"></a>则梵行具足。<a id="a-LY"></a>若比丘有信、<a id="a-LZ"></a>有戒、<a id="a-La"></a>有多闻，<a id="a-Lb"></a>不能说法，<a id="a-Lc"></a>则梵行不具；<a id="a-Ld"></a>比丘有信、<a id="a-Le"></a>有戒、<a id="a-Lf"></a>有多闻，<a id="a-Lg"></a>能说法，<a id="a-Lh"></a>则梵行具足。<a id="a-Li"></a>若比丘有信、<a id="a-Lj"></a>有戒、<a id="a-Lk"></a>有多闻，<a id="a-Ll"></a>能说法，<a id="a-Lm"></a>不能养众，<a id="a-Ln"></a>则梵行不具；<a id="a-Lo"></a>若比丘有信、<a id="a-Lp"></a>有戒、<a id="a-Lq"></a>有多闻，<a id="a-Lr"></a>能说法、<a id="a-Ls"></a>能养众，<a id="a-Lt"></a>则梵行具足。<a id="a-Lu"></a>若比丘有信、<a id="a-Lv"></a>有戒、<a id="a-Lw"></a>有多闻，<a id="a-Lx"></a>能说法、<a id="a-Ly"></a>能养众，<a id="a-Lz"></a>不能于大众中广演法言，<a id="a-M0"></a>则梵行不具；<a id="a-M1"></a>若比丘有信、<a id="a-M2"></a>有戒、<a id="a-M3"></a>有多闻，<a id="a-M4"></a>能说法、<a id="a-M5"></a>能养众、<a id="a-M6"></a>能于大众广演法言，<a id="a-M7"></a>则梵行具足。<a id="a-M8"></a>若比丘有信、<a id="a-M9"></a>有戒、<a id="a-MA"></a>有多闻，<a id="a-MB"></a>能说法、<a id="a-MC"></a>能养众、<a id="a-MD"></a>能在大众广演法言，<a id="a-ME"></a>而不得四禅，<a id="a-MF"></a>则梵行不具；<a id="a-MG"></a>若比丘有信、<a id="a-MH"></a>有戒、<a id="a-MI"></a>有多闻，<a id="a-MJ"></a>能说法、<a id="a-MK"></a>能养众、<a id="a-ML"></a>能于大众广演法言，<a id="a-MM"></a>又得四禅，<a id="a-MN"></a>则梵行具足。<a id="a-MO"></a>若比丘有信、<a id="a-MP"></a>有戒、<a id="a-MQ"></a>有多闻，<a id="a-MR"></a>能说法、<a id="a-MS"></a>能养众、<a id="a-MT"></a>在大众中广演法言，<a id="a-MU"></a>又得四禅，<a id="a-MV"></a>不于八解脱逆顺游行，<a id="a-MW"></a>则梵行不具；<a id="a-MX"></a>若比丘有信、<a id="a-MY"></a>有戒、<a id="a-MZ"></a>有多闻，<a id="a-Ma"></a>能说法、<a id="a-Mb"></a>能养众、<a id="a-Mc"></a>于大众中广演法言，<a id="a-Md"></a>具足四禅，<a id="a-Me"></a>于八解脱逆顺游行，<a id="a-Mf"></a>则梵行具足。<a id="a-Mg"></a>若比丘有信、<a id="a-Mh"></a>有戒、<a id="a-Mi"></a>有多闻，<a id="a-Mj"></a>能说法、<a id="a-Mk"></a>能养众、<a id="a-Ml"></a>在大众中广演法言，<a id="a-Mm"></a>得四禅，<a id="a-Mn"></a>于八解脱逆顺游行，<a id="a-Mo"></a>然不能尽有漏成无漏，<a id="a-Mp"></a>心解脱、<a id="a-Mq"></a>智慧解脱，<a id="a-Mr"></a>于现法中自身作证：<a id="a-Ms"></a>生死已尽，<a id="a-Mt"></a>梵行已立，<a id="a-Mu"></a>所作已办，<a id="a-Mv"></a>更不受有，<a id="a-Mw"></a>则梵行不具；<a id="a-Mx"></a>若比丘有信、<a id="a-My"></a>有戒、<a id="a-Mz"></a>有多闻，<a id="a-N0"></a>能说法、<a id="a-N1"></a>能养众、<a id="a-N2"></a>能在大众广演法言，<a id="a-N3"></a>成就四禅，<a id="a-N4"></a>于八解脱逆顺游行，<a id="a-N5"></a>舍有漏成无漏，<a id="a-N6"></a>心解脱、<a id="a-N7"></a>智慧解脱，<a id="a-N8"></a>于现法中自身作证：<a id="a-N9"></a>生死已尽，<a id="a-NA"></a>梵行已立，<a id="a-NB"></a>所作已办，<a id="a-NC"></a>更不受有，<a id="a-ND"></a>则梵行具足。</p>
  <p id="aNE">“云何九生法？<a id="a-NF"></a>谓九想：<a id="a-NG"></a>不净想、<a id="a-NH"></a>观食不凈想、<a id="a-NI"></a>一切世间不可乐想、<a id="a-NJ"></a>死想、<a id="a-NK"></a>无常想、<a id="a-NL"></a>无常苦想、<a id="a-NM"></a>苦无我想、<a id="a-NN"></a>尽想、<a id="a-NO"></a>无欲想。</p>
  <p id="aNP">“云何九知法？<a id="a-NQ"></a>谓九异法：<a id="a-NR"></a>生果异、<a id="a-NS"></a>因果异，<a id="a-NT"></a>生触异、<a id="a-NU"></a>因触异，<a id="a-NV"></a>生受异、<a id="a-NW"></a>因受异，<a id="a-NX"></a>生想异、<a id="a-NY"></a>因想异，<a id="a-NZ"></a>生集异、<a id="a-Na"></a>因集异，<a id="a-Nb"></a>生欲异、<a id="a-Nc"></a>因欲异，<a id="a-Nd"></a>生利异、<a id="a-Ne"></a>因利异，<a id="a-Nf"></a>生求异、<a id="a-Ng"></a>因求异，<a id="a-Nh"></a>生烦恼异、<a id="a-Ni"></a>因烦恼异。</p>
  <p id="aNj">“云何九证法？<a id="a-Nk"></a>谓九尽：<a id="a-Nl"></a>若入初禅，<a id="a-Nm"></a>则声刺灭；<a id="a-Nn"></a>入第二禅，<a id="a-No"></a>则觉观刺灭；<a id="a-Np"></a>入第三禅，<a id="a-Nq"></a>则喜刺灭；<a id="a-Nr"></a>入第四禅，<a id="a-Ns"></a>则出入息刺灭；<a id="a-Nt"></a>入空处，<a id="a-Nu"></a>则色想刺灭；<a id="a-Nv"></a>入识处，<a id="a-Nw"></a>则空想刺灭；<a id="a-Nx"></a>入不用处，<a id="a-Ny"></a>则识想刺灭；<a id="a-Nz"></a>入有想无想处，<a id="a-O0"></a>则不用想刺灭；<a id="a-O1"></a>入灭尽定，<a id="a-O2"></a>则想受刺灭。<a id="a-O3"></a>诸比丘，<a id="a-O4"></a>是为九十法，<a id="a-O5"></a>如实不虚，<a id="a-O6"></a>如来知已，<a id="a-O7"></a>平等说法。</p>
  <p id="aO8">“复有十成法、<a id="a-O9"></a>十修法、<a id="a-OA"></a>十觉法、<a id="a-OB"></a>十灭法、<a id="a-OC"></a>十退法、<a id="a-OD"></a>十增法、<a id="a-OE"></a>十难解法、<a id="a-OF"></a>十生法、<a id="a-OG"></a>十知法、<a id="a-OH"></a>十证法。</p>
  <p id="aOI">“云何十成法？<a id="a-OJ"></a>谓十救法：<a id="a-OK"></a>一者、<a id="a-OL"></a>比丘二百五十戒具，<a id="a-OM"></a>威仪亦具，<a id="a-ON"></a>见有小罪，<a id="a-OO"></a>生大怖畏，<a id="a-OP"></a>平等学戒，<a id="a-OQ"></a>心无倾邪；<a id="a-OR"></a>二者、<a id="a-OS"></a>得善知识；<a id="a-OT"></a>三者、<a id="a-OU"></a>言语中正，<a id="a-OV"></a>多所合受；<a id="a-OW"></a>四者、<a id="a-OX"></a>好求善法，<a id="a-OY"></a>分布不吝；<a id="a-OZ"></a>五者、<a id="a-Oa"></a>诸梵行人有所施设，<a id="a-Ob"></a>辄往佐助，<a id="a-Oc"></a>不以为劳，<a id="a-Od"></a>难为能为，<a id="a-Oe"></a>亦教人为；<a id="a-Of"></a>六者、<a id="a-Og"></a>多闻，<a id="a-Oh"></a>闻便能持，<a id="a-Oi"></a>未曾有忘；<a id="a-Oj"></a>七者、<a id="a-Ok"></a>精进，<a id="a-Ol"></a>灭不善法，<a id="a-Om"></a>增长善法；<a id="a-On"></a>八者、<a id="a-Oo"></a>常自专念，<a id="a-Op"></a>无有他想，<a id="a-Oq"></a>忆本善行，<a id="a-Or"></a>若在目前；<a id="a-Os"></a>九者、<a id="a-Ot"></a>智慧成就，<a id="a-Ou"></a>观法生灭，<a id="a-Ov"></a>以贤圣律而断苦本；<a id="a-Ow"></a>十者、<a id="a-Ox"></a>乐于闲居，<a id="a-Oy"></a>专念思惟，<a id="a-Oz"></a>于禅中间无有调戏。</p>
  <p id="aP0">“云何十修法？<a id="a-P1"></a>谓十正行：<a id="a-P2"></a>正见、<a id="a-P3"></a>正志、<a id="a-P4"></a>正语、<a id="a-P5"></a>正业、<a id="a-P6"></a>正命、<a id="a-P7"></a>正方便、<a id="a-P8"></a>正念、<a id="a-P9"></a>正定、<a id="a-PA"></a>正解脱、<a id="a-PB"></a>正智。</p>
  <p id="aPC">“云何十觉法？<a id="a-PD"></a>谓十色入：<a id="a-PE"></a>眼入、<a id="a-PF"></a>耳入、<a id="a-PG"></a>鼻入、<a id="a-PH"></a>舌入、<a id="a-PI"></a>身入、<a id="a-PJ"></a>色入、<a id="a-PK"></a>声入、<a id="a-PL"></a>香入、<a id="a-PM"></a>味入、<a id="a-PN"></a>触入。</p>
  <p id="aPO">“云何十灭法？<a id="a-PP"></a>谓十邪行：<a id="a-PQ"></a>邪见、<a id="a-PR"></a>邪志、<a id="a-PS"></a>邪语、<a id="a-PT"></a>邪业、<a id="a-PU"></a>邪命、<a id="a-PV"></a>邪方便、<a id="a-PW"></a>邪念、<a id="a-PX"></a>邪定、<a id="a-PY"></a>邪解脱、<a id="a-PZ"></a>邪智。</p>
  <p id="aPa">“云何十退法？<a id="a-Pb"></a>谓十不善行迹：<a id="a-Pc"></a>身杀、<a id="a-Pd"></a>盗、<a id="a-Pe"></a>淫，<a id="a-Pf"></a>口两舌、<a id="a-Pg"></a>恶骂、<a id="a-Ph"></a>妄言、<a id="a-Pi"></a>绮语，<a id="a-Pj"></a>意贪取、<a id="a-Pk"></a>嫉妒、<a id="a-Pl"></a>邪见。</p>
  <p id="aPm">“云何十增法？<a id="a-Pn"></a>谓十善行：<a id="a-Po"></a>身不杀、<a id="a-Pp"></a>盗、<a id="a-Pq"></a>淫，<a id="a-Pr"></a>口不两舌、<a id="a-Ps"></a>恶骂、<a id="a-Pt"></a>妄言、<a id="a-Pu"></a>绮语，<a id="a-Pv"></a>意不贪取、<a id="a-Pw"></a>嫉妒、<a id="a-Px"></a>邪见。</p>
  <p id="aPy">“云何十难解法？<a id="a-Pz"></a>谓十贤圣居：<a id="a-Q0"></a>一者、<a id="a-Q1"></a>比丘除灭五枝，<a id="a-Q2"></a>二者、<a id="a-Q3"></a>成就六枝，<a id="a-Q4"></a>三者、<a id="a-Q5"></a>舍一，<a id="a-Q6"></a>四者、<a id="a-Q7"></a>依四，<a id="a-Q8"></a>五者、<a id="a-Q9"></a>灭异谛，<a id="a-QA"></a>六者、<a id="a-QB"></a>胜妙求，<a id="a-QC"></a>七者、<a id="a-QD"></a>无浊想，<a id="a-QE"></a>八者、<a id="a-QF"></a>身行已立，<a id="a-QG"></a>九者、<a id="a-QH"></a>心解脱，<a id="a-QI"></a>十者、<a id="a-QJ"></a>慧解脱。</p>
  <p id="aQK">“云何十生法？<a id="a-QL"></a>谓十称誉处：<a id="a-QM"></a>若比丘自得信已，<a id="a-QN"></a>为他人说，<a id="a-QO"></a>亦复称叹诸得信者；<a id="a-QP"></a>自持戒已，<a id="a-QQ"></a>为他人说，<a id="a-QR"></a>亦复称叹诸持戒者；<a id="a-QS"></a>自少欲已，<a id="a-QT"></a>为他人说，<a id="a-QU"></a>亦复称叹诸少欲者；<a id="a-QV"></a>自知足已，<a id="a-QW"></a>为他人说，<a id="a-QX"></a>亦复称叹诸知足者；<a id="a-QY"></a>自乐闲静，<a id="a-QZ"></a>为他人说，<a id="a-Qa"></a>亦复称叹乐闲静者；<a id="a-Qb"></a>自多闻已，<a id="a-Qc"></a>为他人说，<a id="a-Qd"></a>亦复称叹诸多闻者；<a id="a-Qe"></a>自精进已，<a id="a-Qf"></a>为他人说，<a id="a-Qg"></a>亦复称叹诸精进者；<a id="a-Qh"></a>自专念已，<a id="a-Qi"></a>为他人说，<a id="a-Qj"></a>亦复称叹诸专念者；<a id="a-Qk"></a>自得禅定，<a id="a-Ql"></a>为他人说，<a id="a-Qm"></a>亦复称叹得禅定者；<a id="a-Qn"></a>自得智慧，<a id="a-Qo"></a>为他人说，<a id="a-Qp"></a>亦复称叹得智慧者。</p>
  <p id="aQq">“云何十知法？<a id="a-Qr"></a>谓十灭法：<a id="a-Qs"></a>正见之人能灭邪见，<a id="a-Qt"></a>诸缘邪见，<a id="a-Qu"></a>起无数恶，<a id="a-Qv"></a>亦尽除灭；<a id="a-Qw"></a>诸因正见，<a id="a-Qx"></a>生无数善，<a id="a-Qy"></a>尽得成就。<a id="a-Qz"></a>正志、<a id="a-R0"></a>正语、<a id="a-R1"></a>正业、<a id="a-R2"></a>正命、<a id="a-R3"></a>正方便、<a id="a-R4"></a>正念、<a id="a-R5"></a>正定、<a id="a-R6"></a>正解脱、<a id="a-R7"></a>正智，<a id="a-R8"></a>正智之人能灭邪智，<a id="a-R9"></a>诸因邪智，<a id="a-RA"></a>起无数恶，<a id="a-RB"></a>悉皆除灭；<a id="a-RC"></a>诸因正智，<a id="a-RD"></a>起无数善法，<a id="a-RE"></a>尽得成就。</p>
  <p id="aRF">“云何十证法？<a id="a-RG"></a>谓十无学法：<a id="a-RH"></a>无学正见、<a id="a-RI"></a>正志、<a id="a-RJ"></a>正语、<a id="a-RK"></a>正业、<a id="a-RL"></a>正命、<a id="a-RM"></a>正方便、<a id="a-RN"></a>正念、<a id="a-RO"></a>正定、<a id="a-RP"></a>正解脱、<a id="a-RQ"></a>正智。<a id="a-RR"></a>诸比丘，<a id="a-RS"></a>是为百法，<a id="a-RT"></a>如实无虚，<a id="a-RU"></a>如来知已，<a id="a-RV"></a>平等说法。<a id="a-RW"></a>”</p>
  <p id="aRX">尔时，<a id="a-RY"></a>舍利弗佛所印可，<a id="a-RZ"></a>诸比丘闻舍利弗所说，<a id="a-Ra"></a>欢喜奉行。</p>
 </body>
</html>