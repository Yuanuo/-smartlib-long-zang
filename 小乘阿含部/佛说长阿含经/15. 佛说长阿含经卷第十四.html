<!doctype html>
<html id="z3IBUGUZP" data-ver="1590">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第十四</h1>
  <h2 id="a2">第三分梵动经第二</h2>
  <p id="a3">如是我闻：<a id="a-4"></a>一时，<a id="a-5"></a>佛游摩竭国，<a id="a-6"></a>与大比丘众千二百五十人俱，<a id="a-7"></a>游行人间，<a id="a-8"></a>诣竹林，<a id="a-9"></a>止宿在王堂上。</p>
  <p id="aA">时，<a id="a-B"></a>有梵志名曰善念，<a id="a-C"></a>善念弟子名梵摩达，<a id="a-D"></a>师徒常共随佛后行，<a id="a-E"></a>而善念梵志以无数方便毁谤佛、<a id="a-F"></a>法及比丘僧，<a id="a-G"></a>其弟子梵摩达以无数方便称赞佛、<a id="a-H"></a>法及比丘僧。<a id="a-I"></a>师徒二人各怀异心，<a id="a-J"></a>共相违背。<a id="a-K"></a>所以者何？<a id="a-L"></a>斯由异习、<a id="a-M"></a>异见、<a id="a-N"></a>异亲近故。</p>
  <p id="aO">尔时，<a id="a-P"></a>众多比丘于乞食后集会讲堂，<a id="a-Q"></a>作如是论：<a id="a-R"></a>“甚奇！<a id="a-S"></a>甚特！<a id="a-T"></a>世尊有大神力，<a id="a-U"></a>威德具足，<a id="a-V"></a>尽知众生志意所趣。<a id="a-W"></a>而此善念梵志及其弟子梵摩达随逐如来及比丘僧，<a id="a-X"></a>而善念梵志以无数方便毁谤佛、<a id="a-Y"></a>法及与众僧，<a id="a-Z"></a>弟子梵摩达以无数方便称赞如来及法、<a id="a-a"></a>众僧。<a id="a-b"></a>师徒二人各怀异心，<a id="a-c"></a>异见、<a id="a-d"></a>异习、<a id="a-e"></a>异亲近故。<a id="a-f"></a>”</p>
  <p id="ag">尔时，<a id="a-h"></a>世尊于静室中以天净耳过于人耳，<a id="a-i"></a>闻诸比丘有如是论。<a id="a-j"></a>世尊于净室起，<a id="a-k"></a>诣讲堂所，<a id="a-l"></a>大众前坐，<a id="a-m"></a>知而故问：<a id="a-n"></a>“诸比丘，<a id="a-o"></a>汝等以何因缘集此讲堂？<a id="a-p"></a>何所论说？<a id="a-q"></a>”</p>
  <p id="ar">时，<a id="a-s"></a>诸比丘白佛言：<a id="a-t"></a>“我等于乞食后集此讲堂，<a id="a-u"></a>众共议言：<a id="a-v"></a>‘甚奇！<a id="a-w"></a>甚特！<a id="a-x"></a>如来有大神力，<a id="a-y"></a>威德具足，<a id="a-z"></a>尽知众生心志所趣。<a id="a-10"></a>而今善念梵志及弟子梵摩达常随如来及与众僧，<a id="a-11"></a>而善念以无数方便毁谤如来及法、<a id="a-12"></a>众僧，<a id="a-13"></a>弟子梵摩达以无数方便称赞如来及法、<a id="a-14"></a>众僧。<a id="a-15"></a>所以者何？<a id="a-16"></a>以其异见、<a id="a-17"></a>异习、<a id="a-18"></a>异亲近故。<a id="a-19"></a>’向集讲堂议如是事。<a id="a-1A"></a>”</p>
  <p id="a1B">尔时，<a id="a-1C"></a>世尊告诸比丘：<a id="a-1D"></a>“若有方便毁谤如来及法、<a id="a-1E"></a>众僧者，<a id="a-1F"></a>汝等不得怀忿结心，<a id="a-1G"></a>害意于彼。<a id="a-1H"></a>所以者何？<a id="a-1I"></a>若诽谤我、<a id="a-1J"></a>法及比丘僧，<a id="a-1K"></a>汝等怀忿结心，<a id="a-1L"></a>起害意者，<a id="a-1M"></a>则自陷溺，<a id="a-1N"></a>是故汝等不得怀忿结心，<a id="a-1O"></a>害意于彼。<a id="a-1P"></a>比丘若称誉佛及法、<a id="a-1Q"></a>众僧者，<a id="a-1R"></a>汝等于中亦不足以为欢喜庆幸。<a id="a-1S"></a>所以者何？<a id="a-1T"></a>若汝等生欢喜心，<a id="a-1U"></a>即为陷溺，<a id="a-1V"></a>是故汝等不应生喜。<a id="a-1W"></a>所以者何？<a id="a-1X"></a>此是小缘威仪戒行，<a id="a-1Y"></a>凡夫寡闻，<a id="a-1Z"></a>不达深义，<a id="a-1a"></a>直以所见如实赞叹。</p>
  <p id="a1b">“云何小缘威仪戒行，<a id="a-1c"></a>凡夫寡闻，<a id="a-1d"></a>直以所见如实称赞？<a id="a-1e"></a>彼赞叹言：<a id="a-1f"></a>‘沙门瞿昙灭杀、<a id="a-1g"></a>除杀，<a id="a-1h"></a>舍于刀杖，<a id="a-1i"></a>怀惭愧心，<a id="a-1j"></a>慈愍一切。<a id="a-1k"></a>’此是小缘威仪戒行，<a id="a-1l"></a>彼寡闻凡夫以此叹佛。<a id="a-1m"></a>又叹：<a id="a-1n"></a>‘沙门瞿昙舍不与取，<a id="a-1o"></a>灭不与取，<a id="a-1p"></a>无有盗心。<a id="a-1q"></a>’又叹：<a id="a-1r"></a>‘沙门瞿昙舍于淫欲，<a id="a-1s"></a>净修梵行，<a id="a-1t"></a>一向护戒，<a id="a-1u"></a>不习淫逸，<a id="a-1v"></a>所行清洁。<a id="a-1w"></a>’又叹：<a id="a-1x"></a>‘沙门瞿昙舍灭妄语，<a id="a-1y"></a>所言至诚，<a id="a-1z"></a>所说真实，<a id="a-20"></a>不诳世人。<a id="a-21"></a>沙门瞿昙舍灭两舌，<a id="a-22"></a>不以此言坏乱于彼，<a id="a-23"></a>不以彼言坏乱于此；<a id="a-24"></a>有诤讼者能令和合，<a id="a-25"></a>已和合者增其欢喜，<a id="a-26"></a>有所言说不离和合，<a id="a-27"></a>诚实入心，<a id="a-28"></a>所言知时。<a id="a-29"></a>沙门瞿昙舍灭恶口，<a id="a-2A"></a>若有粗言伤损于人，<a id="a-2B"></a>增彼结恨长怨憎者，<a id="a-2C"></a>如此粗言尽皆不为；<a id="a-2D"></a>常以善言悦可人心，<a id="a-2E"></a>众所爱乐，<a id="a-2F"></a>听无厌足，<a id="a-2G"></a>但说此言。<a id="a-2H"></a>沙门瞿昙舍灭绮语，<a id="a-2I"></a>知时之语、<a id="a-2J"></a>实语、<a id="a-2K"></a>利语、<a id="a-2L"></a>法语、<a id="a-2M"></a>律语、<a id="a-2N"></a>止非之语，<a id="a-2O"></a>但说是言。<a id="a-2P"></a>沙门瞿昙舍离饮酒，<a id="a-2Q"></a>不著香华，<a id="a-2R"></a>不观歌舞，<a id="a-2S"></a>不坐高床，<a id="a-2T"></a>非时不食，<a id="a-2U"></a>不执金银，<a id="a-2V"></a>不畜妻息、<a id="a-2W"></a>僮仆、<a id="a-2X"></a>婢使，<a id="a-2Y"></a>不畜象、<a id="a-2Z"></a>马、<a id="a-2a"></a>猪、<a id="a-2b"></a>羊、<a id="a-2c"></a>鸡、<a id="a-2d"></a>犬及诸鸟兽，<a id="a-2e"></a>不畜象兵、<a id="a-2f"></a>马兵、<a id="a-2g"></a>车兵、<a id="a-2h"></a>步兵，<a id="a-2i"></a>不畜田宅、<a id="a-2j"></a>种植五谷，<a id="a-2k"></a>不以手拳与人相加，<a id="a-2l"></a>不以斗秤欺诳于人，<a id="a-2m"></a>亦不贩卖券要断当，<a id="a-2n"></a>亦不取受抵债横生无端，<a id="a-2o"></a>亦不阴谋面背有异，<a id="a-2p"></a>非时不行；<a id="a-2q"></a>为身养寿，<a id="a-2r"></a>量腹而食，<a id="a-2s"></a>其所至处，<a id="a-2t"></a>衣钵随身，<a id="a-2u"></a>譬如飞鸟羽翮身俱。<a id="a-2v"></a>’此是持戒小小因缘，<a id="a-2w"></a>彼寡闻凡夫以此叹佛。</p>
  <p id="a2x">“‘如余沙门、<a id="a-2y"></a>婆罗门受他信施，<a id="a-2z"></a>更求储积，<a id="a-30"></a>衣服饮食无有厌足；<a id="a-31"></a>沙门瞿昙无有如此事。<a id="a-32"></a>如余沙门、<a id="a-33"></a>婆罗门食他信施，<a id="a-34"></a>自营生业，<a id="a-35"></a>种植树木，<a id="a-36"></a>鬼神所依；<a id="a-37"></a>沙门瞿昙无如此事。<a id="a-38"></a>如余沙门、<a id="a-39"></a>婆罗门食他信施，<a id="a-3A"></a>更作方便，<a id="a-3B"></a>求诸利养，<a id="a-3C"></a>象牙、<a id="a-3D"></a>杂宝、<a id="a-3E"></a>高广大床、<a id="a-3F"></a>种种文绣、<a id="a-3G"></a>氍氀[毯-炎+荅][毯-炎+登]、<a id="a-3H"></a>綩綖被褥；<a id="a-3I"></a>沙门瞿昙无如此事。<a id="a-3J"></a>如余沙门、<a id="a-3K"></a>婆罗门食他信施，<a id="a-3L"></a>更作方便，<a id="a-3M"></a>求自庄严，<a id="a-3N"></a>酥油摩身，<a id="a-3O"></a>香水洗浴，<a id="a-3P"></a>香末自涂，<a id="a-3Q"></a>香泽梳头，<a id="a-3R"></a>著好华鬘，<a id="a-3S"></a>染目绀色，<a id="a-3T"></a>拭面庄饰，<a id="a-3U"></a>镮纽澡洁，<a id="a-3V"></a>以镜自照，<a id="a-3W"></a>著宝革屣，<a id="a-3X"></a>上服纯白，<a id="a-3Y"></a>戴盖执拂，<a id="a-3Z"></a>幢麾庄饰；<a id="a-3a"></a>沙门瞿昙无如此事。</p>
  <p id="a3b">“‘如余沙门、<a id="a-3c"></a>婆罗门专为嬉戏，<a id="a-3d"></a>棋局博奕，<a id="a-3e"></a>八道、<a id="a-3f"></a>十道，<a id="a-3g"></a>至百千道，<a id="a-3h"></a>种种戏法以自娱乐；<a id="a-3i"></a>沙门瞿昙无如是事。<a id="a-3j"></a>如余沙门、<a id="a-3k"></a>婆罗门食他信施，<a id="a-3l"></a>但说遮道无益之言，<a id="a-3m"></a>王者、<a id="a-3n"></a>战斗、<a id="a-3o"></a>军马之事，<a id="a-3p"></a>群僚、<a id="a-3q"></a>大臣、<a id="a-3r"></a>骑乘出入、<a id="a-3s"></a>游戏园观，<a id="a-3t"></a>及论卧起、<a id="a-3u"></a>行步、<a id="a-3v"></a>女人之事，<a id="a-3w"></a>衣服、<a id="a-3x"></a>饮食、<a id="a-3y"></a>亲里之事，<a id="a-3z"></a>又说入海采宝之事；<a id="a-40"></a>沙门瞿昙无如此事。<a id="a-41"></a>如余沙门、<a id="a-42"></a>婆罗门食他信施，<a id="a-43"></a>无数方便，<a id="a-44"></a>但作邪命，<a id="a-45"></a>谄谀美辞，<a id="a-46"></a>现相毁呰，<a id="a-47"></a>以利求利；<a id="a-48"></a>沙门瞿昙无如此事。<a id="a-49"></a>如余沙门、<a id="a-4A"></a>婆罗门食他信施，<a id="a-4B"></a>但共诤讼，<a id="a-4C"></a>或于园观，<a id="a-4D"></a>或在浴池，<a id="a-4E"></a>或于堂上，<a id="a-4F"></a>互相是非，<a id="a-4G"></a>言：<a id="a-4H"></a>“我知经律，<a id="a-4I"></a>汝无所知。<a id="a-4J"></a>我趣正道，<a id="a-4K"></a>汝趣邪径，<a id="a-4L"></a>以前著后，<a id="a-4M"></a>以后著前。<a id="a-4N"></a>我能忍，<a id="a-4O"></a>汝不能忍。<a id="a-4P"></a>汝所言说，<a id="a-4Q"></a>皆不真正。<a id="a-4R"></a>若有所疑，<a id="a-4S"></a>当来问我，<a id="a-4T"></a>我尽能答。<a id="a-4U"></a>”沙门瞿昙无如是事。</p>
  <p id="a4V">“‘如余沙门、<a id="a-4W"></a>婆罗门食他信施，<a id="a-4X"></a>更作方便，<a id="a-4Y"></a>求为使命，<a id="a-4Z"></a>若为王、<a id="a-4a"></a>王大臣、<a id="a-4b"></a>婆罗门、<a id="a-4c"></a>居士通信使，<a id="a-4d"></a>从此诣彼，<a id="a-4e"></a>从彼至此，<a id="a-4f"></a>持此信授彼，<a id="a-4g"></a>持彼信授此，<a id="a-4h"></a>或自为，<a id="a-4i"></a>或教他为；<a id="a-4j"></a>沙门瞿昙无如是事。<a id="a-4k"></a>如余沙门、<a id="a-4l"></a>婆罗门食他信施，<a id="a-4m"></a>但习战阵斗诤之事，<a id="a-4n"></a>或习刀杖、<a id="a-4o"></a>弓矢之事，<a id="a-4p"></a>或斗鸡犬、<a id="a-4q"></a>猪羊、<a id="a-4r"></a>象马、<a id="a-4s"></a>牛驼诸兽，<a id="a-4t"></a>或斗男女，<a id="a-4u"></a>或作众声：<a id="a-4v"></a>吹声、<a id="a-4w"></a>鼓声、<a id="a-4x"></a>歌声、<a id="a-4y"></a>舞声，<a id="a-4z"></a>缘幢倒绝，<a id="a-50"></a>种种伎戏，<a id="a-51"></a>无不玩习；<a id="a-52"></a>沙门瞿昙无如是事。</p>
  <p id="a53">“‘如余沙门、<a id="a-54"></a>婆罗门食他信施，<a id="a-55"></a>行遮道法，<a id="a-56"></a>邪命自活，<a id="a-57"></a>瞻相男女，<a id="a-58"></a>吉凶好丑，<a id="a-59"></a>及相畜生，<a id="a-5A"></a>以求利养；<a id="a-5B"></a>沙门瞿昙无如是事。<a id="a-5C"></a>如余沙门、<a id="a-5D"></a>婆罗门食他信施，<a id="a-5E"></a>行遮道法，<a id="a-5F"></a>邪命自活，<a id="a-5G"></a>召唤鬼神，<a id="a-5H"></a>或复驱遣，<a id="a-5I"></a>种种厌祷，<a id="a-5J"></a>无数方道，<a id="a-5K"></a>恐热于人，<a id="a-5L"></a>能聚能散，<a id="a-5M"></a>能苦能乐，<a id="a-5N"></a>又能为人安胎出衣，<a id="a-5O"></a>亦能咒人使作驴马，<a id="a-5P"></a>亦能使人聋盲瘖瘂，<a id="a-5Q"></a>现诸技术，<a id="a-5R"></a>叉手向日月，<a id="a-5S"></a>作诸苦行，<a id="a-5T"></a>以求利养；<a id="a-5U"></a>沙门瞿昙无如是事。<a id="a-5V"></a>如余沙门、<a id="a-5W"></a>婆罗门食他信施，<a id="a-5X"></a>行遮道法，<a id="a-5Y"></a>邪命自活，<a id="a-5Z"></a>或为人咒病，<a id="a-5a"></a>或诵恶咒，<a id="a-5b"></a>或诵善咒，<a id="a-5c"></a>或为医方、<a id="a-5d"></a>针灸、<a id="a-5e"></a>药石，<a id="a-5f"></a>疗治众病；<a id="a-5g"></a>沙门瞿昙无如此事。<a id="a-5h"></a>如余沙门、<a id="a-5i"></a>婆罗门食他信施，<a id="a-5j"></a>行遮道法，<a id="a-5k"></a>邪命自活，<a id="a-5l"></a>或咒水火，<a id="a-5m"></a>或为鬼咒，<a id="a-5n"></a>或诵刹利咒，<a id="a-5o"></a>或诵象咒，<a id="a-5p"></a>或支节咒，<a id="a-5q"></a>或安宅符咒，<a id="a-5r"></a>或火烧、<a id="a-5s"></a>鼠啮能为解咒，<a id="a-5t"></a>或诵知死生书，<a id="a-5u"></a>或诵梦书，<a id="a-5v"></a>或相手面，<a id="a-5w"></a>或诵天文书，<a id="a-5x"></a>或诵一切音书；<a id="a-5y"></a>沙门瞿昙无如此事。<a id="a-5z"></a>如余沙门、<a id="a-60"></a>婆罗门食他信施，<a id="a-61"></a>行遮道法，<a id="a-62"></a>邪命自活，<a id="a-63"></a>瞻相天时，<a id="a-64"></a>言雨不雨，<a id="a-65"></a>谷贵谷贱，<a id="a-66"></a>多病少病，<a id="a-67"></a>恐怖安隐，<a id="a-68"></a>或说地动、<a id="a-69"></a>彗星、<a id="a-6A"></a>月蚀、<a id="a-6B"></a>日蚀，<a id="a-6C"></a>或言星蚀，<a id="a-6D"></a>或言不蚀，<a id="a-6E"></a>方面所在，<a id="a-6F"></a>皆能记之；<a id="a-6G"></a>沙门瞿昙无如此事。<a id="a-6H"></a>如余沙门、<a id="a-6I"></a>婆罗门食他信施，<a id="a-6J"></a>行遮道法，<a id="a-6K"></a>邪命自活，<a id="a-6L"></a>或言此国当胜，<a id="a-6M"></a>彼国不如；<a id="a-6N"></a>或言彼国当胜，<a id="a-6O"></a>此国不如；<a id="a-6P"></a>瞻相吉凶，<a id="a-6Q"></a>说其盛衰；<a id="a-6R"></a>沙门瞿昙无如是事。<a id="a-6S"></a>’诸比丘，<a id="a-6T"></a>此是持戒小小因缘，<a id="a-6U"></a>彼寡闻凡夫以此叹佛。<a id="a-6V"></a>”</p>
  <p id="a6W">佛告诸比丘：<a id="a-6X"></a>“更有余法，<a id="a-6Y"></a>甚深微妙大法光明，<a id="a-6Z"></a>唯有贤圣弟子能以此言赞叹如来。<a id="a-6a"></a>何等是甚深微妙大光明法，<a id="a-6b"></a>贤圣弟子能以此法赞叹如来？<a id="a-6c"></a>诸有沙门、<a id="a-6d"></a>婆罗门于本劫本见、<a id="a-6e"></a>末劫末见，<a id="a-6f"></a>种种无数，<a id="a-6g"></a>随意所说，<a id="a-6h"></a>尽入六十二见中；<a id="a-6i"></a>本劫本见、<a id="a-6j"></a>末劫末见，<a id="a-6k"></a>种种无数，<a id="a-6l"></a>随意所说，<a id="a-6m"></a>尽不能出过六十二见中。</p>
  <p id="a6n">“彼沙门、<a id="a-6o"></a>婆罗门以何等缘，<a id="a-6p"></a>于本劫本见、<a id="a-6q"></a>末劫末见，<a id="a-6r"></a>种种无数，<a id="a-6s"></a>各随意说，<a id="a-6t"></a>尽入此六十二见中，<a id="a-6u"></a>齐是不过？<a id="a-6v"></a>诸沙门、<a id="a-6w"></a>婆罗门于本劫本见，<a id="a-6x"></a>种种无数，<a id="a-6y"></a>各随意说，<a id="a-6z"></a>尽入十八见中；<a id="a-70"></a>本劫本见，<a id="a-71"></a>种种无数，<a id="a-72"></a>各随意说，<a id="a-73"></a>尽不能过十八见中。</p>
  <p id="a74">“彼沙门、<a id="a-75"></a>婆罗门以何等缘，<a id="a-76"></a>于本劫本见，<a id="a-77"></a>种种无数，<a id="a-78"></a>各随意说，<a id="a-79"></a>尽入十八见中，<a id="a-7A"></a>齐此不过？<a id="a-7B"></a>诸沙门、<a id="a-7C"></a>婆罗门于本劫本见，<a id="a-7D"></a>起常论，<a id="a-7E"></a>言：<a id="a-7F"></a>‘我及世间常存。<a id="a-7G"></a>’此尽入四见中；<a id="a-7H"></a>于本劫本见言：<a id="a-7I"></a>‘我及世间常存。<a id="a-7J"></a>’尽入四见，<a id="a-7K"></a>齐是不过。</p>
  <p id="a7L">“彼沙门、<a id="a-7M"></a>婆罗门以何等缘，<a id="a-7N"></a>于本劫本见，<a id="a-7O"></a>起常论，<a id="a-7P"></a>言：<a id="a-7Q"></a>‘我及世间常存。<a id="a-7R"></a>’此尽入四见中，<a id="a-7S"></a>齐是不过？<a id="a-7T"></a>或有沙门、<a id="a-7U"></a>婆罗门种种方便，<a id="a-7V"></a>入定意三昧，<a id="a-7W"></a>以三昧心忆二十成劫败劫，<a id="a-7X"></a>彼作是说：<a id="a-7Y"></a>‘我及世间是常，<a id="a-7Z"></a>此实余虚。<a id="a-7a"></a>所以者何？<a id="a-7b"></a>我以种种方便入定意三昧，<a id="a-7c"></a>以三昧心忆二十成劫败劫，<a id="a-7d"></a>其中众生不增不减，<a id="a-7e"></a>常聚不散。<a id="a-7f"></a>我以此知：<a id="a-7g"></a>我及世间是常，<a id="a-7h"></a>此实余虚。<a id="a-7i"></a>’此是初见。<a id="a-7j"></a>沙门、<a id="a-7k"></a>婆罗门因此于本劫本见，<a id="a-7l"></a>计我及世间是常；<a id="a-7m"></a>于四见中，<a id="a-7n"></a>齐是不过。</p>
  <p id="a7o">“或有沙门、<a id="a-7p"></a>婆罗门种种方便，<a id="a-7q"></a>入定意三昧，<a id="a-7r"></a>以三昧心忆四十成劫败劫，<a id="a-7s"></a>彼作是说：<a id="a-7t"></a>‘我及世间是常，<a id="a-7u"></a>此实余虚。<a id="a-7v"></a>所以者何？<a id="a-7w"></a>我以种种方便，<a id="a-7x"></a>入定意三昧，<a id="a-7y"></a>以三昧心忆四十成劫败劫，<a id="a-7z"></a>其中众生不增不减，<a id="a-80"></a>常聚不散。<a id="a-81"></a>我以此知：<a id="a-82"></a>我及世间是常，<a id="a-83"></a>此实余虚。<a id="a-84"></a>’此是二见。<a id="a-85"></a>诸沙门、<a id="a-86"></a>婆罗门因此于本劫本见，<a id="a-87"></a>计我及世间是常；<a id="a-88"></a>于四见中，<a id="a-89"></a>齐是不过。</p>
  <p id="a8A">“或有沙门、<a id="a-8B"></a>婆罗门以种种方便，<a id="a-8C"></a>入定意三昧，<a id="a-8D"></a>以三昧心忆八十成劫败劫，<a id="a-8E"></a>彼作是言：<a id="a-8F"></a>‘我及世间是常，<a id="a-8G"></a>此实余虚。<a id="a-8H"></a>所以者何？<a id="a-8I"></a>我以种种方便入定意三昧，<a id="a-8J"></a>以三昧心忆八十成劫败劫，<a id="a-8K"></a>其中众生不增不减，<a id="a-8L"></a>当聚不散。<a id="a-8M"></a>我以此知：<a id="a-8N"></a>我及世间是常，<a id="a-8O"></a>此实余虚。<a id="a-8P"></a>’此是三见。<a id="a-8Q"></a>诸沙门、<a id="a-8R"></a>婆罗门因此于本劫本见，<a id="a-8S"></a>计我及世间是常；<a id="a-8T"></a>于四见中，<a id="a-8U"></a>齐是不过。</p>
  <p id="a8V">“或有沙门、<a id="a-8W"></a>婆罗门有捷疾相智，<a id="a-8X"></a>善能观察，<a id="a-8Y"></a>以捷疾相智方便观察，<a id="a-8Z"></a>谓为审谛，<a id="a-8a"></a>以己所见，<a id="a-8b"></a>以己辩才作是说，<a id="a-8c"></a>言：<a id="a-8d"></a>‘我及世间是常。<a id="a-8e"></a>’此是四见。<a id="a-8f"></a>沙门、<a id="a-8g"></a>婆罗门因此于本劫本见，<a id="a-8h"></a>计我及世间是常；<a id="a-8i"></a>于四见中，<a id="a-8j"></a>齐是不过。<a id="a-8k"></a>此沙门、<a id="a-8l"></a>婆罗门于本劫本见，<a id="a-8m"></a>计我及世间是常，<a id="a-8n"></a>如此一切尽入四见中，<a id="a-8o"></a>我及世间是常；<a id="a-8p"></a>于此四见中，<a id="a-8q"></a>齐是不过。<a id="a-8r"></a>唯有如来知此见处，<a id="a-8s"></a>如是持、<a id="a-8t"></a>如是执，<a id="a-8u"></a>亦知报应。<a id="a-8v"></a>如来所知又复过是，<a id="a-8w"></a>虽知不著，<a id="a-8x"></a>已不著则得寂灭，<a id="a-8y"></a>知受集、<a id="a-8z"></a>灭、<a id="a-90"></a>味、<a id="a-91"></a>过、<a id="a-92"></a>出要，<a id="a-93"></a>以平等观无余解脱，<a id="a-94"></a>故名如来。<a id="a-95"></a>是为余甚深微妙大法光明，<a id="a-96"></a>使贤圣弟子真实平等赞叹如来。</p>
  <p id="a97">“复有余甚深微妙大法光明，<a id="a-98"></a>使贤圣弟子真实平等赞叹如来。<a id="a-99"></a>何等是？<a id="a-9A"></a>诸沙门、<a id="a-9B"></a>婆罗门于本劫本见起论，<a id="a-9C"></a>言：<a id="a-9D"></a>‘我及世间，<a id="a-9E"></a>半常半无常。<a id="a-9F"></a>’彼沙门、<a id="a-9G"></a>婆罗门因此于本劫本见，<a id="a-9H"></a>计我及世间半常半无常；<a id="a-9I"></a>于此四见中，<a id="a-9J"></a>齐是不过。</p>
  <p id="a9K">“或有是时，<a id="a-9L"></a>此劫始成，<a id="a-9M"></a>有余众生福尽、<a id="a-9N"></a>命尽、<a id="a-9O"></a>行尽，<a id="a-9P"></a>从光音天命终，<a id="a-9Q"></a>生空梵天中，<a id="a-9R"></a>便于彼处生爱著心，<a id="a-9S"></a>复愿余众生共生此处。<a id="a-9T"></a>此众生既生爱著愿已，<a id="a-9U"></a>复有余众生命、<a id="a-9V"></a>行、<a id="a-9W"></a>福尽，<a id="a-9X"></a>于光音天命终，<a id="a-9Y"></a>来生空梵天中，<a id="a-9Z"></a>其先生众生便作是念：<a id="a-9a"></a>‘我于此处是梵、<a id="a-9b"></a>大梵，<a id="a-9c"></a>我自然有，<a id="a-9d"></a>无能造我者。<a id="a-9e"></a>我尽知诸义典，<a id="a-9f"></a>千世界于中自在，<a id="a-9g"></a>最为尊贵，<a id="a-9h"></a>能为变化，<a id="a-9i"></a>微妙第一，<a id="a-9j"></a>为众生父。<a id="a-9k"></a>我独先有，<a id="a-9l"></a>余众生后来，<a id="a-9m"></a>后来众生，<a id="a-9n"></a>我所化成。<a id="a-9o"></a>’其后众生复作是念：<a id="a-9p"></a>‘彼是大梵，<a id="a-9q"></a>彼能自造，<a id="a-9r"></a>无造彼者，<a id="a-9s"></a>尽知诸义典，<a id="a-9t"></a>千世界于中自在，<a id="a-9u"></a>最为尊贵，<a id="a-9v"></a>能为变化，<a id="a-9w"></a>微妙第一，<a id="a-9x"></a>为众生父。<a id="a-9y"></a>彼独先有，<a id="a-9z"></a>后有我等，<a id="a-A0"></a>我等众生，<a id="a-A1"></a>彼所化成。<a id="a-A2"></a>’彼梵众生命、<a id="a-A3"></a>行尽已，<a id="a-A4"></a>来生世间，<a id="a-A5"></a>年渐长大，<a id="a-A6"></a>剃除须发，<a id="a-A7"></a>服三法衣，<a id="a-A8"></a>出家修道，<a id="a-A9"></a>入定意三昧，<a id="a-AA"></a>随三昧心自识本生，<a id="a-AB"></a>便作是言：<a id="a-AC"></a>‘彼大梵者能自造作，<a id="a-AD"></a>无造彼者，<a id="a-AE"></a>尽知诸义典，<a id="a-AF"></a>千世界于中自在，<a id="a-AG"></a>最为尊贵，<a id="a-AH"></a>能为变化，<a id="a-AI"></a>微妙第一。<a id="a-AJ"></a>为众生父，<a id="a-AK"></a>常住不变，<a id="a-AL"></a>而彼梵化造我等，<a id="a-AM"></a>我等无常变易，<a id="a-AN"></a>不得久住。<a id="a-AO"></a>是故当知：<a id="a-AP"></a>我及世间半常半无常，<a id="a-AQ"></a>此实余虚。<a id="a-AR"></a>’是谓初见。<a id="a-AS"></a>沙门、<a id="a-AT"></a>婆罗门因此于本劫本见起论：<a id="a-AU"></a>半常半无常；<a id="a-AV"></a>于四见中，<a id="a-AW"></a>齐是不过。</p>
  <p id="aAX">“或有众生喜戏笑懈怠，<a id="a-AY"></a>数数戏笑以自娱乐，<a id="a-AZ"></a>彼戏笑娱乐时，<a id="a-Aa"></a>身体疲极便失意，<a id="a-Ab"></a>以失意便命终，<a id="a-Ac"></a>来生世间，<a id="a-Ad"></a>年渐长大，<a id="a-Ae"></a>剃除须发，<a id="a-Af"></a>服三法衣，<a id="a-Ag"></a>出家修道。<a id="a-Ah"></a>彼入定意三昧，<a id="a-Ai"></a>以三昧心自识本生，<a id="a-Aj"></a>便作是言：<a id="a-Ak"></a>‘彼余众生不数生，<a id="a-Al"></a>不数戏笑娱乐，<a id="a-Am"></a>常在彼处，<a id="a-An"></a>永住不变；<a id="a-Ao"></a>由我数戏笑故，<a id="a-Ap"></a>致此无常，<a id="a-Aq"></a>为变易法。<a id="a-Ar"></a>是故我知：<a id="a-As"></a>我及世间半常半无常，<a id="a-At"></a>此实余虚。<a id="a-Au"></a>’是为第二见。<a id="a-Av"></a>沙门、<a id="a-Aw"></a>婆罗门因此于本劫本见起论：<a id="a-Ax"></a>我及世间半常半无常；<a id="a-Ay"></a>于四见中，<a id="a-Az"></a>齐此不过。</p>
  <p id="aB0">“或有众生展转相看已，<a id="a-B1"></a>便失意，<a id="a-B2"></a>由此命终，<a id="a-B3"></a>来生世间，<a id="a-B4"></a>渐渐长大，<a id="a-B5"></a>剃除须发，<a id="a-B6"></a>服三法衣，<a id="a-B7"></a>出家修道，<a id="a-B8"></a>入定意三昧，<a id="a-B9"></a>以三昧心识本所生，<a id="a-BA"></a>便作是言：<a id="a-BB"></a>‘如彼众生以不展转相看，<a id="a-BC"></a>不失意故，<a id="a-BD"></a>常住不变；<a id="a-BE"></a>我等于彼数相看，<a id="a-BF"></a>数相看已便失意，<a id="a-BG"></a>致此无常，<a id="a-BH"></a>为变易法。<a id="a-BI"></a>我以此知：<a id="a-BJ"></a>我及世间半常半无常，<a id="a-BK"></a>此实余虚。<a id="a-BL"></a>’是第三见。<a id="a-BM"></a>诸沙门、<a id="a-BN"></a>婆罗门因此于本劫本见起论：<a id="a-BO"></a>我及世间半常半无常；<a id="a-BP"></a>于四见中，<a id="a-BQ"></a>齐此不过。</p>
  <p id="aBR">“或有沙门．婆罗门有捷疾相智，<a id="a-BS"></a>善能观察，<a id="a-BT"></a>彼以捷疾观察相智，<a id="a-BU"></a>以己智辩言：<a id="a-BV"></a>‘我及世间半常半无常，<a id="a-BW"></a>此实余虚。<a id="a-BX"></a>’是为第四见。<a id="a-BY"></a>诸沙门、<a id="a-BZ"></a>婆罗门因此于本劫本见起论：<a id="a-Ba"></a>我及世间半常半无常；<a id="a-Bb"></a>于四见中，<a id="a-Bc"></a>齐是不过。</p>
  <p id="aBd">“诸沙门、<a id="a-Be"></a>婆罗门于本劫本见起论：<a id="a-Bf"></a>我及世间半常半无常；<a id="a-Bg"></a>尽入四见中，<a id="a-Bh"></a>齐是不过。<a id="a-Bi"></a>唯佛能知此见处，<a id="a-Bj"></a>如是持、<a id="a-Bk"></a>如是执，<a id="a-Bl"></a>亦知报应。<a id="a-Bm"></a>如来所知又复过是，<a id="a-Bn"></a>虽知不著，<a id="a-Bo"></a>以不著则得寂灭，<a id="a-Bp"></a>知受集、<a id="a-Bq"></a>灭、<a id="a-Br"></a>味、<a id="a-Bs"></a>过、<a id="a-Bt"></a>出要，<a id="a-Bu"></a>以平等观无余解脱，<a id="a-Bv"></a>故名如来。<a id="a-Bw"></a>是为余甚深微妙大法光明，<a id="a-Bx"></a>使贤圣弟子真实平等赞叹如来。</p>
  <p id="aBy">“复有余甚深微妙大法光明，<a id="a-Bz"></a>使贤圣弟子真实平等赞叹如来。<a id="a-C0"></a>何等法是？<a id="a-C1"></a>诸沙门、<a id="a-C2"></a>婆罗门于本劫本见起论：<a id="a-C3"></a>‘我及世间有边无边。<a id="a-C4"></a>’彼沙门、<a id="a-C5"></a>婆罗门因此于本劫本见起论：<a id="a-C6"></a>‘我及世间有边无边。<a id="a-C7"></a>’于此四见中，<a id="a-C8"></a>齐是不过。</p>
  <p id="aC9">“或有沙门、<a id="a-CA"></a>婆罗门种种方便，<a id="a-CB"></a>入定意三昧，<a id="a-CC"></a>以三昧心观世间，<a id="a-CD"></a>起边想，<a id="a-CE"></a>彼作是说：<a id="a-CF"></a>‘此世间有边，<a id="a-CG"></a>是实余虚。<a id="a-CH"></a>所以者何？<a id="a-CI"></a>我以种种方便入定意三昧，<a id="a-CJ"></a>以三昧心观世间有边，<a id="a-CK"></a>是故知世间有边，<a id="a-CL"></a>此实余虚。<a id="a-CM"></a>’是谓初见。<a id="a-CN"></a>沙门、<a id="a-CO"></a>婆罗门因此于本劫本见起论：<a id="a-CP"></a>我及世间有边；<a id="a-CQ"></a>于四见中，<a id="a-CR"></a>齐是不过。</p>
  <p id="aCS">“或有沙门、<a id="a-CT"></a>婆罗门以种种方便，<a id="a-CU"></a>入定意三昧，<a id="a-CV"></a>以三昧心观世间，<a id="a-CW"></a>起无边想，<a id="a-CX"></a>彼作是言：<a id="a-CY"></a>‘世间无边，<a id="a-CZ"></a>此实余虚。<a id="a-Ca"></a>所以者何？<a id="a-Cb"></a>我以种种方便，<a id="a-Cc"></a>入定意三昧，<a id="a-Cd"></a>以三昧心观世间无边，<a id="a-Ce"></a>是故知世间无边，<a id="a-Cf"></a>此实余虚。<a id="a-Cg"></a>’是第二见。<a id="a-Ch"></a>沙门、<a id="a-Ci"></a>婆罗门因此于本劫本见起论：<a id="a-Cj"></a>我及世间无边；<a id="a-Ck"></a>于四见中，<a id="a-Cl"></a>齐此不过。</p>
  <p id="aCm">“或有沙门、<a id="a-Cn"></a>婆罗门以种种方便，<a id="a-Co"></a>入定意三昧，<a id="a-Cp"></a>以三昧心观世间，<a id="a-Cq"></a>谓上方有边，<a id="a-Cr"></a>四方无边，<a id="a-Cs"></a>彼作是言：<a id="a-Ct"></a>‘世间有边无边，<a id="a-Cu"></a>此实余虚。<a id="a-Cv"></a>所以者何？<a id="a-Cw"></a>我以种种方便，<a id="a-Cx"></a>入定意三昧，<a id="a-Cy"></a>以三昧心观上方有边，<a id="a-Cz"></a>四方无边，<a id="a-D0"></a>是故我知世间有边无边，<a id="a-D1"></a>此实余虚。<a id="a-D2"></a>’是为第三见。<a id="a-D3"></a>诸沙门、<a id="a-D4"></a>婆罗门因此于本劫本见起论：<a id="a-D5"></a>我及世间有边无边；<a id="a-D6"></a>于此四见中，<a id="a-D7"></a>齐是不过。</p>
  <p id="aD8">“或有沙门、<a id="a-D9"></a>婆罗门有捷疾相智，<a id="a-DA"></a>善于观察，<a id="a-DB"></a>彼以捷疾观察智，<a id="a-DC"></a>以己智辩言：<a id="a-DD"></a>‘我及世间非有边非无边，<a id="a-DE"></a>此实余虚。<a id="a-DF"></a>’是为第四见。<a id="a-DG"></a>诸沙门、<a id="a-DH"></a>婆罗门因此于本劫本见起论：<a id="a-DI"></a>我及世间有边无边，<a id="a-DJ"></a>此实余虚；<a id="a-DK"></a>于四见中，<a id="a-DL"></a>齐是不过。<a id="a-DM"></a>此是诸沙门、<a id="a-DN"></a>婆罗门于本劫本见起论：<a id="a-DO"></a>我及世间有边无边；<a id="a-DP"></a>尽入四见中，<a id="a-DQ"></a>齐是不过。<a id="a-DR"></a>唯佛能知此见处，<a id="a-DS"></a>如是持、<a id="a-DT"></a>如是执，<a id="a-DU"></a>亦知报应。<a id="a-DV"></a>如来所知又复过是，<a id="a-DW"></a>虽知不著，<a id="a-DX"></a>已不著则得寂灭，<a id="a-DY"></a>知受集、<a id="a-DZ"></a>灭、<a id="a-Da"></a>味、<a id="a-Db"></a>过、<a id="a-Dc"></a>出要，<a id="a-Dd"></a>以平等观无余解脱，<a id="a-De"></a>故名如来。<a id="a-Df"></a>是为余甚深微妙大法光明，<a id="a-Dg"></a>使贤圣弟子真实平等赞叹如来。</p>
  <p id="aDh">“复有余甚深微妙大法光明，<a id="a-Di"></a>使贤圣弟子真实平等赞叹如来。<a id="a-Dj"></a>何者是？<a id="a-Dk"></a>诸沙门、<a id="a-Dl"></a>婆罗门于本劫本见，<a id="a-Dm"></a>异问异答，<a id="a-Dn"></a>彼彼问时，<a id="a-Do"></a>异问异答；<a id="a-Dp"></a>于四见中，<a id="a-Dq"></a>齐是不过。<a id="a-Dr"></a>沙门、<a id="a-Ds"></a>婆罗门因此于本劫本见，<a id="a-Dt"></a>异问异答；<a id="a-Du"></a>于四见中，<a id="a-Dv"></a>齐是不过。</p>
  <p id="aDw">“或有沙门、<a id="a-Dx"></a>婆罗门作如是论，<a id="a-Dy"></a>作如是见：<a id="a-Dz"></a>‘我不见不知善恶有报、<a id="a-E0"></a>无报耶？<a id="a-E1"></a>我以不见不知故，<a id="a-E2"></a>作如是说：<a id="a-E3"></a>善恶有报耶？<a id="a-E4"></a>无报耶？<a id="a-E5"></a>世间有沙门、<a id="a-E6"></a>婆罗门广博多闻，<a id="a-E7"></a>聪明智慧，<a id="a-E8"></a>常乐闲静，<a id="a-E9"></a>机辩精微，<a id="a-EA"></a>世所尊重，<a id="a-EB"></a>能以智慧善别诸见。<a id="a-EC"></a>设当问我诸深义者，<a id="a-ED"></a>我不能答，<a id="a-EE"></a>有愧于彼，<a id="a-EF"></a>于彼有畏，<a id="a-EG"></a>当以此答以为归依、<a id="a-EH"></a>为洲、<a id="a-EI"></a>为舍，<a id="a-EJ"></a>为究竟道。<a id="a-EK"></a>彼设问者，<a id="a-EL"></a>当如是答：<a id="a-EM"></a>此事如是，<a id="a-EN"></a>此事实，<a id="a-EO"></a>此事异，<a id="a-EP"></a>此事不异，<a id="a-EQ"></a>此事非异非不异。<a id="a-ER"></a>’是为初见。<a id="a-ES"></a>沙门、<a id="a-ET"></a>婆罗门因此问异答异；<a id="a-EU"></a>于四见中，<a id="a-EV"></a>齐是不过。</p>
  <p id="aEW">“或有沙门、<a id="a-EX"></a>婆罗门作如是论，<a id="a-EY"></a>作如是见：<a id="a-EZ"></a>‘我不见不知为有他世耶？<a id="a-Ea"></a>无他世耶？<a id="a-Eb"></a>诸世间沙门、<a id="a-Ec"></a>婆罗门以天眼知、<a id="a-Ed"></a>他心智，<a id="a-Ee"></a>能见远事，<a id="a-Ef"></a>已虽近他，<a id="a-Eg"></a>他人不见。<a id="a-Eh"></a>如此人等能知有他世、<a id="a-Ei"></a>无他世；<a id="a-Ej"></a>我不知不见有他世、<a id="a-Ek"></a>无他世。<a id="a-El"></a>若我说者，<a id="a-Em"></a>则为妄语，<a id="a-En"></a>我恶畏妄语，<a id="a-Eo"></a>故以为归依、<a id="a-Ep"></a>为洲、<a id="a-Eq"></a>为舍，<a id="a-Er"></a>为究竟道。<a id="a-Es"></a>彼设问者，<a id="a-Et"></a>当如是答：<a id="a-Eu"></a>此事如是，<a id="a-Ev"></a>此事实，<a id="a-Ew"></a>此事异，<a id="a-Ex"></a>此事不异，<a id="a-Ey"></a>此事非异非不异。<a id="a-Ez"></a>’是为第二见。<a id="a-F0"></a>诸沙门、<a id="a-F1"></a>婆罗门因此问异答异；<a id="a-F2"></a>于四见中，<a id="a-F3"></a>齐是不过。</p>
  <p id="aF4">“或有沙门、<a id="a-F5"></a>婆罗门作如是见，<a id="a-F6"></a>作如是论：<a id="a-F7"></a>‘我不知不见何者为善？<a id="a-F8"></a>何者不善？<a id="a-F9"></a>我不知不见如是说是善、<a id="a-FA"></a>是不善？<a id="a-FB"></a>我则于此生爱，<a id="a-FC"></a>从爱生恚，<a id="a-FD"></a>有爱有恚，<a id="a-FE"></a>则有受生。<a id="a-FF"></a>我欲灭受，<a id="a-FG"></a>故出家修行；<a id="a-FH"></a>彼恶畏受，<a id="a-FI"></a>故以此为归依、<a id="a-FJ"></a>为洲、<a id="a-FK"></a>为舍，<a id="a-FL"></a>为究竟道。<a id="a-FM"></a>彼设问者，<a id="a-FN"></a>当如是答：<a id="a-FO"></a>此事如是，<a id="a-FP"></a>此事实，<a id="a-FQ"></a>此事异，<a id="a-FR"></a>此事不异，<a id="a-FS"></a>此事非异非不异。<a id="a-FT"></a>’是为第三见。<a id="a-FU"></a>诸沙门、<a id="a-FV"></a>婆罗门因此问异答异；<a id="a-FW"></a>于四见中，<a id="a-FX"></a>齐是不过。</p>
  <p id="aFY">“或有沙门、<a id="a-FZ"></a>婆罗门愚冥暗钝，<a id="a-Fa"></a>他有问者，<a id="a-Fb"></a>彼随他言答：<a id="a-Fc"></a>‘此事如是，<a id="a-Fd"></a>此事实，<a id="a-Fe"></a>此事异，<a id="a-Ff"></a>此事不异，<a id="a-Fg"></a>此事非异非不异。<a id="a-Fh"></a>’是为四见。<a id="a-Fi"></a>诸沙门、<a id="a-Fj"></a>婆罗门因此异问异答；<a id="a-Fk"></a>于四见中，<a id="a-Fl"></a>齐是不过。</p>
  <p id="aFm">“或有沙门、<a id="a-Fn"></a>婆罗门于本劫本见，<a id="a-Fo"></a>异问异答；<a id="a-Fp"></a>尽入四见中，<a id="a-Fq"></a>齐是不过。<a id="a-Fr"></a>唯佛能知此见处，<a id="a-Fs"></a>如是持、<a id="a-Ft"></a>如是执，<a id="a-Fu"></a>亦知报应。<a id="a-Fv"></a>如来所知又复过是，<a id="a-Fw"></a>虽知不著，<a id="a-Fx"></a>已不著则得寂灭，<a id="a-Fy"></a>知受集、<a id="a-Fz"></a>灭、<a id="a-G0"></a>味、<a id="a-G1"></a>过、<a id="a-G2"></a>出要，<a id="a-G3"></a>以平等观无余解脱，<a id="a-G4"></a>故名如来。<a id="a-G5"></a>是为甚深微妙大法光明，<a id="a-G6"></a>使贤圣弟子真实平等赞叹如来。</p>
  <p id="aG7">“复有余甚深微妙大法光明，<a id="a-G8"></a>使贤圣弟子真实平等赞叹如来。<a id="a-G9"></a>何等是？<a id="a-GA"></a>或有沙门、<a id="a-GB"></a>婆罗门于本劫本见，<a id="a-GC"></a>谓无因而出有此世间，<a id="a-GD"></a>彼尽入二见中，<a id="a-GE"></a>于本劫本见无因而出有此世间；<a id="a-GF"></a>于此二见中，<a id="a-GG"></a>齐是不过。</p>
  <p id="aGH">“彼沙门、<a id="a-GI"></a>婆罗门因何事于本劫本见，<a id="a-GJ"></a>谓无因而有，<a id="a-GK"></a>于此二见中，<a id="a-GL"></a>齐是不过？<a id="a-GM"></a>或有众生无想无知，<a id="a-GN"></a>若彼众生起想，<a id="a-GO"></a>则便命终，<a id="a-GP"></a>来生世间，<a id="a-GQ"></a>渐渐长大，<a id="a-GR"></a>剃除须发，<a id="a-GS"></a>服三法衣，<a id="a-GT"></a>出家修道，<a id="a-GU"></a>入定意三昧，<a id="a-GV"></a>以三昧心识本所生，<a id="a-GW"></a>彼作是语：<a id="a-GX"></a>‘我本无有，<a id="a-GY"></a>今忽然有；<a id="a-GZ"></a>此世间本无、<a id="a-Ga"></a>今有，<a id="a-Gb"></a>此实余虚。<a id="a-Gc"></a>’是为初见。<a id="a-Gd"></a>诸沙门、<a id="a-Ge"></a>婆罗门因此于本劫本见，<a id="a-Gf"></a>谓无因有；<a id="a-Gg"></a>于二见中，<a id="a-Gh"></a>齐是不过。</p>
  <p id="aGi">“或有沙门、<a id="a-Gj"></a>婆罗门有捷疾相智，<a id="a-Gk"></a>善能观察，<a id="a-Gl"></a>彼已捷疾观察智观，<a id="a-Gm"></a>以己智辩能如是说：<a id="a-Gn"></a>‘此世间无因而有，<a id="a-Go"></a>此实余虚。<a id="a-Gp"></a>”此第二见。<a id="a-Gq"></a>诸有沙门、<a id="a-Gr"></a>婆罗门因此于本劫本见，<a id="a-Gs"></a>无因而有，<a id="a-Gt"></a>有此世间；<a id="a-Gu"></a>于二见中，<a id="a-Gv"></a>齐是不过。<a id="a-Gw"></a>诸有沙门、<a id="a-Gx"></a>婆罗门于本劫本见，<a id="a-Gy"></a>无因而有；<a id="a-Gz"></a>尽入二见中，<a id="a-H0"></a>齐是不过。<a id="a-H1"></a>唯佛能知，<a id="a-H2"></a>亦复如是。<a id="a-H3"></a>诸有沙门、<a id="a-H4"></a>婆罗门于本劫本见，<a id="a-H5"></a>无数种种，<a id="a-H6"></a>随意所说；<a id="a-H7"></a>彼尽入是十八见中，<a id="a-H8"></a>本劫本见，<a id="a-H9"></a>无数种种，<a id="a-HA"></a>随意所说；<a id="a-HB"></a>于十八见，<a id="a-HC"></a>齐是不过。<a id="a-HD"></a>唯佛能知，<a id="a-HE"></a>亦复如是。</p>
  <p id="aHF">“复有余甚深微妙大法光明，<a id="a-HG"></a>何等是？<a id="a-HH"></a>诸有沙门、<a id="a-HI"></a>婆罗门于末劫末见，<a id="a-HJ"></a>无数种种，<a id="a-HK"></a>随意所说；<a id="a-HL"></a>彼尽入四十四见中，<a id="a-HM"></a>于末劫末见，<a id="a-HN"></a>种种无数，<a id="a-HO"></a>随意所说，<a id="a-HP"></a>于四十四见，<a id="a-HQ"></a>齐是不过。</p>
  <p id="aHR">“彼有沙门、<a id="a-HS"></a>婆罗门因何事于末劫末见，<a id="a-HT"></a>无数种种，<a id="a-HU"></a>随意所说，<a id="a-HV"></a>于四十四见，<a id="a-HW"></a>齐此不过？<a id="a-HX"></a>诸有沙门、<a id="a-HY"></a>婆罗门于末劫末见，<a id="a-HZ"></a>生有想论，<a id="a-Ha"></a>说世间有想；<a id="a-Hb"></a>彼尽入十六见中，<a id="a-Hc"></a>于末劫末见生想论，<a id="a-Hd"></a>说世间有想，<a id="a-He"></a>于十六见中，<a id="a-Hf"></a>齐是不过。</p>
  <p id="aHg">“彼沙门、<a id="a-Hh"></a>婆罗门因何事于末劫末见生想论，<a id="a-Hi"></a>说世间有想，<a id="a-Hj"></a>彼尽入十六见中，<a id="a-Hk"></a>齐是不过？<a id="a-Hl"></a>诸有沙门、<a id="a-Hm"></a>婆罗门作如是论、<a id="a-Hn"></a>如是见，<a id="a-Ho"></a>言：<a id="a-Hp"></a>‘我此终后，<a id="a-Hq"></a>生有色有想，<a id="a-Hr"></a>此实余虚。<a id="a-Hs"></a>’是为初见。<a id="a-Ht"></a>诸沙门、<a id="a-Hu"></a>婆罗门因此于末劫末见生想论，<a id="a-Hv"></a>说世间有想；<a id="a-Hw"></a>于十六见中，<a id="a-Hx"></a>齐是不过。<a id="a-Hy"></a>有言：<a id="a-Hz"></a>‘我此终后，<a id="a-I0"></a>生无色有想，<a id="a-I1"></a>此实余虚。<a id="a-I2"></a>’有言：<a id="a-I3"></a>“我此终后，<a id="a-I4"></a>生有色无色有想，<a id="a-I5"></a>此实余虚。<a id="a-I6"></a>’有言：<a id="a-I7"></a>‘我此终后，<a id="a-I8"></a>生非有色非无色有想，<a id="a-I9"></a>此实余虚。<a id="a-IA"></a>’有言：<a id="a-IB"></a>‘我此终后，<a id="a-IC"></a>生有边有想，<a id="a-ID"></a>此实余虚。<a id="a-IE"></a>’有言：<a id="a-IF"></a>‘我此终后，<a id="a-IG"></a>生无边有想，<a id="a-IH"></a>此实余虚。<a id="a-II"></a>’有言：<a id="a-IJ"></a>‘我此终后，<a id="a-IK"></a>生有边无边有想，<a id="a-IL"></a>此实余虚。<a id="a-IM"></a>’有言：<a id="a-IN"></a>‘我此终后，<a id="a-IO"></a>生非有边非无边有想，<a id="a-IP"></a>此实余虚。<a id="a-IQ"></a>’有言：<a id="a-IR"></a>‘我此终后，<a id="a-IS"></a>生而一向有乐有想，<a id="a-IT"></a>此实余虚。<a id="a-IU"></a>’有言：<a id="a-IV"></a>‘我此终后，<a id="a-IW"></a>生而一向有苦有想，<a id="a-IX"></a>此实余虚。<a id="a-IY"></a>’有言：<a id="a-IZ"></a>‘我此终后，<a id="a-Ia"></a>生有乐有苦有想，<a id="a-Ib"></a>此实余虚。<a id="a-Ic"></a>’有言：<a id="a-Id"></a>‘我此终后，<a id="a-Ie"></a>生不苦不乐有想，<a id="a-If"></a>此实余虚。<a id="a-Ig"></a>’有言：<a id="a-Ih"></a>‘我此终后，<a id="a-Ii"></a>生有一想，<a id="a-Ij"></a>此实余虚。<a id="a-Ik"></a>’有言：<a id="a-Il"></a>‘我此终后，<a id="a-Im"></a>生有若干想，<a id="a-In"></a>此实余虚。<a id="a-Io"></a>’有言：<a id="a-Ip"></a>‘我此终后，<a id="a-Iq"></a>生少想，<a id="a-Ir"></a>此实余虚。<a id="a-Is"></a>’有言：<a id="a-It"></a>‘我此终后，<a id="a-Iu"></a>生有无量想，<a id="a-Iv"></a>此实余虚。<a id="a-Iw"></a>’是为十六见。<a id="a-Ix"></a>诸有沙门、<a id="a-Iy"></a>婆罗门于末劫末见，<a id="a-Iz"></a>生想论，<a id="a-J0"></a>说世间有想；<a id="a-J1"></a>于此十六见中，<a id="a-J2"></a>齐是不过。<a id="a-J3"></a>唯佛能知，<a id="a-J4"></a>亦复如是。</p>
  <p id="aJ5">“复有余甚深微妙大法光明，<a id="a-J6"></a>何等法是？<a id="a-J7"></a>诸有沙门、<a id="a-J8"></a>婆罗门于末劫末见，<a id="a-J9"></a>生无想论，<a id="a-JA"></a>说世间无想；<a id="a-JB"></a>彼尽入八见中，<a id="a-JC"></a>于末劫末见，<a id="a-JD"></a>生无想论，<a id="a-JE"></a>于此八见中，<a id="a-JF"></a>齐此不过。</p>
  <p id="aJG">“彼沙门、<a id="a-JH"></a>婆罗门因何事于末劫末见，<a id="a-JI"></a>生无想论，<a id="a-JJ"></a>说世间无想，<a id="a-JK"></a>于八见中，<a id="a-JL"></a>齐此不过？<a id="a-JM"></a>诸有沙门、<a id="a-JN"></a>婆罗门作如是见，<a id="a-JO"></a>作如是论：<a id="a-JP"></a>‘我此终后，<a id="a-JQ"></a>生有色无想，<a id="a-JR"></a>此实余虚。<a id="a-JS"></a>’有言：<a id="a-JT"></a>‘我此终后，<a id="a-JU"></a>生无色无想，<a id="a-JV"></a>此实余虚。<a id="a-JW"></a>’有言：<a id="a-JX"></a>‘我此终后，<a id="a-JY"></a>生有色无色无想，<a id="a-JZ"></a>此实余虚。<a id="a-Ja"></a>’有言：<a id="a-Jb"></a>‘我此终后，<a id="a-Jc"></a>生非有色非无色无想，<a id="a-Jd"></a>此实余虚。<a id="a-Je"></a>’有言：<a id="a-Jf"></a>‘我此终后，<a id="a-Jg"></a>生有边无想，<a id="a-Jh"></a>此实余虚。<a id="a-Ji"></a>’有言：<a id="a-Jj"></a>‘我此终后，<a id="a-Jk"></a>生无边无想，<a id="a-Jl"></a>此实余虚。<a id="a-Jm"></a>’有言：<a id="a-Jn"></a>‘我此终后，<a id="a-Jo"></a>生有边无边无想，<a id="a-Jp"></a>此实余虚。<a id="a-Jq"></a>’有言：<a id="a-Jr"></a>‘我此终后，<a id="a-Js"></a>生非有边非无边无想，<a id="a-Jt"></a>此实余虚。<a id="a-Ju"></a>’是为八见。<a id="a-Jv"></a>若沙门、<a id="a-Jw"></a>婆罗门因此于末劫末见，<a id="a-Jx"></a>生无想论，<a id="a-Jy"></a>说世间无想；<a id="a-Jz"></a>彼尽入八见中，<a id="a-K0"></a>齐是不过。<a id="a-K1"></a>唯佛能知，<a id="a-K2"></a>亦复如是。</p>
  <p id="aK3">“复有余甚深微妙大法光明，<a id="a-K4"></a>何等法是？<a id="a-K5"></a>或有沙门、<a id="a-K6"></a>婆罗门于末劫末见，<a id="a-K7"></a>生非想非非想论，<a id="a-K8"></a>说此世间非想非非想；<a id="a-K9"></a>彼尽入八见中，<a id="a-KA"></a>于末劫末见，<a id="a-KB"></a>作非想非非想论，<a id="a-KC"></a>说世间非想非非想，<a id="a-KD"></a>于八见中，<a id="a-KE"></a>齐是不过。</p>
  <p id="aKF">“彼沙门、<a id="a-KG"></a>婆罗门因何事于末劫末见，<a id="a-KH"></a>生非想非非想论，<a id="a-KI"></a>说世间非想非非想，<a id="a-KJ"></a>于八见中，<a id="a-KK"></a>齐是不过？<a id="a-KL"></a>诸沙门、<a id="a-KM"></a>婆罗门作如是论，<a id="a-KN"></a>作如是见：<a id="a-KO"></a>‘我此终后，<a id="a-KP"></a>生有色非有想非无想，<a id="a-KQ"></a>此实余虚。<a id="a-KR"></a>’有言：<a id="a-KS"></a>‘我此终后，<a id="a-KT"></a>生无色非有想非无想，<a id="a-KU"></a>此实余虚。<a id="a-KV"></a>’有言：<a id="a-KW"></a>‘我此终后，<a id="a-KX"></a>生有色无色非有想非无想，<a id="a-KY"></a>此实余虚。<a id="a-KZ"></a>’有言：<a id="a-Ka"></a>‘我此终后，<a id="a-Kb"></a>生非有色非无色非有想非无想，<a id="a-Kc"></a>此实余虚。<a id="a-Kd"></a>’有言：<a id="a-Ke"></a>‘我此终后，<a id="a-Kf"></a>生有边非有想非无想，<a id="a-Kg"></a>此实余虚。<a id="a-Kh"></a>’有言：<a id="a-Ki"></a>‘我此终后，<a id="a-Kj"></a>生无边非有想非无想，<a id="a-Kk"></a>此实余虚。<a id="a-Kl"></a>’有言：<a id="a-Km"></a>‘我此终后，<a id="a-Kn"></a>生有边无边非有想非无想，<a id="a-Ko"></a>此实余虚。<a id="a-Kp"></a>’有言：<a id="a-Kq"></a>‘我此终后，<a id="a-Kr"></a>生非有边非无边非有想非无想，<a id="a-Ks"></a>此实余虚。<a id="a-Kt"></a>’是为八见。<a id="a-Ku"></a>若沙门、<a id="a-Kv"></a>婆罗门因此于末劫末见，<a id="a-Kw"></a>生非有想非无想论，<a id="a-Kx"></a>说世间非有想非无想；<a id="a-Ky"></a>尽入八见中，<a id="a-Kz"></a>齐是不过。<a id="a-L0"></a>唯佛能知，<a id="a-L1"></a>亦复如是。</p>
  <p id="aL2">“复有余甚深微妙大法光明，<a id="a-L3"></a>何等法是？<a id="a-L4"></a>诸有沙门、<a id="a-L5"></a>婆罗门于末劫末见，<a id="a-L6"></a>起断灭论，<a id="a-L7"></a>说众生断灭无余；<a id="a-L8"></a>彼尽入七见中，<a id="a-L9"></a>于末劫末见起断灭论，<a id="a-LA"></a>说众生断灭无余，<a id="a-LB"></a>于七见中，<a id="a-LC"></a>齐是不过。</p>
  <p id="aLD">“彼沙门、<a id="a-LE"></a>婆罗门因何事于末劫末见，<a id="a-LF"></a>起断灭论，<a id="a-LG"></a>说众生断灭无余，<a id="a-LH"></a>于七见中，<a id="a-LI"></a>齐是不过？<a id="a-LJ"></a>诸有沙门、<a id="a-LK"></a>婆罗门作如是论，<a id="a-LL"></a>作如是见：<a id="a-LM"></a>‘我身四大、<a id="a-LN"></a>六入，<a id="a-LO"></a>从父母生，<a id="a-LP"></a>乳哺养育，<a id="a-LQ"></a>衣食成长，<a id="a-LR"></a>摩扪拥护，<a id="a-LS"></a>然是无常，<a id="a-LT"></a>必归磨灭。<a id="a-LU"></a>’齐是名为断灭，<a id="a-LV"></a>第一见也。<a id="a-LW"></a>或有沙门、<a id="a-LX"></a>婆罗门作是说，<a id="a-LY"></a>言：<a id="a-LZ"></a>‘此我不得名断灭，<a id="a-La"></a>我欲界天断灭无余，<a id="a-Lb"></a>齐是为断灭。<a id="a-Lc"></a>’是为二见。<a id="a-Ld"></a>或有沙门、<a id="a-Le"></a>婆罗门作是说，<a id="a-Lf"></a>言：<a id="a-Lg"></a>‘此非断灭，<a id="a-Lh"></a>我色界化身，<a id="a-Li"></a>诸根具足，<a id="a-Lj"></a>断灭无余，<a id="a-Lk"></a>是为断灭。<a id="a-Ll"></a>’有言：<a id="a-Lm"></a>‘此非断灭，<a id="a-Ln"></a>我无色空处断灭。<a id="a-Lo"></a>’有言：<a id="a-Lp"></a>‘此非断灭，<a id="a-Lq"></a>我无色识处断灭。<a id="a-Lr"></a>’有言：<a id="a-Ls"></a>‘此非断灭，<a id="a-Lt"></a>我无色不用处断灭。<a id="a-Lu"></a>’有言：<a id="a-Lv"></a>‘此非断灭，<a id="a-Lw"></a>我无色有想无想处断灭。<a id="a-Lx"></a>’是第七断灭，<a id="a-Ly"></a>是为七见。<a id="a-Lz"></a>诸有沙门、<a id="a-M0"></a>婆罗门因此于末劫末见，<a id="a-M1"></a>言此众生类断灭无余，<a id="a-M2"></a>于七见中，<a id="a-M3"></a>齐此不过。<a id="a-M4"></a>唯佛能知，<a id="a-M5"></a>亦复如是。</p>
  <p id="aM6">“复有余甚深微妙大法光明，<a id="a-M7"></a>何等法是？<a id="a-M8"></a>诸有沙门、<a id="a-M9"></a>婆罗门于末劫末见，<a id="a-MA"></a>现在生泥洹论，<a id="a-MB"></a>说众生现在有泥洹；<a id="a-MC"></a>彼尽入五见中，<a id="a-MD"></a>于末劫末见说现在有泥洹，<a id="a-ME"></a>于五见中，<a id="a-MF"></a>齐是不过。</p>
  <p id="aMG">“彼沙门、<a id="a-MH"></a>婆罗门因何事于末劫末见，<a id="a-MI"></a>说众生现有泥洹，<a id="a-MJ"></a>于五见中，<a id="a-MK"></a>齐是不过？<a id="a-ML"></a>诸有沙门、<a id="a-MM"></a>婆罗门作是见，<a id="a-MN"></a>作是论，<a id="a-MO"></a>说：<a id="a-MP"></a>‘我于现在五欲自恣，<a id="a-MQ"></a>此是我得现在泥洹。<a id="a-MR"></a>’是第一见。<a id="a-MS"></a>复有沙门、<a id="a-MT"></a>婆罗门作是说：<a id="a-MU"></a>‘此是现在泥洹，<a id="a-MV"></a>非不是，<a id="a-MW"></a>复有现在泥洹微妙第一，<a id="a-MX"></a>汝所不知，<a id="a-MY"></a>独我知耳；<a id="a-MZ"></a>如我去欲、<a id="a-Ma"></a>恶不善法，<a id="a-Mb"></a>有觉、<a id="a-Mc"></a>有观，<a id="a-Md"></a>离生喜、<a id="a-Me"></a>乐，<a id="a-Mf"></a>入初禅。<a id="a-Mg"></a>’此名现在泥洹，<a id="a-Mh"></a>是第二见。<a id="a-Mi"></a>复有沙门、<a id="a-Mj"></a>婆罗门作如是说：<a id="a-Mk"></a>‘此是现在泥洹，<a id="a-Ml"></a>非不是，<a id="a-Mm"></a>复有现在泥洹微妙第一，<a id="a-Mn"></a>汝所不知，<a id="a-Mo"></a>独我知耳；<a id="a-Mp"></a>如我灭有觉、<a id="a-Mq"></a>观，<a id="a-Mr"></a>内喜、<a id="a-Ms"></a>一心，<a id="a-Mt"></a>无觉、<a id="a-Mu"></a>无观，<a id="a-Mv"></a>定生喜、<a id="a-Mw"></a>乐，<a id="a-Mx"></a>入第二禅。<a id="a-My"></a>’齐是名现在泥洹，<a id="a-Mz"></a>是为第三见。<a id="a-N0"></a>复有沙门、<a id="a-N1"></a>婆罗门作是说，<a id="a-N2"></a>言：<a id="a-N3"></a>‘此是现在泥洹，<a id="a-N4"></a>非不是，<a id="a-N5"></a>复有现在泥洹微妙第一，<a id="a-N6"></a>汝所不知，<a id="a-N7"></a>独我知耳；<a id="a-N8"></a>如我除念、<a id="a-N9"></a>舍、<a id="a-NA"></a>喜、<a id="a-NB"></a>住乐，<a id="a-NC"></a>护念一心，<a id="a-ND"></a>自知身乐，<a id="a-NE"></a>贤圣所说，<a id="a-NF"></a>入第三禅。<a id="a-NG"></a>’齐是名现在泥洹，<a id="a-NH"></a>是为第四见。<a id="a-NI"></a>复有沙门、<a id="a-NJ"></a>婆罗门作是说，<a id="a-NK"></a>言：<a id="a-NL"></a>‘此是现在泥洹，<a id="a-NM"></a>非不是，<a id="a-NN"></a>现在泥洹复有微妙第一，<a id="a-NO"></a>汝所不知，<a id="a-NP"></a>独我知耳；<a id="a-NQ"></a>如我乐灭、<a id="a-NR"></a>苦灭，<a id="a-NS"></a>先除忧、<a id="a-NT"></a>喜，<a id="a-NU"></a>不苦不乐，<a id="a-NV"></a>护念清净，<a id="a-NW"></a>入第四禅。<a id="a-NX"></a>’此名第一泥洹，<a id="a-NY"></a>是为第五见。<a id="a-NZ"></a>若沙门、<a id="a-Na"></a>婆罗门于末劫末见，<a id="a-Nb"></a>生现在泥洹论，<a id="a-Nc"></a>于五见中，<a id="a-Nd"></a>齐是不过。<a id="a-Ne"></a>唯佛能知，<a id="a-Nf"></a>亦复如是。</p>
  <p id="aNg">“诸有沙门、<a id="a-Nh"></a>婆罗门于末劫末见，<a id="a-Ni"></a>无数种种，<a id="a-Nj"></a>随意所说；<a id="a-Nk"></a>于四十四见中，<a id="a-Nl"></a>齐是不过。<a id="a-Nm"></a>唯佛能知此诸见处，<a id="a-Nn"></a>亦复如是。<a id="a-No"></a>诸有沙门、<a id="a-Np"></a>婆罗门于本劫本见、<a id="a-Nq"></a>末劫末见，<a id="a-Nr"></a>无数种种，<a id="a-Ns"></a>随意所说，<a id="a-Nt"></a>尽入此六十二见中；<a id="a-Nu"></a>于本劫本见、<a id="a-Nv"></a>末劫末见，<a id="a-Nw"></a>无数种种，<a id="a-Nx"></a>随意所说；<a id="a-Ny"></a>于六十二见中，<a id="a-Nz"></a>齐此不过。<a id="a-O0"></a>唯如来知此见处，<a id="a-O1"></a>亦复如是。<a id="a-O2"></a>诸有沙门、<a id="a-O3"></a>婆罗门于本劫本见，<a id="a-O4"></a>生常论，<a id="a-O5"></a>说：<a id="a-O6"></a>‘我、<a id="a-O7"></a>世间是常。<a id="a-O8"></a>’彼沙门、<a id="a-O9"></a>婆罗门于此生智，<a id="a-OA"></a>谓异信、<a id="a-OB"></a>异欲、<a id="a-OC"></a>异闻、<a id="a-OD"></a>异缘、<a id="a-OE"></a>异觉、<a id="a-OF"></a>异见、<a id="a-OG"></a>异定、<a id="a-OH"></a>异忍，<a id="a-OI"></a>因此生智，<a id="a-OJ"></a>彼以希现则名为受乃至现在泥洹，<a id="a-OK"></a>亦复如是。<a id="a-OL"></a>诸有沙门、<a id="a-OM"></a>婆罗门生常论，<a id="a-ON"></a>言：<a id="a-OO"></a>‘世间是常。<a id="a-OP"></a>’彼因受缘，<a id="a-OQ"></a>起爱生爱而不自觉知，<a id="a-OR"></a>染著于爱，<a id="a-OS"></a>为爱所伏乃至现在泥洹，<a id="a-OT"></a>亦复如是。<a id="a-OU"></a>诸有沙门、<a id="a-OV"></a>婆罗门于本劫本见，<a id="a-OW"></a>生常论，<a id="a-OX"></a>言：<a id="a-OY"></a>‘世间是常。<a id="a-OZ"></a>’彼因触缘故，<a id="a-Oa"></a>若离触缘而立论者，<a id="a-Ob"></a>无有是处乃至现在泥洹，<a id="a-Oc"></a>亦复如是。<a id="a-Od"></a>诸有沙门、<a id="a-Oe"></a>婆罗门于本劫本见、<a id="a-Of"></a>末劫末见，<a id="a-Og"></a>各随所见说，<a id="a-Oh"></a>彼尽入六十二见中，<a id="a-Oi"></a>各随所见说，<a id="a-Oj"></a>尽依中在中，<a id="a-Ok"></a>齐是不过。<a id="a-Ol"></a>犹如巧捕鱼师，<a id="a-Om"></a>以细目网覆小池上，<a id="a-On"></a>当知池中水性之类，<a id="a-Oo"></a>皆入网内，<a id="a-Op"></a>无逃避处，<a id="a-Oq"></a>齐是不过。<a id="a-Or"></a>诸沙门、<a id="a-Os"></a>婆罗门亦复如是，<a id="a-Ot"></a>于本劫本见、<a id="a-Ou"></a>末劫末见，<a id="a-Ov"></a>种种所说，<a id="a-Ow"></a>尽入六十二见中，<a id="a-Ox"></a>齐是不过。</p>
  <p id="aOy">“若比丘于六触集、<a id="a-Oz"></a>灭、<a id="a-P0"></a>味、<a id="a-P1"></a>过、<a id="a-P2"></a>出要，<a id="a-P3"></a>如实而知，<a id="a-P4"></a>则为最胜，<a id="a-P5"></a>出彼诸见。<a id="a-P6"></a>如来自知生死已尽，<a id="a-P7"></a>所以有身，<a id="a-P8"></a>为欲福度诸天、<a id="a-P9"></a>人故；<a id="a-PA"></a>若其无身，<a id="a-PB"></a>则诸天、<a id="a-PC"></a>世人无所恃怙。<a id="a-PD"></a>犹如多罗树断其头者，<a id="a-PE"></a>则不复生；<a id="a-PF"></a>佛亦如是，<a id="a-PG"></a>已断生死，<a id="a-PH"></a>永不复生。<a id="a-PI"></a>”</p>
  <p id="aPJ">当佛说此法时，<a id="a-PK"></a>大千世界三反六种震动。<a id="a-PL"></a>尔时，<a id="a-PM"></a>阿难在佛后执扇扇佛，<a id="a-PN"></a>偏露右臂，<a id="a-PO"></a>长跪叉手，<a id="a-PP"></a>白佛言：<a id="a-PQ"></a>“此法甚深，<a id="a-PR"></a>当以何名？<a id="a-PS"></a>云何奉持？<a id="a-PT"></a>”</p>
  <p id="aPU">佛告阿难：<a id="a-PV"></a>“当名此经为义动、<a id="a-PW"></a>法动、<a id="a-PX"></a>见动、<a id="a-PY"></a>魔动、<a id="a-PZ"></a>梵动。<a id="a-Pa"></a>”</p>
  <p id="aPb">尔时，<a id="a-Pc"></a>阿难闻佛所说，<a id="a-Pd"></a>欢喜奉行。</p>
 </body>
</html>