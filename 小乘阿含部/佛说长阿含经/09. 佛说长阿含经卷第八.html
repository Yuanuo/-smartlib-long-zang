<!doctype html>
<html id="z3IBUFxZJ" data-ver="2042">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第八</h1>
  <h2 id="a2">第二分散陀那经第四</h2>
  <p id="a3">如是我闻：<a id="a-4"></a>一时，<a id="a-5"></a>佛在罗阅祇毗诃罗山七叶树窟，<a id="a-6"></a>与大比丘众千二百五十人俱。</p>
  <p id="a7">时，<a id="a-8"></a>王舍城有一居士，<a id="a-9"></a>名散陀那，<a id="a-A"></a>好行游观，<a id="a-B"></a>日日出城，<a id="a-C"></a>至世尊所。<a id="a-D"></a>时，<a id="a-E"></a>彼居士仰观日时，<a id="a-F"></a>默自念言：<a id="a-G"></a>“今往觐佛，<a id="a-H"></a>非是时也。<a id="a-I"></a>今者世尊必在静室三昧思惟，<a id="a-J"></a>诸比丘众亦当禅静。<a id="a-K"></a>我今宁可往诣乌暂婆利梵志女林中，<a id="a-L"></a>须日时到，<a id="a-M"></a>当诣世尊，<a id="a-N"></a>礼敬问讯，<a id="a-O"></a>并诣诸比丘所，<a id="a-P"></a>致敬问讯。<a id="a-Q"></a>”</p>
  <p id="aR">时，<a id="a-S"></a>梵志女林中有一梵志，<a id="a-T"></a>名尼俱陀，<a id="a-U"></a>与五百梵志子俱止彼林。<a id="a-V"></a>时，<a id="a-W"></a>诸梵志众聚一处，<a id="a-X"></a>高声大论，<a id="a-Y"></a>俱说遮道浊乱之言，<a id="a-Z"></a>以此终日。<a id="a-a"></a>或论国事，<a id="a-b"></a>或论战斗兵杖之事，<a id="a-c"></a>或论国家义和之事，<a id="a-d"></a>或论大臣及庶民事，<a id="a-e"></a>或论车马游园林事，<a id="a-f"></a>或论坐席、<a id="a-g"></a>衣服、<a id="a-h"></a>饮食、<a id="a-i"></a>妇女之事，<a id="a-j"></a>或论山海龟鳖之事，<a id="a-k"></a>但说如是遮道之论，<a id="a-l"></a>以此终日。</p>
  <p id="am">时，<a id="a-n"></a>彼梵志遥见散陀那居士来，<a id="a-o"></a>即敕其众，<a id="a-p"></a>令皆静默：<a id="a-q"></a>“所以然者？<a id="a-r"></a>彼沙门瞿昙弟子今从外来。<a id="a-s"></a>沙门瞿昙白衣弟子中，<a id="a-t"></a>此为最上。<a id="a-u"></a>彼必来此，<a id="a-v"></a>汝宜静默。<a id="a-w"></a>”时，<a id="a-x"></a>诸梵志各自默然。</p>
  <p id="ay">散陀那居士至梵志所，<a id="a-z"></a>问讯已，<a id="a-10"></a>一面坐，<a id="a-11"></a>语梵志曰：<a id="a-12"></a>“我师世尊常乐闲静，<a id="a-13"></a>不好愦闹，<a id="a-14"></a>不如汝等与诸弟子处在人中，<a id="a-15"></a>高声大论，<a id="a-16"></a>但说遮道无益之言。<a id="a-17"></a>”</p>
  <p id="a18">梵志又语居士言：<a id="a-19"></a>“沙门瞿昙颇曾与人共言论不？<a id="a-1A"></a>众人何由得知沙门有大智慧？<a id="a-1B"></a>汝师常好独处边地，<a id="a-1C"></a>犹如瞎牛食草，<a id="a-1D"></a>偏逐所见。<a id="a-1E"></a>汝师瞿昙亦复如是，<a id="a-1F"></a>偏好独见，<a id="a-1G"></a>乐无人处。<a id="a-1H"></a>汝师若来，<a id="a-1I"></a>吾等当称以为瞎牛。<a id="a-1J"></a>彼常自言有大智慧，<a id="a-1K"></a>我以一言穷彼，<a id="a-1L"></a>能使默然，<a id="a-1M"></a>如龟藏六，<a id="a-1N"></a>谓可无患，<a id="a-1O"></a>以一箭射，<a id="a-1P"></a>使无逃处。<a id="a-1Q"></a>”</p>
  <p id="a1R">尔时，<a id="a-1S"></a>世尊在闲静室，<a id="a-1T"></a>以天耳闻梵志居士有如是论，<a id="a-1U"></a>即出七叶树窟，<a id="a-1V"></a>诣乌暂婆利梵志女林。<a id="a-1W"></a>时，<a id="a-1X"></a>彼梵志遥见佛来，<a id="a-1Y"></a>敕诸弟子：<a id="a-1Z"></a>“汝等皆默，<a id="a-1a"></a>瞿昙沙门欲来至此。<a id="a-1b"></a>汝等慎勿起迎、<a id="a-1c"></a>恭敬礼拜，<a id="a-1d"></a>亦勿请坐，<a id="a-1e"></a>取一别座，<a id="a-1f"></a>与之令坐。<a id="a-1g"></a>彼既坐已，<a id="a-1h"></a>卿等当问：<a id="a-1i"></a>‘沙门瞿昙，<a id="a-1j"></a>汝从本来，<a id="a-1k"></a>以何法教训于弟子，<a id="a-1l"></a>得安隐处，<a id="a-1m"></a>净修梵行？<a id="a-1n"></a>’”</p>
  <p id="a1o">尔时，<a id="a-1p"></a>世尊渐至彼园。<a id="a-1q"></a>时彼梵志不觉自起，<a id="a-1r"></a>渐迎世尊，<a id="a-1s"></a>而作是言：<a id="a-1t"></a>“善来！<a id="a-1u"></a>瞿昙。<a id="a-1v"></a>善来！<a id="a-1w"></a>沙门，<a id="a-1x"></a>久不相见，<a id="a-1y"></a>今以何缘而来至此？<a id="a-1z"></a>可前小坐。<a id="a-20"></a>”尔时，<a id="a-21"></a>世尊即就其座，<a id="a-22"></a>煕怡而笑，<a id="a-23"></a>默自念言：<a id="a-24"></a>“此诸愚人不能自专，<a id="a-25"></a>先立要令，<a id="a-26"></a>竟不能全。<a id="a-27"></a>”所以然者？<a id="a-28"></a>是佛神力令彼恶心自然败坏。</p>
  <p id="a29">时，<a id="a-2A"></a>散陀那居士礼世尊足，<a id="a-2B"></a>于一面坐。<a id="a-2C"></a>尼俱陀梵志问讯佛已，<a id="a-2D"></a>亦一面坐，<a id="a-2E"></a>而白佛言：<a id="a-2F"></a>“沙门瞿昙，<a id="a-2G"></a>从本以来，<a id="a-2H"></a>以何法教训诲弟子，<a id="a-2I"></a>得安隐处，<a id="a-2J"></a>净修梵行？<a id="a-2K"></a>”</p>
  <p id="a2L">世尊告曰：<a id="a-2M"></a>“且止！<a id="a-2N"></a>梵志，<a id="a-2O"></a>吾法深广，<a id="a-2P"></a>从本以来，<a id="a-2Q"></a>诲诸弟子，<a id="a-2R"></a>得安隐处，<a id="a-2S"></a>净修梵行，<a id="a-2T"></a>非汝所及。<a id="a-2U"></a>”</p>
  <p id="a2V">又告梵志：<a id="a-2W"></a>“正使汝师及汝弟子所行道法，<a id="a-2X"></a>有净不净，<a id="a-2Y"></a>我尽能说。<a id="a-2Z"></a>”</p>
  <p id="a2a">时，<a id="a-2b"></a>五百梵志弟子各各举声，<a id="a-2c"></a>自相谓言：<a id="a-2d"></a>“瞿昙沙门有大威势，<a id="a-2e"></a>有大神力，<a id="a-2f"></a>他问己义，<a id="a-2g"></a>乃开他义。<a id="a-2h"></a>”</p>
  <p id="a2i">时，<a id="a-2j"></a>尼俱陀梵志白佛言：<a id="a-2k"></a>“善哉！<a id="a-2l"></a>瞿昙，<a id="a-2m"></a>愿分别之。<a id="a-2n"></a>”</p>
  <p id="a2o">佛告梵志：<a id="a-2p"></a>“谛听！<a id="a-2q"></a>谛听！<a id="a-2r"></a>当为汝说。<a id="a-2s"></a>”</p>
  <p id="a2t">梵志答言：<a id="a-2u"></a>“愿乐欲闻。<a id="a-2v"></a>”</p>
  <p id="a2w">佛告梵志：<a id="a-2x"></a>“汝所行者皆为卑陋，<a id="a-2y"></a>离服裸形，<a id="a-2z"></a>以手障蔽，<a id="a-30"></a>不瓨受食，<a id="a-31"></a>不受盂食，<a id="a-32"></a>不受两壁中间食，<a id="a-33"></a>不受二人中间食，<a id="a-34"></a>不受两刀中间食，<a id="a-35"></a>不受两盂中间食，<a id="a-36"></a>不受共食家食，<a id="a-37"></a>不受怀妊家食，<a id="a-38"></a>见狗在门则不受其食，<a id="a-39"></a>不受多蝇家食，<a id="a-3A"></a>不受请食，<a id="a-3B"></a>他言先识则不受其食；<a id="a-3C"></a>不食鱼，<a id="a-3D"></a>不食肉，<a id="a-3E"></a>不饮酒，<a id="a-3F"></a>不两器食；<a id="a-3G"></a>一餐一咽，<a id="a-3H"></a>至七餐止，<a id="a-3I"></a>受人益食，<a id="a-3J"></a>不过七益；<a id="a-3K"></a>或一日一食，<a id="a-3L"></a>或二日、<a id="a-3M"></a>三日、<a id="a-3N"></a>四日、<a id="a-3O"></a>五日、<a id="a-3P"></a>六日、<a id="a-3Q"></a>七日一食；<a id="a-3R"></a>或复食菜，<a id="a-3S"></a>或复食莠，<a id="a-3T"></a>或食饭汁，<a id="a-3U"></a>或食糜米，<a id="a-3V"></a>或食稴稻，<a id="a-3W"></a>或食牛粪，<a id="a-3X"></a>或食鹿粪，<a id="a-3Y"></a>或食树根、<a id="a-3Z"></a>枝叶、<a id="a-3a"></a>果实，<a id="a-3b"></a>或食自落果。</p>
  <p id="a3c">“或被衣，<a id="a-3d"></a>或被莎衣，<a id="a-3e"></a>或衣树皮，<a id="a-3f"></a>或草襜身，<a id="a-3g"></a>或衣鹿皮，<a id="a-3h"></a>或留头发，<a id="a-3i"></a>或被毛编，<a id="a-3j"></a>或著冢间衣；<a id="a-3k"></a>或有常举手者，<a id="a-3l"></a>或不坐床席，<a id="a-3m"></a>或有常蹲者；<a id="a-3n"></a>或有剃发留髦须者；<a id="a-3o"></a>或有卧荆棘者，<a id="a-3p"></a>或有卧果蓏上者，<a id="a-3q"></a>或有裸形卧牛粪上者；<a id="a-3r"></a>或一日三浴，<a id="a-3s"></a>或有一夜三浴。<a id="a-3t"></a>以无数众苦，<a id="a-3u"></a>苦役此身。<a id="a-3v"></a>云何，<a id="a-3w"></a>尼俱陀，<a id="a-3x"></a>如此行者，<a id="a-3y"></a>可名净法不？<a id="a-3z"></a>”</p>
  <p id="a40">梵志答曰：<a id="a-41"></a>“此法净，<a id="a-42"></a>非不净也。<a id="a-43"></a>”</p>
  <p id="a44">佛告梵志：<a id="a-45"></a>“汝谓为净，<a id="a-46"></a>吾当于汝净法中说有垢秽。<a id="a-47"></a>”</p>
  <p id="a48">梵志曰：<a id="a-49"></a>“善哉！<a id="a-4A"></a>瞿昙，<a id="a-4B"></a>便可说之，<a id="a-4C"></a>愿乐欲闻！<a id="a-4D"></a>”</p>
  <p id="a4E">佛告梵志：<a id="a-4F"></a>“彼苦行者，<a id="a-4G"></a>常自计念：<a id="a-4H"></a>‘我行如此，<a id="a-4I"></a>当得供养敬礼事。<a id="a-4J"></a>’是即垢秽。<a id="a-4K"></a>彼苦行者，<a id="a-4L"></a>得供养已，<a id="a-4M"></a>乐著坚固，<a id="a-4N"></a>爱染不舍，<a id="a-4O"></a>不晓远离，<a id="a-4P"></a>不知出要，<a id="a-4Q"></a>是为垢秽。<a id="a-4R"></a>彼苦行者，<a id="a-4S"></a>遥见人来，<a id="a-4T"></a>尽共坐禅；<a id="a-4U"></a>若无人时，<a id="a-4V"></a>随意坐卧，<a id="a-4W"></a>是为垢秽。<a id="a-4X"></a>彼苦行者，<a id="a-4Y"></a>闻他正义，<a id="a-4Z"></a>不肯印可，<a id="a-4a"></a>是为垢秽。<a id="a-4b"></a>彼苦行者，<a id="a-4c"></a>他有正问，<a id="a-4d"></a>吝而不答，<a id="a-4e"></a>是为垢秽。</p>
  <p id="a4f">“彼苦行者，<a id="a-4g"></a>设见有人供养沙门、<a id="a-4h"></a>婆罗门，<a id="a-4i"></a>则诃止之，<a id="a-4j"></a>是为垢秽。<a id="a-4k"></a>彼苦行者，<a id="a-4l"></a>若见沙门、<a id="a-4m"></a>婆罗门食更生物，<a id="a-4n"></a>就呵责之，<a id="a-4o"></a>是为垢秽。<a id="a-4p"></a>彼苦行者，<a id="a-4q"></a>有不净食，<a id="a-4r"></a>不肯施人；<a id="a-4s"></a>若有净食，<a id="a-4t"></a>贪著自食，<a id="a-4u"></a>不见己过，<a id="a-4v"></a>不知出要，<a id="a-4w"></a>是为垢秽。<a id="a-4x"></a>彼苦行者，<a id="a-4y"></a>自称己善，<a id="a-4z"></a>毁仇他人，<a id="a-50"></a>是为垢秽。<a id="a-51"></a>彼苦行者，<a id="a-52"></a>为杀、<a id="a-53"></a>盗、<a id="a-54"></a>淫、<a id="a-55"></a>两舌、<a id="a-56"></a>恶口、<a id="a-57"></a>妄言、<a id="a-58"></a>绮语、<a id="a-59"></a>贪取、<a id="a-5A"></a>嫉妒、<a id="a-5B"></a>邪见颠倒，<a id="a-5C"></a>是为垢秽。</p>
  <p id="a5D">“彼苦行者，<a id="a-5E"></a>懈堕喜忘，<a id="a-5F"></a>不习禅定，<a id="a-5G"></a>无有智慧，<a id="a-5H"></a>犹如禽兽，<a id="a-5I"></a>是为垢秽。<a id="a-5J"></a>彼苦行者，<a id="a-5K"></a>贡高、<a id="a-5L"></a>骄慢、<a id="a-5M"></a>慢、<a id="a-5N"></a>增上慢，<a id="a-5O"></a>是为垢秽。<a id="a-5P"></a>彼苦行者，<a id="a-5Q"></a>无有信义，<a id="a-5R"></a>亦无反复，<a id="a-5S"></a>不持净戒，<a id="a-5T"></a>不能精勤受人训诲，<a id="a-5U"></a>常与恶人以为伴党，<a id="a-5V"></a>为恶不已，<a id="a-5W"></a>是为垢秽。<a id="a-5X"></a>彼苦行者，<a id="a-5Y"></a>多怀瞋恨，<a id="a-5Z"></a>好为巧伪，<a id="a-5a"></a>自怙己见，<a id="a-5b"></a>求人长短，<a id="a-5c"></a>恒怀邪见，<a id="a-5d"></a>与边见俱，<a id="a-5e"></a>是为垢秽。<a id="a-5f"></a>云何，<a id="a-5g"></a>尼俱陀，<a id="a-5h"></a>如此行者可言净不耶？<a id="a-5i"></a>”</p>
  <p id="a5j">答曰：<a id="a-5k"></a>“是不净，<a id="a-5l"></a>非是净也。<a id="a-5m"></a>”</p>
  <p id="a5n">佛言：<a id="a-5o"></a>“今当于汝垢秽法中，<a id="a-5p"></a>更说清净无垢秽法。<a id="a-5q"></a>”</p>
  <p id="a5r">梵志言：<a id="a-5s"></a>“惟愿说之！<a id="a-5t"></a>”</p>
  <p id="a5u">佛言：<a id="a-5v"></a>“彼苦行者，<a id="a-5w"></a>不自计念：<a id="a-5x"></a>‘我行如是，<a id="a-5y"></a>当得供养恭敬礼事。<a id="a-5z"></a>’是为苦行无垢法也。<a id="a-60"></a>彼苦行者，<a id="a-61"></a>得供养已，<a id="a-62"></a>心不贪著，<a id="a-63"></a>晓了远离，<a id="a-64"></a>知出要法，<a id="a-65"></a>是为苦行无垢法也。<a id="a-66"></a>彼苦行者，<a id="a-67"></a>禅有常法，<a id="a-68"></a>有人、<a id="a-69"></a>无人，<a id="a-6A"></a>不以为异，<a id="a-6B"></a>是为苦行无垢法也。<a id="a-6C"></a>彼苦行者，<a id="a-6D"></a>闻他正义，<a id="a-6E"></a>欢喜印可，<a id="a-6F"></a>是为苦行无垢法也。<a id="a-6G"></a>彼苦行者，<a id="a-6H"></a>他有正问，<a id="a-6I"></a>欢喜解说，<a id="a-6J"></a>是为苦行离垢法也。</p>
  <p id="a6K">“彼苦行者，<a id="a-6L"></a>设见有人供养沙门、<a id="a-6M"></a>婆罗门，<a id="a-6N"></a>代其欢喜而不呵止，<a id="a-6O"></a>是为苦行离垢法也。<a id="a-6P"></a>彼苦行者，<a id="a-6Q"></a>若见沙门、<a id="a-6R"></a>婆罗门食更生之物，<a id="a-6S"></a>不呵责之，<a id="a-6T"></a>是为苦行离垢法也。<a id="a-6U"></a>彼苦行者，<a id="a-6V"></a>有不净食，<a id="a-6W"></a>心不吝惜；<a id="a-6X"></a>若有净食，<a id="a-6Y"></a>则不染著，<a id="a-6Z"></a>能见己过，<a id="a-6a"></a>知出要法，<a id="a-6b"></a>是为苦行离垢法也。<a id="a-6c"></a>彼苦行者，<a id="a-6d"></a>不自称誉，<a id="a-6e"></a>不毁他人，<a id="a-6f"></a>是为苦行离垢法也。<a id="a-6g"></a>彼苦行者，<a id="a-6h"></a>不杀、<a id="a-6i"></a>盗、<a id="a-6j"></a>淫、<a id="a-6k"></a>两舌、<a id="a-6l"></a>恶口、<a id="a-6m"></a>妄言、<a id="a-6n"></a>绮语、<a id="a-6o"></a>贪取、<a id="a-6p"></a>嫉妒、<a id="a-6q"></a>邪见，<a id="a-6r"></a>是为苦行离垢法也。</p>
  <p id="a6s">“彼苦行者，<a id="a-6t"></a>精勤不忘，<a id="a-6u"></a>好习禅行，<a id="a-6v"></a>多修智慧，<a id="a-6w"></a>不愚如兽，<a id="a-6x"></a>是为苦行离垢法也。<a id="a-6y"></a>彼苦行者，<a id="a-6z"></a>不为贡高、<a id="a-70"></a>骄慢、<a id="a-71"></a>自大，<a id="a-72"></a>是为苦行离垢法也。<a id="a-73"></a>彼苦行者，<a id="a-74"></a>常怀信义，<a id="a-75"></a>修反复行，<a id="a-76"></a>能持净戒，<a id="a-77"></a>勤受训诲，<a id="a-78"></a>常与善人而为伴党，<a id="a-79"></a>积善不已，<a id="a-7A"></a>是为苦行离垢法也。<a id="a-7B"></a>彼苦行者，<a id="a-7C"></a>不怀瞋恨，<a id="a-7D"></a>不为巧伪，<a id="a-7E"></a>不恃己见，<a id="a-7F"></a>不求人短，<a id="a-7G"></a>不怀邪见，<a id="a-7H"></a>亦无边见，<a id="a-7I"></a>是为苦行离垢法也。<a id="a-7J"></a>云何，<a id="a-7K"></a>梵志，<a id="a-7L"></a>如是苦行，<a id="a-7M"></a>为是清净离垢法耶？<a id="a-7N"></a>”</p>
  <p id="a7O">答曰：<a id="a-7P"></a>“如是，<a id="a-7Q"></a>实是清净离垢法也。<a id="a-7R"></a>”</p>
  <p id="a7S">梵志白佛言：<a id="a-7T"></a>“齐此苦行，<a id="a-7U"></a>名为第一、<a id="a-7V"></a>坚固行耶？<a id="a-7W"></a>”</p>
  <p id="a7X">佛言：<a id="a-7Y"></a>“未也，<a id="a-7Z"></a>始是皮耳！<a id="a-7a"></a>”</p>
  <p id="a7b">梵志言：<a id="a-7c"></a>“愿说树节！<a id="a-7d"></a>”</p>
  <p id="a7e">佛告梵志：<a id="a-7f"></a>“汝当善听！<a id="a-7g"></a>吾今当说。<a id="a-7h"></a>”</p>
  <p id="a7i">梵志言：<a id="a-7j"></a>“唯然，<a id="a-7k"></a>愿乐欲闻！<a id="a-7l"></a>”</p>
  <p id="a7m">“梵志，<a id="a-7n"></a>彼苦行者，<a id="a-7o"></a>自不杀生，<a id="a-7p"></a>不教人杀；<a id="a-7q"></a>自不偷盗，<a id="a-7r"></a>不教人盗；<a id="a-7s"></a>自不邪淫，<a id="a-7t"></a>不教人淫；<a id="a-7u"></a>自不妄语，<a id="a-7v"></a>亦不教人为。<a id="a-7w"></a>彼以慈心遍满一方，<a id="a-7x"></a>余方亦尔。<a id="a-7y"></a>慈心广大，<a id="a-7z"></a>无二无量，<a id="a-80"></a>无有结恨，<a id="a-81"></a>遍满世间。<a id="a-82"></a>悲、<a id="a-83"></a>喜、<a id="a-84"></a>舍心，<a id="a-85"></a>亦复如是。<a id="a-86"></a>齐此苦行，<a id="a-87"></a>名为树节。<a id="a-88"></a>”</p>
  <p id="a89">梵志白佛言：<a id="a-8A"></a>“愿说苦行坚固之义！<a id="a-8B"></a>”</p>
  <p id="a8C">佛告梵志：<a id="a-8D"></a>“谛听！<a id="a-8E"></a>谛听！<a id="a-8F"></a>吾当说之。<a id="a-8G"></a>”</p>
  <p id="a8H">梵志曰：<a id="a-8I"></a>“唯然，<a id="a-8J"></a>世尊，<a id="a-8K"></a>愿乐欲闻！<a id="a-8L"></a>”</p>
  <p id="a8M">佛言：<a id="a-8N"></a>“彼苦行者，<a id="a-8O"></a>自不杀生，<a id="a-8P"></a>教人不杀；<a id="a-8Q"></a>自不偷盗，<a id="a-8R"></a>教人不盗；<a id="a-8S"></a>自不邪淫，<a id="a-8T"></a>教人不淫；<a id="a-8U"></a>自不妄语，<a id="a-8V"></a>教人不妄语。<a id="a-8W"></a>彼以慈心遍满一方，<a id="a-8X"></a>余方亦尔。<a id="a-8Y"></a>慈心广大，<a id="a-8Z"></a>无二无量，<a id="a-8a"></a>无有结恨，<a id="a-8b"></a>遍满世间。<a id="a-8c"></a>悲、<a id="a-8d"></a>喜、<a id="a-8e"></a>舍心，<a id="a-8f"></a>亦复如是。<a id="a-8g"></a>彼苦行者，<a id="a-8h"></a>自识往昔无数劫事，<a id="a-8i"></a>一生、<a id="a-8j"></a>二生至无数生，<a id="a-8k"></a>国土成败，<a id="a-8l"></a>劫数终始，<a id="a-8m"></a>尽见尽知。<a id="a-8n"></a>又自见知：<a id="a-8o"></a>我曾生彼种姓，<a id="a-8p"></a>如是名字，<a id="a-8q"></a>如是饮食，<a id="a-8r"></a>如是寿命，<a id="a-8s"></a>如是所受苦乐，<a id="a-8t"></a>从彼生此，<a id="a-8u"></a>从此生彼。<a id="a-8v"></a>如是尽忆无数劫事，<a id="a-8w"></a>是为，<a id="a-8x"></a>梵志，<a id="a-8y"></a>彼苦行者牢固无坏。<a id="a-8z"></a>”</p>
  <p id="a90">梵志白佛言：<a id="a-91"></a>“云何为第一？<a id="a-92"></a>”</p>
  <p id="a93">佛言：<a id="a-94"></a>“梵志，<a id="a-95"></a>谛听！<a id="a-96"></a>谛听！<a id="a-97"></a>吾当说之。<a id="a-98"></a>”</p>
  <p id="a99">梵志言：<a id="a-9A"></a>“唯然，<a id="a-9B"></a>世尊，<a id="a-9C"></a>愿乐欲闻！<a id="a-9D"></a>”</p>
  <p id="a9E">佛言：<a id="a-9F"></a>“彼苦行者，<a id="a-9G"></a>自不杀生，<a id="a-9H"></a>教人不杀；<a id="a-9I"></a>自不偷盗，<a id="a-9J"></a>教人不盗；<a id="a-9K"></a>自不邪淫，<a id="a-9L"></a>教人不淫；<a id="a-9M"></a>自不妄语，<a id="a-9N"></a>教人不欺。<a id="a-9O"></a>彼以慈心遍满一方，<a id="a-9P"></a>余方亦尔。<a id="a-9Q"></a>慈心广大，<a id="a-9R"></a>无二无量，<a id="a-9S"></a>无有结恨，<a id="a-9T"></a>遍满世间。<a id="a-9U"></a>悲、<a id="a-9V"></a>喜、<a id="a-9W"></a>舍心，<a id="a-9X"></a>亦复如是。<a id="a-9Y"></a>彼苦行者，<a id="a-9Z"></a>自识往昔无数劫事，<a id="a-9a"></a>一生、<a id="a-9b"></a>二生至无数生，<a id="a-9c"></a>国土成败，<a id="a-9d"></a>劫数终始，<a id="a-9e"></a>尽见尽知。<a id="a-9f"></a>又自知见：<a id="a-9g"></a>我曾生彼种姓，<a id="a-9h"></a>如是名字、<a id="a-9i"></a>饮食、<a id="a-9j"></a>寿命，<a id="a-9k"></a>如是所经苦乐，<a id="a-9l"></a>从彼生此，<a id="a-9m"></a>从此生彼。<a id="a-9n"></a>如是尽忆无数劫事，<a id="a-9o"></a>彼天眼净观众生类，<a id="a-9p"></a>死此生彼，<a id="a-9q"></a>颜色好丑、<a id="a-9r"></a>善恶所趣，<a id="a-9s"></a>随行所堕，<a id="a-9t"></a>尽见尽知。<a id="a-9u"></a>又知众生身行不善，<a id="a-9v"></a>口行不善，<a id="a-9w"></a>意行不善，<a id="a-9x"></a>诽谤贤圣，<a id="a-9y"></a>信邪倒见，<a id="a-9z"></a>身坏命终，<a id="a-A0"></a>堕三恶道。<a id="a-A1"></a>或有众生身行善，<a id="a-A2"></a>口、<a id="a-A3"></a>意亦善，<a id="a-A4"></a>不谤贤圣，<a id="a-A5"></a>见正信行，<a id="a-A6"></a>身坏命终，<a id="a-A7"></a>生天、<a id="a-A8"></a>人中。<a id="a-A9"></a>行者天眼清净，<a id="a-AA"></a>观见众生，<a id="a-AB"></a>乃至随行所堕，<a id="a-AC"></a>无不见知，<a id="a-AD"></a>是为苦行第一胜也。<a id="a-AE"></a>”</p>
  <p id="aAF">佛告梵志：<a id="a-AG"></a>“于此法中复有胜者，<a id="a-AH"></a>我常以此法化诸声闻，<a id="a-AI"></a>彼以此法得修梵行。<a id="a-AJ"></a>”</p>
  <p id="aAK">时，<a id="a-AL"></a>五百梵志弟子各大举声，<a id="a-AM"></a>自相谓言：<a id="a-AN"></a>“今观世尊为最尊上，<a id="a-AO"></a>我师不及。<a id="a-AP"></a>”</p>
  <p id="aAQ">时，<a id="a-AR"></a>彼散陀那居士语梵志曰：<a id="a-AS"></a>“汝向自言：<a id="a-AT"></a>‘瞿昙若来，<a id="a-AU"></a>吾等当称以为瞎牛。<a id="a-AV"></a>’世尊今来，<a id="a-AW"></a>汝何不称？<a id="a-AX"></a>又汝向言：<a id="a-AY"></a>‘当以一言穷彼瞿昙，<a id="a-AZ"></a>能使默然，<a id="a-Aa"></a>如龟藏六，<a id="a-Ab"></a>谓可无患，<a id="a-Ac"></a>以一箭射，<a id="a-Ad"></a>使无逃处。<a id="a-Ae"></a>’汝今何不以汝一言穷如来耶？<a id="a-Af"></a>”</p>
  <p id="aAg">佛问梵志：<a id="a-Ah"></a>“汝忆先时有是言不？<a id="a-Ai"></a>”</p>
  <p id="aAj">答曰：<a id="a-Ak"></a>“实有。<a id="a-Al"></a>”</p>
  <p id="aAm">佛告梵志：<a id="a-An"></a>“汝岂不从先宿梵志闻诸佛如来独处山林，<a id="a-Ao"></a>乐闲静处，<a id="a-Ap"></a>如我今日乐于闲居，<a id="a-Aq"></a>不如汝法，<a id="a-Ar"></a>乐于愦闹，<a id="a-As"></a>说无益事，<a id="a-At"></a>以终日耶？<a id="a-Au"></a>”</p>
  <p id="aAv">梵志曰：<a id="a-Aw"></a>“闻过去诸佛乐于闲静，<a id="a-Ax"></a>独处山林，<a id="a-Ay"></a>如今世尊，<a id="a-Az"></a>不如我法，<a id="a-B0"></a>乐于愦闹，<a id="a-B1"></a>说无益事，<a id="a-B2"></a>以终日耶！<a id="a-B3"></a>”</p>
  <p id="aB4">佛告梵志：<a id="a-B5"></a>“汝岂不念：<a id="a-B6"></a>‘瞿昙沙门能说菩提，<a id="a-B7"></a>自能调伏，<a id="a-B8"></a>能调伏人；<a id="a-B9"></a>自得止息，<a id="a-BA"></a>能止息人；<a id="a-BB"></a>自度彼岸，<a id="a-BC"></a>能使人度；<a id="a-BD"></a>自得解脱，<a id="a-BE"></a>能解脱人；<a id="a-BF"></a>自得灭度，<a id="a-BG"></a>能灭度人’？<a id="a-BH"></a>”</p>
  <p id="aBI">时，<a id="a-BJ"></a>彼梵志即从座起，<a id="a-BK"></a>头面作礼，<a id="a-BL"></a>手扪佛足，<a id="a-BM"></a>自称己名曰：<a id="a-BN"></a>“我是尼俱陀梵志，<a id="a-BO"></a>我是尼俱陀梵志，<a id="a-BP"></a>今者自归，<a id="a-BQ"></a>礼世尊足。<a id="a-BR"></a>”</p>
  <p id="aBS">佛告梵志：<a id="a-BT"></a>“止！<a id="a-BU"></a>止！<a id="a-BV"></a>且住！<a id="a-BW"></a>使汝心解，<a id="a-BX"></a>便为礼敬。<a id="a-BY"></a>”</p>
  <p id="aBZ">时，<a id="a-Ba"></a>彼梵志重礼佛足，<a id="a-Bb"></a>在一面坐。</p>
  <p id="aBc">佛告梵志：<a id="a-Bd"></a>“汝将无谓佛为利养而说法耶？<a id="a-Be"></a>勿起是心！<a id="a-Bf"></a>若有利养，<a id="a-Bg"></a>尽以施汝。<a id="a-Bh"></a>吾所说法，<a id="a-Bi"></a>微妙第一，<a id="a-Bj"></a>为灭不善，<a id="a-Bk"></a>增益善法。<a id="a-Bl"></a>”</p>
  <p id="aBm">又告梵志：<a id="a-Bn"></a>“汝将无谓佛为名称，<a id="a-Bo"></a>为尊重故，<a id="a-Bp"></a>为导首故，<a id="a-Bq"></a>为眷属故，<a id="a-Br"></a>为大众故，<a id="a-Bs"></a>而说法耶？<a id="a-Bt"></a>勿起此心！<a id="a-Bu"></a>今汝眷属尽属于汝。<a id="a-Bv"></a>我所说法，<a id="a-Bw"></a>为灭不善，<a id="a-Bx"></a>增长善法。<a id="a-By"></a>”</p>
  <p id="aBz">又告梵志：<a id="a-C0"></a>“汝将无谓佛以汝置不善聚、<a id="a-C1"></a>黑冥聚中耶？<a id="a-C2"></a>勿生是心！<a id="a-C3"></a>诸不善聚及黑冥聚汝但舍去，<a id="a-C4"></a>吾自为汝说善净法。<a id="a-C5"></a>”</p>
  <p id="aC6">又告梵志：<a id="a-C7"></a>“汝将无谓佛黜汝于善法聚、<a id="a-C8"></a>清白聚耶？<a id="a-C9"></a>勿起是心！<a id="a-CA"></a>汝但于善法聚、<a id="a-CB"></a>清白聚中精勤修行，<a id="a-CC"></a>吾自为汝说善净法，<a id="a-CD"></a>灭不善行，<a id="a-CE"></a>增益善法。<a id="a-CF"></a>”</p>
  <p id="aCG">尔时，<a id="a-CH"></a>五百梵志弟子皆端心正意，<a id="a-CI"></a>听佛所说。<a id="a-CJ"></a>时，<a id="a-CK"></a>魔波旬作此念言：<a id="a-CL"></a>“此五百梵志弟子端心正意，<a id="a-CM"></a>从佛听法，<a id="a-CN"></a>我今宁可往坏其意。<a id="a-CO"></a>”尔时，<a id="a-CP"></a>恶魔即以己力坏乱其意。<a id="a-CQ"></a>尔时，<a id="a-CR"></a>世尊告散陀那曰：<a id="a-CS"></a>“此五百梵志子端心正意，<a id="a-CT"></a>从我听法，<a id="a-CU"></a>天魔波旬坏乱其意。<a id="a-CV"></a>今吾欲还，<a id="a-CW"></a>汝可俱去。<a id="a-CX"></a>”尔时，<a id="a-CY"></a>世尊以右手接散陀那居士置掌中，<a id="a-CZ"></a>乘虚而归。</p>
  <p id="aCa">时，<a id="a-Cb"></a>散陀那居士、<a id="a-Cc"></a>尼俱陀梵志及五百梵志子闻佛所说，<a id="a-Cd"></a>欢喜奉行。</p>
  <p data-pb></p>
  <h2 id="aCe">第二分众集经第五</h2>
  <p id="aCf">如是我闻：<a id="a-Cg"></a>一时，<a id="a-Ch"></a>佛于末罗游行，<a id="a-Ci"></a>与千二百五十比丘俱，<a id="a-Cj"></a>渐至波婆城阇头庵婆园。</p>
  <p id="aCk">尔时，<a id="a-Cl"></a>世尊以十五日月满时，<a id="a-Cm"></a>于露地坐，<a id="a-Cn"></a>诸比丘僧前后围绕。<a id="a-Co"></a>世尊于夜多说法已，<a id="a-Cp"></a>告舍利弗言：<a id="a-Cq"></a>“今者四方诸比丘集，<a id="a-Cr"></a>皆共精勤，<a id="a-Cs"></a>捐除睡眠。<a id="a-Ct"></a>吾患背痛，<a id="a-Cu"></a>欲暂止息，<a id="a-Cv"></a>汝今可为诸比丘说法。<a id="a-Cw"></a>”</p>
  <p id="aCx">对曰：<a id="a-Cy"></a>“唯然，<a id="a-Cz"></a>当如圣教。<a id="a-D0"></a>”</p>
  <p id="aD1">尔时，<a id="a-D2"></a>世尊即四牒僧伽梨，<a id="a-D3"></a>偃右胁如师子，<a id="a-D4"></a>累足而卧。</p>
  <p id="aD5">时，<a id="a-D6"></a>舍利弗告诸比丘：<a id="a-D7"></a>“今此波婆城有尼乾子命终未久，<a id="a-D8"></a>其后弟子分为二部，<a id="a-D9"></a>常共诤讼，<a id="a-DA"></a>相求长短，<a id="a-DB"></a>迭相骂詈，<a id="a-DC"></a>各相是非：<a id="a-DD"></a>‘我知此法，<a id="a-DE"></a>汝不知此；<a id="a-DF"></a>汝在邪见，<a id="a-DG"></a>我在正法。<a id="a-DH"></a>’言语错乱，<a id="a-DI"></a>无有前后，<a id="a-DJ"></a>自称己言，<a id="a-DK"></a>以为真正：<a id="a-DL"></a>‘我所言胜，<a id="a-DM"></a>汝所言负。<a id="a-DN"></a>我今能为谈论之主，<a id="a-DO"></a>汝有所问，<a id="a-DP"></a>可来问我。<a id="a-DQ"></a>’</p>
  <p id="aDR">“诸比丘，<a id="a-DS"></a>时国人民奉尼乾者，<a id="a-DT"></a>厌患此辈斗讼之声，<a id="a-DU"></a>皆由其法不真正故。<a id="a-DV"></a>法不真正，<a id="a-DW"></a>无由出要，<a id="a-DX"></a>譬如朽塔不可复治，<a id="a-DY"></a>此非三耶三佛所说。<a id="a-DZ"></a>诸比丘，<a id="a-Da"></a>唯我释迦无上尊法，<a id="a-Db"></a>最为真正，<a id="a-Dc"></a>可得出要，<a id="a-Dd"></a>譬如新塔易可严饰，<a id="a-De"></a>此是三耶三佛之所说也。<a id="a-Df"></a>诸比丘，<a id="a-Dg"></a>我等今者，<a id="a-Dh"></a>宜集法、<a id="a-Di"></a>律，<a id="a-Dj"></a>以防诤讼，<a id="a-Dk"></a>使梵行久立，<a id="a-Dl"></a>多所饶益，<a id="a-Dm"></a>天、<a id="a-Dn"></a>人获安。<a id="a-Do"></a>诸比丘，<a id="a-Dp"></a>如来说一正法，<a id="a-Dq"></a>一切众生皆仰食存。<a id="a-Dr"></a>如来所说复有一法，<a id="a-Ds"></a>一切众生皆由行往，<a id="a-Dt"></a>是为一法如来所说，<a id="a-Du"></a>当共集之，<a id="a-Dv"></a>以防诤讼，<a id="a-Dw"></a>使梵行久立，<a id="a-Dx"></a>多所饶益，<a id="a-Dy"></a>天、<a id="a-Dz"></a>人获安。</p>
  <p id="aE0">“诸比丘，<a id="a-E1"></a>如来说二正法：<a id="a-E2"></a>一、<a id="a-E3"></a>名，<a id="a-E4"></a>二、<a id="a-E5"></a>色。<a id="a-E6"></a>复有二法：<a id="a-E7"></a>一、<a id="a-E8"></a>痴，<a id="a-E9"></a>二、<a id="a-EA"></a>爱。<a id="a-EB"></a>复有二法：<a id="a-EC"></a>有见、<a id="a-ED"></a>无见。<a id="a-EE"></a>复有二法：<a id="a-EF"></a>一、<a id="a-EG"></a>无惭，<a id="a-EH"></a>二、<a id="a-EI"></a>无愧。<a id="a-EJ"></a>复有二法：<a id="a-EK"></a>一、<a id="a-EL"></a>有惭，<a id="a-EM"></a>二、<a id="a-EN"></a>有愧。<a id="a-EO"></a>复有二法：<a id="a-EP"></a>一、<a id="a-EQ"></a>尽智，<a id="a-ER"></a>二、<a id="a-ES"></a>无生智。<a id="a-ET"></a>复有二法，<a id="a-EU"></a>二因二缘生于欲爱：<a id="a-EV"></a>一者、<a id="a-EW"></a>净妙色，<a id="a-EX"></a>二者、<a id="a-EY"></a>不思惟。<a id="a-EZ"></a>复有二法，<a id="a-Ea"></a>二因二缘生于瞋恚：<a id="a-Eb"></a>一者、<a id="a-Ec"></a>怨憎，<a id="a-Ed"></a>二者、<a id="a-Ee"></a>不思惟。<a id="a-Ef"></a>复有二法，<a id="a-Eg"></a>二因二缘生于邪见：<a id="a-Eh"></a>一者、<a id="a-Ei"></a>从他闻，<a id="a-Ej"></a>二者、<a id="a-Ek"></a>邪思惟。<a id="a-El"></a>复有二法，<a id="a-Em"></a>二因二缘生于正见：<a id="a-En"></a>一者、<a id="a-Eo"></a>从他闻，<a id="a-Ep"></a>二者、<a id="a-Eq"></a>正思惟。<a id="a-Er"></a>复有二法，<a id="a-Es"></a>二因二缘：<a id="a-Et"></a>一者、<a id="a-Eu"></a>学解脱，<a id="a-Ev"></a>二者、<a id="a-Ew"></a>无学解脱。<a id="a-Ex"></a>复有二法，<a id="a-Ey"></a>二因二缘：<a id="a-Ez"></a>一者、<a id="a-F0"></a>有为界，<a id="a-F1"></a>二者、<a id="a-F2"></a>无为界。<a id="a-F3"></a>诸比丘，<a id="a-F4"></a>是为如来所说，<a id="a-F5"></a>当共撰集，<a id="a-F6"></a>以防诤讼，<a id="a-F7"></a>使梵行久立，<a id="a-F8"></a>多所饶益，<a id="a-F9"></a>天、<a id="a-FA"></a>人获安。</p>
  <p id="aFB">“诸比丘，<a id="a-FC"></a>如来说三正法，<a id="a-FD"></a>谓三不善根：<a id="a-FE"></a>一者、<a id="a-FF"></a>贪欲，<a id="a-FG"></a>二者、<a id="a-FH"></a>瞋恚，<a id="a-FI"></a>三者、<a id="a-FJ"></a>愚痴。<a id="a-FK"></a>复有三法，<a id="a-FL"></a>谓三善根：<a id="a-FM"></a>一者、<a id="a-FN"></a>不贪，<a id="a-FO"></a>二者、<a id="a-FP"></a>不恚，<a id="a-FQ"></a>三者、<a id="a-FR"></a>不痴。<a id="a-FS"></a>复有三法，<a id="a-FT"></a>谓三不善行：<a id="a-FU"></a>一者、<a id="a-FV"></a>不善身行，<a id="a-FW"></a>二者、<a id="a-FX"></a>不善口行，<a id="a-FY"></a>三者、<a id="a-FZ"></a>不善意行。<a id="a-Fa"></a>复有三法，<a id="a-Fb"></a>谓三不善行：<a id="a-Fc"></a>身不善行、<a id="a-Fd"></a>口不善行、<a id="a-Fe"></a>意不善行。<a id="a-Ff"></a>复有三法，<a id="a-Fg"></a>谓三恶行：<a id="a-Fh"></a>身恶行、<a id="a-Fi"></a>口恶行、<a id="a-Fj"></a>意恶行。<a id="a-Fk"></a>复有三法，<a id="a-Fl"></a>谓三善行：<a id="a-Fm"></a>身善行、<a id="a-Fn"></a>口善行、<a id="a-Fo"></a>意善行。<a id="a-Fp"></a>复有三法，<a id="a-Fq"></a>谓三不善想：<a id="a-Fr"></a>欲想、<a id="a-Fs"></a>瞋想、<a id="a-Ft"></a>害想。<a id="a-Fu"></a>复有三法，<a id="a-Fv"></a>谓三善想：<a id="a-Fw"></a>无欲想、<a id="a-Fx"></a>无瞋想、<a id="a-Fy"></a>无害想。<a id="a-Fz"></a>复有三法，<a id="a-G0"></a>谓三不善思：<a id="a-G1"></a>欲思、<a id="a-G2"></a>恚思、<a id="a-G3"></a>害思。<a id="a-G4"></a>复有三法，<a id="a-G5"></a>谓三善思：<a id="a-G6"></a>无欲思、<a id="a-G7"></a>无恚思、<a id="a-G8"></a>无害思。</p>
  <p id="aG9">“复有三法，<a id="a-GA"></a>谓三福业：<a id="a-GB"></a>施业、<a id="a-GC"></a>平等业、<a id="a-GD"></a>思惟业。<a id="a-GE"></a>复有三法，<a id="a-GF"></a>谓三受：<a id="a-GG"></a>乐受、<a id="a-GH"></a>苦受、<a id="a-GI"></a>不苦不乐受。<a id="a-GJ"></a>复有三法，<a id="a-GK"></a>谓三爱：<a id="a-GL"></a>欲爱、<a id="a-GM"></a>有爱、<a id="a-GN"></a>无有爱。<a id="a-GO"></a>复有三法，<a id="a-GP"></a>谓三有漏：<a id="a-GQ"></a>欲漏、<a id="a-GR"></a>有漏、<a id="a-GS"></a>无明漏。<a id="a-GT"></a>复有三法，<a id="a-GU"></a>谓三火：<a id="a-GV"></a>欲火、<a id="a-GW"></a>恚火、<a id="a-GX"></a>愚痴火。<a id="a-GY"></a>复有三法，<a id="a-GZ"></a>谓三求：<a id="a-Ga"></a>欲求、<a id="a-Gb"></a>有求、<a id="a-Gc"></a>梵行求。<a id="a-Gd"></a>复有三法，<a id="a-Ge"></a>谓三增盛：<a id="a-Gf"></a>我增盛、<a id="a-Gg"></a>世增盛、<a id="a-Gh"></a>法增盛。<a id="a-Gi"></a>复有三法，<a id="a-Gj"></a>谓三界：<a id="a-Gk"></a>欲界、<a id="a-Gl"></a>恚界、<a id="a-Gm"></a>害界。<a id="a-Gn"></a>复有三法，<a id="a-Go"></a>谓三界：<a id="a-Gp"></a>出离界、<a id="a-Gq"></a>无恚界、<a id="a-Gr"></a>无害界。<a id="a-Gs"></a>复有三法，<a id="a-Gt"></a>谓三界：<a id="a-Gu"></a>色界、<a id="a-Gv"></a>无色界、<a id="a-Gw"></a>尽界。<a id="a-Gx"></a>复有三法，<a id="a-Gy"></a>谓三聚：<a id="a-Gz"></a>戒聚、<a id="a-H0"></a>定聚、<a id="a-H1"></a>慧聚。<a id="a-H2"></a>复有三法，<a id="a-H3"></a>谓三戒：<a id="a-H4"></a>增盛戒、<a id="a-H5"></a>增盛定、<a id="a-H6"></a>增盛慧。</p>
  <p id="aH7">“复有三法，<a id="a-H8"></a>谓三三昧：<a id="a-H9"></a>空三昧、<a id="a-HA"></a>无愿三昧、<a id="a-HB"></a>无相三昧。<a id="a-HC"></a>复有三法，<a id="a-HD"></a>谓三相：<a id="a-HE"></a>止息相、<a id="a-HF"></a>精勤相、<a id="a-HG"></a>舍相。<a id="a-HH"></a>复有三法，<a id="a-HI"></a>谓三明：<a id="a-HJ"></a>自识宿命智明、<a id="a-HK"></a>天眼智明、<a id="a-HL"></a>漏尽智明。<a id="a-HM"></a>复有三法，<a id="a-HN"></a>谓三变化：<a id="a-HO"></a>一者、<a id="a-HP"></a>神足变化，<a id="a-HQ"></a>二者、<a id="a-HR"></a>知他心随意说法，<a id="a-HS"></a>三者、<a id="a-HT"></a>教诫。<a id="a-HU"></a>复有三法，<a id="a-HV"></a>谓三欲生本：<a id="a-HW"></a>一者、<a id="a-HX"></a>由现欲生人天，<a id="a-HY"></a>二者、<a id="a-HZ"></a>由化欲生化自在天，<a id="a-Ha"></a>三者、<a id="a-Hb"></a>由他化欲生他化自在天。<a id="a-Hc"></a>复有三法，<a id="a-Hd"></a>谓三乐生：<a id="a-He"></a>一者、<a id="a-Hf"></a>众生自然成办，<a id="a-Hg"></a>生欢乐心，<a id="a-Hh"></a>如梵光音天初始生时；<a id="a-Hi"></a>二者、<a id="a-Hj"></a>有众生以念为乐，<a id="a-Hk"></a>自唱善哉，<a id="a-Hl"></a>如光音天；<a id="a-Hm"></a>三者、<a id="a-Hn"></a>得止息乐，<a id="a-Ho"></a>如遍净天。</p>
  <p id="aHp">“复有三法，<a id="a-Hq"></a>谓三苦：<a id="a-Hr"></a>行苦、<a id="a-Hs"></a>苦苦、<a id="a-Ht"></a>变易苦。<a id="a-Hu"></a>复有三法，<a id="a-Hv"></a>谓三根：<a id="a-Hw"></a>未知欲知根、<a id="a-Hx"></a>知根、<a id="a-Hy"></a>知已根。<a id="a-Hz"></a>复有三法，<a id="a-I0"></a>谓三堂：<a id="a-I1"></a>贤圣堂、<a id="a-I2"></a>天堂、<a id="a-I3"></a>梵堂。<a id="a-I4"></a>复有三法，<a id="a-I5"></a>谓三发：<a id="a-I6"></a>见发、<a id="a-I7"></a>闻发、<a id="a-I8"></a>疑发。<a id="a-I9"></a>复有三法，<a id="a-IA"></a>谓三论：<a id="a-IB"></a>过去有如此事，<a id="a-IC"></a>有如是论；<a id="a-ID"></a>未来有如此事，<a id="a-IE"></a>有如是论；<a id="a-IF"></a>现在有如此事，<a id="a-IG"></a>有如是论。<a id="a-IH"></a>复有三法，<a id="a-II"></a>谓三聚：<a id="a-IJ"></a>正定聚、<a id="a-IK"></a>邪定聚、<a id="a-IL"></a>不定聚。<a id="a-IM"></a>复有三法，<a id="a-IN"></a>谓三忧：<a id="a-IO"></a>身忧、<a id="a-IP"></a>口忧、<a id="a-IQ"></a>意忧。<a id="a-IR"></a>复有三法，<a id="a-IS"></a>谓三长老：<a id="a-IT"></a>年耆长老、<a id="a-IU"></a>法长老、<a id="a-IV"></a>作长老。<a id="a-IW"></a>复有三法，<a id="a-IX"></a>谓三眼：<a id="a-IY"></a>肉眼、<a id="a-IZ"></a>天眼、<a id="a-Ia"></a>慧眼。<a id="a-Ib"></a>诸比丘，<a id="a-Ic"></a>是为如来所说正法，<a id="a-Id"></a>当共撰集，<a id="a-Ie"></a>以防诤讼，<a id="a-If"></a>使梵行久立，<a id="a-Ig"></a>多所饶益，<a id="a-Ih"></a>天、<a id="a-Ii"></a>人获安。</p>
  <p id="aIj">“诸比丘，<a id="a-Ik"></a>如来说四正法，<a id="a-Il"></a>谓口四恶行：<a id="a-Im"></a>一者、<a id="a-In"></a>妄语，<a id="a-Io"></a>二者、<a id="a-Ip"></a>两舌，<a id="a-Iq"></a>三者、<a id="a-Ir"></a>恶口，<a id="a-Is"></a>四者、<a id="a-It"></a>绮语。<a id="a-Iu"></a>复有四法，<a id="a-Iv"></a>谓口四善行：<a id="a-Iw"></a>一者、<a id="a-Ix"></a>实语，<a id="a-Iy"></a>二者、<a id="a-Iz"></a>软语，<a id="a-J0"></a>三者、<a id="a-J1"></a>不绮语，<a id="a-J2"></a>四者、<a id="a-J3"></a>不两舌。</p>
  <p id="aJ4">“复有四法，<a id="a-J5"></a>谓四不圣语：<a id="a-J6"></a>不见言见，<a id="a-J7"></a>不闻言闻，<a id="a-J8"></a>不觉言觉，<a id="a-J9"></a>不知言知。<a id="a-JA"></a>复有四法，<a id="a-JB"></a>谓四圣语：<a id="a-JC"></a>见则言见，<a id="a-JD"></a>闻者言闻，<a id="a-JE"></a>觉则言觉，<a id="a-JF"></a>知则言知。<a id="a-JG"></a>复有四法，<a id="a-JH"></a>谓四种食：<a id="a-JI"></a>抟食、<a id="a-JJ"></a>触食、<a id="a-JK"></a>念食、<a id="a-JL"></a>识食。<a id="a-JM"></a>复有四法，<a id="a-JN"></a>谓四受：<a id="a-JO"></a>有现作苦行后受苦报，<a id="a-JP"></a>有现作苦行后受乐报，<a id="a-JQ"></a>有现作乐行后受苦报，<a id="a-JR"></a>有现作乐行后受乐报。<a id="a-JS"></a>复有四法，<a id="a-JT"></a>谓四受：<a id="a-JU"></a>欲受、<a id="a-JV"></a>我受、<a id="a-JW"></a>戒受、<a id="a-JX"></a>见受。<a id="a-JY"></a>复有四法，<a id="a-JZ"></a>谓四缚：<a id="a-Ja"></a>贪欲身缚、<a id="a-Jb"></a>瞋恚身缚、<a id="a-Jc"></a>戒盗身缚、<a id="a-Jd"></a>我见身缚。</p>
  <p id="aJe">“复有四法，<a id="a-Jf"></a>谓四刺：<a id="a-Jg"></a>欲刺、<a id="a-Jh"></a>恚刺、<a id="a-Ji"></a>见刺、<a id="a-Jj"></a>慢刺。<a id="a-Jk"></a>复有四法，<a id="a-Jl"></a>谓四生：<a id="a-Jm"></a>卵生、<a id="a-Jn"></a>胎生、<a id="a-Jo"></a>湿生、<a id="a-Jp"></a>化生。<a id="a-Jq"></a>复有四法，<a id="a-Jr"></a>谓四念处：<a id="a-Js"></a>于是，<a id="a-Jt"></a>比丘内身身观，<a id="a-Ju"></a>精勤不懈，<a id="a-Jv"></a>忆念不忘，<a id="a-Jw"></a>舍世贪忧；<a id="a-Jx"></a>外身身观，<a id="a-Jy"></a>精勤不懈，<a id="a-Jz"></a>忆念不忘，<a id="a-K0"></a>舍世贪忧；<a id="a-K1"></a>内外身身观，<a id="a-K2"></a>精勤不懈，<a id="a-K3"></a>忆念不忘，<a id="a-K4"></a>舍世贪忧。<a id="a-K5"></a>受、<a id="a-K6"></a>意、<a id="a-K7"></a>法观，<a id="a-K8"></a>亦复如是。<a id="a-K9"></a>复有四法，<a id="a-KA"></a>谓四意断：<a id="a-KB"></a>于是，<a id="a-KC"></a>比丘未起恶法，<a id="a-KD"></a>方便使不起；<a id="a-KE"></a>已起恶法，<a id="a-KF"></a>方便使灭；<a id="a-KG"></a>未起善法，<a id="a-KH"></a>方便使起；<a id="a-KI"></a>已起善法，<a id="a-KJ"></a>方便思惟，<a id="a-KK"></a>使其增广。</p>
  <p id="aKL">“复有四法，<a id="a-KM"></a>谓四神足：<a id="a-KN"></a>于是，<a id="a-KO"></a>比丘思惟欲定灭行成就；<a id="a-KP"></a>精进定、<a id="a-KQ"></a>意定、<a id="a-KR"></a>思惟定，<a id="a-KS"></a>亦复如是。<a id="a-KT"></a>复有四法，<a id="a-KU"></a>谓四禅：<a id="a-KV"></a>于是，<a id="a-KW"></a>比丘除欲、<a id="a-KX"></a>恶不善法，<a id="a-KY"></a>有觉、<a id="a-KZ"></a>有观，<a id="a-Ka"></a>离生喜、<a id="a-Kb"></a>乐，<a id="a-Kc"></a>入于初禅。<a id="a-Kd"></a>灭有觉、<a id="a-Ke"></a>观，<a id="a-Kf"></a>内信、<a id="a-Kg"></a>一心，<a id="a-Kh"></a>无觉、<a id="a-Ki"></a>无观，<a id="a-Kj"></a>定生喜、<a id="a-Kk"></a>乐，<a id="a-Kl"></a>入第二禅。<a id="a-Km"></a>离喜修舍、<a id="a-Kn"></a>念、<a id="a-Ko"></a>进，<a id="a-Kp"></a>自知身乐，<a id="a-Kq"></a>诸圣所求，<a id="a-Kr"></a>忆念、<a id="a-Ks"></a>舍、<a id="a-Kt"></a>乐，<a id="a-Ku"></a>入第三禅。<a id="a-Kv"></a>离苦、<a id="a-Kw"></a>乐行，<a id="a-Kx"></a>先灭忧、<a id="a-Ky"></a>喜，<a id="a-Kz"></a>不苦不乐、<a id="a-L0"></a>舍、<a id="a-L1"></a>念、<a id="a-L2"></a>清净，<a id="a-L3"></a>入第四禅。<a id="a-L4"></a>复有四法，<a id="a-L5"></a>谓四梵堂：<a id="a-L6"></a>一慈、<a id="a-L7"></a>二悲、<a id="a-L8"></a>三喜、<a id="a-L9"></a>四舍。<a id="a-LA"></a>复有四法，<a id="a-LB"></a>谓四无色定：<a id="a-LC"></a>于是，<a id="a-LD"></a>比丘越一切色想，<a id="a-LE"></a>先尽瞋恚想，<a id="a-LF"></a>不念异想，<a id="a-LG"></a>思惟无量空处，<a id="a-LH"></a>舍空处已入识处，<a id="a-LI"></a>舍识处已入不用处，<a id="a-LJ"></a>舍不用处已入有想无想处。</p>
  <p id="aLK">“复有四法，<a id="a-LL"></a>谓四法足：<a id="a-LM"></a>不贪法足、<a id="a-LN"></a>不瞋法足、<a id="a-LO"></a>正念法足、<a id="a-LP"></a>正定法足。<a id="a-LQ"></a>复有四法，<a id="a-LR"></a>谓四圣贤族：<a id="a-LS"></a>于是，<a id="a-LT"></a>比丘衣服知足，<a id="a-LU"></a>得好不喜，<a id="a-LV"></a>遇恶不忧，<a id="a-LW"></a>不染不著，<a id="a-LX"></a>知所禁忌，<a id="a-LY"></a>知出要路；<a id="a-LZ"></a>于此法中精勤不懈，<a id="a-La"></a>成办其事，<a id="a-Lb"></a>无阙无减，<a id="a-Lc"></a>亦能教人成办此事，<a id="a-Ld"></a>是为第一知足住圣贤族。<a id="a-Le"></a>从本至今，<a id="a-Lf"></a>未常恼乱；<a id="a-Lg"></a>诸天、<a id="a-Lh"></a>魔、<a id="a-Li"></a>梵、<a id="a-Lj"></a>沙门、<a id="a-Lk"></a>婆罗门、<a id="a-Ll"></a>天及世间人，<a id="a-Lm"></a>无能毁骂；<a id="a-Ln"></a>饭食、<a id="a-Lo"></a>床卧具、<a id="a-Lp"></a>病瘦医药，<a id="a-Lq"></a>皆悉知足，<a id="a-Lr"></a>亦复如是。<a id="a-Ls"></a>复有四法，<a id="a-Lt"></a>谓四摄法：<a id="a-Lu"></a>惠施、<a id="a-Lv"></a>爱语、<a id="a-Lw"></a>利人、<a id="a-Lx"></a>等利。<a id="a-Ly"></a>复有四法，<a id="a-Lz"></a>谓四须陀洹支：<a id="a-M0"></a>比丘于佛得无坏信，<a id="a-M1"></a>于法、<a id="a-M2"></a>于僧、<a id="a-M3"></a>于戒得无坏信。<a id="a-M4"></a>复有四法，<a id="a-M5"></a>谓四受证：<a id="a-M6"></a>见色受证、<a id="a-M7"></a>身受灭证、<a id="a-M8"></a>念宿命证、<a id="a-M9"></a>知漏尽证。<a id="a-MA"></a>复有四法，<a id="a-MB"></a>谓四道：<a id="a-MC"></a>苦迟得、<a id="a-MD"></a>苦速得、<a id="a-ME"></a>乐迟得、<a id="a-MF"></a>乐速得。</p>
  <p id="aMG">“复有四法，<a id="a-MH"></a>谓四圣谛：<a id="a-MI"></a>苦圣谛、<a id="a-MJ"></a>苦集圣谛、<a id="a-MK"></a>苦灭圣谛、<a id="a-ML"></a>苦出要圣谛。<a id="a-MM"></a>复有四法，<a id="a-MN"></a>谓四沙门果：<a id="a-MO"></a>须陀洹果、<a id="a-MP"></a>斯陀含果、<a id="a-MQ"></a>阿那含果、<a id="a-MR"></a>阿罗汉果。<a id="a-MS"></a>复有四法，<a id="a-MT"></a>谓四处：<a id="a-MU"></a>实处、<a id="a-MV"></a>施处、<a id="a-MW"></a>智处、<a id="a-MX"></a>止息处。<a id="a-MY"></a>复有四法，<a id="a-MZ"></a>谓四智：<a id="a-Ma"></a>法智、<a id="a-Mb"></a>未知智、<a id="a-Mc"></a>等智、<a id="a-Md"></a>知他人心智。<a id="a-Me"></a>复有四法，<a id="a-Mf"></a>谓四辩才：<a id="a-Mg"></a>法辩、<a id="a-Mh"></a>义辩、<a id="a-Mi"></a>词辩、<a id="a-Mj"></a>应辩。<a id="a-Mk"></a>复有四法，<a id="a-Ml"></a>谓四识住处：<a id="a-Mm"></a>色识住、<a id="a-Mn"></a>缘色、<a id="a-Mo"></a>住色，<a id="a-Mp"></a>与爱俱增长；<a id="a-Mq"></a>受、<a id="a-Mr"></a>想、<a id="a-Ms"></a>行中亦如是住。<a id="a-Mt"></a>复有四法，<a id="a-Mu"></a>谓四扼：<a id="a-Mv"></a>欲扼、<a id="a-Mw"></a>有扼、<a id="a-Mx"></a>见扼、<a id="a-My"></a>无明扼。<a id="a-Mz"></a>复有四法，<a id="a-N0"></a>谓四无扼：<a id="a-N1"></a>无欲扼、<a id="a-N2"></a>无有扼、<a id="a-N3"></a>无见扼、<a id="a-N4"></a>无无明扼。</p>
  <p id="aN5">“复有四法，<a id="a-N6"></a>谓四净：<a id="a-N7"></a>戒净、<a id="a-N8"></a>心净、<a id="a-N9"></a>见净、<a id="a-NA"></a>度疑净。<a id="a-NB"></a>复有四法，<a id="a-NC"></a>谓四知：<a id="a-ND"></a>可受知受、<a id="a-NE"></a>可行知行、<a id="a-NF"></a>可乐知乐、<a id="a-NG"></a>可舍知舍。<a id="a-NH"></a>复有四法，<a id="a-NI"></a>谓四威仪：<a id="a-NJ"></a>可行知行、<a id="a-NK"></a>可住知住、<a id="a-NL"></a>可坐知坐、<a id="a-NM"></a>可卧知卧。<a id="a-NN"></a>复有四法，<a id="a-NO"></a>谓四思惟：<a id="a-NP"></a>少思惟、<a id="a-NQ"></a>广思惟、<a id="a-NR"></a>无量思惟、<a id="a-NS"></a>无所有思惟。<a id="a-NT"></a>复有四法，<a id="a-NU"></a>谓四记论：<a id="a-NV"></a>决定记论、<a id="a-NW"></a>分别记论、<a id="a-NX"></a>诘问记论、<a id="a-NY"></a>止住记论。<a id="a-NZ"></a>复有四法，<a id="a-Na"></a>谓佛四不护法：<a id="a-Nb"></a>如来身行清净，<a id="a-Nc"></a>无有阙漏，<a id="a-Nd"></a>可自防护；<a id="a-Ne"></a>口行清净、<a id="a-Nf"></a>意行清净、<a id="a-Ng"></a>命行清净，<a id="a-Nh"></a>亦复如是。<a id="a-Ni"></a>是为如来所说正法，<a id="a-Nj"></a>当共撰集，<a id="a-Nk"></a>以防诤讼，<a id="a-Nl"></a>使梵行久立，<a id="a-Nm"></a>多所饶益，<a id="a-Nn"></a>天、<a id="a-No"></a>人获安。</p>
  <p id="aNp">“又，<a id="a-Nq"></a>诸比丘，<a id="a-Nr"></a>如来说五正法，<a id="a-Ns"></a>谓五入：<a id="a-Nt"></a>眼色、<a id="a-Nu"></a>耳声、<a id="a-Nv"></a>鼻香、<a id="a-Nw"></a>舌味、<a id="a-Nx"></a>身触。<a id="a-Ny"></a>复有五法，<a id="a-Nz"></a>谓五受阴：<a id="a-O0"></a>色受阴，<a id="a-O1"></a>受、<a id="a-O2"></a>想、<a id="a-O3"></a>行、<a id="a-O4"></a>识受阴。<a id="a-O5"></a>复有五法，<a id="a-O6"></a>谓五盖：<a id="a-O7"></a>贪欲盖、<a id="a-O8"></a>瞋恚盖、<a id="a-O9"></a>睡眠盖、<a id="a-OA"></a>掉戏盖、<a id="a-OB"></a>疑盖。<a id="a-OC"></a>复有五法，<a id="a-OD"></a>谓五下结：<a id="a-OE"></a>身见结、<a id="a-OF"></a>戒盗结、<a id="a-OG"></a>疑结、<a id="a-OH"></a>贪欲结、<a id="a-OI"></a>瞋恚结。<a id="a-OJ"></a>复有五法，<a id="a-OK"></a>谓五上结：<a id="a-OL"></a>色爱、<a id="a-OM"></a>无色爱、<a id="a-ON"></a>无明、<a id="a-OO"></a>慢、<a id="a-OP"></a>掉。<a id="a-OQ"></a>复有五法，<a id="a-OR"></a>谓五根：<a id="a-OS"></a>信根、<a id="a-OT"></a>精进根、<a id="a-OU"></a>念根、<a id="a-OV"></a>定根、<a id="a-OW"></a>慧根。<a id="a-OX"></a>复有五法，<a id="a-OY"></a>谓五力：<a id="a-OZ"></a>信力、<a id="a-Oa"></a>精进力、<a id="a-Ob"></a>念力、<a id="a-Oc"></a>定力、<a id="a-Od"></a>慧力。</p>
  <p id="aOe">“复有五法，<a id="a-Of"></a>谓灭尽支：<a id="a-Og"></a>一者、<a id="a-Oh"></a>比丘信佛、<a id="a-Oi"></a>如来、<a id="a-Oj"></a>至真、<a id="a-Ok"></a>等正觉，<a id="a-Ol"></a>十号具足；<a id="a-Om"></a>二者、<a id="a-On"></a>比丘无病，<a id="a-Oo"></a>身常安稳；<a id="a-Op"></a>三者、<a id="a-Oq"></a>质直无有谀谄，<a id="a-Or"></a>能如是者，<a id="a-Os"></a>如来则示涅槃径路；<a id="a-Ot"></a>四者、<a id="a-Ou"></a>自专其心，<a id="a-Ov"></a>使不错乱，<a id="a-Ow"></a>昔所讽诵，<a id="a-Ox"></a>忆持不忘；<a id="a-Oy"></a>五者、<a id="a-Oz"></a>善于观察法之起灭，<a id="a-P0"></a>以贤圣行，<a id="a-P1"></a>尽于苦本。<a id="a-P2"></a>复有五法，<a id="a-P3"></a>谓五发：<a id="a-P4"></a>非时发、<a id="a-P5"></a>虚发、<a id="a-P6"></a>非义发、<a id="a-P7"></a>虚言发、<a id="a-P8"></a>无慈发。<a id="a-P9"></a>复有五法，<a id="a-PA"></a>谓五善发：<a id="a-PB"></a>时发、<a id="a-PC"></a>实发、<a id="a-PD"></a>义发、<a id="a-PE"></a>和言发、<a id="a-PF"></a>慈心发。<a id="a-PG"></a>复有五法，<a id="a-PH"></a>谓五憎嫉：<a id="a-PI"></a>住处憎嫉、<a id="a-PJ"></a>檀越憎嫉、<a id="a-PK"></a>利养憎嫉、<a id="a-PL"></a>色憎嫉、<a id="a-PM"></a>法憎嫉。</p>
  <p id="aPN">“复有五法，<a id="a-PO"></a>谓五趣解脱：<a id="a-PP"></a>一者、<a id="a-PQ"></a>身不净想，<a id="a-PR"></a>二者、<a id="a-PS"></a>食不净想，<a id="a-PT"></a>三者、<a id="a-PU"></a>一切行无常想，<a id="a-PV"></a>四者、<a id="a-PW"></a>一切世间不可乐想，<a id="a-PX"></a>五者、<a id="a-PY"></a>死想。<a id="a-PZ"></a>复有五法，<a id="a-Pa"></a>谓五出要界：<a id="a-Pb"></a>一者、<a id="a-Pc"></a>比丘于欲不乐、<a id="a-Pd"></a>不动，<a id="a-Pe"></a>亦不亲近，<a id="a-Pf"></a>但念出要，<a id="a-Pg"></a>乐于远离，<a id="a-Ph"></a>亲近不怠，<a id="a-Pi"></a>其心调柔，<a id="a-Pj"></a>出要离欲，<a id="a-Pk"></a>彼所因欲起诸漏缠，<a id="a-Pl"></a>亦尽舍灭而得解脱，<a id="a-Pm"></a>是为欲出要；<a id="a-Pn"></a>瞋恚出要、<a id="a-Po"></a>嫉妒出要、<a id="a-Pp"></a>色出要、<a id="a-Pq"></a>身见出要，<a id="a-Pr"></a>亦复如是。</p>
  <p id="aPs">“复有五法，<a id="a-Pt"></a>谓五喜解脱入。<a id="a-Pu"></a>若比丘精勤不懈，<a id="a-Pv"></a>乐闲静处，<a id="a-Pw"></a>专念一心，<a id="a-Px"></a>未解得解，<a id="a-Py"></a>未尽得尽，<a id="a-Pz"></a>未安得安。<a id="a-Q0"></a>何谓五？<a id="a-Q1"></a>于是，<a id="a-Q2"></a>比丘闻如来说法，<a id="a-Q3"></a>或闻梵行者说，<a id="a-Q4"></a>或闻师长说法，<a id="a-Q5"></a>思惟观察，<a id="a-Q6"></a>分别法义，<a id="a-Q7"></a>心得欢喜；<a id="a-Q8"></a>得欢喜已，<a id="a-Q9"></a>得法爱；<a id="a-QA"></a>得法爱已，<a id="a-QB"></a>身心安隐；<a id="a-QC"></a>身心安隐已，<a id="a-QD"></a>则得禅定；<a id="a-QE"></a>得禅定已，<a id="a-QF"></a>得实知见，<a id="a-QG"></a>是为初解脱入。<a id="a-QH"></a>于是，<a id="a-QI"></a>比丘闻法喜已，<a id="a-QJ"></a>受持讽诵，<a id="a-QK"></a>亦复欢喜；<a id="a-QL"></a>为他人说，<a id="a-QM"></a>亦复欢喜；<a id="a-QN"></a>思惟分别，<a id="a-QO"></a>亦复欢喜；<a id="a-QP"></a>于法得定，<a id="a-QQ"></a>亦复如是。<a id="a-QR"></a>复有五法，<a id="a-QS"></a>谓五人：<a id="a-QT"></a>中般涅槃、<a id="a-QU"></a>生般涅槃、<a id="a-QV"></a>无行般涅槃、<a id="a-QW"></a>有行般涅槃、<a id="a-QX"></a>上流阿迦尼吒。<a id="a-QY"></a>诸比丘，<a id="a-QZ"></a>是为如来所说正法，<a id="a-Qa"></a>当共撰集，<a id="a-Qb"></a>以防诤讼，<a id="a-Qc"></a>使梵行久立，<a id="a-Qd"></a>多所饶益，<a id="a-Qe"></a>天、<a id="a-Qf"></a>人获安。</p>
  <p id="aQg">“又，<a id="a-Qh"></a>诸比丘，<a id="a-Qi"></a>如来说六正法，<a id="a-Qj"></a>谓内六入：<a id="a-Qk"></a>眼入、<a id="a-Ql"></a>耳入、<a id="a-Qm"></a>鼻入、<a id="a-Qn"></a>舌入、<a id="a-Qo"></a>身入、<a id="a-Qp"></a>意入。<a id="a-Qq"></a>复有六法，<a id="a-Qr"></a>谓外六入：<a id="a-Qs"></a>色入、<a id="a-Qt"></a>声入、<a id="a-Qu"></a>香入、<a id="a-Qv"></a>味入、<a id="a-Qw"></a>触入、<a id="a-Qx"></a>法入。<a id="a-Qy"></a>复有六法，<a id="a-Qz"></a>谓六识身：<a id="a-R0"></a>眼识身，<a id="a-R1"></a>耳、<a id="a-R2"></a>鼻、<a id="a-R3"></a>舌、<a id="a-R4"></a>身、<a id="a-R5"></a>意识身。<a id="a-R6"></a>复有六法，<a id="a-R7"></a>谓六触身：<a id="a-R8"></a>眼触身，<a id="a-R9"></a>耳、<a id="a-RA"></a>鼻、<a id="a-RB"></a>舌、<a id="a-RC"></a>身、<a id="a-RD"></a>意触身。<a id="a-RE"></a>复有六法，<a id="a-RF"></a>谓六受身：<a id="a-RG"></a>眼受身，<a id="a-RH"></a>耳、<a id="a-RI"></a>鼻、<a id="a-RJ"></a>舌、<a id="a-RK"></a>身、<a id="a-RL"></a>意受身。<a id="a-RM"></a>复有六法，<a id="a-RN"></a>谓六想身：<a id="a-RO"></a>色想、<a id="a-RP"></a>声想、<a id="a-RQ"></a>香想、<a id="a-RR"></a>味想、<a id="a-RS"></a>触想、<a id="a-RT"></a>法想。<a id="a-RU"></a>复有六法，<a id="a-RV"></a>谓六思身：<a id="a-RW"></a>色思、<a id="a-RX"></a>声思、<a id="a-RY"></a>香思、<a id="a-RZ"></a>味思、<a id="a-Ra"></a>触思、<a id="a-Rb"></a>法思。<a id="a-Rc"></a>复有六法，<a id="a-Rd"></a>谓六爱身：<a id="a-Re"></a>色爱身，<a id="a-Rf"></a>声、<a id="a-Rg"></a>香、<a id="a-Rh"></a>味、<a id="a-Ri"></a>触、<a id="a-Rj"></a>法爱身。<a id="a-Rk"></a>复有六法，<a id="a-Rl"></a>六诤本：<a id="a-Rm"></a>若比丘好瞋不舍，<a id="a-Rn"></a>不敬如来，<a id="a-Ro"></a>亦不敬法，<a id="a-Rp"></a>亦不敬众，<a id="a-Rq"></a>于戒穿漏，<a id="a-Rr"></a>染污不净，<a id="a-Rs"></a>好于众中多生诤讼，<a id="a-Rt"></a>人所憎恶，<a id="a-Ru"></a>娆乱净众，<a id="a-Rv"></a>天、<a id="a-Rw"></a>人不安。<a id="a-Rx"></a>诸比丘，<a id="a-Ry"></a>汝等当自内观，<a id="a-Rz"></a>设有瞋恨，<a id="a-S0"></a>如彼娆乱者，<a id="a-S1"></a>当集和合众，<a id="a-S2"></a>广设方便，<a id="a-S3"></a>拔此诤本。<a id="a-S4"></a>汝等又当专念自观，<a id="a-S5"></a>若结恨已灭，<a id="a-S6"></a>当更方便，<a id="a-S7"></a>遮止其心，<a id="a-S8"></a>勿复使起。<a id="a-S9"></a>诸比丘，<a id="a-SA"></a>佷戾不谛、<a id="a-SB"></a>悭吝嫉妒、<a id="a-SC"></a>巧伪虚妄、<a id="a-SD"></a>自固己见、<a id="a-SE"></a>谬受不舍、<a id="a-SF"></a>迷于邪见、<a id="a-SG"></a>与边见俱，<a id="a-SH"></a>亦复如是。<a id="a-SI"></a>复有六法，<a id="a-SJ"></a>谓六界：<a id="a-SK"></a>地界、<a id="a-SL"></a>火界、<a id="a-SM"></a>水界、<a id="a-SN"></a>风界、<a id="a-SO"></a>空界、<a id="a-SP"></a>识界。<a id="a-SQ"></a>复有六法，<a id="a-SR"></a>谓六察行：<a id="a-SS"></a>眼察色，<a id="a-ST"></a>耳声、<a id="a-SU"></a>鼻香、<a id="a-SV"></a>舌味、<a id="a-SW"></a>身触、<a id="a-SX"></a>意察法。</p>
  <p id="aSY">“复有六法，<a id="a-SZ"></a>谓六出要界。<a id="a-Sa"></a>若比丘作是言：<a id="a-Sb"></a>‘我修慈心，<a id="a-Sc"></a>更生瞋恚。<a id="a-Sd"></a>’余比丘语言：<a id="a-Se"></a>‘汝勿作此言，<a id="a-Sf"></a>勿谤如来，<a id="a-Sg"></a>如来不作是说。<a id="a-Sh"></a>欲使修慈解脱，<a id="a-Si"></a>更生瞋恚想，<a id="a-Sj"></a>无有是处。<a id="a-Sk"></a>佛言除瞋恚已，<a id="a-Sl"></a>然后得慈。<a id="a-Sm"></a>’若比丘言：<a id="a-Sn"></a>‘我行悲解脱，<a id="a-So"></a>生憎嫉心；<a id="a-Sp"></a>行喜解脱，<a id="a-Sq"></a>生忧恼心；<a id="a-Sr"></a>行舍解脱，<a id="a-Ss"></a>生憎爱心；<a id="a-St"></a>行无我行，<a id="a-Su"></a>生狐疑心；<a id="a-Sv"></a>行无想行，<a id="a-Sw"></a>生众乱想。<a id="a-Sx"></a>’亦复如是。<a id="a-Sy"></a>复有六法，<a id="a-Sz"></a>谓六无上：<a id="a-T0"></a>见无上、<a id="a-T1"></a>闻无上、<a id="a-T2"></a>利养无上、<a id="a-T3"></a>戒无上、<a id="a-T4"></a>恭敬无上、<a id="a-T5"></a>忆念无上。<a id="a-T6"></a>复有六法，<a id="a-T7"></a>谓六思念：<a id="a-T8"></a>佛念、<a id="a-T9"></a>法念、<a id="a-TA"></a>僧念、<a id="a-TB"></a>戒念、<a id="a-TC"></a>施念、<a id="a-TD"></a>天念。<a id="a-TE"></a>是为如来所说正法，<a id="a-TF"></a>当共撰集，<a id="a-TG"></a>以防诤讼，<a id="a-TH"></a>使梵行久立，<a id="a-TI"></a>多所饶益，<a id="a-TJ"></a>天、<a id="a-TK"></a>人获安。</p>
  <p id="aTL">“诸比丘，<a id="a-TM"></a>如来说七正法，<a id="a-TN"></a>谓七非法：<a id="a-TO"></a>无信、<a id="a-TP"></a>无惭、<a id="a-TQ"></a>无愧、<a id="a-TR"></a>少闻、<a id="a-TS"></a>懈怠、<a id="a-TT"></a>多忘、<a id="a-TU"></a>无智。<a id="a-TV"></a>复有七法，<a id="a-TW"></a>谓七正法：<a id="a-TX"></a>有信、<a id="a-TY"></a>有惭、<a id="a-TZ"></a>有愧、<a id="a-Ta"></a>多闻、<a id="a-Tb"></a>精进、<a id="a-Tc"></a>总持、<a id="a-Td"></a>多智。<a id="a-Te"></a>复有七法，<a id="a-Tf"></a>谓七识住：<a id="a-Tg"></a>或有众生，<a id="a-Th"></a>若干种身，<a id="a-Ti"></a>若干种想，<a id="a-Tj"></a>天及人是，<a id="a-Tk"></a>是初识住。<a id="a-Tl"></a>或有众生，<a id="a-Tm"></a>若干种身而一想者，<a id="a-Tn"></a>梵光音天最初生时是，<a id="a-To"></a>是二识住。<a id="a-Tp"></a>或有众生，<a id="a-Tq"></a>一身若干种想，<a id="a-Tr"></a>光音天是，<a id="a-Ts"></a>是三识住。<a id="a-Tt"></a>或有众生，<a id="a-Tu"></a>一身一想，<a id="a-Tv"></a>遍净天是，<a id="a-Tw"></a>是四识住。<a id="a-Tx"></a>或有众生，<a id="a-Ty"></a>空处住、<a id="a-Tz"></a>识处住、<a id="a-U0"></a>不用处住。</p>
  <p id="aU1">“复有七法，<a id="a-U2"></a>谓七勤法：<a id="a-U3"></a>一者、<a id="a-U4"></a>比丘勤于戒行，<a id="a-U5"></a>二者、<a id="a-U6"></a>勤灭贪欲，<a id="a-U7"></a>三者、<a id="a-U8"></a>勤破邪见，<a id="a-U9"></a>四者、<a id="a-UA"></a>勤于多闻，<a id="a-UB"></a>五者、<a id="a-UC"></a>勤于精进，<a id="a-UD"></a>六者、<a id="a-UE"></a>勤于正念，<a id="a-UF"></a>七者、<a id="a-UG"></a>勤于禅定。<a id="a-UH"></a>复有七法，<a id="a-UI"></a>谓七想：<a id="a-UJ"></a>不净想、<a id="a-UK"></a>食不净想、<a id="a-UL"></a>一切世间不可乐想、<a id="a-UM"></a>死想、<a id="a-UN"></a>无常想、<a id="a-UO"></a>无常苦想、<a id="a-UP"></a>苦无我想。<a id="a-UQ"></a>复有七法，<a id="a-UR"></a>谓七三昧具：<a id="a-US"></a>正见、<a id="a-UT"></a>正思、<a id="a-UU"></a>正语、<a id="a-UV"></a>正业、<a id="a-UW"></a>正命、<a id="a-UX"></a>正方便、<a id="a-UY"></a>正念。<a id="a-UZ"></a>复有七法，<a id="a-Ua"></a>谓七觉意：<a id="a-Ub"></a>念觉意、<a id="a-Uc"></a>法觉意、<a id="a-Ud"></a>精进觉意、<a id="a-Ue"></a>喜觉意、<a id="a-Uf"></a>猗觉意、<a id="a-Ug"></a>定觉意、<a id="a-Uh"></a>护觉意。<a id="a-Ui"></a>是为如来所说正法，<a id="a-Uj"></a>当共撰集，<a id="a-Uk"></a>以防诤讼，<a id="a-Ul"></a>彼梵行久立，<a id="a-Um"></a>多所饶益，<a id="a-Un"></a>天、<a id="a-Uo"></a>人获安。</p>
  <p id="aUp">“诸比丘，<a id="a-Uq"></a>如来说八正法，<a id="a-Ur"></a>谓世八法：<a id="a-Us"></a>利、<a id="a-Ut"></a>衰、<a id="a-Uu"></a>毁、<a id="a-Uv"></a>誉、<a id="a-Uw"></a>称、<a id="a-Ux"></a>讥、<a id="a-Uy"></a>苦、<a id="a-Uz"></a>乐。<a id="a-V0"></a>复有八法，<a id="a-V1"></a>谓八解脱：<a id="a-V2"></a>色观色，<a id="a-V3"></a>一解脱；<a id="a-V4"></a>内无色想观外色，<a id="a-V5"></a>二解脱；<a id="a-V6"></a>净解脱，<a id="a-V7"></a>三解脱；<a id="a-V8"></a>度色想，<a id="a-V9"></a>灭瞋恚想，<a id="a-VA"></a>住空处解脱，<a id="a-VB"></a>四解脱；<a id="a-VC"></a>度空处，<a id="a-VD"></a>住识处，<a id="a-VE"></a>五解脱；<a id="a-VF"></a>度识处，<a id="a-VG"></a>住不用处，<a id="a-VH"></a>六解脱；<a id="a-VI"></a>度不用处，<a id="a-VJ"></a>住有想无想处，<a id="a-VK"></a>七解脱；<a id="a-VL"></a>度有想无想处，<a id="a-VM"></a>住想知灭，<a id="a-VN"></a>八解脱。<a id="a-VO"></a>复有八法，<a id="a-VP"></a>谓八圣道：<a id="a-VQ"></a>正见、<a id="a-VR"></a>正志、<a id="a-VS"></a>正语、<a id="a-VT"></a>正业、<a id="a-VU"></a>正命、<a id="a-VV"></a>正方便、<a id="a-VW"></a>正念、<a id="a-VX"></a>正定。<a id="a-VY"></a>复有八法，<a id="a-VZ"></a>谓八人：<a id="a-Va"></a>须陀洹、<a id="a-Vb"></a>向须陀洹、<a id="a-Vc"></a>斯陀含、<a id="a-Vd"></a>向斯陀含、<a id="a-Ve"></a>阿那含、<a id="a-Vf"></a>向阿那含、<a id="a-Vg"></a>阿罗汉、<a id="a-Vh"></a>向阿罗汉。<a id="a-Vi"></a>是为如来所说正法，<a id="a-Vj"></a>当共撰集，<a id="a-Vk"></a>以防诤讼，<a id="a-Vl"></a>使梵行久立，<a id="a-Vm"></a>多所饶益，<a id="a-Vn"></a>天、<a id="a-Vo"></a>人获安。</p>
  <p id="aVp">“诸比丘，<a id="a-Vq"></a>如来说九正法，<a id="a-Vr"></a>所谓九众生居：<a id="a-Vs"></a>或有众生，<a id="a-Vt"></a>苦干种身，<a id="a-Vu"></a>若干种想，<a id="a-Vv"></a>天及人是，<a id="a-Vw"></a>是初众生居；<a id="a-Vx"></a>复有众生，<a id="a-Vy"></a>若干种身而一想者，<a id="a-Vz"></a>梵光音天最初生时是，<a id="a-W0"></a>是二众生居；<a id="a-W1"></a>复有众生，<a id="a-W2"></a>一身若干种想，<a id="a-W3"></a>光音天是，<a id="a-W4"></a>是三众生居；<a id="a-W5"></a>复有众生，<a id="a-W6"></a>一身一想，<a id="a-W7"></a>遍净天是，<a id="a-W8"></a>是四众生居；<a id="a-W9"></a>复有众生，<a id="a-WA"></a>无想无所觉知，<a id="a-WB"></a>无想天是，<a id="a-WC"></a>是五众生居；<a id="a-WD"></a>复有众生，<a id="a-WE"></a>空处住，<a id="a-WF"></a>是六众生居；<a id="a-WG"></a>复有众生，<a id="a-WH"></a>识处住，<a id="a-WI"></a>是七众生居；<a id="a-WJ"></a>复有众生，<a id="a-WK"></a>不用处住，<a id="a-WL"></a>是八众生居；<a id="a-WM"></a>复有众生，<a id="a-WN"></a>住有想无想处，<a id="a-WO"></a>是九众生居。<a id="a-WP"></a>是为如来所说正法，<a id="a-WQ"></a>当共撰集，<a id="a-WR"></a>以防诤讼，<a id="a-WS"></a>使梵行久立，<a id="a-WT"></a>多所饶益，<a id="a-WU"></a>天、<a id="a-WV"></a>人获安。</p>
  <p id="aWW">“诸比丘，<a id="a-WX"></a>如来说十正法。<a id="a-WY"></a>所谓十无学法：<a id="a-WZ"></a>无学正见、<a id="a-Wa"></a>正思、<a id="a-Wb"></a>正语、<a id="a-Wc"></a>正业、<a id="a-Wd"></a>正命、<a id="a-We"></a>正念、<a id="a-Wf"></a>正方便、<a id="a-Wg"></a>正定、<a id="a-Wh"></a>正智、<a id="a-Wi"></a>正解脱。<a id="a-Wj"></a>是为如来所说正法，<a id="a-Wk"></a>当共撰集，<a id="a-Wl"></a>以防诤讼，<a id="a-Wm"></a>使梵行久立，<a id="a-Wn"></a>多所饶益，<a id="a-Wo"></a>天、<a id="a-Wp"></a>人获安。<a id="a-Wq"></a>”</p>
  <p id="aWr">尔时，<a id="a-Ws"></a>世尊印可舍利弗所说。<a id="a-Wt"></a>时，<a id="a-Wu"></a>诸比丘闻舍利弗所说，<a id="a-Wv"></a>欢喜奉行。</p>
 </body>
</html>