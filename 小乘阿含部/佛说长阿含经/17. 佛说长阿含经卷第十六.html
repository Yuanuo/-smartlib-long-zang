<!doctype html>
<html id="z3IBUGXZR" data-ver="1733">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第十六</h1>
  <h2 id="a2">第三分坚固经第五</h2>
  <p id="a3">如是我闻：<a id="a-4"></a>一时，<a id="a-5"></a>佛在那难陀城波婆利掩次林中，<a id="a-6"></a>与大比丘众千二百五十人俱。</p>
  <p id="a7">尔时，<a id="a-8"></a>有长者子，<a id="a-9"></a>名曰坚固，<a id="a-A"></a>来诣佛所，<a id="a-B"></a>头面礼足，<a id="a-C"></a>在一面坐。<a id="a-D"></a>时，<a id="a-E"></a>坚固长者子白佛言：<a id="a-F"></a>“善哉！<a id="a-G"></a>世尊，<a id="a-H"></a>惟愿今者敕诸比丘，<a id="a-I"></a>若有婆罗门、<a id="a-J"></a>长者子、<a id="a-K"></a>居士来，<a id="a-L"></a>当为现神足，<a id="a-M"></a>显上人法！<a id="a-N"></a>”</p>
  <p id="aO">佛告坚固：<a id="a-P"></a>“我终不教诸比丘为婆罗门、<a id="a-Q"></a>长者、<a id="a-R"></a>居士而现神足上人法也。<a id="a-S"></a>我但教弟子于空闲处静默思道，<a id="a-T"></a>若有功德，<a id="a-U"></a>当自覆藏；<a id="a-V"></a>若有过失，<a id="a-W"></a>当自发露。<a id="a-X"></a>”</p>
  <p id="aY">时，<a id="a-Z"></a>坚固长者子复白佛言：<a id="a-a"></a>“惟愿世尊敕诸比丘：<a id="a-b"></a>若有婆罗门、<a id="a-c"></a>长者、<a id="a-d"></a>居士来，<a id="a-e"></a>当为现神足，<a id="a-f"></a>显上人法！<a id="a-g"></a>”</p>
  <p id="ah">佛复告坚固：<a id="a-i"></a>“我终不教诸比丘为婆罗门、<a id="a-j"></a>长者、<a id="a-k"></a>居士而现神足上人法也。<a id="a-l"></a>我但教弟子于空闲处静默思道，<a id="a-m"></a>若有功德，<a id="a-n"></a>当自覆藏；<a id="a-o"></a>若有过失，<a id="a-p"></a>当自发露。<a id="a-q"></a>”</p>
  <p id="ar">时，<a id="a-s"></a>坚固长者子白佛言：<a id="a-t"></a>“我于上人法无有疑也，<a id="a-u"></a>但此那难陀城国土丰乐，<a id="a-v"></a>人民炽盛，<a id="a-w"></a>若于中现神足者，<a id="a-x"></a>多所饶益，<a id="a-y"></a>佛及大众善弘道化。<a id="a-z"></a>”</p>
  <p id="a10">佛复告坚固：<a id="a-11"></a>“我终不教诸比丘为婆罗门、<a id="a-12"></a>长者子、<a id="a-13"></a>居士而现神足上人法也。<a id="a-14"></a>我但教弟子于空闲处静默思道，<a id="a-15"></a>若有功德，<a id="a-16"></a>当自覆藏；<a id="a-17"></a>若有过失，<a id="a-18"></a>当自发露。<a id="a-19"></a>所以者何？<a id="a-1A"></a>有三神足。<a id="a-1B"></a>云何为三？<a id="a-1C"></a>一曰、<a id="a-1D"></a>神足，<a id="a-1E"></a>二曰、<a id="a-1F"></a>观察他心，<a id="a-1G"></a>三曰、<a id="a-1H"></a>教诫。<a id="a-1I"></a>云何为神足？<a id="a-1J"></a>长者子，<a id="a-1K"></a>比丘习无量神足，<a id="a-1L"></a>能以一身变成无数，<a id="a-1M"></a>以无数身还合为一；<a id="a-1N"></a>若远若近，<a id="a-1O"></a>山河石壁，<a id="a-1P"></a>自在无碍，<a id="a-1Q"></a>犹如行空；<a id="a-1R"></a>于虚空中结跏趺坐，<a id="a-1S"></a>犹如飞鸟；<a id="a-1T"></a>出入大地，<a id="a-1U"></a>犹如在水；<a id="a-1V"></a>若行水上，<a id="a-1W"></a>犹如履地；<a id="a-1X"></a>身出烟火，<a id="a-1Y"></a>如大火聚；<a id="a-1Z"></a>手扪日月，<a id="a-1a"></a>立至梵天。<a id="a-1b"></a>若有得信长者、<a id="a-1c"></a>居士见此比丘现无量神足，<a id="a-1d"></a>立至梵天，<a id="a-1e"></a>当复诣余未得信长者、<a id="a-1f"></a>居士所，<a id="a-1g"></a>而告之言：<a id="a-1h"></a>‘我见比丘现无量神足，<a id="a-1i"></a>立至梵天。<a id="a-1j"></a>’彼长者、<a id="a-1k"></a>居士未得信者语得信者言：<a id="a-1l"></a>‘我闻有瞿罗咒，<a id="a-1m"></a>能现如是无量神变乃至立至梵天。<a id="a-1n"></a>’”</p>
  <p id="a1o">佛复告长者子坚固：<a id="a-1p"></a>“彼不信者，<a id="a-1q"></a>有如此言，<a id="a-1r"></a>岂非毁谤言耶？<a id="a-1s"></a>”</p>
  <p id="a1t">坚固白佛言：<a id="a-1u"></a>“此实是毁谤言也。<a id="a-1v"></a>”</p>
  <p id="a1w">佛言：<a id="a-1x"></a>“我以是故，<a id="a-1y"></a>不敕诸比丘现神变化。<a id="a-1z"></a>但教弟子于空闲处静默思道，<a id="a-20"></a>若有功德，<a id="a-21"></a>当自覆藏；<a id="a-22"></a>若有过失，<a id="a-23"></a>当自发露。<a id="a-24"></a>如是，<a id="a-25"></a>长者子，<a id="a-26"></a>此即是我诸比丘所现神足。</p>
  <p id="a27">“云何名观察他心神足？<a id="a-28"></a>于是，<a id="a-29"></a>比丘现无量观察神足，<a id="a-2A"></a>观诸众生心所念法，<a id="a-2B"></a>隈屏所为皆能识知。<a id="a-2C"></a>若有得信长者、<a id="a-2D"></a>居士，<a id="a-2E"></a>见比丘现无量观察神足，<a id="a-2F"></a>观他众生心所念法，<a id="a-2G"></a>隈屏所为皆悉识知，<a id="a-2H"></a>便诣余未得信长者、<a id="a-2I"></a>居士所，<a id="a-2J"></a>而告之曰：<a id="a-2K"></a>‘我见比丘现无量观察神足，<a id="a-2L"></a>观他众生心所念法，<a id="a-2M"></a>隈屏所为皆悉能知。<a id="a-2N"></a>’彼不信长者、<a id="a-2O"></a>居土，<a id="a-2P"></a>闻此语已，<a id="a-2Q"></a>生毁谤言：<a id="a-2R"></a>‘有乾陀罗咒能观察他心，<a id="a-2S"></a>隈屏所为皆悉能知。<a id="a-2T"></a>’云何，<a id="a-2U"></a>长者子，<a id="a-2V"></a>此岂非毁谤言耶？<a id="a-2W"></a>”</p>
  <p id="a2X">坚固白佛言：<a id="a-2Y"></a>“此实是毁谤言也。<a id="a-2Z"></a>”</p>
  <p id="a2a">佛言：<a id="a-2b"></a>“我以是故，<a id="a-2c"></a>不敕诸比丘现神变化。<a id="a-2d"></a>但教弟子于空闲处静默思道，<a id="a-2e"></a>若有功德，<a id="a-2f"></a>当自覆藏；<a id="a-2g"></a>若有过失，<a id="a-2h"></a>当自发露。<a id="a-2i"></a>如是，<a id="a-2j"></a>长者子，<a id="a-2k"></a>此即是我比丘现观察神足。</p>
  <p id="a2l">“云何为教诫神足？<a id="a-2m"></a>长者子，<a id="a-2n"></a>若如来、<a id="a-2o"></a>至真、<a id="a-2p"></a>等正觉出现于世，<a id="a-2q"></a>十号具足，<a id="a-2r"></a>于诸天、<a id="a-2s"></a>世人、<a id="a-2t"></a>魔、<a id="a-2u"></a>若魔、<a id="a-2v"></a>天、<a id="a-2w"></a>沙门、<a id="a-2x"></a>婆罗门中，<a id="a-2y"></a>自身作证，<a id="a-2z"></a>为他说法，<a id="a-30"></a>上中下言，<a id="a-31"></a>皆悉真正，<a id="a-32"></a>义味清净，<a id="a-33"></a>梵行具足。<a id="a-34"></a>若长者、<a id="a-35"></a>居士闻已，<a id="a-36"></a>于中得信；<a id="a-37"></a>得信已，<a id="a-38"></a>于中观察自念：<a id="a-39"></a>‘我不宜在家，<a id="a-3A"></a>若在家者，<a id="a-3B"></a>钩锁相连，<a id="a-3C"></a>不得清净修于梵行。<a id="a-3D"></a>我今宁可剃除须发，<a id="a-3E"></a>服三法衣，<a id="a-3F"></a>出家修道，<a id="a-3G"></a>具诸功德乃至成就三明，<a id="a-3H"></a>灭诸暗冥，<a id="a-3I"></a>生大智明。<a id="a-3J"></a>所以者何？<a id="a-3K"></a>斯由精勤，<a id="a-3L"></a>乐独闲居，<a id="a-3M"></a>专念不忘之所得也。<a id="a-3N"></a>’长者子，<a id="a-3O"></a>此是我比丘现教诫神足。<a id="a-3P"></a>”</p>
  <p id="a3Q">尔时，<a id="a-3R"></a>坚固长者子白佛言：<a id="a-3S"></a>“颇有比丘成就此三神足耶？<a id="a-3T"></a>”</p>
  <p id="a3U">佛告长者子：<a id="a-3V"></a>“我不说有数，<a id="a-3W"></a>多有比丘成此三神足者。<a id="a-3X"></a>长者子，<a id="a-3Y"></a>我有比丘在此众中自思念：<a id="a-3Z"></a>‘此身四大——地、<a id="a-3a"></a>水、<a id="a-3b"></a>火、<a id="a-3c"></a>风，<a id="a-3d"></a>何由永灭？<a id="a-3e"></a>’彼比丘倐趣天道，<a id="a-3f"></a>往至四天王所，<a id="a-3g"></a>问四天王言：<a id="a-3h"></a>‘此身四大——地、<a id="a-3i"></a>水、<a id="a-3j"></a>火、<a id="a-3k"></a>风，<a id="a-3l"></a>由何永灭？<a id="a-3m"></a>’</p>
  <p id="a3n">“长者子，<a id="a-3o"></a>彼四天王报比丘言：<a id="a-3p"></a>‘我不知四大由何永灭。<a id="a-3q"></a>我上有天，<a id="a-3r"></a>名曰忉利，<a id="a-3s"></a>微妙第一，<a id="a-3t"></a>有大智慧，<a id="a-3u"></a>彼天能知四大由何而灭。<a id="a-3v"></a>’彼比丘闻已，<a id="a-3w"></a>即倐趣天道，<a id="a-3x"></a>往诣忉利天上，<a id="a-3y"></a>问诸天言：<a id="a-3z"></a>‘此身四大——地、<a id="a-40"></a>水、<a id="a-41"></a>火、<a id="a-42"></a>风，<a id="a-43"></a>何由永灭？<a id="a-44"></a>’彼忉利天报比丘言：<a id="a-45"></a>‘我不知四大何由永灭。<a id="a-46"></a>上更有天，<a id="a-47"></a>名曰焰摩，<a id="a-48"></a>微妙第一，<a id="a-49"></a>有大智慧，<a id="a-4A"></a>彼天能知。<a id="a-4B"></a>’即往就问，<a id="a-4C"></a>又言不知。</p>
  <p id="a4D">“如是展转，<a id="a-4E"></a>至兜率天、<a id="a-4F"></a>化自在天、<a id="a-4G"></a>他化自在天，<a id="a-4H"></a>皆言：<a id="a-4I"></a>‘我不知四大何由而灭。<a id="a-4J"></a>上更有天，<a id="a-4K"></a>微妙第一，<a id="a-4L"></a>有大智慧，<a id="a-4M"></a>名梵迦夷，<a id="a-4N"></a>彼天能知四大何由永灭。<a id="a-4O"></a>’彼比丘即倐趣梵道，<a id="a-4P"></a>诣梵天上，<a id="a-4Q"></a>问言：<a id="a-4R"></a>‘此身四大——地、<a id="a-4S"></a>水、<a id="a-4T"></a>火、<a id="a-4U"></a>风，<a id="a-4V"></a>何由永灭？<a id="a-4W"></a>’彼梵天报比丘言：<a id="a-4X"></a>‘我不知四大何由永灭。<a id="a-4Y"></a>今有大梵天王，<a id="a-4Z"></a>无能胜者，<a id="a-4a"></a>统千世界，<a id="a-4b"></a>富贵尊豪，<a id="a-4c"></a>最得自在，<a id="a-4d"></a>能造化物，<a id="a-4e"></a>是众生父母，<a id="a-4f"></a>彼能知四大由何永灭。<a id="a-4g"></a>’长者子，<a id="a-4h"></a>彼比丘寻问：<a id="a-4i"></a>‘彼大梵王今为所在？<a id="a-4j"></a>’彼天报言：<a id="a-4k"></a>‘不知大梵今为所在，<a id="a-4l"></a>以我意观，<a id="a-4m"></a>出现不久。<a id="a-4n"></a>’未久，<a id="a-4o"></a>梵王忽然出现。</p>
  <p id="a4p">“长者子，<a id="a-4q"></a>彼比丘诣梵王所，<a id="a-4r"></a>问言：<a id="a-4s"></a>‘此身四大——地、<a id="a-4t"></a>水、<a id="a-4u"></a>火、<a id="a-4v"></a>风，<a id="a-4w"></a>何由永灭？<a id="a-4x"></a>’彼大梵王告比丘言：<a id="a-4y"></a>‘我梵天王无能胜者，<a id="a-4z"></a>统千世界，<a id="a-50"></a>富贵尊豪，<a id="a-51"></a>最得自在，<a id="a-52"></a>能造万物，<a id="a-53"></a>众生父母。<a id="a-54"></a>’时，<a id="a-55"></a>彼比丘告梵王曰：<a id="a-56"></a>‘我不问此事，<a id="a-57"></a>自问四大——地、<a id="a-58"></a>水、<a id="a-59"></a>火、<a id="a-5A"></a>风，<a id="a-5B"></a>何由永灭？<a id="a-5C"></a>’长者子，<a id="a-5D"></a>彼梵王犹报比丘言：<a id="a-5E"></a>‘我是大梵天王，<a id="a-5F"></a>无能胜者乃至造作万物，<a id="a-5G"></a>众生父母。<a id="a-5H"></a>’比丘又复告言：<a id="a-5I"></a>‘我不问此，<a id="a-5J"></a>我自问四大何由永灭？<a id="a-5K"></a>’长者子，<a id="a-5L"></a>彼梵天王如是至三，<a id="a-5M"></a>不能报彼比丘四大何由永灭。<a id="a-5N"></a>时，<a id="a-5O"></a>大梵王即执比丘右手，<a id="a-5P"></a>将诣屏处，<a id="a-5Q"></a>语言：<a id="a-5R"></a>‘比丘，<a id="a-5S"></a>今诸梵天皆谓我为智慧第一，<a id="a-5T"></a>无不知见，<a id="a-5U"></a>是故我不得报汝言：<a id="a-5V"></a>不知不见此四大何由永灭。<a id="a-5W"></a>’又语比丘：<a id="a-5X"></a>‘汝为大愚，<a id="a-5Y"></a>乃舍如来，<a id="a-5Z"></a>于诸天中推问此事。<a id="a-5a"></a>汝当于世尊所问如此事，<a id="a-5b"></a>如佛所说，<a id="a-5c"></a>善受持之。<a id="a-5d"></a>’又告比丘：<a id="a-5e"></a>‘今佛在舍卫国给孤独园，<a id="a-5f"></a>汝可往问。<a id="a-5g"></a>’</p>
  <p id="a5h">“长者子，<a id="a-5i"></a>时比丘于梵天上忽然不现，<a id="a-5j"></a>譬如壮士屈伸臂顷，<a id="a-5k"></a>至舍卫国祇树给孤独园，<a id="a-5l"></a>来至我所，<a id="a-5m"></a>头面礼足，<a id="a-5n"></a>一面坐，<a id="a-5o"></a>白我言：<a id="a-5p"></a>‘世尊，<a id="a-5q"></a>今此四大——地、<a id="a-5r"></a>水、<a id="a-5s"></a>火、<a id="a-5t"></a>风，<a id="a-5u"></a>何由而灭？<a id="a-5v"></a>’时，<a id="a-5w"></a>我告言：<a id="a-5x"></a>‘比丘，<a id="a-5y"></a>犹如商人臂鹰入海，<a id="a-5z"></a>于海中放彼鹰飞空，<a id="a-60"></a>东西南北，<a id="a-61"></a>若得陆地则便停止，<a id="a-62"></a>若无陆地更还归船。<a id="a-63"></a>比丘，<a id="a-64"></a>汝亦如是，<a id="a-65"></a>乃至梵天问如是义，<a id="a-66"></a>竟不成就，<a id="a-67"></a>还来归我，<a id="a-68"></a>今当使汝成就此义。<a id="a-69"></a>’即说偈言：</p>
  <p id="a6A">“‘何由无四大，<a id="a-6B"></a>地水火风灭？</p>
  <p id="a6C">何由无粗细，<a id="a-6D"></a>及长短好丑？</p>
  <p id="a6E">何由无名色，<a id="a-6F"></a>永灭无有余？</p>
  <p id="a6G">应答识无形，<a id="a-6H"></a>无量、<a id="a-6I"></a>自有光，</p>
  <p id="a6J">此灭四大灭，<a id="a-6K"></a>粗细好丑灭，</p>
  <p id="a6L">于此名色灭，<a id="a-6M"></a>识灭余亦灭。<a id="a-6N"></a>’”</p>
  <p id="a6O">时，<a id="a-6P"></a>坚固长者子白佛言：<a id="a-6Q"></a>“世尊，<a id="a-6R"></a>此比丘名何等？<a id="a-6S"></a>云何持之？<a id="a-6T"></a>”</p>
  <p id="a6U">佛告长者子：<a id="a-6V"></a>“此比丘名阿室已，<a id="a-6W"></a>当奉持之！<a id="a-6X"></a>”</p>
  <p id="a6Y">尔时，<a id="a-6Z"></a>坚固长者子闻佛所说，<a id="a-6a"></a>欢喜奉行。</p>
  <p data-pb></p>
  <h2 id="a6b">第三分裸形梵志经第六</h2>
  <p id="a6c">如是我闻：<a id="a-6d"></a>一时，<a id="a-6e"></a>佛在委若国金槃鹿野林中，<a id="a-6f"></a>与大比丘众千二百五十人俱。</p>
  <p id="a6g">时，<a id="a-6h"></a>有裸形梵志姓迦葉，<a id="a-6i"></a>诣世尊所，<a id="a-6j"></a>问讯已，<a id="a-6k"></a>一面坐。<a id="a-6l"></a>裸形迦葉白佛言：<a id="a-6m"></a>“我闻沙门瞿昙呵责一切诸祭祀法，<a id="a-6n"></a>骂诸苦行人以为弊秽。<a id="a-6o"></a>瞿昙，<a id="a-6p"></a>若有言：<a id="a-6q"></a>‘沙门瞿昙呵责一切诸祭祀法，<a id="a-6r"></a>骂苦行人以为弊秽。<a id="a-6s"></a>’作此言者，<a id="a-6t"></a>是为法语，<a id="a-6u"></a>法法成就，<a id="a-6v"></a>不诽谤沙门瞿昙耶？<a id="a-6w"></a>”</p>
  <p id="a6x">佛言：<a id="a-6y"></a>“迦葉，<a id="a-6z"></a>彼若言‘沙门瞿昙呵责一切诸祭祀法，<a id="a-70"></a>骂苦行人以为弊秽’者，<a id="a-71"></a>彼非法言，<a id="a-72"></a>非法法成就，<a id="a-73"></a>为诽谤我，<a id="a-74"></a>非诚实言。<a id="a-75"></a>所以者何？<a id="a-76"></a>迦葉，<a id="a-77"></a>我见彼等苦行人，<a id="a-78"></a>有身坏命终，<a id="a-79"></a>堕地狱中者；<a id="a-7A"></a>又见苦行人身坏命终，<a id="a-7B"></a>生天善处者；<a id="a-7C"></a>或见苦行人乐为苦行，<a id="a-7D"></a>身坏命终，<a id="a-7E"></a>生地狱中者；<a id="a-7F"></a>或见苦行人乐为苦行，<a id="a-7G"></a>身坏命终，<a id="a-7H"></a>生天善处者。<a id="a-7I"></a>迦葉，<a id="a-7J"></a>我于此二趣所受报处，<a id="a-7K"></a>尽知尽见，<a id="a-7L"></a>我宁可呵责诸苦行者以为弊秽耶？<a id="a-7M"></a>我正说是，<a id="a-7N"></a>彼则言非；<a id="a-7O"></a>我正说非，<a id="a-7P"></a>彼则言是。<a id="a-7Q"></a>迦葉，<a id="a-7R"></a>有法沙门、<a id="a-7S"></a>婆罗门同，<a id="a-7T"></a>有法沙门、<a id="a-7U"></a>婆罗门不同。<a id="a-7V"></a>迦葉，<a id="a-7W"></a>彼不同者，<a id="a-7X"></a>我则舍置，<a id="a-7Y"></a>以此法不与沙门、<a id="a-7Z"></a>婆罗门同故。</p>
  <p id="a7a">“迦葉，<a id="a-7b"></a>彼有智者作如是观：<a id="a-7c"></a>‘沙门瞿昙于不善法、<a id="a-7d"></a>重浊、<a id="a-7e"></a>黑冥、<a id="a-7f"></a>非贤圣法，<a id="a-7g"></a>彼异众师于不善法、<a id="a-7h"></a>重浊、<a id="a-7i"></a>黑冥、<a id="a-7j"></a>非贤圣法，<a id="a-7k"></a>谁能堪任灭此法者？<a id="a-7l"></a>’迦葉，<a id="a-7m"></a>彼有智者作是观时，<a id="a-7n"></a>如是知见：<a id="a-7o"></a>‘唯沙门瞿昙能灭是法。<a id="a-7p"></a>’迦葉，<a id="a-7q"></a>彼有智者作如是观，<a id="a-7r"></a>如是推求，<a id="a-7s"></a>如是论时，<a id="a-7t"></a>我于此中则有名称。</p>
  <p id="a7u">“复次，<a id="a-7v"></a>迦葉，<a id="a-7w"></a>彼有智者作如是观：<a id="a-7x"></a>‘沙门瞿昙弟子于不善法、<a id="a-7y"></a>重浊、<a id="a-7z"></a>黑冥、<a id="a-80"></a>非贤圣法，<a id="a-81"></a>彼异众师弟子于不善法、<a id="a-82"></a>重浊、<a id="a-83"></a>黑冥、<a id="a-84"></a>非贤圣法，<a id="a-85"></a>谁能堪任灭此法者？<a id="a-86"></a>’迦葉，<a id="a-87"></a>彼有智者作如是观，<a id="a-88"></a>如是知见：<a id="a-89"></a>‘唯沙门瞿昙弟子能灭是法。<a id="a-8A"></a>’迦葉，<a id="a-8B"></a>彼有智者作如是观，<a id="a-8C"></a>如是推求，<a id="a-8D"></a>如是论时，<a id="a-8E"></a>我弟子则得名称。</p>
  <p id="a8F">“复次，<a id="a-8G"></a>迦葉，<a id="a-8H"></a>彼有智者作如是观：<a id="a-8I"></a>‘沙门瞿昙于诸善法、<a id="a-8J"></a>清白、<a id="a-8K"></a>微妙及贤圣法，<a id="a-8L"></a>彼异众师于诸善法、<a id="a-8M"></a>清白、<a id="a-8N"></a>微妙及贤圣法，<a id="a-8O"></a>谁能堪任增广修行者？<a id="a-8P"></a>’迦葉，<a id="a-8Q"></a>彼有智者作如是观，<a id="a-8R"></a>如是知见：<a id="a-8S"></a>‘唯有沙门瞿昙堪任增长修行是法。<a id="a-8T"></a>’迦葉，<a id="a-8U"></a>彼有智者作如是观，<a id="a-8V"></a>如是推求，<a id="a-8W"></a>如是论时，<a id="a-8X"></a>我于此中则有名称。</p>
  <p id="a8Y">“迦葉，<a id="a-8Z"></a>彼有智者作如是观：<a id="a-8a"></a>‘沙门瞿昙弟子于诸善法、<a id="a-8b"></a>清白、<a id="a-8c"></a>微妙及贤圣法，<a id="a-8d"></a>彼异众师弟子于诸善法、<a id="a-8e"></a>清白、<a id="a-8f"></a>微妙及贤圣法，<a id="a-8g"></a>谁能堪任增长修行者？<a id="a-8h"></a>’迦葉，<a id="a-8i"></a>彼有智者作如是观，<a id="a-8j"></a>如是知见：<a id="a-8k"></a>‘唯有沙门瞿昙弟子能堪任增长修行是法。<a id="a-8l"></a>’迦葉，<a id="a-8m"></a>彼有智者作如是观，<a id="a-8n"></a>如是推求，<a id="a-8o"></a>如是论时，<a id="a-8p"></a>于我弟子则有名称。</p>
  <p id="a8q">“迦葉，<a id="a-8r"></a>有道有迹，<a id="a-8s"></a>比丘于中修行，<a id="a-8t"></a>则自知自见：<a id="a-8u"></a>‘沙门瞿昙时说、<a id="a-8v"></a>实说、<a id="a-8w"></a>义说、<a id="a-8x"></a>法说、<a id="a-8y"></a>律说。<a id="a-8z"></a>’</p>
  <p id="a90">“迦葉，<a id="a-91"></a>何等是道，<a id="a-92"></a>何等是迹，<a id="a-93"></a>比丘于中修行，<a id="a-94"></a>自知自见：<a id="a-95"></a>‘沙门瞿昙时说、<a id="a-96"></a>实说、<a id="a-97"></a>义说、<a id="a-98"></a>法说、<a id="a-99"></a>律说’？<a id="a-9A"></a>迦葉，<a id="a-9B"></a>于是比丘修念觉意，<a id="a-9C"></a>依止息，<a id="a-9D"></a>依无欲，<a id="a-9E"></a>依出要，<a id="a-9F"></a>修法、<a id="a-9G"></a>精进、<a id="a-9H"></a>喜、<a id="a-9I"></a>猗、<a id="a-9J"></a>定、<a id="a-9K"></a>舍觉意，<a id="a-9L"></a>依止息，<a id="a-9M"></a>依无欲，<a id="a-9N"></a>依出要。<a id="a-9O"></a>迦葉，<a id="a-9P"></a>是为道，<a id="a-9Q"></a>是为迹，<a id="a-9R"></a>比丘于中修行，<a id="a-9S"></a>自知自见：<a id="a-9T"></a>‘沙门瞿昙时说、<a id="a-9U"></a>实说、<a id="a-9V"></a>义说、<a id="a-9W"></a>法说、<a id="a-9X"></a>律说。<a id="a-9Y"></a>’”</p>
  <p id="a9Z">迦葉言：<a id="a-9a"></a>“瞿昙，<a id="a-9b"></a>唯有是道、<a id="a-9c"></a>是迹，<a id="a-9d"></a>比丘于中修行，<a id="a-9e"></a>自知自见：<a id="a-9f"></a>‘沙门瞿昙时说、<a id="a-9g"></a>实说、<a id="a-9h"></a>义说、<a id="a-9i"></a>法说、<a id="a-9j"></a>律说。<a id="a-9k"></a>’但苦行秽污，<a id="a-9l"></a>有得婆罗门名，<a id="a-9m"></a>有得沙门名。<a id="a-9n"></a>何等是苦行秽污，<a id="a-9o"></a>有得婆罗门名？<a id="a-9p"></a>有得沙门名？<a id="a-9q"></a>瞿昙，<a id="a-9r"></a>离服裸形，<a id="a-9s"></a>以手自障蔽，<a id="a-9t"></a>不受瓨食，<a id="a-9u"></a>不受杅食，<a id="a-9v"></a>不受两壁中间食，<a id="a-9w"></a>不受二人中间食，<a id="a-9x"></a>不受两刀中间食，<a id="a-9y"></a>不受两杇中间食，<a id="a-9z"></a>不受共食家食，<a id="a-A0"></a>不受怀妊家食，<a id="a-A1"></a>狗在门前不食其食，<a id="a-A2"></a>不受有蝇家食，<a id="a-A3"></a>不受请食，<a id="a-A4"></a>他言先识则不受其食；<a id="a-A5"></a>不食鱼，<a id="a-A6"></a>不食肉，<a id="a-A7"></a>不饮酒，<a id="a-A8"></a>不两器食；<a id="a-A9"></a>一餐一咽至七餐止，<a id="a-AA"></a>受人益食，<a id="a-AB"></a>不过七益；<a id="a-AC"></a>或一日一食，<a id="a-AD"></a>或二日、<a id="a-AE"></a>三日、<a id="a-AF"></a>四日、<a id="a-AG"></a>五日、<a id="a-AH"></a>六日、<a id="a-AI"></a>七日一食；<a id="a-AJ"></a>或复食果，<a id="a-AK"></a>或复食莠，<a id="a-AL"></a>或食饭汁，<a id="a-AM"></a>或食麻米，<a id="a-AN"></a>或食[禾+咸]稻，<a id="a-AO"></a>或食牛粪，<a id="a-AP"></a>或食鹿粪，<a id="a-AQ"></a>或食树根枝叶华实，<a id="a-AR"></a>或食自落果；<a id="a-AS"></a>或披衣，<a id="a-AT"></a>或披莎衣，<a id="a-AU"></a>或衣树皮，<a id="a-AV"></a>或草襜身，<a id="a-AW"></a>或衣鹿皮；<a id="a-AX"></a>或留发，<a id="a-AY"></a>或被毛编，<a id="a-AZ"></a>或著冢间衣；<a id="a-Aa"></a>或有常举手者，<a id="a-Ab"></a>或不坐床席，<a id="a-Ac"></a>或有常蹲者；<a id="a-Ad"></a>或有剃发留髭须者；<a id="a-Ae"></a>或有卧荊棘上者，<a id="a-Af"></a>或有卧果蓏上者，<a id="a-Ag"></a>或有裸形卧牛粪上者；<a id="a-Ah"></a>或一日三浴，<a id="a-Ai"></a>或一夜三浴；<a id="a-Aj"></a>以无数苦，<a id="a-Ak"></a>苦役此身。<a id="a-Al"></a>瞿昙，<a id="a-Am"></a>是为苦行秽污，<a id="a-An"></a>或得沙门名，<a id="a-Ao"></a>或得婆罗门名。<a id="a-Ap"></a>”</p>
  <p id="aAq">佛言：<a id="a-Ar"></a>“迦葉，<a id="a-As"></a>离服裸形者，<a id="a-At"></a>以无数方便苦役此身，<a id="a-Au"></a>彼戒不具足，<a id="a-Av"></a>见不具足，<a id="a-Aw"></a>不能勤修，<a id="a-Ax"></a>亦不广普。<a id="a-Ay"></a>”</p>
  <p id="aAz">迦葉白佛言：<a id="a-B0"></a>“云何为戒具足？<a id="a-B1"></a>云何为见具足，<a id="a-B2"></a>过诸苦行，<a id="a-B3"></a>微妙第一？<a id="a-B4"></a>”</p>
  <p id="aB5">佛告迦葉：<a id="a-B6"></a>“谛听！<a id="a-B7"></a>善思念之，<a id="a-B8"></a>当为汝说。<a id="a-B9"></a>”</p>
  <p id="aBA">迦葉言：<a id="a-BB"></a>“唯然，<a id="a-BC"></a>瞿昙，<a id="a-BD"></a>愿乐欲闻。<a id="a-BE"></a>”</p>
  <p id="aBF">佛告迦葉：<a id="a-BG"></a>“若如来、<a id="a-BH"></a>至真出现于世乃至四禅，<a id="a-BI"></a>于现法中而得快乐。<a id="a-BJ"></a>所以者何？<a id="a-BK"></a>斯由精勤，<a id="a-BL"></a>专念一心，<a id="a-BM"></a>乐于闲静，<a id="a-BN"></a>不放逸故。<a id="a-BO"></a>迦葉，<a id="a-BP"></a>是为戒具足，<a id="a-BQ"></a>见具足，<a id="a-BR"></a>胜诸苦行，<a id="a-BS"></a>微妙第一。<a id="a-BT"></a>”</p>
  <p id="aBU">迦葉言：<a id="a-BV"></a>“瞿昙，<a id="a-BW"></a>虽曰戒具足，<a id="a-BX"></a>见具足，<a id="a-BY"></a>过诸苦行，<a id="a-BZ"></a>微妙第一，<a id="a-Ba"></a>但沙门法难，<a id="a-Bb"></a>婆罗门法难。<a id="a-Bc"></a>”</p>
  <p id="aBd">佛言：<a id="a-Be"></a>“迦葉，<a id="a-Bf"></a>此是世间不共法，<a id="a-Bg"></a>所谓沙门法、<a id="a-Bh"></a>婆罗门法难。<a id="a-Bi"></a>迦葉，<a id="a-Bj"></a>乃至优婆夷亦能知此法，<a id="a-Bk"></a>离服裸形乃至无数方便苦役此身，<a id="a-Bl"></a>但不知其心，<a id="a-Bm"></a>为有恚心？<a id="a-Bn"></a>为无恚心？<a id="a-Bo"></a>有恨心？<a id="a-Bp"></a>无恨心？<a id="a-Bq"></a>有害心？<a id="a-Br"></a>无害心？<a id="a-Bs"></a>若知此心者，<a id="a-Bt"></a>不名沙门、<a id="a-Bu"></a>婆罗门为难；<a id="a-Bv"></a>以不知故，<a id="a-Bw"></a>沙门、<a id="a-Bx"></a>婆罗门为难。<a id="a-By"></a>”</p>
  <p id="aBz">尔时，<a id="a-C0"></a>迦葉白佛言：<a id="a-C1"></a>“何等是沙门、<a id="a-C2"></a>何等是婆罗门戒具足，<a id="a-C3"></a>见具足，<a id="a-C4"></a>为上为胜，<a id="a-C5"></a>微妙第一？</p>
  <p id="aC6">佛告迦葉：<a id="a-C7"></a>“谛听！<a id="a-C8"></a>谛听！<a id="a-C9"></a>善思念之，<a id="a-CA"></a>当为汝说。<a id="a-CB"></a>”</p>
  <p id="aCC">迦葉言：<a id="a-CD"></a>“唯然，<a id="a-CE"></a>瞿昙，<a id="a-CF"></a>愿乐欲闻。<a id="a-CG"></a>”</p>
  <p id="aCH">佛言：<a id="a-CI"></a>“迦葉，<a id="a-CJ"></a>彼比丘以三昧心乃至得三明，<a id="a-CK"></a>灭诸痴冥，<a id="a-CL"></a>生智慧明，<a id="a-CM"></a>所谓漏尽智生。<a id="a-CN"></a>所以者何？<a id="a-CO"></a>斯由精勤，<a id="a-CP"></a>专念不忘，<a id="a-CQ"></a>乐独闲静，<a id="a-CR"></a>不放逸故。<a id="a-CS"></a>迦葉，<a id="a-CT"></a>此名沙门、<a id="a-CU"></a>婆罗门戒具足，<a id="a-CV"></a>见具足，<a id="a-CW"></a>最胜最上，<a id="a-CX"></a>微妙第一。<a id="a-CY"></a>”</p>
  <p id="aCZ">迦葉言：<a id="a-Ca"></a>“瞿昙，<a id="a-Cb"></a>虽言是沙门、<a id="a-Cc"></a>婆罗门见具足，<a id="a-Cd"></a>戒具足，<a id="a-Ce"></a>为上为胜，<a id="a-Cf"></a>微妙第一，<a id="a-Cg"></a>但沙门、<a id="a-Ch"></a>婆罗门法，<a id="a-Ci"></a>甚难！<a id="a-Cj"></a>甚难！<a id="a-Ck"></a>沙门亦难知，<a id="a-Cl"></a>婆罗门亦难知。<a id="a-Cm"></a>”</p>
  <p id="aCn">佛告迦葉：<a id="a-Co"></a>“优婆塞亦能修行此法，<a id="a-Cp"></a>自言：<a id="a-Cq"></a>‘我从今日能离服裸形乃至以无数方便苦役此身。<a id="a-Cr"></a>’不可以此行名为沙门、<a id="a-Cs"></a>婆罗门。<a id="a-Ct"></a>若当以此行名为沙门、<a id="a-Cu"></a>婆罗门者，<a id="a-Cv"></a>不得言沙门甚难，<a id="a-Cw"></a>婆罗门甚难；<a id="a-Cx"></a>不以此行为沙门、<a id="a-Cy"></a>婆罗门故，<a id="a-Cz"></a>言沙门甚难，<a id="a-D0"></a>婆罗门甚难。<a id="a-D1"></a>”</p>
  <p id="aD2">佛告迦葉：<a id="a-D3"></a>“我昔一时在罗阅祇，<a id="a-D4"></a>于高山七叶窟中，<a id="a-D5"></a>曾为尼俱陀梵志说清净苦行。<a id="a-D6"></a>时梵志生欢喜心，<a id="a-D7"></a>得清净信，<a id="a-D8"></a>供养我、<a id="a-D9"></a>称赞我，<a id="a-DA"></a>第一供养称赞于我。<a id="a-DB"></a>”</p>
  <p id="aDC">迦葉言：<a id="a-DD"></a>“瞿昙，<a id="a-DE"></a>谁于瞿昙不生第一欢喜、<a id="a-DF"></a>净信、<a id="a-DG"></a>供养、<a id="a-DH"></a>称赞者？<a id="a-DI"></a>我今于瞿昙亦生第一欢喜，<a id="a-DJ"></a>得清净信，<a id="a-DK"></a>供养、<a id="a-DL"></a>称赞，<a id="a-DM"></a>归依瞿昙。<a id="a-DN"></a>”</p>
  <p id="aDO">佛告迦葉：<a id="a-DP"></a>“诸世间诸所有戒，<a id="a-DQ"></a>无有与此增上戒等者，<a id="a-DR"></a>况欲出其上？<a id="a-DS"></a>诸有三昧、<a id="a-DT"></a>智慧、<a id="a-DU"></a>解脱见、<a id="a-DV"></a>解脱慧，<a id="a-DW"></a>无有与此增上三昧、<a id="a-DX"></a>智慧、<a id="a-DY"></a>解脱见、<a id="a-DZ"></a>解脱慧等者，<a id="a-Da"></a>况欲出其上？<a id="a-Db"></a>迦葉，<a id="a-Dc"></a>所谓师子者，<a id="a-Dd"></a>是如来、<a id="a-De"></a>至真、<a id="a-Df"></a>等正觉。<a id="a-Dg"></a>如来于大众中广说法时，<a id="a-Dh"></a>自在无畏故号师子。<a id="a-Di"></a>云何，<a id="a-Dj"></a>迦葉，<a id="a-Dk"></a>汝谓如来师子吼时不勇捍耶？<a id="a-Dl"></a>勿造斯观！<a id="a-Dm"></a>如来师子吼勇捍无畏。<a id="a-Dn"></a>迦葉，<a id="a-Do"></a>汝谓如来勇捍师子吼时不在大众中耶？<a id="a-Dp"></a>勿造斯观！<a id="a-Dq"></a>如来在大众中勇捍师子吼。<a id="a-Dr"></a>迦葉，<a id="a-Ds"></a>汝谓如来在大众中作师子吼不能说法耶？<a id="a-Dt"></a>勿造斯观！<a id="a-Du"></a>所以者何？<a id="a-Dv"></a>如来在大众中勇捍无畏，<a id="a-Dw"></a>作师子吼，<a id="a-Dx"></a>善能说法。</p>
  <p id="aDy">“云何，<a id="a-Dz"></a>迦葉，<a id="a-E0"></a>汝谓如来于大众中勇捍无畏，<a id="a-E1"></a>为师子吼，<a id="a-E2"></a>善能说法，<a id="a-E3"></a>众会听者不一心耶？<a id="a-E4"></a>勿造斯观！<a id="a-E5"></a>所以者何？<a id="a-E6"></a>如来在大众中勇捍无畏，<a id="a-E7"></a>为师子吼，<a id="a-E8"></a>善能说法，<a id="a-E9"></a>诸来会者皆一心听。<a id="a-EA"></a>云何，<a id="a-EB"></a>迦葉，<a id="a-EC"></a>汝谓如来在大众中勇捍无畏，<a id="a-ED"></a>为师子吼，<a id="a-EE"></a>善能说法，<a id="a-EF"></a>诸来会者皆一心听，<a id="a-EG"></a>而不欢喜信受行耶？<a id="a-EH"></a>勿造斯观！<a id="a-EI"></a>所以者何？<a id="a-EJ"></a>如来在大众中勇捍无畏，<a id="a-EK"></a>能师子吼，<a id="a-EL"></a>善能说法，<a id="a-EM"></a>诸来会者皆一心听，<a id="a-EN"></a>欢喜信受。<a id="a-EO"></a>迦葉，<a id="a-EP"></a>汝谓如来在大众中勇捍无畏，<a id="a-EQ"></a>为师子吼，<a id="a-ER"></a>善能说法，<a id="a-ES"></a>诸来会者欢喜信受，<a id="a-ET"></a>而不供养耶？<a id="a-EU"></a>勿造斯观！<a id="a-EV"></a>如来在大众中勇捍无畏，<a id="a-EW"></a>为师子吼，<a id="a-EX"></a>善能说法，<a id="a-EY"></a>诸来会者皆一心听，<a id="a-EZ"></a>欢喜信受而设供养。</p>
  <p id="aEa">“迦葉，<a id="a-Eb"></a>汝谓如来在大众中勇捍无畏，<a id="a-Ec"></a>为师子吼乃至信敬供养，<a id="a-Ed"></a>而不剃除须发，<a id="a-Ee"></a>服三法衣，<a id="a-Ef"></a>出家修道耶？<a id="a-Eg"></a>勿造斯观！<a id="a-Eh"></a>所以者何？<a id="a-Ei"></a>如来在大众中勇捍无畏乃至信敬供养，<a id="a-Ej"></a>剃除须发，<a id="a-Ek"></a>服三法衣，<a id="a-El"></a>出家修道。<a id="a-Em"></a>迦葉，<a id="a-En"></a>汝谓如来在大众中勇捍无畏乃至出家修道，<a id="a-Eo"></a>而不究竟梵行，<a id="a-Ep"></a>至安隐处，<a id="a-Eq"></a>无余泥洹耶？<a id="a-Er"></a>勿造斯观！<a id="a-Es"></a>所以者何？<a id="a-Et"></a>如来于大众中勇捍无畏乃至出家修道，<a id="a-Eu"></a>究竟梵行，<a id="a-Ev"></a>至安隐处，<a id="a-Ew"></a>无余泥洹。<a id="a-Ex"></a>”</p>
  <p id="aEy">时，<a id="a-Ez"></a>迦葉白佛言：<a id="a-F0"></a>“云何，<a id="a-F1"></a>瞿昙，<a id="a-F2"></a>我得于此法中出家受具戒不？<a id="a-F3"></a>”</p>
  <p id="aF4">佛告迦葉：<a id="a-F5"></a>“若异学欲来入我法中出家修道者，<a id="a-F6"></a>当留四月观察，<a id="a-F7"></a>称可众意，<a id="a-F8"></a>然后当得出众受戒。<a id="a-F9"></a>迦葉，<a id="a-FA"></a>虽有是法，<a id="a-FB"></a>亦观其人耳！<a id="a-FC"></a>”</p>
  <p id="aFD">迦葉言：<a id="a-FE"></a>“若有异学欲来入佛法中修梵行者，<a id="a-FF"></a>当留四月观察，<a id="a-FG"></a>称可众意，<a id="a-FH"></a>然后当得出家受戒。<a id="a-FI"></a>我今能于佛法中四岁观察，<a id="a-FJ"></a>称可众意，<a id="a-FK"></a>然后乃出家受戒。<a id="a-FL"></a>”</p>
  <p id="aFM">佛告迦葉：<a id="a-FN"></a>“我已有言，<a id="a-FO"></a>但观其人耳！<a id="a-FP"></a>”</p>
  <p id="aFQ">尔时，<a id="a-FR"></a>迦葉即于佛法中出家受具足戒。<a id="a-FS"></a>时，<a id="a-FT"></a>迦葉受戒未久，<a id="a-FU"></a>以净信心修无上梵行，<a id="a-FV"></a>于现法中自身作证：<a id="a-FW"></a>生死已尽，<a id="a-FX"></a>梵行已立，<a id="a-FY"></a>所作已办，<a id="a-FZ"></a>不受后有，<a id="a-Fa"></a>即成阿罗汉。</p>
  <p id="aFb">尔时，<a id="a-Fc"></a>迦葉闻佛所说，<a id="a-Fd"></a>欢喜奉行。</p>
  <p data-pb></p>
  <h2 id="aFe">第三分三明经第七</h2>
  <p id="aFf">如是我闻：<a id="a-Fg"></a>一时，<a id="a-Fh"></a>佛在俱萨罗国人间游行，<a id="a-Fi"></a>与大比丘众千二百五十人俱，<a id="a-Fj"></a>诣伊车能伽罗俱萨罗婆罗门村，<a id="a-Fk"></a>止宿伊车林中。</p>
  <p id="aFl">时，<a id="a-Fm"></a>有婆罗门名沸伽罗娑罗、<a id="a-Fn"></a>婆罗门名多梨车，<a id="a-Fo"></a>以小缘诣伊车能伽罗村。<a id="a-Fp"></a>此沸伽罗娑罗婆罗门七世以来父母真正，<a id="a-Fq"></a>不为他人之所轻毁，<a id="a-Fr"></a>异典三部讽诵通利，<a id="a-Fs"></a>种种经书善能分别，<a id="a-Ft"></a>又能善于大人相法、<a id="a-Fu"></a>观察吉凶、<a id="a-Fv"></a>祭祀仪礼，<a id="a-Fw"></a>有五百弟子，<a id="a-Fx"></a>教授不废。<a id="a-Fy"></a>其弟子名婆悉咤，<a id="a-Fz"></a>七世以来父母真正，<a id="a-G0"></a>不为他人之所轻毁，<a id="a-G1"></a>异学三部讽诵通利，<a id="a-G2"></a>种种经书尽能分别，<a id="a-G3"></a>亦能善于大人相法、<a id="a-G4"></a>观察吉凶、<a id="a-G5"></a>祭祀仪礼，<a id="a-G6"></a>亦有五百弟子，<a id="a-G7"></a>教授不废。</p>
  <p id="aG8">多梨车婆罗门亦七世已来父母真正，<a id="a-G9"></a>不为他人之所轻毁，<a id="a-GA"></a>异学三部讽诵通利，<a id="a-GB"></a>种种经书尽能分别，<a id="a-GC"></a>亦能善于大人相法、<a id="a-GD"></a>观察吉凶、<a id="a-GE"></a>祭祀仪礼，<a id="a-GF"></a>亦有五百弟子，<a id="a-GG"></a>教授不废。<a id="a-GH"></a>其一弟子名颇罗堕，<a id="a-GI"></a>七世已来父母真正，<a id="a-GJ"></a>不为他人之所轻毁，<a id="a-GK"></a>异学三部讽诵通利，<a id="a-GL"></a>种种经书尽能分别，<a id="a-GM"></a>亦能善于大人相法、<a id="a-GN"></a>观察吉凶、<a id="a-GO"></a>祭祀仪礼，<a id="a-GP"></a>亦有五百弟子，<a id="a-GQ"></a>教授不废。</p>
  <p id="aGR">时，<a id="a-GS"></a>婆悉咤、<a id="a-GT"></a>颇罗堕二人于清旦至园中，<a id="a-GU"></a>遂共论义，<a id="a-GV"></a>更相是非。<a id="a-GW"></a>时，<a id="a-GX"></a>婆悉咤语颇罗堕：<a id="a-GY"></a>“我道真正，<a id="a-GZ"></a>能得出要，<a id="a-Ga"></a>至于梵天，<a id="a-Gb"></a>此是大师沸伽罗娑罗婆罗门所说。<a id="a-Gc"></a>”</p>
  <p id="aGd">颇罗堕又言：<a id="a-Ge"></a>“我道真正，<a id="a-Gf"></a>能得出要，<a id="a-Gg"></a>至于梵天，<a id="a-Gh"></a>此是大师多梨车婆罗门所说。<a id="a-Gi"></a>”如是，<a id="a-Gj"></a>婆悉咤再三自称己道真正，<a id="a-Gk"></a>颇罗堕亦再三自称己道真正，<a id="a-Gl"></a>二人其论，<a id="a-Gm"></a>各不能决。</p>
  <p id="aGn">时，<a id="a-Go"></a>婆悉咤语颇罗堕曰：<a id="a-Gp"></a>“我闻沙门瞿昙释种子出家成道，<a id="a-Gq"></a>于俱萨罗国游行人间，<a id="a-Gr"></a>今在伊车能伽罗林中，<a id="a-Gs"></a>有大名称，<a id="a-Gt"></a>流闻天下，<a id="a-Gu"></a>如来、<a id="a-Gv"></a>至真、<a id="a-Gw"></a>等正觉，<a id="a-Gx"></a>十号具足，<a id="a-Gy"></a>于诸天、<a id="a-Gz"></a>世人、<a id="a-H0"></a>魔、<a id="a-H1"></a>若魔、<a id="a-H2"></a>天、<a id="a-H3"></a>沙门、<a id="a-H4"></a>婆罗门中，<a id="a-H5"></a>自身作证，<a id="a-H6"></a>为他说法，<a id="a-H7"></a>上中下言，<a id="a-H8"></a>皆悉真正，<a id="a-H9"></a>义味具足，<a id="a-HA"></a>梵行清净，<a id="a-HB"></a>如是真人，<a id="a-HC"></a>宜往觐现。<a id="a-HD"></a>我闻彼瞿昙知梵天道，<a id="a-HE"></a>能为人说，<a id="a-HF"></a>常与梵天往返言语。<a id="a-HG"></a>我等当共诣彼瞿昙，<a id="a-HH"></a>共决此义，<a id="a-HI"></a>若沙门瞿昙有所言说，<a id="a-HJ"></a>当共奉持。<a id="a-HK"></a>”尔时，<a id="a-HL"></a>婆悉咤、<a id="a-HM"></a>颇罗墮二人相随到伊车林中，<a id="a-HN"></a>诣世尊所，<a id="a-HO"></a>问讯已，<a id="a-HP"></a>一面坐。</p>
  <p id="aHQ">尔时，<a id="a-HR"></a>世尊知彼二人心中所念，<a id="a-HS"></a>即告婆悉咤曰：<a id="a-HT"></a>“汝等二人清旦至园中，<a id="a-HU"></a>作如是论，<a id="a-HV"></a>其相是非。<a id="a-HW"></a>汝一人言：<a id="a-HX"></a>‘我法真正，<a id="a-HY"></a>能得出要，<a id="a-HZ"></a>至于梵天，<a id="a-Ha"></a>此是大师沸伽罗娑罗所说。<a id="a-Hb"></a>’彼一人言：<a id="a-Hc"></a>‘我法真正，<a id="a-Hd"></a>能得出要，<a id="a-He"></a>至于梵天，<a id="a-Hf"></a>此是大师多梨车所说。<a id="a-Hg"></a>’如是再三，<a id="a-Hh"></a>更相是非，<a id="a-Hi"></a>有如此事耶？<a id="a-Hj"></a>”</p>
  <p id="aHk">时，<a id="a-Hl"></a>婆悉咤、<a id="a-Hm"></a>颇罗堕闻佛此言，<a id="a-Hn"></a>皆悉惊愕，<a id="a-Ho"></a>衣毛为竖，<a id="a-Hp"></a>心自念言：<a id="a-Hq"></a>“沙门瞿昙有大神德，<a id="a-Hr"></a>先知人心。<a id="a-Hs"></a>我等所欲论者，<a id="a-Ht"></a>沙门瞿昙已先说讫。<a id="a-Hu"></a>”时，<a id="a-Hv"></a>婆悉咤白佛言：<a id="a-Hw"></a>“此道、<a id="a-Hx"></a>彼道皆称真正，<a id="a-Hy"></a>皆得出要，<a id="a-Hz"></a>至于梵天，<a id="a-I0"></a>为沸伽罗娑罗婆罗门所说为是、<a id="a-I1"></a>为多梨车婆罗门所说为是耶？<a id="a-I2"></a>”</p>
  <p id="aI3">佛言：<a id="a-I4"></a>“正使婆悉咤，<a id="a-I5"></a>此道、<a id="a-I6"></a>彼道真正出要，<a id="a-I7"></a>得至梵天，<a id="a-I8"></a>汝等何为清旦园中共相是非，<a id="a-I9"></a>乃至再三耶？<a id="a-IA"></a>”</p>
  <p id="aIB">时，<a id="a-IC"></a>婆悉咤白佛言：<a id="a-ID"></a>“诸有三明婆罗门说种种道，<a id="a-IE"></a>自在欲道、<a id="a-IF"></a>自作道、<a id="a-IG"></a>梵天道，<a id="a-IH"></a>此三道者尽向梵天。<a id="a-II"></a>瞿昙，<a id="a-IJ"></a>譬如村营，<a id="a-IK"></a>所有诸道皆向于城；<a id="a-IL"></a>诸婆罗门虽说种种诸道，<a id="a-IM"></a>皆向梵天。<a id="a-IN"></a>”</p>
  <p id="aIO">佛告婆悉诧：<a id="a-IP"></a>“彼诸道为尽趣梵天不？<a id="a-IQ"></a>”</p>
  <p id="aIR">答曰：<a id="a-IS"></a>“尽趣。<a id="a-IT"></a>”</p>
  <p id="aIU">佛复再三重问：<a id="a-IV"></a>“种种诸道尽趣梵天不？<a id="a-IW"></a>”</p>
  <p id="aIX">答曰：<a id="a-IY"></a>“尽趣。<a id="a-IZ"></a>”</p>
  <p id="aIa">尔时，<a id="a-Ib"></a>世尊定其语已，<a id="a-Ic"></a>告婆悉咤曰：<a id="a-Id"></a>“云何三明婆罗门中，<a id="a-Ie"></a>颇有一人得见梵天者不？<a id="a-If"></a>”</p>
  <p id="aIg">答曰：<a id="a-Ih"></a>“无有见者。<a id="a-Ii"></a>”</p>
  <p id="aIj">“云何，<a id="a-Ik"></a>婆悉咤，<a id="a-Il"></a>三明婆罗门先师，<a id="a-Im"></a>颇有得见梵天者不？<a id="a-In"></a>”</p>
  <p id="aIo">答曰：<a id="a-Ip"></a>“无有见者。<a id="a-Iq"></a>”</p>
  <p id="aIr">“云何，<a id="a-Is"></a>婆悉咤，<a id="a-It"></a>乃往三明仙人旧婆罗门，<a id="a-Iu"></a>讽诵通利，<a id="a-Iv"></a>能为人说旧诸赞诵，<a id="a-Iw"></a>歌咏诗书，<a id="a-Ix"></a>其名阿咤摩婆罗门、<a id="a-Iy"></a>婆摩提婆婆罗门、<a id="a-Iz"></a>毗婆审咤婆罗门、<a id="a-J0"></a>伊尼罗斯婆罗门、<a id="a-J1"></a>蛇婆提伽婆罗门、<a id="a-J2"></a>婆婆悉婆罗门、<a id="a-J3"></a>迦葉婆罗门、<a id="a-J4"></a>阿楼那婆罗门、<a id="a-J5"></a>瞿昙摩婆罗门、<a id="a-J6"></a>首脂婆罗门、<a id="a-J7"></a>婆罗损陀婆罗门，<a id="a-J8"></a>彼亦得见梵天不耶？<a id="a-J9"></a>”</p>
  <p id="aJA">答曰：<a id="a-JB"></a>“无有见者。<a id="a-JC"></a>”</p>
  <p id="aJD">佛言：<a id="a-JE"></a>“若彼三明婆罗门无有一见梵天者，<a id="a-JF"></a>若三明婆罗门先师无有见梵天者，<a id="a-JG"></a>又诸旧大仙三明婆罗门阿咤摩等亦不见梵天者，<a id="a-JH"></a>当知三明婆罗门所说非实。<a id="a-JI"></a>”</p>
  <p id="aJJ">又告婆悉咤：<a id="a-JK"></a>“如有淫人言：<a id="a-JL"></a>‘我与彼端正女人交通。<a id="a-JM"></a>’称叹淫法。<a id="a-JN"></a>余人语言：<a id="a-JO"></a>‘汝识彼女不？<a id="a-JP"></a>为在何处？<a id="a-JQ"></a>东方、<a id="a-JR"></a>西方、<a id="a-JS"></a>南方、<a id="a-JT"></a>北方耶？<a id="a-JU"></a>’答曰：<a id="a-JV"></a>‘不知。<a id="a-JW"></a>’又问：<a id="a-JX"></a>‘汝知彼女所止土地城邑村落不？<a id="a-JY"></a>’答曰：<a id="a-JZ"></a>‘不知。<a id="a-Ja"></a>’又问：<a id="a-Jb"></a>‘汝识彼女父母及其姓字不？<a id="a-Jc"></a>’答曰：<a id="a-Jd"></a>‘不知。<a id="a-Je"></a>’又问：<a id="a-Jf"></a>‘汝知彼女为是刹利女？<a id="a-Jg"></a>为是婆罗门、<a id="a-Jh"></a>居士、<a id="a-Ji"></a>首陀罗女耶？<a id="a-Jj"></a>’答曰：<a id="a-Jk"></a>‘不知。<a id="a-Jl"></a>’又问：<a id="a-Jm"></a>‘汝知彼女为长短、<a id="a-Jn"></a>粗细、<a id="a-Jo"></a>黑白、<a id="a-Jp"></a>好丑耶？<a id="a-Jq"></a>’答曰：<a id="a-Jr"></a>‘不知。<a id="a-Js"></a>’云何，<a id="a-Jt"></a>婆悉咤，<a id="a-Ju"></a>彼人赞叹为是实不？<a id="a-Jv"></a>”</p>
  <p id="aJw">答曰：<a id="a-Jx"></a>“不实。<a id="a-Jy"></a>”</p>
  <p id="aJz">“如是，<a id="a-K0"></a>婆悉咤，<a id="a-K1"></a>三明婆罗门所说亦尔，<a id="a-K2"></a>无有实也。<a id="a-K3"></a>云何，<a id="a-K4"></a>婆悉咤，<a id="a-K5"></a>汝三明婆罗门见日月游行出没处所，<a id="a-K6"></a>叉手供养，<a id="a-K7"></a>能作是说：<a id="a-K8"></a>‘此道真正，<a id="a-K9"></a>当得出要，<a id="a-KA"></a>至日月所’不？<a id="a-KB"></a>”</p>
  <p id="aKC">报曰：<a id="a-KD"></a>“如是，<a id="a-KE"></a>三明婆罗门见日月游行出没处所，<a id="a-KF"></a>叉手供养，<a id="a-KG"></a>而不能言：<a id="a-KH"></a>‘此道真正，<a id="a-KI"></a>当得出要，<a id="a-KJ"></a>至日月所’也。<a id="a-KK"></a>”</p>
  <p id="aKL">“如是，<a id="a-KM"></a>婆悉咤，<a id="a-KN"></a>三明婆罗门见日月游行出没之处，<a id="a-KO"></a>叉手供养，<a id="a-KP"></a>而不能说：<a id="a-KQ"></a>‘此道真正，<a id="a-KR"></a>当得出要，<a id="a-KS"></a>至日月所。<a id="a-KT"></a>’而常叉手供养恭敬，<a id="a-KU"></a>岂非虚妄耶？<a id="a-KV"></a>”</p>
  <p id="aKW">答曰：<a id="a-KX"></a>“如是，<a id="a-KY"></a>瞿昙，<a id="a-KZ"></a>彼实虚妄。<a id="a-Ka"></a>”</p>
  <p id="aKb">佛言：<a id="a-Kc"></a>“譬如有人立梯空地，<a id="a-Kd"></a>余人问言：<a id="a-Ke"></a>‘立梯用为？<a id="a-Kf"></a>’答曰：<a id="a-Kg"></a>‘我欲上堂。<a id="a-Kh"></a>’又问：<a id="a-Ki"></a>‘堂何所在？<a id="a-Kj"></a>东、<a id="a-Kk"></a>西、<a id="a-Kl"></a>南、<a id="a-Km"></a>北耶？<a id="a-Kn"></a>’答云：<a id="a-Ko"></a>‘不知。<a id="a-Kp"></a>’云何，<a id="a-Kq"></a>婆悉咤，<a id="a-Kr"></a>此人立梯欲上堂者，<a id="a-Ks"></a>岂非虚妄耶？<a id="a-Kt"></a>”</p>
  <p id="aKu">答曰：<a id="a-Kv"></a>“如是，<a id="a-Kw"></a>彼实虚妄。<a id="a-Kx"></a>”</p>
  <p id="aKy">佛言：<a id="a-Kz"></a>“三明婆罗门亦复如是，<a id="a-L0"></a>虚诳无实。<a id="a-L1"></a>婆悉咤，<a id="a-L2"></a>五欲洁净，<a id="a-L3"></a>甚可爱乐。<a id="a-L4"></a>云何为五？<a id="a-L5"></a>眼见色，<a id="a-L6"></a>甚可爱乐；<a id="a-L7"></a>耳声、<a id="a-L8"></a>鼻香、<a id="a-L9"></a>舌味、<a id="a-LA"></a>身触，<a id="a-LB"></a>甚可爱乐。<a id="a-LC"></a>于我贤圣法中，<a id="a-LD"></a>为著、<a id="a-LE"></a>为缚，<a id="a-LF"></a>为是钩锁。<a id="a-LG"></a>彼三明婆罗门为五欲所染，<a id="a-LH"></a>爱著坚固，<a id="a-LI"></a>不见过失，<a id="a-LJ"></a>不知出要。<a id="a-LK"></a>彼为五欲之所系缚，<a id="a-LL"></a>正使奉事日月水火，<a id="a-LM"></a>唱言‘扶接我去生梵天’者，<a id="a-LN"></a>无有是处。<a id="a-LO"></a>譬如阿夷罗河，<a id="a-LP"></a>其水平岸，<a id="a-LQ"></a>乌鸟得饮，<a id="a-LR"></a>有人在此岸身被重系，<a id="a-LS"></a>空唤彼岸言：<a id="a-LT"></a>‘来渡我去。<a id="a-LU"></a>’彼岸宁来渡此人不？<a id="a-LV"></a>”</p>
  <p id="aLW">答曰：<a id="a-LX"></a>“不也。<a id="a-LY"></a>”</p>
  <p id="aLZ">“婆悉咤，<a id="a-La"></a>五欲洁净，<a id="a-Lb"></a>甚可爱乐，<a id="a-Lc"></a>于贤圣法中犹如钩锁；<a id="a-Ld"></a>彼三明婆罗门为五欲所染，<a id="a-Le"></a>爱著坚固，<a id="a-Lf"></a>不见过失，<a id="a-Lg"></a>不知出要。<a id="a-Lh"></a>彼为五欲之所系缚，<a id="a-Li"></a>正使奉事日月水火，<a id="a-Lj"></a>唱言‘扶接我去生梵天上’，<a id="a-Lk"></a>亦复如是，<a id="a-Ll"></a>终无是处。<a id="a-Lm"></a>婆悉咤，<a id="a-Ln"></a>譬如阿夷罗河，<a id="a-Lo"></a>其水平岸，<a id="a-Lp"></a>乌鸟得饮，<a id="a-Lq"></a>有人欲渡，<a id="a-Lr"></a>不以手足身力，<a id="a-Ls"></a>不因船筏，<a id="a-Lt"></a>能得渡不？<a id="a-Lu"></a>”</p>
  <p id="aLv">答曰：<a id="a-Lw"></a>“不能。<a id="a-Lx"></a>”</p>
  <p id="aLy">“婆悉咤，<a id="a-Lz"></a>三明婆罗门亦复如是，<a id="a-M0"></a>不修沙门清净梵行，<a id="a-M1"></a>更修余道不清净行，<a id="a-M2"></a>欲求生梵天者，<a id="a-M3"></a>无有是处。<a id="a-M4"></a>婆悉咤，<a id="a-M5"></a>犹如山水暴起，<a id="a-M6"></a>多漂人民，<a id="a-M7"></a>亦无船筏，<a id="a-M8"></a>又无桥粱，<a id="a-M9"></a>有行人来，<a id="a-MA"></a>欲渡彼岸，<a id="a-MB"></a>见山水暴起，<a id="a-MC"></a>多漂人民，<a id="a-MD"></a>亦无船筏，<a id="a-ME"></a>又无桥梁，<a id="a-MF"></a>彼人自念：<a id="a-MG"></a>‘我今宁可多集草木，<a id="a-MH"></a>牢坚缚筏，<a id="a-MI"></a>自以身力渡彼岸耶？<a id="a-MJ"></a>’即寻缚筏，<a id="a-MK"></a>自以身力安隐得渡。<a id="a-ML"></a>婆悉咤，<a id="a-MM"></a>此亦如是，<a id="a-MN"></a>若比丘舍非沙门不清净行，<a id="a-MO"></a>行于沙门清净梵行，<a id="a-MP"></a>欲生梵天者，<a id="a-MQ"></a>则有是处。<a id="a-MR"></a>云何，<a id="a-MS"></a>婆悉咤，<a id="a-MT"></a>梵天有恚心耶？<a id="a-MU"></a>无恚心耶？<a id="a-MV"></a>”</p>
  <p id="aMW">答曰：<a id="a-MX"></a>“无恚心也。<a id="a-MY"></a>”</p>
  <p id="aMZ">又问：<a id="a-Ma"></a>“三明婆罗门有恚心、<a id="a-Mb"></a>无恚心耶？<a id="a-Mc"></a>”</p>
  <p id="aMd">答曰：<a id="a-Me"></a>“有恚心。<a id="a-Mf"></a>”</p>
  <p id="aMg">“婆悉咤，<a id="a-Mh"></a>梵天无恚心，<a id="a-Mi"></a>三明婆罗门有恚心。<a id="a-Mj"></a>有恚心、<a id="a-Mk"></a>无恚心不共同，<a id="a-Ml"></a>不俱解脱，<a id="a-Mm"></a>不相趣向，<a id="a-Mn"></a>是故梵天、<a id="a-Mo"></a>婆罗门不共同也。<a id="a-Mp"></a>云何，<a id="a-Mq"></a>婆悉咤，<a id="a-Mr"></a>梵天有瞋心、<a id="a-Ms"></a>无瞋心耶？<a id="a-Mt"></a>”</p>
  <p id="aMu">答曰：<a id="a-Mv"></a>“无瞋心。<a id="a-Mw"></a>”</p>
  <p id="aMx">又问：<a id="a-My"></a>“三明婆罗门有瞋心、<a id="a-Mz"></a>无瞋心耶？<a id="a-N0"></a>”</p>
  <p id="aN1">答曰：<a id="a-N2"></a>“有瞋心。<a id="a-N3"></a>”</p>
  <p id="aN4">佛言：<a id="a-N5"></a>“梵天无瞋心，<a id="a-N6"></a>三明婆罗门有瞋心，<a id="a-N7"></a>有瞋心、<a id="a-N8"></a>无瞋心不同趣，<a id="a-N9"></a>不同解脱，<a id="a-NA"></a>是故梵天、<a id="a-NB"></a>婆罗门不共同也。<a id="a-NC"></a>云何，<a id="a-ND"></a>婆悉咤，<a id="a-NE"></a>梵天有恨心、<a id="a-NF"></a>无恨心耶？<a id="a-NG"></a>”</p>
  <p id="aNH">答曰：<a id="a-NI"></a>“无恨心。<a id="a-NJ"></a>”</p>
  <p id="aNK">又问：<a id="a-NL"></a>“三明婆罗门有恨心、<a id="a-NM"></a>无恨心耶？<a id="a-NN"></a>”</p>
  <p id="aNO">答曰：<a id="a-NP"></a>“有恨心。<a id="a-NQ"></a>”</p>
  <p id="aNR">佛言：<a id="a-NS"></a>“梵天无恨心，<a id="a-NT"></a>三明婆罗门有恨心，<a id="a-NU"></a>有恨心、<a id="a-NV"></a>无恨心不同趣，<a id="a-NW"></a>不同解脱，<a id="a-NX"></a>是故梵天、<a id="a-NY"></a>婆罗门不共同也。<a id="a-NZ"></a>云何，<a id="a-Na"></a>婆悉咤，<a id="a-Nb"></a>梵天有家属产业不？<a id="a-Nc"></a>”</p>
  <p id="aNd">答曰：<a id="a-Ne"></a>“无。<a id="a-Nf"></a>”</p>
  <p id="aNg">又问：<a id="a-Nh"></a>“三明婆罗门有家属产业不？<a id="a-Ni"></a>”</p>
  <p id="aNj">答曰：<a id="a-Nk"></a>“有。<a id="a-Nl"></a>”</p>
  <p id="aNm">佛言：<a id="a-Nn"></a>“梵天无家属产业，<a id="a-No"></a>三明婆罗门有家属产业，<a id="a-Np"></a>有家属产业、<a id="a-Nq"></a>无家属产业不同趣，<a id="a-Nr"></a>不同解脱，<a id="a-Ns"></a>是故梵天、<a id="a-Nt"></a>婆罗门不共同也。<a id="a-Nu"></a>云何，<a id="a-Nv"></a>婆悉咤，<a id="a-Nw"></a>梵天得自在、<a id="a-Nx"></a>不得自在耶？<a id="a-Ny"></a>”</p>
  <p id="aNz">答曰：<a id="a-O0"></a>“得自在。<a id="a-O1"></a>”</p>
  <p id="aO2">又问：<a id="a-O3"></a>“三明婆罗门得自在、<a id="a-O4"></a>不得自在耶？<a id="a-O5"></a>”</p>
  <p id="aO6">答曰：<a id="a-O7"></a>“不得自在。<a id="a-O8"></a>”</p>
  <p id="aO9">佛言：<a id="a-OA"></a>“梵天得自在，<a id="a-OB"></a>三明婆罗门不得自在，<a id="a-OC"></a>不得自在、<a id="a-OD"></a>得自在不同趣，<a id="a-OE"></a>不同解脱，<a id="a-OF"></a>是故梵天、<a id="a-OG"></a>婆罗门不共同也。<a id="a-OH"></a>”</p>
  <p id="aOI">佛言：<a id="a-OJ"></a>“彼三明婆罗门，<a id="a-OK"></a>设有人来问难深义，<a id="a-OL"></a>不能具答，<a id="a-OM"></a>实如是不？<a id="a-ON"></a>”</p>
  <p id="aOO">答曰：<a id="a-OP"></a>“如是。<a id="a-OQ"></a>”</p>
  <p id="aOR">时，<a id="a-OS"></a>婆悉咤、<a id="a-OT"></a>颇罗堕二人俱白佛言：<a id="a-OU"></a>“且置余论！<a id="a-OV"></a>我闻沙门瞿昙明识梵道，<a id="a-OW"></a>能为人说，<a id="a-OX"></a>又与梵天相见，<a id="a-OY"></a>往来言语。<a id="a-OZ"></a>惟愿沙门瞿昙以慈愍故，<a id="a-Oa"></a>说梵天道，<a id="a-Ob"></a>开示演布！<a id="a-Oc"></a>”</p>
  <p id="aOd">佛告婆悉咤：<a id="a-Oe"></a>“我今问汝，<a id="a-Of"></a>随意报我。<a id="a-Og"></a>云何，<a id="a-Oh"></a>婆悉咤，<a id="a-Oi"></a>彼心念国，<a id="a-Oj"></a>去此远近？<a id="a-Ok"></a>”</p>
  <p id="aOl">答曰：<a id="a-Om"></a>“近。<a id="a-On"></a>”</p>
  <p id="aOo">“若使有人生长彼国，<a id="a-Op"></a>有余人问彼国道径。<a id="a-Oq"></a>云何，<a id="a-Or"></a>婆悉咤，<a id="a-Os"></a>彼人生长彼国，<a id="a-Ot"></a>答彼道径，<a id="a-Ou"></a>宁有疑不？<a id="a-Ov"></a>”</p>
  <p id="aOw">答曰：<a id="a-Ox"></a>“无疑。<a id="a-Oy"></a>所以者何？<a id="a-Oz"></a>彼国生长故。<a id="a-P0"></a>”</p>
  <p id="aP1">佛言：<a id="a-P2"></a>“正使彼人生长彼国，<a id="a-P3"></a>或可有疑。<a id="a-P4"></a>若有人来问我梵道，<a id="a-P5"></a>无疑也。<a id="a-P6"></a>所以者何？<a id="a-P7"></a>我常数数说彼梵道故。<a id="a-P8"></a>”</p>
  <p id="aP9">时，<a id="a-PA"></a>婆悉咤、<a id="a-PB"></a>颇罗堕俱白佛言：<a id="a-PC"></a>“且置此论！<a id="a-PD"></a>我闻沙门瞿昙明识梵道，<a id="a-PE"></a>能为人说，<a id="a-PF"></a>又与梵天相见，<a id="a-PG"></a>往来言语。<a id="a-PH"></a>惟愿沙门瞿昙以慈愍故，<a id="a-PI"></a>说于梵道，<a id="a-PJ"></a>开示演布！<a id="a-PK"></a>”</p>
  <p id="aPL">佛言：<a id="a-PM"></a>“谛听！<a id="a-PN"></a>善思！<a id="a-PO"></a>当为汝说。<a id="a-PP"></a>”</p>
  <p id="aPQ">答言：<a id="a-PR"></a>“唯然，<a id="a-PS"></a>愿乐欲闻！<a id="a-PT"></a>”</p>
  <p id="aPU">佛言：<a id="a-PV"></a>“若如来、<a id="a-PW"></a>至真、<a id="a-PX"></a>等正觉出现于世，<a id="a-PY"></a>十号且足乃至四禅，<a id="a-PZ"></a>于现法中而自娱乐。<a id="a-Pa"></a>所以者何？<a id="a-Pb"></a>斯由精勤，<a id="a-Pc"></a>专念不忘，<a id="a-Pd"></a>乐独闲静，<a id="a-Pe"></a>不放逸故。<a id="a-Pf"></a>彼以慈心遍满一方，<a id="a-Pg"></a>余方亦尔，<a id="a-Ph"></a>广布无际，<a id="a-Pi"></a>无二、<a id="a-Pj"></a>无量，<a id="a-Pk"></a>无恨、<a id="a-Pl"></a>无害，<a id="a-Pm"></a>游戏此心而自娱乐；<a id="a-Pn"></a>悲、<a id="a-Po"></a>喜、<a id="a-Pp"></a>舍心遍满一方，<a id="a-Pq"></a>余方亦尔，<a id="a-Pr"></a>广布无际，<a id="a-Ps"></a>无二、<a id="a-Pt"></a>无量，<a id="a-Pu"></a>无有结恨，<a id="a-Pv"></a>无恼害意，<a id="a-Pw"></a>游戏此心以自娱乐。<a id="a-Px"></a>云何，<a id="a-Py"></a>婆悉咤，<a id="a-Pz"></a>梵天有恚心、<a id="a-Q0"></a>无恚心耶？<a id="a-Q1"></a>”</p>
  <p id="aQ2">答曰：<a id="a-Q3"></a>“无恚心也。<a id="a-Q4"></a>”</p>
  <p id="aQ5">又问：<a id="a-Q6"></a>“行慈比丘有恚心、<a id="a-Q7"></a>无恚心耶？<a id="a-Q8"></a>”</p>
  <p id="aQ9">答曰：<a id="a-QA"></a>“无恚心。<a id="a-QB"></a>”</p>
  <p id="aQC">佛言：<a id="a-QD"></a>“梵天无恚心，<a id="a-QE"></a>行慈比丘无恚心，<a id="a-QF"></a>无恚心、<a id="a-QG"></a>无恚心同趣，<a id="a-QH"></a>同解脱，<a id="a-QI"></a>是故梵天、<a id="a-QJ"></a>比丘俱共同也。<a id="a-QK"></a>云何，<a id="a-QL"></a>婆悉咤，<a id="a-QM"></a>梵天有瞋心耶？<a id="a-QN"></a>无瞋心耶？<a id="a-QO"></a>”</p>
  <p id="aQP">答曰：<a id="a-QQ"></a>“无也。<a id="a-QR"></a>”</p>
  <p id="aQS">又问：<a id="a-QT"></a>“行慈比丘有瞋心、<a id="a-QU"></a>无瞋心耶？<a id="a-QV"></a>”</p>
  <p id="aQW">答曰：<a id="a-QX"></a>“无。<a id="a-QY"></a>”</p>
  <p id="aQZ">佛言：<a id="a-Qa"></a>“梵天无瞋心，<a id="a-Qb"></a>行慈比丘无瞋心，<a id="a-Qc"></a>无瞋心、<a id="a-Qd"></a>无瞋心同趣，<a id="a-Qe"></a>同解脱，<a id="a-Qf"></a>是故梵天、<a id="a-Qg"></a>比丘俱共同也。<a id="a-Qh"></a>云何，<a id="a-Qi"></a>婆悉咤，<a id="a-Qj"></a>梵天有恨心、<a id="a-Qk"></a>无恨心耶？<a id="a-Ql"></a>”</p>
  <p id="aQm">答曰：<a id="a-Qn"></a>“无。<a id="a-Qo"></a>”</p>
  <p id="aQp">又问：<a id="a-Qq"></a>“行慈比丘有恨心、<a id="a-Qr"></a>无恨心耶？<a id="a-Qs"></a>”</p>
  <p id="aQt">答曰：<a id="a-Qu"></a>“无。<a id="a-Qv"></a>”</p>
  <p id="aQw">佛言：<a id="a-Qx"></a>“梵天无恨心，<a id="a-Qy"></a>行慈比丘无恨心，<a id="a-Qz"></a>无恨心、<a id="a-R0"></a>无恨心同趣，<a id="a-R1"></a>同解脱，<a id="a-R2"></a>是故比丘、<a id="a-R3"></a>梵天俱共同也。<a id="a-R4"></a>云何，<a id="a-R5"></a>婆悉咤，<a id="a-R6"></a>梵天有家属产业不？<a id="a-R7"></a>”</p>
  <p id="aR8">答曰：<a id="a-R9"></a>“无也。<a id="a-RA"></a>”</p>
  <p id="aRB">又问：<a id="a-RC"></a>“行慈比丘有家属产业不？<a id="a-RD"></a>”</p>
  <p id="aRE">答曰：<a id="a-RF"></a>“无也。<a id="a-RG"></a>”</p>
  <p id="aRH">佛言：<a id="a-RI"></a>“梵天无家属产业，<a id="a-RJ"></a>行慈比丘亦无家属产业，<a id="a-RK"></a>无家属产业、<a id="a-RL"></a>无家属产业同趣，<a id="a-RM"></a>同解脱，<a id="a-RN"></a>是故梵天、<a id="a-RO"></a>比丘俱共同也。<a id="a-RP"></a>云何，<a id="a-RQ"></a>婆悉咤，<a id="a-RR"></a>梵天得自在不耶？<a id="a-RS"></a>”</p>
  <p id="aRT">答曰：<a id="a-RU"></a>“得自在。<a id="a-RV"></a>”</p>
  <p id="aRW">又问：<a id="a-RX"></a>“行慈比丘得自在耶？<a id="a-RY"></a>”</p>
  <p id="aRZ">答曰：<a id="a-Ra"></a>“得自在。<a id="a-Rb"></a>”</p>
  <p id="aRc">佛言：<a id="a-Rd"></a>“梵天得自在，<a id="a-Re"></a>行慈比丘得自在，<a id="a-Rf"></a>得自在、<a id="a-Rg"></a>得自在同趣，<a id="a-Rh"></a>同解脱，<a id="a-Ri"></a>是故梵天、<a id="a-Rj"></a>比丘俱共同也。<a id="a-Rk"></a>”</p>
  <p id="aRl">佛告婆悉咤：<a id="a-Rm"></a>“当知行慈比丘身坏命终，<a id="a-Rn"></a>如发箭之顷，<a id="a-Ro"></a>生梵天上。<a id="a-Rp"></a>”佛说是法时，<a id="a-Rq"></a>婆悉咤、<a id="a-Rr"></a>颇罗堕即于座上远尘离垢，<a id="a-Rs"></a>诸法法眼生。</p>
  <p id="aRt">尔时，<a id="a-Ru"></a>婆悉咤、<a id="a-Rv"></a>颇罗堕闻佛所说，<a id="a-Rw"></a>欢喜奉行。</p>
 </body>
</html>