<!doctype html>
<html id="z3IBUEwZB" data-ver="101">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">长阿含经序</h1>
  <h2 id="a2">长安释僧肇述</h2>
  <p id="a3">夫宗极绝于称谓，<a id="a-4"></a>贤圣以之冲默；<a id="a-5"></a>玄旨非言不传，<a id="a-6"></a>释迦所以致教。<a id="a-7"></a>是以如来出世，<a id="a-8"></a>大教有三：<a id="a-9"></a>约身口，<a id="a-A"></a>则防之以禁律；<a id="a-B"></a>明善恶，<a id="a-C"></a>则导之以契经；<a id="a-D"></a>演幽微，<a id="a-E"></a>则辩之以法相。<a id="a-F"></a>然则三藏之作也，<a id="a-G"></a>本于殊应，<a id="a-H"></a>会之有宗，<a id="a-I"></a>则异途同趣矣。</p>
  <p id="aJ">禁律，<a id="a-K"></a>律藏也，<a id="a-L"></a>四分十诵。<a id="a-M"></a>法相，<a id="a-N"></a>阿毗昙藏也，<a id="a-O"></a>四分五诵。<a id="a-P"></a>契经，<a id="a-Q"></a>《四阿含》藏也：<a id="a-R"></a>《增壹阿含》四分八诵，<a id="a-S"></a>《中阿含》四分五诵，<a id="a-T"></a>《杂阿含》四分十诵；<a id="a-U"></a>此《长阿含》四分四诵，<a id="a-V"></a>合三十经以为一部。</p>
  <p id="aW">阿含，<a id="a-X"></a>秦言法归。<a id="a-Y"></a>法归者，<a id="a-Z"></a>盖是万善之渊府，<a id="a-a"></a>总持之林苑。<a id="a-b"></a>其为典也，<a id="a-c"></a>渊博弘富，<a id="a-d"></a>韫而弥广；<a id="a-e"></a>明宣祸福贤愚之迹，<a id="a-f"></a>剖判真伪异齐之原，<a id="a-g"></a>历记古今成败之数，<a id="a-h"></a>墟域二仪品物之伦。<a id="a-i"></a>道无不由，<a id="a-j"></a>法无不在。<a id="a-k"></a>譬彼巨海，<a id="a-l"></a>百川所归，<a id="a-m"></a>故以法归为名。<a id="a-n"></a>开析修途，<a id="a-o"></a>所记长远，<a id="a-p"></a>故以长为目。<a id="a-q"></a>玩兹典者，<a id="a-r"></a>长迷顿晓。<a id="a-s"></a>邪正难辨，<a id="a-t"></a>显如昼夜；<a id="a-u"></a>报应冥昧，<a id="a-v"></a>照若影响；<a id="a-w"></a>劫数虽辽，<a id="a-x"></a>近犹朝夕；<a id="a-y"></a>六合虽旷，<a id="a-z"></a>现若目前。<a id="a-10"></a>斯可谓朗大明于幽室，<a id="a-11"></a>惠五目于众瞽，<a id="a-12"></a>不闚户牖，<a id="a-13"></a>而智无不周矣。</p>
  <p id="a14">大秦天王，<a id="a-15"></a>涤除玄览，<a id="a-16"></a>高韵独迈，<a id="a-17"></a>恬智交养，<a id="a-18"></a>道世俱济，<a id="a-19"></a>每惧微言翳于殊俗。<a id="a-1A"></a>以右将军使者司隶校尉晋公姚爽，<a id="a-1B"></a>质直清柔，<a id="a-1C"></a>玄心超诣，<a id="a-1D"></a>尊尚大法，<a id="a-1E"></a>妙悟自然，<a id="a-1F"></a>上特留怀，<a id="a-1G"></a>每任以法事。<a id="a-1H"></a>以弘始十二年岁次，<a id="a-1I"></a>上章阉茂，<a id="a-1J"></a>请罽宾三藏沙门佛陀耶舍出律藏一分四十卷，<a id="a-1K"></a>十四年讫。<a id="a-1L"></a>十五年岁次，<a id="a-1M"></a>昭阳赤奋若，<a id="a-1N"></a>出此《长阿含》讫。<a id="a-1O"></a>凉州沙门佛念为译，<a id="a-1P"></a>秦国道士道含笔受。<a id="a-1Q"></a>时，<a id="a-1R"></a>集京夏名胜沙门，<a id="a-1S"></a>于第校定，<a id="a-1T"></a>恭承法言，<a id="a-1U"></a>敬受无差，<a id="a-1V"></a>蠲华崇朴，<a id="a-1W"></a>务存圣旨。<a id="a-1X"></a>余以嘉遇，<a id="a-1Y"></a>猥参听次，<a id="a-1Z"></a>虽无翼善之功，<a id="a-1a"></a>而预亲承之末，<a id="a-1b"></a>故略记时事，<a id="a-1c"></a>以示来贤焉。</p>
 </body>
</html>