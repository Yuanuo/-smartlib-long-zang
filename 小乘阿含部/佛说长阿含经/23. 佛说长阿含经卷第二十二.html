<!doctype html>
<html id="z3IBUGiZX" data-ver="1650">
 <head>
  <meta charset="utf-8">
  <meta author="佛陀耶舍">
  <meta author="竺佛念">
  <meta library="龙藏">
  <meta catalog="小乘阿含部">
  <meta period="姚秦">
 </head>
 <body>
  <h1 id="a1">佛说长阿含经卷第二十二</h1>
  <h2 id="a2">三中劫品第十一</h2>
  <p id="a3">佛告比丘：<a id="a-4"></a>“有三中劫。<a id="a-5"></a>何等为三？<a id="a-6"></a>一名、<a id="a-7"></a>刀兵劫，<a id="a-8"></a>二名、<a id="a-9"></a>谷贵劫，<a id="a-A"></a>三名、<a id="a-B"></a>疾疫劫。</p>
  <p id="aC">“云何为刀兵劫？<a id="a-D"></a>此世间人本寿四万岁，<a id="a-E"></a>其后稍减寿二万岁，<a id="a-F"></a>其后复减寿万岁，<a id="a-G"></a>转寿千岁，<a id="a-H"></a>转寿五百岁，<a id="a-I"></a>转寿三百岁、<a id="a-J"></a>二百岁，<a id="a-K"></a>如今人寿于百岁少出多减。<a id="a-L"></a>其后人寿稍减，<a id="a-M"></a>当寿十岁，<a id="a-N"></a>是时女人生五月行嫁。<a id="a-O"></a>时，<a id="a-P"></a>世间所有美味——酥油、<a id="a-Q"></a>蜜、<a id="a-R"></a>石蜜、<a id="a-S"></a>黑石蜜，<a id="a-T"></a>诸有美味皆悉自然消灭；<a id="a-U"></a>五谷不生，<a id="a-V"></a>唯有稊稗。<a id="a-W"></a>是时，<a id="a-X"></a>有上服锦绫、<a id="a-Y"></a>缯绢、<a id="a-Z"></a>劫贝、<a id="a-a"></a>刍摩皆无复有，<a id="a-b"></a>唯有粗织草衣。<a id="a-c"></a>尔时，<a id="a-d"></a>此地纯生荆棘、<a id="a-e"></a>蚊虻、<a id="a-f"></a>蜂螫、<a id="a-g"></a>蚖蛇、<a id="a-h"></a>毒虫，<a id="a-i"></a>金、<a id="a-j"></a>银、<a id="a-k"></a>琉璃、<a id="a-l"></a>七宝珠玉自然没地，<a id="a-m"></a>唯有石沙秽恶充满。<a id="a-n"></a>是时，<a id="a-o"></a>众生但增十恶，<a id="a-p"></a>不复闻有十善之名，<a id="a-q"></a>乃无善名，<a id="a-r"></a>况有行善者？<a id="a-s"></a>尔时，<a id="a-t"></a>人有不孝父母，<a id="a-u"></a>不敬师长，<a id="a-v"></a>能为恶者，<a id="a-w"></a>则得供养，<a id="a-x"></a>人所敬待。<a id="a-y"></a>如今人孝顺父母，<a id="a-z"></a>敬事师长，<a id="a-10"></a>能为善者，<a id="a-11"></a>则得供养，<a id="a-12"></a>人所敬待；<a id="a-13"></a>彼人为恶，<a id="a-14"></a>便得供养，<a id="a-15"></a>亦复如是。<a id="a-16"></a>时人命终堕畜生中，<a id="a-17"></a>犹如今人得生天上。<a id="a-18"></a>时人相见怀毒害心，<a id="a-19"></a>但欲相杀。<a id="a-1A"></a>犹如猎师见彼群鹿，<a id="a-1B"></a>但欲杀之，<a id="a-1C"></a>无一善念；<a id="a-1D"></a>其人如是，<a id="a-1E"></a>但欲相杀，<a id="a-1F"></a>无一善念。<a id="a-1G"></a>尔时，<a id="a-1H"></a>此地沟涧、<a id="a-1I"></a>溪谷、<a id="a-1J"></a>山陵、<a id="a-1K"></a>塠阜，<a id="a-1L"></a>无一平地。<a id="a-1M"></a>时人来恐怖惶惧，<a id="a-1N"></a>衣毛为竖。</p>
  <p id="a1O">“时，<a id="a-1P"></a>七日中有刀剑劫起，<a id="a-1Q"></a>时人手执草木、<a id="a-1R"></a>瓦石，<a id="a-1S"></a>皆变成刀剑；<a id="a-1T"></a>刀剑锋利，<a id="a-1U"></a>所拟皆断，<a id="a-1V"></a>展转相害。<a id="a-1W"></a>其中有黠慧者，<a id="a-1X"></a>见刀兵相害，<a id="a-1Y"></a>恐怖逃避，<a id="a-1Z"></a>入山林、<a id="a-1a"></a>坑涧无人之处。<a id="a-1b"></a>七日藏避，<a id="a-1c"></a>心口自言：<a id="a-1d"></a>‘我不害人，<a id="a-1e"></a>人勿害我。<a id="a-1f"></a>’其人于七日中，<a id="a-1g"></a>食草木根，<a id="a-1h"></a>以自存活，<a id="a-1i"></a>过七日已，<a id="a-1j"></a>还出山林。<a id="a-1k"></a>时，<a id="a-1l"></a>有一人得共相见，<a id="a-1m"></a>欢喜而言：<a id="a-1n"></a>‘今见生人！<a id="a-1o"></a>今见生人！<a id="a-1p"></a>’犹如父母与一子别，<a id="a-1q"></a>久乃相见，<a id="a-1r"></a>欢喜踊跃，<a id="a-1s"></a>不能自胜；<a id="a-1t"></a>彼亦如是，<a id="a-1u"></a>欢喜踊跃，<a id="a-1v"></a>不能自胜。<a id="a-1w"></a>是时，<a id="a-1x"></a>人民于七日中，<a id="a-1y"></a>哭泣相向；<a id="a-1z"></a>复于七日中，<a id="a-20"></a>共相娱乐，<a id="a-21"></a>欢喜庆贺。<a id="a-22"></a>时人身坏命终，<a id="a-23"></a>皆堕地狱中。<a id="a-24"></a>所以者何？<a id="a-25"></a>斯由其人常怀瞋怒，<a id="a-26"></a>害心相向，<a id="a-27"></a>无慈仁故，<a id="a-28"></a>是为刀兵劫。<a id="a-29"></a>”</p>
  <p id="a2A">佛告比丘：<a id="a-2B"></a>“云何为饥饿劫？<a id="a-2C"></a>尔时，<a id="a-2D"></a>人民多行非法，<a id="a-2E"></a>邪见颠倒，<a id="a-2F"></a>为十恶业；<a id="a-2G"></a>以行恶故，<a id="a-2H"></a>天不降雨，<a id="a-2I"></a>百草枯死，<a id="a-2J"></a>五谷不成，<a id="a-2K"></a>但有茎秆。<a id="a-2L"></a>云何为饥饿？<a id="a-2M"></a>尔时，<a id="a-2N"></a>人民收扫田里、<a id="a-2O"></a>街巷、<a id="a-2P"></a>道陌、<a id="a-2Q"></a>粪土遗谷，<a id="a-2R"></a>以自存活，<a id="a-2S"></a>是为饥饿。<a id="a-2T"></a>复次，<a id="a-2U"></a>饥饿时，<a id="a-2V"></a>其人于街巷、<a id="a-2W"></a>市里、<a id="a-2X"></a>屠杀之处及丘冢间，<a id="a-2Y"></a>拾诸骸骨，<a id="a-2Z"></a>煮汁饮之，<a id="a-2a"></a>以此自存，<a id="a-2b"></a>是为白骨饥饿。<a id="a-2c"></a>复次，<a id="a-2d"></a>饥饿劫时，<a id="a-2e"></a>所种五谷尽变成草木，<a id="a-2f"></a>时人取华煮汁而饮。<a id="a-2g"></a>复次，<a id="a-2h"></a>饥饿时，<a id="a-2i"></a>草木华落，<a id="a-2j"></a>覆在土下，<a id="a-2k"></a>时人掘地取华煮食，<a id="a-2l"></a>以是自存，<a id="a-2m"></a>是为草木饥饿。<a id="a-2n"></a>尔时，<a id="a-2o"></a>众生身坏命终，<a id="a-2p"></a>堕饿鬼中。<a id="a-2q"></a>所以者何？<a id="a-2r"></a>斯由其人于饥饿劫中，<a id="a-2s"></a>常怀悭贪，<a id="a-2t"></a>无施惠心，<a id="a-2u"></a>不肯分割，<a id="a-2v"></a>不念厄人故也，<a id="a-2w"></a>是为饥饿劫。<a id="a-2x"></a>”</p>
  <p id="a2y">佛告比丘：<a id="a-2z"></a>“云何为疾疫劫？<a id="a-30"></a>尔时，<a id="a-31"></a>世人修行正法，<a id="a-32"></a>正见，<a id="a-33"></a>不颠倒见，<a id="a-34"></a>具十善行。<a id="a-35"></a>他方世界有鬼神来，<a id="a-36"></a>此间鬼神放逸淫乱，<a id="a-37"></a>不能护人；<a id="a-38"></a>他方鬼神侵娆此世间人，<a id="a-39"></a>挝打捶杖，<a id="a-3A"></a>接其精气，<a id="a-3B"></a>使人心乱，<a id="a-3C"></a>驱逼将去。<a id="a-3D"></a>犹如国王敕诸将帅有所守护，<a id="a-3E"></a>余方有贼寇来侵娆，<a id="a-3F"></a>此放逸之人劫于村国；<a id="a-3G"></a>此亦如是，<a id="a-3H"></a>他方世界有鬼神来，<a id="a-3I"></a>取此间人，<a id="a-3J"></a>挝打捶杖，<a id="a-3K"></a>接其精气，<a id="a-3L"></a>驱逼将去。<a id="a-3M"></a>”</p>
  <p id="a3N">佛告比丘：<a id="a-3O"></a>“正使此间鬼神不放逸淫乱，<a id="a-3P"></a>他方世界有大力鬼神来，<a id="a-3Q"></a>此间鬼神畏怖避去，<a id="a-3R"></a>彼大鬼神侵娆此人，<a id="a-3S"></a>挝打捶杖，<a id="a-3T"></a>接其精气，<a id="a-3U"></a>杀之而去。<a id="a-3V"></a>譬如国王、<a id="a-3W"></a>若王大臣，<a id="a-3X"></a>遣诸将帅守卫人民，<a id="a-3Y"></a>将帅清慎，<a id="a-3Z"></a>无有放逸，<a id="a-3a"></a>他方有强猛将帅，<a id="a-3b"></a>人兵众多，<a id="a-3c"></a>来破村城，<a id="a-3d"></a>掠夺人物；<a id="a-3e"></a>彼亦如是，<a id="a-3f"></a>正使此间鬼神不敢放逸，<a id="a-3g"></a>他方世界有大力鬼神来，<a id="a-3h"></a>此间鬼神恐怖避去，<a id="a-3i"></a>彼大鬼神侵娆此人，<a id="a-3j"></a>挝打捶杖，<a id="a-3k"></a>接其精气，<a id="a-3l"></a>杀之而去。<a id="a-3m"></a>时，<a id="a-3n"></a>疾疫劫中人民身坏命终，<a id="a-3o"></a>皆生天上。<a id="a-3p"></a>所以者何？<a id="a-3q"></a>斯由时人慈心相向，<a id="a-3r"></a>展转相问：<a id="a-3s"></a>‘汝病差不？<a id="a-3t"></a>身安隐不？<a id="a-3u"></a>’以此因缘得生天上，<a id="a-3v"></a>是故名为疾疫劫，<a id="a-3w"></a>是为三中劫也。<a id="a-3x"></a>”</p>
  <p data-pb></p>
  <h2 id="a3y">世本缘品第十二</h2>
  <p id="a3z">佛告比丘：<a id="a-40"></a>“火灾过已，<a id="a-41"></a>此世天地还欲成时，<a id="a-42"></a>有余众生福尽、<a id="a-43"></a>行尽、<a id="a-44"></a>命尽，<a id="a-45"></a>于光音天命终，<a id="a-46"></a>生空梵处，<a id="a-47"></a>于彼生染著心，<a id="a-48"></a>爱乐彼处，<a id="a-49"></a>愿余众生共生彼处。<a id="a-4A"></a>发此念已，<a id="a-4B"></a>有余众生福、<a id="a-4C"></a>行、<a id="a-4D"></a>命尽，<a id="a-4E"></a>于光音天身坏命终，<a id="a-4F"></a>生空梵处。<a id="a-4G"></a>时，<a id="a-4H"></a>先生梵天即自念言：<a id="a-4I"></a>‘我是梵王，<a id="a-4J"></a>大梵天王，<a id="a-4K"></a>无造我者。<a id="a-4L"></a>我自然有，<a id="a-4M"></a>无所承受，<a id="a-4N"></a>于千世界最得自在，<a id="a-4O"></a>善诸义趣，<a id="a-4P"></a>富有丰饶，<a id="a-4Q"></a>能造化万物。<a id="a-4R"></a>我即是一切众生父母。<a id="a-4S"></a>’其后来诸梵复自念言：<a id="a-4T"></a>‘彼先梵天即是梵王，<a id="a-4U"></a>大梵天王。<a id="a-4V"></a>彼自然有，<a id="a-4W"></a>无造彼者，<a id="a-4X"></a>于千世界最尊第一，<a id="a-4Y"></a>无所承受，<a id="a-4Z"></a>善诸义趣，<a id="a-4a"></a>富有丰饶，<a id="a-4b"></a>能造万物，<a id="a-4c"></a>是众生父母。<a id="a-4d"></a>我从彼有。<a id="a-4e"></a>’彼梵天王颜貌容状常如童子，<a id="a-4f"></a>是故梵王名曰童子。</p>
  <p id="a4g">“或有是时，<a id="a-4h"></a>此世还成世间，<a id="a-4i"></a>众生多有生光音天者，<a id="a-4j"></a>自然化生，<a id="a-4k"></a>欢喜为食，<a id="a-4l"></a>身光自照，<a id="a-4m"></a>神足飞空，<a id="a-4n"></a>安乐无碍，<a id="a-4o"></a>寿命长久。<a id="a-4p"></a>其后此世变成大水，<a id="a-4q"></a>周遍弥满，<a id="a-4r"></a>当于尔时，<a id="a-4s"></a>天下大暗，<a id="a-4t"></a>无有日月、<a id="a-4u"></a>星辰、<a id="a-4v"></a>昼夜，<a id="a-4w"></a>亦无岁月、<a id="a-4x"></a>四时之数。<a id="a-4y"></a>其后此世还欲变时，<a id="a-4z"></a>有余众生福尽、<a id="a-50"></a>行尽、<a id="a-51"></a>命尽，<a id="a-52"></a>从光音天命终，<a id="a-53"></a>来生此间，<a id="a-54"></a>皆悉化生，<a id="a-55"></a>欢喜为食，<a id="a-56"></a>身光自照，<a id="a-57"></a>神足飞空，<a id="a-58"></a>安乐无碍，<a id="a-59"></a>久住此间。<a id="a-5A"></a>尔时，<a id="a-5B"></a>无有男女、<a id="a-5C"></a>尊卑、<a id="a-5D"></a>上下，<a id="a-5E"></a>亦无异名；<a id="a-5F"></a>众共生世，<a id="a-5G"></a>故名众生。</p>
  <p id="a5H">“是时，<a id="a-5I"></a>此地有自然地味出，<a id="a-5J"></a>凝停于地，<a id="a-5K"></a>犹如醍醐，<a id="a-5L"></a>地味出时，<a id="a-5M"></a>亦复如是，<a id="a-5N"></a>犹如生酥，<a id="a-5O"></a>味甜如蜜。<a id="a-5P"></a>其后众生以手试尝知为何味，<a id="a-5Q"></a>初尝觉好，<a id="a-5R"></a>遂生味著；<a id="a-5S"></a>如是展转之不已，<a id="a-5T"></a>遂生贪著；<a id="a-5U"></a>便以手掬，<a id="a-5V"></a>渐成抟食；<a id="a-5W"></a>抟食不已，<a id="a-5X"></a>余众生见，<a id="a-5Y"></a>复效食之；<a id="a-5Z"></a>食之不已，<a id="a-5a"></a>时此众生身体粗涩，<a id="a-5b"></a>光明转灭，<a id="a-5c"></a>无复神足，<a id="a-5d"></a>不能飞行。<a id="a-5e"></a>尔时，<a id="a-5f"></a>未有日月，<a id="a-5g"></a>众生光灭；<a id="a-5h"></a>是时，<a id="a-5i"></a>天地大暗，<a id="a-5j"></a>如前无异。<a id="a-5k"></a>其后久久，<a id="a-5l"></a>有大暴风吹大海水，<a id="a-5m"></a>深八万四千由旬，<a id="a-5n"></a>使令两披飘，<a id="a-5o"></a>取日宫殿，<a id="a-5p"></a>著须弥山半，<a id="a-5q"></a>安日道中，<a id="a-5r"></a>东出西没，<a id="a-5s"></a>周旋天下。</p>
  <p id="a5t">“第二日宫从东出西没，<a id="a-5u"></a>时众生有言：<a id="a-5v"></a>‘是即昨日也。<a id="a-5w"></a>’或言：<a id="a-5x"></a>‘非昨日也。<a id="a-5y"></a>’第三日宫绕须弥山，<a id="a-5z"></a>东出西没，<a id="a-60"></a>彼时众生言：<a id="a-61"></a>‘定是一日。<a id="a-62"></a>’日者，<a id="a-63"></a>义言是前明因，<a id="a-64"></a>是故名为日。<a id="a-65"></a>日有二义：<a id="a-66"></a>一曰、<a id="a-67"></a>住常度，<a id="a-68"></a>二曰、<a id="a-69"></a>宫殿。<a id="a-6A"></a>宫殿四方，<a id="a-6B"></a>远见故圆，<a id="a-6C"></a>寒温和适，<a id="a-6D"></a>天金所成，<a id="a-6E"></a>颇梨间厕。<a id="a-6F"></a>二分天金，<a id="a-6G"></a>纯真无杂，<a id="a-6H"></a>外内清彻，<a id="a-6I"></a>光明远照；<a id="a-6J"></a>一分颇梨，<a id="a-6K"></a>纯真无杂，<a id="a-6L"></a>外内清彻，<a id="a-6M"></a>光明远照。</p>
  <p id="a6N">“日宫纵广五十一由旬，<a id="a-6O"></a>宫墙及地薄如梓柏。<a id="a-6P"></a>宫墙七重，<a id="a-6Q"></a>七重栏楯、<a id="a-6R"></a>七重罗网、<a id="a-6S"></a>七重宝铃、<a id="a-6T"></a>七重行树，<a id="a-6U"></a>周匝校饰，<a id="a-6V"></a>以七宝成。<a id="a-6W"></a>金墙银门，<a id="a-6X"></a>银墙金门；<a id="a-6Y"></a>琉璃墙水精门，<a id="a-6Z"></a>水精墙琉璃门；<a id="a-6a"></a>赤珠墙玛瑙门，<a id="a-6b"></a>玛瑙墙赤珠门；<a id="a-6c"></a>砗磲墙众宝门，<a id="a-6d"></a>众宝墙砗磲门。<a id="a-6e"></a>又其栏楯，<a id="a-6f"></a>金栏银桄，<a id="a-6g"></a>银栏金桄；<a id="a-6h"></a>琉璃栏水精桄，<a id="a-6i"></a>水精栏琉璃桄；<a id="a-6j"></a>赤珠栏玛瑙桄，<a id="a-6k"></a>玛瑙栏赤珠桄；<a id="a-6l"></a>众宝栏砗磲桄，<a id="a-6m"></a>砗磲栏众宝桄。<a id="a-6n"></a>金网银铃，<a id="a-6o"></a>银网金铃；<a id="a-6p"></a>水精网琉璃铃，<a id="a-6q"></a>琉璃网水精铃；<a id="a-6r"></a>赤珠网玛瑙铃，<a id="a-6s"></a>玛瑙网赤珠铃；<a id="a-6t"></a>砗磲网众宝铃，<a id="a-6u"></a>众宝网砗磲铃。<a id="a-6v"></a>其金树者，<a id="a-6w"></a>银叶华实；<a id="a-6x"></a>银树者，<a id="a-6y"></a>金叶华实；<a id="a-6z"></a>琉璃树者，<a id="a-70"></a>水精华实；<a id="a-71"></a>水精树者，<a id="a-72"></a>琉璃华实；<a id="a-73"></a>赤珠树者，<a id="a-74"></a>玛瑙华实；<a id="a-75"></a>玛瑙树者，<a id="a-76"></a>赤珠华实；<a id="a-77"></a>砗磲树者，<a id="a-78"></a>众宝华实；<a id="a-79"></a>众宝树者，<a id="a-7A"></a>砗磲华实。<a id="a-7B"></a>宫墙四门，<a id="a-7C"></a>门有七阶，<a id="a-7D"></a>周匝栏楯，<a id="a-7E"></a>楼阁台观、<a id="a-7F"></a>园林浴池，<a id="a-7G"></a>次第相比，<a id="a-7H"></a>生众宝华，<a id="a-7I"></a>行行相当，<a id="a-7J"></a>种种果树，<a id="a-7K"></a>华叶杂色，<a id="a-7L"></a>树香芬馥，<a id="a-7M"></a>周流四远，<a id="a-7N"></a>杂类众鸟相和而鸣。</p>
  <p id="a7O">“其日宫殿为五风所持：<a id="a-7P"></a>一曰、<a id="a-7Q"></a>持风，<a id="a-7R"></a>二曰、<a id="a-7S"></a>养风，<a id="a-7T"></a>三曰、<a id="a-7U"></a>受风，<a id="a-7V"></a>四曰、<a id="a-7W"></a>转风，<a id="a-7X"></a>五曰、<a id="a-7Y"></a>调风。<a id="a-7Z"></a>日天子所止正殿，<a id="a-7a"></a>纯金所造，<a id="a-7b"></a>高十六由旬，<a id="a-7c"></a>殿有四门，<a id="a-7d"></a>周匝栏楯。<a id="a-7e"></a>日天子座纵广半由旬，<a id="a-7f"></a>七宝所成，<a id="a-7g"></a>清净柔软，<a id="a-7h"></a>犹如天衣。<a id="a-7i"></a>日天子自身放光照于金殿，<a id="a-7j"></a>金殿光照于日宫，<a id="a-7k"></a>日宫光出照四天下。<a id="a-7l"></a>日天子寿天五百岁，<a id="a-7m"></a>子孙相承，<a id="a-7n"></a>无有间异。<a id="a-7o"></a>其宫不坏，<a id="a-7p"></a>终于一劫。<a id="a-7q"></a>日宫行时，<a id="a-7r"></a>其日天子无有行意，<a id="a-7s"></a>言我行住，<a id="a-7t"></a>以常五欲自相娱乐。<a id="a-7u"></a>日宫行时，<a id="a-7v"></a>无数百千诸大天神在前导从，<a id="a-7w"></a>欢乐无倦，<a id="a-7x"></a>好乐捷疾，<a id="a-7y"></a>因是日天子名为捷疾。</p>
  <p id="a7z">“日天子身出千光，<a id="a-80"></a>五百光下照，<a id="a-81"></a>五百光傍照，<a id="a-82"></a>斯由宿业功德，<a id="a-83"></a>故有此千光，<a id="a-84"></a>是故日天子名为千光。<a id="a-85"></a>宿业功德云何？<a id="a-86"></a>或有一人供养沙门、<a id="a-87"></a>婆罗门，<a id="a-88"></a>济诸穷乏，<a id="a-89"></a>施以饮食、<a id="a-8A"></a>衣服、<a id="a-8B"></a>汤药、<a id="a-8C"></a>象马、<a id="a-8D"></a>车乘、<a id="a-8E"></a>房舍、<a id="a-8F"></a>灯烛，<a id="a-8G"></a>分布时与，<a id="a-8H"></a>随其所须，<a id="a-8I"></a>不逆人意，<a id="a-8J"></a>供养持戒诸贤圣人，<a id="a-8K"></a>由彼种种无数法喜光明因缘，<a id="a-8L"></a>善心欢喜。<a id="a-8M"></a>如刹利王水浇头种初登王位，<a id="a-8N"></a>善心欢喜，<a id="a-8O"></a>亦复如是。<a id="a-8P"></a>以此因缘，<a id="a-8Q"></a>身坏命终，<a id="a-8R"></a>为日天子，<a id="a-8S"></a>得日宫殿，<a id="a-8T"></a>有千光明，<a id="a-8U"></a>故言善业得千光明。</p>
  <p id="a8V">“复以何等故，<a id="a-8W"></a>名为宿业光明？<a id="a-8X"></a>或有人不杀生，<a id="a-8Y"></a>不盗，<a id="a-8Z"></a>不邪淫，<a id="a-8a"></a>不两舌、<a id="a-8b"></a>恶口、<a id="a-8c"></a>妄言、<a id="a-8d"></a>绮语，<a id="a-8e"></a>不贪取，<a id="a-8f"></a>不瞋恚、<a id="a-8g"></a>邪见，<a id="a-8h"></a>以此因缘，<a id="a-8i"></a>善心欢喜。<a id="a-8j"></a>犹如四衢道头有大浴池，<a id="a-8k"></a>清净无秽，<a id="a-8l"></a>有人远行，<a id="a-8m"></a>疲极热渴，<a id="a-8n"></a>来入此池，<a id="a-8o"></a>澡浴清凉，<a id="a-8p"></a>欢喜爱乐；<a id="a-8q"></a>彼十善者，<a id="a-8r"></a>善心欢喜，<a id="a-8s"></a>亦复如是。<a id="a-8t"></a>其人身坏命终，<a id="a-8u"></a>为日天子，<a id="a-8v"></a>居日宮殿，<a id="a-8w"></a>有千光明，<a id="a-8x"></a>以是因缘故，<a id="a-8y"></a>名善业光明。</p>
  <p id="a8z">“复以何缘名千光明？<a id="a-90"></a>或有人不杀、<a id="a-91"></a>不盗、<a id="a-92"></a>不淫、<a id="a-93"></a>不欺、<a id="a-94"></a>不饮酒，<a id="a-95"></a>以此因缘，<a id="a-96"></a>善心欢喜；<a id="a-97"></a>身坏命终，<a id="a-98"></a>为日天子，<a id="a-99"></a>居日宫殿，<a id="a-9A"></a>有千光明，<a id="a-9B"></a>以是因缘故，<a id="a-9C"></a>名善业千光明。<a id="a-9D"></a>六十念顷名一罗耶，<a id="a-9E"></a>三十罗耶名摩睺多，<a id="a-9F"></a>百摩睺多名优波摩。<a id="a-9G"></a>日宫殿六月南行，<a id="a-9H"></a>日行三十里，<a id="a-9I"></a>极南不过阎浮提，<a id="a-9J"></a>日北行亦复如是。</p>
  <p id="a9K">“以何缘故日光炎热？<a id="a-9L"></a>有十因缘。<a id="a-9M"></a>何等为十？<a id="a-9N"></a>一者、<a id="a-9O"></a>须弥山外有佉陀罗山，<a id="a-9P"></a>高四万二千由旬，<a id="a-9Q"></a>纵广四万二千由旬，<a id="a-9R"></a>其边无量，<a id="a-9S"></a>七宝所成，<a id="a-9T"></a>日光照山，<a id="a-9U"></a>触而生热，<a id="a-9V"></a>是为一缘日光炎热。<a id="a-9W"></a>二者、<a id="a-9X"></a>佉陀罗山表有伊沙陀山，<a id="a-9Y"></a>高二万一千由旬，<a id="a-9Z"></a>纵广二万一千由旬，<a id="a-9a"></a>周匝无量，<a id="a-9b"></a>七宝所成，<a id="a-9c"></a>日光照山，<a id="a-9d"></a>触而生热，<a id="a-9e"></a>是为二缘日光炎热。<a id="a-9f"></a>三者、<a id="a-9g"></a>伊沙陀山表有树提陀罗山，<a id="a-9h"></a>上高万二千由旬，<a id="a-9i"></a>纵广万二千由旬，<a id="a-9j"></a>周匝无量，<a id="a-9k"></a>七宝所成，<a id="a-9l"></a>日光照山，<a id="a-9m"></a>触而生热，<a id="a-9n"></a>是为三缘日光炎热。<a id="a-9o"></a>四者、<a id="a-9p"></a>去树提陀罗山表有山名善见，<a id="a-9q"></a>高六千由旬，<a id="a-9r"></a>纵广六千由旬，<a id="a-9s"></a>周匝无量，<a id="a-9t"></a>七宝所成，<a id="a-9u"></a>日光照山，<a id="a-9v"></a>触而生热，<a id="a-9w"></a>是为四缘日光炎热。<a id="a-9x"></a>五者、<a id="a-9y"></a>善见山表为马祀山，<a id="a-9z"></a>高三千由旬，<a id="a-A0"></a>纵广三千由旬，<a id="a-A1"></a>周匝无量，<a id="a-A2"></a>七宝所成，<a id="a-A3"></a>日光照山，<a id="a-A4"></a>触而生热，<a id="a-A5"></a>是为五缘日光炎热。<a id="a-A6"></a>六者、<a id="a-A7"></a>去马祀山表有尼弥陀罗山，<a id="a-A8"></a>高千二百由旬，<a id="a-A9"></a>纵广千二百由旬，<a id="a-AA"></a>周匝无量，<a id="a-AB"></a>七宝所成，<a id="a-AC"></a>日光照山，<a id="a-AD"></a>触而生热，<a id="a-AE"></a>是为六缘日光炎热。<a id="a-AF"></a>七者、<a id="a-AG"></a>去尼弥陀罗山表有调伏山，<a id="a-AH"></a>高六百由旬，<a id="a-AI"></a>纵广六百由旬，<a id="a-AJ"></a>周匝无量，<a id="a-AK"></a>七宝所成，<a id="a-AL"></a>日光照山，<a id="a-AM"></a>触而生热，<a id="a-AN"></a>是为七缘日光炎热。<a id="a-AO"></a>八者、<a id="a-AP"></a>调伏山表有金刚轮山，<a id="a-AQ"></a>高三百由旬，<a id="a-AR"></a>纵广三百由旬，<a id="a-AS"></a>周匝无量，<a id="a-AT"></a>七宝所成，<a id="a-AU"></a>日光照山，<a id="a-AV"></a>触而生热，<a id="a-AW"></a>是为八缘日光炎热。<a id="a-AX"></a>复次，<a id="a-AY"></a>上万由旬有天宫殿，<a id="a-AZ"></a>名为星宿，<a id="a-Aa"></a>琉璃所成，<a id="a-Ab"></a>日光照彼，<a id="a-Ac"></a>触而生热，<a id="a-Ad"></a>是为九缘日光炎热。<a id="a-Ae"></a>复次，<a id="a-Af"></a>日宫殿光照于大地，<a id="a-Ag"></a>触而生热，<a id="a-Ah"></a>是为十缘日光炎热。<a id="a-Ai"></a>”</p>
  <p id="aAj">尔时，<a id="a-Ak"></a>世尊以偈颂曰：</p>
  <p id="aAl">“以此十因缘，<a id="a-Am"></a>日名为千光，</p>
  <p id="aAn">光明炎炽热，<a id="a-Ao"></a>佛日之所说。<a id="a-Ap"></a>”</p>
  <p id="aAq">佛告比丘：<a id="a-Ar"></a>“何故冬日宫殿寒而不可近，<a id="a-As"></a>有光而冷？<a id="a-At"></a>有十三缘，<a id="a-Au"></a>虽光而冷。<a id="a-Av"></a>云何为十三？<a id="a-Aw"></a>一者、<a id="a-Ax"></a>须弥山、<a id="a-Ay"></a>佉陀罗山中间有水，<a id="a-Az"></a>广八万四千由旬，<a id="a-B0"></a>周匝无量，<a id="a-B1"></a>其水生杂华，<a id="a-B2"></a>优钵罗华、<a id="a-B3"></a>拘勿头、<a id="a-B4"></a>钵头摩、<a id="a-B5"></a>分陀利、<a id="a-B6"></a>须乾提华，<a id="a-B7"></a>日光所照，<a id="a-B8"></a>触而生冷，<a id="a-B9"></a>是为一缘日光为冷。<a id="a-BA"></a>二者、<a id="a-BB"></a>佉陀罗山、<a id="a-BC"></a>伊沙陀罗山中间有水，<a id="a-BD"></a>广四万二千由旬，<a id="a-BE"></a>纵广四万二千由旬，<a id="a-BF"></a>周匝无量，<a id="a-BG"></a>有水生诸杂华，<a id="a-BH"></a>日光所照，<a id="a-BI"></a>触而生冷，<a id="a-BJ"></a>是为二缘日光为冷。<a id="a-BK"></a>三者、<a id="a-BL"></a>伊沙陀罗山、<a id="a-BM"></a>去树提陀罗山中间有水，<a id="a-BN"></a>广二万一千由旬，<a id="a-BO"></a>周匝无量，<a id="a-BP"></a>生诸杂华，<a id="a-BQ"></a>日光所照，<a id="a-BR"></a>触而生冷，<a id="a-BS"></a>是为三缘日光为冷。<a id="a-BT"></a>四者、<a id="a-BU"></a>善见山、<a id="a-BV"></a>树提山中间有水，<a id="a-BW"></a>广万二千由旬，<a id="a-BX"></a>周匝无量，<a id="a-BY"></a>生诸杂华，<a id="a-BZ"></a>日光所照，<a id="a-Ba"></a>触而生冷，<a id="a-Bb"></a>是为四缘日光为冷。<a id="a-Bc"></a>五者、<a id="a-Bd"></a>善见山、<a id="a-Be"></a>马祀山中间有水，<a id="a-Bf"></a>广六千由旬，<a id="a-Bg"></a>生诸杂华，<a id="a-Bh"></a>日光所照，<a id="a-Bi"></a>触而生冷，<a id="a-Bj"></a>是为五缘日光为冷。<a id="a-Bk"></a>六者、<a id="a-Bl"></a>马祀山、<a id="a-Bm"></a>尼弥陀罗山中间有水，<a id="a-Bn"></a>广千二百由旬，<a id="a-Bo"></a>周匝无量，<a id="a-Bp"></a>生诸杂华，<a id="a-Bq"></a>日光所照，<a id="a-Br"></a>触而生冷，<a id="a-Bs"></a>是为六缘日光为冷。<a id="a-Bt"></a>尼弥陀罗山、<a id="a-Bu"></a>调伏山中间有水，<a id="a-Bv"></a>广六百由旬，<a id="a-Bw"></a>周匝无量，<a id="a-Bx"></a>生诸杂华，<a id="a-By"></a>日光所照，<a id="a-Bz"></a>触而生冷，<a id="a-C0"></a>是为七缘日光为冷。<a id="a-C1"></a>调伏山、<a id="a-C2"></a>金刚轮山中间有水，<a id="a-C3"></a>广三百由旬，<a id="a-C4"></a>周匝无量，<a id="a-C5"></a>生诸杂华，<a id="a-C6"></a>日光所照，<a id="a-C7"></a>触而生冷，<a id="a-C8"></a>是为八缘日光为冷。<a id="a-C9"></a>复次，<a id="a-CA"></a>此阎浮利地大海江河，<a id="a-CB"></a>日光所照，<a id="a-CC"></a>触而生冷，<a id="a-CD"></a>是为九缘日光为冷。<a id="a-CE"></a>阎浮提地河少，<a id="a-CF"></a>拘耶尼地水多，<a id="a-CG"></a>日光所照，<a id="a-CH"></a>触而生冷，<a id="a-CI"></a>是为十缘日光为冷。<a id="a-CJ"></a>拘耶尼河少，<a id="a-CK"></a>弗于逮水多，<a id="a-CL"></a>日光所照，<a id="a-CM"></a>触而生冷，<a id="a-CN"></a>是为十一缘日光为冷。<a id="a-CO"></a>弗于逮河少，<a id="a-CP"></a>郁单曰河多，<a id="a-CQ"></a>日光所照，<a id="a-CR"></a>触而生冷，<a id="a-CS"></a>是为十二缘日光为冷。<a id="a-CT"></a>复次，<a id="a-CU"></a>日宫殿光照大海水，<a id="a-CV"></a>日光所照，<a id="a-CW"></a>触而生冷，<a id="a-CX"></a>是为十三缘日光为冷。<a id="a-CY"></a>”佛时颂曰：</p>
  <p id="aCZ">“以此十三缘，<a id="a-Ca"></a>日名为千光，</p>
  <p id="aCb">其光明清冷，<a id="a-Cc"></a>佛日之所说。<a id="a-Cd"></a>”</p>
  <p id="aCe">佛告比丘：<a id="a-Cf"></a>“月宫殿有时损质盈亏，<a id="a-Cg"></a>光明损减，<a id="a-Ch"></a>是故月宫名之为损。<a id="a-Ci"></a>月有二义：<a id="a-Cj"></a>一曰、<a id="a-Ck"></a>住常度，<a id="a-Cl"></a>二曰、<a id="a-Cm"></a>宫殿。<a id="a-Cn"></a>四方远见故圆，<a id="a-Co"></a>寒温和适，<a id="a-Cp"></a>天银、<a id="a-Cq"></a>琉璃所成。<a id="a-Cr"></a>二分天银，<a id="a-Cs"></a>纯真无杂，<a id="a-Ct"></a>内外清彻，<a id="a-Cu"></a>光明远照；<a id="a-Cv"></a>一分琉璃，<a id="a-Cw"></a>纯真无杂，<a id="a-Cx"></a>外内清彻，<a id="a-Cy"></a>光明远照。<a id="a-Cz"></a>月宫殿纵广四十九由旬，<a id="a-D0"></a>宫墙及地薄如梓柏。<a id="a-D1"></a>宫墙七重，<a id="a-D2"></a>七重栏楯、<a id="a-D3"></a>七重罗网、<a id="a-D4"></a>七重宝铃、<a id="a-D5"></a>七重行树，<a id="a-D6"></a>周匝校饰，<a id="a-D7"></a>以七宝成乃至无数众鸟相和而鸣。</p>
  <p id="aD8">“其月宫殿为五风所持：<a id="a-D9"></a>一曰、<a id="a-DA"></a>持风，<a id="a-DB"></a>二日、<a id="a-DC"></a>养风，<a id="a-DD"></a>三曰、<a id="a-DE"></a>受风，<a id="a-DF"></a>四曰、<a id="a-DG"></a>转风，<a id="a-DH"></a>五曰、<a id="a-DI"></a>调风。<a id="a-DJ"></a>月天子所止正殿，<a id="a-DK"></a>琉璃所造，<a id="a-DL"></a>高十六由旬，<a id="a-DM"></a>殿有四门，<a id="a-DN"></a>周匝栏楯。<a id="a-DO"></a>月天子座纵广半由旬，<a id="a-DP"></a>七宝所成，<a id="a-DQ"></a>清净柔软，<a id="a-DR"></a>犹如天衣。<a id="a-DS"></a>月天子身放光明，<a id="a-DT"></a>照琉璃殿，<a id="a-DU"></a>琉璃殿光照于月宫，<a id="a-DV"></a>月宫光出照四天下。<a id="a-DW"></a>月天子寿天五百岁，<a id="a-DX"></a>子孙相承，<a id="a-DY"></a>无有异继。<a id="a-DZ"></a>其宫不坏，<a id="a-Da"></a>终于一劫。<a id="a-Db"></a>月宫行时，<a id="a-Dc"></a>其月天子无有行意，<a id="a-Dd"></a>言我行住，<a id="a-De"></a>常以五欲自相娱乐。<a id="a-Df"></a>月宫行时，<a id="a-Dg"></a>无数百千诸大天神常在前导，<a id="a-Dh"></a>欢乐无倦，<a id="a-Di"></a>好乐捷疾，<a id="a-Dj"></a>因是月天名为捷疾。</p>
  <p id="aDk">“月天子身出千光明，<a id="a-Dl"></a>五百光下照，<a id="a-Dm"></a>五百光傍照，<a id="a-Dn"></a>斯由宿业功德故有此光明，<a id="a-Do"></a>是故月天子名曰千光。<a id="a-Dp"></a>宿业功德云何？<a id="a-Dq"></a>世间人供养沙门、<a id="a-Dr"></a>婆罗门，<a id="a-Ds"></a>施诸穷乏饮食、<a id="a-Dt"></a>衣服、<a id="a-Du"></a>汤药、<a id="a-Dv"></a>象马、<a id="a-Dw"></a>车乘、<a id="a-Dx"></a>房舍、<a id="a-Dy"></a>灯烛，<a id="a-Dz"></a>分布时与，<a id="a-E0"></a>随意所须，<a id="a-E1"></a>不逆人意，<a id="a-E2"></a>供养持戒诸贤圣人，<a id="a-E3"></a>由是种种无数法喜，<a id="a-E4"></a>善心光明。<a id="a-E5"></a>如刹利王水浇头种初登王位，<a id="a-E6"></a>善心欢喜，<a id="a-E7"></a>亦复如是。<a id="a-E8"></a>以是因缘，<a id="a-E9"></a>身坏命终，<a id="a-EA"></a>为月天子，<a id="a-EB"></a>月宫殿有千光明，<a id="a-EC"></a>故言善业得千光明。</p>
  <p id="aED">“复以何业得千光明？<a id="a-EE"></a>世间有人不杀，<a id="a-EF"></a>不盗，<a id="a-EG"></a>不邪淫，<a id="a-EH"></a>不两舌、<a id="a-EI"></a>恶口、<a id="a-EJ"></a>妄言、<a id="a-EK"></a>绮语，<a id="a-EL"></a>不贪取、<a id="a-EM"></a>瞋恚、<a id="a-EN"></a>邪见，<a id="a-EO"></a>以此因缘，<a id="a-EP"></a>善心欢喜。<a id="a-EQ"></a>犹如四衢道头有大浴池，<a id="a-ER"></a>清净无秽，<a id="a-ES"></a>有人远行，<a id="a-ET"></a>疲极热渴，<a id="a-EU"></a>来入此池，<a id="a-EV"></a>澡浴清凉，<a id="a-EW"></a>欢喜快乐；<a id="a-EX"></a>彼行十善者，<a id="a-EY"></a>善心欢喜，<a id="a-EZ"></a>亦复如是。<a id="a-Ea"></a>其人身坏命终，<a id="a-Eb"></a>为月天子，<a id="a-Ec"></a>居月宫殿，<a id="a-Ed"></a>有千光明，<a id="a-Ee"></a>以是因缘故，<a id="a-Ef"></a>名善业千光。</p>
  <p id="aEg">“复以何因缘得千光明？<a id="a-Eh"></a>世间人不杀、<a id="a-Ei"></a>不盗、<a id="a-Ej"></a>不淫、<a id="a-Ek"></a>不欺、<a id="a-El"></a>不饮酒，<a id="a-Em"></a>以此因缘，<a id="a-En"></a>善心欢喜；<a id="a-Eo"></a>身坏命终，<a id="a-Ep"></a>为月天子，<a id="a-Eq"></a>居月宫殿，<a id="a-Er"></a>有千光明，<a id="a-Es"></a>以是因缘故，<a id="a-Et"></a>名善业千光。<a id="a-Eu"></a>六十念顷名一罗耶，<a id="a-Ev"></a>三十罗耶名摩睺多，<a id="a-Ew"></a>百摩睺多名优婆摩。<a id="a-Ex"></a>若日宫殿六月南行，<a id="a-Ey"></a>日行三十里，<a id="a-Ez"></a>极南不过阎浮提。<a id="a-F0"></a>是时，<a id="a-F1"></a>月宫殿半岁南行，<a id="a-F2"></a>不过阎浮提，<a id="a-F3"></a>月北行亦复如是。</p>
  <p id="aF4">“以何缘故月宮殿小小损减？<a id="a-F5"></a>有三因缘故月宫殿小小损减。<a id="a-F6"></a>一者、<a id="a-F7"></a>月出于维，<a id="a-F8"></a>是为一缘故月损减。<a id="a-F9"></a>复次，<a id="a-FA"></a>月宫殿内有诸大臣身著青服，<a id="a-FB"></a>随次而上，<a id="a-FC"></a>住处则青，<a id="a-FD"></a>是故月减，<a id="a-FE"></a>是为二缘月日日减。<a id="a-FF"></a>复次，<a id="a-FG"></a>日宫有六十光，<a id="a-FH"></a>光照于月宫，<a id="a-FI"></a>映使不现，<a id="a-FJ"></a>是故所映之处月则损减，<a id="a-FK"></a>是为三缘月光损减。</p>
  <p id="aFL">“复以何缘月光渐满？<a id="a-FM"></a>复有三因缘使月光渐满。<a id="a-FN"></a>何等为三？<a id="a-FO"></a>一者、<a id="a-FP"></a>月向正方，<a id="a-FQ"></a>是故月光满。<a id="a-FR"></a>二者、<a id="a-FS"></a>月宫诸臣尽著青衣，<a id="a-FT"></a>彼月天子以十五日处中而坐，<a id="a-FU"></a>共相娱乐，<a id="a-FV"></a>光明遍照，<a id="a-FW"></a>遏诸天光，<a id="a-FX"></a>故光普满。<a id="a-FY"></a>犹如众灯烛中燃大炬火，<a id="a-FZ"></a>遏诸灯明；<a id="a-Fa"></a>彼月天子亦复如是，<a id="a-Fb"></a>以十五日在天众中，<a id="a-Fc"></a>遏绝众明，<a id="a-Fd"></a>其光独照，<a id="a-Fe"></a>亦复如是，<a id="a-Ff"></a>是为二因缘。<a id="a-Fg"></a>三者、<a id="a-Fh"></a>日天子虽有六十光照于月宫，<a id="a-Fi"></a>十五日时月天子能以光明逆照，<a id="a-Fj"></a>使不掩翳，<a id="a-Fk"></a>是为三因缘月宫圆满，<a id="a-Fl"></a>无有损减。<a id="a-Fm"></a>复以何缘月有黑影？<a id="a-Fn"></a>以阎浮树影在于月中，<a id="a-Fo"></a>故月有影。<a id="a-Fp"></a>”</p>
  <p id="aFq">佛告比丘：<a id="a-Fr"></a>“心当如月，<a id="a-Fs"></a>清凉无热，<a id="a-Ft"></a>至檀越家，<a id="a-Fu"></a>专念不乱。</p>
  <p id="aFv">“复以何缘有诸江河？<a id="a-Fw"></a>因日月有热，<a id="a-Fx"></a>因热有炙，<a id="a-Fy"></a>因灸有汗，<a id="a-Fz"></a>因汗成江河，<a id="a-G0"></a>故世间有江河。</p>
  <p id="aG1">“有何因缘世间五种子？<a id="a-G2"></a>有大乱风，<a id="a-G3"></a>从不败世界吹种子来生此国：<a id="a-G4"></a>一者、<a id="a-G5"></a>根子，<a id="a-G6"></a>二者、<a id="a-G7"></a>茎子，<a id="a-G8"></a>三者、<a id="a-G9"></a>节子，<a id="a-GA"></a>四者、<a id="a-GB"></a>虚中子，<a id="a-GC"></a>五者、<a id="a-GD"></a>子子，<a id="a-GE"></a>是为五子。<a id="a-GF"></a>以此因缘，<a id="a-GG"></a>世间有五种子出。</p>
  <p id="aGH">“此阎浮提日中时，<a id="a-GI"></a>弗于逮日没；<a id="a-GJ"></a>拘耶尼日出，<a id="a-GK"></a>郁单曰夜半；<a id="a-GL"></a>拘耶尼日中，<a id="a-GM"></a>阎浮提日没；<a id="a-GN"></a>郁单曰日出，<a id="a-GO"></a>弗于逮夜半；<a id="a-GP"></a>郁单曰日中，<a id="a-GQ"></a>拘耶尼日没；<a id="a-GR"></a>弗于逮日出，<a id="a-GS"></a>阎浮提夜半。<a id="a-GT"></a>若弗于逮日中，<a id="a-GU"></a>郁单曰日没；<a id="a-GV"></a>阎浮提日出，<a id="a-GW"></a>拘耶尼夜半。<a id="a-GX"></a>阎浮提东方，<a id="a-GY"></a>弗于逮为西方；<a id="a-GZ"></a>阎浮提为西方，<a id="a-Ga"></a>拘耶尼为东方；<a id="a-Gb"></a>拘耶尼为西方，<a id="a-Gc"></a>郁单曰为东方；<a id="a-Gd"></a>郁单曰为西方，<a id="a-Ge"></a>弗于逮为东方。</p>
  <p id="aGf">“所以阎浮提名阎浮者，<a id="a-Gg"></a>下有金山，<a id="a-Gh"></a>高三十由旬，<a id="a-Gi"></a>因阎浮树生，<a id="a-Gj"></a>故得名为阎浮金。<a id="a-Gk"></a>阎浮树其果如蕈，<a id="a-Gl"></a>其味如蜜，<a id="a-Gm"></a>树有五大孤，<a id="a-Gn"></a>四面四孤，<a id="a-Go"></a>上有一孤。<a id="a-Gp"></a>其东孤孤果，<a id="a-Gq"></a>乾闼和所食；<a id="a-Gr"></a>其南孤者七国人所食，<a id="a-Gs"></a>一曰、<a id="a-Gt"></a>拘楼国，<a id="a-Gu"></a>二曰、<a id="a-Gv"></a>拘罗婆，<a id="a-Gw"></a>三名、<a id="a-Gx"></a>毗提，<a id="a-Gy"></a>四名、<a id="a-Gz"></a>善毗提，<a id="a-H0"></a>五名、<a id="a-H1"></a>漫陀，<a id="a-H2"></a>六名、<a id="a-H3"></a>婆罗，<a id="a-H4"></a>七名、<a id="a-H5"></a>婆梨；<a id="a-H6"></a>其西孤果，<a id="a-H7"></a>海虫所食；<a id="a-H8"></a>其北孤果者，<a id="a-H9"></a>禽兽所食；<a id="a-HA"></a>其上孤果者，<a id="a-HB"></a>星宿天所食。<a id="a-HC"></a>七大国北有七大黑山：<a id="a-HD"></a>一曰、<a id="a-HE"></a>裸土，<a id="a-HF"></a>二曰、<a id="a-HG"></a>白鹤，<a id="a-HH"></a>三曰、<a id="a-HI"></a>守宫，<a id="a-HJ"></a>四者、<a id="a-HK"></a>仙山，<a id="a-HL"></a>五者、<a id="a-HM"></a>高山，<a id="a-HN"></a>六者、<a id="a-HO"></a>禅山，<a id="a-HP"></a>七者、<a id="a-HQ"></a>土山。<a id="a-HR"></a>此七黑山上有七婆罗门仙人，<a id="a-HS"></a>此七仙人住处：<a id="a-HT"></a>一名、<a id="a-HU"></a>善帝，<a id="a-HV"></a>二名、<a id="a-HW"></a>善光，<a id="a-HX"></a>三名、<a id="a-HY"></a>守宫，<a id="a-HZ"></a>四名、<a id="a-Ha"></a>仙人，<a id="a-Hb"></a>五者、<a id="a-Hc"></a>护宫，<a id="a-Hd"></a>六者、<a id="a-He"></a>伽那那，<a id="a-Hf"></a>七者、<a id="a-Hg"></a>增益。<a id="a-Hh"></a>”</p>
  <p id="aHi">佛告比丘：<a id="a-Hj"></a>“劫初众生食地味已，<a id="a-Hk"></a>久住于世，<a id="a-Hl"></a>其食多者颜色粗悴，<a id="a-Hm"></a>其食少者颜色光润，<a id="a-Hn"></a>然后乃知众生颜色形貌优劣，<a id="a-Ho"></a>互相是非，<a id="a-Hp"></a>言：<a id="a-Hq"></a>‘我胜汝，<a id="a-Hr"></a>汝不如我。<a id="a-Hs"></a>’以其心存彼我，<a id="a-Ht"></a>怀诤竞故，<a id="a-Hu"></a>地味消竭。<a id="a-Hv"></a>又地皮生，<a id="a-Hw"></a>状如薄饼，<a id="a-Hx"></a>色味香洁，<a id="a-Hy"></a>尔时，<a id="a-Hz"></a>众生聚集一处，<a id="a-I0"></a>懊恼悲泣，<a id="a-I1"></a>椎胸而言：<a id="a-I2"></a>‘咄哉为祸！<a id="a-I3"></a>今者地味初不复现。<a id="a-I4"></a>’犹如今人得盛美味，<a id="a-I5"></a>称言美善，<a id="a-I6"></a>后复失之，<a id="a-I7"></a>以为忧恼，<a id="a-I8"></a>彼亦如是忧恼悔恨。<a id="a-I9"></a>后食地皮，<a id="a-IA"></a>渐得其味，<a id="a-IB"></a>其食多者颜色粗悴，<a id="a-IC"></a>其食少者颜色润泽，<a id="a-ID"></a>然后乃知众生颜色形貌优劣，<a id="a-IE"></a>互相是非，<a id="a-IF"></a>言：<a id="a-IG"></a>‘我胜汝，<a id="a-IH"></a>汝不如我。<a id="a-II"></a>’以其心存彼我，<a id="a-IJ"></a>怀诤竞故，<a id="a-IK"></a>地皮消竭。</p>
  <p id="aIL">“其后复有地肤出，<a id="a-IM"></a>转更粗厚，<a id="a-IN"></a>色如天华，<a id="a-IO"></a>软若天衣，<a id="a-IP"></a>其味如蜜。<a id="a-IQ"></a>时，<a id="a-IR"></a>诸众生复取共食，<a id="a-IS"></a>久住于世，<a id="a-IT"></a>食之多者颜色转损，<a id="a-IU"></a>食甚少者颜色光泽，<a id="a-IV"></a>然后乃知众生颜色形貌优劣，<a id="a-IW"></a>互相是非，<a id="a-IX"></a>言：<a id="a-IY"></a>‘我胜汝，<a id="a-IZ"></a>汝不如我。<a id="a-Ia"></a>’以其心存彼我，<a id="a-Ib"></a>怀诤竞故，<a id="a-Ic"></a>地肤消竭。<a id="a-Id"></a>其后复有自然粳米，<a id="a-Ie"></a>无有糠糩，<a id="a-If"></a>不加调和，<a id="a-Ig"></a>备众美味。<a id="a-Ih"></a>尔时，<a id="a-Ii"></a>众生聚集而言：<a id="a-Ij"></a>‘咄哉为祸！<a id="a-Ik"></a>今者地肤忽不复现。<a id="a-Il"></a>’犹如今人遭祸逢难，<a id="a-Im"></a>称言：<a id="a-In"></a>‘苦哉！<a id="a-Io"></a>’尔时，<a id="a-Ip"></a>众生亦复如是懊恼悲叹。</p>
  <p id="aIq">“其后众生便共取粳米食之，<a id="a-Ir"></a>其身粗丑，<a id="a-Is"></a>有男女形，<a id="a-It"></a>互相瞻视，<a id="a-Iu"></a>遂生欲想，<a id="a-Iv"></a>共在屏处为不净行。<a id="a-Iw"></a>余众生见言：<a id="a-Ix"></a>‘咄此为非！<a id="a-Iy"></a>云何众生共生有如此事？<a id="a-Iz"></a>’彼行不净男子者，<a id="a-J0"></a>见他呵责，<a id="a-J1"></a>即自悔过言：<a id="a-J2"></a>‘我所为非。<a id="a-J3"></a>’即身役地。<a id="a-J4"></a>其彼女人见其男子以身投地，<a id="a-J5"></a>悔过不起，<a id="a-J6"></a>女人即便送食。<a id="a-J7"></a>余众生见，<a id="a-J8"></a>问女人言：<a id="a-J9"></a>‘汝持此食，<a id="a-JA"></a>欲以与谁？<a id="a-JB"></a>’答曰：<a id="a-JC"></a>‘彼悔过众生堕不善行者，<a id="a-JD"></a>我送食与之。<a id="a-JE"></a>’因此言故，<a id="a-JF"></a>世间便有不善夫主之名，<a id="a-JG"></a>以送饭与夫，<a id="a-JH"></a>因名之为妻。</p>
  <p id="aJI">“其后众生遂为淫逸，<a id="a-JJ"></a>不善法增，<a id="a-JK"></a>为自障蔽，<a id="a-JL"></a>遂造屋舍，<a id="a-JM"></a>以此因缘故，<a id="a-JN"></a>始有舍名。<a id="a-JO"></a>其后众生淫逸转增，<a id="a-JP"></a>遂成夫妻。<a id="a-JQ"></a>有余众生寿、<a id="a-JR"></a>行、<a id="a-JS"></a>福尽，<a id="a-JT"></a>从光音天命终，<a id="a-JU"></a>来生此间，<a id="a-JV"></a>在母胎中，<a id="a-JW"></a>因此世间有处胎名。<a id="a-JX"></a>尔时，<a id="a-JY"></a>先造瞻婆城，<a id="a-JZ"></a>次造伽尸婆罗捺城，<a id="a-Ja"></a>其次造王舍城。<a id="a-Jb"></a>日出时造，<a id="a-Jc"></a>即日出时成，<a id="a-Jd"></a>以此因缘，<a id="a-Je"></a>世间便有城郭、<a id="a-Jf"></a>郡邑王所治名。</p>
  <p id="aJg">“尔时，<a id="a-Jh"></a>众生初食自然粳米时，<a id="a-Ji"></a>朝收暮熟，<a id="a-Jj"></a>暮收朝熟，<a id="a-Jk"></a>收后复生，<a id="a-Jl"></a>无有茎秆。<a id="a-Jm"></a>时，<a id="a-Jn"></a>有众生默自念言：<a id="a-Jo"></a>‘日日收获，<a id="a-Jp"></a>疲劳我为，<a id="a-Jq"></a>今当并取以供数日。<a id="a-Jr"></a>’即时并获，<a id="a-Js"></a>积数日粮。<a id="a-Jt"></a>余人于后语此人言：<a id="a-Ju"></a>‘今可相与共取粳米。<a id="a-Jv"></a>’此人答曰：<a id="a-Jw"></a>‘我已先积，<a id="a-Jx"></a>不须更取。<a id="a-Jy"></a>汝欲取者，<a id="a-Jz"></a>自随意去。<a id="a-K0"></a>’后人复自念言：<a id="a-K1"></a>‘前者能取二日余粮，<a id="a-K2"></a>我岂不能取三日粮耶？<a id="a-K3"></a>’此人即积三日余粮。<a id="a-K4"></a>复有余人语言：<a id="a-K5"></a>‘共取粮去来。<a id="a-K6"></a>’此人答曰：<a id="a-K7"></a>‘我已取三日余粮。<a id="a-K8"></a>汝欲取者，<a id="a-K9"></a>自随汝意。<a id="a-KA"></a>’此人念言：<a id="a-KB"></a>‘彼人能取三日粮，<a id="a-KC"></a>我岂不能取五日粮耶？<a id="a-KD"></a>’取五日粮已，<a id="a-KE"></a>时众生竞积余粮故，<a id="a-KF"></a>是时粳米便生糠糩，<a id="a-KG"></a>收已不生，<a id="a-KH"></a>有枯秆现。</p>
  <p id="aKI">“尔时，<a id="a-KJ"></a>众生集在一处，<a id="a-KK"></a>懊恼悲泣，<a id="a-KL"></a>拍胸而言：<a id="a-KM"></a>‘咄此为祸哉！<a id="a-KN"></a>’自悼责言：<a id="a-KO"></a>‘我等本皆化生，<a id="a-KP"></a>以念为食，<a id="a-KQ"></a>身光自照，<a id="a-KR"></a>神足飞空，<a id="a-KS"></a>安乐无碍。<a id="a-KT"></a>其后地味始生，<a id="a-KU"></a>色味具足，<a id="a-KV"></a>时我等食此地味，<a id="a-KW"></a>久住于世，<a id="a-KX"></a>其食多者颜色转粗，<a id="a-KY"></a>其食少者色犹光泽，<a id="a-KZ"></a>于是众生心怀彼我，<a id="a-Ka"></a>生骄慢心，<a id="a-Kb"></a>言：<a id="a-Kc"></a>‘我色胜，<a id="a-Kd"></a>汝色不如。<a id="a-Ke"></a>’诤色骄慢故，<a id="a-Kf"></a>地味消灭。<a id="a-Kg"></a>更生地皮，<a id="a-Kh"></a>色香味具，<a id="a-Ki"></a>我等时复共取食之，<a id="a-Kj"></a>久住于世，<a id="a-Kk"></a>其食多者色转粗悴，<a id="a-Kl"></a>其食少者色犹光泽，<a id="a-Km"></a>于是众生心怀彼我，<a id="a-Kn"></a>生骄慢心，<a id="a-Ko"></a>言：<a id="a-Kp"></a>‘我色胜，<a id="a-Kq"></a>汝色不如。<a id="a-Kr"></a>’诤色骄慢故，<a id="a-Ks"></a>地皮消灭。<a id="a-Kt"></a>更生地肤，<a id="a-Ku"></a>转更粗厚，<a id="a-Kv"></a>色香味具，<a id="a-Kw"></a>我等时复共取食之，<a id="a-Kx"></a>久住于世，<a id="a-Ky"></a>其食多者色转粗悴，<a id="a-Kz"></a>其食少者色犹光泽，<a id="a-L0"></a>于是众生心怀彼我，<a id="a-L1"></a>生骄慢心，<a id="a-L2"></a>言：<a id="a-L3"></a>‘我色胜，<a id="a-L4"></a>汝色不如。<a id="a-L5"></a>’诤色骄慢故，<a id="a-L6"></a>地肤灭。<a id="a-L7"></a>更生自然粳米，<a id="a-L8"></a>色香味具，<a id="a-L9"></a>我等时复共取食之，<a id="a-LA"></a>朝获暮熟，<a id="a-LB"></a>暮获朝熟，<a id="a-LC"></a>收以随生，<a id="a-LD"></a>无有载收。<a id="a-LE"></a>由我尔时竞共积聚故，<a id="a-LF"></a>米生糠糩，<a id="a-LG"></a>收已不生，<a id="a-LH"></a>现有根秆。<a id="a-LI"></a>我等今者宁可共封田宅，<a id="a-LJ"></a>以分疆畔。<a id="a-LK"></a>’</p>
  <p id="aLL">“时，<a id="a-LM"></a>即共分田以异疆畔，<a id="a-LN"></a>计有彼我。<a id="a-LO"></a>其后遂自藏己米，<a id="a-LP"></a>盗他田谷。<a id="a-LQ"></a>余众生见已，<a id="a-LR"></a>语言：<a id="a-LS"></a>‘汝所为非！<a id="a-LT"></a>汝所为非！<a id="a-LU"></a>云何自藏己物，<a id="a-LV"></a>盗他财物？<a id="a-LW"></a>’即呵责言：<a id="a-LX"></a>‘汝后勿复为盗！<a id="a-LY"></a>’如是不已，<a id="a-LZ"></a>犹复为盗。<a id="a-La"></a>余人复呵言：<a id="a-Lb"></a>‘汝所为非！<a id="a-Lc"></a>何故不休？<a id="a-Ld"></a>’即便以手杖打，<a id="a-Le"></a>将诣众中，<a id="a-Lf"></a>告众人言：<a id="a-Lg"></a>‘此人自藏粳米，<a id="a-Lh"></a>盗他田谷。<a id="a-Li"></a>’盗者复言：<a id="a-Lj"></a>‘彼人打我。<a id="a-Lk"></a>’众人闻已，<a id="a-Ll"></a>懊恼涕泣，<a id="a-Lm"></a>拊胸而言：<a id="a-Ln"></a>‘世间转恶，<a id="a-Lo"></a>乃是恶法生耶？<a id="a-Lp"></a>’遂生忧结热恼苦报：<a id="a-Lq"></a>‘此是生、<a id="a-Lr"></a>老、<a id="a-Ls"></a>病、<a id="a-Lt"></a>死之原，<a id="a-Lu"></a>坠堕恶趣因，<a id="a-Lv"></a>有田宅疆畔别异，<a id="a-Lw"></a>故生诤讼，<a id="a-Lx"></a>以致怨仇，<a id="a-Ly"></a>无能决者。<a id="a-Lz"></a>我等今者宁可立一平等主，<a id="a-M0"></a>善护人民，<a id="a-M1"></a>赏善罚恶，<a id="a-M2"></a>我等众人各共减割以供给之。<a id="a-M3"></a>’</p>
  <p id="aM4">“时，<a id="a-M5"></a>彼众中有一人形质长大，<a id="a-M6"></a>容貌端正，<a id="a-M7"></a>甚有威德，<a id="a-M8"></a>众人语言：<a id="a-M9"></a>‘我等今欲立汝为主，<a id="a-MA"></a>善护人民，<a id="a-MB"></a>赏善罚恶，<a id="a-MC"></a>当共减割以相供给。<a id="a-MD"></a>’其人闻之，<a id="a-ME"></a>即受为主，<a id="a-MF"></a>应赏者赏，<a id="a-MG"></a>应罚者罚，<a id="a-MH"></a>于是始有民主之名。<a id="a-MI"></a>初民生有子，<a id="a-MJ"></a>名曰珍宝；<a id="a-MK"></a>珍宝有子，<a id="a-ML"></a>名曰好味；<a id="a-MM"></a>好味有子，<a id="a-MN"></a>名曰静斋；<a id="a-MO"></a>静斋有子，<a id="a-MP"></a>名曰顶生；<a id="a-MQ"></a>顶生有子，<a id="a-MR"></a>名曰善行；<a id="a-MS"></a>善行有子，<a id="a-MT"></a>名曰宅行；<a id="a-MU"></a>宅行有子，<a id="a-MV"></a>名曰妙味；<a id="a-MW"></a>妙味有子，<a id="a-MX"></a>名曰味帝；<a id="a-MY"></a>味帝有子，<a id="a-MZ"></a>名曰水仙；<a id="a-Ma"></a>水仙有子，<a id="a-Mb"></a>名曰百智；<a id="a-Mc"></a>百智有子，<a id="a-Md"></a>名曰嗜欲；<a id="a-Me"></a>嗜欲有子，<a id="a-Mf"></a>名曰善欲；<a id="a-Mg"></a>善欲有子，<a id="a-Mh"></a>名曰断结；<a id="a-Mi"></a>断结有子，<a id="a-Mj"></a>名曰大断结；<a id="a-Mk"></a>大断结有子，<a id="a-Ml"></a>名曰宝藏；<a id="a-Mm"></a>宝藏有子，<a id="a-Mn"></a>名曰大宝藏；<a id="a-Mo"></a>大宝藏有子，<a id="a-Mp"></a>名曰善见；<a id="a-Mq"></a>善见有子，<a id="a-Mr"></a>名曰大善见；<a id="a-Ms"></a>大善见有子，<a id="a-Mt"></a>名曰无忧；<a id="a-Mu"></a>无忧有子，<a id="a-Mv"></a>名曰洲渚；<a id="a-Mw"></a>洲渚有子，<a id="a-Mx"></a>名曰植生；<a id="a-My"></a>植生有子，<a id="a-Mz"></a>名曰山岳；<a id="a-N0"></a>山岳有子，<a id="a-N1"></a>名曰神天；<a id="a-N2"></a>神天有子，<a id="a-N3"></a>名曰遣力；<a id="a-N4"></a>遣力有子，<a id="a-N5"></a>名曰牢车；<a id="a-N6"></a>牢车有子，<a id="a-N7"></a>名曰十车；<a id="a-N8"></a>十车有子，<a id="a-N9"></a>名曰百车；<a id="a-NA"></a>百车有子，<a id="a-NB"></a>名曰牢弓；<a id="a-NC"></a>牢弓有子，<a id="a-ND"></a>名曰百弓；<a id="a-NE"></a>百弓有子，<a id="a-NF"></a>名曰养牧；<a id="a-NG"></a>养牧有子，<a id="a-NH"></a>名曰善思。</p>
  <p id="aNI">“从善思已来有十族，<a id="a-NJ"></a>转轮圣王相续不绝；<a id="a-NK"></a>一名、<a id="a-NL"></a>伽[少/兔]粗，<a id="a-NM"></a>二名、<a id="a-NN"></a>多罗婆，<a id="a-NO"></a>三名、<a id="a-NP"></a>阿叶摩，<a id="a-NQ"></a>四名、<a id="a-NR"></a>持施，<a id="a-NS"></a>五名、<a id="a-NT"></a>伽楞伽，<a id="a-NU"></a>六名、<a id="a-NV"></a>瞻婆，<a id="a-NW"></a>七名、<a id="a-NX"></a>拘罗婆，<a id="a-NY"></a>八者、<a id="a-NZ"></a>般阇罗，<a id="a-Na"></a>九者、<a id="a-Nb"></a>弥私罗，<a id="a-Nc"></a>十者、<a id="a-Nd"></a>声摩。<a id="a-Ne"></a>伽[少/兔]粗王有五转轮圣王，<a id="a-Nf"></a>多罗婆王有五转轮圣王，<a id="a-Ng"></a>阿叶摩王有七转轮圣王，<a id="a-Nh"></a>持施王有七转轮圣王，<a id="a-Ni"></a>伽楞伽王有九转轮圣王，<a id="a-Nj"></a>瞻婆王有十四转轮圣王，<a id="a-Nk"></a>拘罗婆王有三十一转轮圣王，<a id="a-Nl"></a>般阇罗王有三十二转轮圣王，<a id="a-Nm"></a>弥私罗王有八万四千转轮圣王，<a id="a-Nn"></a>声摩王有百一转轮圣王。<a id="a-No"></a>最后有王，<a id="a-Np"></a>名大善生。</p>
  <p id="aNq">“从声摩王有子，<a id="a-Nr"></a>名乌罗婆；<a id="a-Ns"></a>乌罗婆有子，<a id="a-Nt"></a>名渠罗婆；<a id="a-Nu"></a>渠罗婆有子，<a id="a-Nv"></a>名尼求罗；<a id="a-Nw"></a>尼求罗有子，<a id="a-Nx"></a>名师子颊；<a id="a-Ny"></a>师子颊有子，<a id="a-Nz"></a>名曰白净王；<a id="a-O0"></a>白净王有子，<a id="a-O1"></a>名菩萨；<a id="a-O2"></a>菩萨有子，<a id="a-O3"></a>名罗睺罗，<a id="a-O4"></a>由此本缘有刹利名。<a id="a-O5"></a>尔时，<a id="a-O6"></a>有一众生作是念言：<a id="a-O7"></a>‘世间所有家属万物，<a id="a-O8"></a>皆为刺棘痈疮。<a id="a-O9"></a>今宜舍离，<a id="a-OA"></a>入山行道，<a id="a-OB"></a>静处思惟。<a id="a-OC"></a>’时，<a id="a-OD"></a>即远离家刺，<a id="a-OE"></a>入山静处，<a id="a-OF"></a>树下思惟，<a id="a-OG"></a>日日出山，<a id="a-OH"></a>入村乞食。<a id="a-OI"></a>村人见已，<a id="a-OJ"></a>加敬供养，<a id="a-OK"></a>众共称善：<a id="a-OL"></a>‘此人乃能舍离家累，<a id="a-OM"></a>入山求道。<a id="a-ON"></a>’以其能离恶不善法，<a id="a-OO"></a>因是称曰为婆罗门。<a id="a-OP"></a>婆罗门众中有不能行禅者，<a id="a-OQ"></a>便出山林，<a id="a-OR"></a>游于人间，<a id="a-OS"></a>自言‘我不能坐禅’，<a id="a-OT"></a>因是名曰无禅婆罗门。<a id="a-OU"></a>经过下村，<a id="a-OV"></a>为不善法，<a id="a-OW"></a>施行毒法，<a id="a-OX"></a>因是相生，<a id="a-OY"></a>遂便名毒。<a id="a-OZ"></a>由此因缘，<a id="a-Oa"></a>世间有婆罗门种。<a id="a-Ob"></a>彼众生中习种种业以自营生，<a id="a-Oc"></a>因是故世间有居士种。<a id="a-Od"></a>彼众生中习诸技艺以自生活，<a id="a-Oe"></a>因是世间有首陀罗种。</p>
  <p id="aOf">“世间先有此释种出已，<a id="a-Og"></a>然后有沙门种。<a id="a-Oh"></a>刹利种中有人自思惟：<a id="a-Oi"></a>‘世间恩爱污秽不净，<a id="a-Oj"></a>何足贪著也？<a id="a-Ok"></a>’于是舍家，<a id="a-Ol"></a>剃除须发，<a id="a-Om"></a>法服求道：<a id="a-On"></a>‘我是沙门！<a id="a-Oo"></a>我是沙门！<a id="a-Op"></a>’婆罗门种、<a id="a-Oq"></a>居士种、<a id="a-Or"></a>首陀罗种众中有人自思惟：<a id="a-Os"></a>‘世间恩爱污秽不净，<a id="a-Ot"></a>何足贪著？<a id="a-Ou"></a>’于是舍家，<a id="a-Ov"></a>剃除须发，<a id="a-Ow"></a>法服求道：<a id="a-Ox"></a>‘我是沙门！<a id="a-Oy"></a>我是沙门！<a id="a-Oz"></a>’</p>
  <p id="aP0">“若刹利众中，<a id="a-P1"></a>有身行不善，<a id="a-P2"></a>口行不善，<a id="a-P3"></a>意行不善，<a id="a-P4"></a>行不善已，<a id="a-P5"></a>身坏命终，<a id="a-P6"></a>一向受苦。<a id="a-P7"></a>或婆罗门、<a id="a-P8"></a>居士、<a id="a-P9"></a>首陀罗，<a id="a-PA"></a>身行不善，<a id="a-PB"></a>口行不善，<a id="a-PC"></a>意行不善，<a id="a-PD"></a>彼行不善已，<a id="a-PE"></a>身坏命终，<a id="a-PF"></a>一向受苦。<a id="a-PG"></a>刹利种身行善，<a id="a-PH"></a>口行善，<a id="a-PI"></a>意行善，<a id="a-PJ"></a>身坏命终，<a id="a-PK"></a>一向受乐。<a id="a-PL"></a>婆罗门、<a id="a-PM"></a>居士、<a id="a-PN"></a>首陀罗身行善，<a id="a-PO"></a>口行善，<a id="a-PP"></a>意等念善，<a id="a-PQ"></a>身坏命终，<a id="a-PR"></a>一向受乐。<a id="a-PS"></a>刹利种身中有二种行，<a id="a-PT"></a>口、<a id="a-PU"></a>意有二种行，<a id="a-PV"></a>彼身、<a id="a-PW"></a>意行二种已，<a id="a-PX"></a>身坏命终，<a id="a-PY"></a>受苦乐报。<a id="a-PZ"></a>婆罗门、<a id="a-Pa"></a>居士、<a id="a-Pb"></a>首陀罗身二种行，<a id="a-Pc"></a>口、<a id="a-Pd"></a>意二种行，<a id="a-Pe"></a>彼身、<a id="a-Pf"></a>意行二种行已，<a id="a-Pg"></a>身坏命终，<a id="a-Ph"></a>受苦乐报。</p>
  <p id="aPi">“刹利众中剃除须发，<a id="a-Pj"></a>服三法衣，<a id="a-Pk"></a>出家求道，<a id="a-Pl"></a>彼修七觉意，<a id="a-Pm"></a>彼以信坚固出家为道，<a id="a-Pn"></a>修无上梵行，<a id="a-Po"></a>于现法中自身作证：<a id="a-Pp"></a>我生死已尽，<a id="a-Pq"></a>梵行已立，<a id="a-Pr"></a>所作已办，<a id="a-Ps"></a>更不受后有。<a id="a-Pt"></a>婆罗门、<a id="a-Pu"></a>居士、<a id="a-Pv"></a>首陀罗剃除须发，<a id="a-Pw"></a>服三法衣，<a id="a-Px"></a>出家求道，<a id="a-Py"></a>彼修七觉意，<a id="a-Pz"></a>彼以信坚固出家为道，<a id="a-Q0"></a>修无上梵行，<a id="a-Q1"></a>于现法中作证：<a id="a-Q2"></a>我生死已尽，<a id="a-Q3"></a>梵行已立，<a id="a-Q4"></a>更不受后有。<a id="a-Q5"></a>此四种中，<a id="a-Q6"></a>出明行成，<a id="a-Q7"></a>得阿罗汉为最第一。<a id="a-Q8"></a>是时，<a id="a-Q9"></a>梵天说是偈言：</p>
  <p id="aQA">“‘刹利生为最，<a id="a-QB"></a>能集诸种姓，</p>
  <p id="aQC">明行成具足，<a id="a-QD"></a>天人中为最。<a id="a-QE"></a>’”</p>
  <p id="aQF">佛告诸比丘：<a id="a-QG"></a>“彼梵天说此偈为善说，<a id="a-QH"></a>非不善说；<a id="a-QI"></a>善受，<a id="a-QJ"></a>非不善受，<a id="a-QK"></a>我所印可。<a id="a-QL"></a>所以者何？<a id="a-QM"></a>我今如来、<a id="a-QN"></a>至真、<a id="a-QO"></a>等正觉亦说此偈：</p>
  <p id="aQP">“刹利生为最，<a id="a-QQ"></a>能集诸种姓，</p>
  <p id="aQR">明行成具足，<a id="a-QS"></a>天人中为最。<a id="a-QT"></a>”</p>
  <p id="aQU">尔时，<a id="a-QV"></a>诸比丘闻佛所说，<a id="a-QW"></a>欢喜奉行。</p>
  <p id="aQX">长阿含具足，<a id="a-QY"></a>归命一切智，</p>
  <p id="aQZ">一切众安乐，<a id="a-Qa"></a>众生处无为，</p>
  <p id="aQb">我亦在其列。</p>
 </body>
</html>