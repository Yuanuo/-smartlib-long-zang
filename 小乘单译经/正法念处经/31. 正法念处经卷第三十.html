<!doctype html>
<html id="z3IBUQ9bI" data-ver="1376">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十</h1>
  <h2 id="a2">观天品第六之九(三十三天之六)</h2>
  <p id="a3">复次。<a id="a-4"></a>是事有故是事有。<a id="a-5"></a>所谓有彼岸故。<a id="a-6"></a>则有此岸。<a id="a-7"></a>若无彼岸。<a id="a-8"></a>则无此岸。<a id="a-9"></a>如是天子。<a id="a-A"></a>是为是事有故是事有。<a id="a-B"></a>是事无故是事无。<a id="a-C"></a>互共有生。<a id="a-D"></a>各各因缘。<a id="a-E"></a>一切有为法。<a id="a-F"></a>从因缘生。<a id="a-G"></a>因缘者。<a id="a-H"></a>所谓无明缘行。<a id="a-I"></a>行缘识。<a id="a-J"></a>乃至死亦如是。<a id="a-K"></a>天子当知。<a id="a-L"></a>如是十二因缘。<a id="a-M"></a>彼佛世尊。<a id="a-N"></a>于此宫殿。<a id="a-O"></a>人中之数。<a id="a-P"></a>五千岁中。<a id="a-Q"></a>于此宫殿。<a id="a-R"></a>演说此法。<a id="a-S"></a>我今为汝宣说少分。<a id="a-T"></a>如恒河沙等三世如来应等正觉。<a id="a-U"></a>同说此法。<a id="a-V"></a>为正法身。<a id="a-W"></a>彼佛世尊。<a id="a-X"></a>说此法时。<a id="a-Y"></a>七亿诸天。<a id="a-Z"></a>尽诸有漏。<a id="a-a"></a>得法眼净。</p>
  <p id="ab">尔时世尊。<a id="a-c"></a>还阎浮提。<a id="a-d"></a>以大悲心。<a id="a-e"></a>为人说法。<a id="a-f"></a>所谓无明缘行。<a id="a-g"></a>乃至生缘老死。<a id="a-h"></a>时诸众生。<a id="a-i"></a>无量无边。<a id="a-j"></a>远离尘垢。<a id="a-k"></a>于诸法中。<a id="a-l"></a>漏尽解脱。<a id="a-m"></a>如是世尊。<a id="a-n"></a>天人之师。<a id="a-o"></a>为诸天人。<a id="a-p"></a>演说斯法。<a id="a-q"></a>如是帝释。<a id="a-r"></a>为诸天众。<a id="a-s"></a>广说法已。<a id="a-t"></a>往诣摩多邻那天宫。<a id="a-u"></a>到其宫已。<a id="a-v"></a>见种种鸟。<a id="a-w"></a>七宝翅羽。<a id="a-x"></a>以为庄严。<a id="a-y"></a>众莲华池。<a id="a-z"></a>其诸池中。<a id="a-10"></a>七宝莲华。<a id="a-11"></a>其莲华色。<a id="a-12"></a>种种宝色。<a id="a-13"></a>种种众蜂。<a id="a-14"></a>以为庄严。<a id="a-15"></a>如日初出。<a id="a-16"></a>其华光明。<a id="a-17"></a>庄严宝殿。<a id="a-18"></a>于其宫侧。<a id="a-19"></a>毗琉璃树。<a id="a-1A"></a>以树光明。<a id="a-1B"></a>互相映发。<a id="a-1C"></a>令此天宫。<a id="a-1D"></a>出青光明。<a id="a-1E"></a>其琉璃树。<a id="a-1F"></a>真金为叶。<a id="a-1G"></a>以此树叶。<a id="a-1H"></a>相映发故。<a id="a-1I"></a>出黄赤光。<a id="a-1J"></a>复有大光。<a id="a-1K"></a>以为庄严。<a id="a-1L"></a>宫室园林。<a id="a-1M"></a>以种种宝。<a id="a-1N"></a>以为庄严。<a id="a-1O"></a>种种宝宫。<a id="a-1P"></a>种种七宝。<a id="a-1Q"></a>园林华树。<a id="a-1R"></a>以为庄严。<a id="a-1S"></a>甚可爱乐。<a id="a-1T"></a>帝释见之。<a id="a-1U"></a>发希有心。<a id="a-1V"></a>于其殿中。<a id="a-1W"></a>有大华池。<a id="a-1X"></a>七宝成就。<a id="a-1Y"></a>其水黄色。<a id="a-1Z"></a>如融金聚。<a id="a-1a"></a>殊妙庄严。<a id="a-1b"></a>种种众宝。<a id="a-1c"></a>庄严厕填。<a id="a-1d"></a>种种色鸟。<a id="a-1e"></a>以为庄严。<a id="a-1f"></a>一切天众。<a id="a-1g"></a>种种伎乐。<a id="a-1h"></a>歌舞戏笑。<a id="a-1i"></a>共相娱乐。<a id="a-1j"></a>往诣大池。<a id="a-1k"></a>其池名曰一切最胜。<a id="a-1l"></a>池中诸鸟。<a id="a-1m"></a>见诸天子心意荡逸。<a id="a-1n"></a>即为天子。<a id="a-1o"></a>而说颂曰。</p>
  <p id="a1p">譬如灵鹫鸟　　不住莲花中</p>
  <p id="a1q">如是寂静处　　恶人不应住</p>
  <p id="a1r">如是寂静林　　云何行放逸</p>
  <p id="a1s">颠倒不顺法　　如日出冷光</p>
  <p id="a1t">若得离爱乐　　解脱离众苦</p>
  <p id="a1u">若离此二法　　天乐非为乐</p>
  <p id="a1v">修禅离放逸　　解脱于欲网</p>
  <p id="a1w">解脱乃名乐　　非汝爱所诳</p>
  <p id="a1x">世尊先住此　　及诸修行者</p>
  <p id="a1y">汝为欲所牵　　不应住此林</p>
  <p id="a1z">此殿受天乐　　无常不久住</p>
  <p id="a20">若离于爱欲　　是为第一乐</p>
  <p id="a21">先住此林者　　皆入第一处</p>
  <p id="a22">若得第一处　　能断一切苦</p>
  <p id="a23">贪心好美食　　为贪心所诳</p>
  <p id="a24">此寂静林中　　斯人不应住</p>
  <p id="a25">若修寂静心　　乐清净应住</p>
  <p id="a26">心行于欲境　　不住寂静林</p>
  <p id="a27">若有心寂静　　应住于林中</p>
  <p id="a28">为欲心所乱　　不应住此林</p>
  <p id="a29">怖畏五因缘　　爱所不能烧</p>
  <p id="a2A">清净离爱人　　终不堕恶道</p>
  <p id="a2B">有生必有死　　强者病所侵</p>
  <p id="a2C">富乐有衰恼　　少壮老所坏</p>
  <p id="a2D">恩爱必有离　　和合不久停</p>
  <p id="a2E">诸法皆如是　　正觉之所说</p>
  <p id="a2F">若人于三界　　其心不迷者</p>
  <p id="a2G">是人得寂静　　应住寂林中</p>
  <p id="a2H">常为欲谄曲　　忆念怀怖畏</p>
  <p id="a2I">是人则不得　　林中寂静乐</p>
  <p id="a2J">若人心清净　　依林修寂静</p>
  <p id="a2K">其人林中乐　　非是行欲人</p>
  <p id="a2L">林中修净心　　入聚心不动</p>
  <p id="a2M">是故住林中　　不应住城邑</p>
  <p id="a2N">若人入城邑　　为欲心所乱</p>
  <p id="a2O">谄曲不清净　　至林还寂静</p>
  <p id="a2P">是故林树间　　第一最寂灭</p>
  <p id="a2Q">行者所应住　　能离于欲心</p>
  <p id="a2R">诸根心寂静　　行者心安乐</p>
  <p id="a2S">千帝释之乐　　不及此人心</p>
  <p id="a2T">若得禅定乐　　一切白净法</p>
  <p id="a2U">夜摩诸天中　　不及此乐分</p>
  <p id="a2V">乐从欲所生　　常与众苦合</p>
  <p id="a2W">若断烦恼乐　　永无有破坏</p>
  <p id="a2X">无始生死中　　烦恼怨结心</p>
  <p id="a2Y">若断此怨结　　欲乐无能及</p>
  <p id="a2Z">从欲生乐者　　不净苦果报</p>
  <p id="a2a">若得解脱乐　　是乐无与等</p>
  <p id="a2b">依止离欲行　　行者第一道</p>
  <p id="a2c">从爱生欲乐　　不能至正道</p>
  <p id="a2d">初爱生味者　　得报如火毒</p>
  <p id="a2e">从欲所生乐　　常在于地狱</p>
  <p id="a2f">初爱生善味　　中爱亦如是</p>
  <p id="a2g">后寂静清净　　能至安乐处</p>
  <p id="a2h">若行初中善　　庄严如慈母</p>
  <p id="a2i">云何舍正念　　戏欲乐境界</p>
  <p id="a2j">欲洄澓所转　　中后常苦恼</p>
  <p id="a2k">云何愚痴人　　于欲生爱乐</p>
  <p id="a2l">如妙色毒花　　如触猛火焰</p>
  <p id="a2m">欲乐亦如是　　后受大苦恼</p>
  <p id="a2n">如火益众薪　　其焰不可灭</p>
  <p id="a2o">自他俱能烧　　欲乐亦如是</p>
  <p id="a2p">如飞蛾投火　　不见烧害苦</p>
  <p id="a2q">欲乐亦如是　　痴人不觉知</p>
  <p id="a2r">若人着欲乐　　常为欲所烧</p>
  <p id="a2s">如蛾投灯火　　欲火过于此</p>
  <p id="a2t">是故舍欲害　　常乐修智慧</p>
  <p id="a2u">莫行于放逸　　放逸堕恶道</p>
  <p id="a2v">一切爱欲乐　　为放逸所诳</p>
  <p id="a2w">受乐报既尽　　后堕地狱苦</p>
  <p id="a2x">其人善业尽　　为欲之所诳</p>
  <p id="a2y">从天至地狱　　欲痴所诳故</p>
  <p id="a2z">从生乃至终　　常修正思惟</p>
  <p id="a30">心念于戒法　　是人得寂灭</p>
  <p id="a31">焰曲邪忆念　　三毒生味着</p>
  <p id="a32">放逸水甚深　　女欲为水衣</p>
  <p id="a33">歌乐动其心　　爱水冲磐石</p>
  <p id="a34">境界蛇所覆　　心波駃流注</p>
  <p id="a35">爱河大瀑恶　　流注龙境界</p>
  <p id="a36">痴人入此河　　为天欲所没</p>
  <p id="a37">可畏如瀑河　　痴人不觉没</p>
  <p id="a38">犹如痴蜜蜂　　饮于毒树花</p>
  <p id="a39">如是欲毒害　　痴人乐贪着</p>
  <p id="a3A">蜂饮毒存亡　　爱欲无不没</p>
  <p id="a3B">三毒水中生　　放逸风所吹</p>
  <p id="a3C">爱火烧天众　　而犹不觉知</p>
  <p id="a3D">毒生于天中　　放逸为稠林</p>
  <p id="a3E">痴人所游戏　　以爱自诳心</p>
  <p id="a3F">放逸生诸欲　　攀缘不暂停</p>
  <p id="a3G">是欲如梦幻　　智者所不信</p>
  <p id="a3H">诸欲虽如梦　　梦非地狱因</p>
  <p id="a3I">是故舍诸欲　　常修清净业</p>
  <p id="a3J">善行为最胜　　非为不善业</p>
  <p id="a3K">如是善业系　　则得于胜处</p>
  <p id="a3L">诸天着欲乐　　不得寂静处</p>
  <p id="a3M">智人至寂静　　以不放逸故</p>
  <p id="a3N">尔时天鸟。<a id="a-3O"></a>为于放逸诸天子等。<a id="a-3P"></a>说是偈已。<a id="a-3Q"></a>时释迦天王。<a id="a-3R"></a>于此林中。<a id="a-3S"></a>复诣异处。<a id="a-3T"></a>到彼林已。<a id="a-3U"></a>其林一切善业庄严种种功德。<a id="a-3V"></a>学无学人所住之处。<a id="a-3W"></a>大仙世尊迦迦村陀如来住处。<a id="a-3X"></a>时天帝释。<a id="a-3Y"></a>与无量天众。<a id="a-3Z"></a>作天伎乐。<a id="a-3a"></a>共入林中。<a id="a-3b"></a>见此林树。<a id="a-3c"></a>既入林中。<a id="a-3d"></a>诸天威德。<a id="a-3e"></a>悉皆殊胜。<a id="a-3f"></a>如须弥山处于六万金山之中。<a id="a-3g"></a>释迦天主在诸天中。<a id="a-3h"></a>亦复如是。<a id="a-3i"></a>三十三天诸园林中。<a id="a-3j"></a>此林光明最胜殊特。<a id="a-3k"></a>时天帝释。<a id="a-3l"></a>与诸天众。<a id="a-3m"></a>恭敬围绕。<a id="a-3n"></a>诣阎浮林。<a id="a-3o"></a>其阎浮林一切金树以为庄严。<a id="a-3p"></a>释迦天王。<a id="a-3q"></a>至此林中。<a id="a-3r"></a>告诸天曰。<a id="a-3s"></a>汝等天众。<a id="a-3t"></a>见此一切殊胜林不。<a id="a-3u"></a>无量华池园林具足。<a id="a-3v"></a>天众白言。<a id="a-3w"></a>唯然已见。<a id="a-3x"></a>帝释告言。<a id="a-3y"></a>此林如是。<a id="a-3z"></a>一切功德皆悉具足。<a id="a-40"></a>我今睹之。<a id="a-41"></a>生希有心。<a id="a-42"></a>今睹此林。<a id="a-43"></a>如见迦迦村陀如来无等色身。<a id="a-44"></a>一切智慧大悲如来之所住处。<a id="a-45"></a>于此住处。<a id="a-46"></a>无量天众以闻法故。<a id="a-47"></a>从乐得乐。<a id="a-48"></a>此佛如来无上丈夫。<a id="a-49"></a>已入涅槃。<a id="a-4A"></a>遗果犹存。<a id="a-4B"></a>尔时帝释。<a id="a-4C"></a>复往诣于俱吒迦殿林。<a id="a-4D"></a>迦迦村陀如来。<a id="a-4E"></a>往昔亦曾入此林中。<a id="a-4F"></a>帝释天王入此林中。<a id="a-4G"></a>见百千万殿围绕此殿七宝庄严。<a id="a-4H"></a>谓青宝王。<a id="a-4I"></a>金刚车磲。<a id="a-4J"></a>毗琉璃宝。<a id="a-4K"></a>种种众宝。<a id="a-4L"></a>间错庄严。<a id="a-4M"></a>种种幢幡。<a id="a-4N"></a>以为严饰。<a id="a-4O"></a>诸殿之中。<a id="a-4P"></a>如来所坐。<a id="a-4Q"></a>殊胜之殿。<a id="a-4R"></a>光明晃曜。<a id="a-4S"></a>犹如初夏秋天之时。<a id="a-4T"></a>无诸云翳。<a id="a-4U"></a>于众星中。<a id="a-4V"></a>日月最胜。<a id="a-4W"></a>如来所坐宫殿殊胜。<a id="a-4X"></a>亦复如是。<a id="a-4Y"></a>其明照曜。<a id="a-4Z"></a>唯除帝释。<a id="a-4a"></a>一切天众。<a id="a-4b"></a>不能久视是殿威德。<a id="a-4c"></a>譬如阎浮提中盛夏之日。<a id="a-4d"></a>一切世人无能久观。<a id="a-4e"></a>如来之殿。<a id="a-4f"></a>亦复如是。<a id="a-4g"></a>释迦天王。<a id="a-4h"></a>告诸天曰。<a id="a-4i"></a>汝等见是殿威德不。<a id="a-4j"></a>诸天白言。<a id="a-4k"></a>唯然天王。<a id="a-4l"></a>我已见之。<a id="a-4m"></a>帝释告曰。<a id="a-4n"></a>此殿往昔迦迦村陀如来等正觉调御丈夫无上大师。<a id="a-4o"></a>与百千沙门。<a id="a-4p"></a>皆离疑网。<a id="a-4q"></a>见四真谛。<a id="a-4r"></a>得二解脱。<a id="a-4s"></a>具六神通四如意足。<a id="a-4t"></a>升此大殿。<a id="a-4u"></a>以利安乐诸天人故。<a id="a-4v"></a>于夏四月。<a id="a-4w"></a>此处安居。<a id="a-4x"></a>为三十三天演说正法。<a id="a-4y"></a>所谓此是色。<a id="a-4z"></a>此色集。<a id="a-50"></a>此色灭。<a id="a-51"></a>此色灭道证。<a id="a-52"></a>受想行识。<a id="a-53"></a>和合聚集。<a id="a-54"></a>观过舍出。<a id="a-55"></a>亦复如是。<a id="a-56"></a>天子当知。<a id="a-57"></a>彼佛如来。<a id="a-58"></a>如是次第。<a id="a-59"></a>为诸天众放逸憍慢。<a id="a-5A"></a>不觉退没无常之苦。<a id="a-5B"></a>但着欲乐。<a id="a-5C"></a>不知自相平等之相。<a id="a-5D"></a>说如是法利益众生。<a id="a-5E"></a>尔时如来。<a id="a-5F"></a>复为放逸诸天子等。<a id="a-5G"></a>说微妙法。<a id="a-5H"></a>以偈诃责。</p>
  <p id="a5I">放逸生死本　　诸天所住处</p>
  <p id="a5J">放逸毒所醉　　没在于诸有</p>
  <p id="a5K">若有离放逸　　永脱三界海</p>
  <p id="a5L">放逸痴为本　　盲冥无所觉</p>
  <p id="a5M">光明起有本　　从于火日生</p>
  <p id="a5N">因痴生放逸　　大仙如是说</p>
  <p id="a5O">放逸火炽然　　由心之所起</p>
  <p id="a5P">诳惑愚痴人　　至诸地狱道</p>
  <p id="a5Q">天人行放逸　　女色之所使</p>
  <p id="a5R">和合相娱乐　　不知爱别苦</p>
  <p id="a5S">临命欲终时　　现前受大苦</p>
  <p id="a5T">婇女亦随尽　　诸乐皆磨灭</p>
  <p id="a5U">和合必有离　　一切乐皆尽</p>
  <p id="a5V">壮少当衰变　　一切业皆尽</p>
  <p id="a5W">一切诸众生　　善恶业所系</p>
  <p id="a5X">如伎人游戏　　去来各差别</p>
  <p id="a5Y">业伎之所系　　流转于生死</p>
  <p id="a5Z">无常业流动　　智者不应信</p>
  <p id="a5a">放逸如毒害　　应方便舍离</p>
  <p id="a5b">若离于放逸　　永渡三界海</p>
  <p id="a5c">尔时迦迦村陀如来。<a id="a-5d"></a>调伏九那由他放逸诸天。<a id="a-5e"></a>令离放逸。<a id="a-5f"></a>分别解说。<a id="a-5g"></a>利益诸天。<a id="a-5h"></a>与诸比丘及诸大众。<a id="a-5i"></a>诣阎浮提时。<a id="a-5j"></a>天帝释为诸天众。<a id="a-5k"></a>说是语已。<a id="a-5l"></a>往诣殿所。<a id="a-5m"></a>升于宝殿。<a id="a-5n"></a>俱吒迦殿。<a id="a-5o"></a>无量众宝以为庄严。<a id="a-5p"></a>其诸珍宝。<a id="a-5q"></a>一切天众。<a id="a-5r"></a>先未曾见。<a id="a-5s"></a>诸天见之。<a id="a-5t"></a>皆生欢喜发希有心。<a id="a-5u"></a>帝释见已。<a id="a-5v"></a>告诸天众。<a id="a-5w"></a>汝等见此殊胜殿不。<a id="a-5x"></a>未曾有此胜妙庄严。<a id="a-5y"></a>时诸天众白天王言。<a id="a-5z"></a>唯然已见。<a id="a-60"></a>帝释告言。<a id="a-61"></a>此宝宫殿。<a id="a-62"></a>乃是夜摩天王之所奉献。<a id="a-63"></a>以净信心。<a id="a-64"></a>施于迦迦村陀世尊。<a id="a-65"></a>此殿光明。<a id="a-66"></a>不可得见。<a id="a-67"></a>如是彼天。<a id="a-68"></a>光明殊胜。<a id="a-69"></a>何以故。<a id="a-6A"></a>先世天子不行放逸如汝等故。<a id="a-6B"></a>时诸天众。<a id="a-6C"></a>自知劣弱。<a id="a-6D"></a>舍憍慢心。<a id="a-6E"></a>一切天众。<a id="a-6F"></a>皆以头面礼如来殿。<a id="a-6G"></a>皆发欢喜。<a id="a-6H"></a>颜色悦乐。<a id="a-6I"></a>心生厌离。<a id="a-6J"></a>自知其业减劣鲜少。<a id="a-6K"></a>有发无上菩提心者。<a id="a-6L"></a>有发缘觉菩提心者。<a id="a-6M"></a>有发声闻菩提心者。<a id="a-6N"></a>有于佛所得不坏信。<a id="a-6O"></a>一切天众皆生净信。<a id="a-6P"></a>合掌恭敬。<a id="a-6Q"></a>住在一面。<a id="a-6R"></a>时天帝释。<a id="a-6S"></a>入俱吒殿。<a id="a-6T"></a>至于如来师子之座演说法处。<a id="a-6U"></a>迦迦村陀如来。<a id="a-6V"></a>所卧敷具。<a id="a-6W"></a>金刚为床。<a id="a-6X"></a>种种具足。<a id="a-6Y"></a>时天帝释。<a id="a-6Z"></a>以清净心。<a id="a-6a"></a>举身投地。<a id="a-6b"></a>礼师子座。<a id="a-6c"></a>心自念言。<a id="a-6d"></a>此是如来所坐之处。<a id="a-6e"></a>以敬重心。<a id="a-6f"></a>念如来故。<a id="a-6g"></a>从地而起。<a id="a-6h"></a>见书殿壁。<a id="a-6i"></a>有偈句颂。<a id="a-6j"></a>其文颂曰。</p>
  <p id="a6k">若人投崖岩　　或有不失命</p>
  <p id="a6l">堕放逸地者　　无有不受苦</p>
  <p id="a6m">若人行放逸　　一切有所作</p>
  <p id="a6n">如是于昼夜　　终无有乐报</p>
  <p id="a6o">世间出世间　　一切诸乐法</p>
  <p id="a6p">放逸能破坏　　是故应舍离</p>
  <p id="a6q">不放逸不死　　放逸是死句</p>
  <p id="a6r">不放逸最胜　　当为诸天主</p>
  <p id="a6s">放逸生死本　　谨慎是胜道</p>
  <p id="a6t">是故舍放逸　　常得受天乐</p>
  <p id="a6u">若人欲求乐　　若怖畏诸苦</p>
  <p id="a6v">应舍放逸行　　放逸如火毒</p>
  <p id="a6w">放逸睡覆人　　放逸痴毒害</p>
  <p id="a6x">作诸不善业　　放逸坠坑陷</p>
  <p id="a6y">不放逸最胜　　放逸为不善</p>
  <p id="a6z">不放逸得乐　　放逸常受苦</p>
  <p id="a70">总说此偈句　　为苦乐根本</p>
  <p id="a71">既知此功德　　善修自利益</p>
  <p id="a72">尔时帝释。<a id="a-73"></a>读诵此偈。<a id="a-74"></a>增长恭敬。<a id="a-75"></a>以清净心。<a id="a-76"></a>复以头面。<a id="a-77"></a>礼师子座。<a id="a-78"></a>久于此处赞不放逸。<a id="a-79"></a>毁呰放逸。<a id="a-7A"></a>还出此殿。<a id="a-7B"></a>向诸天众。<a id="a-7C"></a>时诸天众见天王帝释。<a id="a-7D"></a>皆生恭敬。<a id="a-7E"></a>至帝释所。<a id="a-7F"></a>时天帝释。<a id="a-7G"></a>以向偈颂。<a id="a-7H"></a>为诸天众具足演说。<a id="a-7I"></a>告诸天曰。<a id="a-7J"></a>如是偈句。<a id="a-7K"></a>为欲利益安乐一切诸天子故。<a id="a-7L"></a>书之殿壁。<a id="a-7M"></a>一切天众。<a id="a-7N"></a>闻是说已。<a id="a-7O"></a>皆礼世尊。<a id="a-7P"></a>作如是言。<a id="a-7Q"></a>如来世尊世间之眼。<a id="a-7R"></a>为我等故说如是偈。<a id="a-7S"></a>时诸天众。<a id="a-7T"></a>久不放逸。<a id="a-7U"></a>复以种种伎乐之音。<a id="a-7V"></a>与诸天众。<a id="a-7W"></a>往诣微细行天。<a id="a-7X"></a>微细行天闻是事已。<a id="a-7Y"></a>与诸天女种种伎乐。<a id="a-7Z"></a>出妙音声。<a id="a-7a"></a>来诣此林。<a id="a-7b"></a>欲与此林诸天子等共相娱乐。<a id="a-7c"></a>微细行天。<a id="a-7d"></a>既至此林。<a id="a-7e"></a>此林诸天。<a id="a-7f"></a>还失正念。<a id="a-7g"></a>入于放逸。<a id="a-7h"></a>种种伎乐。<a id="a-7i"></a>歌舞戏笑。<a id="a-7j"></a>向微细行。<a id="a-7k"></a>诸天大众。<a id="a-7l"></a>既相见已。<a id="a-7m"></a>皆生欢喜。<a id="a-7n"></a>于园林中。<a id="a-7o"></a>宝树宝枝。<a id="a-7p"></a>弥覆园林。<a id="a-7q"></a>互相娱乐。<a id="a-7r"></a>乃至爱善业尽。<a id="a-7s"></a>从天命终。<a id="a-7t"></a>随业流转。<a id="a-7u"></a>堕于地狱饿鬼畜生。<a id="a-7v"></a>若有闭于三恶道门。<a id="a-7w"></a>还生人中安乐国土。<a id="a-7x"></a>园林流池皆悉具足。<a id="a-7y"></a>常行善业。<a id="a-7z"></a>大富饶财。<a id="a-80"></a>或为国王。<a id="a-81"></a>或为大臣。<a id="a-82"></a>为一切人之所爱敬。<a id="a-83"></a>常乐布施。<a id="a-84"></a>护持禁戒。<a id="a-85"></a>乐作善业。<a id="a-86"></a>以余业故。</p>
  <p id="a87">复次比丘。<a id="a-88"></a>知业果报。<a id="a-89"></a>观三十三天所住之地。<a id="a-8A"></a>彼以闻慧。<a id="a-8B"></a>见有地处。<a id="a-8C"></a>第二十二。<a id="a-8D"></a>名威德轮。<a id="a-8E"></a>众生何业。<a id="a-8F"></a>生于彼天。<a id="a-8G"></a>彼以闻慧见诸众生。<a id="a-8H"></a>修行善法常不放逸。<a id="a-8I"></a>以利益心利益众生。<a id="a-8J"></a>信于业果。<a id="a-8K"></a>近善知识。<a id="a-8L"></a>不杀生不偷盗。<a id="a-8M"></a>若尸赊婆树。<a id="a-8N"></a>若庵罗树。<a id="a-8O"></a>若枣若榛种种林树。<a id="a-8P"></a>于此树上有诸鸟巢。<a id="a-8Q"></a>巢中有子。<a id="a-8R"></a>若鸟若蛇取诸鸟子。<a id="a-8S"></a>其人见之。<a id="a-8T"></a>以慈悲心。<a id="a-8U"></a>利益众生。<a id="a-8V"></a>救令得脱。<a id="a-8W"></a>云何不盗。<a id="a-8X"></a>于他林树乃至不取一枝一叶。<a id="a-8Y"></a>亦不教他。<a id="a-8Z"></a>若行道路。<a id="a-8a"></a>见地遗果。<a id="a-8b"></a>不取不盗。<a id="a-8c"></a>见人取者劝令舍离。<a id="a-8d"></a>云何行善而修布施。<a id="a-8e"></a>于降雨时以食施僧。<a id="a-8f"></a>若饥馑世。<a id="a-8g"></a>若疾病人。<a id="a-8h"></a>以食施之。<a id="a-8i"></a>自持禁戒令他住戒。<a id="a-8j"></a>见住戒者教他随喜。<a id="a-8k"></a>为他众生说业果报。<a id="a-8l"></a>念佛法僧而行布施。<a id="a-8m"></a>若施父母。<a id="a-8n"></a>若优婆塞。<a id="a-8o"></a>或无禁戒病患之人。<a id="a-8p"></a>以饮食汤药所须之具。<a id="a-8q"></a>施此诸人。<a id="a-8r"></a>亦教他人。<a id="a-8s"></a>说业果报。<a id="a-8t"></a>不近恶友。<a id="a-8u"></a>不与同住。<a id="a-8v"></a>不共言说。<a id="a-8w"></a>常能善摄身口意业。<a id="a-8x"></a>自利利他。<a id="a-8y"></a>是人命终。<a id="a-8z"></a>生于善道三十三天威德轮地。<a id="a-90"></a>生此天已。<a id="a-91"></a>以善业故。<a id="a-92"></a>其身光明。<a id="a-93"></a>如月盛满。<a id="a-94"></a>其地庄严。<a id="a-95"></a>甚可爱乐。<a id="a-96"></a>七宝园林。<a id="a-97"></a>充满其地。<a id="a-98"></a>种种流泉。<a id="a-99"></a>诸莲华池。<a id="a-9A"></a>种种莲华。<a id="a-9B"></a>毗琉璃茎。<a id="a-9C"></a>黄金为叶。<a id="a-9D"></a>遍覆池水。<a id="a-9E"></a>种种金石以为崖岸。<a id="a-9F"></a>旋转洄澓。<a id="a-9G"></a>犹如舞戏。<a id="a-9H"></a>种种众鸟出妙音声令心悦豫。<a id="a-9I"></a>真金山峰。<a id="a-9J"></a>毗琉璃峰。<a id="a-9K"></a>庄严其地。<a id="a-9L"></a>鹅鸭鸳鸯出众妙音。<a id="a-9M"></a>天子天女欢喜游戏。<a id="a-9N"></a>绕莲华池。<a id="a-9O"></a>其河流注出妙音声。<a id="a-9P"></a>复有众宝莲华之林。<a id="a-9Q"></a>种种光明。<a id="a-9R"></a>种种众蜂。<a id="a-9S"></a>以为庄严。<a id="a-9T"></a>天子天女观莲华池。<a id="a-9U"></a>以种种宝庄严其身。<a id="a-9V"></a>光明轮天。<a id="a-9W"></a>久时受乐。<a id="a-9X"></a>复往诣于弥难多林。<a id="a-9Y"></a>游戏受乐。<a id="a-9Z"></a>种种乐音互相娱乐。<a id="a-9a"></a>至彼林中。<a id="a-9b"></a>有莲华林。<a id="a-9c"></a>名箜篌游戏。<a id="a-9d"></a>其莲华林。<a id="a-9e"></a>纵广正等五百由旬。<a id="a-9f"></a>上味色香美味之饮充满其中。<a id="a-9g"></a>诸天饮之歌舞戏笑。<a id="a-9h"></a>共相娱乐。<a id="a-9i"></a>时有天鸟。<a id="a-9j"></a>名曰正行。<a id="a-9k"></a>见诸天子行于放逸。<a id="a-9l"></a>而说颂曰。</p>
  <p id="a9m">无耻无惭愧　　懈怠恶知识</p>
  <p id="a9n">是地狱种子　　智者所舍离</p>
  <p id="a9o">无耻无惭愧　　常作不善行</p>
  <p id="a9p">如人坠高岩　　后时乃自觉</p>
  <p id="a9q">贪痴无诚信　　其心无怖畏</p>
  <p id="a9r">为嫉妒所迷　　不得生天中</p>
  <p id="a9s">饮酒虚妄语　　心坚着贪欲</p>
  <p id="a9t">不信业果报　　是地狱因缘</p>
  <p id="a9u">守护心过恶　　嗔恚之恶业</p>
  <p id="a9v">众生恶业故　　堕于三恶道</p>
  <p id="a9w">心勇造恶业　　常为欲所使</p>
  <p id="a9x">常行于妄语　　其人无乐报</p>
  <p id="a9y">若人毁犯戒　　如伪宝云母</p>
  <p id="a9z">其人恶业故　　堕于三恶道</p>
  <p id="aA0">若人住恶心　　其闇无有边</p>
  <p id="aA1">若人归三宝　　如夜大光明</p>
  <p id="aA2">愚夫行放逸　　如醉痴自欺</p>
  <p id="aA3">二放逸所惑　　轮转于地狱</p>
  <p id="aA4">一切诸世间　　有出必归灭</p>
  <p id="aA5">如生则有死　　毕竟不相离</p>
  <p id="aA6">放逸自围绕　　境界海增长</p>
  <p id="aA7">爱锁之所缚　　游戏于天中</p>
  <p id="aA8">诸天初生时　　乐生念念灭</p>
  <p id="aA9">放逸自覆心　　不知无常转</p>
  <p id="aAA">放逸自迷惑　　常乐于境界</p>
  <p id="aAB">因欲无厌足　　常受诸苦恼</p>
  <p id="aAC">无有念念时　　须臾不自在</p>
  <p id="aAD">是爱使众生　　受于天中乐</p>
  <p id="aAE">爱地甚暴恶　　无量杂觉观</p>
  <p id="aAF">游戏于爱地　　为欲之所使</p>
  <p id="aAG">譬如地狱火　　焚烧诸罪人</p>
  <p id="aAH">爱火亦如是　　焚烧一切天</p>
  <p id="aAI">饥渴火炽然　　焚烧诸饿鬼</p>
  <p id="aAJ">畜生相残害　　人中追求苦</p>
  <p id="aAK">爱火周遍起　　一切皆围绕</p>
  <p id="aAL">火烧常炽然　　世间莫能觉</p>
  <p id="aAM">如是天鸟。<a id="a-AN"></a>为诸放逸诸天子等。<a id="a-AO"></a>说是偈已。<a id="a-AP"></a>若诸天子。<a id="a-AQ"></a>已于先世行善业者。<a id="a-AR"></a>闻此法音。<a id="a-AS"></a>少离放逸。<a id="a-AT"></a>不饮天酒。<a id="a-AU"></a>远离色香味触上妙五欲放逸之乐。<a id="a-AV"></a>复入园林伎乐自娱。<a id="a-AW"></a>随心所念受种种乐。<a id="a-AX"></a>青毗琉璃车磲宝峰。<a id="a-AY"></a>于园林中流泉河水。<a id="a-AZ"></a>众莲华池。<a id="a-Aa"></a>以为庄严。<a id="a-Ab"></a>种种色蜂游集其中。<a id="a-Ac"></a>其莲华林。<a id="a-Ad"></a>毗琉璃叶。<a id="a-Ae"></a>颇梨为茎。<a id="a-Af"></a>多有众蜂。<a id="a-Ag"></a>不可喻说。<a id="a-Ah"></a>百千天女。<a id="a-Ai"></a>与诸天子游戏受乐。<a id="a-Aj"></a>以善业故。<a id="a-Ak"></a>种种境界。<a id="a-Al"></a>天女爱河之所[漂*寸]没。<a id="a-Am"></a>未曾觉悟。<a id="a-An"></a>如是游戏。<a id="a-Ao"></a>共相娱乐。<a id="a-Ap"></a>乃至爱善业尽。<a id="a-Aq"></a>从天命终。<a id="a-Ar"></a>随业流转堕于地狱饿鬼畜生。<a id="a-As"></a>若生人中生安乐处。<a id="a-At"></a>大富饶财。<a id="a-Au"></a>其心广大。<a id="a-Av"></a>乐修正法。<a id="a-Aw"></a>常爱智慧。<a id="a-Ax"></a>爱乐沙门及婆罗门。<a id="a-Ay"></a>寿命延长。<a id="a-Az"></a>以余业故。</p>
  <p id="aB0">复次比丘。<a id="a-B1"></a>知业果报。<a id="a-B2"></a>观三十三天所住之地。<a id="a-B3"></a>彼以闻慧。<a id="a-B4"></a>见二十三地处。<a id="a-B5"></a>名曰月行。<a id="a-B6"></a>众生何业生于彼处。<a id="a-B7"></a>彼闻知见。<a id="a-B8"></a>若有众生。<a id="a-B9"></a>以清净心修行善业。<a id="a-BA"></a>善修其心。<a id="a-BB"></a>造佛形像。<a id="a-BC"></a>或为供养。<a id="a-BD"></a>洗佛形像。<a id="a-BE"></a>令除尘垢。<a id="a-BF"></a>揩拭刷磨。<a id="a-BG"></a>或见金银为如来像。<a id="a-BH"></a>见之欢喜。<a id="a-BI"></a>思惟爱仰福田功德。<a id="a-BJ"></a>思心功德。<a id="a-BK"></a>自熏其心。<a id="a-BL"></a>而行善业。<a id="a-BM"></a>心生喜悦。<a id="a-BN"></a>不杀不盗。<a id="a-BO"></a>云何不杀。<a id="a-BP"></a>如是之人。<a id="a-BQ"></a>乃至不念断众生命。<a id="a-BR"></a>亦不教他。<a id="a-BS"></a>见人作者不生随喜。<a id="a-BT"></a>劝令不作。<a id="a-BU"></a>令住善道。<a id="a-BV"></a>自利利人。<a id="a-BW"></a>复有不杀。<a id="a-BX"></a>不生杀念。<a id="a-BY"></a>乃至床褥卧具有湿生虫。<a id="a-BZ"></a>不起心想欲害其命。<a id="a-Ba"></a>于微细命乃至蚁子。<a id="a-Bb"></a>不起杀意。<a id="a-Bc"></a>是名不杀生。<a id="a-Bd"></a>云何不盗。<a id="a-Be"></a>如是善人。<a id="a-Bf"></a>修行善业不知厌足。<a id="a-Bg"></a>于一切处。<a id="a-Bh"></a>不行偷盗。<a id="a-Bi"></a>乃至草木泥土。<a id="a-Bj"></a>自既不取。<a id="a-Bk"></a>亦不教他。<a id="a-Bl"></a>设有大热。<a id="a-Bm"></a>不夺他荫。<a id="a-Bn"></a>不令他人住于日中自受荫处。<a id="a-Bo"></a>自有势力。<a id="a-Bp"></a>亦不夺他。<a id="a-Bq"></a>不教他人。<a id="a-Br"></a>见他作者。<a id="a-Bs"></a>劝令不作。<a id="a-Bt"></a>乃至荫凉。<a id="a-Bu"></a>亦不偷盗。<a id="a-Bv"></a>微细之事。<a id="a-Bw"></a>皆不偷盗。<a id="a-Bx"></a>是名不盗。<a id="a-By"></a>如是之人。<a id="a-Bz"></a>命终之后。<a id="a-C0"></a>生于天中月行之地。<a id="a-C1"></a>生彼天已。<a id="a-C2"></a>以善业故。<a id="a-C3"></a>得乐果报。<a id="a-C4"></a>光明普照。<a id="a-C5"></a>犹如和合十月并照。<a id="a-C6"></a>如是天众。<a id="a-C7"></a>身相光明。<a id="a-C8"></a>清净无垢。<a id="a-C9"></a>亦复如是。<a id="a-CA"></a>天子既生。<a id="a-CB"></a>一切天众。<a id="a-CC"></a>百倍转胜。<a id="a-CD"></a>其身光明。<a id="a-CE"></a>冷暖调适。<a id="a-CF"></a>一切余天。<a id="a-CG"></a>见之爱乐。<a id="a-CH"></a>其光胜于余天之光。<a id="a-CI"></a>其光普照满十由旬。<a id="a-CJ"></a>胜余一切珍宝之光。<a id="a-CK"></a>以善业故。<a id="a-CL"></a>如是天子。<a id="a-CM"></a>无量眷属以为围绕。<a id="a-CN"></a>作众伎乐。<a id="a-CO"></a>诣于园林游戏之处。<a id="a-CP"></a>林名五乐。<a id="a-CQ"></a>第一胜妙。<a id="a-CR"></a>于三十三天。<a id="a-CS"></a>最为殊特。<a id="a-CT"></a>其树威德。<a id="a-CU"></a>树有善果。<a id="a-CV"></a>众鸟胜慧。<a id="a-CW"></a>钵头摩伽华。<a id="a-CX"></a>华池流水。<a id="a-CY"></a>空中香风。<a id="a-CZ"></a>来吹宝铃。<a id="a-Ca"></a>出于无量微妙音声。<a id="a-Cb"></a>是时天子。<a id="a-Cc"></a>与诸天众。<a id="a-Cd"></a>作众伎乐。<a id="a-Ce"></a>与诸天女种种庄严。<a id="a-Cf"></a>诣五乐林种种伎乐。<a id="a-Cg"></a>游戏受乐。<a id="a-Ch"></a>天女歌颂五乐之音。<a id="a-Ci"></a>受第一乐。<a id="a-Cj"></a>以于福田作善业故。<a id="a-Ck"></a>得此胜香。<a id="a-Cl"></a>其香普熏。<a id="a-Cm"></a>满五由旬。<a id="a-Cn"></a>其果处空。<a id="a-Co"></a>犹如众星。<a id="a-Cp"></a>其树庄严。<a id="a-Cq"></a>天中最胜。<a id="a-Cr"></a>明如日光。<a id="a-Cs"></a>其光不热。<a id="a-Ct"></a>亦复无冷。<a id="a-Cu"></a>其果色香。<a id="a-Cv"></a>众味具足。<a id="a-Cw"></a>其香胜于一切香气。<a id="a-Cx"></a>熏五由旬。<a id="a-Cy"></a>如星处空。<a id="a-Cz"></a>果中常流种种香饮。<a id="a-D0"></a>诸天饮之。<a id="a-D1"></a>离于醉乱。<a id="a-D2"></a>种种香味。<a id="a-D3"></a>随心所念。<a id="a-D4"></a>皆悉得之。<a id="a-D5"></a>受如是等功德之种。<a id="a-D6"></a>时有天鸟。<a id="a-D7"></a>名教放逸。<a id="a-D8"></a>为于放逸诸天子等。<a id="a-D9"></a>而说颂曰。</p>
  <p id="aDA">善业将尽　　空过寿命　　当速修法</p>
  <p id="aDB">莫行放逸　　少壮易过　　命亦如是</p>
  <p id="aDC">众具将失　　莫行放逸　　天非常法</p>
  <p id="aDD">非常具足　　及时未坏　　当修福德</p>
  <p id="aDE">善业和合　　心念守护　　未见有处</p>
  <p id="aDF">而无过患　　若常乱心　　行于非法</p>
  <p id="aDG">是乐虚妄　　去已不还　　持戒贸乐</p>
  <p id="aDH">生于天中　　若不护戒　　临终悔恨</p>
  <p id="aDI">故应持戒　　守护莫犯　　愚人离戒</p>
  <p id="aDJ">不能升天　　若于天中　　受五欲乐</p>
  <p id="aDK">持戒清净　　故得大果　　诸天着欲</p>
  <p id="aDL">放逸痴毒　　不觉无常　　坏其身命</p>
  <p id="aDM">无量百千　　那由他天　　皆为放逸</p>
  <p id="aDN">欲火所烧　　一切众生　　放逸所盲</p>
  <p id="aDO">后受衰恼　　乃知其过　　心常攀缘</p>
  <p id="aDP">而无暂住　　愚不觉知　　后为大恶</p>
  <p id="aDQ">心乐欲境　　不觉忧恼　　衰祸既至</p>
  <p id="aDR">乃生悔恨　　结使烦恼　　从忆念生</p>
  <p id="aDS">心王结使　　常行随逐　　随心驰骋</p>
  <p id="aDT">在在所住　　常为惛醉　　流三界海</p>
  <p id="aDU">若知真谛　　见世间法　　无常苦空</p>
  <p id="aDV">永离忧恼　　为色所使　　常求诸欲</p>
  <p id="aDW">是人后生　　永无天乐　　此珊瑚林</p>
  <p id="aDX">众宝庄严　　种种枝条　　莲华严饰</p>
  <p id="aDY">种种流水　　诸河庄严　　业因所得</p>
  <p id="aDZ">遍于虚空　　劫火既起　　烧灭须弥</p>
  <p id="aDa">况此天身　　犹如水沫　　生已复灭</p>
  <p id="aDb">放逸自欺</p>
  <p id="aDc">尔时诸天子若于先世。<a id="a-Dd"></a>集众善业闻此天鸟说法之音。<a id="a-De"></a>则能解悟。<a id="a-Df"></a>如鸟所说。<a id="a-Dg"></a>必当无常。<a id="a-Dh"></a>少时忆念。<a id="a-Di"></a>离于放逸。<a id="a-Dj"></a>复为境界色香味触之所诳惑。<a id="a-Dk"></a>悉忘法音。<a id="a-Dl"></a>犹如隔世。<a id="a-Dm"></a>所应作业。<a id="a-Dn"></a>不应作业。<a id="a-Do"></a>皆悉忘失。<a id="a-Dp"></a>现受欲乐。<a id="a-Dq"></a>不观未来。<a id="a-Dr"></a>不念天鸟说法之音。<a id="a-Ds"></a>现观五欲游戏受乐。<a id="a-Dt"></a>不念地狱饿鬼畜生。<a id="a-Du"></a>受大苦恼。<a id="a-Dv"></a>不念天身甚为难得。<a id="a-Dw"></a>不念无始苦恼轮转地狱饿鬼畜生。<a id="a-Dx"></a>诸苦坚[革*卬]。<a id="a-Dy"></a>难可调伏。<a id="a-Dz"></a>唯除天子第一胜心久习善根。</p>
  <p id="aE0">复次比丘。<a id="a-E1"></a>观此天鸟。<a id="a-E2"></a>以何等业。<a id="a-E3"></a>说于清净无垢如实之法。<a id="a-E4"></a>教于放逸诸天子等。<a id="a-E5"></a>彼闻知见。<a id="a-E6"></a>若有于人中时。<a id="a-E7"></a>作放逸行。<a id="a-E8"></a>若游戏人。<a id="a-E9"></a>若大力士。<a id="a-EA"></a>若诸伎儿。<a id="a-EB"></a>身着袈裟。<a id="a-EC"></a>游戏歌舞。<a id="a-ED"></a>颂佛功德。<a id="a-EE"></a>而得财物。<a id="a-EF"></a>既得财物。<a id="a-EG"></a>若衣若食。<a id="a-EH"></a>布施沙门婆罗门。<a id="a-EI"></a>或自食用。<a id="a-EJ"></a>以着袈裟因缘力故。<a id="a-EK"></a>身坏命终。<a id="a-EL"></a>生于天上。<a id="a-EM"></a>受飞鸟身。<a id="a-EN"></a>受第一乐。<a id="a-EO"></a>以彼业故。<a id="a-EP"></a>复次诸天。<a id="a-EQ"></a>歌舞戏笑。<a id="a-ER"></a>娱乐受乐。<a id="a-ES"></a>毗琉璃树。<a id="a-ET"></a>黄金为叶。<a id="a-EU"></a>颇梨为枝。<a id="a-EV"></a>四周弥布。<a id="a-EW"></a>复有宝树。<a id="a-EX"></a>种种珊瑚。<a id="a-EY"></a>宝树严饰。<a id="a-EZ"></a>百千众蜂以为庄严。<a id="a-Ea"></a>黄金真珠以为树枝。<a id="a-Eb"></a>复有山峰。<a id="a-Ec"></a>七宝焰轮以为庄严。<a id="a-Ed"></a>复有莲华。<a id="a-Ee"></a>黄金莲华。<a id="a-Ef"></a>颇梨莲华。<a id="a-Eg"></a>毗琉璃华。<a id="a-Eh"></a>于此华中。<a id="a-Ei"></a>游戏受乐。<a id="a-Ej"></a>复有异天宝殿楼阁。<a id="a-Ek"></a>诸天于此。<a id="a-El"></a>与诸天女。<a id="a-Em"></a>游戏受乐。<a id="a-En"></a>离于嫉妒。<a id="a-Eo"></a>及诸恐怖。<a id="a-Ep"></a>心相爱乐。<a id="a-Eq"></a>互相渴仰。<a id="a-Er"></a>受第一乐。<a id="a-Es"></a>复与天众。<a id="a-Et"></a>游戏歌舞入如意林。<a id="a-Eu"></a>既入此林。<a id="a-Ev"></a>随心所念。<a id="a-Ew"></a>一切皆得。<a id="a-Ex"></a>以是因缘。<a id="a-Ey"></a>名如意树。<a id="a-Ez"></a>久于此林。<a id="a-F0"></a>受天乐已。<a id="a-F1"></a>复往诣于须弥金峰。<a id="a-F2"></a>其山峰中。<a id="a-F3"></a>河池流泉。<a id="a-F4"></a>以为庄严。<a id="a-F5"></a>与诸天女。<a id="a-F6"></a>歌舞戏笑。<a id="a-F7"></a>作天伎乐。<a id="a-F8"></a>出妙音声。<a id="a-F9"></a>闻之悦乐。<a id="a-FA"></a>目视种种上妙之色。<a id="a-FB"></a>而受快乐以自业化。<a id="a-FC"></a>诸天女众。<a id="a-FD"></a>以为围绕。<a id="a-FE"></a>于须弥山无量种种莲华之池。<a id="a-FF"></a>皆悉见之。<a id="a-FG"></a>复有种种园林莲华。<a id="a-FH"></a>其香殊妙。<a id="a-FI"></a>闻之悦乐。<a id="a-FJ"></a>复有第一上妙之触。<a id="a-FK"></a>若身触之。<a id="a-FL"></a>犹如触于迦旃邻提(迦旃邻提海中之鸟触之大乐有轮王出此鸟则现)无量离垢清净光明善妙之香若有见之。<a id="a-FM"></a>甚可爱乐。<a id="a-FN"></a>游戏如是。<a id="a-FO"></a>山峰之中。<a id="a-FP"></a>若心生念。<a id="a-FQ"></a>一切皆得。<a id="a-FR"></a>无量功德。<a id="a-FS"></a>皆悉具足。<a id="a-FT"></a>自在受用。<a id="a-FU"></a>他不能夺。<a id="a-FV"></a>清净无垢。<a id="a-FW"></a>于此地中。<a id="a-FX"></a>受天快乐。<a id="a-FY"></a>游戏娱乐。<a id="a-FZ"></a>受种种乐。<a id="a-Fa"></a>其身光明。<a id="a-Fb"></a>无量天女。<a id="a-Fc"></a>以为围绕。<a id="a-Fd"></a>受天五欲。<a id="a-Fe"></a>乃至爱善业尽。<a id="a-Ff"></a>命终还退。<a id="a-Fg"></a>随业流转。<a id="a-Fh"></a>堕于地狱饿鬼畜生。<a id="a-Fi"></a>若生人中。<a id="a-Fj"></a>从生至终。<a id="a-Fk"></a>常受快乐。<a id="a-Fl"></a>色貌第一。<a id="a-Fm"></a>或为王者。<a id="a-Fn"></a>或为大臣。<a id="a-Fo"></a>所生国土。<a id="a-Fp"></a>常有善法。<a id="a-Fq"></a>正见众生之所住处。<a id="a-Fr"></a>而于中生离恶知识。<a id="a-Fs"></a>以余业故。</p>
  <p id="aFt">复次比丘。<a id="a-Fu"></a>知业果报。<a id="a-Fv"></a>观三十三天所住之地。<a id="a-Fw"></a>彼以闻慧。<a id="a-Fx"></a>见有地处第二十四地。<a id="a-Fy"></a>名阎摩娑罗。<a id="a-Fz"></a>众生何业而生彼天。<a id="a-G0"></a>彼闻知见。<a id="a-G1"></a>若有众生。<a id="a-G2"></a>奉持禁戒。<a id="a-G3"></a>以正见心。<a id="a-G4"></a>利益众生。<a id="a-G5"></a>正身口意。<a id="a-G6"></a>若边险地。<a id="a-G7"></a>若旷野中。<a id="a-G8"></a>若人没溺。<a id="a-G9"></a>堕于大河。<a id="a-GA"></a>救令得脱。<a id="a-GB"></a>若于旷野。<a id="a-GC"></a>渴乏所逼。<a id="a-GD"></a>施以浆水。<a id="a-GE"></a>若于险道。<a id="a-GF"></a>迷失道径。<a id="a-GG"></a>示以正路不求报恩。<a id="a-GH"></a>利益众生。<a id="a-GI"></a>救护众生。<a id="a-GJ"></a>施其寿命。<a id="a-GK"></a>云何不杀生不偷盗。<a id="a-GL"></a>或于此人。<a id="a-GM"></a>若复余人。<a id="a-GN"></a>行于善业。<a id="a-GO"></a>不杀众生。<a id="a-GP"></a>若于所住房舍之中。<a id="a-GQ"></a>生诸众生。<a id="a-GR"></a>若胎生湿生。<a id="a-GS"></a>若粗若细。<a id="a-GT"></a>坏人资具。<a id="a-GU"></a>或在梁间数堕人上。<a id="a-GV"></a>令人不安。<a id="a-GW"></a>以慈悲心而不杀害。<a id="a-GX"></a>虾蟆毒虫。<a id="a-GY"></a>种种毒螫。<a id="a-GZ"></a>虽被中害。<a id="a-Ga"></a>不断其命。<a id="a-Gb"></a>是名不杀生。<a id="a-Gc"></a>云何不盗。<a id="a-Gd"></a>几种不盗。<a id="a-Ge"></a>如是善人。<a id="a-Gf"></a>行于旷野。<a id="a-Gg"></a>其力自在。<a id="a-Gh"></a>贾客之水。<a id="a-Gi"></a>及于黑盐。<a id="a-Gj"></a>有力能取。<a id="a-Gk"></a>而不偷盗。<a id="a-Gl"></a>自守渴乏。<a id="a-Gm"></a>若彼贾客。<a id="a-Gn"></a>以水施之。<a id="a-Go"></a>然后乃饮。<a id="a-Gp"></a>若彼不施。<a id="a-Gq"></a>贸以饮之。<a id="a-Gr"></a>善观微细业之果报。<a id="a-Gs"></a>受行佛法。<a id="a-Gt"></a>念佛功德。<a id="a-Gu"></a>以修其心。<a id="a-Gv"></a>于须臾顷。<a id="a-Gw"></a>不近恶友。<a id="a-Gx"></a>不与言说。<a id="a-Gy"></a>不同道行。<a id="a-Gz"></a>以何因缘。<a id="a-H0"></a>不与同行。<a id="a-H1"></a>一切善业。<a id="a-H2"></a>近恶知识。<a id="a-H3"></a>则为妨碍。<a id="a-H4"></a>是故不得与之共语去来同住。<a id="a-H5"></a>何以故。<a id="a-H6"></a>恶知识者。<a id="a-H7"></a>是贪嗔痴之所住处。<a id="a-H8"></a>有智之人。<a id="a-H9"></a>应当舍之。<a id="a-HA"></a>犹如毒树。<a id="a-HB"></a>其人清净。<a id="a-HC"></a>如炼真金。<a id="a-HD"></a>身坏命终。<a id="a-HE"></a>生于阎摩娑罗之地。<a id="a-HF"></a>善业之人。<a id="a-HG"></a>生彼天已。<a id="a-HH"></a>一切善人。<a id="a-HI"></a>敬重供养。<a id="a-HJ"></a>决定业行。<a id="a-HK"></a>受于乐果。<a id="a-HL"></a>其身光明。<a id="a-HM"></a>如人之数。<a id="a-HN"></a>日日增长。<a id="a-HO"></a>何以故。<a id="a-HP"></a>诸天之中无日夜故。<a id="a-HQ"></a>此天身光。<a id="a-HR"></a>如是增长。<a id="a-HS"></a>余天见之。<a id="a-HT"></a>于天女前。<a id="a-HU"></a>皆生惭愧。<a id="a-HV"></a>胜余一切异地诸天。<a id="a-HW"></a>诸天见已。<a id="a-HX"></a>皆往诣于释迦天王。<a id="a-HY"></a>问此因缘。<a id="a-HZ"></a>白言天王。<a id="a-Ha"></a>阎摩娑罗。<a id="a-Hb"></a>有一天子。<a id="a-Hc"></a>初始出生。<a id="a-Hd"></a>光明胜于一切天众。<a id="a-He"></a>时天帝释。<a id="a-Hf"></a>闻是语已。<a id="a-Hg"></a>而说颂曰。</p>
  <p id="aHh">天子之光明　　从于持戒生</p>
  <p id="aHi">须弥金光轮　　十六不及一</p>
  <p id="aHj">身常出光明　　犹如融金聚</p>
  <p id="aHk">光明善和合　　智者造业故</p>
  <p id="aHl">以上中下业　　三种持戒故</p>
  <p id="aHm">得果亦如是　　有上中下报</p>
  <p id="aHn">持戒离放逸　　增长无放逸</p>
  <p id="aHo">常得受安乐　　诸法皆如是</p>
  <p id="aHp">若持戒清净　　今得光明身</p>
  <p id="aHq">和合千日光　　所照莫能及</p>
  <p id="aHr">若有胜丈夫　　受持七种戒</p>
  <p id="aHs">其人得善果　　先佛之所说</p>
  <p id="aHt">若人造善业　　不失乐果报</p>
  <p id="aHu">不作则无果　　作业终不失</p>
  <p id="aHv">痴人不乐因　　但喜乐果报</p>
  <p id="aHw">无因果难求　　如沙不出油</p>
  <p id="aHx">若人修行善　　远离于嫉妒</p>
  <p id="aHy">不善愚痴人　　常行于嗔恚</p>
  <p id="aHz">尔时天帝释。<a id="a-I0"></a>说于如是善业果报。<a id="a-I1"></a>教于放逸诸天子等。<a id="a-I2"></a>时诸天子。<a id="a-I3"></a>闻是语已。<a id="a-I4"></a>顶受奉行。<a id="a-I5"></a>还至阎摩娑罗之地。<a id="a-I6"></a>至其住处。<a id="a-I7"></a>天子天女。<a id="a-I8"></a>游戏娱乐。<a id="a-I9"></a>伎乐音声。<a id="a-IA"></a>受天之乐。<a id="a-IB"></a>此天地处。<a id="a-IC"></a>二娑罗树。<a id="a-ID"></a>于三十三天诸园林中。<a id="a-IE"></a>此树最胜。<a id="a-IF"></a>其量色相。<a id="a-IG"></a>光明华果。<a id="a-IH"></a>最为殊胜。<a id="a-II"></a>铃网弥覆树叶之音。<a id="a-IJ"></a>如五乐声。<a id="a-IK"></a>天闻其音。<a id="a-IL"></a>皆来向树。<a id="a-IM"></a>游戏受乐。<a id="a-IN"></a>诸天既至。<a id="a-IO"></a>升娑罗树。<a id="a-IP"></a>于其树上。<a id="a-IQ"></a>有莲华池。<a id="a-IR"></a>其莲花池。<a id="a-IS"></a>名曰欢喜。<a id="a-IT"></a>莲华池中。<a id="a-IU"></a>多有鹅鸭鸳鸯。<a id="a-IV"></a>出众妙音。<a id="a-IW"></a>以为庄严。<a id="a-IX"></a>无量莲华。<a id="a-IY"></a>八功德水。<a id="a-IZ"></a>莲花庄严。<a id="a-Ia"></a>诸天见之。<a id="a-Ib"></a>叹未曾有。<a id="a-Ic"></a>除此二树。<a id="a-Id"></a>未有如是莲华浴池。<a id="a-Ie"></a>此娑罗树。<a id="a-If"></a>唯除波利耶多拘毗陀罗树。<a id="a-Ig"></a>余无及者。<a id="a-Ih"></a>说是语已。<a id="a-Ii"></a>天子天女。<a id="a-Ij"></a>游戏歌舞。<a id="a-Ik"></a>受五欲乐。<a id="a-Il"></a>久于此处。<a id="a-Im"></a>受天之乐。<a id="a-In"></a>复往诣于常游戏林。<a id="a-Io"></a>首冠华鬘。<a id="a-Ip"></a>服于种种异色之衣。<a id="a-Iq"></a>其身流出种种光明。<a id="a-Ir"></a>说少分喻。<a id="a-Is"></a>譬如夏日电光之色。<a id="a-It"></a>三种具足。<a id="a-Iu"></a>一者青光。<a id="a-Iv"></a>二者黄光。<a id="a-Iw"></a>三者赤光。<a id="a-Ix"></a>游戏之处。<a id="a-Iy"></a>诸天子等。<a id="a-Iz"></a>受五欲乐。<a id="a-J0"></a>如山浚水。<a id="a-J1"></a>涌波之力。<a id="a-J2"></a>受种种乐。</p>
  <p id="aJ3">尔时天帝释。<a id="a-J4"></a>与善法殿一切天众游戏。<a id="a-J5"></a>出于善法堂殿。<a id="a-J6"></a>与诸天女。<a id="a-J7"></a>作众伎乐。<a id="a-J8"></a>出妙音声。<a id="a-J9"></a>向阎摩娑罗所住之地。<a id="a-JA"></a>时阎摩娑罗一切天众。<a id="a-JB"></a>见帝释来。<a id="a-JC"></a>皆出奉迎。<a id="a-JD"></a>合掌顶礼。<a id="a-JE"></a>释迦天王。<a id="a-JF"></a>善法堂天。<a id="a-JG"></a>阎摩娑罗天。<a id="a-JH"></a>皆共和合。<a id="a-JI"></a>共相娱乐。<a id="a-JJ"></a>歌舞戏笑。<a id="a-JK"></a>往诣双树。<a id="a-JL"></a>至此树下。<a id="a-JM"></a>一切天众。<a id="a-JN"></a>围绕此树。<a id="a-JO"></a>饮于摩偷天之上味。<a id="a-JP"></a>时释迦天王。<a id="a-JQ"></a>告诸天曰。<a id="a-JR"></a>汝见如是阎摩娑罗树。<a id="a-JS"></a>一切天中。<a id="a-JT"></a>唯除波利耶多俱鞞陀罗树。<a id="a-JU"></a>余一切树。<a id="a-JV"></a>无与等者。<a id="a-JW"></a>诸天白言。<a id="a-JX"></a>唯然已见。<a id="a-JY"></a>帝释告言。<a id="a-JZ"></a>汝等诸天。<a id="a-Ja"></a>未知如是阎摩娑罗树之功德。<a id="a-Jb"></a>唯见其色。<a id="a-Jc"></a>汝当观此二树势力。<a id="a-Jd"></a>时天帝释。<a id="a-Je"></a>从殿而下。<a id="a-Jf"></a>手执金刚。<a id="a-Jg"></a>击此大树。<a id="a-Jh"></a>其门即开。<a id="a-Ji"></a>于其树中。<a id="a-Jj"></a>无量园林华池流水。<a id="a-Jk"></a>莲华庄严。<a id="a-Jl"></a>摩尼山峰。<a id="a-Jm"></a>白银山峰。<a id="a-Jn"></a>颇梨山峰。<a id="a-Jo"></a>毗琉璃山峰。<a id="a-Jp"></a>种种流水。<a id="a-Jq"></a>河池庄严。<a id="a-Jr"></a>复见天华。<a id="a-Js"></a>七宝莲华池。<a id="a-Jt"></a>百千众蜂。<a id="a-Ju"></a>以为围绕。<a id="a-Jv"></a>复见园林。<a id="a-Jw"></a>黄金白银。<a id="a-Jx"></a>毗琉璃宝。<a id="a-Jy"></a>青宝王树。<a id="a-Jz"></a>复有众鸟。<a id="a-K0"></a>七宝为翅。<a id="a-K1"></a>出无量种美妙音声。<a id="a-K2"></a>诸天闻之。<a id="a-K3"></a>得未曾有。<a id="a-K4"></a>欢喜受乐。<a id="a-K5"></a>时天帝释。<a id="a-K6"></a>与诸天众。<a id="a-K7"></a>前后围绕。<a id="a-K8"></a>入于阎摩娑罗树中行列之殿。<a id="a-K9"></a>见行列殿种种宝柱七宝庄严。<a id="a-KA"></a>谓青宝王。<a id="a-KB"></a>毗琉璃宝。<a id="a-KC"></a>白银众宝。<a id="a-KD"></a>颇梨车磲。<a id="a-KE"></a>庄严其柱。<a id="a-KF"></a>复有种种床褥。<a id="a-KG"></a>缯敷綩綖。<a id="a-KH"></a>庄严其床。<a id="a-KI"></a>其床四足。<a id="a-KJ"></a>众宝庄严。<a id="a-KK"></a>谓金刚宝。<a id="a-KL"></a>青宝。<a id="a-KM"></a>颇梨毗琉璃宝。<a id="a-KN"></a>复见树内。<a id="a-KO"></a>山峰之中。<a id="a-KP"></a>种种众鸟。<a id="a-KQ"></a>无量音声。<a id="a-KR"></a>时天帝释。<a id="a-KS"></a>告诸天众。<a id="a-KT"></a>汝等见此双树之内奇特事不。<a id="a-KU"></a>诸天白言。<a id="a-KV"></a>唯然已见。<a id="a-KW"></a>时天帝释自观天众。<a id="a-KX"></a>放逸着乐。<a id="a-KY"></a>将诸天众入于示业果报之殿。<a id="a-KZ"></a>其殿清净。<a id="a-Ka"></a>犹如明镜。<a id="a-Kb"></a>其明普照。<a id="a-Kc"></a>时天帝释。<a id="a-Kd"></a>晓示诸天。<a id="a-Ke"></a>汝等当于宝殿壁上观业果报。<a id="a-Kf"></a>随其因缘所作之业。<a id="a-Kg"></a>若于福田。<a id="a-Kh"></a>施以财宝。<a id="a-Ki"></a>信心奉施。<a id="a-Kj"></a>随心而施。<a id="a-Kk"></a>以时而施。<a id="a-Kl"></a>得如意报。<a id="a-Km"></a>随其生处。<a id="a-Kn"></a>则受果报。<a id="a-Ko"></a>随其所受种种果报。<a id="a-Kp"></a>皆悉见之。<a id="a-Kq"></a>时天帝释。<a id="a-Kr"></a>复示天众。<a id="a-Ks"></a>汝等天众。<a id="a-Kt"></a>当观如是持戒修行。<a id="a-Ku"></a>于诸道中。<a id="a-Kv"></a>守护众生。<a id="a-Kw"></a>犹如父母。<a id="a-Kx"></a>如实不虚。<a id="a-Ky"></a>如清净地。<a id="a-Kz"></a>如好珍宝。<a id="a-L0"></a>诸天种子。<a id="a-L1"></a>若人护此七种之戒。<a id="a-L2"></a>随其生处天人之中。<a id="a-L3"></a>受持戒果。<a id="a-L4"></a>时天帝释。<a id="a-L5"></a>复示诸天业镜之影。<a id="a-L6"></a>告诸天曰。<a id="a-L7"></a>汝等观于一切业报。<a id="a-L8"></a>若有丈夫。<a id="a-L9"></a>作诸善业。<a id="a-LA"></a>集于智慧正见之灯。<a id="a-LB"></a>能知如是上中下智。<a id="a-LC"></a>漏无漏果。<a id="a-LD"></a>时天帝释。<a id="a-LE"></a>复示天众九种布施持戒之智。<a id="a-LF"></a>于布施中。<a id="a-LG"></a>有上中下。<a id="a-LH"></a>善道果报。<a id="a-LI"></a>皆得成就。<a id="a-LJ"></a>思修福田。<a id="a-LK"></a>功德具足。<a id="a-LL"></a>九种具足。<a id="a-LM"></a>天子若不决定施。<a id="a-LN"></a>不相应相。<a id="a-LO"></a>是名少果。<a id="a-LP"></a>复有少果。<a id="a-LQ"></a>谓饿鬼神通。<a id="a-LR"></a>或有畜生。<a id="a-LS"></a>受于乐果。<a id="a-LT"></a>是名下施。<a id="a-LU"></a>天子汝等观是业镜之影。<a id="a-LV"></a>种种业果中布施果。<a id="a-LW"></a>不修思心。<a id="a-LX"></a>心不具足。<a id="a-LY"></a>功德财物。<a id="a-LZ"></a>亦不具足。<a id="a-La"></a>施好福田。<a id="a-Lb"></a>具功德者。<a id="a-Lc"></a>得中果报。<a id="a-Ld"></a>生于人中。<a id="a-Le"></a>弗婆提国。<a id="a-Lf"></a>瞿陀尼国。<a id="a-Lg"></a>若处畜生。<a id="a-Lh"></a>若阿修罗。<a id="a-Li"></a>若夜叉中。<a id="a-Lj"></a>是名中果。<a id="a-Lk"></a>于镜殿壁见如是相。<a id="a-Ll"></a>时天帝释。<a id="a-Lm"></a>复示天众业之果报。<a id="a-Ln"></a>告言天子。<a id="a-Lo"></a>汝等当观上中下业。<a id="a-Lp"></a>不修思心。<a id="a-Lq"></a>福田具足。<a id="a-Lr"></a>云何名为不修思心而得果报。<a id="a-Ls"></a>若有施主。<a id="a-Lt"></a>以时而施。<a id="a-Lu"></a>使人布施。<a id="a-Lv"></a>心无深信。<a id="a-Lw"></a>非身自施。<a id="a-Lx"></a>见之不起。<a id="a-Ly"></a>不恭敬礼。<a id="a-Lz"></a>具足福田。<a id="a-M0"></a>具足财物。<a id="a-M1"></a>思不具足。<a id="a-M2"></a>决定布施。<a id="a-M3"></a>生于边地无正法律无礼仪处。<a id="a-M4"></a>或为王领。<a id="a-M5"></a>或为臣佐。<a id="a-M6"></a>无有人礼。<a id="a-M7"></a>诸天子。<a id="a-M8"></a>汝当观此业镜之壁。<a id="a-M9"></a>悉皆得见。<a id="a-MA"></a>时天帝释。<a id="a-MB"></a>如是示之。</p>
 </body>
</html>