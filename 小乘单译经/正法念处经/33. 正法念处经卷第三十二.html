<!doctype html>
<html id="z3IBUQVbK" data-ver="1445">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十二</h1>
  <h2 id="a2">观天品第六之十一(三十三天之八)</h2>
  <p id="a3">尔时天子。<a id="a-4"></a>念其天宫。<a id="a-5"></a>还于天上是时邪见外道诸婆罗门言。<a id="a-6"></a>此诸地某天某天之所摄受。<a id="a-7"></a>或作诸论。<a id="a-8"></a>或作赞叹。<a id="a-9"></a>如是林中。<a id="a-A"></a>所住邪见外道诸婆罗门。<a id="a-B"></a>见之敬重。<a id="a-C"></a>头面顶礼。<a id="a-D"></a>但观其相而生敬信。<a id="a-E"></a>不如实知。<a id="a-F"></a>是第二天。<a id="a-G"></a>复生分别。<a id="a-H"></a>见此天子处处游行。<a id="a-I"></a>身如火聚。<a id="a-J"></a>谓阎浮提人身入火中。<a id="a-K"></a>以是因缘。<a id="a-L"></a>生于善道。<a id="a-M"></a>受诸天身。<a id="a-N"></a>外道邪见诸婆罗门。<a id="a-O"></a>即作邪论。<a id="a-P"></a>或自立宗。<a id="a-Q"></a>或自说因。<a id="a-R"></a>自说譬喻。<a id="a-S"></a>或作赞叹。<a id="a-T"></a>既自邪见。<a id="a-U"></a>复为他说。<a id="a-V"></a>令他受行。<a id="a-W"></a>以火烧身。<a id="a-X"></a>望生天上。<a id="a-Y"></a>如是不能如实见知。<a id="a-Z"></a>说邪因果。<a id="a-a"></a>非实果报。<a id="a-b"></a>身坏命终。<a id="a-c"></a>堕于地狱。</p>
  <p id="ad">复次邪见外道诸婆罗门。<a id="a-e"></a>住林中者。<a id="a-f"></a>生于邪见。<a id="a-g"></a>睹此天子。<a id="a-h"></a>从天来下。<a id="a-i"></a>向阎浮提。<a id="a-j"></a>以远见故。<a id="a-k"></a>见不明了。<a id="a-l"></a>遥见天子。<a id="a-m"></a>从于庄严山峰来下。<a id="a-n"></a>至阎浮提。<a id="a-o"></a>后还天上。<a id="a-p"></a>林中所住诸婆罗门。<a id="a-q"></a>见是事已。<a id="a-r"></a>自生分别。<a id="a-s"></a>谓阎浮提人。<a id="a-t"></a>投赴高岩。<a id="a-u"></a>以是因缘。<a id="a-v"></a>生于善道。<a id="a-w"></a>受诸天身。<a id="a-x"></a>是故邪见诸婆罗门。<a id="a-y"></a>自坠高岩。<a id="a-z"></a>欲求生天。<a id="a-10"></a>复以此法。<a id="a-11"></a>为他人说。<a id="a-12"></a>造作邪论。<a id="a-13"></a>或作赞叹。<a id="a-14"></a>说此邪法。<a id="a-15"></a>以为业果。<a id="a-16"></a>以其邪见。<a id="a-17"></a>妄说因果。<a id="a-18"></a>身坏命终堕于恶道地狱之中。<a id="a-19"></a>是名邪见。</p>
  <p id="a1A">时林中住邪见外道诸婆罗门。<a id="a-1B"></a>见此天子从天来下。<a id="a-1C"></a>向阎浮提。<a id="a-1D"></a>去之遥远。<a id="a-1E"></a>不见正色。<a id="a-1F"></a>但见大光。<a id="a-1G"></a>犹如火色。<a id="a-1H"></a>妄生分别。<a id="a-1I"></a>便谓阎浮提人供养火故。<a id="a-1J"></a>身坏命终。<a id="a-1K"></a>生于善道。<a id="a-1L"></a>受诸天身。<a id="a-1M"></a>何以故。<a id="a-1N"></a>火是一切诸天之口。<a id="a-1O"></a>是故供养火者。<a id="a-1P"></a>得生天上。<a id="a-1Q"></a>作如是等妄生分别。<a id="a-1R"></a>不如实见。<a id="a-1S"></a>造作邪论。<a id="a-1T"></a>或自立宗。<a id="a-1U"></a>或自说因。<a id="a-1V"></a>自说譬喻。<a id="a-1W"></a>自作邪见。<a id="a-1X"></a>复教他人。<a id="a-1Y"></a>令入邪见。<a id="a-1Z"></a>如是邪见诸婆罗门。<a id="a-1a"></a>自无利益。<a id="a-1b"></a>令他衰恼。<a id="a-1c"></a>身坏命终堕于恶道。<a id="a-1d"></a>生地狱中。<a id="a-1e"></a>复有邪见外道诸婆罗门。<a id="a-1f"></a>住在林中。<a id="a-1g"></a>见此天子。<a id="a-1h"></a>妄生分别。<a id="a-1i"></a>遥见天子不饮不食。<a id="a-1j"></a>时婆罗门作如是念。<a id="a-1k"></a>阎浮提人不饮不食。<a id="a-1l"></a>以是因缘。<a id="a-1m"></a>身坏命终生于善道。<a id="a-1n"></a>受诸天身。<a id="a-1o"></a>我今亦当不饮不食。<a id="a-1p"></a>复教他人。<a id="a-1q"></a>令学其法。<a id="a-1r"></a>造作邪论。<a id="a-1s"></a>或作赞叹。<a id="a-1t"></a>说此邪法。<a id="a-1u"></a>以为业果。<a id="a-1v"></a>以是因缘。<a id="a-1w"></a>身坏命终。<a id="a-1x"></a>堕于恶道。<a id="a-1y"></a>生地狱中。<a id="a-1z"></a>如是外道。<a id="a-20"></a>不如实知。<a id="a-21"></a>开恶道门。</p>
  <p id="a22">若此天子。<a id="a-23"></a>或住少时。<a id="a-24"></a>或须臾顷。<a id="a-25"></a>于阎浮提。<a id="a-26"></a>过于百岁。<a id="a-27"></a>外道邪见诸婆罗门。<a id="a-28"></a>便作是说。<a id="a-29"></a>如是天子。<a id="a-2A"></a>常住不动。<a id="a-2B"></a>不破不坏。<a id="a-2C"></a>造作世界。<a id="a-2D"></a>能坏世间。<a id="a-2E"></a>外道见之。<a id="a-2F"></a>便作邪论。<a id="a-2G"></a>或作赞叹。<a id="a-2H"></a>说于邪因。<a id="a-2I"></a>以是因缘。<a id="a-2J"></a>身坏命终。<a id="a-2K"></a>堕于恶道。<a id="a-2L"></a>生地狱中。<a id="a-2M"></a>如是无量不如实见。<a id="a-2N"></a>造作邪论。<a id="a-2O"></a>不如实见。<a id="a-2P"></a>自心欺诳。<a id="a-2Q"></a>不如实见。<a id="a-2R"></a>如是比丘。<a id="a-2S"></a>观诸众生。<a id="a-2T"></a>为心诳惑。<a id="a-2U"></a>以偈颂曰。</p>
  <p id="a2V">心为恶蛇　　爱毒周遍　　螫人五体</p>
  <p id="a2W">虚生大悔　　爱河广大　　五根津济</p>
  <p id="a2X">此岸恐怖　　彼岸安隐　　见之妄解</p>
  <p id="a2Y">不如实知　　是邪见人　　堕于地狱</p>
  <p id="a2Z">是邪见人　　非因见因　　堕于地狱</p>
  <p id="a2a">颠倒见故　　愚痴之人　　迷于因果</p>
  <p id="a2b">有狱所缚　　受诸苦恼　　业之果报</p>
  <p id="a2c">则有生死　　若如实见　　则到彼岸</p>
  <p id="a2d">愚人求欲　　为欲所惑　　堕于地狱</p>
  <p id="a2e">如蛾投火　　人中持戒　　奉修正见</p>
  <p id="a2f">而得生天　　非由苦行　　此诸外道</p>
  <p id="a2g">行邪见行　　恃智邪慢　　诳惑他人</p>
  <p id="a2h">入于愚痴　　黑暗大海　　世间受苦</p>
  <p id="a2i">以邪见故　　非以苦身　　而得解脱</p>
  <p id="a2j">智者所说　　调伏其心　　烧烦恼山</p>
  <p id="a2k">则得解脱　　修行正见　　灭诸烦恼</p>
  <p id="a2l">见于实谛　　则得解脱</p>
  <p id="a2m">一切外道　　惑诸世间　　无有寂灭</p>
  <p id="a2n">不妄语处　　世间外道　　虚诳甚多</p>
  <p id="a2o">百劫求之　　无有少实　　出世之法</p>
  <p id="a2p">皆是真实　　世间言说　　系缚如毒</p>
  <p id="a2q">爱心造福　　得无常乐　　出世之法</p>
  <p id="a2r">则得常乐　　不净众恶　　因缘和合</p>
  <p id="a2s">空有言说　　而无诚实　　如是妄说</p>
  <p id="a2t">虚诳之人　　堕于黑闇　　可怖畏处</p>
  <p id="a2u">如是比丘。<a id="a-2v"></a>实谛见之。<a id="a-2w"></a>说如是偈。<a id="a-2x"></a>云何众生。<a id="a-2y"></a>得真实知。<a id="a-2z"></a>得真实见。<a id="a-30"></a>不起邪见。<a id="a-31"></a>邪见之论。<a id="a-32"></a>自无实见。<a id="a-33"></a>令他邪见。<a id="a-34"></a>以邪见论。<a id="a-35"></a>或自受行。<a id="a-36"></a>或为他说。<a id="a-37"></a>自堕地狱。<a id="a-38"></a>亦令他人堕于地狱。<a id="a-39"></a>时诸天众。<a id="a-3A"></a>观察一切阎浮提已。<a id="a-3B"></a>乘诸天鸟。<a id="a-3C"></a>还归三十三天。<a id="a-3D"></a>至于天宫。<a id="a-3E"></a>向余天众。<a id="a-3F"></a>如前所说。<a id="a-3G"></a>复于园林游戏受乐。<a id="a-3H"></a>妓乐自娱。<a id="a-3I"></a>种种功德。<a id="a-3J"></a>皆悉具足。<a id="a-3K"></a>一切众宝庄严之处。<a id="a-3L"></a>游戏受乐。<a id="a-3M"></a>乃至可爱。<a id="a-3N"></a>善业坏尽。<a id="a-3O"></a>从天命终。<a id="a-3P"></a>随业流转。<a id="a-3Q"></a>堕于地狱饿鬼畜生。<a id="a-3R"></a>若生人中。<a id="a-3S"></a>常受安乐。<a id="a-3T"></a>无有病恼。<a id="a-3U"></a>离诸衰乱。<a id="a-3V"></a>丰乐国土。<a id="a-3W"></a>而于中生。<a id="a-3X"></a>受丈夫身。<a id="a-3Y"></a>诸根具足。<a id="a-3Z"></a>或为国王。<a id="a-3a"></a>或为大臣。<a id="a-3b"></a>以余业故。</p>
  <p id="a3c">复次比丘。<a id="a-3d"></a>知业果报。<a id="a-3e"></a>观三十三天所住之地。<a id="a-3f"></a>彼以闻慧。<a id="a-3g"></a>见三十三天第二十七地。<a id="a-3h"></a>名智慧行。<a id="a-3i"></a>众生何业。<a id="a-3j"></a>而生彼天。<a id="a-3k"></a>彼以闻慧。<a id="a-3l"></a>见有众生。<a id="a-3m"></a>大心持戒。<a id="a-3n"></a>修行善业。<a id="a-3o"></a>如实见于业之果报。<a id="a-3p"></a>心有信乐。<a id="a-3q"></a>常行善业。<a id="a-3r"></a>舍于不善。<a id="a-3s"></a>其心质直。<a id="a-3t"></a>远离恶友。<a id="a-3u"></a>及至不与同路而行。<a id="a-3v"></a>不共言论。<a id="a-3w"></a>不与同住。<a id="a-3x"></a>如是善业。<a id="a-3y"></a>悉遍修习。<a id="a-3z"></a>如炼真金于现在世。<a id="a-40"></a>为一切人之所爱敬。<a id="a-41"></a>以修善故。</p>
  <p id="a42">若有比丘。<a id="a-43"></a>常修读诵修多罗毗尼阿毗昙。<a id="a-44"></a>如是比丘。<a id="a-45"></a>精勤修习。<a id="a-46"></a>若昼若夜。<a id="a-47"></a>心不懈息。<a id="a-48"></a>若夜闇冥。<a id="a-49"></a>废其读习。<a id="a-4A"></a>若有众生。<a id="a-4B"></a>敬重佛法及此比丘。<a id="a-4C"></a>施僧灯明。<a id="a-4D"></a>敬重法故。<a id="a-4E"></a>敬信三宝。<a id="a-4F"></a>复行布施。<a id="a-4G"></a>令得增长读习之善。<a id="a-4H"></a>若盛热时。<a id="a-4I"></a>以扇布施。<a id="a-4J"></a>令无闇冥。<a id="a-4K"></a>亦无热恼。<a id="a-4L"></a>闻诸比丘谈论圣法。<a id="a-4M"></a>心甚喜悦。<a id="a-4N"></a>二种功德因缘力故。<a id="a-4O"></a>是善业人。<a id="a-4P"></a>自利利人。<a id="a-4Q"></a>身坏命终。<a id="a-4R"></a>生于善道三十三天慧行之地。<a id="a-4S"></a>生彼天已。<a id="a-4T"></a>以善业故。<a id="a-4U"></a>其身光明。<a id="a-4V"></a>胜于日光。<a id="a-4W"></a>满足十倍。<a id="a-4X"></a>一切天众之所供养。<a id="a-4Y"></a>无量百千天女。<a id="a-4Z"></a>围绕供养恭敬。<a id="a-4a"></a>皆是天子。<a id="a-4b"></a>先所亲友。<a id="a-4c"></a>和悦含笑。<a id="a-4d"></a>种种庄严。<a id="a-4e"></a>其身胜妙。<a id="a-4f"></a>色相威德。<a id="a-4g"></a>皆悉庄严。<a id="a-4h"></a>离于妒嫉。<a id="a-4i"></a>互相爱敬。<a id="a-4j"></a>不离须臾。<a id="a-4k"></a>皆生欢喜。<a id="a-4l"></a>亲近天子。<a id="a-4m"></a>手执莲花。<a id="a-4n"></a>或执金花。<a id="a-4o"></a>或有银华。<a id="a-4p"></a>毗琉璃花。<a id="a-4q"></a>颇梨迦花。<a id="a-4r"></a>或杂宝花。<a id="a-4s"></a>若金莲花。<a id="a-4t"></a>白银为茎。<a id="a-4u"></a>赤宝为须。<a id="a-4v"></a>毗琉璃花。<a id="a-4w"></a>真金为茎。<a id="a-4x"></a>青宝莲花。<a id="a-4y"></a>白银为茎。<a id="a-4z"></a>砗磲莲花。<a id="a-50"></a>青宝珠玉。<a id="a-51"></a>以为其茎。<a id="a-52"></a>赤莲花宝。<a id="a-53"></a>金刚为须。<a id="a-54"></a>如是天女。<a id="a-55"></a>至天子所。<a id="a-56"></a>以所持花。<a id="a-57"></a>散天子上。<a id="a-58"></a>犹如盛夏降澍洪雨。<a id="a-59"></a>诸天女等。<a id="a-5A"></a>以诸宝花。<a id="a-5B"></a>散于初生天子之上。<a id="a-5C"></a>亦复如是。</p>
  <p id="a5D">尔时天子。<a id="a-5E"></a>见诸天女。<a id="a-5F"></a>心生欢喜。<a id="a-5G"></a>欲心即动。<a id="a-5H"></a>恶欲心发。<a id="a-5I"></a>从其座起。<a id="a-5J"></a>得未曾有。<a id="a-5K"></a>诣诸天女。<a id="a-5L"></a>踊跃欢喜。<a id="a-5M"></a>皆共和合。<a id="a-5N"></a>娱乐受乐。<a id="a-5O"></a>歌舞戏笑。<a id="a-5P"></a>游戏娱乐。<a id="a-5Q"></a>令此天子欲心增长。<a id="a-5R"></a>如是天女。<a id="a-5S"></a>周匝围绕。<a id="a-5T"></a>游于园林。<a id="a-5U"></a>天诸园林。<a id="a-5V"></a>众宝光明。<a id="a-5W"></a>一切诸欲。<a id="a-5X"></a>皆悉具足。<a id="a-5Y"></a>于此树下。<a id="a-5Z"></a>游戏受乐。<a id="a-5a"></a>种种众鸟。<a id="a-5b"></a>歌众妙音。<a id="a-5c"></a>与天女音不可分别。<a id="a-5d"></a>庄严欲具。<a id="a-5e"></a>花果充足。<a id="a-5f"></a>种种流泉。<a id="a-5g"></a>莲花河池。<a id="a-5h"></a>有百千种。<a id="a-5i"></a>围绕园林。<a id="a-5j"></a>如是天子。<a id="a-5k"></a>与诸天女。<a id="a-5l"></a>游戏娱乐。<a id="a-5m"></a>受无量乐。<a id="a-5n"></a>以善业故。</p>
  <p id="a5o">是时天子。<a id="a-5p"></a>复与天女。<a id="a-5q"></a>更诣异林。<a id="a-5r"></a>伎乐自娱。<a id="a-5s"></a>随念具足。<a id="a-5t"></a>受天之乐。<a id="a-5u"></a>圣人所爱持戒之果。<a id="a-5v"></a>成就果报。<a id="a-5w"></a>如是天子。<a id="a-5x"></a>天女围绕。<a id="a-5y"></a>复往诣于摩尼支罗游戏之林。<a id="a-5z"></a>先旧诸天。<a id="a-60"></a>见此天子。<a id="a-61"></a>皆出往迎。<a id="a-62"></a>心生欢喜。<a id="a-63"></a>犹如见于亲族兄弟。<a id="a-64"></a>安慰问讯。<a id="a-65"></a>共入林中。<a id="a-66"></a>五乐音声。<a id="a-67"></a>受天之乐。<a id="a-68"></a>如是天子。<a id="a-69"></a>受种种乐。<a id="a-6A"></a>复于摩尼支罗林中。<a id="a-6B"></a>无量欢喜。<a id="a-6C"></a>目视众色。<a id="a-6D"></a>心生喜乐。<a id="a-6E"></a>其地园林。<a id="a-6F"></a>皆以七宝。<a id="a-6G"></a>而为庄严。<a id="a-6H"></a>金色宝衣。<a id="a-6I"></a>庄严林树。<a id="a-6J"></a>如是种种。<a id="a-6K"></a>宝树庄严。<a id="a-6L"></a>其地柔软。<a id="a-6M"></a>无量饮食。<a id="a-6N"></a>从河而流。<a id="a-6O"></a>目视如是。<a id="a-6P"></a>一切众色。<a id="a-6Q"></a>眼甚爱悦。<a id="a-6R"></a>如是初生天子。<a id="a-6S"></a>与诸天众。<a id="a-6T"></a>娱乐受乐。<a id="a-6U"></a>天子复诣毗琉璃地。<a id="a-6V"></a>共天女众。<a id="a-6W"></a>次第见于摩尼宝衣。<a id="a-6X"></a>从树而生。<a id="a-6Y"></a>其色明净。<a id="a-6Z"></a>甚可爱乐。<a id="a-6a"></a>微风吹动。<a id="a-6b"></a>随风上下。<a id="a-6c"></a>无量色蜂。<a id="a-6d"></a>以为庄严。<a id="a-6e"></a>光色如灯。<a id="a-6f"></a>诸天见之。<a id="a-6g"></a>发希有心。<a id="a-6h"></a>生大欢喜。<a id="a-6i"></a>共天女众。<a id="a-6j"></a>往诣此树。<a id="a-6k"></a>作天伎乐。<a id="a-6l"></a>游戏受乐。<a id="a-6m"></a>是时诸天。<a id="a-6n"></a>于此林中。<a id="a-6o"></a>心生希有。<a id="a-6p"></a>即于花中。<a id="a-6q"></a>出天摩偷。<a id="a-6r"></a>具足一切上妙之味。<a id="a-6s"></a>一切天众。<a id="a-6t"></a>昔所未见。<a id="a-6u"></a>色香味触。<a id="a-6v"></a>见之皆生百倍悦乐。<a id="a-6w"></a>饮天摩偷上味之酒。<a id="a-6x"></a>天子饮之。<a id="a-6y"></a>共诸天女。<a id="a-6z"></a>游戏受乐。<a id="a-70"></a>歌众妙音。<a id="a-71"></a>赞天王释。<a id="a-72"></a>以天帝释因缘力故。<a id="a-73"></a>令我于此摩尼支罗园林天中受五欲乐。<a id="a-74"></a>味若摩偷。<a id="a-75"></a>色香美味。<a id="a-76"></a>从树花出。<a id="a-77"></a>最为希有。<a id="a-78"></a>我今饮之。<a id="a-79"></a>百倍受乐。<a id="a-7A"></a>尔时天子共诸天女。<a id="a-7B"></a>以毗琉璃器。<a id="a-7C"></a>盛满摩偷天之上味。<a id="a-7D"></a>迭共相劝。<a id="a-7E"></a>饮此天味。<a id="a-7F"></a>此诸天众。<a id="a-7G"></a>于人中时。<a id="a-7H"></a>布施持戒今得如是胜妙色香上味果报。<a id="a-7I"></a>随其本业上中下报。<a id="a-7J"></a>心生愧耻。<a id="a-7K"></a>树上有鸟。<a id="a-7L"></a>名饮摩偷。<a id="a-7M"></a>见诸天子。<a id="a-7N"></a>心生愧耻。<a id="a-7O"></a>即为天子。<a id="a-7P"></a>而说颂曰。</p>
  <p id="a7Q">众生痴所使　　饮于摩偷酒</p>
  <p id="a7R">现观痴所系　　贪着于美味</p>
  <p id="a7S">摩偷痴罥网　　饮之至命终</p>
  <p id="a7T">退堕于地狱　　诸龙亦如是</p>
  <p id="a7U">若见触嗅尝　　令人心痴醉</p>
  <p id="a7V">是故众罥网　　智者所舍离</p>
  <p id="a7W">见之生贪着　　触之则嗅尝</p>
  <p id="a7X">嗅之心贪味　　着味为衰恼</p>
  <p id="a7Y">一切系缚中　　无过贪嗜味</p>
  <p id="a7Z">坏名闻色力　　以其着味故</p>
  <p id="a7a">着味所迷乱　　目瞢常惛醉</p>
  <p id="a7b">心迷致痴荒　　不知善恶法</p>
  <p id="a7c">女人所轻笑　　眠卧于粪秽</p>
  <p id="a7d">而无所觉知　　不能自动发</p>
  <p id="a7e">酒能坏名闻　　踰过于死畏</p>
  <p id="a7f">犹如饮毒药　　亦如死网罥</p>
  <p id="a7g">饮酒之为患　　三十有六失</p>
  <p id="a7h">既知此过恶　　应当速远离</p>
  <p id="a7i">大姓智慧人　　为酒之所污</p>
  <p id="a7j">众人所轻忽　　如草随风转</p>
  <p id="a7k">如是天鸟。<a id="a-7l"></a>虽是畜生。<a id="a-7m"></a>毁訾诸天。<a id="a-7n"></a>何况余天。<a id="a-7o"></a>此诸天子。<a id="a-7p"></a>饮于天味。<a id="a-7q"></a>上中下味。<a id="a-7r"></a>色香具足。<a id="a-7s"></a>如其善业。<a id="a-7t"></a>愿行种子。<a id="a-7u"></a>饮已复诣陀罗殿林。<a id="a-7v"></a>于此林中。<a id="a-7w"></a>欲行游戏。<a id="a-7x"></a>闻种种音。<a id="a-7y"></a>心生欢喜。<a id="a-7z"></a>青优钵罗。<a id="a-80"></a>以为首鬘。<a id="a-81"></a>天子天女。<a id="a-82"></a>共相围绕。<a id="a-83"></a>欢喜游戏。<a id="a-84"></a>心常念欲金色光明陀罗林殿。<a id="a-85"></a>既受乐已。<a id="a-86"></a>复往诣于弥伽云林。<a id="a-87"></a>既至弥伽云林之中。<a id="a-88"></a>见百千殿。<a id="a-89"></a>天鬘庄严。</p>
  <p id="a8A">尔时天主。<a id="a-8B"></a>释迦提婆。<a id="a-8C"></a>乘伊罗婆那大白象王。<a id="a-8D"></a>共诸天子天女眷属围绕。<a id="a-8E"></a>心生喜悦。<a id="a-8F"></a>为欲利益放逸诸天。<a id="a-8G"></a>时诸天众。<a id="a-8H"></a>见帝释来。<a id="a-8I"></a>悉皆出迎。<a id="a-8J"></a>皆以头面。<a id="a-8K"></a>顶礼天主。<a id="a-8L"></a>于天主前。<a id="a-8M"></a>出众妙音。<a id="a-8N"></a>歌舞戏笑。<a id="a-8O"></a>欢喜叫呼。<a id="a-8P"></a>时天王释。<a id="a-8Q"></a>以柔软言。<a id="a-8R"></a>慰问诸天。<a id="a-8S"></a>在于伊罗婆那白象之上。<a id="a-8T"></a>告诸天曰。<a id="a-8U"></a>汝以自业。<a id="a-8V"></a>受于天乐。<a id="a-8W"></a>我今欲还欢喜之园。<a id="a-8X"></a>除阿修罗嗔恚。<a id="a-8Y"></a>恃怙大力慢心。<a id="a-8Z"></a>时诸天众白帝释言。<a id="a-8a"></a>天王。<a id="a-8b"></a>我今亦当随于天王。<a id="a-8c"></a>除阿修罗嗔恚憍慢。<a id="a-8d"></a>时天帝释告诸天曰。<a id="a-8e"></a>汝勿急速。<a id="a-8f"></a>我今自能破阿修罗。<a id="a-8g"></a>时天帝释语诸天已。<a id="a-8h"></a>入欢喜园。<a id="a-8i"></a>见阿修罗。<a id="a-8j"></a>在欢喜园。<a id="a-8k"></a>犹如云聚。<a id="a-8l"></a>渐渐增长。<a id="a-8m"></a>时诸天众。<a id="a-8n"></a>骂詈毁訾。<a id="a-8o"></a>转增高大。<a id="a-8p"></a>时诸天众。<a id="a-8q"></a>见其增长。<a id="a-8r"></a>骂詈不息。<a id="a-8s"></a>倍更增长。<a id="a-8t"></a>颜色丑恶。<a id="a-8u"></a>帝释见之。<a id="a-8v"></a>告诸天众。<a id="a-8w"></a>此阿修罗。<a id="a-8x"></a>以女嗔故。<a id="a-8y"></a>身增转大。<a id="a-8z"></a>我当方便。<a id="a-90"></a>令离嗔慢。<a id="a-91"></a>时天帝释。<a id="a-92"></a>而说颂曰。</p>
  <p id="a93">不嗔能伏嗔　　忍伏粗恶心</p>
  <p id="a94">法能伏非法　　光明破闇冥</p>
  <p id="a95">成实胜妄语　　正语伏绮语</p>
  <p id="a96">软语胜恶口　　能禁两舌过</p>
  <p id="a97">慈心断杀害　　布施除悭贪</p>
  <p id="a98">正念胜邪念　　善念破恶念</p>
  <p id="a99">明能破无明　　白日除黑闇</p>
  <p id="a9A">白月胜黑月　　如是常得胜</p>
  <p id="a9B">智慧知真谛　　胜于邪见欲</p>
  <p id="a9C">贤圣八分道　　能破诸恶道</p>
  <p id="a9D">如来四无畏　　能破诸怖畏</p>
  <p id="a9E">忆念破忘失　　智能破愚痴</p>
  <p id="a9F">若住阿兰若　　则能破诸欲</p>
  <p id="a9G">须弥胜众山　　及以众园林</p>
  <p id="a9H">大海胜涓流　　及以诸河池</p>
  <p id="a9I">日光胜众星　　亦胜于余宿</p>
  <p id="a9J">法式胜无法　　布施破贫穷</p>
  <p id="a9K">质直胜谄曲　　实能破妄语</p>
  <p id="a9L">吉能破不吉　　火能烧众薪</p>
  <p id="a9M">水能破于渴　　食则能除饥</p>
  <p id="a9N">师子心勇健　　胜于一切兽</p>
  <p id="a9O">知足胜悕望　　智者如是说</p>
  <p id="a9P">悲愍者常胜　　无悲为减劣</p>
  <p id="a9Q">智慧能调伏　　智者如是说</p>
  <p id="a9R">众恶邪见业　　多作诸妄语</p>
  <p id="a9S">如是外道中　　如来最殊胜</p>
  <p id="a9T">天胜阿修罗　　以其法胜故</p>
  <p id="a9U">我当破一切　　何况汝一身</p>
  <p id="a9V">汝阿修罗使　　汝勿生悕望</p>
  <p id="a9W">令此师子座　　智者所应住</p>
  <p id="a9X">时阿修罗。<a id="a-9Y"></a>闻释迦提婆说是语已。<a id="a-9Z"></a>不复增长。<a id="a-9a"></a>以得闻于实语缚故。<a id="a-9b"></a>减劣不增。<a id="a-9c"></a>色力勇健。<a id="a-9d"></a>悉不增长。<a id="a-9e"></a>见其劣弱。<a id="a-9f"></a>时有天子。<a id="a-9g"></a>手捉其足。<a id="a-9h"></a>曳令下座。<a id="a-9i"></a>即时驱出天欢喜园。<a id="a-9j"></a>时天帝释。<a id="a-9k"></a>心生欢喜。<a id="a-9l"></a>复往诣于摩尼支罗所住之地。<a id="a-9m"></a>乘于伊罗婆那大白象王。<a id="a-9n"></a>腾空而游。<a id="a-9o"></a>向于摩尼支罗之林。<a id="a-9p"></a>所作已办。<a id="a-9q"></a>与诸一切天子天女。<a id="a-9r"></a>至摩尼地。<a id="a-9s"></a>摩尼地天。<a id="a-9t"></a>见天王释。<a id="a-9u"></a>皆悉出迎。<a id="a-9v"></a>头面顶礼。<a id="a-9w"></a>修敬既毕。<a id="a-9x"></a>皆往诣于弥伽云林。<a id="a-9y"></a>其地一切众欲具足。<a id="a-9z"></a>柔软广博。<a id="a-A0"></a>众花遍覆。<a id="a-A1"></a>以莲花枝用为宫室。<a id="a-A2"></a>一切爱处。<a id="a-A3"></a>释迦天主。<a id="a-A4"></a>共诸天女。<a id="a-A5"></a>种种乐音。<a id="a-A6"></a>歌舞游戏。<a id="a-A7"></a>娱乐受乐。<a id="a-A8"></a>乾闼婆王。<a id="a-A9"></a>围绕帝释。<a id="a-AA"></a>歌众妙音。<a id="a-AB"></a>赞叹天王五乐音声。<a id="a-AC"></a>以为娱乐。<a id="a-AD"></a>时天帝释。<a id="a-AE"></a>在于伊罗婆那白象之上。<a id="a-AF"></a>其象端严。<a id="a-AG"></a>胜于宝山。<a id="a-AH"></a>行步进趣。<a id="a-AI"></a>如动玉山。<a id="a-AJ"></a>其象鲜白。<a id="a-AK"></a>踰于雪山。<a id="a-AL"></a>如春末时。<a id="a-AM"></a>日光照曜雪山之峰。<a id="a-AN"></a>如是天众。<a id="a-AO"></a>天子天女。<a id="a-AP"></a>围绕帝释。<a id="a-AQ"></a>游于园林。<a id="a-AR"></a>其诸园林。<a id="a-AS"></a>毗琉璃宝。<a id="a-AT"></a>白银颇梨。<a id="a-AU"></a>因陀青宝。<a id="a-AV"></a>大因陀宝。<a id="a-AW"></a>赤莲花宝。<a id="a-AX"></a>真金砗磲。<a id="a-AY"></a>以为庄严。<a id="a-AZ"></a>释迦天王。<a id="a-Aa"></a>共诸天众天子天女。<a id="a-Ab"></a>游戏园中。<a id="a-Ac"></a>闭恶趣门。<a id="a-Ad"></a>心生欢喜。<a id="a-Ae"></a>虽得见谛。<a id="a-Af"></a>犹受欲乐。<a id="a-Ag"></a>而常思惟众生生死。<a id="a-Ah"></a>既思惟已。<a id="a-Ai"></a>不恚不悦。<a id="a-Aj"></a>观诸乐受。<a id="a-Ak"></a>皆悉无常破坏离散。<a id="a-Al"></a>如是知已。<a id="a-Am"></a>内自思惟。<a id="a-An"></a>诸天退没。<a id="a-Ao"></a>因于自业。<a id="a-Ap"></a>为何所至。<a id="a-Aq"></a>受自业果。<a id="a-Ar"></a>业风所吹。<a id="a-As"></a>堕于地狱饿鬼畜生。<a id="a-At"></a>流转受苦。<a id="a-Au"></a>而无伴侣。<a id="a-Av"></a>一切诸天及诸天女。<a id="a-Aw"></a>皆悉如是。<a id="a-Ax"></a>会当别离如是之业。<a id="a-Ay"></a>大作乐具。<a id="a-Az"></a>戏弄一切愚痴凡夫。<a id="a-B0"></a>时天帝释。<a id="a-B1"></a>思惟是已。<a id="a-B2"></a>而说颂曰。</p>
  <p id="aB3">譬如虚空云　　为风之所吹</p>
  <p id="aB4">和合须臾散　　生死亦如是</p>
  <p id="aB5">时时如众花　　见人有生死</p>
  <p id="aB6">一切皆磨灭　　如去来亦然</p>
  <p id="aB7">如是善业熟　　则受于天乐</p>
  <p id="aB8">善时既尽已　　乐受则亦失</p>
  <p id="aB9">时节如树林　　生时甚敷荣</p>
  <p id="aBA">时节既过已　　一切皆堕落</p>
  <p id="aBB">诸天如树叶　　树如受乐处</p>
  <p id="aBC">受乐则有堕　　无有常乐者</p>
  <p id="aBD">犹如夏降雨　　不住于空中</p>
  <p id="aBE">诸乐亦如是　　念念不暂停</p>
  <p id="aBF">譬如孔雀鸟　　风云则出声</p>
  <p id="aBG">风止声则灭　　天乐亦如是</p>
  <p id="aBH">譬如以干木　　而置于火中</p>
  <p id="aBI">天乐亦如是　　为时火所烧</p>
  <p id="aBJ">生已复归灭　　已经百千返</p>
  <p id="aBK">为爱之所欺　　而无有厌心</p>
  <p id="aBL">痴爱网所覆　　一切无免者</p>
  <p id="aBM">戏弄于诸天　　受诸不善业</p>
  <p id="aBN">如是天帝释。<a id="a-BO"></a>愍诸天故。<a id="a-BP"></a>说是偈已。<a id="a-BQ"></a>乘于伊罗婆那大白象王。<a id="a-BR"></a>天众围绕。<a id="a-BS"></a>奏诸音乐。<a id="a-BT"></a>出妙音声。<a id="a-BU"></a>还善法堂。<a id="a-BV"></a>以得胜于阿修罗故。<a id="a-BW"></a>心生欢喜。<a id="a-BX"></a>诸天恭敬。<a id="a-BY"></a>到善法堂。<a id="a-BZ"></a>摩尼支罗所住诸天。<a id="a-Ba"></a>受欲无厌。<a id="a-Bb"></a>受于色声香味触等游戏园林。<a id="a-Bc"></a>乃至可爱善业坏尽。<a id="a-Bd"></a>从天还退。<a id="a-Be"></a>随业流转。<a id="a-Bf"></a>堕于地狱饿鬼畜生。<a id="a-Bg"></a>若生人中。<a id="a-Bh"></a>生大种姓。<a id="a-Bi"></a>受第一乐。<a id="a-Bj"></a>端正殊妙。<a id="a-Bk"></a>生在中国。<a id="a-Bl"></a>正法行处。<a id="a-Bm"></a>大富饶财。<a id="a-Bn"></a>子孙具足。<a id="a-Bo"></a>寿命延长。<a id="a-Bp"></a>眷属和顺。<a id="a-Bq"></a>世间所有一切资具。<a id="a-Br"></a>皆悉具足。<a id="a-Bs"></a>一切众人之所爱敬。<a id="a-Bt"></a>或为大王。<a id="a-Bu"></a>或作大臣。<a id="a-Bv"></a>以余业故。</p>
  <p id="aBw">复次比丘。<a id="a-Bx"></a>知乐果报观三十三天所住之地。<a id="a-By"></a>彼以闻慧。<a id="a-Bz"></a>见三十三天。<a id="a-C0"></a>二十八地名曰众分。<a id="a-C1"></a>众生何业而生彼天。<a id="a-C2"></a>彼以闻知。<a id="a-C3"></a>见有众生修行善业。<a id="a-C4"></a>正身口意。<a id="a-C5"></a>质直不谄。<a id="a-C6"></a>不恼众生。<a id="a-C7"></a>常行善意。<a id="a-C8"></a>其心质直。<a id="a-C9"></a>离恶知识。<a id="a-CA"></a>亲近善友。<a id="a-CB"></a>不近恶友。<a id="a-CC"></a>不共言论。<a id="a-CD"></a>不与同住。<a id="a-CE"></a>亦不同行。<a id="a-CF"></a>常避恶人。<a id="a-CG"></a>恶人所友。<a id="a-CH"></a>亦不亲近。<a id="a-CI"></a>亲近贤善。<a id="a-CJ"></a>听闻正法。<a id="a-CK"></a>闻已思惟。<a id="a-CL"></a>心入于法。<a id="a-CM"></a>善不善无记。<a id="a-CN"></a>若有善法。<a id="a-CO"></a>则便摄取。<a id="a-CP"></a>知不善法。<a id="a-CQ"></a>则便舍离。<a id="a-CR"></a>正念观察。<a id="a-CS"></a>调伏其心。<a id="a-CT"></a>不贪不欲。<a id="a-CU"></a>持七种戒。<a id="a-CV"></a>微细不犯。<a id="a-CW"></a>乃至小犯。<a id="a-CX"></a>常怀大惧。<a id="a-CY"></a>一切善业。<a id="a-CZ"></a>如炼真金。<a id="a-Ca"></a>清净无垢。<a id="a-Cb"></a>如是之人。<a id="a-Cc"></a>不杀不盗。<a id="a-Cd"></a>布施修福。<a id="a-Ce"></a>见杀害者。<a id="a-Cf"></a>救令得脱。<a id="a-Cg"></a>云何救于杀害众生。<a id="a-Ch"></a>若有丈夫。<a id="a-Ci"></a>侵他妇人。<a id="a-Cj"></a>为官所收。<a id="a-Ck"></a>打恶声鼓。<a id="a-Cl"></a>从右门出。<a id="a-Cm"></a>欲断其命。<a id="a-Cn"></a>无救无护。<a id="a-Co"></a>无所悕望。<a id="a-Cp"></a>愁悴忧恼。<a id="a-Cq"></a>欲至冢间。<a id="a-Cr"></a>将至杀处。<a id="a-Cs"></a>如是善人。<a id="a-Ct"></a>赎令得脱。<a id="a-Cu"></a>复行布施。<a id="a-Cv"></a>修诸福德。<a id="a-Cw"></a>云何善人修行福业。<a id="a-Cx"></a>若僧住处。<a id="a-Cy"></a>旷野无水。<a id="a-Cz"></a>渴乏苦恼。<a id="a-D0"></a>如是善人。<a id="a-D1"></a>或为作井。<a id="a-D2"></a>或为造池。<a id="a-D3"></a>若有水池。<a id="a-D4"></a>若井崩坏。<a id="a-D5"></a>若多细虫。<a id="a-D6"></a>为僧修治。<a id="a-D7"></a>以诸细虫置余水中。<a id="a-D8"></a>如是微细。<a id="a-D9"></a>皆不杀害。<a id="a-DA"></a>若以漉囊。<a id="a-DB"></a>漉诸水虫还置水中。<a id="a-DC"></a>是名不杀生。<a id="a-DD"></a>云何不偷盗。<a id="a-DE"></a>不以盗心取他草叶。<a id="a-DF"></a>若旷野中种种果菜。<a id="a-DG"></a>故村聚落疑他所护。<a id="a-DH"></a>亦不故取。<a id="a-DI"></a>是名不盗。<a id="a-DJ"></a>是人修行一切善业。<a id="a-DK"></a>身坏命终。<a id="a-DL"></a>生于善道三十三天众分之地。<a id="a-DM"></a>生于右门。<a id="a-DN"></a>真金为座。<a id="a-DO"></a>白银琉璃。<a id="a-DP"></a>或以颇梨。<a id="a-DQ"></a>或车磲宝。<a id="a-DR"></a>或赤莲花宝。<a id="a-DS"></a>以为其座。<a id="a-DT"></a>青因陀宝。<a id="a-DU"></a>大青宝王。<a id="a-DV"></a>真珠之座。<a id="a-DW"></a>如是珍宝庄严之座。<a id="a-DX"></a>而于中生。<a id="a-DY"></a>既生天已。<a id="a-DZ"></a>而自思惟。<a id="a-Da"></a>我以何业。<a id="a-Db"></a>而来生此。<a id="a-Dc"></a>即自念知。<a id="a-Dd"></a>我于前世。<a id="a-De"></a>作斯善业。<a id="a-Df"></a>供养众僧。<a id="a-Dg"></a>如是善业。<a id="a-Dh"></a>犹如父母。<a id="a-Di"></a>清凉之宝。<a id="a-Dj"></a>生于天上。<a id="a-Dk"></a>决定受乐。<a id="a-Dl"></a>如是天子。<a id="a-Dm"></a>作是念已。<a id="a-Dn"></a>即自现见业之果报。<a id="a-Do"></a>见果报已。<a id="a-Dp"></a>赞叹善业。<a id="a-Dq"></a>毁訾恶业。<a id="a-Dr"></a>念本生已。<a id="a-Ds"></a>念人业地。<a id="a-Dt"></a>无量善业地。<a id="a-Du"></a>如父如母。<a id="a-Dv"></a>尔时天子。<a id="a-Dw"></a>念本生已。<a id="a-Dx"></a>而说颂曰。</p>
  <p id="aDy">以善得人身　　得已不放逸</p>
  <p id="aDz">造作众善业　　因是得生天</p>
  <p id="aE0">人身甚难得　　得已行放逸</p>
  <p id="aE1">为放逸所迷　　命终堕地狱</p>
  <p id="aE2">作三种善业　　修行七种戒</p>
  <p id="aE3">杀于三怨家　　则受诸天身</p>
  <p id="aE4">若人伏烦恼　　未断于爱心</p>
  <p id="aE5">是人爱因缘　　则生于天中</p>
  <p id="aE6">破坏于嫉妒　　大苦之窟宅</p>
  <p id="aE7">种种行布施　　是人生天中</p>
  <p id="aE8">观他如己身　　悲愍护众生</p>
  <p id="aE9">慈心常调伏　　是人生天中</p>
  <p id="aEA">观偷盗如火　　布施于一切</p>
  <p id="aEB">以自修其心　　是人生天中</p>
  <p id="aEC">观他妻如母　　常思惟真谛</p>
  <p id="aED">欲泥不能污　　是人生天中</p>
  <p id="aEE">火从自心起　　由舌赞燧生</p>
  <p id="aEF">若离此妄语　　则生于善道</p>
  <p id="aEG">恶口破慈心　　智者能舍离</p>
  <p id="aEH">常乐说软语　　则生于天上</p>
  <p id="aEI">观绮语如刀　　一切常远离</p>
  <p id="aEJ">常行于正语　　是人生善道</p>
  <p id="aEK">若有行善人　　不行于两舌</p>
  <p id="aEL">实说谛知时　　是人生天中</p>
  <p id="aEM">若人护如是　　七种身口戒</p>
  <p id="aEN">其人谛知戒　　则生于天中</p>
  <p id="aEO">如是初生天子。<a id="a-EP"></a>思惟既讫说此偈已。<a id="a-EQ"></a>观本生处。<a id="a-ER"></a>念生处已。<a id="a-ES"></a>着欲境界。<a id="a-ET"></a>以前习故。<a id="a-EU"></a>说如是偈。<a id="a-EV"></a>尔时初生天子。<a id="a-EW"></a>威德殊胜。<a id="a-EX"></a>一切皆集。<a id="a-EY"></a>天女见之。<a id="a-EZ"></a>速疾驰奔至天子所。<a id="a-Ea"></a>犹如众蜂驰奔莲花。<a id="a-Eb"></a>诸天女众。<a id="a-Ec"></a>驰奔天子。<a id="a-Ed"></a>亦复如是。<a id="a-Ee"></a>手中执于种种伎乐。<a id="a-Ef"></a>琴瑟箜篌。<a id="a-Eg"></a>鼓众妙音。<a id="a-Eh"></a>是诸天女。<a id="a-Ei"></a>花鬘庄严。<a id="a-Ej"></a>散以末香。<a id="a-Ek"></a>手执花鬘。<a id="a-El"></a>复有天女。<a id="a-Em"></a>散花供养。<a id="a-En"></a>初生天子。<a id="a-Eo"></a>如是天女。<a id="a-Ep"></a>以种种供养供养天子。<a id="a-Eq"></a>不可譬喻胜上天女。<a id="a-Er"></a>或百或千。<a id="a-Es"></a>见此天子初生天中。<a id="a-Et"></a>心生爱乐。<a id="a-Eu"></a>又见本所奉事天子死相已现。<a id="a-Ev"></a>舍本天子。<a id="a-Ew"></a>驰向初生福德天子。<a id="a-Ex"></a>譬如渴牛。<a id="a-Ey"></a>舍于枯池。<a id="a-Ez"></a>走趣清水。<a id="a-F0"></a>此诸天女。<a id="a-F1"></a>亦复如是。<a id="a-F2"></a>舍本所事。<a id="a-F3"></a>驰速往诣初生天子。</p>
  <p id="aF4">尔时初生天子。<a id="a-F5"></a>闻诸天女庄严之具。<a id="a-F6"></a>出美妙音。<a id="a-F7"></a>欲心即发。<a id="a-F8"></a>何况见色。<a id="a-F9"></a>及其音声。<a id="a-FA"></a>尔时天子。<a id="a-FB"></a>见诸天女。<a id="a-FC"></a>及闻乐音。<a id="a-FD"></a>恭敬供养。<a id="a-FE"></a>心生爱乐。<a id="a-FF"></a>悉忘本生。<a id="a-FG"></a>犹如隔于百千生死。<a id="a-FH"></a>何以故。<a id="a-FI"></a>以生天中放逸地故。<a id="a-FJ"></a>性如是故。<a id="a-FK"></a>尔时初生天子。<a id="a-FL"></a>为诸天女。<a id="a-FM"></a>以诸欲法种种情态不善观故。<a id="a-FN"></a>欲心增长。<a id="a-FO"></a>时诸天女。<a id="a-FP"></a>说于种种欲心相应不净之语。<a id="a-FQ"></a>如是受于放逸之乐。<a id="a-FR"></a>天子天女。<a id="a-FS"></a>互相随逐。<a id="a-FT"></a>天女围绕。<a id="a-FU"></a>一切诸欲。<a id="a-FV"></a>皆悉具足。<a id="a-FW"></a>如是之乐。<a id="a-FX"></a>昔所未得。<a id="a-FY"></a>今既得已。<a id="a-FZ"></a>心生欢喜。<a id="a-Fa"></a>为欲所牵。<a id="a-Fb"></a>随诸天女。<a id="a-Fc"></a>不得自在。<a id="a-Fd"></a>时诸天女。<a id="a-Fe"></a>奉给天子。<a id="a-Ff"></a>歌舞戏笑。<a id="a-Fg"></a>种种吟咏。<a id="a-Fh"></a>鄙亵调话。<a id="a-Fi"></a>令此天子心意迷惑。<a id="a-Fj"></a>随诸天女所至之处。<a id="a-Fk"></a>常随其后。<a id="a-Fl"></a>欲网所缚。<a id="a-Fm"></a>如鸟在网。<a id="a-Fn"></a>如是天子。<a id="a-Fo"></a>爱欲所缚。<a id="a-Fp"></a>亦复如是。<a id="a-Fq"></a>随其至处。<a id="a-Fr"></a>天子随之。<a id="a-Fs"></a>如是地处。<a id="a-Ft"></a>七宝庄严。<a id="a-Fu"></a>昔所未见。<a id="a-Fv"></a>见之爱乐。<a id="a-Fw"></a>既见此地。<a id="a-Fx"></a>于此地中无量天衣天鬘庄严。<a id="a-Fy"></a>受无量乐。<a id="a-Fz"></a>复往诣于度旷野林。<a id="a-G0"></a>作天伎乐。<a id="a-G1"></a>共此天子。<a id="a-G2"></a>至旷野林见此林中。<a id="a-G3"></a>一切众鸟。<a id="a-G4"></a>种种相貌。<a id="a-G5"></a>以为庄严。<a id="a-G6"></a>其音美妙。<a id="a-G7"></a>出种种声。<a id="a-G8"></a>与诸群鸟。<a id="a-G9"></a>游戏娱乐。<a id="a-GA"></a>诸鸟亦复雄雌相随。<a id="a-GB"></a>若至华中。<a id="a-GC"></a>饮摩偷酒。<a id="a-GD"></a>雄鸟随之。<a id="a-GE"></a>若于诸花。<a id="a-GF"></a>亦复如是。<a id="a-GG"></a>若鸟游空。<a id="a-GH"></a>雄雌相随。<a id="a-GI"></a>亦复如是。<a id="a-GJ"></a>随其至处。<a id="a-GK"></a>若食美果。<a id="a-GL"></a>鸟亦随之。<a id="a-GM"></a>若复游戏莲花池中。<a id="a-GN"></a>亦复如是。<a id="a-GO"></a>于山峰中。<a id="a-GP"></a>二鸟双游。<a id="a-GQ"></a>如是天鸟。<a id="a-GR"></a>亦为爱网之所系缚。<a id="a-GS"></a>将至异处。<a id="a-GT"></a>众蜂之类。<a id="a-GU"></a>亦复如是。<a id="a-GV"></a>群鹿麚麀。<a id="a-GW"></a>相随游戏。<a id="a-GX"></a>亦为麀鹿欲网所缚。<a id="a-GY"></a>亦如天子。<a id="a-GZ"></a>迷天女色。<a id="a-Ga"></a>譬如夏时降雨满池。<a id="a-Gb"></a>充遍盈溢。<a id="a-Gc"></a>是诸天子。<a id="a-Gd"></a>为诸天女欲爱充满。<a id="a-Ge"></a>亦复如是。<a id="a-Gf"></a>爱欲系缚。<a id="a-Gg"></a>虽复舒缓。<a id="a-Gh"></a>甚为难解。<a id="a-Gi"></a>如是比丘。<a id="a-Gj"></a>观此事已。<a id="a-Gk"></a>而说颂曰。</p>
  <p id="aGl">如是女欲网　　系缚甚坚牢</p>
  <p id="aGm">能令诸众生　　轮转于有狱</p>
  <p id="aGn">身缚尚可解　　心缚不可脱</p>
  <p id="aGo">心既为欲缚　　常受诸苦恼</p>
  <p id="aGp">罥网尚可断　　欲网不可烧</p>
  <p id="aGq">随其所行处　　不离三恶道</p>
  <p id="aGr">罥网但缚身　　爱网甚广大</p>
  <p id="aGs">虽非是色法　　能缚一切人</p>
  <p id="aGt">罥网缚众生　　尚可现睹见</p>
  <p id="aGu">如是爱缚心　　求之不可见</p>
  <p id="aGv">初染生爱着　　心着甚难解</p>
  <p id="aGw">人为爱所缚　　不能脱生死</p>
  <p id="aGx">女色大罥网　　缚众生六根</p>
  <p id="aGy">罥但缚一身　　或缚或不缚</p>
  <p id="aGz">若枷锁杻械　　圣说非为坚</p>
  <p id="aH0">痴人爱染心　　系缚甚坚牢</p>
  <p id="aH1">如是比丘。<a id="a-H2"></a>毁訾爱欲。<a id="a-H3"></a>尔时天子。<a id="a-H4"></a>为爱天女一切爱网之所系缚。<a id="a-H5"></a>将至园林。<a id="a-H6"></a>见种种林。<a id="a-H7"></a>甚可爱乐。<a id="a-H8"></a>无以可喻。<a id="a-H9"></a>尔时天子。<a id="a-HA"></a>游于花池。<a id="a-HB"></a>其池名曰白鹅之池。<a id="a-HC"></a>与诸天女。<a id="a-HD"></a>至此池边。<a id="a-HE"></a>天子天女。<a id="a-HF"></a>游戏娱乐。<a id="a-HG"></a>受五欲乐。<a id="a-HH"></a>种种乐音。<a id="a-HI"></a>出众妙声。<a id="a-HJ"></a>众分天子。<a id="a-HK"></a>复往诣于金山之中。<a id="a-HL"></a>互相娱乐。<a id="a-HM"></a>受五欲乐。<a id="a-HN"></a>既受乐已。<a id="a-HO"></a>作如是念。<a id="a-HP"></a>我今当与一切天众诣善法殿游戏受乐。<a id="a-HQ"></a>作是念已。<a id="a-HR"></a>与诸天众。<a id="a-HS"></a>诣善法殿。<a id="a-HT"></a>或游虚空。<a id="a-HU"></a>或乘鹅鸟。<a id="a-HV"></a>或乘孔雀。<a id="a-HW"></a>或乘宫殿。<a id="a-HX"></a>如是种种诣善法殿。<a id="a-HY"></a>见天帝释种种伎乐歌众妙音。<a id="a-HZ"></a>至善法堂。<a id="a-Ha"></a>尔时释迦天王。<a id="a-Hb"></a>闻众乐音。<a id="a-Hc"></a>告诸天子。<a id="a-Hd"></a>大仙。<a id="a-He"></a>如是音乐。<a id="a-Hf"></a>是谁乐音。<a id="a-Hg"></a>何地天众。<a id="a-Hh"></a>来至于此。<a id="a-Hi"></a>时诸天子。<a id="a-Hj"></a>闻是语已。<a id="a-Hk"></a>皆出观之。<a id="a-Hl"></a>既见天众。<a id="a-Hm"></a>还善法殿。<a id="a-Hn"></a>白帝释言。<a id="a-Ho"></a>天王当知。<a id="a-Hp"></a>众分地天众。<a id="a-Hq"></a>今来至此。<a id="a-Hr"></a>奉问天王。<a id="a-Hs"></a>时天帝释。<a id="a-Ht"></a>告诸天子。<a id="a-Hu"></a>汝今应当发胜欢喜。<a id="a-Hv"></a>以诸乐器。<a id="a-Hw"></a>作诸伎乐。<a id="a-Hx"></a>出迎众分所来天子。<a id="a-Hy"></a>种种游戏。<a id="a-Hz"></a>共相娱乐。<a id="a-I0"></a>时诸天子。<a id="a-I1"></a>闻帝释敕。<a id="a-I2"></a>即奉其教。<a id="a-I3"></a>手执种种琴瑟箜篌。<a id="a-I4"></a>种种乐器。<a id="a-I5"></a>种种天鬘。<a id="a-I6"></a>庄严其身。<a id="a-I7"></a>其身流出种种光明。<a id="a-I8"></a>身光鲜白。<a id="a-I9"></a>晃曜照明。<a id="a-IA"></a>出迎众分所来天子。<a id="a-IB"></a>二众相见。<a id="a-IC"></a>和合游戏。<a id="a-ID"></a>作诸神通。<a id="a-IE"></a>种种伎乐歌众妙音。<a id="a-IF"></a>至善法殿。<a id="a-IG"></a>尔时天主释迦提婆。<a id="a-IH"></a>坐百千柱宝殿之上。<a id="a-II"></a>其师子座。<a id="a-IJ"></a>名曰得胜。<a id="a-IK"></a>天王坐上。<a id="a-IL"></a>安隐快乐。<a id="a-IM"></a>威德光焰。<a id="a-IN"></a>百千天众。<a id="a-IO"></a>周匝围绕。<a id="a-IP"></a>受善业果。<a id="a-IQ"></a>威德殊胜。<a id="a-IR"></a>过于和合百日并照。<a id="a-IS"></a>虽处天宫。<a id="a-IT"></a>而不放逸。<a id="a-IU"></a>如是天众。<a id="a-IV"></a>既见天王。<a id="a-IW"></a>皆大欢喜。<a id="a-IX"></a>过先十倍。<a id="a-IY"></a>即以头面顶礼天王释迦提婆。<a id="a-IZ"></a>歌舞游戏。<a id="a-Ia"></a>以诸偈颂。<a id="a-Ib"></a>赞叹天王。</p>
  <p id="aIc">天主憍尸迦　　常护于世间</p>
  <p id="aId">法行常寂静　　境界莫能坏</p>
  <p id="aIe">以法调世间　　不以非法教</p>
  <p id="aIf">顺法常安乐　　违法受苦恼</p>
  <p id="aIg">行法则安乐　　修智亦如是</p>
  <p id="aIh">不侵不妄语　　常受于安乐</p>
  <p id="aIi">若世间功德　　出世间功德</p>
  <p id="aIj">此一切功德　　天王悉具足</p>
  <p id="aIk">怖者为作归　　苦者示善道</p>
  <p id="aIl">天王持世间　　天人阿修罗</p>
  <p id="aIm">天王最殊胜　　离诸不善法</p>
  <p id="aIn">洗除三恶垢　　受于三归法</p>
  <p id="aIo">如实知三业　　行胜三菩提</p>
  <p id="aIp">虽生放逸地　　不乐于放逸</p>
  <p id="aIq">天王持世间　　法行离怨敌</p>
  <p id="aIr">尔时众分之地诸天子等。<a id="a-Is"></a>胜智慧等。<a id="a-It"></a>赞天王时。<a id="a-Iu"></a>尔时释迦提婆因陀罗。<a id="a-Iv"></a>观诸天众。<a id="a-Iw"></a>善言慰喻。<a id="a-Ix"></a>告诸天曰。<a id="a-Iy"></a>诸天子。<a id="a-Iz"></a>莫行放逸。<a id="a-J0"></a>若放逸者。<a id="a-J1"></a>则无利益。<a id="a-J2"></a>时诸天子赞帝释已。<a id="a-J3"></a>与天帝释。<a id="a-J4"></a>乘于虚空向众分地。<a id="a-J5"></a>帝释为首。<a id="a-J6"></a>诸天随从。<a id="a-J7"></a>往诣众分。<a id="a-J8"></a>时天帝释。<a id="a-J9"></a>作如是念。<a id="a-JA"></a>此诸天子。<a id="a-JB"></a>心行放逸。<a id="a-JC"></a>不知退苦。<a id="a-JD"></a>我当示化退没之相。<a id="a-JE"></a>令生厌离。<a id="a-JF"></a>时天帝释为于游戏放逸诸天子等。<a id="a-JG"></a>化中阴有。<a id="a-JH"></a>时诸天子游戏园林山峰花池。<a id="a-JI"></a>时诸天子各各自见一切众具胜相庄严。<a id="a-JJ"></a>皆见失坏。<a id="a-JK"></a>一切乐具亦皆磨灭。<a id="a-JL"></a>惶怖苦恼。<a id="a-JM"></a>身被系缚。<a id="a-JN"></a>怖畏涕泣。<a id="a-JO"></a>烟焰俱起。<a id="a-JP"></a>来绕其身。<a id="a-JQ"></a>阎罗王使之所执持。<a id="a-JR"></a>饥渴自烧。<a id="a-JS"></a>行大怖畏。<a id="a-JT"></a>火来烧身。<a id="a-JU"></a>犹如烧林。<a id="a-JV"></a>阎罗使者。<a id="a-JW"></a>丑恶可畏。<a id="a-JX"></a>种种恶色。<a id="a-JY"></a>手执刀杖。<a id="a-JZ"></a>弓刀矛槊及捉黑绳。<a id="a-Ja"></a>赤棒网罥。<a id="a-Jb"></a>或有上升。<a id="a-Jc"></a>或有下行。<a id="a-Jd"></a>时阎罗王。<a id="a-Je"></a>所遣使者。<a id="a-Jf"></a>遍须弥山。<a id="a-Jg"></a>时诸天子。<a id="a-Jh"></a>见阎罗使从于天上缚诸天子。<a id="a-Ji"></a>加诸楚毒。<a id="a-Jj"></a>骂詈挝打。<a id="a-Jk"></a>遍身火起。<a id="a-Jl"></a>其焰猛炽。<a id="a-Jm"></a>时阎罗使。<a id="a-Jn"></a>手把刀戟。<a id="a-Jo"></a>奋目大怒。<a id="a-Jp"></a>互相告曰。<a id="a-Jq"></a>诸阎罗使。<a id="a-Jr"></a>速缚如是放逸天子。<a id="a-Js"></a>我当戮之。<a id="a-Jt"></a>将入地狱。<a id="a-Ju"></a>令其不复得行放逸。<a id="a-Jv"></a>如是大唤。<a id="a-Jw"></a>上升虚空。<a id="a-Jx"></a>上须弥山。<a id="a-Jy"></a>遍于诸地皆令摧坏。<a id="a-Jz"></a>百千万亿那由他数。<a id="a-K0"></a>阎罗使者。<a id="a-K1"></a>伺命之官。<a id="a-K2"></a>丑恶狱卒。<a id="a-K3"></a>遍坏诸地及以山侧。<a id="a-K4"></a>遍于虚空。<a id="a-K5"></a>或上或下。<a id="a-K6"></a>恼诸天子。<a id="a-K7"></a>语诸天子。<a id="a-K8"></a>汝等所受五欲之乐。<a id="a-K9"></a>种种音乐。<a id="a-KA"></a>今何所在。<a id="a-KB"></a>汝等今为阎罗使者。<a id="a-KC"></a>将诣地狱。<a id="a-KD"></a>受大苦恼。<a id="a-KE"></a>若诸天子。<a id="a-KF"></a>将堕地狱。<a id="a-KG"></a>则见狱火来烧其身。<a id="a-KH"></a>若诸天子。<a id="a-KI"></a>有善业者。<a id="a-KJ"></a>但见地狱。<a id="a-KK"></a>不见自身为火所烧。<a id="a-KL"></a>时诸天子。<a id="a-KM"></a>自见中阴。<a id="a-KN"></a>被大系缚。<a id="a-KO"></a>尔时狱卒阎罗王使。<a id="a-KP"></a>为此天子。<a id="a-KQ"></a>而说颂曰。</p>
  <p id="aKR">汝爱于欲乐　　而不作善业</p>
  <p id="aKS">是故得苦果　　今日已成熟</p>
  <p id="aKT">汝若乐放逸　　而行于非法</p>
  <p id="aKU">至于临终时　　心乃生悔热</p>
  <p id="aKV">悔热喻火烧　　亦喻于刀戟</p>
  <p id="aKW">从于五根生　　而还自烧灭</p>
  <p id="aKX">于苦谓为乐　　贪怨为亲友</p>
  <p id="aKY">观放逸如是　　是故应舍离</p>
  <p id="aKZ">放逸爱和合　　为欲之所缚</p>
  <p id="aKa">三种大怨家　　能破坏大乐</p>
  <p id="aKb">憍慢近恶友　　懈怠及贪心</p>
  <p id="aKc">远离于持戒　　是地狱因缘</p>
  <p id="aKd">持戒清凉触　　得报甚清凉</p>
  <p id="aKe">愚人不修行　　临终生悔热</p>
  <p id="aKf">见于他妻妾　　而生贪着心</p>
  <p id="aKg">饮酒行劫盗　　因此堕地狱</p>
  <p id="aKh">恶口亲恶友　　邪见无正信</p>
  <p id="aKi">其心多躁扰　　此法失人身</p>
  <p id="aKj">贪心及绮语　　妄语无诚信</p>
  <p id="aKk">今世若后世　　无有少安乐</p>
  <p id="aKl">远离于善友　　亲近恶知识</p>
  <p id="aKm">根本无利益　　不信业果报</p>
  <p id="aKn">不识业果报　　苦乐非众生</p>
  <p id="aKo">是人迷因果　　临终生悔热</p>
  <p id="aKp">若人常妄语　　恃智生憍慢</p>
  <p id="aKq">后得大衰恼　　乃觉其业果</p>
  <p id="aKr">若流转世间　　具受诸苦恼</p>
  <p id="aKs">皆由无明力　　大仙如是说</p>
  <p id="aKt">尔时释迦提婆因陀罗。<a id="a-Ku"></a>化作如是阎罗使者。<a id="a-Kv"></a>为诸天子中有说法。<a id="a-Kw"></a>折伏呵责。<a id="a-Kx"></a>时天帝释。<a id="a-Ky"></a>复为诸天众。<a id="a-Kz"></a>示现变化。<a id="a-L0"></a>若诸天子。<a id="a-L1"></a>有先世业。<a id="a-L2"></a>应堕畜生。<a id="a-L3"></a>示于无量种种业相。<a id="a-L4"></a>如印印泥。<a id="a-L5"></a>中阴之相。<a id="a-L6"></a>互相残害。<a id="a-L7"></a>共相食啖。<a id="a-L8"></a>生大怖畏。<a id="a-L9"></a>令诸天子。<a id="a-LA"></a>皆悉见之。<a id="a-LB"></a>若诸天子。<a id="a-LC"></a>无畜生业。<a id="a-LD"></a>但见畜生。<a id="a-LE"></a>互相残害。<a id="a-LF"></a>不见自身作畜生形。<a id="a-LG"></a>时天帝释。<a id="a-LH"></a>复为放逸。<a id="a-LI"></a>诸天子等。<a id="a-LJ"></a>示化中阴。<a id="a-LK"></a>若诸天子。<a id="a-LL"></a>当生饿鬼。<a id="a-LM"></a>为于饥渴。<a id="a-LN"></a>焚烧其身。<a id="a-LO"></a>长发覆面。<a id="a-LP"></a>其形丑恶。<a id="a-LQ"></a>此诸天子。<a id="a-LR"></a>见虚空中。<a id="a-LS"></a>乌鸱诸鸟。<a id="a-LT"></a>来啄其眼及耳鼻舌。<a id="a-LU"></a>是时天众。<a id="a-LV"></a>见向所化如是恶相。<a id="a-LW"></a>生大怖畏。<a id="a-LX"></a>余天见已白帝释言。<a id="a-LY"></a>释迦天王。<a id="a-LZ"></a>何故舍诸天子。<a id="a-La"></a>而自止住。<a id="a-Lb"></a>此诸天子。<a id="a-Lc"></a>皆被系缚。<a id="a-Ld"></a>或阿修罗。<a id="a-Le"></a>或余恶人。<a id="a-Lf"></a>将之欲去。<a id="a-Lg"></a>遍须弥山一切诸地。<a id="a-Lh"></a>我亦曾与阿修罗斗。<a id="a-Li"></a>未曾睹见如是恶相。<a id="a-Lj"></a>又阿修罗及其军众。<a id="a-Lk"></a>未曾俱来至此天中。<a id="a-Ll"></a>云何世间失正法耶。<a id="a-Lm"></a>不孝父母耶。<a id="a-Ln"></a>不敬沙门婆罗门耶。<a id="a-Lo"></a>不敬耆旧长宿耶。<a id="a-Lp"></a>天王。<a id="a-Lq"></a>今诸世间不供养如来及法僧耶。<a id="a-Lr"></a>不知因果。<a id="a-Ls"></a>不知真谛耶。<a id="a-Lt"></a>如护世天王。<a id="a-Lu"></a>常说此法。<a id="a-Lv"></a>今阎浮提不修行耶。<a id="a-Lw"></a>今诸天众。<a id="a-Lx"></a>皆被恼乱。<a id="a-Ly"></a>天王。<a id="a-Lz"></a>何故不严器仗。<a id="a-M0"></a>乘于伊那大龙象王。<a id="a-M1"></a>身服铠钾。<a id="a-M2"></a>击天战鼓。<a id="a-M3"></a>庄严斗战。<a id="a-M4"></a>有诸天众天主同业。<a id="a-M5"></a>向天王释。<a id="a-M6"></a>作如是说。<a id="a-M7"></a>复有诸天。<a id="a-M8"></a>睹此希有未曾见事。<a id="a-M9"></a>心生厌离。<a id="a-MA"></a>极大恐怖。<a id="a-MB"></a>诸根振动。<a id="a-MC"></a>归依帝释。<a id="a-MD"></a>作如是言。<a id="a-ME"></a>唯愿天王。<a id="a-MF"></a>救护我等。<a id="a-MG"></a>此诸天众所住之地。<a id="a-MH"></a>悉为阿修罗之所劫夺。<a id="a-MI"></a>未曾见此阿修罗等可畏之身。<a id="a-MJ"></a>如是怖畏。<a id="a-MK"></a>诸天子等。<a id="a-ML"></a>皆向帝释作如是说。<a id="a-MM"></a>复有天子。<a id="a-MN"></a>见是化已。<a id="a-MO"></a>向善法殿。<a id="a-MP"></a>速疾驰奔。<a id="a-MQ"></a>取诸器仗斗战之具。<a id="a-MR"></a>复有天子。<a id="a-MS"></a>诣杂殿林。<a id="a-MT"></a>取诸斗具。<a id="a-MU"></a>向阎罗使。<a id="a-MV"></a>若打若捉。<a id="a-MW"></a>不能加害。<a id="a-MX"></a>譬如镜中所见色像。<a id="a-MY"></a>不可捉持。<a id="a-MZ"></a>不可打害。<a id="a-Ma"></a>如是天王。<a id="a-Mb"></a>示如斯化。</p>
  <p id="aMc">是时天主释迦提婆。<a id="a-Md"></a>复示天子。<a id="a-Me"></a>化阿修罗。<a id="a-Mf"></a>胜于罗睺勇健阿修罗等。<a id="a-Mg"></a>被缚挝打。<a id="a-Mh"></a>斫刺骂詈。<a id="a-Mi"></a>悲泣忧恼。<a id="a-Mj"></a>如诸天子。<a id="a-Mk"></a>化受苦恼。<a id="a-Ml"></a>时诸天子。<a id="a-Mm"></a>见阿修罗受大剧苦。<a id="a-Mn"></a>百千万倍。<a id="a-Mo"></a>过诸天子。<a id="a-Mp"></a>时诸天子。<a id="a-Mq"></a>见阿修罗受大苦恼。<a id="a-Mr"></a>未曾所见。<a id="a-Ms"></a>生大怖畏。<a id="a-Mt"></a>复往诣于释迦天王。<a id="a-Mu"></a>白天王言。<a id="a-Mv"></a>我今不知。<a id="a-Mw"></a>是何丈夫。<a id="a-Mx"></a>有斯大力。<a id="a-My"></a>皆能系缚诸阿修罗王。<a id="a-Mz"></a>罗睺阿修罗王。<a id="a-N0"></a>勇健阿修罗王。<a id="a-N1"></a>系挝打棒。<a id="a-N2"></a>斫刺骂詈。<a id="a-N3"></a>云何有此未曾有事。<a id="a-N4"></a>令诸天子身毛皆竖。<a id="a-N5"></a>唯愿天王。<a id="a-N6"></a>为我说之。<a id="a-N7"></a>我今亦畏得此衰恼。<a id="a-N8"></a>天王。<a id="a-N9"></a>何者为知不耶。<a id="a-NA"></a>诸天之众及阿修罗。<a id="a-NB"></a>皆悉破坏。<a id="a-NC"></a>一切世间。<a id="a-ND"></a>恐皆摧灭。<a id="a-NE"></a>天王若知。<a id="a-NF"></a>愿为我说。<a id="a-NG"></a>释迦天王。<a id="a-NH"></a>若不知若不知者。<a id="a-NI"></a>愿善思惟。</p>
 </body>
</html>