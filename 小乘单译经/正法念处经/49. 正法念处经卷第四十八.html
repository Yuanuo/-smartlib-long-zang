<!doctype html>
<html id="z3IBUR7ba" data-ver="1356">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十八</h1>
  <h2 id="a2">观天品第六之二十七(夜摩天之十三)</h2>
  <p id="a3">彼诸天众。<a id="a-4"></a>既见如是业果报已。<a id="a-5"></a>彼佛塔内。<a id="a-6"></a>复更观察异处壁中。<a id="a-7"></a>觅希有法。<a id="a-8"></a>于彼壁中。<a id="a-9"></a>复见天王牟修楼陀随顺法行。<a id="a-A"></a>不习近欲爱乐法行。<a id="a-B"></a>作诸众生利益之行。<a id="a-C"></a>善知一切善恶等业。<a id="a-D"></a>既知业已不放逸行。<a id="a-E"></a>虽作天王而不放逸。<a id="a-F"></a>彼诸天众观见天主牟修楼陀业果报已。<a id="a-G"></a>心作是念。<a id="a-H"></a>此大天王。<a id="a-I"></a>本因何业。<a id="a-J"></a>生此天处而为天王。<a id="a-K"></a>见其往世于人身时。<a id="a-L"></a>修行善法燃灯佛所。<a id="a-M"></a>得闻佛法。<a id="a-N"></a>既闻法已摄取受持。<a id="a-O"></a>思惟修行。<a id="a-P"></a>如所闻法。<a id="a-Q"></a>如是安住。<a id="a-R"></a>如是闻已。<a id="a-S"></a>乃至一念心不曾乱。<a id="a-T"></a>正信出家。<a id="a-U"></a>剃除须发。<a id="a-V"></a>披服法衣。<a id="a-W"></a>既出家已。<a id="a-X"></a>乃至微少尘许等恶。<a id="a-Y"></a>生大怖畏。<a id="a-Z"></a>修行梵行。<a id="a-a"></a>以彼业因。<a id="a-b"></a>身坏命终。<a id="a-c"></a>生于善道天世界中。<a id="a-d"></a>谓在他化自在天处作彼天王。<a id="a-e"></a>名曰不坏。<a id="a-f"></a>彼处退已。<a id="a-g"></a>生于人中。<a id="a-h"></a>为转轮王。<a id="a-i"></a>王四天下。<a id="a-j"></a>彼业尽已。<a id="a-k"></a>命终生于四天王天。<a id="a-l"></a>彼处退已。<a id="a-m"></a>生于人中。<a id="a-n"></a>复得为王。<a id="a-o"></a>所王之土。<a id="a-p"></a>一千由旬。<a id="a-q"></a>彼命终已。<a id="a-r"></a>生弗婆提。<a id="a-s"></a>于彼为王。<a id="a-t"></a>大胜身体。<a id="a-u"></a>彼命终已。<a id="a-v"></a>次复生于阿修罗中第一神通。<a id="a-w"></a>有大势力。<a id="a-x"></a>彼处命终。<a id="a-y"></a>而复更作大富长者。<a id="a-z"></a>恒常修行第一大施。<a id="a-10"></a>次有持戒智等具足。<a id="a-11"></a>随所生处。<a id="a-12"></a>何处何处。<a id="a-13"></a>施戒智等三事具足。<a id="a-14"></a>彼处命尽。<a id="a-15"></a>修施戒智。<a id="a-16"></a>不断绝故。<a id="a-17"></a>身坏命终。<a id="a-18"></a>生于善道天世界中。<a id="a-19"></a>夜摩天处为夜摩王。<a id="a-1A"></a>名牟修楼陀。<a id="a-1B"></a>彼如是法。<a id="a-1C"></a>次第相续。<a id="a-1D"></a>不断绝故。<a id="a-1E"></a>彼心善故善调伏故。<a id="a-1F"></a>不放逸行诸欲境界。<a id="a-1G"></a>不坏其心。<a id="a-1H"></a>自他利益。<a id="a-1I"></a>无量善业。<a id="a-1J"></a>随顺行故。<a id="a-1K"></a>多有天众。<a id="a-1L"></a>欲所不摄。<a id="a-1M"></a>尔时彼处夜摩天众。<a id="a-1N"></a>而说偈言。</p>
  <p id="a1O">随顺善法行　　彼则常得善</p>
  <p id="a1P">无量千亿劫　　善业不失坏</p>
  <p id="a1Q">常增长持戒　　于智转习行</p>
  <p id="a1R">一切时布施　　系念常不断</p>
  <p id="a1S">修行施等三　　除断三种过</p>
  <p id="a1T">舍离彼过故　　勤修行功德</p>
  <p id="a1U">虽天欲具足　　境界乐不坏</p>
  <p id="a1V">彼不放逸故　　则不堕地狱</p>
  <p id="a1W">法常不断绝　　彼随顺法行</p>
  <p id="a1X">不随法行者　　则是大愚痴</p>
  <p id="a1Y">近法戒之人　　精勤修智行</p>
  <p id="a1Z">能灭诸有苦　　如日光除闇</p>
  <p id="a1a">能增长法者　　为天人所礼</p>
  <p id="a1b">如是异处生　　乃至到涅槃</p>
  <p id="a1c">若如是知法　　谛思惟法相</p>
  <p id="a1d">彼则解脱有　　当得到彼岸</p>
  <p id="a1e">智忍常爱语　　愍一切众生</p>
  <p id="a1f">或施种种物　　此道至涅槃</p>
  <p id="a1g">恶者则近恶　　或习近懈怠</p>
  <p id="a1h">坚心增恶法　　彼行地狱道</p>
  <p id="a1i">见何人皆喜　　见何人皆嗔</p>
  <p id="a1j">处处皆贪着　　如是故名痴</p>
  <p id="a1k">恶法所迷惑　　舍离于善法</p>
  <p id="a1l">痴故入地狱　　受恶法苦恼</p>
  <p id="a1m">行法推求善　　常舍离于欲</p>
  <p id="a1n">牟修楼陀处　　天中住无垢</p>
  <p id="a1o">彼夜摩中山树具足地处天众。<a id="a-1p"></a>彼此如是。<a id="a-1q"></a>迭相为说于爱境界而生怖畏。<a id="a-1r"></a>一切衰恼皆现见已。<a id="a-1s"></a>复共天王牟修楼陀彼佛塔内。<a id="a-1t"></a>异处壁中。<a id="a-1u"></a>次第复观夜摩天王牟修楼陀。<a id="a-1v"></a>及诸天众。<a id="a-1w"></a>此处退已。<a id="a-1x"></a>当生何处。<a id="a-1y"></a>在于何道。<a id="a-1z"></a>时诸天众。<a id="a-20"></a>于彼壁中皆见自身并其天主牟修楼陀。<a id="a-21"></a>天处退已。<a id="a-22"></a>生阎浮提。<a id="a-23"></a>一切皆于弥勒世尊出世之时。<a id="a-24"></a>诸根具足。<a id="a-25"></a>一切皆生大种姓中。<a id="a-26"></a>共为同侣。<a id="a-27"></a>共一国土。<a id="a-28"></a>迭相爱念。<a id="a-29"></a>生大种姓。<a id="a-2A"></a>皆悉大富。<a id="a-2B"></a>尊重姓生。<a id="a-2C"></a>如是壁中。<a id="a-2D"></a>皆见自身。<a id="a-2E"></a>牟修楼陀在彼国土。<a id="a-2F"></a>生在刹利大种姓中。<a id="a-2G"></a>大富大力。<a id="a-2H"></a>为一切人之所供养。<a id="a-2I"></a>百千亿宝满其舍内。<a id="a-2J"></a>生刹利家。<a id="a-2K"></a>以为长子。<a id="a-2L"></a>名曰善戒。<a id="a-2M"></a>尔时彼处弥勒世尊。<a id="a-2N"></a>说寂静法。<a id="a-2O"></a>向涅槃城。<a id="a-2P"></a>谓四圣谛。<a id="a-2Q"></a>功德具足。<a id="a-2R"></a>初中后善。<a id="a-2S"></a>义善语善。<a id="a-2T"></a>独法具足。<a id="a-2U"></a>清净鲜白。<a id="a-2V"></a>所谓此色。<a id="a-2W"></a>此色集此色灭此色灭道。<a id="a-2X"></a>如是次第。<a id="a-2Y"></a>受想行识。<a id="a-2Z"></a>总相略说。<a id="a-2a"></a>一切众生。<a id="a-2b"></a>安隐离浊。<a id="a-2c"></a>向涅槃城。<a id="a-2d"></a>无有障碍。<a id="a-2e"></a>为诸世间。<a id="a-2f"></a>如是说法。</p>
  <p id="a2g">尔时善戒刹利王子。<a id="a-2h"></a>王之长子。<a id="a-2i"></a>传闻弥勒世尊说法。<a id="a-2j"></a>如是闻已。<a id="a-2k"></a>如前所说。<a id="a-2l"></a>诸同侣等。<a id="a-2m"></a>亦如是闻前世所修善业因故。<a id="a-2n"></a>彼此筹量。<a id="a-2o"></a>一切皆共向彼善戒刹利子所。<a id="a-2p"></a>有二万人。<a id="a-2q"></a>诣彼善戒刹利王子。<a id="a-2r"></a>如前所说。<a id="a-2s"></a>尔时善戒。<a id="a-2t"></a>闻其语已。<a id="a-2u"></a>本善业故。<a id="a-2v"></a>心生欢喜。<a id="a-2w"></a>生敬重心。<a id="a-2x"></a>面色清净。<a id="a-2y"></a>一切和合。<a id="a-2z"></a>同时皆起。<a id="a-30"></a>共诣弥勒佛世尊所。<a id="a-31"></a>如是众人。<a id="a-32"></a>旋绕善戒。<a id="a-33"></a>亦如第二三十三天围绕帝释。<a id="a-34"></a>在路遥见弥勒世尊有三十二大丈夫相。<a id="a-35"></a>广说妙法。<a id="a-36"></a>利益一切天人世间。<a id="a-37"></a>并诸沙门波罗门等。<a id="a-38"></a>如是为说。<a id="a-39"></a>入涅槃法。<a id="a-3A"></a>初中后善。<a id="a-3B"></a>彼法清净。<a id="a-3C"></a>犹如水池。<a id="a-3D"></a>能尽诸苦。<a id="a-3E"></a>能除一切生死系缚。<a id="a-3F"></a>次第乃至到于涅槃。<a id="a-3G"></a>说如是法。<a id="a-3H"></a>尔时众会。<a id="a-3I"></a>广大于海。<a id="a-3J"></a>弥勒世尊。<a id="a-3K"></a>在中说法。</p>
  <p id="a3L">尔时世尊。<a id="a-3M"></a>遥见善戒人众围绕。<a id="a-3N"></a>告大众言。<a id="a-3O"></a>此夜摩天主牟修楼陀。<a id="a-3P"></a>并其大众。<a id="a-3Q"></a>此夜摩主牟修楼陀。<a id="a-3R"></a>修行梵行。<a id="a-3S"></a>先已曾种善法种子。<a id="a-3T"></a>今者根熟。<a id="a-3U"></a>此夜摩主牟修楼陀。<a id="a-3V"></a>系缚已缓多不善业。<a id="a-3W"></a>一切消灭舍离于欲。<a id="a-3X"></a>诸苦尽时。<a id="a-3Y"></a>于今将至。<a id="a-3Z"></a>彼人如是得闻如来口言语已心生欢喜。<a id="a-3a"></a>心生敬重。<a id="a-3b"></a>一切生死皆得远离。<a id="a-3c"></a>如来之色甚为希有。<a id="a-3d"></a>不可譬喻。<a id="a-3e"></a>牟修楼陀。<a id="a-3f"></a>得见如是希有佛已。<a id="a-3g"></a>头顶礼足。<a id="a-3h"></a>住在一面。<a id="a-3i"></a>白言世尊。<a id="a-3j"></a>我行世间生死流转。<a id="a-3k"></a>疲倦厌离。</p>
  <p id="a3l">尔时世尊如应说法。<a id="a-3m"></a>有十千人。<a id="a-3n"></a>常近于王。<a id="a-3o"></a>常共王行。<a id="a-3p"></a>先同伴者。<a id="a-3q"></a>得尽诸漏。<a id="a-3r"></a>彼夜摩主牟修楼陀。<a id="a-3s"></a>如迦那迦牟尼世尊壁中所化。<a id="a-3t"></a>一切未来次第而见。<a id="a-3u"></a>一切智人所化种种希有之事。<a id="a-3v"></a>有无量种。<a id="a-3w"></a>非余境界。<a id="a-3x"></a>并天世间。<a id="a-3y"></a>魔等世间。<a id="a-3z"></a>及诸沙门婆罗门等。<a id="a-40"></a>无能见者。<a id="a-41"></a>除近正士。<a id="a-42"></a>如来住者。<a id="a-43"></a>近善知识。<a id="a-44"></a>出生死中。<a id="a-45"></a>最为第一。</p>
  <p id="a46">时彼天众。<a id="a-47"></a>一切共同生欢喜心。<a id="a-48"></a>于佛法僧。<a id="a-49"></a>生敬重心。<a id="a-4A"></a>时彼天王。<a id="a-4B"></a>并诸天众。<a id="a-4C"></a>复更礼佛。<a id="a-4D"></a>出彼佛塔。<a id="a-4E"></a>于六经中。<a id="a-4F"></a>彼迦那迦牟尼如来世尊所化。<a id="a-4G"></a>第五已竟。</p>
  <p id="a4H">尔时天主牟修楼陀夜摩天王。<a id="a-4I"></a>生欢喜心。<a id="a-4J"></a>见欲过患。<a id="a-4K"></a>复生怖畏。<a id="a-4L"></a>共诸天众。<a id="a-4M"></a>次复观察山树具足地处。<a id="a-4N"></a>天众欢喜而行彼处多有种种天众。<a id="a-4O"></a>多有园林。<a id="a-4P"></a>莲花水池。<a id="a-4Q"></a>满彼地处。<a id="a-4R"></a>有无量种莲花满池。<a id="a-4S"></a>有可爱声种种诸鸟。<a id="a-4T"></a>闻彼声者。<a id="a-4U"></a>则受快乐。<a id="a-4V"></a>山树具足地处。<a id="a-4W"></a>多有无量百千诸天女众。<a id="a-4X"></a>歌舞喜笑。<a id="a-4Y"></a>种种游戏。<a id="a-4Z"></a>多有无量功德具足。<a id="a-4a"></a>有七宝树。<a id="a-4b"></a>具足花果。<a id="a-4c"></a>多有山峰。<a id="a-4d"></a>皆是妙宝。<a id="a-4e"></a>满彼地处而为庄严。<a id="a-4f"></a>自业果报。<a id="a-4g"></a>有下中上。<a id="a-4h"></a>天众自业。<a id="a-4i"></a>唯乐欲乐。<a id="a-4j"></a>满彼地处。<a id="a-4k"></a>迭共同侣。<a id="a-4l"></a>不相妨碍。<a id="a-4m"></a>彼此相信。<a id="a-4n"></a>多有天子。<a id="a-4o"></a>多天女众。<a id="a-4p"></a>迭相爱念。<a id="a-4q"></a>多有诸河。<a id="a-4r"></a>河中有饮。<a id="a-4s"></a>味甚可爱。<a id="a-4t"></a>复有种种妙宝堂殿。<a id="a-4u"></a>皆悉作行。<a id="a-4v"></a>杂色可爱。<a id="a-4w"></a>五欲功德。<a id="a-4x"></a>皆悉具足。<a id="a-4y"></a>众宝光明。<a id="a-4z"></a>迭相庄严。<a id="a-50"></a>彼诸宝殿。<a id="a-51"></a>争出胜光。<a id="a-52"></a>如火炼金。<a id="a-53"></a>珊瑚砗磲。<a id="a-54"></a>多有青宝。<a id="a-55"></a>及山峰等。<a id="a-56"></a>庄严地处。<a id="a-57"></a>山树具足地处庄严。<a id="a-58"></a>如是可爱。<a id="a-59"></a>牟修楼陀夜摩天王。<a id="a-5A"></a>既观察已。<a id="a-5B"></a>告天众言。<a id="a-5C"></a>汝等天众。<a id="a-5D"></a>看彼天众欢喜心行。<a id="a-5E"></a>从山至山。<a id="a-5F"></a>从一山峰至一山峰欢喜游戏。<a id="a-5G"></a>五乐音声歌舞戏乐。<a id="a-5H"></a>汝等皆当看彼天众。<a id="a-5I"></a>如是天众。<a id="a-5J"></a>已于佛塔种种见来。<a id="a-5K"></a>答天王言。<a id="a-5L"></a>我等已见。</p>
  <p id="a5M">尔时如是夜摩天王告天众言。<a id="a-5N"></a>如来已说。<a id="a-5O"></a>如相应说。<a id="a-5P"></a>天中衰恼。<a id="a-5Q"></a>放逸行天。<a id="a-5R"></a>命将欲尽。<a id="a-5S"></a>善业欲烂。<a id="a-5T"></a>退时欲至。<a id="a-5U"></a>戒果欲坏。<a id="a-5V"></a>行业如化痴不觉知。<a id="a-5W"></a>放逸行天不觉不知。<a id="a-5X"></a>堕于地狱饿鬼畜生。<a id="a-5Y"></a>此无量种诸苦衰恼。<a id="a-5Z"></a>生死流转。<a id="a-5a"></a>皆由本业。<a id="a-5b"></a>何以故。<a id="a-5c"></a>以彼命行。<a id="a-5d"></a>念念流动。<a id="a-5e"></a>不可回故。<a id="a-5f"></a>以业力多。<a id="a-5g"></a>不可离故。<a id="a-5h"></a>如此一切有为三相。<a id="a-5i"></a>生住灭等三过患故。<a id="a-5j"></a>多有无量诸衰恼事。<a id="a-5k"></a>无有少味。<a id="a-5l"></a>而诸天众。<a id="a-5m"></a>不知不觉。<a id="a-5n"></a>自谓大乐。<a id="a-5o"></a>念念近死。<a id="a-5p"></a>死时欲至。<a id="a-5q"></a>已入死门而不觉知。<a id="a-5r"></a>如此一切有为之法。<a id="a-5s"></a>念念不停。<a id="a-5t"></a>一切有命。<a id="a-5u"></a>无常破坏。<a id="a-5v"></a>少年速变。<a id="a-5w"></a>彼天退时。<a id="a-5x"></a>觉知苦恼。<a id="a-5y"></a>有无量种恩爱别离。<a id="a-5z"></a>时彼天众。<a id="a-60"></a>既见天王。<a id="a-61"></a>心生欢喜速疾速疾。<a id="a-62"></a>庄严其身。<a id="a-63"></a>天衣垂祧。<a id="a-64"></a>宝冠璎珞。<a id="a-65"></a>天妙鬘等。<a id="a-66"></a>以严其身。<a id="a-67"></a>自身光明。<a id="a-68"></a>多有种种庄严天女。<a id="a-69"></a>百千之众。<a id="a-6A"></a>围绕天子。<a id="a-6B"></a>种种乐音。<a id="a-6C"></a>歌舞戏笑。<a id="a-6D"></a>受第一乐。<a id="a-6E"></a>自善业故。<a id="a-6F"></a>如是庄严具足无量。<a id="a-6G"></a>百千种色。<a id="a-6H"></a>往向天主牟修楼陀。<a id="a-6I"></a>尔时天王如是见已。<a id="a-6J"></a>随顺瞻观。<a id="a-6K"></a>即前稍近。<a id="a-6L"></a>见其游戏受诸快乐。<a id="a-6M"></a>尔时天王顺其心故。<a id="a-6N"></a>暂入众中游戏受乐。<a id="a-6O"></a>非自喜乐。<a id="a-6P"></a>在他天中。<a id="a-6Q"></a>于须臾间。<a id="a-6R"></a>喜笑游戏。<a id="a-6S"></a>彼天心动。<a id="a-6T"></a>于欲生乐。<a id="a-6U"></a>游戏乐已。<a id="a-6V"></a>到余山峰。<a id="a-6W"></a>种种珊瑚。<a id="a-6X"></a>金银等树。<a id="a-6Y"></a>无量百种妙色庄严。<a id="a-6Z"></a>有无量种众鸟音声。<a id="a-6a"></a>有无量种光明照曜。<a id="a-6b"></a>有无量种分别异念。<a id="a-6c"></a>有无量种天妙宝性。<a id="a-6d"></a>庄严山峰。<a id="a-6e"></a>彼天往到如是山峰。<a id="a-6f"></a>到山峰已。<a id="a-6g"></a>心爱受乐。<a id="a-6h"></a>彼夜摩主。<a id="a-6i"></a>与本曾见佛塔诸天。<a id="a-6j"></a>一处同行。<a id="a-6k"></a>共彼天众。<a id="a-6l"></a>无量境界喜乐者行。</p>
  <p id="a6m">时夜摩天主告天众言。<a id="a-6n"></a>我共汝等相随而去。<a id="a-6o"></a>自身利益。<a id="a-6p"></a>舍境界故。<a id="a-6q"></a>则得利益。<a id="a-6r"></a>不舍境界则不利益。<a id="a-6s"></a>我等决定随顺法行。<a id="a-6t"></a>乃至毕竟到于涅槃。<a id="a-6u"></a>向彼天众。<a id="a-6v"></a>如是说已。<a id="a-6w"></a>共彼天众。<a id="a-6x"></a>以寂静心。<a id="a-6y"></a>一切皆向山树具足地处而行。<a id="a-6z"></a>到彼处已。<a id="a-70"></a>于中一处。<a id="a-71"></a>种种流水。<a id="a-72"></a>妙莲花池有莲花林。<a id="a-73"></a>多有众鸟。<a id="a-74"></a>庄严彼池。<a id="a-75"></a>复有种种宝蜂庄严。<a id="a-76"></a>普皆如炎。<a id="a-77"></a>彼如是处可爱地处。<a id="a-78"></a>则有第六迦葉佛塔。<a id="a-79"></a>天主见已。<a id="a-7A"></a>生希有心。<a id="a-7B"></a>一切诸宝光明之中佛塔光胜。<a id="a-7C"></a>穿空而出。<a id="a-7D"></a>种种妙宝而为庄严。<a id="a-7E"></a>所有光明。<a id="a-7F"></a>胜百千日。<a id="a-7G"></a>光明寂静。<a id="a-7H"></a>在宽博处见彼佛塔。<a id="a-7I"></a>尔时天众如是见已。<a id="a-7J"></a>白其天主牟修楼陀。<a id="a-7K"></a>而作是言。<a id="a-7L"></a>此是何等妙宝光明。<a id="a-7M"></a>如前所见。<a id="a-7N"></a>尔时天主夜摩天王。<a id="a-7O"></a>闻其语已。<a id="a-7P"></a>而告之言。<a id="a-7Q"></a>天众皆听。<a id="a-7R"></a>如今所见。<a id="a-7S"></a>此种种宝。<a id="a-7T"></a>胜妙光明。<a id="a-7U"></a>如前所见。<a id="a-7V"></a>此是大仙第六如来。<a id="a-7W"></a>应正遍知明行足善逝世间解无上士调御丈夫天人师佛世尊。<a id="a-7X"></a>天中之天。<a id="a-7Y"></a>迦葉佛塔。<a id="a-7Z"></a>此佛塔者。<a id="a-7a"></a>诸天本业所修梵行。<a id="a-7b"></a>本曾修心。<a id="a-7c"></a>利益饶益。<a id="a-7d"></a>此佛塔内宝壁之上。<a id="a-7e"></a>化现明了。<a id="a-7f"></a>如余如来所应利益。<a id="a-7g"></a>此佛塔内。<a id="a-7h"></a>亦复如是。<a id="a-7i"></a>我共汝等诸天大众。<a id="a-7j"></a>于佛正法。<a id="a-7k"></a>生敬重心。<a id="a-7l"></a>作自利益。<a id="a-7m"></a>夜摩天主。<a id="a-7n"></a>如是说已。<a id="a-7o"></a>共诸天众往向佛塔。<a id="a-7p"></a>到已则见具足种种妙宝光明。<a id="a-7q"></a>如前所说。</p>
  <p id="a7r">尔时如是夜摩天主。<a id="a-7s"></a>共其天众。<a id="a-7t"></a>入彼佛塔。<a id="a-7u"></a>即见大仙迦葉佛像阎浮那陀真金之像。<a id="a-7v"></a>妙宝衣服。<a id="a-7w"></a>无量光明。<a id="a-7x"></a>毗琉璃宝为师子座佛像坐上。<a id="a-7y"></a>如现在时说法之相。<a id="a-7z"></a>等无有异。<a id="a-80"></a>彼像则有不可喻色。<a id="a-81"></a>如是色者形彼天色。<a id="a-82"></a>如萤火虫于日不异。<a id="a-83"></a>佛威德色。<a id="a-84"></a>如是胜妙。<a id="a-85"></a>尔时天王并彼天众见佛像已。<a id="a-86"></a>胜欢喜心。<a id="a-87"></a>敬重深信头面敬礼去冠璎珞鬘庄严具远离色慢。<a id="a-88"></a>止于色乐。<a id="a-89"></a>离光明慢。<a id="a-8A"></a>一切憍慢。<a id="a-8B"></a>皆悉舍离。<a id="a-8C"></a>心离欲垢。<a id="a-8D"></a>以头顶礼彼世尊足。<a id="a-8E"></a>转转离慢。<a id="a-8F"></a>重复更礼。<a id="a-8G"></a>如是礼已。<a id="a-8H"></a>一切天起一心不动。<a id="a-8I"></a>以业因故。<a id="a-8J"></a>彼佛塔中宝壁之上。<a id="a-8K"></a>佛像傍厢。<a id="a-8L"></a>见有文字。<a id="a-8M"></a>此修多罗。<a id="a-8N"></a>是佛神力之所化现。<a id="a-8O"></a>利益天人。<a id="a-8P"></a>一切世间皆悉利益。<a id="a-8Q"></a>正字正句。<a id="a-8R"></a>善义善味。<a id="a-8S"></a>次第乃至示于涅槃。<a id="a-8T"></a>乃是一切诸出家人之大和上。<a id="a-8U"></a>如律教学。<a id="a-8V"></a>此谓比丘。<a id="a-8W"></a>有十三法以为妨碍。<a id="a-8X"></a>不得坐禅。<a id="a-8Y"></a>读诵经律障自利益。<a id="a-8Z"></a>不得涅槃。<a id="a-8a"></a>若诸比丘。<a id="a-8b"></a>不舍如是十三法者。<a id="a-8c"></a>于病老死。<a id="a-8d"></a>悲啼号哭。<a id="a-8e"></a>愁苦懊恼则不得脱人中凡下非实出家身口意等常不正行。<a id="a-8f"></a>不勤精进。<a id="a-8g"></a>如是比丘。<a id="a-8h"></a>若于一日受他卧具病药所须。<a id="a-8i"></a>则不能消彼如是物。<a id="a-8j"></a>于已为妨。<a id="a-8k"></a>所谓妨者。<a id="a-8l"></a>能令身瘦懈怠怖畏。<a id="a-8m"></a>无所知晓。<a id="a-8n"></a>如是之人。<a id="a-8o"></a>则于大力速力勇猛甚深大河。<a id="a-8p"></a>不能得渡。<a id="a-8q"></a>如是之人。<a id="a-8r"></a>自体羸瘦。<a id="a-8s"></a>不能翘勤。<a id="a-8t"></a>心不调伏而常懈怠。<a id="a-8u"></a>不知坐禅。<a id="a-8v"></a>读诵经律。<a id="a-8w"></a>怖畏无智。<a id="a-8x"></a>自体无明之所覆蔽。<a id="a-8y"></a>是故不能渡于五河依止境界故不能渡。<a id="a-8z"></a>境界所漂。<a id="a-90"></a>在爱河中。<a id="a-91"></a>爱河漂已。<a id="a-92"></a>入生死海。<a id="a-93"></a>流转常行。<a id="a-94"></a>无有休已。<a id="a-95"></a>何等十三。<a id="a-96"></a>所谓喜乐多语言说。<a id="a-97"></a>治病工画。<a id="a-98"></a>闻邪恶事。<a id="a-99"></a>歌咏赞颂。<a id="a-9A"></a>数星思惟。<a id="a-9B"></a>思惟占相。<a id="a-9C"></a>唯贪饮食求诸宝性。<a id="a-9D"></a>亲近王等。<a id="a-9E"></a>悕望请呼。<a id="a-9F"></a>不请问他乐多知识。<a id="a-9G"></a>与恶同处。<a id="a-9H"></a>此十三法。<a id="a-9I"></a>沙门之人。<a id="a-9J"></a>坐禅读诵。<a id="a-9K"></a>则为妨碍。<a id="a-9L"></a>如是妨故。<a id="a-9M"></a>失自利益。<a id="a-9N"></a>利益则少。<a id="a-9O"></a>失利益故。<a id="a-9P"></a>生于地狱饿鬼畜生。<a id="a-9Q"></a>虚妄出家。<a id="a-9R"></a>如是之人。<a id="a-9S"></a>既非出家。<a id="a-9T"></a>亦非在家。<a id="a-9U"></a>舍离善法。<a id="a-9V"></a>为同梵行之所轻贱。<a id="a-9W"></a>唯有虚名。<a id="a-9X"></a>贝声相似。<a id="a-9Y"></a>不闻不知涅槃之行。<a id="a-9Z"></a>有所忆念。<a id="a-9a"></a>悉不随意。<a id="a-9b"></a>护身之天。<a id="a-9c"></a>放离而去。</p>
  <p id="a9d">彼初妨者。<a id="a-9e"></a>妨于坐禅能为大乱。<a id="a-9f"></a>彼初喜乐多言语者。<a id="a-9g"></a>初则可爱后则悔热。<a id="a-9h"></a>一切出家。<a id="a-9i"></a>应舍此法。<a id="a-9j"></a>所谓喜乐多语言说。<a id="a-9k"></a>乐多语故。<a id="a-9l"></a>心不调伏。<a id="a-9m"></a>不能正行。<a id="a-9n"></a>不能持戒。<a id="a-9o"></a>心常动乱。<a id="a-9p"></a>心动乱故。<a id="a-9q"></a>则多疑网如是之人。<a id="a-9r"></a>喜近恶人。<a id="a-9s"></a>彼恶人者。<a id="a-9t"></a>所谓乱心。<a id="a-9u"></a>彼常乐见伎儿歌舞从方至方。<a id="a-9v"></a>从处至处。<a id="a-9w"></a>游行不止。<a id="a-9x"></a>若城若村。<a id="a-9y"></a>诸聚落等。<a id="a-9z"></a>常行不住。<a id="a-A0"></a>看其戏乐。<a id="a-A1"></a>常于节会游戏之日。<a id="a-A2"></a>处处观看。<a id="a-A3"></a>诸聚会处。<a id="a-A4"></a>恒常往看。<a id="a-A5"></a>近如是人。<a id="a-A6"></a>以为伴侣自称己心。<a id="a-A7"></a>意常动乱。<a id="a-A8"></a>常乐言语。<a id="a-A9"></a>昼夜恒尔。<a id="a-AA"></a>无有休息。<a id="a-AB"></a>彼人乱意。<a id="a-AC"></a>不闻不知。<a id="a-AD"></a>余同梵行。<a id="a-AE"></a>常所轻贱。<a id="a-AF"></a>知他贱已。<a id="a-AG"></a>于彼他人持戒行者。<a id="a-AH"></a>心生嗔忿彼人以是业因缘故。<a id="a-AI"></a>身坏命终堕于恶道地狱饿鬼畜生之中。</p>
  <p id="aAJ">又彼喜乐多言语者。<a id="a-AK"></a>复有大过。<a id="a-AL"></a>彼恶比丘。<a id="a-AM"></a>未曾多闻。<a id="a-AN"></a>毁破禁戒。<a id="a-AO"></a>乐多言语。<a id="a-AP"></a>自高轻动。<a id="a-AQ"></a>虽见佛已。<a id="a-AR"></a>心无惭愧。<a id="a-AS"></a>无惭愧故。<a id="a-AT"></a>不恭敬佛。<a id="a-AU"></a>檀越见之。<a id="a-AV"></a>不生恭敬。<a id="a-AW"></a>以他轻贱舍戒还俗。</p>
  <p id="aAX">又彼喜乐多言语者。<a id="a-AY"></a>复有大过。<a id="a-AZ"></a>有何者过。<a id="a-Aa"></a>所谓自乐多言语故。<a id="a-Ab"></a>而复教他余出家者。<a id="a-Ac"></a>令退正法。<a id="a-Ad"></a>彼自破坏。<a id="a-Ae"></a>复能坏他。<a id="a-Af"></a>彼人如是自他坏故。<a id="a-Ag"></a>有恶名声。<a id="a-Ah"></a>彰出四远。<a id="a-Ai"></a>僧众知故。<a id="a-Aj"></a>驱遣舍弃。<a id="a-Ak"></a>此善持戒诸比丘等。<a id="a-Al"></a>畏彼恶者。<a id="a-Am"></a>令其有失。<a id="a-An"></a>一切皆言舍此比丘。<a id="a-Ao"></a>言此比丘是恶知识。<a id="a-Ap"></a>同梵行者。<a id="a-Aq"></a>如是恶贱。</p>
  <p id="aAr">又彼喜乐多言语者。<a id="a-As"></a>复有大过。<a id="a-At"></a>种种言语。<a id="a-Au"></a>先已闻来。<a id="a-Av"></a>心乐谓乐。<a id="a-Aw"></a>彼恶沙门既得闻已。<a id="a-Ax"></a>心生大乐。<a id="a-Ay"></a>彼心乐故。<a id="a-Az"></a>信于非法。<a id="a-B0"></a>信非法义。<a id="a-B1"></a>法为非法非法为法。<a id="a-B2"></a>亦信其余非法行人。<a id="a-B3"></a>此人喜乐多语人故。<a id="a-B4"></a>则入邪见。<a id="a-B5"></a>以彼邪见之因缘故。<a id="a-B6"></a>妄语言说。<a id="a-B7"></a>彼人以是恶业因缘。<a id="a-B8"></a>身坏命终堕于恶道。<a id="a-B9"></a>生在地狱饿鬼畜生。<a id="a-BA"></a>因此乐多言语过故。<a id="a-BB"></a>复有多过。<a id="a-BC"></a>尔时世尊迦葉如来。<a id="a-BD"></a>而说偈言。</p>
  <p id="aBE">多集绮语句　　能令心意乱</p>
  <p id="aBF">破坏于梵行　　妨碍涅槃道</p>
  <p id="aBG">常喜乐多语　　凡鄙不持戒</p>
  <p id="aBH">其人常舍离　　坐禅知谛者</p>
  <p id="aBI">不调为根本　　能失于善念</p>
  <p id="aBJ">亦能失梵行　　令涅槃道暗</p>
  <p id="aBK">能妨于天道　　复能示恶道</p>
  <p id="aBL">令向饿鬼道　　令生畜生道</p>
  <p id="aBM">谓名乐多语　　此为生死母</p>
  <p id="aBN">坐禅诵比丘　　欲安隐则舍</p>
  <p id="aBO">彼佛世尊迦葉大仙。<a id="a-BP"></a>如是已说乐多言语。<a id="a-BQ"></a>有大过失。</p>
  <p id="aBR">又复次说不乐多语。<a id="a-BS"></a>所有功德。<a id="a-BT"></a>所谓比丘善正心意。<a id="a-BU"></a>唯乐正法唯知正法如是正说唯念正法思惟正法。<a id="a-BV"></a>唯行正法。<a id="a-BW"></a>恒常礼佛。<a id="a-BX"></a>彼如是等诸比丘辈。<a id="a-BY"></a>未曾见处。<a id="a-BZ"></a>而能见之以能舍离多语有故。<a id="a-Ba"></a>唯一正行。<a id="a-Bb"></a>怖畏生死彼语有果所谓若人说四圣谛之言语也。<a id="a-Bc"></a>彼身有果。<a id="a-Bd"></a>所谓礼拜佛法众僧。<a id="a-Be"></a>翘勤精进。<a id="a-Bf"></a>彼身精勤。<a id="a-Bg"></a>意则有果。<a id="a-Bh"></a>意常精勤自相同相。<a id="a-Bi"></a>等思惟相。<a id="a-Bj"></a>彼则是果。<a id="a-Bk"></a>三种精勤。<a id="a-Bl"></a>去涅槃近。<a id="a-Bm"></a>若其有人。<a id="a-Bn"></a>一切方便。<a id="a-Bo"></a>一切精勤。<a id="a-Bp"></a>舍多言语。<a id="a-Bq"></a>远恶知识。<a id="a-Br"></a>常不亲近。<a id="a-Bs"></a>正心直心不动乱心。<a id="a-Bt"></a>如是三种。<a id="a-Bu"></a>则到涅槃。<a id="a-Bv"></a>三种道者。<a id="a-Bw"></a>何等为三。<a id="a-Bx"></a>所谓心念阿那波那。<a id="a-By"></a>观不净界。<a id="a-Bz"></a>无常破坏。<a id="a-C0"></a>此一切道。<a id="a-C1"></a>正心能得。<a id="a-C2"></a>非不正心。<a id="a-C3"></a>乐多言语。<a id="a-C4"></a>非心正念。<a id="a-C5"></a>妨此三道。<a id="a-C6"></a>乃是恶趣。<a id="a-C7"></a>地狱饿鬼畜生之行。<a id="a-C8"></a>此罥缚人。<a id="a-C9"></a>将入地狱饿鬼畜生三恶道去。<a id="a-CA"></a>如是众生。<a id="a-CB"></a>为多言语之所诳惑。<a id="a-CC"></a>是故喜乐多语言说。<a id="a-CD"></a>如毒如刀。<a id="a-CE"></a>如火如蛇。<a id="a-CF"></a>如堕崄岸。<a id="a-CG"></a>黠慧比丘坐禅读诵。<a id="a-CH"></a>常应舍离。</p>
  <p id="aCI">彼多言语。<a id="a-CJ"></a>能诳多人。<a id="a-CK"></a>令堕地狱畜生饿鬼。<a id="a-CL"></a>彼若余业。<a id="a-CM"></a>生于人中。<a id="a-CN"></a>则为伎儿常戏之人。<a id="a-CO"></a>趬行掷绝。<a id="a-CP"></a>力士舞戏。<a id="a-CQ"></a>种种歌等。<a id="a-CR"></a>在他门傍处处行乞。<a id="a-CS"></a>或复治生。<a id="a-CT"></a>商贾求利。<a id="a-CU"></a>或复目盲。<a id="a-CV"></a>常在巷中多人之处。<a id="a-CW"></a>市肆贸易。<a id="a-CX"></a>以自济命。<a id="a-CY"></a>乐多言语。<a id="a-CZ"></a>恶蛇所啮。<a id="a-Ca"></a>乐多言语。<a id="a-Cb"></a>大火所烧。<a id="a-Cc"></a>堕在如是乐多言语。<a id="a-Cd"></a>临崄之处。<a id="a-Ce"></a>为多言语。<a id="a-Cf"></a>恶毒所螫。<a id="a-Cg"></a>如是痴人。<a id="a-Ch"></a>乐多言语。<a id="a-Ci"></a>所有枝条之所迷惑。<a id="a-Cj"></a>一切迷惑。<a id="a-Ck"></a>由多言语。<a id="a-Cl"></a>乐多言语。<a id="a-Cm"></a>是大闇聚畏恶道者。<a id="a-Cn"></a>一切皆应如是舍离。<a id="a-Co"></a>舍已次第精勤修行。<a id="a-Cp"></a>则得见谛。<a id="a-Cq"></a>是故应当作如是学。<a id="a-Cr"></a>空闲旷野寂静之处。<a id="a-Cs"></a>无诸妨声。<a id="a-Ct"></a>无唱唤声。<a id="a-Cu"></a>歌声鼓声。<a id="a-Cv"></a>修智日处。<a id="a-Cw"></a>山谷岩窟。<a id="a-Cx"></a>树根等处。<a id="a-Cy"></a>福德之处。<a id="a-Cz"></a>无声妨处。<a id="a-D0"></a>独无余人。<a id="a-D1"></a>在一处坐。<a id="a-D2"></a>一心正念。<a id="a-D3"></a>坏烦恼魔。<a id="a-D4"></a>如是善作。<a id="a-D5"></a>以调伏心。<a id="a-D6"></a>令心寂静。<a id="a-D7"></a>离于一切多语言说。<a id="a-D8"></a>一切亲旧知识兄弟。<a id="a-D9"></a>来去相见。<a id="a-DA"></a>语言皆离。<a id="a-DB"></a>心不悕望。<a id="a-DC"></a>唯乐独处。<a id="a-DD"></a>以为安乐。<a id="a-DE"></a>常行禅诵。<a id="a-DF"></a>离四颠倒。<a id="a-DG"></a>彼十六种阿那波那。<a id="a-DH"></a>皆悉念知。<a id="a-DI"></a>无夜无昼。<a id="a-DJ"></a>勤发精进。<a id="a-DK"></a>生死缚中能脱能走。<a id="a-DL"></a>能如是者。<a id="a-DM"></a>则得胜处。<a id="a-DN"></a>若本未见常安隐处。<a id="a-DO"></a>彼人则应离多言语。<a id="a-DP"></a>有智慧人。<a id="a-DQ"></a>善心意者。<a id="a-DR"></a>坚固修行。<a id="a-DS"></a>沙门之人。<a id="a-DT"></a>离于懈怠。<a id="a-DU"></a>舍此一法。<a id="a-DV"></a>所谓喜乐多语言说。</p>
  <p id="aDW">又断第二妨碍之法。<a id="a-DX"></a>所不应行。<a id="a-DY"></a>杀生摄故。<a id="a-DZ"></a>何者第二。<a id="a-Da"></a>所谓治病医师比丘。<a id="a-Db"></a>不能坐禅。<a id="a-Dc"></a>不能读诵。<a id="a-Dd"></a>如是行药医师比丘。<a id="a-De"></a>异道异作。<a id="a-Df"></a>常觅病人。<a id="a-Dg"></a>常求治病。<a id="a-Dh"></a>作如是业。<a id="a-Di"></a>大增长贪。<a id="a-Dj"></a>彼贪心故。<a id="a-Dk"></a>如是思惟。<a id="a-Dl"></a>悕望众生。<a id="a-Dm"></a>多有诸病。<a id="a-Dn"></a>无量种病。<a id="a-Do"></a>彼病众生多供养我。<a id="a-Dp"></a>多与我物。<a id="a-Dq"></a>是故我于多人处行。<a id="a-Dr"></a>恒常受乐。<a id="a-Ds"></a>从村至村。<a id="a-Dt"></a>从城至城。<a id="a-Du"></a>从边地处至边地处。<a id="a-Dv"></a>彼恶比丘。<a id="a-Dw"></a>既作如是思惟念已。<a id="a-Dx"></a>贪则增长。<a id="a-Dy"></a>如是比丘。<a id="a-Dz"></a>贪增长已心中生垢。<a id="a-E0"></a>不能坐禅。<a id="a-E1"></a>不能读诵。<a id="a-E2"></a>非是善行。</p>
  <p id="aE3">又复治病。<a id="a-E4"></a>则得垢过。<a id="a-E5"></a>彼恶比丘。<a id="a-E6"></a>自谓比丘。<a id="a-E7"></a>若诸众生。<a id="a-E8"></a>有病患者。<a id="a-E9"></a>彼恶比丘。<a id="a-EA"></a>示其药言。<a id="a-EB"></a>速将油来。<a id="a-EC"></a>若无油者。<a id="a-ED"></a>则压胡麻。<a id="a-EE"></a>压胡麻故。<a id="a-EF"></a>多有虫死。<a id="a-EG"></a>如是名为治病之过。<a id="a-EH"></a>妄作沙门。<a id="a-EI"></a>唯口自言。<a id="a-EJ"></a>我是沙门实非沙门。</p>
  <p id="aEK">又见病者。<a id="a-EL"></a>敕瞻病人。<a id="a-EM"></a>令其与肉。<a id="a-EN"></a>作如是言。<a id="a-EO"></a>须新杀者。<a id="a-EP"></a>不用多脂。<a id="a-EQ"></a>不用自死。<a id="a-ER"></a>不用病死。<a id="a-ES"></a>不用毒死。<a id="a-ET"></a>不用蛇杀。<a id="a-EU"></a>不用乾者。<a id="a-EV"></a>不用瘦者。<a id="a-EW"></a>如是约敕。<a id="a-EX"></a>以约敕故。<a id="a-EY"></a>彼则杀生。<a id="a-EZ"></a>以杀生故。<a id="a-Ea"></a>得杀生罪。<a id="a-Eb"></a>若教杀生。<a id="a-Ec"></a>若杀生者。<a id="a-Ed"></a>彼二种人。<a id="a-Ee"></a>同一杀业。<a id="a-Ef"></a>堕活地狱。<a id="a-Eg"></a>是故不应作治病业。<a id="a-Eh"></a>以贪心故。</p>
  <p id="aEi">又复更有治病之过。<a id="a-Ej"></a>唯可口言我是沙门。<a id="a-Ek"></a>实是大贼。<a id="a-El"></a>是大恶人。<a id="a-Em"></a>为彼众生多病痛故。<a id="a-En"></a>处处采拾种种药草。<a id="a-Eo"></a>若树树枝。<a id="a-Ep"></a>若树果等。<a id="a-Eq"></a>为财物故。<a id="a-Er"></a>皆悉采取。<a id="a-Es"></a>彼诸药草。<a id="a-Et"></a>一切摄虫。<a id="a-Eu"></a>为虫所依。<a id="a-Ev"></a>虫在其中。<a id="a-Ew"></a>处处皆满。<a id="a-Ex"></a>彼以贪心。<a id="a-Ey"></a>欲得物故。<a id="a-Ez"></a>地中拔取。<a id="a-F0"></a>或有割取。<a id="a-F1"></a>以拔取故。<a id="a-F2"></a>杀地处虫。<a id="a-F3"></a>或破彼虫。<a id="a-F4"></a>所依止处。<a id="a-F5"></a>若割取者。<a id="a-F6"></a>则杀内虫。<a id="a-F7"></a>彼处虫死。<a id="a-F8"></a>此治病过。<a id="a-F9"></a>彼心如是。<a id="a-FA"></a>乐不净命。<a id="a-FB"></a>何处得有修禅读诵。<a id="a-FC"></a>彼心恒常喜乐治病。</p>
  <p id="aFD">又复如是治病比丘。<a id="a-FE"></a>恶心思惟。<a id="a-FF"></a>有大胜过。<a id="a-FG"></a>如是比丘。<a id="a-FH"></a>思惟恶法。<a id="a-FI"></a>有如是心。<a id="a-FJ"></a>欲令多人皆有病患。<a id="a-FK"></a>病者若多。<a id="a-FL"></a>我则多得财物供养。<a id="a-FM"></a>饮食卧具如是多利。<a id="a-FN"></a>彼欲坏心。<a id="a-FO"></a>不念善法。<a id="a-FP"></a>不乐禅诵。<a id="a-FQ"></a>不近尊长。<a id="a-FR"></a>不近善友。<a id="a-FS"></a>亦不礼佛。<a id="a-FT"></a>作不善行。<a id="a-FU"></a>身坏命终。<a id="a-FV"></a>堕于恶道。<a id="a-FW"></a>生地狱中。<a id="a-FX"></a>彼处得出。<a id="a-FY"></a>以余业故。<a id="a-FZ"></a>如彼善业。<a id="a-Fa"></a>生于人中。<a id="a-Fb"></a>则常病痛。<a id="a-Fc"></a>贫穷短命。<a id="a-Fd"></a>彼恶不善治病业故。</p>
  <p id="aFe">又治病过。<a id="a-Ff"></a>依法治病。<a id="a-Fg"></a>亦复有过。<a id="a-Fh"></a>无始以来。<a id="a-Fi"></a>皆有三种。<a id="a-Fj"></a>谓风热冷。<a id="a-Fk"></a>此三调停。<a id="a-Fl"></a>身则安乐。<a id="a-Fm"></a>不堕恶道。<a id="a-Fn"></a>是身分故。<a id="a-Fo"></a>以身灭故。<a id="a-Fp"></a>彼三亦失。<a id="a-Fq"></a>而彼愚痴凡夫之人。<a id="a-Fr"></a>未曾闻来。<a id="a-Fs"></a>未有智慧。<a id="a-Ft"></a>实非沙门而自说言。<a id="a-Fu"></a>我是沙门。<a id="a-Fv"></a>治彼三种。<a id="a-Fw"></a>何义何因。<a id="a-Fx"></a>剃除须发。<a id="a-Fy"></a>披服法衣而便出家。<a id="a-Fz"></a>何故舍此。<a id="a-G0"></a>无始以来欲嗔痴等非身所摄。<a id="a-G1"></a>若烧身者。<a id="a-G2"></a>彼三不烧。<a id="a-G3"></a>不失不灭。<a id="a-G4"></a>于五道中。<a id="a-G5"></a>随逐系缚。<a id="a-G6"></a>处处共行。<a id="a-G7"></a>何故于此欲嗔痴等三种大过。<a id="a-G8"></a>不先疗治。<a id="a-G9"></a>而先治彼风热冷等。<a id="a-GA"></a>此妄出家。<a id="a-GB"></a>愚痴无智。<a id="a-GC"></a>凡鄙之人。<a id="a-GD"></a>自心所诳。<a id="a-GE"></a>如有痴人。<a id="a-GF"></a>无主日日恼乱。<a id="a-GG"></a>彼愚痴者。<a id="a-GH"></a>若以财物。<a id="a-GI"></a>与大力怨。<a id="a-GJ"></a>不可遮障。<a id="a-GK"></a>若以势力。<a id="a-GL"></a>亦不能防。<a id="a-GM"></a>以如是怨大势力故。<a id="a-GN"></a>恒常伺求欲来杀害。<a id="a-GO"></a>此愚痴人。<a id="a-GP"></a>不恐彼怨。<a id="a-GQ"></a>知他余人有微小怨。<a id="a-GR"></a>如是彼人。<a id="a-GS"></a>于微小怨。<a id="a-GT"></a>则生怖畏。<a id="a-GU"></a>共愚痴人。<a id="a-GV"></a>以为同侣。<a id="a-GW"></a>而愚痴者。<a id="a-GX"></a>语同侣言。<a id="a-GY"></a>我今相为除却彼怨。<a id="a-GZ"></a>彼愚痴者。<a id="a-Ga"></a>大势力怨。<a id="a-Gb"></a>知其愚痴。<a id="a-Gc"></a>知其懈怠。<a id="a-Gd"></a>放逸而行。<a id="a-Ge"></a>如是知已。<a id="a-Gf"></a>即往杀之。<a id="a-Gg"></a>何以故。<a id="a-Gh"></a>以彼痴人作他事故。<a id="a-Gi"></a>如是如是。<a id="a-Gj"></a>彼沙门人。<a id="a-Gk"></a>自谓沙门。<a id="a-Gl"></a>立沙门者。<a id="a-Gm"></a>舍离自身大势力怨而作他事。<a id="a-Gn"></a>彼欲嗔痴。<a id="a-Go"></a>于无量世随逐不离。<a id="a-Gp"></a>示生死道。<a id="a-Gq"></a>有大力势而无处所。<a id="a-Gr"></a>不可寻求。<a id="a-Gs"></a>唯智所知。<a id="a-Gt"></a>与痴同行。<a id="a-Gu"></a>为除如是大怨因缘。<a id="a-Gv"></a>舍离自身亲旧知识。<a id="a-Gw"></a>妻子兄弟。<a id="a-Gx"></a>剃发出家。<a id="a-Gy"></a>既出家已。<a id="a-Gz"></a>而于如是大势力怨不能观察。<a id="a-H0"></a>为财物故。<a id="a-H1"></a>而语他言。<a id="a-H2"></a>汝之怨家。<a id="a-H3"></a>风热冷等。<a id="a-H4"></a>我为除灭。<a id="a-H5"></a>如是乱心。<a id="a-H6"></a>愚痴之人。<a id="a-H7"></a>死王来至。<a id="a-H8"></a>三种怨家。<a id="a-H9"></a>随逐不离。<a id="a-HA"></a>彼力大怨。<a id="a-HB"></a>谓欲嗔痴。<a id="a-HC"></a>彼人乃为欲绳所系。<a id="a-HD"></a>极放逸行将向他世。<a id="a-HE"></a>乐作他事。<a id="a-HF"></a>大贪乱意。<a id="a-HG"></a>是故若人。<a id="a-HH"></a>知此过已。<a id="a-HI"></a>不用治病。<a id="a-HJ"></a>若人治病。<a id="a-HK"></a>应杀欲等。<a id="a-HL"></a>则常无病。<a id="a-HM"></a>尔时世尊迦葉如来。<a id="a-HN"></a>而说偈言。</p>
  <p id="aHO">风等无多过　　欲等过则多</p>
  <p id="aHP">风等不恶道　　欲等堕地狱</p>
  <p id="aHQ">心过是大过　　常令行恶道</p>
  <p id="aHR">是故除则乐　　除风等非乐</p>
  <p id="aHS">若舍自作业　　喜乐他所作</p>
  <p id="aHT">彼人速失坏　　为智者所笑</p>
  <p id="aHU">风等失坏故　　众生则失身</p>
  <p id="aHV">欲等不曾失　　生死无量倒</p>
  <p id="aHW">彼欲等灭乐　　风等灭非乐</p>
  <p id="aHX">以欲等灭故　　毕竟得胜乐</p>
  <p id="aHY">治心名治病　　治身非治病</p>
  <p id="aHZ">治心病难知　　治风等易解</p>
  <p id="aHa">彼佛世尊迦葉如来。<a id="a-Hb"></a>以此因缘。<a id="a-Hc"></a>如是遮障出家之人不听治病。<a id="a-Hd"></a>又出家人。<a id="a-He"></a>医方治病。<a id="a-Hf"></a>有无量过。<a id="a-Hg"></a>谓生贪心。<a id="a-Hh"></a>见余医师。<a id="a-Hi"></a>心则生慢。<a id="a-Hj"></a>以不善语。<a id="a-Hk"></a>毁余医师。<a id="a-Hl"></a>妨废作业。<a id="a-Hm"></a>心生嫉姤。<a id="a-Hn"></a>摄饿鬼业。<a id="a-Ho"></a>如是造作饿鬼道因。<a id="a-Hp"></a>彼人如是。<a id="a-Hq"></a>姤心动心。<a id="a-Hr"></a>生大贪心。<a id="a-Hs"></a>以生贪故。<a id="a-Ht"></a>见妇女时。<a id="a-Hu"></a>不善观察。<a id="a-Hv"></a>以自妨乱。<a id="a-Hw"></a>彼人痴心。<a id="a-Hx"></a>见他妇女。<a id="a-Hy"></a>欲发坏心。<a id="a-Hz"></a>彼治他人风冷热等。<a id="a-I0"></a>而自增长身中诸病欲嗔痴病。<a id="a-I1"></a>增欲等故。<a id="a-I2"></a>是等因缘。<a id="a-I3"></a>增长地狱。<a id="a-I4"></a>饿鬼畜生种种苦恼。<a id="a-I5"></a>彼为欲等之所破坏。<a id="a-I6"></a>不善医师则有恶见。<a id="a-I7"></a>大过所缚。<a id="a-I8"></a>将入地狱。<a id="a-I9"></a>是故一切出家之人。<a id="a-IA"></a>常应精勤除欲等病。<a id="a-IB"></a>勿治风等。<a id="a-IC"></a>此等二法。<a id="a-ID"></a>沙门之人。<a id="a-IE"></a>欲求涅槃。<a id="a-IF"></a>不应如是医药治病。<a id="a-IG"></a>妨废坐禅。<a id="a-IH"></a>读诵经律。</p>
  <p id="aII">又舍第三妨碍之法所不应行。<a id="a-IJ"></a>何者第三。<a id="a-IK"></a>所谓画师。<a id="a-IL"></a>出家业画。<a id="a-IM"></a>则非所应云何如是为除欲故。<a id="a-IN"></a>舍家出家。<a id="a-IO"></a>更生余欲。<a id="a-IP"></a>既知世间心业画已。<a id="a-IQ"></a>而作其余种种釆画若有不知心业画者。<a id="a-IR"></a>可作种种诸色釆画。<a id="a-IS"></a>彼出家人。<a id="a-IT"></a>常应如是谛知釆画五大釆色。<a id="a-IU"></a>画作五道。<a id="a-IV"></a>心种杂故。<a id="a-IW"></a>何等为五。<a id="a-IX"></a>谓大釆色画作五道。<a id="a-IY"></a>心之画师。<a id="a-IZ"></a>以大白业胜净釆色。<a id="a-Ia"></a>画作天道。<a id="a-Ib"></a>以信心故。<a id="a-Ic"></a>乐行大施。<a id="a-Id"></a>离悭嫉妒。<a id="a-Ie"></a>第一白法施戒山起。<a id="a-If"></a>画作诸天。<a id="a-Ig"></a>心之画师。<a id="a-Ih"></a>画作天道。</p>
  <p id="aIi">又出家人。<a id="a-Ij"></a>复应观知业之釆画。<a id="a-Ik"></a>多种业釆。<a id="a-Il"></a>画作人道。<a id="a-Im"></a>人则差别。<a id="a-In"></a>有下中上。<a id="a-Io"></a>若是富人能持戒者。<a id="a-Ip"></a>彼人则是第一白业釆色所画。<a id="a-Iq"></a>若人大富不能持戒。<a id="a-Ir"></a>彼人则是黑白之业釆色所画。<a id="a-Is"></a>若人贫穷而能持戒。<a id="a-It"></a>彼人则是赤白之业釆色所画。<a id="a-Iu"></a>若人贫穷不能持戒。<a id="a-Iv"></a>彼人则是垢黑之业釆色所画。<a id="a-Iw"></a>若人懈怠而复多欲。<a id="a-Ix"></a>彼人则是黑黄之业釆色所画。<a id="a-Iy"></a>若人端正大种姓生。<a id="a-Iz"></a>彼人则是白净之业釆色所画。<a id="a-J0"></a>若人在于中种姓生。<a id="a-J1"></a>彼人则是红赤之业釆色所画。<a id="a-J2"></a>若人在于下种姓生。<a id="a-J3"></a>彼人则是垢黑之业釆色所画。<a id="a-J4"></a>心之画师以善业釆画作人道。<a id="a-J5"></a>生于人中。<a id="a-J6"></a>若为国王若为大臣。<a id="a-J7"></a>而复造作不善业者。<a id="a-J8"></a>如是之人。<a id="a-J9"></a>白业釆灭。<a id="a-JA"></a>黑业釆色增长出生。<a id="a-JB"></a>又复若人生卑贱家。<a id="a-JC"></a>若极贫穷常行布施。<a id="a-JD"></a>受持禁戒。<a id="a-JE"></a>如是之人。<a id="a-JF"></a>黑业釆灭。<a id="a-JG"></a>白业釆色增长出生。</p>
  <p id="aJH">又复若人。<a id="a-JI"></a>生中种姓。<a id="a-JJ"></a>有善妙色。<a id="a-JK"></a>或作中业。<a id="a-JL"></a>彼心画师赤白之业釆色所画。<a id="a-JM"></a>如是无量杂业釆色业画之师。<a id="a-JN"></a>此人世间种种异业杂色釆画差别不同。<a id="a-JO"></a>又出家人。<a id="a-JP"></a>更观余道。<a id="a-JQ"></a>所谓复观地狱众生心之画师。<a id="a-JR"></a>二种业釆之所画作。<a id="a-JS"></a>所谓黄黑。<a id="a-JT"></a>黄者谓火。<a id="a-JU"></a>黑谓嫉妒。<a id="a-JV"></a>生在下中地狱中生。<a id="a-JW"></a>如是二种釆色所画。<a id="a-JX"></a>彼比丘观如是地狱釆画色已。<a id="a-JY"></a>复观饥渴烧身饿鬼黑业釆色。<a id="a-JZ"></a>彼一切鬼。<a id="a-Ja"></a>一一各各业色所画。</p>
  <p id="aJb">又复观察何业釆色画作畜生。<a id="a-Jc"></a>谓黑赤色。<a id="a-Jd"></a>彼若受于第一苦恼。<a id="a-Je"></a>第一怖畏。<a id="a-Jf"></a>是黑色画。<a id="a-Jg"></a>若相杀害是赤色画。<a id="a-Jh"></a>如是色者。<a id="a-Ji"></a>是心画师。<a id="a-Jj"></a>画如是色。</p>
  <p id="aJk">又复略说。<a id="a-Jl"></a>畜生三处。<a id="a-Jm"></a>迭相怖畏。<a id="a-Jn"></a>畏杀畏缚。<a id="a-Jo"></a>被他食肉。<a id="a-Jp"></a>虚空行者。<a id="a-Jq"></a>所谓孔雀雉鹅等鸟。<a id="a-Jr"></a>陆地行者。<a id="a-Js"></a>谓牛水牛猪马等畜。<a id="a-Jt"></a>水中行者。<a id="a-Ju"></a>所谓鱼等。<a id="a-Jv"></a>彼黑色画。<a id="a-Jw"></a>若不畏杀。<a id="a-Jx"></a>彼赤色画谓天中象。<a id="a-Jy"></a>如是五道。<a id="a-Jz"></a>五种釆色彼人不能如是思惟。<a id="a-K0"></a>一切世间种种苦恼。<a id="a-K1"></a>天中五相。<a id="a-K2"></a>人中为作。<a id="a-K3"></a>畜生相杀。<a id="a-K4"></a>饿鬼饥渴。<a id="a-K5"></a>地狱之中。<a id="a-K6"></a>受大苦恼。<a id="a-K7"></a>如是种种杂业釆色之所画作。<a id="a-K8"></a>愚痴少智。<a id="a-K9"></a>不忌不虑。<a id="a-KA"></a>是故懈怠不能坐禅。<a id="a-KB"></a>不能持戒。<a id="a-KC"></a>不能读诵。<a id="a-KD"></a>而不能知心之画师。<a id="a-KE"></a>而作余画。<a id="a-KF"></a>第一画者。<a id="a-KG"></a>谓世间中生老病死。<a id="a-KH"></a>怨憎集会。<a id="a-KI"></a>恩爱别离。<a id="a-KJ"></a>寒热饥渴。<a id="a-KK"></a>迭相破坏。<a id="a-KL"></a>毁呰供养僮仆人主苦恼安乐。<a id="a-KM"></a>地狱饿鬼畜生人天业色。<a id="a-KN"></a>杂画生死。<a id="a-KO"></a>种杂不能修行。<a id="a-KP"></a>不能思惟。<a id="a-KQ"></a>心念知已。<a id="a-KR"></a>不生厌离。<a id="a-KS"></a>而彼比丘。<a id="a-KT"></a>舍离坐禅读诵之业。<a id="a-KU"></a>余心画作沙门之法。<a id="a-KV"></a>禅诵为本。</p>
  <p id="aKW">复有异法生死处画。<a id="a-KX"></a>不能思惟。<a id="a-KY"></a>而便思惟。<a id="a-KZ"></a>更作异画。<a id="a-Ka"></a>所谓种种根缘境界。<a id="a-Kb"></a>若有众生。<a id="a-Kc"></a>乐境界者。<a id="a-Kd"></a>于长久时流转地狱饿鬼畜生。<a id="a-Ke"></a>此法云何。<a id="a-Kf"></a>谓眼见色爱乐境界而生欲心。<a id="a-Kg"></a>于彼色中。<a id="a-Kh"></a>坚固染着。<a id="a-Ki"></a>彼人则摄黑业釆色地狱饿鬼畜生等处。<a id="a-Kj"></a>如是色画。</p>
  <p id="aKk">若彼众生。<a id="a-Kl"></a>眼见色已。<a id="a-Km"></a>如是思惟。<a id="a-Kn"></a>此色无常。<a id="a-Ko"></a>动转变异。<a id="a-Kp"></a>彼人如是不喜不乐。<a id="a-Kq"></a>不贪不着。<a id="a-Kr"></a>如是则为摄白色业。<a id="a-Ks"></a>天人中生。<a id="a-Kt"></a>乃至涅槃。<a id="a-Ku"></a>如是有人眼见色已。<a id="a-Kv"></a>不乐不缘。<a id="a-Kw"></a>不悕不念。<a id="a-Kx"></a>无心受用。<a id="a-Ky"></a>不生欲心。<a id="a-Kz"></a>彼人则以第一白业釆色工画。<a id="a-L0"></a>于天人中而受快乐。<a id="a-L1"></a>彼恶比丘。<a id="a-L2"></a>如是痴心不思不念不禅不诵。<a id="a-L3"></a>若眼见色。<a id="a-L4"></a>于境界中喜乐染着。<a id="a-L5"></a>如是缚者。<a id="a-L6"></a>则是黑业釆色工画。<a id="a-L7"></a>黠慧之人。<a id="a-L8"></a>则能舍彼黑业釆色恶意业画。<a id="a-L9"></a>唯应坐禅读诵经律。</p>
  <p id="aLA">又复观察画师沙门。<a id="a-LB"></a>思惟画时。<a id="a-LC"></a>画作何像。<a id="a-LD"></a>谓耳闻声。<a id="a-LE"></a>若爱不爱。<a id="a-LF"></a>彼如实观。<a id="a-LG"></a>如是声者。<a id="a-LH"></a>无常不住。<a id="a-LI"></a>不坚破坏。<a id="a-LJ"></a>如是知已。<a id="a-LK"></a>心不喜乐。<a id="a-LL"></a>不生欢喜。<a id="a-LM"></a>不念不乐。<a id="a-LN"></a>不听不观。<a id="a-LO"></a>如是白业釆色工画。<a id="a-LP"></a>彼白色画。<a id="a-LQ"></a>天人中生。<a id="a-LR"></a>天中生已。<a id="a-LS"></a>如是第一种种画胜。<a id="a-LT"></a>而彼画师恶意沙门。<a id="a-LU"></a>自言沙门不曾起心。<a id="a-LV"></a>思惟声画流作余画。<a id="a-LW"></a>而不思惟坐禅读诵。<a id="a-LX"></a>舍离禅诵。<a id="a-LY"></a>不修白业。</p>
  <p id="aLZ">又彼闻声痴意沙门。<a id="a-La"></a>不曾闻来。<a id="a-Lb"></a>愚痴无智。<a id="a-Lc"></a>如是思惟。<a id="a-Ld"></a>此声可爱。<a id="a-Le"></a>能令心喜。<a id="a-Lf"></a>能令我乐。<a id="a-Lg"></a>彼恶沙门不善观察。<a id="a-Lh"></a>故观彼声。<a id="a-Li"></a>心生悕望。<a id="a-Lj"></a>因之生欲。<a id="a-Lk"></a>于彼声中。<a id="a-Ll"></a>心生喜乐。<a id="a-Lm"></a>此黑釆色心之画师。<a id="a-Ln"></a>画作地狱饿鬼畜生。<a id="a-Lo"></a>彼恶沙门。<a id="a-Lp"></a>知业画已。<a id="a-Lq"></a>而作余画。<a id="a-Lr"></a>舍离坐禅读诵等业。</p>
 </body>
</html>