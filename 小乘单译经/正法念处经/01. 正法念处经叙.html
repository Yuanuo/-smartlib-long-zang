<!doctype html>
<html id="z3IBUOsao" data-ver="145">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经叙</h1>
  <p id="a2">夫域中之名四等。<a id="a-3"></a>道之所生万殊。<a id="a-4"></a>名盖众名之假。<a id="a-5"></a>生非有生之实。<a id="a-6"></a>然则修促共尽。<a id="a-7"></a>小大同期。<a id="a-8"></a>而金字丝编。<a id="a-9"></a>缃交素篆。<a id="a-A"></a>分途列道。<a id="a-B"></a>门张户设。<a id="a-C"></a>既昧断惑之境。<a id="a-D"></a>未接息言之路。<a id="a-E"></a>讵能探神测妙。<a id="a-F"></a>苞总无边。<a id="a-G"></a>有圣将应。<a id="a-H"></a>灵因旷远。<a id="a-I"></a>志遗发肤。<a id="a-J"></a>施单城国。<a id="a-K"></a>及繁星驻彩。<a id="a-L"></a>夕马腾空。<a id="a-M"></a>出四门以结念。<a id="a-N"></a>处三夜而圆果。<a id="a-O"></a>十力在己。<a id="a-P"></a>八解俱照。<a id="a-Q"></a>智兼一切。<a id="a-R"></a>慈洽万方。<a id="a-S"></a>既而法吼傍震。<a id="a-T"></a>甘露降洒。<a id="a-U"></a>鹫山祗树之下。<a id="a-V"></a>鹿苑连河之地。<a id="a-W"></a>众出恒沙。<a id="a-X"></a>徒繁林竹。<a id="a-Y"></a>反穷迷于升极。<a id="a-Z"></a>启重昏于镫炬。<a id="a-a"></a>虽鹄林兴慕。<a id="a-b"></a>檀薪已然。<a id="a-c"></a>教义不忘。<a id="a-d"></a>风声逾被。<a id="a-e"></a>寿陵仰丹素之工。<a id="a-f"></a>清台写金玉之质。<a id="a-g"></a>水骨流晖。<a id="a-h"></a>园闾加等。<a id="a-i"></a>遗契余旨。<a id="a-j"></a>薄传前载。<a id="a-k"></a>幽宗绝唱。<a id="a-l"></a>方备兹辰。<a id="a-m"></a>使持节大将军领中书监摄吏部尚书京畿大都督渤海王世子高公。<a id="a-n"></a>道风虚迈。<a id="a-o"></a>神衿峻远。<a id="a-p"></a>负日月于中衢。<a id="a-q"></a>击雷霆于上路。<a id="a-r"></a>德表生民。<a id="a-s"></a>作舟梁于夷夏。<a id="a-t"></a>器含群物。<a id="a-u"></a>制天渊于庙堂。<a id="a-v"></a>殊流共委。<a id="a-w"></a>酌而不竭。<a id="a-x"></a>异轸同骛。<a id="a-y"></a>仰以知归。<a id="a-z"></a>黄扉南辟。<a id="a-10"></a>铃合东启。<a id="a-11"></a>则有高士通才。<a id="a-12"></a>幽人伟器。<a id="a-13"></a>懱其汉爵之重。<a id="a-14"></a>鄙其南岳之游。<a id="a-15"></a>曳裾高步自得门下。<a id="a-16"></a>俱申前趣之礼。<a id="a-17"></a>并应却行之眷。<a id="a-18"></a>盖以书奏多方。<a id="a-19"></a>术呈异等。<a id="a-1A"></a>或披卷而止。<a id="a-1B"></a>或一贯独得。<a id="a-1C"></a>每留神释典。<a id="a-1D"></a>洞叩玄门。<a id="a-1E"></a>以夫照壁泻瓶。<a id="a-1F"></a>遗文必举。<a id="a-1G"></a>非徒九部。<a id="a-1H"></a>宁止十二。<a id="a-1I"></a>逷矣西方。<a id="a-1J"></a>路超百宿。<a id="a-1K"></a>精力苦心。<a id="a-1L"></a>不惮重茧。<a id="a-1M"></a>故能法藏流行。<a id="a-1N"></a>异闻俱凑。<a id="a-1O"></a>爰有舍城妙说。<a id="a-1P"></a>时将感通。<a id="a-1Q"></a>法螺良药。<a id="a-1R"></a>响授斯在。<a id="a-1S"></a>从善业之本。<a id="a-1T"></a>极身念之际。<a id="a-1U"></a>标品有七。<a id="a-1V"></a>明义者五。<a id="a-1W"></a>至如违俗绝世。<a id="a-1X"></a>托想菩提。<a id="a-1Y"></a>眷彼天人。<a id="a-1Z"></a>深嗟鬼畜。<a id="a-1a"></a>鉴兹因果。<a id="a-1b"></a>冥心是缘。<a id="a-1c"></a>笃诚修行。<a id="a-1d"></a>又悟前旨。<a id="a-1e"></a>载怀依仰。<a id="a-1f"></a>形殊理一。<a id="a-1g"></a>大觉下临。<a id="a-1h"></a>昭然独晓。<a id="a-1i"></a>四摄六通。<a id="a-1j"></a>网罗群智。<a id="a-1k"></a>赞扬妙德。<a id="a-1l"></a>事属斯文。<a id="a-1m"></a>直以风殊俗舛。<a id="a-1n"></a>词翰乖绝。<a id="a-1o"></a>倾耳注目。<a id="a-1p"></a>隔若山河。<a id="a-1q"></a>将恐灵教有亏。<a id="a-1r"></a>玄旨多坠。<a id="a-1s"></a>有婆罗门人瞿昙流支。<a id="a-1t"></a>比丘昙林僧昉等。<a id="a-1u"></a>并钩深索隐。<a id="a-1v"></a>言通理接。<a id="a-1w"></a>延居第馆。<a id="a-1x"></a>四事无违。<a id="a-1y"></a>乃译明兹典。<a id="a-1z"></a>名正法念处。<a id="a-20"></a>起自兴和。<a id="a-21"></a>岁阳玄默。<a id="a-22"></a>终于武定渊献之季。<a id="a-23"></a>条流积广。<a id="a-24"></a>合七十卷。<a id="a-25"></a>微言不昧。<a id="a-26"></a>弘之在我。<a id="a-27"></a>大崇觉典。<a id="a-28"></a>克宣灵迹。<a id="a-29"></a>此乃济四部于法桥。<a id="a-2A"></a>刷六尘于定水。<a id="a-2B"></a>心殷业重。<a id="a-2C"></a>无德而言。<a id="a-2D"></a>虽龙树不追。<a id="a-2E"></a>马鸣日远。<a id="a-2F"></a>申法尊道。<a id="a-2G"></a>夫岂异昔。<a id="a-2H"></a>所以缁素击节。<a id="a-2I"></a>雅俗倾首。<a id="a-2J"></a>义有存焉。<a id="a-2K"></a>永法三界云尔。</p>
 </body>
</html>