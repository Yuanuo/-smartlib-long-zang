<!doctype html>
<html id="z3IBURvbn" data-ver="1293">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六十一</h1>
  <h2 id="a2">观天品第六之四十(夜摩天之二十六)</h2>
  <p id="a3">复次第五闻法利益安乐一切人天。<a id="a-4"></a>谓何等法。<a id="a-5"></a>所谓说法。<a id="a-6"></a>说于一切布施之法。<a id="a-7"></a>说诸善法。<a id="a-8"></a>一切尊中。<a id="a-9"></a>闻法。<a id="a-A"></a>最胜。<a id="a-B"></a>能断一切憍慢根本。<a id="a-C"></a>所谓说法。<a id="a-D"></a>能调憍慢。<a id="a-E"></a>说法闻法。<a id="a-F"></a>尊敬重法。<a id="a-G"></a>说于信法。<a id="a-H"></a>说受持法。<a id="a-I"></a>说修行人不离说法。<a id="a-J"></a>诸佛如来以法为师。<a id="a-K"></a>何况声闻缘觉。<a id="a-L"></a>说法有十功德。<a id="a-M"></a>多所利益。<a id="a-N"></a>何等为十。<a id="a-O"></a>时处具足。<a id="a-P"></a>分别易解。<a id="a-Q"></a>与法相应。<a id="a-R"></a>非为利养。<a id="a-S"></a>为调伏心。<a id="a-T"></a>随顺说法。<a id="a-U"></a>说施有报。<a id="a-V"></a>说生死法。<a id="a-W"></a>多诸障碍。<a id="a-X"></a>说天退没。<a id="a-Y"></a>说有业果。<a id="a-Z"></a>若说法人。<a id="a-a"></a>有此十法。<a id="a-b"></a>令闻法者得多功德。<a id="a-c"></a>利益安乐。<a id="a-d"></a>乃至涅槃。<a id="a-e"></a>是听法者。<a id="a-f"></a>及说法人。<a id="a-g"></a>随所作愿。<a id="a-h"></a>各得成就。<a id="a-i"></a>一切种种布施之中。<a id="a-j"></a>法施最胜。<a id="a-k"></a>乃至能令一切众生得涅槃乐。</p>
  <p id="al">复次闻法功德。<a id="a-m"></a>成就深心。<a id="a-n"></a>信根清净。<a id="a-o"></a>一向净心。<a id="a-p"></a>信于三宝。<a id="a-q"></a>诣听法处。<a id="a-r"></a>为闻正法。<a id="a-s"></a>随举一足。<a id="a-t"></a>皆生梵福。<a id="a-u"></a>若人供养说法法师。<a id="a-v"></a>当知是人即为供养现在世尊。<a id="a-w"></a>其人如是随所供养。<a id="a-x"></a>所愿成就。<a id="a-y"></a>乃至得阿耨多罗三藐三菩提。<a id="a-z"></a>以能供养说法师故何以故。<a id="a-10"></a>以闻法故。<a id="a-11"></a>心得调伏。<a id="a-12"></a>以调伏故。<a id="a-13"></a>能断无知流转之闇。<a id="a-14"></a>若离闻法。<a id="a-15"></a>无有一法能调伏心。<a id="a-16"></a>如闻说法。<a id="a-17"></a>有四种恩。<a id="a-18"></a>甚为难报。<a id="a-19"></a>何等为四。<a id="a-1A"></a>一者母。<a id="a-1B"></a>二者父。<a id="a-1C"></a>三者如来。<a id="a-1D"></a>四者说法法师。<a id="a-1E"></a>若有供养此四种人。<a id="a-1F"></a>得无量福。<a id="a-1G"></a>现在为人之所赞叹。<a id="a-1H"></a>于未来世。<a id="a-1I"></a>能得菩提。<a id="a-1J"></a>何以故。<a id="a-1K"></a>以说法力。<a id="a-1L"></a>令憍慢者得调伏故。<a id="a-1M"></a>令贪著者信布施故。<a id="a-1N"></a>令粗犷者心调柔故。<a id="a-1O"></a>令愚痴者得智慧故。<a id="a-1P"></a>以闻法力。<a id="a-1Q"></a>令迷因果者得正信故。<a id="a-1R"></a>以闻法力。<a id="a-1S"></a>令邪见者入正见故。<a id="a-1T"></a>以闻法力。<a id="a-1U"></a>令乐杀生偷盗邪淫业者。<a id="a-1V"></a>得远离故。<a id="a-1W"></a>以此说法调伏因缘。<a id="a-1X"></a>终得涅槃。<a id="a-1Y"></a>以此因缘。<a id="a-1Z"></a>说法法师。<a id="a-1a"></a>甚为难报。<a id="a-1b"></a>父母之恩。<a id="a-1c"></a>难可得报。<a id="a-1d"></a>以生身故。<a id="a-1e"></a>是故父母不可得报。<a id="a-1f"></a>若令父母住于法中。<a id="a-1g"></a>名少报恩。<a id="a-1h"></a>如来应等正觉。<a id="a-1i"></a>三界最胜。<a id="a-1j"></a>度脱生死。<a id="a-1k"></a>无上大师。<a id="a-1l"></a>此恩难报。<a id="a-1m"></a>唯有一法。<a id="a-1n"></a>能报佛恩。<a id="a-1o"></a>若于佛法。<a id="a-1p"></a>深心得不坏信。<a id="a-1q"></a>是名报恩。<a id="a-1r"></a>以此供养。<a id="a-1s"></a>亦自利益。<a id="a-1t"></a>尔时孔雀王菩萨。<a id="a-1u"></a>说经偈曰。</p>
  <p id="a1v">以说法因缘　　得安隐涅槃</p>
  <p id="a1w">能断一切缚　　众生之大师</p>
  <p id="a1x">以说寂静法　　能断愚痴网</p>
  <p id="a1y">如是胜导师　　能示众生道</p>
  <p id="a1z">若法令众生　　超度诸有海</p>
  <p id="a20">此法最殊胜　　世法莫能及</p>
  <p id="a21">若人能供养　　此四种福田</p>
  <p id="a22">斯人得善果　　导师如是说</p>
  <p id="a23">既得具诸根　　亦得闻佛法</p>
  <p id="a24">若行于非法　　后悔无所及</p>
  <p id="a25">处处生爱着　　常求于欲乐</p>
  <p id="a26">恒贪爱妻子　　不觉死来至</p>
  <p id="a27">念念多诸恶　　种种过所乱</p>
  <p id="a28">以心缚众生　　将趣三恶道</p>
  <p id="a29">是恶难调伏　　常求天人便</p>
  <p id="a2A">是心不可信　　众生之大怨</p>
  <p id="a2B">以善闻善见　　无量种修习</p>
  <p id="a2C">以法调伏心　　如马得衔勒</p>
  <p id="a2D">如是第一深厚福田。<a id="a-2E"></a>具善功德。<a id="a-2F"></a>应修供养。<a id="a-2G"></a>利益天众。<a id="a-2H"></a>说如是法。<a id="a-2I"></a>及说业道。<a id="a-2J"></a>尊重赞叹说法之师。<a id="a-2K"></a>孔雀王菩萨以愿力故。<a id="a-2L"></a>生彼天中利益诸天。<a id="a-2M"></a>时诸天众既闻法已。<a id="a-2N"></a>心得清净。<a id="a-2O"></a>皆悉一心听其所说。<a id="a-2P"></a>作如是言。<a id="a-2Q"></a>此孔雀王所说。<a id="a-2R"></a>相应非不相应。<a id="a-2S"></a>与兜率陀寂静天王所说相应。<a id="a-2T"></a>无异无别。<a id="a-2U"></a>思惟此法。<a id="a-2V"></a>初中后善。<a id="a-2W"></a>第一清净。<a id="a-2X"></a>第一善法。<a id="a-2Y"></a>第一安隐。<a id="a-2Z"></a>利益安乐一切天人。<a id="a-2a"></a>令得寂灭。</p>
  <p id="a2b">尔时孔雀王闻兜率陀天说是语已。<a id="a-2c"></a>心净欢喜。<a id="a-2d"></a>一切悲心。<a id="a-2e"></a>安忍利益。<a id="a-2f"></a>一切天众。<a id="a-2g"></a>乃至涅槃。<a id="a-2h"></a>复说第六深胜法门。<a id="a-2i"></a>能至涅槃。<a id="a-2j"></a>如是之法。<a id="a-2k"></a>第一安隐。<a id="a-2l"></a>第一最胜。<a id="a-2m"></a>众人所爱。<a id="a-2n"></a>所谓悲心。<a id="a-2o"></a>一切人爱。<a id="a-2p"></a>令人生信。<a id="a-2q"></a>安慰生死怖畏众生。<a id="a-2r"></a>心不安隐令得安隐。<a id="a-2s"></a>于无救者为作救护。<a id="a-2t"></a>若有悲心。<a id="a-2u"></a>是人则去涅槃不远。<a id="a-2v"></a>悲心柔濡。<a id="a-2w"></a>无欺诳心。<a id="a-2x"></a>无粗犷心。<a id="a-2y"></a>能断嗔心。<a id="a-2z"></a>悲润心故。<a id="a-30"></a>又悲心者。<a id="a-31"></a>名大庄严。<a id="a-32"></a>于五道众生。<a id="a-33"></a>若起悲心。<a id="a-34"></a>能破嗔恼云何于地狱众生。<a id="a-35"></a>而起悲心。<a id="a-36"></a>此诸众生。<a id="a-37"></a>云何为于自业所诳。<a id="a-38"></a>由心怨家之所造作。<a id="a-39"></a>得不可喻种种大苦。<a id="a-3A"></a>铁钩铁杵融铜炽然。<a id="a-3B"></a>恶虫所啖。<a id="a-3C"></a>难度瀑河漂没众生。<a id="a-3D"></a>雕鹫乌鹊之所啄食。<a id="a-3E"></a>入剑树林及灰河中。<a id="a-3F"></a>受种种苦。<a id="a-3G"></a>不可具说。<a id="a-3H"></a>所谓活地狱。<a id="a-3I"></a>黑绳地狱。<a id="a-3J"></a>众合地狱。<a id="a-3K"></a>叫唤地狱。<a id="a-3L"></a>大叫唤地狱。<a id="a-3M"></a>焦热地狱。<a id="a-3N"></a>大焦热地狱。<a id="a-3O"></a>乃至阿鼻地狱。<a id="a-3P"></a>及其隔处大地狱等。<a id="a-3Q"></a>一百三十六处。<a id="a-3R"></a>众生堕中。<a id="a-3S"></a>圮裂劈坼。<a id="a-3T"></a>断截烧煮。<a id="a-3U"></a>自心所诳。<a id="a-3V"></a>业网所缚。<a id="a-3W"></a>爱火所烧。<a id="a-3X"></a>无救无归。<a id="a-3Y"></a>东西驰走。<a id="a-3Z"></a>求哀自免。<a id="a-3a"></a>以求救护。<a id="a-3b"></a>我当何时得度如此大苦恼海。<a id="a-3c"></a>于此众生而起悲心。<a id="a-3d"></a>若种如是悲心种子。<a id="a-3e"></a>则为天王。<a id="a-3f"></a>或作转轮圣王。<a id="a-3g"></a>一切众生之所爱重。<a id="a-3h"></a>悲心之人。<a id="a-3i"></a>爱乐善业。<a id="a-3j"></a>是名观地狱众生受大苦恼而起悲心。<a id="a-3k"></a>则得增长无量梵福。</p>
  <p id="a3l">复次若沙门婆罗门。<a id="a-3m"></a>及余善人。<a id="a-3n"></a>利益众生观诸饿鬼。<a id="a-3o"></a>当起悲心。<a id="a-3p"></a>云何众生。<a id="a-3q"></a>堕饿鬼中。<a id="a-3r"></a>种种饥渴。<a id="a-3s"></a>自烧其身。<a id="a-3t"></a>如烧丛林。<a id="a-3u"></a>四面驰走。<a id="a-3v"></a>互相搪突。<a id="a-3w"></a>炎火焚烧。<a id="a-3x"></a>遍体炽然。<a id="a-3y"></a>无救无归。<a id="a-3z"></a>处处遍走。<a id="a-40"></a>以求救护。<a id="a-41"></a>无能救者。<a id="a-42"></a>此诸众生。<a id="a-43"></a>何时当离种种苦恼。<a id="a-44"></a>何时当断饥渴乏苦。<a id="a-45"></a>是名观饿鬼苦而起悲心。</p>
  <p id="a46">复次若沙门婆罗门。<a id="a-47"></a>及余善人。<a id="a-48"></a>观于畜生而起悲心。<a id="a-49"></a>饿鬼之中。<a id="a-4A"></a>无量苦恼。<a id="a-4B"></a>互相杀害。<a id="a-4C"></a>畜生三处。<a id="a-4D"></a>所谓空行水行陆行。<a id="a-4E"></a>死法无量。<a id="a-4F"></a>互相残害。<a id="a-4G"></a>互相食啖。<a id="a-4H"></a>此诸众生。<a id="a-4I"></a>何时当脱。<a id="a-4J"></a>是名观畜生苦而起悲心。<a id="a-4K"></a>若有能生如是之念。<a id="a-4L"></a>则生梵天。<a id="a-4M"></a>以悲心念诸众生故。<a id="a-4N"></a>悲念众生。<a id="a-4O"></a>于三恶道大苦恼处。<a id="a-4P"></a>于最大恶业果之地。<a id="a-4Q"></a>兴悲心已。<a id="a-4R"></a>复于六欲诸天而起悲心于六欲天。<a id="a-4S"></a>受天之乐。<a id="a-4T"></a>不可譬喻。<a id="a-4U"></a>种种山谷山峰园林。<a id="a-4V"></a>而受快乐。<a id="a-4W"></a>莲华林池。<a id="a-4X"></a>共诸天女。<a id="a-4Y"></a>游戏受于百千种乐。<a id="a-4Z"></a>既受乐已。<a id="a-4a"></a>业尽还退。<a id="a-4b"></a>生在苦处。<a id="a-4c"></a>受大苦恼。<a id="a-4d"></a>堕于地狱饿鬼畜生。<a id="a-4e"></a>此生死处。<a id="a-4f"></a>戏弄众生。<a id="a-4g"></a>爱锁所缚。<a id="a-4h"></a>东西驰走。<a id="a-4i"></a>迷乱无知。<a id="a-4j"></a>受大苦恼。<a id="a-4k"></a>是名观诸天苦而起悲心。</p>
  <p id="a4l">复次若沙门婆罗门。<a id="a-4m"></a>及以余人。<a id="a-4n"></a>观于人中而起悲心。<a id="a-4o"></a>以种种业。<a id="a-4p"></a>生于人中。<a id="a-4q"></a>受苦乐果。<a id="a-4r"></a>上中下众生。<a id="a-4s"></a>种种作业。<a id="a-4t"></a>种种心性。<a id="a-4u"></a>种种信解。<a id="a-4v"></a>或有贫穷。<a id="a-4w"></a>依恃他人。<a id="a-4x"></a>憎愱妨碍。<a id="a-4y"></a>畏他轻贱。<a id="a-4z"></a>追求作业。<a id="a-50"></a>以自存活。<a id="a-51"></a>如是观人世间而起悲心。<a id="a-52"></a>如是悲心。<a id="a-53"></a>第一白法。<a id="a-54"></a>能得涅槃。<a id="a-55"></a>如是观五道众生五种苦已。<a id="a-56"></a>而兴悲心。<a id="a-57"></a>如是之人。<a id="a-58"></a>得胜安隐。<a id="a-59"></a>则得涅槃。<a id="a-5A"></a>尔时孔雀王菩萨。<a id="a-5B"></a>说迦迦村陀如来颂曰。</p>
  <p id="a5C">若人心柔软　　悲心自庄严</p>
  <p id="a5D">为一切所护　　众人所称叹</p>
  <p id="a5E">如是柔软心　　诸根常悦预</p>
  <p id="a5F">此正见善人　　去涅槃不远</p>
  <p id="a5G">若悲心庄严　　则为人中天</p>
  <p id="a5H">若人无悲心　　是则常贫穷</p>
  <p id="a5I">若人柔软心　　调伏如真金</p>
  <p id="a5J">若悲在心中　　此宝无穷尽</p>
  <p id="a5K">若人常精进　　恒修行正法</p>
  <p id="a5L">此人心智光　　犹如大明灯</p>
  <p id="a5M">若人于昼夜　　心常住于法</p>
  <p id="a5N">斯人之悲心　　昼夜常不离</p>
  <p id="a5O">其人心清净　　利益诸众生</p>
  <p id="a5P">既受安乐已　　后得于涅槃</p>
  <p id="a5Q">悲心清净施　　牟尼所赞叹</p>
  <p id="a5R">能断一切过　　悲财无穷尽</p>
  <p id="a5S">功德胜庄严　　能断一切过</p>
  <p id="a5T">牟尼悲润心　　故至不灭处</p>
  <p id="a5U">悲因随所在　　如蜜乳和合</p>
  <p id="a5V">嗔恚及热恼　　不能住其心</p>
  <p id="a5W">既升悲心筏　　哀矜心勇健</p>
  <p id="a5X">能度于有海　　三毒大洄澓</p>
  <p id="a5Y">功德胜营邑　　无胜此庄严</p>
  <p id="a5Z">善人之所爱　　故名为悲心</p>
  <p id="a5a">如是孔雀王菩萨。<a id="a-5b"></a>为天说法。<a id="a-5c"></a>初中后善。<a id="a-5d"></a>相应寂灭。<a id="a-5e"></a>一切天众。<a id="a-5f"></a>乐集听受。</p>
  <p id="a5g">复次彼佛世尊。<a id="a-5h"></a>说第七法。<a id="a-5i"></a>谓何等法与之相应。<a id="a-5j"></a>而得解脱。<a id="a-5k"></a>断于放逸。<a id="a-5l"></a>以何等业。<a id="a-5m"></a>谓柔软心。<a id="a-5n"></a>断轻躁过。<a id="a-5o"></a>摄诸功德。<a id="a-5p"></a>若有人能柔软深心。<a id="a-5q"></a>离一切垢。<a id="a-5r"></a>涅槃解脱。<a id="a-5s"></a>犹如在手。<a id="a-5t"></a>软心之人。<a id="a-5u"></a>心如白镴。<a id="a-5v"></a>修行善业。<a id="a-5w"></a>众人所信。<a id="a-5x"></a>粗犷之心。<a id="a-5y"></a>如金刚石。<a id="a-5z"></a>恒常不忘怨结之心。<a id="a-60"></a>行不调伏。<a id="a-61"></a>众人所憎。<a id="a-62"></a>不爱不信。<a id="a-63"></a>若起恶心。<a id="a-64"></a>坚执不舍。<a id="a-65"></a>心不安乐。<a id="a-66"></a>不乐禅诵。<a id="a-67"></a>不近善人。<a id="a-68"></a>不生善法。<a id="a-69"></a>如沙卤地。<a id="a-6A"></a>不生种子。<a id="a-6B"></a>又如沙中。<a id="a-6C"></a>不出麻油。<a id="a-6D"></a>粗犷心人。<a id="a-6E"></a>亦复如是。<a id="a-6F"></a>不生善法。<a id="a-6G"></a>如构角乳。<a id="a-6H"></a>如月中暖。<a id="a-6I"></a>如石女儿。<a id="a-6J"></a>如空中花。<a id="a-6K"></a>粗犷恶业。<a id="a-6L"></a>诳诈无智。<a id="a-6M"></a>自诳诳他。<a id="a-6N"></a>五有所没。<a id="a-6O"></a>近不善人。<a id="a-6P"></a>舍离三宝。<a id="a-6Q"></a>此生盲人。<a id="a-6R"></a>不睹正法明慧之日。<a id="a-6S"></a>甚可哀愍。<a id="a-6T"></a>生老病死。<a id="a-6U"></a>忧悲苦恼。<a id="a-6V"></a>众苦之聚。<a id="a-6W"></a>入大旷野。<a id="a-6X"></a>受无量苦。<a id="a-6Y"></a>远离柔软甘露之味。<a id="a-6Z"></a>如是恶人。<a id="a-6a"></a>没于苦海。<a id="a-6b"></a>去涅槃远。<a id="a-6c"></a>何以故。<a id="a-6d"></a>不行涅槃道因行故。<a id="a-6e"></a>以是义故。<a id="a-6f"></a>常不得乐。<a id="a-6g"></a>若有人能柔软其心。<a id="a-6h"></a>其人一切定得涅槃。<a id="a-6i"></a>譬如麻性出油。<a id="a-6j"></a>日性光明。<a id="a-6k"></a>月光性冷。<a id="a-6l"></a>火热地坚。<a id="a-6m"></a>风动水湿。<a id="a-6n"></a>四大各各自相不倒。<a id="a-6o"></a>软心之人调伏其心。<a id="a-6p"></a>信心精进不颠倒见。<a id="a-6q"></a>信于因果。<a id="a-6r"></a>则于涅槃。<a id="a-6s"></a>如在现前。<a id="a-6t"></a>尔时孔雀王菩萨。<a id="a-6u"></a>以佛经偈。<a id="a-6v"></a>而说颂曰。</p>
  <p id="a6w">若人心柔软　　犹如成炼金</p>
  <p id="a6x">斯人内外善　　速得脱众苦</p>
  <p id="a6y">若人心器调　　一切皆柔软</p>
  <p id="a6z">斯人生善种　　犹如良稻田</p>
  <p id="a70">一切诸众生　　不能尽斯藏</p>
  <p id="a71">能破于贫穷　　及以多诳诈</p>
  <p id="a72">利根寂静人　　常修行禅定</p>
  <p id="a73">不着放逸境　　永离诸苦恼</p>
  <p id="a74">如是孔雀王菩萨。<a id="a-75"></a>说是偈时。<a id="a-76"></a>夜摩天众兜率天众。<a id="a-77"></a>乐闻无厌。<a id="a-78"></a>复欲闻法。<a id="a-79"></a>合掌恭敬白言。<a id="a-7A"></a>大圣。<a id="a-7B"></a>愿为我等。<a id="a-7C"></a>具说二十二法。<a id="a-7D"></a>我等为欲利益他故。<a id="a-7E"></a>当至心听。<a id="a-7F"></a>尔时孔雀王菩萨。<a id="a-7G"></a>为诸天众。<a id="a-7H"></a>说二十二最胜法门。<a id="a-7I"></a>已说七法。<a id="a-7J"></a>今当次第说第八法。<a id="a-7K"></a>若有沙门婆罗门。<a id="a-7L"></a>及余善人。<a id="a-7M"></a>心生思惟。<a id="a-7N"></a>有何等法。<a id="a-7O"></a>谓调伏法。<a id="a-7P"></a>能与一切作庄严法。<a id="a-7Q"></a>一切调伏毗尼相应。<a id="a-7R"></a>若沙门婆罗门。<a id="a-7S"></a>若复余人。<a id="a-7T"></a>在家出家。<a id="a-7U"></a>若老若少。<a id="a-7V"></a>调伏相应。<a id="a-7W"></a>以此庄严。<a id="a-7X"></a>能令端正。<a id="a-7Y"></a>若离调伏。<a id="a-7Z"></a>犹如野干。<a id="a-7a"></a>乌鸱雕鹫。<a id="a-7b"></a>出家之人。<a id="a-7c"></a>云何调伏。<a id="a-7d"></a>出家之人。<a id="a-7e"></a>初以袈裟而自调伏。<a id="a-7f"></a>当行七事。<a id="a-7g"></a>何等为七。<a id="a-7h"></a>一者如其国法。<a id="a-7i"></a>受粪扫衣。<a id="a-7j"></a>随所住国。<a id="a-7k"></a>在家之人所弃之衣。<a id="a-7l"></a>若在冢间。<a id="a-7m"></a>有死人衣。<a id="a-7n"></a>死尸所压。<a id="a-7o"></a>则不应取。<a id="a-7p"></a>若于冢间。<a id="a-7q"></a>得破坏衣。<a id="a-7r"></a>则应受用。<a id="a-7s"></a>是名袈裟调伏之法。</p>
  <p id="a7t">复次第二调伏。<a id="a-7u"></a>若入聚落观地而行。<a id="a-7v"></a>前视一寻。<a id="a-7w"></a>念佛影像。<a id="a-7x"></a>一心正念。<a id="a-7y"></a>诸根不乱。<a id="a-7z"></a>数出入息。<a id="a-80"></a>系心身念。<a id="a-81"></a>入于聚落。<a id="a-82"></a>不观一切所须之具。<a id="a-83"></a>不观种种器物。<a id="a-84"></a>亦不观他庄严帏帐。<a id="a-85"></a>不与女人言论语说。<a id="a-86"></a>不抱小儿。<a id="a-87"></a>不数动足。<a id="a-88"></a>亦不动臂。<a id="a-89"></a>及其床座。<a id="a-8A"></a>不手摩头。<a id="a-8B"></a>不数整衣。<a id="a-8C"></a>不抖擞袈裟。<a id="a-8D"></a>不按摩手。<a id="a-8E"></a>亦不弹指。<a id="a-8F"></a>是名第二调伏之法。</p>
  <p id="a8G">复次第三调伏。<a id="a-8H"></a>入施主家。<a id="a-8I"></a>于饭食时。<a id="a-8J"></a>齐腕澡手。<a id="a-8K"></a>若受食时。<a id="a-8L"></a>不大舒手。<a id="a-8M"></a>当前一肘。<a id="a-8N"></a>不满口食。<a id="a-8O"></a>亦不太少。<a id="a-8P"></a>若于食时不轻弄不调戏。<a id="a-8Q"></a>谓不知足。<a id="a-8R"></a>失他净信。<a id="a-8S"></a>令他轻慢。<a id="a-8T"></a>当观他心。<a id="a-8U"></a>若所揣饭。<a id="a-8V"></a>不大不小。<a id="a-8W"></a>不大张口。<a id="a-8X"></a>不令有声。<a id="a-8Y"></a>不大出气。<a id="a-8Z"></a>所应之食。<a id="a-8a"></a>但食二分。<a id="a-8b"></a>食知止足。<a id="a-8c"></a>不观他钵而生贪心。<a id="a-8d"></a>所受饮食。<a id="a-8e"></a>不坏他心。<a id="a-8f"></a>自观其钵。<a id="a-8g"></a>不左右顾视。<a id="a-8h"></a>食已离钵。<a id="a-8i"></a>澡漱清净。<a id="a-8j"></a>守摄诸根。<a id="a-8k"></a>正心说法。<a id="a-8l"></a>心念审谛。<a id="a-8m"></a>不迟不速。<a id="a-8n"></a>不曲不直。<a id="a-8o"></a>不非时说。<a id="a-8p"></a>不多不少。<a id="a-8q"></a>护施主心。<a id="a-8r"></a>不坏其信。<a id="a-8s"></a>是名第三调伏之法。</p>
  <p id="a8t">复次第四调伏。<a id="a-8u"></a>若于食时。<a id="a-8v"></a>若于聚落。<a id="a-8w"></a>或于城邑。<a id="a-8x"></a>先所见食。<a id="a-8y"></a>不生心念。<a id="a-8z"></a>不数言说。<a id="a-90"></a>亦不悕望所受敷具。<a id="a-91"></a>如法受畜。<a id="a-92"></a>不求上胜。<a id="a-93"></a>是名第四调伏之法。</p>
  <p id="a94">复次第五调伏。<a id="a-95"></a>一切所作。<a id="a-96"></a>不倚不着。<a id="a-97"></a>不惜身命。<a id="a-98"></a>于所用具。<a id="a-99"></a>不多聚积。<a id="a-9A"></a>不行边方危怖之处。<a id="a-9B"></a>不异服饰。<a id="a-9C"></a>不乐请唤。<a id="a-9D"></a>不偏乐于一家往返。<a id="a-9E"></a>是名第五调伏之法。</p>
  <p id="a9F">复次第六调伏。<a id="a-9G"></a>不断草木。<a id="a-9H"></a>及掘生地。<a id="a-9I"></a>不着杂色革屣。<a id="a-9J"></a>杂色衣服。<a id="a-9K"></a>若他破戒。<a id="a-9L"></a>不谤不说。<a id="a-9M"></a>心不悕望王者之膳。<a id="a-9N"></a>不亲近于喜斗比丘。<a id="a-9O"></a>是名第六调伏之法。</p>
  <p id="a9P">复次第七调伏。<a id="a-9Q"></a>若有比丘。<a id="a-9R"></a>同意同法。<a id="a-9S"></a>应当亲近利益。<a id="a-9T"></a>令有常度。<a id="a-9U"></a>欲弃魔境。<a id="a-9V"></a>寂灭调伏。<a id="a-9W"></a>守摄诸根。<a id="a-9X"></a>如此比丘。<a id="a-9Y"></a>应当亲近。<a id="a-9Z"></a>若于山窟。<a id="a-9a"></a>若于山涧。<a id="a-9b"></a>树下露地。<a id="a-9c"></a>常修行空无相无愿。<a id="a-9d"></a>是名第七调伏之法。<a id="a-9e"></a>若有比丘能如是行。<a id="a-9f"></a>则能舍离一切诸缚而得解脱。<a id="a-9g"></a>尔时孔雀王菩萨。<a id="a-9h"></a>为诸天众。<a id="a-9i"></a>以偈颂曰。</p>
  <p id="a9j">调伏法相应　　修行智境界</p>
  <p id="a9k">怖畏生死过　　则不空出家</p>
  <p id="a9l">学处不毁缺　　不念于本乐</p>
  <p id="a9m">常观于诸阴　　应住静林中</p>
  <p id="a9n">软语寂灭人　　现趣于涅槃</p>
  <p id="a9o">持戒庄严身　　与出家相应</p>
  <p id="a9p">于自他法中　　若能不迷惑</p>
  <p id="a9q">业报非业报　　道非道亦然</p>
  <p id="a9r">离于恶业行　　苦乐不怖畏</p>
  <p id="a9s">于家得解脱　　众苦不能缚</p>
  <p id="a9t">如是孔雀王。<a id="a-9u"></a>说于调伏无量功德。<a id="a-9v"></a>令诸天众皆得信解。<a id="a-9w"></a>一切天众。<a id="a-9x"></a>一心谛听。<a id="a-9y"></a>尔时孔雀王菩萨。<a id="a-9z"></a>为夜摩天众。<a id="a-A0"></a>兜率陀天众说法心不休息。<a id="a-A1"></a>知诸天众敬重法故。<a id="a-A2"></a>复说第九无垢净法。<a id="a-A3"></a>云何名为无垢净法。<a id="a-A4"></a>若沙门婆罗门。<a id="a-A5"></a>及余世间信于业报。<a id="a-A6"></a>信业报故则得大法。<a id="a-A7"></a>若沙门婆罗门。<a id="a-A8"></a>及余世间信业果报。<a id="a-A9"></a>此人则能知身恶业。<a id="a-AA"></a>于身恶业。<a id="a-AB"></a>不习增长。<a id="a-AC"></a>不爱不乐。<a id="a-AD"></a>以其得果。<a id="a-AE"></a>在于地狱饿鬼畜生恶境界故。<a id="a-AF"></a>如是于口恶业。<a id="a-AG"></a>不习增长。<a id="a-AH"></a>不爱不乐。<a id="a-AI"></a>以其当受地狱饿鬼畜生恶果报故。<a id="a-AJ"></a>如是于意恶业。<a id="a-AK"></a>不习增广。<a id="a-AL"></a>不爱不乐。<a id="a-AM"></a>以其当受地狱饿鬼畜生苦故。<a id="a-AN"></a>若沙门若婆罗门。<a id="a-AO"></a>先作恶业念已生悔。<a id="a-AP"></a>止不更作。<a id="a-AQ"></a>亲近师长。<a id="a-AR"></a>从其闻法。<a id="a-AS"></a>云何得脱恶业果报。<a id="a-AT"></a>如是师长有智调伏。<a id="a-AU"></a>为说因缘。<a id="a-AV"></a>以方便说。<a id="a-AW"></a>令悔所作。<a id="a-AX"></a>过去恶业。<a id="a-AY"></a>则为尽灭。<a id="a-AZ"></a>以其如是念善业故。<a id="a-Aa"></a>不作恶业。<a id="a-Ab"></a>观业因缘。<a id="a-Ac"></a>从何所起。<a id="a-Ad"></a>如是观之。<a id="a-Ae"></a>不作恶业。<a id="a-Af"></a>能令一切不善之业渐得消灭。<a id="a-Ag"></a>或令轻薄现在所作身口意恶不善之业。<a id="a-Ah"></a>以心轻故。<a id="a-Ai"></a>作已速悔。<a id="a-Aj"></a>不复更作。<a id="a-Ak"></a>如是悔心若业成就一切恶业皆悉消灭。<a id="a-Al"></a>若沙门婆罗门。<a id="a-Am"></a>及余世间。<a id="a-An"></a>如是知业。<a id="a-Ao"></a>作是思惟。<a id="a-Ap"></a>我以习恶。<a id="a-Aq"></a>当作身口意恶不善之业。<a id="a-Ar"></a>报熟之时。<a id="a-As"></a>堕于地狱饿鬼畜生。<a id="a-At"></a>彼于未生恶不善业。<a id="a-Au"></a>以正方便。<a id="a-Av"></a>令其不生。<a id="a-Aw"></a>沙门婆罗门。<a id="a-Ax"></a>若能如是信业果报。<a id="a-Ay"></a>设有地狱恶业成就。<a id="a-Az"></a>应久在地狱受大苦恼。<a id="a-B0"></a>或得薄少。<a id="a-B1"></a>或皆消灭。<a id="a-B2"></a>复次勤精进故。<a id="a-B3"></a>若有恶业。<a id="a-B4"></a>应堕饿鬼。<a id="a-B5"></a>久在饿鬼饥渴大苦。<a id="a-B6"></a>或少时受。<a id="a-B7"></a>或皆消灭。<a id="a-B8"></a>如是沙门婆罗门。<a id="a-B9"></a>及余众生。<a id="a-BA"></a>若有应堕畜生恶业。<a id="a-BB"></a>久在畜生互相食啖。<a id="a-BC"></a>或少时受。<a id="a-BD"></a>或一切灭。<a id="a-BE"></a>唯除作习决定成就。<a id="a-BF"></a>堕于何道。<a id="a-BG"></a>若于地狱饿鬼畜生境界之中。<a id="a-BH"></a>定受果报。</p>
  <p id="aBI">复次信业果报。<a id="a-BJ"></a>思惟难解。<a id="a-BK"></a>微细业果。<a id="a-BL"></a>于三种恶业作已忏悔。<a id="a-BM"></a>不复更作。<a id="a-BN"></a>以不定业生畜生中。<a id="a-BO"></a>如是思惟。<a id="a-BP"></a>若地狱业。<a id="a-BQ"></a>若饿鬼业。<a id="a-BR"></a>受畜生身。<a id="a-BS"></a>悔心清净。<a id="a-BT"></a>能破重业。<a id="a-BU"></a>以心力故。<a id="a-BV"></a>或一切灭。<a id="a-BW"></a>或断少分。<a id="a-BX"></a>若有应受畜生恶业。<a id="a-BY"></a>心悔能灭。<a id="a-BZ"></a>自业能灭。<a id="a-Ba"></a>不受长命畜生之身。<a id="a-Bb"></a>不受大苦。<a id="a-Bc"></a>或以胜心。<a id="a-Bd"></a>能断恶业。<a id="a-Be"></a>以此因缘。<a id="a-Bf"></a>当信业果。<a id="a-Bg"></a>若沙门婆罗门。<a id="a-Bh"></a>及以余人。<a id="a-Bi"></a>信业果报。<a id="a-Bj"></a>则能到于生死彼岸。<a id="a-Bk"></a>何以故。<a id="a-Bl"></a>一切生死。<a id="a-Bm"></a>五道之中。<a id="a-Bn"></a>以善不善业果报故有。<a id="a-Bo"></a>是故应信实业果报。<a id="a-Bp"></a>一切众生。<a id="a-Bq"></a>一切业果因缘故与。<a id="a-Br"></a>是故若男若女。<a id="a-Bs"></a>应勤精进。<a id="a-Bt"></a>昼夜思惟业之果报。<a id="a-Bu"></a>于生死中。<a id="a-Bv"></a>第一坚牢。</p>
  <p id="aBw">复次第十。<a id="a-Bx"></a>若沙门婆罗门。<a id="a-By"></a>及以余人。<a id="a-Bz"></a>应当思惟。<a id="a-C0"></a>思何等法。<a id="a-C1"></a>所谓住处所害。<a id="a-C2"></a>若沙门婆罗门。<a id="a-C3"></a>及以余人。<a id="a-C4"></a>少智慧者。<a id="a-C5"></a>住处所害。<a id="a-C6"></a>其心乐着。<a id="a-C7"></a>情恋不舍。<a id="a-C8"></a>或僧伽蓝。<a id="a-C9"></a>或僧住处。<a id="a-CA"></a>或在聚落。<a id="a-CB"></a>或住国土。<a id="a-CC"></a>或住城邑。<a id="a-CD"></a>及以异处。<a id="a-CE"></a>常乐懈怠乐于非处。<a id="a-CF"></a>不至寂静阿兰若处。<a id="a-CG"></a>不行异处。<a id="a-CH"></a>不名在家。<a id="a-CI"></a>不名出家。<a id="a-CJ"></a>于非法处。<a id="a-CK"></a>乃至命终。<a id="a-CL"></a>如是之人。<a id="a-CM"></a>为何因缘而行出家。<a id="a-CN"></a>不至一切所应山林阿兰若处。<a id="a-CO"></a>乃于非处而尽身命。<a id="a-CP"></a>为修禅故而行出家。<a id="a-CQ"></a>不入山林寂静之处而住非处。<a id="a-CR"></a>若沙门婆罗门住于非处。<a id="a-CS"></a>为诸施主之所轻毁。<a id="a-CT"></a>不乐亲近。<a id="a-CU"></a>不修供养。<a id="a-CV"></a>亦不乐见。<a id="a-CW"></a>若住非处。<a id="a-CX"></a>过失彰显。<a id="a-CY"></a>为诸凡俗之所轻笑。<a id="a-CZ"></a>互共论说。<a id="a-Ca"></a>言某沙门。<a id="a-Cb"></a>某婆罗门。<a id="a-Cc"></a>及以余人。<a id="a-Cd"></a>乐住非处。<a id="a-Ce"></a>不名在家。<a id="a-Cf"></a>不名出家。<a id="a-Cg"></a>不乐山林阿兰若处。<a id="a-Ch"></a>贮畜财物。<a id="a-Ci"></a>乐见俗人。<a id="a-Cj"></a>亲近在家。<a id="a-Ck"></a>犹如奴仆。<a id="a-Cl"></a>为诸白衣之所轻贱。<a id="a-Cm"></a>是故此人。<a id="a-Cn"></a>不名在家。<a id="a-Co"></a>不名出家。<a id="a-Cp"></a>住非处故。<a id="a-Cq"></a>设令无过为他所谤。<a id="a-Cr"></a>无有一人住于非处。<a id="a-Cs"></a>不为施主之所轻贱。<a id="a-Ct"></a>数见白衣。<a id="a-Cu"></a>或近在家。<a id="a-Cv"></a>虽不轻慢。<a id="a-Cw"></a>或生异过。<a id="a-Cx"></a>若沙门婆罗门。<a id="a-Cy"></a>住非法处。<a id="a-Cz"></a>以住非处。<a id="a-D0"></a>得无利益。<a id="a-D1"></a>是故沙门婆罗门。<a id="a-D2"></a>不应住于破坏之处。<a id="a-D3"></a>常乐住处。<a id="a-D4"></a>常乐独处。<a id="a-D5"></a>乐住树下。<a id="a-D6"></a>乐住冢间。<a id="a-D7"></a>乐住静处。<a id="a-D8"></a>以修禅默。<a id="a-D9"></a>或在山谷。<a id="a-DA"></a>独一而行。<a id="a-DB"></a>乃至尽命。<a id="a-DC"></a>应避非处。<a id="a-DD"></a>舍离一切非法之处。<a id="a-DE"></a>能得解脱。<a id="a-DF"></a>住非处者。<a id="a-DG"></a>不得解脱。<a id="a-DH"></a>尔时孔雀王菩萨。<a id="a-DI"></a>而说颂曰。</p>
  <p id="aDJ">比丘住非处　　人视如僮仆</p>
  <p id="aDK">轻之如草芥　　亦失自利益</p>
  <p id="aDL">比丘住非处　　非在家出家</p>
  <p id="aDM">于禅诵法中　　其心不喜乐</p>
  <p id="aDN">比丘住非处　　贮积蓄财物</p>
  <p id="aDO">贪心着财宝　　不觉死时至</p>
  <p id="aDP">身命念念尽　　而不能觉知</p>
  <p id="aDQ">不知所作业　　能受未来报</p>
  <p id="aDR">比丘住非处　　常乐见俗人</p>
  <p id="aDS">常行于非处　　死则入恶道</p>
  <p id="aDT">心无所乐着　　一切不悕望</p>
  <p id="aDU">能脱一切贪　　是名为沙门</p>
  <p id="aDV">若在山树下　　常修习禅观</p>
  <p id="aDW">则得清净智　　远离一切过</p>
  <p id="aDX">远离一切贪　　不为境界惑</p>
  <p id="aDY">则能灭烦恼　　如火焚干薪</p>
  <p id="aDZ">独修行比丘　　摄持于五根</p>
  <p id="aDa">如实知身相　　则得涅槃道</p>
  <p id="aDb">常念勤精进　　远离一切过</p>
  <p id="aDc">是人到涅槃　　如至游戏处</p>
  <p id="aDd">常求于涅槃　　常怖畏生死</p>
  <p id="aDe">如是清净心　　则不乐非处</p>
  <p id="aDf">比丘如是。<a id="a-Dg"></a>住于非处。<a id="a-Dh"></a>得众多过。<a id="a-Di"></a>是故比丘。<a id="a-Dj"></a>应当舍离非法之处。<a id="a-Dk"></a>若有比丘。<a id="a-Dl"></a>住于非处。<a id="a-Dm"></a>凡俗无异。<a id="a-Dn"></a>若有俗人。<a id="a-Do"></a>住于非处。<a id="a-Dp"></a>得无量恶。<a id="a-Dq"></a>何况沙门。<a id="a-Dr"></a>近在家故。<a id="a-Ds"></a>则与一切善法相违。<a id="a-Dt"></a>是故应当远离非处。<a id="a-Du"></a>时孔雀王菩萨。<a id="a-Dv"></a>复为夜摩天众及兜率天。<a id="a-Dw"></a>说迦迦村陀如来第十一法。<a id="a-Dx"></a>如是善法。<a id="a-Dy"></a>甚可爱乐。<a id="a-Dz"></a>能至涅槃。<a id="a-E0"></a>何等善法。<a id="a-E1"></a>所谓住心。<a id="a-E2"></a>若比丘有住心者。<a id="a-E3"></a>能持善法。<a id="a-E4"></a>人所赞叹。<a id="a-E5"></a>住心之法。<a id="a-E6"></a>离一切恶。<a id="a-E7"></a>无始流转。<a id="a-E8"></a>心过罗网结使周遍系缚坚固。<a id="a-E9"></a>非是少时少精进。<a id="a-EA"></a>少定能断。<a id="a-EB"></a>如是大恶罗网。<a id="a-EC"></a>若有比丘。<a id="a-ED"></a>薄少住心则不能断心地过网。<a id="a-EE"></a>无有异法能断生死如住心法。<a id="a-EF"></a>唯修行者。<a id="a-EG"></a>有住心法。<a id="a-EH"></a>若不善法起。<a id="a-EI"></a>摄心令伏。<a id="a-EJ"></a>不乐恶业。<a id="a-EK"></a>精勤断除。<a id="a-EL"></a>勇猛精进。<a id="a-EM"></a>断不善法。<a id="a-EN"></a>若贪欲心起。<a id="a-EO"></a>修不净观。<a id="a-EP"></a>是名相应。<a id="a-EQ"></a>是恶欲心。<a id="a-ER"></a>不净能断。<a id="a-ES"></a>不乐不着。<a id="a-ET"></a>若起嗔恚。<a id="a-EU"></a>摄心修慈。<a id="a-EV"></a>若起痴心。<a id="a-EW"></a>摄心观于十二因缘。<a id="a-EX"></a>尔时孔雀王菩萨。<a id="a-EY"></a>以偈颂曰。</p>
  <p id="aEZ">若不乐住心　　随乐起诸爱</p>
  <p id="aEa">若为爱所缚　　失于二世利</p>
  <p id="aEb">如是孔雀王菩萨。<a id="a-Ec"></a>为夜摩天兜率陀天。<a id="a-Ed"></a>说不住心无量过恶。<a id="a-Ee"></a>尔时天众。<a id="a-Ef"></a>闻二世利乐听无厌。<a id="a-Eg"></a>作如是言。<a id="a-Eh"></a>孔雀王未曾有也。<a id="a-Ei"></a>乃能为我演说深法。<a id="a-Ej"></a>初中后善。<a id="a-Ek"></a>能至涅槃。<a id="a-El"></a>于种种生死。<a id="a-Em"></a>能生厌离。<a id="a-En"></a>第一安隐。<a id="a-Eo"></a>唯愿为我次第宣说。<a id="a-Ep"></a>我等当共一心听受。<a id="a-Eq"></a>自利利他。<a id="a-Er"></a>时孔雀王。<a id="a-Es"></a>闻是语已。<a id="a-Et"></a>知诸天众一心乐闻。<a id="a-Eu"></a>踊跃欢喜。<a id="a-Ev"></a>其心怡悦。<a id="a-Ew"></a>第一利他。<a id="a-Ex"></a>美妙音声。<a id="a-Ey"></a>告诸天众。<a id="a-Ez"></a>若沙门婆罗门。<a id="a-F0"></a>及以余众。<a id="a-F1"></a>心念于法既念法已。<a id="a-F2"></a>勤修怖畏。<a id="a-F3"></a>修何等法。<a id="a-F4"></a>所谓畏恶名称。<a id="a-F5"></a>若有比丘畏于恶名。<a id="a-F6"></a>则离诸过。<a id="a-F7"></a>所谓不入女人戏笑之处。<a id="a-F8"></a>不入酒肆。<a id="a-F9"></a>不近沽酒。<a id="a-FA"></a>不与共语。<a id="a-FB"></a>不近嗜酒人。<a id="a-FC"></a>亦不与语。<a id="a-FD"></a>不近贼人。<a id="a-FE"></a>不近先作大恶之人。<a id="a-FF"></a>不近好斗人。<a id="a-FG"></a>不近阴恶怀毒人。<a id="a-FH"></a>不近无恒数舍道人。<a id="a-FI"></a>不近博戏人。<a id="a-FJ"></a>不近伎乐人。<a id="a-FK"></a>不近小儿。<a id="a-FL"></a>不近系缚女色人。<a id="a-FM"></a>不近轻躁人。<a id="a-FN"></a>不近不护口人。<a id="a-FO"></a>不近贪人。<a id="a-FP"></a>不近贩卖欺诳人。<a id="a-FQ"></a>不近巧伪市道世所恶贱人。<a id="a-FR"></a>不近决掘河池人。<a id="a-FS"></a>不近黄门女人同路一步。<a id="a-FT"></a>不近调象人。<a id="a-FU"></a>不近魁脍人。<a id="a-FV"></a>不近调马人。<a id="a-FW"></a>不近断见人。<a id="a-FX"></a>不近无戒人。<a id="a-FY"></a>如是恶人。<a id="a-FZ"></a>比丘一切不应亲近。<a id="a-Fa"></a>何以故。<a id="a-Fb"></a>近如是人。<a id="a-Fc"></a>失比丘法。<a id="a-Fd"></a>世间之人。<a id="a-Fe"></a>作如是念。<a id="a-Ff"></a>如是比丘。<a id="a-Fg"></a>近如是人。<a id="a-Fh"></a>必与同行。<a id="a-Fi"></a>与如是人习近共行。<a id="a-Fj"></a>生一切人如是之念。<a id="a-Fk"></a>是故比丘当畏恶名。<a id="a-Fl"></a>不应与此不净业人同路行于一足之地。<a id="a-Fm"></a>尔时孔雀王菩萨。<a id="a-Fn"></a>以如来偈。<a id="a-Fo"></a>而说颂曰(上显文中少第十二摽文或合或阙本同未详)</p>
  <p id="aFp">若人近不善　　则为不善人</p>
  <p id="aFq">是故应离恶　　莫行不善业</p>
  <p id="aFr">随近何等人　　数数相亲近</p>
  <p id="aFs">近故同其行　　或善或不善</p>
  <p id="aFt">一切人求善　　当近于善人</p>
  <p id="aFu">如是能得乐　　善则非苦因</p>
  <p id="aFv">近善增功德　　近恶增尤苦</p>
  <p id="aFw">功德及恶相　　今如是略说</p>
  <p id="aFx">常近于善人　　则得善名称</p>
  <p id="aFy">若近不善人　　令人速轻贱</p>
  <p id="aFz">常应亲善人　　远离于恶友</p>
  <p id="aG0">以近善人故　　能舍诸恶业</p>
  <p id="aG1">时孔雀王菩萨。<a id="a-G2"></a>复为诸天。<a id="a-G3"></a>说如是言。<a id="a-G4"></a>若有比丘。<a id="a-G5"></a>有七功德则离恶名。<a id="a-G6"></a>何等为七。<a id="a-G7"></a>一者离众人。<a id="a-G8"></a>二者不乐供养之利。<a id="a-G9"></a>三者知足。<a id="a-GA"></a>能令施主得清净心。<a id="a-GB"></a>四者乐住山谷静处。<a id="a-GC"></a>摄诸善业。<a id="a-GD"></a>五者离于多语。<a id="a-GE"></a>六者若入聚落。<a id="a-GF"></a>不至酒家。<a id="a-GG"></a>七者不作贩卖贸易。<a id="a-GH"></a>比丘若有如是功德正行相应。<a id="a-GI"></a>则无恶名。<a id="a-GJ"></a>众人所敬。<a id="a-GK"></a>是故畏恶名者。<a id="a-GL"></a>为最第一。<a id="a-GM"></a>若有比丘。<a id="a-GN"></a>不畏恶名。<a id="a-GO"></a>所得过恶。<a id="a-GP"></a>过于白衣。<a id="a-GQ"></a>随意而作。<a id="a-GR"></a>随意而说。<a id="a-GS"></a>于所破戒。<a id="a-GT"></a>心无惭愧。<a id="a-GU"></a>是破戒人。<a id="a-GV"></a>身坏命终。<a id="a-GW"></a>堕于地狱。<a id="a-GX"></a>畏恶名者。<a id="a-GY"></a>乐空闲处。<a id="a-GZ"></a>不乐近于聚落城邑。<a id="a-Ga"></a>以知足故。<a id="a-Gb"></a>不坏他信。<a id="a-Gc"></a>远离一切愦闹之处。<a id="a-Gd"></a>于微小过。<a id="a-Ge"></a>心常怖畏。<a id="a-Gf"></a>如是怖畏恶名比丘。<a id="a-Gg"></a>得世间善。</p>
  <p id="aGh">复次第十三法。<a id="a-Gi"></a>能多利益。<a id="a-Gj"></a>何等善法。<a id="a-Gk"></a>所谓不乐着法。<a id="a-Gl"></a>此法可爱。<a id="a-Gm"></a>若有比丘离着清净。<a id="a-Gn"></a>意纯无著。<a id="a-Go"></a>乐于闲静。<a id="a-Gp"></a>安住净命。<a id="a-Gq"></a>离于忧恼。<a id="a-Gr"></a>第一安隐。<a id="a-Gs"></a>摄心一处。<a id="a-Gt"></a>若遭苦厄。<a id="a-Gu"></a>心不怯怖。<a id="a-Gv"></a>若他骂辱。<a id="a-Gw"></a>不起嗔恚。<a id="a-Gx"></a>逢喜不喜。<a id="a-Gy"></a>于畏不畏。<a id="a-Gz"></a>不亲宗族。<a id="a-H0"></a>自失利益。<a id="a-H1"></a>随所作事。<a id="a-H2"></a>皆悉究竟。<a id="a-H3"></a>于先所作诸恶之业。<a id="a-H4"></a>不生喜乐。<a id="a-H5"></a>不乐观看游戏歌舞。<a id="a-H6"></a>从一聚落至一聚落。<a id="a-H7"></a>从城至城。<a id="a-H8"></a>从邑至邑。<a id="a-H9"></a>从家至家。<a id="a-HA"></a>心不乐着。<a id="a-HB"></a>睡安觉安。<a id="a-HC"></a>不乐着故。<a id="a-HD"></a>清净正行。<a id="a-HE"></a>犹如耆老。<a id="a-HF"></a>魔不得便不着于色声香味触。<a id="a-HG"></a>亦不乐着供养之利。<a id="a-HH"></a>得已舍于不善觉观。<a id="a-HI"></a>精勤断除令其不生。<a id="a-HJ"></a>若生恶觉寻即除灭。<a id="a-HK"></a>令不恼心。<a id="a-HL"></a>如是比丘。<a id="a-HM"></a>尚能精勤灭不善觉。<a id="a-HN"></a>况复粗过而不断除。<a id="a-HO"></a>有三种法。<a id="a-HP"></a>应当修行。<a id="a-HQ"></a>何等为三。<a id="a-HR"></a>所谓已生不善法。<a id="a-HS"></a>妨于悲心。<a id="a-HT"></a>为断除故。<a id="a-HU"></a>勤行精进。<a id="a-HV"></a>未生不善法。<a id="a-HW"></a>为不生故。<a id="a-HX"></a>勤行精进已生善法。<a id="a-HY"></a>念当精勤。<a id="a-HZ"></a>修习增广。<a id="a-Ha"></a>若有比丘。<a id="a-Hb"></a>心不乐着正意清净。<a id="a-Hc"></a>欲求爱尽。<a id="a-Hd"></a>欲求厌离。<a id="a-He"></a>欲求安乐。<a id="a-Hf"></a>无得乐着。<a id="a-Hg"></a>若有比丘心不乐着。<a id="a-Hh"></a>则得第一最胜之乐。</p>
  <p id="aHi">尔时孔雀王菩萨。<a id="a-Hj"></a>以偈颂曰。</p>
  <p id="aHk">常修于禅定　　心无所乐着</p>
  <p id="aHl">心常清净故　　意正不错乱</p>
  <p id="aHm">若人正忆念　　诸恶不能染</p>
  <p id="aHn">以能离诸过　　是名得安隐</p>
  <p id="aHo">一心正忆念　　觉观莫能乱</p>
  <p id="aHp">以离恶觉观　　是名善安住</p>
  <p id="aHq">若人意寂静　　常乐于涅槃</p>
  <p id="aHr">其人诸根中　　远离诸不善</p>
  <p id="aHs">若有修行者　　得禅三昧乐</p>
  <p id="aHt">皆由一心念　　修行之所得</p>
  <p id="aHu">若乐独比丘　　乐从内心生</p>
  <p id="aHv">此乐于诸乐　　第一无等伦</p>
  <p id="aHw">一心系念者　　其心则清净</p>
  <p id="aHx">得脱诸过网　　心意常寂灭</p>
  <p id="aHy">常一心系念　　摄持于五根</p>
  <p id="aHz">斯人智慧水　　能灭爱毒火</p>
  <p id="aI0">解脱爱缚人　　常得清净乐</p>
  <p id="aI1">现前得胜处　　无尽亦无坏</p>
  <p id="aI2">觉观乱其心　　处处受生死</p>
  <p id="aI3">一念缘相应　　三昧力能持</p>
  <p id="aI4">是故此胜道　　能到涅槃城</p>
  <p id="aI5">以一心念故　　能破魔王军</p>
  <p id="aI6">坚固智光明　　系缚心逸马</p>
  <p id="aI7">到第一彼岸　　无垢清净处</p>
  <p id="aI8">第一勇健者　　修行到彼岸</p>
  <p id="aI9">以一心系念　　能至不坏处</p>
  <p id="aIA">如是孔雀王菩萨。<a id="a-IB"></a>为诸天众无量说法。<a id="a-IC"></a>利益安乐。<a id="a-ID"></a>复为兜率陀天夜摩天众。<a id="a-IE"></a>不断说法。<a id="a-IF"></a>能至涅槃。<a id="a-IG"></a>告诸天众。<a id="a-IH"></a>一切善法中。<a id="a-II"></a>第一真法。<a id="a-IJ"></a>所谓第十四。<a id="a-IK"></a>独行比丘。<a id="a-IL"></a>好行善业。<a id="a-IM"></a>行林树间。<a id="a-IN"></a>善寂灭行。<a id="a-IO"></a>所谓独行比丘。<a id="a-IP"></a>寂静调伏。<a id="a-IQ"></a>心无所畏。<a id="a-IR"></a>一切处乐若在山谷。<a id="a-IS"></a>若在山窟。<a id="a-IT"></a>若草[卄/積]边。<a id="a-IU"></a>心无偏着。<a id="a-IV"></a>其心正直。<a id="a-IW"></a>独行比丘。<a id="a-IX"></a>有七法利益。<a id="a-IY"></a>何等为七。<a id="a-IZ"></a>一者知足。<a id="a-Ia"></a>心常欢喜。<a id="a-Ib"></a>二者心常清净。<a id="a-Ic"></a>三者世间所敬。<a id="a-Id"></a>诸天所护。<a id="a-Ie"></a>四者离恶尘垢。<a id="a-If"></a>五者善法增长。<a id="a-Ig"></a>六者一心正念。<a id="a-Ih"></a>净身口意。<a id="a-Ii"></a>解脱现前。<a id="a-Ij"></a>七者离于垢法。<a id="a-Ik"></a>成就白法。<a id="a-Il"></a>以独行故。<a id="a-Im"></a>能破无量无始流转烦恼怨家。<a id="a-In"></a>独行比丘。<a id="a-Io"></a>一心正行。<a id="a-Ip"></a>怖畏烦恼。<a id="a-Iq"></a>于微少恶。<a id="a-Ir"></a>心生怖畏。<a id="a-Is"></a>常勤精进。<a id="a-It"></a>威仪寂静。<a id="a-Iu"></a>尔时孔雀王菩萨。<a id="a-Iv"></a>为利诸天。<a id="a-Iw"></a>以偈颂曰。</p>
  <p id="aIx">轻扰坚牢恶　　大力难调伏</p>
  <p id="aIy">勇健调伏心　　则得第一乐</p>
  <p id="aIz">如是三种过　　破坏诸世间</p>
  <p id="aJ0">智水能除灭　　则得第一乐</p>
  <p id="aJ1">若人不爱法　　虽人而非人</p>
  <p id="aJ2">不住于真道　　不至涅槃城</p>
  <p id="aJ3">既得此人身　　功德所依处</p>
  <p id="aJ4">云何不升筏　　度诸有流海</p>
  <p id="aJ5">一切众生命　　如电旋火轮</p>
  <p id="aJ6">如乾闼婆城　　速过不暂停</p>
  <p id="aJ7">是身念念坏　　常畏于老死</p>
  <p id="aJ8">速灭无坚住　　如何起身慢</p>
  <p id="aJ9">此身为病城　　是大忧悲处</p>
  <p id="aJA">善不善之地　　是故名为身</p>
  <p id="aJB">若人施戒智　　而自庄严身</p>
  <p id="aJC">于人中最胜　　成就善果报</p>
  <p id="aJD">若人有七真　　其人与佛等</p>
  <p id="aJE">施戒智精进　　悲忍善调伏</p>
  <p id="aJF">若人于无量　　不可数时劫</p>
  <p id="aJG">修六波罗蜜　　斯人名为佛</p>
  <p id="aJH">若人舍离欲　　三界最第一</p>
  <p id="aJI">以舍诸欲故　　常得大安乐</p>
  <p id="aJJ">若人贪着欲　　众苦常现前</p>
  <p id="aJK">欲为众苦因　　是故应舍离</p>
  <p id="aJL">如是孔雀王菩萨。<a id="a-JM"></a>为兜率陀天夜摩天众。<a id="a-JN"></a>说如是法。<a id="a-JO"></a>尔时孔雀王。<a id="a-JP"></a>复为天众。<a id="a-JQ"></a>说第十五利益之法。<a id="a-JR"></a>若沙门婆罗门。<a id="a-JS"></a>及余世间。<a id="a-JT"></a>心不散乱。<a id="a-JU"></a>则得利益。<a id="a-JV"></a>若散乱心。<a id="a-JW"></a>善摄心意。<a id="a-JX"></a>令心正住。<a id="a-JY"></a>常乐亲近同梵行者。<a id="a-JZ"></a>常勤精进。<a id="a-Ja"></a>以求安隐。<a id="a-Jb"></a>离诸恶道。<a id="a-Jc"></a>若比丘心不散乱。<a id="a-Jd"></a>折伏六根。<a id="a-Je"></a>不着境界。<a id="a-Jf"></a>怖畏生死。<a id="a-Jg"></a>舍离一切不善之法。<a id="a-Jh"></a>舍离一切不善法故。<a id="a-Ji"></a>常得安乐。<a id="a-Jj"></a>若有比丘。<a id="a-Jk"></a>于色声香味触法中。<a id="a-Jl"></a>心不散乱。<a id="a-Jm"></a>是名比丘心意正念。<a id="a-Jn"></a>心正念故。<a id="a-Jo"></a>善法增长。<a id="a-Jp"></a>正念之人不乐生死。<a id="a-Jq"></a>常勤精进。<a id="a-Jr"></a>乐修三昧。<a id="a-Js"></a>以正念故。<a id="a-Jt"></a>则能得道。<a id="a-Ju"></a>既得道已。<a id="a-Jv"></a>勤修众行。<a id="a-Jw"></a>以勤修道。<a id="a-Jx"></a>发起众行。<a id="a-Jy"></a>正忆念故。<a id="a-Jz"></a>而得道果。<a id="a-K0"></a>心常正念。<a id="a-K1"></a>修习道故。<a id="a-K2"></a>断除众结。<a id="a-K3"></a>灭于诸使断何等结。<a id="a-K4"></a>所谓爱结恚结无明结慢结姤结悭结。<a id="a-K5"></a>皆断此结。<a id="a-K6"></a>灭何等使。<a id="a-K7"></a>所谓欲染使恚使有染使无明使慢使见使疑使。<a id="a-K8"></a>此使皆灭。<a id="a-K9"></a>以此结使大力因缘。<a id="a-KA"></a>流转诸道。<a id="a-KB"></a>三界所摄。<a id="a-KC"></a>若心不散。<a id="a-KD"></a>一心念于见道修道。<a id="a-KE"></a>皆悉能灭。<a id="a-KF"></a>若沙门婆罗门。<a id="a-KG"></a>若复余人。<a id="a-KH"></a>欲得安隐一切善不善法。<a id="a-KI"></a>心为根本。<a id="a-KJ"></a>是故宜应精进修道。<a id="a-KK"></a>怖畏有过。<a id="a-KL"></a>摄心正念。<a id="a-KM"></a>能灭烦恼。<a id="a-KN"></a>无有余法能灭如是无始流转烦恼稠林。<a id="a-KO"></a>如正念心。<a id="a-KP"></a>尔时孔雀王菩萨。<a id="a-KQ"></a>以一切智偈。<a id="a-KR"></a>而说颂曰。</p>
  <p id="aKS">一心念现前　　怖畏于诸恶</p>
  <p id="aKT">能生无漏法　　犹如畦种稻</p>
  <p id="aKU">一心念现前　　精勤修习道</p>
  <p id="aKV">断除不善法　　如日除闇冥</p>
  <p id="aKW">若一心现前　　常正念寂灭</p>
  <p id="aKX">则不畏众过　　如金翅鸟毒</p>
  <p id="aKY">如是散乱心　　如风有大力</p>
  <p id="aKZ">智者能调伏　　犹如调象师</p>
  <p id="aKa">戒三昧智慧　　犹如大猛火</p>
  <p id="aKb">与风共和合　　焚烧诸恶林</p>
  <p id="aKc">是故应修智　　断除于愚痴</p>
  <p id="aKd">离于老死患　　得无上胜处</p>
  <p id="aKe">若能勤摄心　　修行于精进</p>
  <p id="aKf">以其摄心故　　能断一切恶</p>
  <p id="aKg">心常缘境界　　勇猛能摄持</p>
  <p id="aKh">诸欲不能坏　　如毒药在手</p>
  <p id="aKi">如是勤精进　　能调伏其心</p>
  <p id="aKj">三道大爱河　　速度勿停住</p>
  <p id="aKk">如是孔雀王。<a id="a-Kl"></a>为利夜摩天众兜率天众。<a id="a-Km"></a>说于善行。<a id="a-Kn"></a>时诸天众。<a id="a-Ko"></a>闻是法已。<a id="a-Kp"></a>怖畏生死。<a id="a-Kq"></a>舍离一切境界之乐。</p>
 </body>
</html>