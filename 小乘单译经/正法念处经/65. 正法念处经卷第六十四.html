<!doctype html>
<html id="z3IBUS2bq" data-ver="1528">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六十四</h1>
  <h2 id="a2">身念处品第七之一</h2>
  <p id="a3">尔时世尊游王舍城。<a id="a-4"></a>在那罗帝婆罗门聚落。<a id="a-5"></a>告诸比丘。<a id="a-6"></a>我今为汝说身念处。<a id="a-7"></a>初善中善后善。<a id="a-8"></a>善义善味。<a id="a-9"></a>纯备具足。<a id="a-A"></a>清净梵行。<a id="a-B"></a>所谓身念处法门。<a id="a-C"></a>汝今谛听。<a id="a-D"></a>善思念之。<a id="a-E"></a>当为汝说。<a id="a-F"></a>诸比丘言。<a id="a-G"></a>唯然世尊。<a id="a-H"></a>愿乐欲闻。<a id="a-I"></a>佛告诸比丘云何名为身念处法门。<a id="a-J"></a>所谓内身循身观。<a id="a-K"></a>比丘观已。<a id="a-L"></a>则不住于魔之境界。<a id="a-M"></a>能舍烦恼。<a id="a-N"></a>如实观身。<a id="a-O"></a>既得知见证如是法。<a id="a-P"></a>我说是人。<a id="a-Q"></a>涅槃所摄。<a id="a-R"></a>如是比丘。<a id="a-S"></a>实见身已。<a id="a-T"></a>不为诸恶之所乱也。<a id="a-U"></a>能断眼耳鼻舌身意。<a id="a-V"></a>内染及外色声香味触法。<a id="a-W"></a>如是循身观。<a id="a-X"></a>能到涅槃。<a id="a-Y"></a>如是比丘。<a id="a-Z"></a>眼虽见色。<a id="a-a"></a>不生分别。<a id="a-b"></a>不起染欲欢喜之心。<a id="a-c"></a>如实观身。<a id="a-d"></a>此身唯有发毛爪齿。<a id="a-e"></a>薄皮脂血。<a id="a-f"></a>筋肉骨髓。<a id="a-g"></a>生藏熟藏。<a id="a-h"></a>黄白痰癊。<a id="a-i"></a>冷热风病。<a id="a-j"></a>大肠小肠。<a id="a-k"></a>屎尿不净。<a id="a-l"></a>肝胆肠胃。<a id="a-m"></a>脂髓精血。<a id="a-n"></a>涕唾目泪。<a id="a-o"></a>头顶髑髅。<a id="a-p"></a>如是观身。<a id="a-q"></a>随顺系念。<a id="a-r"></a>若如是念。<a id="a-s"></a>则不着色声香味触外境界也。<a id="a-t"></a>初观眼色。<a id="a-u"></a>如实见眼。<a id="a-v"></a>但是肉抟。<a id="a-w"></a>四大所成。<a id="a-x"></a>云何行者。<a id="a-y"></a>如实观眼观于眼根。<a id="a-z"></a>此肉坚分。<a id="a-10"></a>内有觉法。<a id="a-11"></a>是名眼根肉抟内地界也。<a id="a-12"></a>复观眼根肉抟之中。<a id="a-13"></a>内有觉法。<a id="a-14"></a>目泪湿等。<a id="a-15"></a>是名眼根肉抟之中内水界也。<a id="a-16"></a>复观眼根。<a id="a-17"></a>肉搏之中。<a id="a-18"></a>内有觉法。<a id="a-19"></a>有暖有热。<a id="a-1A"></a>是名眼根肉搏之中内火界也。<a id="a-1B"></a>复观眼根。<a id="a-1C"></a>肉抟之中。<a id="a-1D"></a>内风轻动。<a id="a-1E"></a>是名眼根肉抟之中内风界也。<a id="a-1F"></a>于内风界。<a id="a-1G"></a>如实观察。<a id="a-1H"></a>耳鼻舌身。<a id="a-1I"></a>随顺观察。<a id="a-1J"></a>亦复如是。<a id="a-1K"></a>如是观已。<a id="a-1L"></a>于可爱色不生乐着。<a id="a-1M"></a>不为爱境之所破坏。</p>
  <p id="a1N">复次修行者。<a id="a-1O"></a>内身循身观。<a id="a-1P"></a>如此身者。<a id="a-1Q"></a>念念生灭。<a id="a-1R"></a>生老病死。<a id="a-1S"></a>此身如幻。<a id="a-1T"></a>空无所有。<a id="a-1U"></a>无实无坚。<a id="a-1V"></a>如水泡沫。<a id="a-1W"></a>众苦集处。<a id="a-1X"></a>众苦所依。<a id="a-1Y"></a>众苦之藏。<a id="a-1Z"></a>如是身中无有少乐。<a id="a-1a"></a>一切皆苦。<a id="a-1b"></a>一切无常。<a id="a-1c"></a>一切破坏。<a id="a-1d"></a>衰变之法。<a id="a-1e"></a>磨灭不净。<a id="a-1f"></a>复次修行者。<a id="a-1g"></a>观身循身观。<a id="a-1h"></a>如是身者。<a id="a-1i"></a>孰为其本。<a id="a-1j"></a>云何顺行。<a id="a-1k"></a>谁为救护。<a id="a-1l"></a>云何而住是比丘如实观察。<a id="a-1m"></a>复作是念。<a id="a-1n"></a>如是身者。<a id="a-1o"></a>以业为本。<a id="a-1p"></a>由业顺行。<a id="a-1q"></a>业为能救。<a id="a-1r"></a>若集善业。<a id="a-1s"></a>生天人中。<a id="a-1t"></a>恶业相应。<a id="a-1u"></a>堕于地狱饿鬼畜生。<a id="a-1v"></a>如是身者。<a id="a-1w"></a>不净不坚。<a id="a-1x"></a>无常不住。<a id="a-1y"></a>如是比丘。<a id="a-1z"></a>如实观身。<a id="a-20"></a>于爱欲中不复生念。</p>
  <p id="a21">复次修行者。<a id="a-22"></a>如实观眼。<a id="a-23"></a>如阎浮提人所有眼根。<a id="a-24"></a>有虚空处。<a id="a-25"></a>得见色像。<a id="a-26"></a>余方所见如是不耶。<a id="a-27"></a>若诸弟子或闻我所说或以天眼智慧观察。<a id="a-28"></a>阎浮提人见色之时。<a id="a-29"></a>有眼有色。<a id="a-2A"></a>有明有空无碍有意念心。<a id="a-2B"></a>五因缘故。<a id="a-2C"></a>而得见色。<a id="a-2D"></a>郁单越人。<a id="a-2E"></a>则不如是。<a id="a-2F"></a>设无空处。<a id="a-2G"></a>亦得见色。<a id="a-2H"></a>犹如鱼等水中见色。<a id="a-2I"></a>郁单越人。<a id="a-2J"></a>于山障外彻见无碍。<a id="a-2K"></a>亦复如是。</p>
  <p id="a2L">复次修行者。<a id="a-2M"></a>随顺观身。<a id="a-2N"></a>如阎浮提人。<a id="a-2O"></a>耳之所闻。<a id="a-2P"></a>爱不爱声。<a id="a-2Q"></a>近则了了。<a id="a-2R"></a>远则不了。<a id="a-2S"></a>大远不闻。<a id="a-2T"></a>郁单越人。<a id="a-2U"></a>则不如是。<a id="a-2V"></a>是比丘如实观于郁单越人。<a id="a-2W"></a>耳之所闻。<a id="a-2X"></a>若近若远。<a id="a-2Y"></a>若大若小。<a id="a-2Z"></a>若爱不爱。<a id="a-2a"></a>以报胜故。<a id="a-2b"></a>而皆能闻。<a id="a-2c"></a>譬如日光。<a id="a-2d"></a>近远粗细。<a id="a-2e"></a>若净不净。<a id="a-2f"></a>光明悉照。<a id="a-2g"></a>郁单越人。<a id="a-2h"></a>所闻音声。<a id="a-2i"></a>亦复如是。</p>
  <p id="a2j">复次修行者。<a id="a-2k"></a>随顺观身。<a id="a-2l"></a>如阎浮提人。<a id="a-2m"></a>鼻根所闻。<a id="a-2n"></a>郁单越人。<a id="a-2o"></a>如是不耶。<a id="a-2p"></a>彼以闻慧。<a id="a-2q"></a>或以天眼。<a id="a-2r"></a>见郁单越人。<a id="a-2s"></a>以报胜故。<a id="a-2t"></a>但闻众香。<a id="a-2u"></a>不闻臭气。<a id="a-2v"></a>譬如水乳同置一器。<a id="a-2w"></a>鹅王饮之。<a id="a-2x"></a>但饮乳汁。<a id="a-2y"></a>其水犹存。<a id="a-2z"></a>郁单越人。<a id="a-30"></a>亦复如是。<a id="a-31"></a>但闻众香。<a id="a-32"></a>不闻臭气。</p>
  <p id="a33">复次修行者。<a id="a-34"></a>随顺观身。<a id="a-35"></a>如阎浮提人。<a id="a-36"></a>舌所得味。<a id="a-37"></a>郁单越人。<a id="a-38"></a>如是不耶。<a id="a-39"></a>彼以闻慧。<a id="a-3A"></a>或以天眼。<a id="a-3B"></a>见阎浮提人上中下食。<a id="a-3C"></a>郁单越人。<a id="a-3D"></a>则不如是。<a id="a-3E"></a>郁单越人。<a id="a-3F"></a>无我所心。<a id="a-3G"></a>常自行善。<a id="a-3H"></a>自然粳米。<a id="a-3I"></a>其食一味。<a id="a-3J"></a>阎浮提人。<a id="a-3K"></a>则不如是。</p>
  <p id="a3L">复次修行者。<a id="a-3M"></a>随顺观身。<a id="a-3N"></a>如阎浮提人。<a id="a-3O"></a>种种色身。<a id="a-3P"></a>郁单越人。<a id="a-3Q"></a>如是不耶。<a id="a-3R"></a>彼以闻慧。<a id="a-3S"></a>或以天眼。<a id="a-3T"></a>观阎浮提人种种色身。<a id="a-3U"></a>郁单越人。<a id="a-3V"></a>则不如是。<a id="a-3W"></a>以善业故。<a id="a-3X"></a>纯一色身。<a id="a-3Y"></a>道等身等。<a id="a-3Z"></a>其色犹如阎浮檀金。<a id="a-3a"></a>其身圆直。<a id="a-3b"></a>柔软端正。<a id="a-3c"></a>其报不比阎浮提人。<a id="a-3d"></a>阎浮提人。<a id="a-3e"></a>无量种业。<a id="a-3f"></a>其行不同。<a id="a-3g"></a>是故则有无量种身无量种色。<a id="a-3h"></a>如是比丘。<a id="a-3i"></a>于二天下人世界中。<a id="a-3j"></a>随顺观已。<a id="a-3k"></a>次观第三弗婆提国。<a id="a-3l"></a>如阎浮提人。<a id="a-3m"></a>郁单越人所有诸入。<a id="a-3n"></a>与弗婆提人诸入所见。<a id="a-3o"></a>为同不耶。<a id="a-3p"></a>彼以闻慧。<a id="a-3q"></a>或以天眼。<a id="a-3r"></a>见弗婆提人。<a id="a-3s"></a>于黑闇中。<a id="a-3t"></a>亦见众色。<a id="a-3u"></a>如阎浮提中猫虎兕马角鸱之属。<a id="a-3v"></a>无光明处能见众色。<a id="a-3w"></a>弗婆提人。<a id="a-3x"></a>亦复如是。<a id="a-3y"></a>于夜闇中如眼境界。<a id="a-3z"></a>能见一切粗细众色。</p>
  <p id="a40">复次修行者。<a id="a-41"></a>随顺观身。<a id="a-42"></a>云何观于阎浮提人。<a id="a-43"></a>如前所说。<a id="a-44"></a>如阎浮提人所闻之音。<a id="a-45"></a>弗婆提人。<a id="a-46"></a>如是不耶。<a id="a-47"></a>彼以闻慧。<a id="a-48"></a>或以天眼。<a id="a-49"></a>见弗婆提人。<a id="a-4A"></a>闻怖畏声。<a id="a-4B"></a>耳识所缘。<a id="a-4C"></a>尽一箭道。<a id="a-4D"></a>以福德故。<a id="a-4E"></a>不闻远处怖畏之声。</p>
  <p id="a4F">复次修行者。<a id="a-4G"></a>随顺观身已。<a id="a-4H"></a>观三天下众生住处。<a id="a-4I"></a>如阎浮提人。<a id="a-4J"></a>郁单越人。<a id="a-4K"></a>鼻识所缘。<a id="a-4L"></a>弗婆提人。<a id="a-4M"></a>如是不耶。<a id="a-4N"></a>彼以闻慧。<a id="a-4O"></a>或以天眼。<a id="a-4P"></a>见弗婆提人。<a id="a-4Q"></a>昼所闻香。<a id="a-4R"></a>鼻识嗅已。<a id="a-4S"></a>夜亦如是。<a id="a-4T"></a>以报胜故。</p>
  <p id="a4U">复次修行者。<a id="a-4V"></a>随顺观身。<a id="a-4W"></a>如阎浮提人。<a id="a-4X"></a>郁单越人。<a id="a-4Y"></a>舌识知味。<a id="a-4Z"></a>如是弗婆提人。<a id="a-4a"></a>所得之味。<a id="a-4b"></a>如是不耶。<a id="a-4c"></a>彼以闻慧。<a id="a-4d"></a>或以天眼。<a id="a-4e"></a>见弗婆提人。<a id="a-4f"></a>一食赊卢迦。<a id="a-4g"></a>三日不饥。<a id="a-4h"></a>弗婆提人。<a id="a-4i"></a>乃至命终。<a id="a-4j"></a>身无病恼。<a id="a-4k"></a>以法胜故。<a id="a-4l"></a>若临命终。<a id="a-4m"></a>遇病五日。<a id="a-4n"></a>尔乃命终。<a id="a-4o"></a>复次修行者。<a id="a-4p"></a>随顺观身。<a id="a-4q"></a>如阎浮提人。<a id="a-4r"></a>郁单越人。<a id="a-4s"></a>身之形相。<a id="a-4t"></a>弗婆提人。<a id="a-4u"></a>如是不耶。<a id="a-4v"></a>彼以闻慧。<a id="a-4w"></a>或以天眼。<a id="a-4x"></a>见弗婆提人。<a id="a-4y"></a>其身圆满。<a id="a-4z"></a>如尼俱陀树。<a id="a-50"></a>复次修行者。<a id="a-51"></a>随顺观身。<a id="a-52"></a>于三天下如实观已。<a id="a-53"></a>观于第四瞿陀尼人所住之处。<a id="a-54"></a>云何瞿陀尼人缘身境界。<a id="a-55"></a>彼以闻慧。<a id="a-56"></a>或以天眼。<a id="a-57"></a>见瞿陀尼人。<a id="a-58"></a>眼识所缘。<a id="a-59"></a>山壁无碍。<a id="a-5A"></a>如于颇梨琉璃之中见众色像。<a id="a-5B"></a>瞿陀尼人。<a id="a-5C"></a>亦复如是。</p>
  <p id="a5D">复次修行者。<a id="a-5E"></a>随顺观身。<a id="a-5F"></a>如阎浮提中。<a id="a-5G"></a>郁单越中。<a id="a-5H"></a>弗婆提中。<a id="a-5I"></a>三天下人。<a id="a-5J"></a>闻声差别。<a id="a-5K"></a>瞿陀尼人耳识缘声。<a id="a-5L"></a>如是不耶。<a id="a-5M"></a>彼以闻慧。<a id="a-5N"></a>或以天眼。<a id="a-5O"></a>见瞿陀尼人。<a id="a-5P"></a>眼识闻声。<a id="a-5Q"></a>如阎浮提中蛇虺之类。<a id="a-5R"></a>眼中闻声。<a id="a-5S"></a>瞿陀尼人。<a id="a-5T"></a>亦复如是。<a id="a-5U"></a>如隔障碍。<a id="a-5V"></a>闻众音声。<a id="a-5W"></a>见众色像。<a id="a-5X"></a>亦复如是。<a id="a-5Y"></a>以法胜故。</p>
  <p id="a5Z">复次修行者。<a id="a-5a"></a>随顺观身。<a id="a-5b"></a>如阎浮提人。<a id="a-5c"></a>弗婆提人。<a id="a-5d"></a>鼻识缘香。<a id="a-5e"></a>瞿陀尼人。<a id="a-5f"></a>如是不耶。<a id="a-5g"></a>瞿陀尼人嗅香法异。<a id="a-5h"></a>眼等别缘。<a id="a-5i"></a>云何瞿陀尼人。<a id="a-5j"></a>鼻识缘香。<a id="a-5k"></a>彼以闻慧。<a id="a-5l"></a>或以天眼。<a id="a-5m"></a>见瞿陀尼人。<a id="a-5n"></a>若眼见色。<a id="a-5o"></a>即亦知香。<a id="a-5p"></a>若眼不见。<a id="a-5q"></a>亦闻其香。<a id="a-5r"></a>以法胜故。</p>
  <p id="a5s">复次修行者。<a id="a-5t"></a>随顺观身。<a id="a-5u"></a>云何瞿陀尼人。<a id="a-5v"></a>舌识缘味。<a id="a-5w"></a>彼以闻慧。<a id="a-5x"></a>或以天眼。<a id="a-5y"></a>见瞿陀尼人。<a id="a-5z"></a>食于稗子。<a id="a-60"></a>饮于牛味。<a id="a-61"></a>如阎浮提人饮甘[這-言+蔗]酒。<a id="a-62"></a>蒲桃之酒。<a id="a-63"></a>瞿陀尼人。<a id="a-64"></a>饮牛五味。<a id="a-65"></a>能令惛醉。<a id="a-66"></a>亦复如是。<a id="a-67"></a>瞿陀尼人。<a id="a-68"></a>食于稗子。<a id="a-69"></a>如阎浮提人食粳粮饭。<a id="a-6A"></a>充足饱满。</p>
  <p id="a6B">复次修行者。<a id="a-6C"></a>随顺观身。<a id="a-6D"></a>云何观于瞿陀尼人身之量耶。<a id="a-6E"></a>彼以闻慧。<a id="a-6F"></a>或以天眼。<a id="a-6G"></a>见瞿陀尼人。<a id="a-6H"></a>其身长短。<a id="a-6I"></a>半多罗树。<a id="a-6J"></a>如业相似。<a id="a-6K"></a>自业色身。</p>
  <p id="a6L">复次修行者。<a id="a-6M"></a>思惟观察四天下中。<a id="a-6N"></a>何等住处。<a id="a-6O"></a>性等相似。<a id="a-6P"></a>意等相似。<a id="a-6Q"></a>行等相似。<a id="a-6R"></a>互对观察。<a id="a-6S"></a>彼以闻慧。<a id="a-6T"></a>或以天眼。<a id="a-6U"></a>见四天下众生心意。<a id="a-6V"></a>无有一人心意相似。<a id="a-6W"></a>无有一人行等相似。<a id="a-6X"></a>无有一人身等相似。<a id="a-6Y"></a>一切无有一人相似。<a id="a-6Z"></a>是名比丘随顺观身。</p>
  <p id="a6a">复次修行者。<a id="a-6b"></a>随顺观身。<a id="a-6c"></a>云何四天下人。<a id="a-6d"></a>颇有一人无业无因。<a id="a-6e"></a>来生不耶。<a id="a-6f"></a>无业藏耶。<a id="a-6g"></a>无业流转耶。<a id="a-6h"></a>颇有不行习欲法耶。<a id="a-6i"></a>如是比丘。<a id="a-6j"></a>不见一人无业藏者。<a id="a-6k"></a>无有一人无业而生。<a id="a-6l"></a>无有一人无业流转。<a id="a-6m"></a>无有一人不习欲法。<a id="a-6n"></a>随所作业。<a id="a-6o"></a>或善或不善。<a id="a-6p"></a>随业受报。<a id="a-6q"></a>无有一人不为怨亲中人所摄。<a id="a-6r"></a>是名修行者随顺观身。</p>
  <p id="a6s">复次随顺观身。<a id="a-6t"></a>云何集业而得天身。<a id="a-6u"></a>云何天中受五欲乐。<a id="a-6v"></a>彼以闻慧。<a id="a-6w"></a>或以天眼。<a id="a-6x"></a>观诸众生。<a id="a-6y"></a>生四天王天处。<a id="a-6z"></a>受天五欲。<a id="a-70"></a>眼视美色。<a id="a-71"></a>不知厌足。<a id="a-72"></a>或细或粗。<a id="a-73"></a>自以天眼。<a id="a-74"></a>见万由旬。<a id="a-75"></a>若化神通。<a id="a-76"></a>能见无量百千由旬。<a id="a-77"></a>如是修行者。<a id="a-78"></a>观天无量善业势力。<a id="a-79"></a>四天王天。<a id="a-7A"></a>所见色貌。<a id="a-7B"></a>皆悉可爱。<a id="a-7C"></a>心生爱乐。<a id="a-7D"></a>不见恶色。</p>
  <p id="a7E">复次修行者。<a id="a-7F"></a>随顺观身。<a id="a-7G"></a>云何四天王天。<a id="a-7H"></a>耳闻音声。<a id="a-7I"></a>彼以闻慧。<a id="a-7J"></a>或以天眼。<a id="a-7K"></a>见四天王天。<a id="a-7L"></a>若闻天声。<a id="a-7M"></a>甚可爱乐。<a id="a-7N"></a>若以报耳。<a id="a-7O"></a>闻三千由旬。<a id="a-7P"></a>若化神通。<a id="a-7Q"></a>则能闻于二万由旬。<a id="a-7R"></a>所闻音声。<a id="a-7S"></a>皆可爱乐。</p>
  <p id="a7T">复次修行者。<a id="a-7U"></a>随顺观身。<a id="a-7V"></a>云何四天王天。<a id="a-7W"></a>鼻闻香耶。<a id="a-7X"></a>彼以闻慧。<a id="a-7Y"></a>或以天眼。<a id="a-7Z"></a>见四天王天自报鼻根。<a id="a-7a"></a>闻于众香二百由旬。<a id="a-7b"></a>若化神通。<a id="a-7c"></a>闻于百千由旬之香。</p>
  <p id="a7d">复次修行者。<a id="a-7e"></a>随顺观身。<a id="a-7f"></a>云何观于四天王天舌根充满。<a id="a-7g"></a>彼以闻慧。<a id="a-7h"></a>或以天眼。<a id="a-7i"></a>见四天王天。<a id="a-7j"></a>舌根无厌。<a id="a-7k"></a>亦无不爱。<a id="a-7l"></a>如业所得。<a id="a-7m"></a>以善业故。<a id="a-7n"></a>于味不厌。</p>
  <p id="a7o">复次修行者。<a id="a-7p"></a>随顺观身。<a id="a-7q"></a>云何观于诸天身耶。<a id="a-7r"></a>若粗若细。<a id="a-7s"></a>若速疾行。<a id="a-7t"></a>彼以闻慧。<a id="a-7u"></a>或以天眼。<a id="a-7v"></a>见诸天身。<a id="a-7w"></a>有大势力。<a id="a-7x"></a>神通微细。<a id="a-7y"></a>于一手中。<a id="a-7z"></a>置五百天。<a id="a-80"></a>在手而住。<a id="a-81"></a>各令诸天身不妨碍。<a id="a-82"></a>亦不迫隘。<a id="a-83"></a>譬如一室燃五百灯。<a id="a-84"></a>其灯光明。<a id="a-85"></a>不相逼迫。<a id="a-86"></a>诸天手中。<a id="a-87"></a>置五百天。<a id="a-88"></a>亦复如是。<a id="a-89"></a>不迮不妨。</p>
  <p id="a8A">复次诸天。<a id="a-8B"></a>若化大身。<a id="a-8C"></a>无量由旬。<a id="a-8D"></a>若好若丑。<a id="a-8E"></a>若有见者。<a id="a-8F"></a>或怖不怖。</p>
  <p id="a8G">复次修行者。<a id="a-8H"></a>随顺观身。<a id="a-8I"></a>云何观于速行天耶。<a id="a-8J"></a>彼以闻慧。<a id="a-8K"></a>或以天眼。<a id="a-8L"></a>见速行天。<a id="a-8M"></a>一眴目顷。<a id="a-8N"></a>能行无量百千由旬。<a id="a-8O"></a>还至本处。<a id="a-8P"></a>随天忆念所往之处。<a id="a-8Q"></a>无所障碍。<a id="a-8R"></a>若有所欲。<a id="a-8S"></a>皆悉具足。<a id="a-8T"></a>无能夺者。<a id="a-8U"></a>于一切处所得之物。<a id="a-8V"></a>皆悉自在。<a id="a-8W"></a>于他无畏。<a id="a-8X"></a>无能为碍。<a id="a-8Y"></a>天境界乐。<a id="a-8Z"></a>念念增长。<a id="a-8a"></a>以善业故。<a id="a-8b"></a>受五欲乐。<a id="a-8c"></a>是名行者随顺观身。</p>
  <p id="a8d">复次修行者。<a id="a-8e"></a>随顺观身。<a id="a-8f"></a>云何观于三十三天身耶。<a id="a-8g"></a>云何缘于境界受乐。<a id="a-8h"></a>彼以闻慧。<a id="a-8i"></a>或以天眼。<a id="a-8j"></a>观三十三天。<a id="a-8k"></a>如四天王天受境界乐。<a id="a-8l"></a>三十三天受于爱色声香味触。<a id="a-8m"></a>胜四天王天。<a id="a-8n"></a>足一千倍。<a id="a-8o"></a>何以故。<a id="a-8p"></a>三十三天。<a id="a-8q"></a>所作之业。<a id="a-8r"></a>胜爱大力可爱乐故。<a id="a-8s"></a>胜于四天王天所作业故。<a id="a-8t"></a>以三十三天所作业胜。<a id="a-8u"></a>是故四天王天。<a id="a-8v"></a>不及上天。<a id="a-8w"></a>如是三十三天。<a id="a-8x"></a>所受乐胜。<a id="a-8y"></a>不可具说。<a id="a-8z"></a>是名修行者随顺观身。</p>
  <p id="a90">复次修行者。<a id="a-91"></a>随顺观身。<a id="a-92"></a>云何观于地狱。<a id="a-93"></a>地狱众生所受之身。<a id="a-94"></a>谓活地狱。<a id="a-95"></a>黑绳地狱。<a id="a-96"></a>大合地狱。<a id="a-97"></a>叫唤地狱。<a id="a-98"></a>大叫唤地狱。<a id="a-99"></a>焦热地狱。<a id="a-9A"></a>大焦热地狱。<a id="a-9B"></a>阿鼻地狱。<a id="a-9C"></a>彼以闻慧。<a id="a-9D"></a>或以天眼。<a id="a-9E"></a>见诸众生所作之业。<a id="a-9F"></a>不可爱业。<a id="a-9G"></a>不喜乐业。<a id="a-9H"></a>不善之业。<a id="a-9I"></a>谓三种业。<a id="a-9J"></a>于身口意。<a id="a-9K"></a>造集业故。<a id="a-9L"></a>堕地狱中。<a id="a-9M"></a>集恶业故。<a id="a-9N"></a>受地狱苦。<a id="a-9O"></a>于地狱中。<a id="a-9P"></a>受诸剧苦。<a id="a-9Q"></a>乃至恶业不尽。<a id="a-9R"></a>终不得脱。<a id="a-9S"></a>是名修行者随顺身观。</p>
  <p id="a9T">复次修行者。<a id="a-9U"></a>作是思惟。<a id="a-9V"></a>作何等业。<a id="a-9W"></a>堕于地狱。<a id="a-9X"></a>彼以闻慧。<a id="a-9Y"></a>或以天眼。<a id="a-9Z"></a>见此众生。<a id="a-9a"></a>习近杀害。<a id="a-9b"></a>乐习增长。<a id="a-9c"></a>以是因缘。<a id="a-9d"></a>堕活地狱。<a id="a-9e"></a>又见众生。<a id="a-9f"></a>习近杀生偷盗。<a id="a-9g"></a>喜乐习近。<a id="a-9h"></a>增长斯恶。<a id="a-9i"></a>以此因缘。<a id="a-9j"></a>堕黑绳地狱。<a id="a-9k"></a>又见众生。<a id="a-9l"></a>习近杀生偷盗邪淫。<a id="a-9m"></a>习近喜乐。<a id="a-9n"></a>增长斯恶。<a id="a-9o"></a>以是因缘。<a id="a-9p"></a>堕众合地狱。<a id="a-9q"></a>又见众生。<a id="a-9r"></a>习近杀生。<a id="a-9s"></a>偷盗邪淫妄语。<a id="a-9t"></a>习近喜乐。<a id="a-9u"></a>增长斯恶。<a id="a-9v"></a>以是因缘。<a id="a-9w"></a>堕叫唤地狱。<a id="a-9x"></a>又见众生。<a id="a-9y"></a>杀生偷盗邪淫妄语。<a id="a-9z"></a>劝人饮酒。<a id="a-A0"></a>以是因缘。<a id="a-A1"></a>堕大叫唤地狱。<a id="a-A2"></a>又见众生。<a id="a-A3"></a>杀生偷盗邪淫妄语饮酒邪见。<a id="a-A4"></a>以是因缘。<a id="a-A5"></a>堕焦热地狱。<a id="a-A6"></a>又见众生。<a id="a-A7"></a>杀生偷盗邪淫妄语。<a id="a-A8"></a>以酒饮人。<a id="a-A9"></a>邪见不信。<a id="a-AA"></a>或破比丘比丘尼戒。<a id="a-AB"></a>以是因缘。<a id="a-AC"></a>堕大焦热地狱。<a id="a-AD"></a>又见众生。<a id="a-AE"></a>作五逆业。<a id="a-AF"></a>五种恶业。<a id="a-AG"></a>以是因缘。<a id="a-AH"></a>堕阿鼻地狱。<a id="a-AI"></a>云何五逆。<a id="a-AJ"></a>若有众生。<a id="a-AK"></a>杀父杀母。<a id="a-AL"></a>杀阿罗汉。<a id="a-AM"></a>破和合僧。<a id="a-AN"></a>若以恶心出佛身血。<a id="a-AO"></a>如是五种大恶业故。<a id="a-AP"></a>堕阿鼻地狱。<a id="a-AQ"></a>思惟如是地狱业报。<a id="a-AR"></a>于诸众生。<a id="a-AS"></a>起悲愍心。</p>
  <p id="aAT">复次修行者。<a id="a-AU"></a>随顺观身。<a id="a-AV"></a>云何众生堕饿鬼道。<a id="a-AW"></a>彼以闻慧。<a id="a-AX"></a>或以天眼。<a id="a-AY"></a>见无量饿鬼。<a id="a-AZ"></a>以悭嫉故。<a id="a-Aa"></a>堕饿鬼中。<a id="a-Ab"></a>在于地下五百由旬。<a id="a-Ac"></a>无量饿鬼。<a id="a-Ad"></a>恶食无食。<a id="a-Ae"></a>或食不净。<a id="a-Af"></a>互相食啖。<a id="a-Ag"></a>饥渴所逼。<a id="a-Ah"></a>受大苦恼。<a id="a-Ai"></a>上雨大火。<a id="a-Aj"></a>以烧其身。<a id="a-Ak"></a>此诸饿鬼。<a id="a-Al"></a>随恶业故。<a id="a-Am"></a>受如是苦。</p>
  <p id="aAn">复次修行者。<a id="a-Ao"></a>随顺观身。<a id="a-Ap"></a>彼以闻慧。<a id="a-Aq"></a>或以天眼。<a id="a-Ar"></a>见畜生道。<a id="a-As"></a>彼见无量种种畜生。<a id="a-At"></a>略说三处。<a id="a-Au"></a>一者水行。<a id="a-Av"></a>所谓鱼等。<a id="a-Aw"></a>二者陆行。<a id="a-Ax"></a>所谓象马牛羊獐鹿猪等。<a id="a-Ay"></a>三者空行。<a id="a-Az"></a>所谓无量众飞鸟等。</p>
  <p id="aB0">复次修行者。<a id="a-B1"></a>随顺观身。<a id="a-B2"></a>彼以闻慧。<a id="a-B3"></a>或以天眼。<a id="a-B4"></a>观于畜生。<a id="a-B5"></a>有几种生。<a id="a-B6"></a>彼以闻慧。<a id="a-B7"></a>或以天眼。<a id="a-B8"></a>见诸畜生。<a id="a-B9"></a>有四种生。<a id="a-BA"></a>何等为四。<a id="a-BB"></a>一者胎生。<a id="a-BC"></a>所谓象马水牛牛羊之类。<a id="a-BD"></a>二者卵生。<a id="a-BE"></a>所谓蛇蚖鹅鸭鸡雉种种众鸟。<a id="a-BF"></a>三者湿生。<a id="a-BG"></a>蚤虱蚊子之类。<a id="a-BH"></a>四者化生。<a id="a-BI"></a>如长面龙等。<a id="a-BJ"></a>是修行者。<a id="a-BK"></a>如实观畜生已。<a id="a-BL"></a>若天若人。<a id="a-BM"></a>若地狱饿鬼畜生。<a id="a-BN"></a>不见一处不为恩爱别离所恼。<a id="a-BO"></a>一切众生。<a id="a-BP"></a>轮转生死。<a id="a-BQ"></a>或作怨家。<a id="a-BR"></a>或为亲友。<a id="a-BS"></a>无有一处不生不灭。<a id="a-BT"></a>如是比丘。<a id="a-BU"></a>于生死处不生爱心。<a id="a-BV"></a>如是心不喜乐。<a id="a-BW"></a>如是厌离不随。<a id="a-BX"></a>如是破坏。<a id="a-BY"></a>如是灭法。<a id="a-BZ"></a>不可久住。<a id="a-Ba"></a>一切众生众苦之处。<a id="a-Bb"></a>是故比丘生死之中。<a id="a-Bc"></a>多苦少味。<a id="a-Bd"></a>无常破坏。<a id="a-Be"></a>当应厌离。<a id="a-Bf"></a>厌离生死便得解脱。<a id="a-Bg"></a>如是那罗帝婆罗门聚落比丘修行者。<a id="a-Bh"></a>内身循身观。<a id="a-Bi"></a>观于内身。<a id="a-Bj"></a>于此身中。<a id="a-Bk"></a>分分不净。<a id="a-Bl"></a>如实见身。<a id="a-Bm"></a>念念思惟。<a id="a-Bn"></a>从头至足。<a id="a-Bo"></a>循身观察。<a id="a-Bp"></a>是修行者。<a id="a-Bq"></a>初观头顶。<a id="a-Br"></a>彼以闻慧。<a id="a-Bs"></a>或以天眼观头髑髅。<a id="a-Bt"></a>以为四分。<a id="a-Bu"></a>于头骨内。<a id="a-Bv"></a>自有虫行。<a id="a-Bw"></a>名曰脑行。<a id="a-Bx"></a>游行骨内。<a id="a-By"></a>生于脑中。<a id="a-Bz"></a>或行或住。<a id="a-C0"></a>常食此脑。<a id="a-C1"></a>于髑髅中。<a id="a-C2"></a>复有诸虫。<a id="a-C3"></a>住髑髅中。<a id="a-C4"></a>若行若食。<a id="a-C5"></a>还食髑髅。<a id="a-C6"></a>复有发虫。<a id="a-C7"></a>住于骨外。<a id="a-C8"></a>食于毛根。<a id="a-C9"></a>以虫嗔故。<a id="a-CA"></a>令发堕落。<a id="a-CB"></a>复有耳虫。<a id="a-CC"></a>住在耳中。<a id="a-CD"></a>食耳中肉。<a id="a-CE"></a>以虫嗔故。<a id="a-CF"></a>令人耳痛。<a id="a-CG"></a>或令耳聋。<a id="a-CH"></a>复有鼻虫。<a id="a-CI"></a>住在鼻中。<a id="a-CJ"></a>食鼻中肉。<a id="a-CK"></a>以虫嗔故。<a id="a-CL"></a>能令其人饮食不美。<a id="a-CM"></a>脑涎流下。<a id="a-CN"></a>虫食脑涎是故令人饮食不美。<a id="a-CO"></a>复有脂虫。<a id="a-CP"></a>生在脂中。<a id="a-CQ"></a>住于脂中。<a id="a-CR"></a>常食人脂。<a id="a-CS"></a>以虫嗔故。<a id="a-CT"></a>令人头痛。<a id="a-CU"></a>复有续虫。<a id="a-CV"></a>生于节间。<a id="a-CW"></a>有名身虫。<a id="a-CX"></a>住在交牙。<a id="a-CY"></a>以虫嗔故。<a id="a-CZ"></a>令人脉痛。<a id="a-Ca"></a>犹如针刺。<a id="a-Cb"></a>复有诸虫。<a id="a-Cc"></a>名曰食涎。<a id="a-Cd"></a>住舌根中。<a id="a-Ce"></a>以虫嗔故。<a id="a-Cf"></a>令人口燥。<a id="a-Cg"></a>复有诸虫。<a id="a-Ch"></a>名牙根虫。<a id="a-Ci"></a>住于牙根。<a id="a-Cj"></a>以虫嗔故。<a id="a-Ck"></a>令人牙疼。<a id="a-Cl"></a>是名内修行者循身身观。<a id="a-Cm"></a>是十种虫。<a id="a-Cn"></a>住于头中。</p>
  <p id="aCo">复次修行者。<a id="a-Cp"></a>观身循身。<a id="a-Cq"></a>观头肉中。<a id="a-Cr"></a>有几骨耶。<a id="a-Cs"></a>彼以闻慧。<a id="a-Ct"></a>或以天眼。<a id="a-Cu"></a>见髑髅骨。<a id="a-Cv"></a>头有四分。<a id="a-Cw"></a>额骨颊骨。<a id="a-Cx"></a>合有三分。<a id="a-Cy"></a>鼻骨一分。<a id="a-Cz"></a>交牙二骨。<a id="a-D0"></a>颐有一骨。<a id="a-D1"></a>牙齿合有三十二骨。<a id="a-D2"></a>齿根亦尔。<a id="a-D3"></a>咽喉二骨。<a id="a-D4"></a>如是项中。<a id="a-D5"></a>有十五骨。</p>
  <p id="aD6">复次修行者。<a id="a-D7"></a>内身循身观。<a id="a-D8"></a>云何头肉。<a id="a-D9"></a>以食增长。<a id="a-DA"></a>和合有觉。<a id="a-DB"></a>彼以闻慧。<a id="a-DC"></a>或以天眼。<a id="a-DD"></a>观于头肉。<a id="a-DE"></a>则有四分。<a id="a-DF"></a>两颊二分。<a id="a-DG"></a>咽喉及舌肉段一分。<a id="a-DH"></a>上下两唇。<a id="a-DI"></a>及其两耳。<a id="a-DJ"></a>皮肉四分。<a id="a-DK"></a>其舌根者。<a id="a-DL"></a>名为脉肉。<a id="a-DM"></a>贪嗜上膳乐于六味。</p>
  <p id="aDN">复次修行者。<a id="a-DO"></a>内身循身观。<a id="a-DP"></a>有何等虫。<a id="a-DQ"></a>住在何处。<a id="a-DR"></a>作何等业。<a id="a-DS"></a>或病或安。<a id="a-DT"></a>彼以闻慧。<a id="a-DU"></a>或以天眼。<a id="a-DV"></a>初观咽喉。<a id="a-DW"></a>咽喉有虫。<a id="a-DX"></a>名曰食涎。<a id="a-DY"></a>咀嚼食时。<a id="a-DZ"></a>犹如呕吐。<a id="a-Da"></a>唌唾和杂。<a id="a-Db"></a>欲咽之时。<a id="a-Dc"></a>与脑涎合。<a id="a-Dd"></a>喉中涎虫。<a id="a-De"></a>共食此食。<a id="a-Df"></a>以自活命。<a id="a-Dg"></a>若虫增长。<a id="a-Dh"></a>令人嗽病。<a id="a-Di"></a>若多食腻。<a id="a-Dj"></a>或多食甜。<a id="a-Dk"></a>或食重食。<a id="a-Dl"></a>或食醋食。<a id="a-Dm"></a>或食冷食。<a id="a-Dn"></a>虫则增长。<a id="a-Do"></a>令人咽喉生于疾病。<a id="a-Dp"></a>观涎虫已。<a id="a-Dq"></a>如实知身。</p>
  <p id="aDr">复次修行者。<a id="a-Ds"></a>内身循身观。<a id="a-Dt"></a>观于唾虫。<a id="a-Du"></a>能消诸唾。<a id="a-Dv"></a>或能为病。<a id="a-Dw"></a>或令安隐。<a id="a-Dx"></a>彼以闻慧。<a id="a-Dy"></a>或以天眼。<a id="a-Dz"></a>见消唾虫。<a id="a-E0"></a>住咽喉中。<a id="a-E1"></a>若人不食。<a id="a-E2"></a>如上腻等。<a id="a-E3"></a>虫则安隐。<a id="a-E4"></a>能消于唾。<a id="a-E5"></a>于十脉中。<a id="a-E6"></a>流出美味。<a id="a-E7"></a>安隐受乐。<a id="a-E8"></a>若人多唾。<a id="a-E9"></a>虫则得病。<a id="a-EA"></a>以虫病故。<a id="a-EB"></a>则吐冷沫。<a id="a-EC"></a>吐冷沫故。<a id="a-ED"></a>胸中成病。<a id="a-EE"></a>观唾虫已。<a id="a-EF"></a>如实知身。</p>
  <p id="aEG">复次修行者。<a id="a-EH"></a>内身循身观。<a id="a-EI"></a>观于吐虫。<a id="a-EJ"></a>云何令人安隐疾病。<a id="a-EK"></a>住在何处。<a id="a-EL"></a>食何等食。<a id="a-EM"></a>彼以闻慧。<a id="a-EN"></a>或以天眼。<a id="a-EO"></a>见于吐虫住人身中。<a id="a-EP"></a>住于十脉流注之处。<a id="a-EQ"></a>若人食时。<a id="a-ER"></a>如是之虫。<a id="a-ES"></a>从十脉中。<a id="a-ET"></a>踊身上行。<a id="a-EU"></a>至咽喉中。<a id="a-EV"></a>即令人吐。<a id="a-EW"></a>令人生于五种呕吐。<a id="a-EX"></a>何等为五。<a id="a-EY"></a>一者风吐。<a id="a-EZ"></a>二者阴吐。<a id="a-Ea"></a>三者唾吐。<a id="a-Eb"></a>四者杂吐。<a id="a-Ec"></a>五者蝇吐。<a id="a-Ed"></a>若虫安隐。<a id="a-Ee"></a>食则调顺。<a id="a-Ef"></a>入于腹中。<a id="a-Eg"></a>云何吐虫。<a id="a-Eh"></a>生于风吐。<a id="a-Ei"></a>彼以闻慧。<a id="a-Ej"></a>或以天眼。<a id="a-Ek"></a>见食轻冷。<a id="a-El"></a>若无腻食。<a id="a-Em"></a>则发风病。<a id="a-En"></a>令人大小便利难通。<a id="a-Eo"></a>眼不能睡。<a id="a-Ep"></a>风入咽喉风动吐虫。<a id="a-Eq"></a>以此过故。<a id="a-Er"></a>是名风吐。<a id="a-Es"></a>观吐虫已。<a id="a-Et"></a>如实知身。</p>
  <p id="aEu">复次修行者。<a id="a-Ev"></a>观内身循身观。<a id="a-Ew"></a>云何吐虫令人吐阴。<a id="a-Ex"></a>彼以闻慧。<a id="a-Ey"></a>或以天眼。<a id="a-Ez"></a>见人食辛。<a id="a-F0"></a>碱热和合。<a id="a-F1"></a>令人发热。<a id="a-F2"></a>恼于吐虫。<a id="a-F3"></a>从其住处动而上行。<a id="a-F4"></a>令人吐阴。<a id="a-F5"></a>观吐虫已。<a id="a-F6"></a>如实知身。</p>
  <p id="aF7">复次修行者。<a id="a-F8"></a>观内身循身观。<a id="a-F9"></a>云何吐虫。<a id="a-FA"></a>令人吐唾。<a id="a-FB"></a>彼以闻慧。<a id="a-FC"></a>或以天眼。<a id="a-FD"></a>见人食于甜冷重食腻滑之食。<a id="a-FE"></a>或食已睡眠。<a id="a-FF"></a>令唾增长。<a id="a-FG"></a>唾增长故。<a id="a-FH"></a>唾虫增长。<a id="a-FI"></a>为咽喉病。<a id="a-FJ"></a>令身沉重。<a id="a-FK"></a>则有冷唾。<a id="a-FL"></a>观吐虫已。<a id="a-FM"></a>如实知身。</p>
  <p id="aFN">复次修行者。<a id="a-FO"></a>观内身循身观。<a id="a-FP"></a>云何吐虫。<a id="a-FQ"></a>生于杂吐。<a id="a-FR"></a>彼以闻慧。<a id="a-FS"></a>或以天眼。<a id="a-FT"></a>见食轻冷无腻之食。<a id="a-FU"></a>辛酢碱食滑冷重腻。<a id="a-FV"></a>能令吐虫行咽喉中。<a id="a-FW"></a>以是三过。<a id="a-FX"></a>能令人吐。<a id="a-FY"></a>观吐虫已。<a id="a-FZ"></a>如实知身。</p>
  <p id="aFa">复次修行者。<a id="a-Fb"></a>观内身循身观。<a id="a-Fc"></a>云何蝇吐。<a id="a-Fd"></a>令人呕吐。<a id="a-Fe"></a>彼以闻慧。<a id="a-Ff"></a>或以天眼。<a id="a-Fg"></a>见蝇食不净故。<a id="a-Fh"></a>蝇入咽喉。<a id="a-Fi"></a>令吐虫动。<a id="a-Fj"></a>则便大吐。<a id="a-Fk"></a>观吐虫已。<a id="a-Fl"></a>如实知身。</p>
  <p id="aFm">复次修行者。<a id="a-Fn"></a>观内身循身观。<a id="a-Fo"></a>彼以闻慧。<a id="a-Fp"></a>或以天眼。<a id="a-Fq"></a>见醉味虫。<a id="a-Fr"></a>行于舌端。<a id="a-Fs"></a>乃至命脉。<a id="a-Ft"></a>于其中间。<a id="a-Fu"></a>或行或住。<a id="a-Fv"></a>微细无足。<a id="a-Fw"></a>若食美食。<a id="a-Fx"></a>虫则惛醉增长。<a id="a-Fy"></a>若食不美。<a id="a-Fz"></a>虫则萎弱。<a id="a-G0"></a>此虫食时。<a id="a-G1"></a>如蜂食花。<a id="a-G2"></a>微细甜味。<a id="a-G3"></a>以用作蜜。<a id="a-G4"></a>嗜味虫食。<a id="a-G5"></a>亦复如是。<a id="a-G6"></a>然其所食。<a id="a-G7"></a>虽复微细。<a id="a-G8"></a>亦得充足。<a id="a-G9"></a>若虫得味。<a id="a-GA"></a>我亦如是。<a id="a-GB"></a>得此食味。<a id="a-GC"></a>若虫忆食。<a id="a-GD"></a>我亦忆食。<a id="a-GE"></a>若我不食。<a id="a-GF"></a>如是醉虫。<a id="a-GG"></a>则亦病苦。<a id="a-GH"></a>不得安隐。<a id="a-GI"></a>观醉虫已。<a id="a-GJ"></a>如实知身。</p>
  <p id="aGK">复次修行者。<a id="a-GL"></a>观内身循身观。<a id="a-GM"></a>观放逸虫。<a id="a-GN"></a>云何此虫为我病恼。<a id="a-GO"></a>或作安隐。<a id="a-GP"></a>彼以闻慧。<a id="a-GQ"></a>或以天眼。<a id="a-GR"></a>见放逸虫。<a id="a-GS"></a>住于顶上。<a id="a-GT"></a>若至脑门。<a id="a-GU"></a>令人疾病。<a id="a-GV"></a>若至顶上。<a id="a-GW"></a>令人生疮。<a id="a-GX"></a>若至咽喉。<a id="a-GY"></a>犹如蚁子。<a id="a-GZ"></a>满咽喉中。<a id="a-Ga"></a>若住本处。<a id="a-Gb"></a>病则不生。<a id="a-Gc"></a>是名观于放逸之虫。<a id="a-Gd"></a>观放逸虫已。<a id="a-Ge"></a>如实知身。</p>
  <p id="aGf">复次修行者。<a id="a-Gg"></a>内身循身观。<a id="a-Gh"></a>观于贪嗜六味之虫。<a id="a-Gi"></a>云何病恼。<a id="a-Gj"></a>云何安隐。<a id="a-Gk"></a>彼以闻慧。<a id="a-Gl"></a>或以天眼。<a id="a-Gm"></a>见六味虫所贪嗜者。<a id="a-Gn"></a>我亦贪嗜。<a id="a-Go"></a>随此味虫所不嗜者。<a id="a-Gp"></a>我亦不便。<a id="a-Gq"></a>若得热病。<a id="a-Gr"></a>虫亦先得。<a id="a-Gs"></a>如是热病。<a id="a-Gt"></a>以是过故。<a id="a-Gu"></a>令于病人所食不美。<a id="a-Gv"></a>无有食味。<a id="a-Gw"></a>观味虫已。<a id="a-Gx"></a>如实知身。</p>
  <p id="aGy">复次修行者。<a id="a-Gz"></a>内身循身观。<a id="a-H0"></a>观抒气虫。<a id="a-H1"></a>住于顶下。<a id="a-H2"></a>彼以闻慧。<a id="a-H3"></a>或以天眼。<a id="a-H4"></a>见抒气虫。<a id="a-H5"></a>以嗔恚故。<a id="a-H6"></a>食脑作孔。<a id="a-H7"></a>或咽喉痛。<a id="a-H8"></a>或咽喉塞。<a id="a-H9"></a>咽喉风噎。<a id="a-HA"></a>生于死苦。<a id="a-HB"></a>此抒气虫。<a id="a-HC"></a>共咽喉中一切诸虫。<a id="a-HD"></a>皆悉撩乱。<a id="a-HE"></a>生诸病恼。<a id="a-HF"></a>此抒气虫。<a id="a-HG"></a>常为唾覆。<a id="a-HH"></a>其虫短小。<a id="a-HI"></a>有面有足。<a id="a-HJ"></a>观抒气虫已。<a id="a-HK"></a>如实知身。</p>
  <p id="aHL">复次修行者。<a id="a-HM"></a>内身循身观。<a id="a-HN"></a>彼以闻慧。<a id="a-HO"></a>或以天眼。<a id="a-HP"></a>见憎味虫。<a id="a-HQ"></a>住于头下咽喉根中。<a id="a-HR"></a>云何此虫为我病恼。<a id="a-HS"></a>或作安隐。<a id="a-HT"></a>彼见此虫。<a id="a-HU"></a>憎嫉诸味。<a id="a-HV"></a>唯嗜一味。<a id="a-HW"></a>或嗜甜味。<a id="a-HX"></a>憎于余味。<a id="a-HY"></a>或嗜酢味。<a id="a-HZ"></a>憎于余味。<a id="a-Ha"></a>或嗜辛味。<a id="a-Hb"></a>憎于余味。<a id="a-Hc"></a>或嗜碱味。<a id="a-Hd"></a>憎于余味。<a id="a-He"></a>或嗜苦味。<a id="a-Hf"></a>憎于余味。<a id="a-Hg"></a>或嗜醈味。<a id="a-Hh"></a>憎于余味。<a id="a-Hi"></a>随所憎味。<a id="a-Hj"></a>我亦憎之。<a id="a-Hk"></a>随虫所嗜。<a id="a-Hl"></a>我亦嗜之。<a id="a-Hm"></a>舌端有脉。<a id="a-Hn"></a>随顺于味。<a id="a-Ho"></a>令舌干燥。<a id="a-Hp"></a>以虫嗔故。<a id="a-Hq"></a>令舌[病-丙+習][病-丙+習]而肿。<a id="a-Hr"></a>或令咽喉即得嗽病。<a id="a-Hs"></a>若不嗔恚。<a id="a-Ht"></a>咽喉则无如上诸病。<a id="a-Hu"></a>观憎味虫已。<a id="a-Hv"></a>如实知身。</p>
  <p id="aHw">复次修行者。<a id="a-Hx"></a>内身循身观。<a id="a-Hy"></a>见嗜睡虫。<a id="a-Hz"></a>其形微细。<a id="a-I0"></a>状如牖尘。<a id="a-I1"></a>住一切脉。<a id="a-I2"></a>流行趣味。<a id="a-I3"></a>住骨髓内。<a id="a-I4"></a>或住肉内。<a id="a-I5"></a>或髑髅内。<a id="a-I6"></a>或在颊内。<a id="a-I7"></a>或齿骨内。<a id="a-I8"></a>或咽骨中。<a id="a-I9"></a>或在耳中。<a id="a-IA"></a>或在眼中。<a id="a-IB"></a>或在鼻中。<a id="a-IC"></a>或在须发。<a id="a-ID"></a>此嗜睡虫。<a id="a-IE"></a>风吹流转。<a id="a-IF"></a>若此虫病。<a id="a-IG"></a>若虫疲极。<a id="a-IH"></a>住于心中。<a id="a-II"></a>心如莲花。<a id="a-IJ"></a>昼则开张。<a id="a-IK"></a>无日光故。<a id="a-IL"></a>夜则还合。<a id="a-IM"></a>心亦如是。<a id="a-IN"></a>虫住其中。<a id="a-IO"></a>多取境界。<a id="a-IP"></a>诸根疲极。<a id="a-IQ"></a>虫则睡眠。<a id="a-IR"></a>虫睡眠故。<a id="a-IS"></a>人亦睡眠。<a id="a-IT"></a>一切众生。<a id="a-IU"></a>悉有睡眠。<a id="a-IV"></a>若此睡虫。<a id="a-IW"></a>昼日疲极。<a id="a-IX"></a>人亦睡眠。<a id="a-IY"></a>观睡虫已。<a id="a-IZ"></a>如实知身。</p>
  <p id="aIa">复次修行者。<a id="a-Ib"></a>内身循身观。<a id="a-Ic"></a>见有肿虫行于身中。<a id="a-Id"></a>或住头中。<a id="a-Ie"></a>或住项中。<a id="a-If"></a>行于血中。<a id="a-Ig"></a>或行脂中。<a id="a-Ih"></a>其身微细。<a id="a-Ii"></a>随饮血处。<a id="a-Ij"></a>则有肿起[病-丙+習][病-丙+習]而疼。<a id="a-Ik"></a>或在面上。<a id="a-Il"></a>或在项上。<a id="a-Im"></a>或在咽喉。<a id="a-In"></a>或在脑门。<a id="a-Io"></a>或在余处。<a id="a-Ip"></a>所在之处。<a id="a-Iq"></a>能令生肿。<a id="a-Ir"></a>若住筋中。<a id="a-Is"></a>则无病苦。<a id="a-It"></a>观肿虫已。<a id="a-Iu"></a>如实知身。<a id="a-Iv"></a>如是那罗帝婆罗门长者聚落比丘修行者。<a id="a-Iw"></a>观虫种类。<a id="a-Ix"></a>从于头中。<a id="a-Iy"></a>舌耳脑门。<a id="a-Iz"></a>毛孔发中。<a id="a-J0"></a>皮肉骨血筋脉之中。<a id="a-J1"></a>如实观之。<a id="a-J2"></a>既观察已。<a id="a-J3"></a>于舌味中。<a id="a-J4"></a>生厌离心。<a id="a-J5"></a>于后生处。<a id="a-J6"></a>不复爱味。<a id="a-J7"></a>于无量无边由旬爱缚味海。<a id="a-J8"></a>能生厌离。<a id="a-J9"></a>以厌离故。<a id="a-JA"></a>不为食爱之所乱恼。<a id="a-JB"></a>不复亲近豪贵长者。<a id="a-JC"></a>离于多欲。<a id="a-JD"></a>于食知足。<a id="a-JE"></a>取得支身。<a id="a-JF"></a>以是义故。<a id="a-JG"></a>不嫉他人。<a id="a-JH"></a>得供养利。<a id="a-JI"></a>不乐多言。<a id="a-JJ"></a>不乐住寺。<a id="a-JK"></a>不起身慢。<a id="a-JL"></a>不生色慢。<a id="a-JM"></a>不恃衣服而生憍慢。<a id="a-JN"></a>不恃袈裟钵盂而生憍慢。<a id="a-JO"></a>不恃弟子而生憍慢。<a id="a-JP"></a>不恃聚落而生憍慢。<a id="a-JQ"></a>不恃亲里而生憍慢。<a id="a-JR"></a>独一无贪。<a id="a-JS"></a>远离尘垢。<a id="a-JT"></a>住寂静处。<a id="a-JU"></a>近于涅槃。<a id="a-JV"></a>若贪嗜美味。<a id="a-JW"></a>没于味海。<a id="a-JX"></a>为魔所摄。<a id="a-JY"></a>去涅槃远。<a id="a-JZ"></a>是修行者。<a id="a-Ja"></a>观诸虫已。<a id="a-Jb"></a>于味厌离。<a id="a-Jc"></a>不贪饮食。</p>
  <p id="aJd">复次修行者。<a id="a-Je"></a>内身循身观。<a id="a-Jf"></a>如实观于脊骨。<a id="a-Jg"></a>彼以闻慧。<a id="a-Jh"></a>或以天眼。<a id="a-Ji"></a>见其脊有四十五骨胸十四骨。<a id="a-Jj"></a>左右胁肋各十二骨。<a id="a-Jk"></a>节亦如是。<a id="a-Jl"></a>胞骨亦然。<a id="a-Jm"></a>如是分别。<a id="a-Jn"></a>观骨节已。<a id="a-Jo"></a>复观从肩至髋。<a id="a-Jp"></a>几分肉脔。<a id="a-Jq"></a>如是左右。<a id="a-Jr"></a>各十二脔。<a id="a-Js"></a>作是观已。<a id="a-Jt"></a>如实知身。</p>
  <p id="aJu">复次修行者。<a id="a-Jv"></a>内身循身观。<a id="a-Jw"></a>有几许筋。<a id="a-Jx"></a>连缀系缚。<a id="a-Jy"></a>彼以闻慧。<a id="a-Jz"></a>或以天眼。<a id="a-K0"></a>见左右胁。<a id="a-K1"></a>除于皮肉。<a id="a-K2"></a>一百细筋。<a id="a-K3"></a>以为缠缚。<a id="a-K4"></a>观筋缠已。<a id="a-K5"></a>如实知身。</p>
  <p id="aK6">复次修行者。<a id="a-K7"></a>内身循身观。<a id="a-K8"></a>观于此身。<a id="a-K9"></a>从膊至髋。<a id="a-KA"></a>有几许脂。<a id="a-KB"></a>彼以闻慧。<a id="a-KC"></a>或以天眼。<a id="a-KD"></a>自见己身。<a id="a-KE"></a>以食因缘。<a id="a-KF"></a>脂则增长。<a id="a-KG"></a>以食因缘。<a id="a-KH"></a>令脂损减。<a id="a-KI"></a>极羸瘦人。<a id="a-KJ"></a>摩伽陀等。<a id="a-KK"></a>有五两脂。<a id="a-KL"></a>既观察已。<a id="a-KM"></a>如实知身。</p>
  <p id="aKN">复次修行者。<a id="a-KO"></a>内身循身观。<a id="a-KP"></a>观我此身。<a id="a-KQ"></a>有几许水。<a id="a-KR"></a>彼以闻慧。<a id="a-KS"></a>或以天眼。<a id="a-KT"></a>自见身中。<a id="a-KU"></a>有十掬水。<a id="a-KV"></a>从毛孔出。<a id="a-KW"></a>名之为汗。<a id="a-KX"></a>于诸根中。<a id="a-KY"></a>眼则出泪。<a id="a-KZ"></a>名为湿界。<a id="a-Ka"></a>以食因缘。<a id="a-Kb"></a>脂血增长。<a id="a-Kc"></a>观身水已。<a id="a-Kd"></a>如实知身。</p>
  <p id="aKe">复次修行者。<a id="a-Kf"></a>内身循身观。<a id="a-Kg"></a>观其身中。<a id="a-Kh"></a>几许粪秽。<a id="a-Ki"></a>彼以闻慧。<a id="a-Kj"></a>或以天眼。<a id="a-Kk"></a>见其身中。<a id="a-Kl"></a>有七掬屎。<a id="a-Km"></a>有六掬唾。<a id="a-Kn"></a>作此观已。<a id="a-Ko"></a>如实知身。</p>
  <p id="aKp">复有修行者。<a id="a-Kq"></a>内身循身观。<a id="a-Kr"></a>观我身中。<a id="a-Ks"></a>几许痰癊及尿。<a id="a-Kt"></a>彼以闻慧。<a id="a-Ku"></a>或以天眼见其身中。<a id="a-Kv"></a>五掬黄癊。<a id="a-Kw"></a>尿有四掬。<a id="a-Kx"></a>除其病时。<a id="a-Ky"></a>或增或减。<a id="a-Kz"></a>如是观已。<a id="a-L0"></a>如实知身。</p>
  <p id="aL1">复次修行者。<a id="a-L2"></a>内身循身观。<a id="a-L3"></a>观我身中几许脂髓。<a id="a-L4"></a>不净秽精。<a id="a-L5"></a>彼以闻慧。<a id="a-L6"></a>或以天眼。<a id="a-L7"></a>见其身中十二掬脂。<a id="a-L8"></a>髓有一掬。<a id="a-L9"></a>精有一掬。<a id="a-LA"></a>如是观已。<a id="a-LB"></a>如实知身。</p>
  <p id="aLC">复次修行者。<a id="a-LD"></a>内身循身观。<a id="a-LE"></a>观其身中有几许风。<a id="a-LF"></a>彼以闻慧。<a id="a-LG"></a>或以天眼。<a id="a-LH"></a>见身空处有三掬风。<a id="a-LI"></a>如是观已。<a id="a-LJ"></a>如实知身。</p>
  <p id="aLK">复次修行者。<a id="a-LL"></a>内身循身观。<a id="a-LM"></a>观其身中几脉常流。<a id="a-LN"></a>饮食消化。<a id="a-LO"></a>彼以闻慧。<a id="a-LP"></a>或以天眼。<a id="a-LQ"></a>见其身中有十三脉。<a id="a-LR"></a>若脉流注。<a id="a-LS"></a>令身肥悦。<a id="a-LT"></a>譬如[木*絜]槔汲水。<a id="a-LU"></a>流注溉灌。<a id="a-LV"></a>令其增长。<a id="a-LW"></a>身脉溉灌。<a id="a-LX"></a>亦复如是。<a id="a-LY"></a>何等十三。<a id="a-LZ"></a>一名命流脉。<a id="a-La"></a>二名随顺流脉。<a id="a-Lb"></a>三名水流脉。<a id="a-Lc"></a>四名汗流脉。<a id="a-Ld"></a>五名尿流脉。<a id="a-Le"></a>六名粪流脉。<a id="a-Lf"></a>七名十流脉。<a id="a-Lg"></a>八名汁流脉。<a id="a-Lh"></a>九名肉流脉。<a id="a-Li"></a>十名脂流脉。<a id="a-Lj"></a>十一名骨流脉。<a id="a-Lk"></a>十二名髓流脉。<a id="a-Ll"></a>十三名精流脉。<a id="a-Lm"></a>观流脉已。<a id="a-Ln"></a>如实知身。</p>
  <p id="aLo">复次修行者。<a id="a-Lp"></a>内身循身观。<a id="a-Lq"></a>如彼流脉。<a id="a-Lr"></a>与谁为本。<a id="a-Ls"></a>令身肥悦。<a id="a-Lt"></a>复有诸虫。<a id="a-Lu"></a>处处遍行。<a id="a-Lv"></a>彼以闻慧。<a id="a-Lw"></a>或以天眼。<a id="a-Lx"></a>见命流脉。<a id="a-Ly"></a>心为其本。<a id="a-Lz"></a>随顺流脉。<a id="a-M0"></a>两胁为本。<a id="a-M1"></a>水流脉者。<a id="a-M2"></a>生脏齶心以为根本。<a id="a-M3"></a>汗流脉者。<a id="a-M4"></a>毛根及脂以为根本。<a id="a-M5"></a>尿流脉者。<a id="a-M6"></a>根胞为本。<a id="a-M7"></a>粪流脉者。<a id="a-M8"></a>熟藏下门为本。<a id="a-M9"></a>十流脉者。<a id="a-MA"></a>咽喉及心以为其本。<a id="a-MB"></a>汁流脉者。<a id="a-MC"></a>肺为其本。<a id="a-MD"></a>肉脂流脉者。<a id="a-ME"></a>筋皮为本。<a id="a-MF"></a>骨流脉者。<a id="a-MG"></a>一切续节为本。<a id="a-MH"></a>髓精流脉者。<a id="a-MI"></a>卵及身根为本。<a id="a-MJ"></a>如是行者。<a id="a-MK"></a>观流脉已。<a id="a-ML"></a>如实知身。</p>
  <p id="aMM">复次修行者。<a id="a-MN"></a>观身循身观。<a id="a-MO"></a>有何等虫。<a id="a-MP"></a>何处流行。<a id="a-MQ"></a>或为疾病。<a id="a-MR"></a>或为安隐。<a id="a-MS"></a>从于髋骨。<a id="a-MT"></a>乃至遍身。<a id="a-MU"></a>彼以闻慧。<a id="a-MV"></a>或以天眼。<a id="a-MW"></a>见十种虫。<a id="a-MX"></a>至于肝肺。<a id="a-MY"></a>人则得病。<a id="a-MZ"></a>何等为十。<a id="a-Ma"></a>一名食毛虫。<a id="a-Mb"></a>二名孔穴行虫。<a id="a-Mc"></a>三名禅都摩罗虫。<a id="a-Md"></a>四名赤虫。<a id="a-Me"></a>五者食汁虫。<a id="a-Mf"></a>六名毛灯虫。<a id="a-Mg"></a>七名嗔血虫。<a id="a-Mh"></a>八名食血虫。<a id="a-Mi"></a>九名[病-丙+習][病-丙+習]虫。<a id="a-Mj"></a>十名酢虫。<a id="a-Mk"></a>此诸虫等。<a id="a-Ml"></a>其形微细。<a id="a-Mm"></a>无足无目。<a id="a-Mn"></a>行于血中。<a id="a-Mo"></a>痛痒为相。</p>
  <p id="aMp">复次修行者。<a id="a-Mq"></a>内身循身观。<a id="a-Mr"></a>观一一诸虫。<a id="a-Ms"></a>在于身中。<a id="a-Mt"></a>为何所作。<a id="a-Mu"></a>彼以闻慧。<a id="a-Mv"></a>或以天眼。<a id="a-Mw"></a>见食毛虫。<a id="a-Mx"></a>若起嗔恚。<a id="a-My"></a>能啖须眉。<a id="a-Mz"></a>皆令堕落。<a id="a-N0"></a>令人癞病。<a id="a-N1"></a>若孔行虫而起嗔恚。<a id="a-N2"></a>行于血中。<a id="a-N3"></a>令身粗涩顽痹无知。<a id="a-N4"></a>若禅都摩罗虫。<a id="a-N5"></a>流行血中。<a id="a-N6"></a>或在鼻中。<a id="a-N7"></a>或在口中。<a id="a-N8"></a>令人口鼻皆悉臭恶。<a id="a-N9"></a>若其赤虫而起嗔恚。<a id="a-NA"></a>行于血中。<a id="a-NB"></a>能令其人咽喉生疮。<a id="a-NC"></a>若食汁虫而起嗔恚。<a id="a-ND"></a>行于血中。<a id="a-NE"></a>令人身体作青痶痪。<a id="a-NF"></a>或黑或黄。<a id="a-NG"></a>痶痪之病。<a id="a-NH"></a>若毛灯虫。<a id="a-NI"></a>起于嗔恚。<a id="a-NJ"></a>血中流行。<a id="a-NK"></a>则生病苦。<a id="a-NL"></a>疮癣热黄。<a id="a-NM"></a>疥癞破裂。<a id="a-NN"></a>若嗔血虫。<a id="a-NO"></a>以嗔恚故。<a id="a-NP"></a>血中流行。<a id="a-NQ"></a>或作赤病。<a id="a-NR"></a>女人赤下。<a id="a-NS"></a>身体搔痒。<a id="a-NT"></a>疥疮脓烂。<a id="a-NU"></a>若食血虫嗔而生病脑。<a id="a-NV"></a>头旋回转。<a id="a-NW"></a>于咽喉中口中生疮。<a id="a-NX"></a>下门生疮。<a id="a-NY"></a>若[病-丙+習][病-丙+習]虫血中流行。<a id="a-NZ"></a>则生疾病。<a id="a-Na"></a>疲顿困极。<a id="a-Nb"></a>不欲饮食。<a id="a-Nc"></a>若酢虫嗔恚。<a id="a-Nd"></a>亦令其人得如是病。<a id="a-Ne"></a>如是一切诸虫。<a id="a-Nf"></a>及其种类。<a id="a-Ng"></a>既观察已。<a id="a-Nh"></a>如实知身。</p>
  <p id="aNi">复次修行者。<a id="a-Nj"></a>内身循身观。<a id="a-Nk"></a>观十种虫行于阴中。<a id="a-Nl"></a>何等为十。<a id="a-Nm"></a>一名生疮虫。<a id="a-Nn"></a>二名刺虫。<a id="a-No"></a>三名闭筋虫。<a id="a-Np"></a>四名动脉虫。<a id="a-Nq"></a>五名食皮虫。<a id="a-Nr"></a>六名动脂虫。<a id="a-Ns"></a>七名和集虫。<a id="a-Nt"></a>八名臭虫。<a id="a-Nu"></a>九名湿虫。<a id="a-Nv"></a>十名热虫。</p>
  <p id="aNw">复次修行者。<a id="a-Nx"></a>内身循身观。<a id="a-Ny"></a>观何等虫。<a id="a-Nz"></a>住我身中。<a id="a-O0"></a>或为疾病。<a id="a-O1"></a>或为安隐。<a id="a-O2"></a>彼以闻慧。<a id="a-O3"></a>或以天眼。<a id="a-O4"></a>见于疮虫。<a id="a-O5"></a>随有疮处。<a id="a-O6"></a>诸虫围绕。<a id="a-O7"></a>啖食此疮。<a id="a-O8"></a>或于咽喉而生疮病。<a id="a-O9"></a>观疮虫已。<a id="a-OA"></a>如实知身。</p>
  <p id="aOB">复次修行者。<a id="a-OC"></a>内身循身观。<a id="a-OD"></a>观于刺虫作何等病。<a id="a-OE"></a>彼以闻慧。<a id="a-OF"></a>或以天眼。<a id="a-OG"></a>见于刺虫。<a id="a-OH"></a>若生嗔恚。<a id="a-OI"></a>令人下痢。<a id="a-OJ"></a>犹如火烧。<a id="a-OK"></a>口中干燥。<a id="a-OL"></a>饮食不消。<a id="a-OM"></a>其身刹刹。<a id="a-ON"></a>水入熟藏。<a id="a-OO"></a>昼夜不睡。<a id="a-OP"></a>于熟藏中。<a id="a-OQ"></a>挠搅粪秽。<a id="a-OR"></a>令尿冷等。<a id="a-OS"></a>与尿和合。<a id="a-OT"></a>住如是处。<a id="a-OU"></a>作下痢病。<a id="a-OV"></a>令不忆食劣弱不健。<a id="a-OW"></a>若人愁恼。<a id="a-OX"></a>虫则欢喜。<a id="a-OY"></a>啮人血脉。<a id="a-OZ"></a>以为衰恼。<a id="a-Oa"></a>或下赤血。<a id="a-Ob"></a>或不消下痢。<a id="a-Oc"></a>如是观刺虫已。<a id="a-Od"></a>如实知身。</p>
 </body>
</html>