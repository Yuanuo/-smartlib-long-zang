<!doctype html>
<html id="z3IBUQsbT" data-ver="1348">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十一</h1>
  <h2 id="a2">观天品第六之二十(夜摩天之六)</h2>
  <p id="a3">尔时天王牟修楼陀须夜摩天。<a id="a-4"></a>共诸天众。<a id="a-5"></a>诸天女众。<a id="a-6"></a>无量百千那由他千诸天大众。<a id="a-7"></a>诸天女众。<a id="a-8"></a>一切皆向山树具足地处之中伽那山所。<a id="a-9"></a>一切天众。<a id="a-A"></a>坐莲花座。<a id="a-B"></a>普遍虚空。<a id="a-C"></a>上彼山上。<a id="a-D"></a>见彼天众有无量种形服庄严。<a id="a-E"></a>无量种色。<a id="a-F"></a>无量功德。<a id="a-G"></a>具足天女而为围绕。<a id="a-H"></a>彼山中天。<a id="a-I"></a>五欲功德。<a id="a-J"></a>受诸快乐。<a id="a-K"></a>尔时天王牟修楼陀如是见已。<a id="a-L"></a>心甚欢喜。<a id="a-M"></a>共天女众。<a id="a-N"></a>即便速向山树具足地处天众。<a id="a-O"></a>彼处天众。<a id="a-P"></a>既见天王牟修楼陀。<a id="a-Q"></a>即尔速疾共天女众。<a id="a-R"></a>一切奉迎。<a id="a-S"></a>鼓乐音声。<a id="a-T"></a>种种歌舞。<a id="a-U"></a>生欢喜心。<a id="a-V"></a>迭互相近彼此和合。<a id="a-W"></a>遍山顶上。<a id="a-X"></a>种种歌舞。<a id="a-Y"></a>赞叹天王牟修楼陀。<a id="a-Z"></a>共到山上。<a id="a-a"></a>于彼山上。<a id="a-b"></a>彼此迭互。<a id="a-c"></a>种种音声娱乐受乐。<a id="a-d"></a>彼诸天众如是受乐。<a id="a-e"></a>于长久时。<a id="a-f"></a>上虚空中。<a id="a-g"></a>见天狗下。<a id="a-h"></a>如是天狗光明等事。<a id="a-i"></a>如前所说。<a id="a-j"></a>尔时天众既见如是希有事已。<a id="a-k"></a>而复更生疑虑之心。<a id="a-l"></a>有大怖畏。<a id="a-m"></a>即尔前近牟修楼陀夜摩天王依止附近。<a id="a-n"></a>有向虚空直视观者。<a id="a-o"></a>有先曾闻彼天狗者。<a id="a-p"></a>离放逸行。<a id="a-q"></a>共彼天主牟修楼陀。<a id="a-r"></a>诚心礼佛。<a id="a-s"></a>复有怖畏。<a id="a-t"></a>入金窟者。<a id="a-u"></a>有依树者。<a id="a-v"></a>此二种天。<a id="a-w"></a>无勇无力。<a id="a-x"></a>有天走趣牟修楼陀夜摩天王望归求救。<a id="a-y"></a>此如是见。<a id="a-z"></a>第一希有。<a id="a-10"></a>生疑虑心。<a id="a-11"></a>尔时天主牟修楼陀见如是已。<a id="a-12"></a>告天众言。<a id="a-13"></a>汝等天众。<a id="a-14"></a>为知不知。<a id="a-15"></a>如此光明在虚空中。<a id="a-16"></a>临欲堕地。<a id="a-17"></a>汝等皆来。<a id="a-18"></a>其中有天先不知者。<a id="a-19"></a>则白天王牟修楼陀而作是言。<a id="a-1A"></a>我实不知。<a id="a-1B"></a>今见如是希有之事。<a id="a-1C"></a>我实不知。<a id="a-1D"></a>尔时天王牟修楼陀。<a id="a-1E"></a>唤一切天而告之言。<a id="a-1F"></a>汝等天众。<a id="a-1G"></a>一切皆听。<a id="a-1H"></a>我今为说以虚空中光炎堕地。<a id="a-1I"></a>汝等天众有怖畏者。<a id="a-1J"></a>希有心者。</p>
  <p id="a1K">尔时如是一切天众。<a id="a-1L"></a>夜摩天王牟修楼陀。<a id="a-1M"></a>为之说言。<a id="a-1N"></a>汝等皆听。<a id="a-1O"></a>于我此处在上极远。<a id="a-1P"></a>复有天众。<a id="a-1Q"></a>彼一切种量色形相。<a id="a-1R"></a>长命业因。<a id="a-1S"></a>百倍胜我。<a id="a-1T"></a>是菩萨处第一胜净。<a id="a-1U"></a>在人中时五种持戒。<a id="a-1V"></a>不孔不穿。<a id="a-1W"></a>坚固不犯。<a id="a-1X"></a>有无量种胜修行故。<a id="a-1Y"></a>身坏命终。<a id="a-1Z"></a>生于善道天世界中。<a id="a-1a"></a>彼天世界。<a id="a-1b"></a>名兜率陀。<a id="a-1c"></a>兜率陀中。<a id="a-1d"></a>若所受乐。<a id="a-1e"></a>若诸园林若诸天女。<a id="a-1f"></a>若诸光明。<a id="a-1g"></a>若色若力。<a id="a-1h"></a>若利智慧。<a id="a-1i"></a>若长寿命。<a id="a-1j"></a>若无量乐。<a id="a-1k"></a>或身或心。<a id="a-1l"></a>若所受用资生之具。<a id="a-1m"></a>若天女色。<a id="a-1n"></a>彼十六分。<a id="a-1o"></a>此夜摩天不及其一。<a id="a-1p"></a>彼天功德。<a id="a-1q"></a>非我能说。<a id="a-1r"></a>彼天光明。<a id="a-1s"></a>形我此处夜摩天光。<a id="a-1t"></a>如萤火虫于日不异。<a id="a-1u"></a>若诸光明。<a id="a-1v"></a>若所受用资生之具。<a id="a-1w"></a>一切不及。<a id="a-1x"></a>彼天久时。<a id="a-1y"></a>无量种种受诸快乐彼天之乐。<a id="a-1z"></a>第一可爱。<a id="a-20"></a>种种诸物。<a id="a-21"></a>五欲功德种种境界而受快乐。<a id="a-22"></a>胜于此处夜摩天乐。<a id="a-23"></a>于长久时。<a id="a-24"></a>善业乃尽。<a id="a-25"></a>无常金刚。<a id="a-26"></a>打令碎坏。<a id="a-27"></a>彼无常法。<a id="a-28"></a>一切众生必定皆有。<a id="a-29"></a>必定种子。<a id="a-2A"></a>不定种子。<a id="a-2B"></a>一切众生皆悉具有。<a id="a-2C"></a>无常到已。<a id="a-2D"></a>其命则尽。<a id="a-2E"></a>善业尽故。<a id="a-2F"></a>即便退彼兜率天处。<a id="a-2G"></a>一切有为。<a id="a-2H"></a>流动如灯。<a id="a-2I"></a>谓生住灭。<a id="a-2J"></a>一切三界。<a id="a-2K"></a>无物不动。<a id="a-2L"></a>而是常者。<a id="a-2M"></a>一切皆动。<a id="a-2N"></a>一切终尽。<a id="a-2O"></a>非是常法。<a id="a-2P"></a>无处是常。<a id="a-2Q"></a>诸有为法。<a id="a-2R"></a>必定退失。<a id="a-2S"></a>是故彼处兜率陀天。<a id="a-2T"></a>必当退失。<a id="a-2U"></a>如灯油尽及炷等尽。<a id="a-2V"></a>其灯则灭。<a id="a-2W"></a>灯既灭已。<a id="a-2X"></a>则有闇生。<a id="a-2Y"></a>灯生闇灭。<a id="a-2Z"></a>灯灭暗生。<a id="a-2a"></a>如种灭已。<a id="a-2b"></a>则有芽生。<a id="a-2c"></a>如是如是。<a id="a-2d"></a>彼业尽故。<a id="a-2e"></a>其命则尽。<a id="a-2f"></a>彼处诸天。<a id="a-2g"></a>兜率陀中。<a id="a-2h"></a>如是退故。<a id="a-2i"></a>汝等今见彼天已死。<a id="a-2j"></a>以业力故。<a id="a-2k"></a>有如是相。<a id="a-2l"></a>身是无记。<a id="a-2m"></a>虽死而有如是光明。<a id="a-2n"></a>何况复有无量善业所化光明。<a id="a-2o"></a>第一胜上。<a id="a-2p"></a>决定善业所化光明。<a id="a-2q"></a>汝夜摩天。<a id="a-2r"></a>从今应知彼相如是。<a id="a-2s"></a>彼若未死。<a id="a-2t"></a>有何光明。<a id="a-2u"></a>有何威德。<a id="a-2v"></a>有何庄严。<a id="a-2w"></a>有何等业。<a id="a-2x"></a>彼不可说。<a id="a-2y"></a>无有譬喻。<a id="a-2z"></a>彼天如是四倍善业之所化作。<a id="a-30"></a>如是终尽。<a id="a-31"></a>何况我此三倍持戒。<a id="a-32"></a>少业所化。<a id="a-33"></a>汝等皆生夜摩天处。<a id="a-34"></a>坏脆无常。<a id="a-35"></a>有为滓浊。<a id="a-36"></a>是故此天与彼殊绝。<a id="a-37"></a>彼天如是。<a id="a-38"></a>犹尚破坏。<a id="a-39"></a>何况汝等而不破坏。<a id="a-3A"></a>尔时天王牟修楼陀。<a id="a-3B"></a>而说偈言。</p>
  <p id="a3C">无常天狗瞬　　烧兜率陀天</p>
  <p id="a3D">不自在故灭　　如灯油炷尽</p>
  <p id="a3E">业力之所推　　大力十二辐</p>
  <p id="a3F">业轮之所转　　上下不停住</p>
  <p id="a3G">取种种境界　　无量门庄严</p>
  <p id="a3H">以时满足故　　闇退不自在</p>
  <p id="a3I">时节自在故　　草木如是生</p>
  <p id="a3J">彼既时到已　　还复干枯燥</p>
  <p id="a3K">天如是时到　　则成就天乐</p>
  <p id="a3L">如是复时到　　还退不自在</p>
  <p id="a3M">业于时到时　　流转于世间</p>
  <p id="a3N">以时自在故　　乐者还受苦</p>
  <p id="a3O">若受乐受苦　　勿信境界常</p>
  <p id="a3P">此一切因缘　　苦乐则差别</p>
  <p id="a3Q">一切皆无乐　　一切业自在</p>
  <p id="a3R">苦亦尔无常　　皆是业因故</p>
  <p id="a3S">异异诸果生　　有为法流转</p>
  <p id="a3T">欲知此因缘　　应知四圣谛</p>
  <p id="a3U">若知四圣谛　　彼必得解脱</p>
  <p id="a3V">痴乐境界者　　世间转如轮</p>
  <p id="a3W">善知义知谛　　彼则得解脱</p>
  <p id="a3X">不知义谛者　　则无解脱期</p>
  <p id="a3Y">彼若如是知　　世间无常已</p>
  <p id="a3Z">则起解脱意　　遮不善业心</p>
  <p id="a3a">彼夜摩天如是怖畏。<a id="a-3b"></a>须夜摩天有无量种无量分别。<a id="a-3c"></a>彼夜摩天王牟修楼陀与法相应。<a id="a-3d"></a>如是说道。<a id="a-3e"></a>尔时彼天既闻天王智者语已。<a id="a-3f"></a>心各差别。<a id="a-3g"></a>有厌离者。<a id="a-3h"></a>厌生死者。<a id="a-3i"></a>畏生死者。<a id="a-3j"></a>又复心转喜乐境界。<a id="a-3k"></a>伽那山中种种园林。<a id="a-3l"></a>种种戏处。<a id="a-3m"></a>多有流水莲花池等庄严之处。<a id="a-3n"></a>树枝所覆。<a id="a-3o"></a>宝藏庄严。<a id="a-3p"></a>有种种鸟。<a id="a-3q"></a>音声可爱。<a id="a-3r"></a>有莲花池。<a id="a-3s"></a>种种庄严。<a id="a-3t"></a>有大七宝而庄严山。<a id="a-3u"></a>多有无量。<a id="a-3v"></a>可爱声触味色香等种种境界。<a id="a-3w"></a>共天女众喜乐境界。<a id="a-3x"></a>爱乐成就。<a id="a-3y"></a>忘前厌离。<a id="a-3z"></a>不复忆念。</p>
  <p id="a40">又诸境界。<a id="a-41"></a>初乐后苦。<a id="a-42"></a>共天女众。<a id="a-43"></a>如是境界。<a id="a-44"></a>而受诸乐。<a id="a-45"></a>彼山处故。<a id="a-46"></a>心之猕猴。<a id="a-47"></a>以自在力。<a id="a-48"></a>于中受乐。<a id="a-49"></a>又复天众。<a id="a-4A"></a>皆共天主牟修楼陀相随而还。<a id="a-4B"></a>有乘空者。<a id="a-4C"></a>坐莲华者。<a id="a-4D"></a>有乘无量庄严处者。<a id="a-4E"></a>所谓有天乘孔雀者。<a id="a-4F"></a>乘白象者。<a id="a-4G"></a>有乘鹅者。<a id="a-4H"></a>乘鸳鸯者。<a id="a-4I"></a>有如是等。<a id="a-4J"></a>种种异乘天女围绕。<a id="a-4K"></a>若歌若舞。<a id="a-4L"></a>种种乐音。<a id="a-4M"></a>如天相应。<a id="a-4N"></a>在其天主牟修楼陀大王之前。<a id="a-4O"></a>向戏乐林牟修楼陀天王住处种种深心。<a id="a-4P"></a>生意觉知。<a id="a-4Q"></a>有厌离者。<a id="a-4R"></a>有放逸者。<a id="a-4S"></a>如是种种游戏境界。<a id="a-4T"></a>而受快乐戏乐林中地处诸天。<a id="a-4U"></a>如是差别。<a id="a-4V"></a>种种不同。<a id="a-4W"></a>若复彼处。<a id="a-4X"></a>山树具足。<a id="a-4Y"></a>地处住天。<a id="a-4Z"></a>在伽那山顶上而住。<a id="a-4a"></a>彼种种意。<a id="a-4b"></a>嬉戏受乐。<a id="a-4c"></a>其中有天。<a id="a-4d"></a>生厌离者。<a id="a-4e"></a>如是种种无量分别。<a id="a-4f"></a>无量境界。<a id="a-4g"></a>而受快乐。<a id="a-4h"></a>如是无量境界受乐。<a id="a-4i"></a>心不厌足。<a id="a-4j"></a>如是乃至善业乐因尽烂坏失。<a id="a-4k"></a>于彼天处。<a id="a-4l"></a>业尽而退。<a id="a-4m"></a>如是退已。<a id="a-4n"></a>种种业绳之所系缚。<a id="a-4o"></a>生于地狱饿鬼畜生。<a id="a-4p"></a>若生人中。<a id="a-4q"></a>常在乐处诸根具足。<a id="a-4r"></a>有善智慧。<a id="a-4s"></a>第一大心。<a id="a-4t"></a>第一大富。<a id="a-4u"></a>为一切人常所供养。<a id="a-4v"></a>端正好色。<a id="a-4w"></a>若为人王。<a id="a-4x"></a>若为大臣。<a id="a-4y"></a>以余业故。</p>
  <p id="a4z">又彼比丘。<a id="a-50"></a>知业果报。<a id="a-51"></a>观夜摩天所有地处。<a id="a-52"></a>彼即闻知。<a id="a-53"></a>复有地处。<a id="a-54"></a>名广博行。<a id="a-55"></a>众生何业生彼地处。<a id="a-56"></a>彼见闻知。<a id="a-57"></a>若善男子。<a id="a-58"></a>近善知识。<a id="a-59"></a>信业果报。<a id="a-5A"></a>心意正直。<a id="a-5B"></a>随顺法行。<a id="a-5C"></a>受持禁戒。<a id="a-5D"></a>正见不邪。<a id="a-5E"></a>修正见行。<a id="a-5F"></a>常近耆宿。<a id="a-5G"></a>于佛法僧生清净信。<a id="a-5H"></a>信于生死。<a id="a-5I"></a>常一切时善摄诸根。<a id="a-5J"></a>不着境界怖畏生死。<a id="a-5K"></a>知爱别离。<a id="a-5L"></a>生老病死。<a id="a-5M"></a>恩爱聚会。<a id="a-5N"></a>恩爱离别。<a id="a-5O"></a>一切皆知。<a id="a-5P"></a>于五聚阴。<a id="a-5Q"></a>识知其过。<a id="a-5R"></a>常勤精进。<a id="a-5S"></a>顺行善业。<a id="a-5T"></a>离恶知识。<a id="a-5U"></a>常一切时乐闻正法。<a id="a-5V"></a>闻已思惟。<a id="a-5W"></a>思已知义。<a id="a-5X"></a>摄持在心。<a id="a-5Y"></a>知离欲味。<a id="a-5Z"></a>常不杀生。<a id="a-5a"></a>常不偷盗。<a id="a-5b"></a>如前所说。<a id="a-5c"></a>复舍邪行。<a id="a-5d"></a>于妇女根。<a id="a-5e"></a>眼不乐见。<a id="a-5f"></a>于其歌舞庄严音声。<a id="a-5g"></a>闻已不味。<a id="a-5h"></a>于画妇女。<a id="a-5i"></a>若见若闻。<a id="a-5j"></a>无不善念。<a id="a-5k"></a>梦见妇女。<a id="a-5l"></a>觉已不乐。<a id="a-5m"></a>不生爱念。<a id="a-5n"></a>不多行欲。<a id="a-5o"></a>常正观察。<a id="a-5p"></a>舍离邪淫。<a id="a-5q"></a>弃于欲事。<a id="a-5r"></a>如毒无异。<a id="a-5s"></a>彼人如是功德相应。<a id="a-5t"></a>常行善业。<a id="a-5u"></a>恒有善念。<a id="a-5v"></a>离垢染心。<a id="a-5w"></a>持戒普净。<a id="a-5x"></a>善护禁戒。<a id="a-5y"></a>彼人如是。<a id="a-5z"></a>身坏命终。<a id="a-60"></a>生于善道天世界中。<a id="a-61"></a>在夜摩天广博行处。<a id="a-62"></a>彼三功德。<a id="a-63"></a>乐修多作。<a id="a-64"></a>爱乐净戒。<a id="a-65"></a>持戒得果。<a id="a-66"></a>生于彼处。<a id="a-67"></a>才生于彼。<a id="a-68"></a>即闻天鸟种种音声。<a id="a-69"></a>第一可爱。<a id="a-6A"></a>如跋求声。<a id="a-6B"></a>鼻所嗅香。<a id="a-6C"></a>本未曾有第一天香。<a id="a-6D"></a>嗅彼香已。<a id="a-6E"></a>生第一乐。<a id="a-6F"></a>身所觉触。<a id="a-6G"></a>本未曾得。<a id="a-6H"></a>心意清净。<a id="a-6I"></a>而不浊乱。<a id="a-6J"></a>如心回转。<a id="a-6K"></a>正相应故。<a id="a-6L"></a>则生欢喜。<a id="a-6M"></a>味亦如是。<a id="a-6N"></a>有种种味。<a id="a-6O"></a>本未曾得。<a id="a-6P"></a>彼天如是六识之身前受乐已。<a id="a-6Q"></a>如是思念。<a id="a-6R"></a>此何世间。<a id="a-6S"></a>我住何处。<a id="a-6T"></a>此处一切。<a id="a-6U"></a>皆悉可爱。<a id="a-6V"></a>皆悉可乐。<a id="a-6W"></a>与本皆异。<a id="a-6X"></a>此处世间。<a id="a-6Y"></a>见一切色。<a id="a-6Z"></a>无量好色。<a id="a-6a"></a>复见自身所有光明。<a id="a-6b"></a>胜日光明。<a id="a-6c"></a>离肉骨污。<a id="a-6d"></a>离诸不净。<a id="a-6e"></a>离影离睒。<a id="a-6f"></a>离脉离筋。<a id="a-6g"></a>离大小节。<a id="a-6h"></a>离于坚触。<a id="a-6i"></a>身体柔软。<a id="a-6j"></a>普身诸分一切皆软。<a id="a-6k"></a>离于疲惓。<a id="a-6l"></a>自所念行。<a id="a-6m"></a>若来若去。<a id="a-6n"></a>皆无障碍。<a id="a-6o"></a>离于求索。<a id="a-6p"></a>离身伛曲。<a id="a-6q"></a>彼此迭互。<a id="a-6r"></a>不相憎嫉。<a id="a-6s"></a>身体杂毛头发皆旋。<a id="a-6t"></a>一一毛旋。<a id="a-6u"></a>眼所对瞩。<a id="a-6v"></a>无有妨碍。<a id="a-6w"></a>境界不劣。<a id="a-6x"></a>离于诸障。<a id="a-6y"></a>声触味香。<a id="a-6z"></a>身不增减。<a id="a-70"></a>不变不老。<a id="a-71"></a>恒常有力。<a id="a-72"></a>天女妒嫉。<a id="a-73"></a>怖畏怯弱。<a id="a-74"></a>一切皆离。<a id="a-75"></a>身自具足。<a id="a-76"></a>离求庄严。<a id="a-77"></a>离求财物。<a id="a-78"></a>于诸天女离摄取过。<a id="a-79"></a>复何所离。<a id="a-7A"></a>于园林中。<a id="a-7B"></a>处处游行无所怖畏。<a id="a-7C"></a>离怨家畏。<a id="a-7D"></a>离不净畏。<a id="a-7E"></a>离于知足。<a id="a-7F"></a>见自己身。<a id="a-7G"></a>则生爱乐。<a id="a-7H"></a>念念增长。<a id="a-7I"></a>天无量种诸境界乐。<a id="a-7J"></a>如所悕望有乐皆得。<a id="a-7K"></a>悕望乐已。<a id="a-7L"></a>以少智故。<a id="a-7M"></a>心如是疑。<a id="a-7N"></a>我何处来。<a id="a-7O"></a>我此身者。<a id="a-7P"></a>为是何身。<a id="a-7Q"></a>此是何处。<a id="a-7R"></a>此处何名。<a id="a-7S"></a>彼如是疑。<a id="a-7T"></a>心中思量。<a id="a-7U"></a>譬如醉人。<a id="a-7V"></a>或有睡人。<a id="a-7W"></a>夜有四分。<a id="a-7X"></a>三分已过。<a id="a-7Y"></a>从睡而寤。<a id="a-7Z"></a>于良久时。<a id="a-7a"></a>彼心疑念。<a id="a-7b"></a>我是何人。<a id="a-7c"></a>我何处住。<a id="a-7d"></a>少时思念。<a id="a-7e"></a>尔乃得知。<a id="a-7f"></a>如是如是。<a id="a-7g"></a>始生天子。<a id="a-7h"></a>于良久时。<a id="a-7i"></a>心思惟已。<a id="a-7j"></a>然后乃知我人中死来生此处。<a id="a-7k"></a>彼天如是。<a id="a-7l"></a>于人中时。<a id="a-7m"></a>持戒熏思。<a id="a-7n"></a>如是相似。<a id="a-7o"></a>生于天中。</p>
  <p id="a7p">若阎浮提不乐境界。<a id="a-7q"></a>在彼天处。<a id="a-7r"></a>初生之时。<a id="a-7s"></a>亦不喜乐。<a id="a-7t"></a>何以故。<a id="a-7u"></a>本熏思故。<a id="a-7v"></a>时彼如是。<a id="a-7w"></a>始生天子。<a id="a-7x"></a>于良久时。<a id="a-7y"></a>如是觉知我在天处。<a id="a-7z"></a>以善业故天世间生。<a id="a-80"></a>若人如是。<a id="a-81"></a>于人中死生于天中。<a id="a-82"></a>彼持戒来。<a id="a-83"></a>犹故如是。<a id="a-84"></a>不着境界。<a id="a-85"></a>如是后时。<a id="a-86"></a>天上退已。<a id="a-87"></a>生于人中。<a id="a-88"></a>本天上时所习熏故。<a id="a-89"></a>有相似相。<a id="a-8A"></a>如是人中。<a id="a-8B"></a>以熏思故。<a id="a-8C"></a>后时死已。<a id="a-8D"></a>生于天中。<a id="a-8E"></a>不乐境界。<a id="a-8F"></a>不近淫欲。<a id="a-8G"></a>时彼如是。<a id="a-8H"></a>始生天子以持戒故。<a id="a-8I"></a>虽生彼天。<a id="a-8J"></a>不近境界。<a id="a-8K"></a>以余业故。<a id="a-8L"></a>令心如是不乐境界。</p>
  <p id="a8M">若出地狱生天中者。<a id="a-8N"></a>彼生业故。<a id="a-8O"></a>在地狱中难可得出。<a id="a-8P"></a>余善业故。<a id="a-8Q"></a>以少愿故。<a id="a-8R"></a>得出地狱生于天中。<a id="a-8S"></a>以在如是苦恼处来。<a id="a-8T"></a>生在天中得乐即着。<a id="a-8U"></a>心生欢喜。<a id="a-8V"></a>又多嗔恚。<a id="a-8W"></a>喜乐园林流水河池种种莲花胜爱乐心。<a id="a-8X"></a>嬉戏游行。<a id="a-8Y"></a>彼于饮食。<a id="a-8Z"></a>爱乐心强。<a id="a-8a"></a>彼意相续之所熏故。</p>
  <p id="a8b">若出饿鬼有余业故生天中者。<a id="a-8c"></a>意相续熏乐食心强。<a id="a-8d"></a>爱于饮食。<a id="a-8e"></a>常处于冷。<a id="a-8f"></a>多乐妇女。<a id="a-8g"></a>彼熏意故。</p>
  <p id="a8h">若出畜生有余业故生天中者。<a id="a-8i"></a>则多饮食。<a id="a-8j"></a>如畜生中多食多饮。<a id="a-8k"></a>生于天中。<a id="a-8l"></a>亦复如是多食多饮。<a id="a-8m"></a>少饮多食。<a id="a-8n"></a>爱欲心强。<a id="a-8o"></a>以意相续。<a id="a-8p"></a>熏故如是。</p>
  <p id="a8q">若无色界四处退已生彼天者。<a id="a-8r"></a>以本修得三摩跋提。<a id="a-8s"></a>是故生彼无色界中。<a id="a-8t"></a>四地处生。<a id="a-8u"></a>业尽故退。<a id="a-8v"></a>生彼天中。<a id="a-8w"></a>如是本意相续熏故。<a id="a-8x"></a>如是爱触味色香等。<a id="a-8y"></a>如是得已。<a id="a-8z"></a>而复不乐。<a id="a-90"></a>以心寂静不多乱故。<a id="a-91"></a>彼熏心故若于色界。<a id="a-92"></a>依止初禅。<a id="a-93"></a>如是乃至依止四禅。<a id="a-94"></a>彼禅尽故。<a id="a-95"></a>退生欲界。<a id="a-96"></a>如是本意相续熏故。<a id="a-97"></a>有下中上。<a id="a-98"></a>心乐坐禅。<a id="a-99"></a>境界乐心。<a id="a-9A"></a>少而不多。</p>
  <p id="a9B">若欲界天。<a id="a-9C"></a>欲界中退。<a id="a-9D"></a>还生欲界。<a id="a-9E"></a>以生业故。<a id="a-9F"></a>如是二道作众善业。<a id="a-9G"></a>若天若人。<a id="a-9H"></a>如是二种。<a id="a-9I"></a>欲天中退。<a id="a-9J"></a>还生欲天。<a id="a-9K"></a>作善业故。<a id="a-9L"></a>唯欲界中。<a id="a-9M"></a>一切诸天。<a id="a-9N"></a>二种业熟。<a id="a-9O"></a>除净居天。<a id="a-9P"></a>彼净居天。<a id="a-9Q"></a>非生业熟。<a id="a-9R"></a>非余业熟。<a id="a-9S"></a>如是业风。<a id="a-9T"></a>常吹一切世间众生。<a id="a-9U"></a>令其流转。<a id="a-9V"></a>心罥所系。<a id="a-9W"></a>亦为种种业罥所缚。<a id="a-9X"></a>无量百千异心信解。<a id="a-9Y"></a>无量分别。<a id="a-9Z"></a>次第相续。<a id="a-9a"></a>于五道中流转常行。</p>
  <p id="a9b">尔时如是始生天子。<a id="a-9c"></a>如是观察。<a id="a-9d"></a>如是思念。<a id="a-9e"></a>然后乃知我于某道退来生此。<a id="a-9f"></a>我人中退而来生此。<a id="a-9g"></a>受生业故。<a id="a-9h"></a>彼如是知。<a id="a-9i"></a>彼业故生。<a id="a-9j"></a>若余业生。<a id="a-9k"></a>如是亦知。<a id="a-9l"></a>以何因缘。<a id="a-9m"></a>知此天子非余业生。<a id="a-9n"></a>若余业者。<a id="a-9o"></a>久时因缘。<a id="a-9p"></a>或一百劫。<a id="a-9q"></a>能与果报。<a id="a-9r"></a>有一千劫。<a id="a-9s"></a>或百千劫。<a id="a-9t"></a>少天眼者。<a id="a-9u"></a>不自见知。<a id="a-9v"></a>本过去生久远之业因缘生此生业生者。<a id="a-9w"></a>则知来处。<a id="a-9x"></a>彼如是观生因缘已。<a id="a-9y"></a>心生憍慢。<a id="a-9z"></a>未久之间。<a id="a-A0"></a>善业熏故于境界。<a id="a-A1"></a>中生爱着心。<a id="a-A2"></a>有无量种。<a id="a-A3"></a>彼天尔乃如是念知。<a id="a-A4"></a>我今在于夜摩天中名广博行地处生已即生心时。<a id="a-A5"></a>诸天女众而现在前。<a id="a-A6"></a>以善业故。<a id="a-A7"></a>彼天女众速来围绕。<a id="a-A8"></a>以彼天子善业力故。<a id="a-A9"></a>天女来至。<a id="a-AA"></a>若彼天女生来久者。<a id="a-AB"></a>则不羞耻近欲抱之绕彼天子。<a id="a-AC"></a>共园林中而受诸乐。<a id="a-AD"></a>以善业价。<a id="a-AE"></a>得彼天女种种功德。<a id="a-AF"></a>第一可爱。<a id="a-AG"></a>而共受乐。<a id="a-AH"></a>于彼地处。<a id="a-AI"></a>有好山林。<a id="a-AJ"></a>莲华河池。<a id="a-AK"></a>涧谷流水有好平地。<a id="a-AL"></a>有好金窟。<a id="a-AM"></a>树枝之舍。<a id="a-AN"></a>无量百千种种诸鸟。<a id="a-AO"></a>种种音声。<a id="a-AP"></a>无量百千天女之众。<a id="a-AQ"></a>迭相围绕。<a id="a-AR"></a>在如是处歌舞游戏。<a id="a-AS"></a>彼处园中。<a id="a-AT"></a>有七宝鹿。<a id="a-AU"></a>处处游行。<a id="a-AV"></a>如是种种眼所见者皆悉可爱。<a id="a-AW"></a>彼处有山。<a id="a-AX"></a>名为广少。<a id="a-AY"></a>彼山之峰。<a id="a-AZ"></a>七宝光明。<a id="a-Aa"></a>种种庄严。<a id="a-Ab"></a>种种宝石。<a id="a-Ac"></a>杂杂间错。<a id="a-Ad"></a>有莲花林。<a id="a-Ae"></a>皆是七宝。<a id="a-Af"></a>在园林中。<a id="a-Ag"></a>多有河池。<a id="a-Ah"></a>如是种种庄严之处。<a id="a-Ai"></a>以善业故。<a id="a-Aj"></a>妙色庄严。<a id="a-Ak"></a>于如是处歌舞游戏种种受乐。</p>
  <p id="aAl">彼天如是同受乐已。<a id="a-Am"></a>有于水中而游戏者。<a id="a-An"></a>如是种种欲到地狱饿鬼畜生。<a id="a-Ao"></a>以善业故。<a id="a-Ap"></a>戏乐不止。<a id="a-Aq"></a>彼诸天等自于身中。<a id="a-Ar"></a>示一切天业相名字。<a id="a-As"></a>若天前世作何善业。<a id="a-At"></a>何心作业。<a id="a-Au"></a>于何时作。<a id="a-Av"></a>何因缘作。<a id="a-Aw"></a>何生处作。<a id="a-Ax"></a>此如是等。<a id="a-Ay"></a>于下中上福田具足。<a id="a-Az"></a>财物具足。<a id="a-B0"></a>而作善业。<a id="a-B1"></a>彼一切相。<a id="a-B2"></a>于自身中见其名字。<a id="a-B3"></a>譬如明了善书画者。<a id="a-B4"></a>各各别处。<a id="a-B5"></a>随其所作历然分明。<a id="a-B6"></a>如彼名字。<a id="a-B7"></a>此天如是。<a id="a-B8"></a>善业画师。<a id="a-B9"></a>于业地处。<a id="a-BA"></a>一切善业。<a id="a-BB"></a>皆悉普画。<a id="a-BC"></a>善业彩色。<a id="a-BD"></a>善净光明。<a id="a-BE"></a>见则极爱。<a id="a-BF"></a>画作彼天。<a id="a-BG"></a>一切乐见。<a id="a-BH"></a>如彼善业巧画之色。<a id="a-BI"></a>如是而生。<a id="a-BJ"></a>彼天之身。<a id="a-BK"></a>以有如是画字相现。<a id="a-BL"></a>百倍严胜。<a id="a-BM"></a>譬如第一百炼真金。<a id="a-BN"></a>或复其余赤莲花宝。<a id="a-BO"></a>或青色宝。<a id="a-BP"></a>于如是等种种胜宝。<a id="a-BQ"></a>端严可爱。<a id="a-BR"></a>彼天身相。<a id="a-BS"></a>百倍端严。<a id="a-BT"></a>如是画相。<a id="a-BU"></a>自眼不见。<a id="a-BV"></a>何以故。<a id="a-BW"></a>以在颔下咽上相故。<a id="a-BX"></a>是以不见。<a id="a-BY"></a>若彼天子。<a id="a-BZ"></a>心未放逸。<a id="a-Ba"></a>则便更互相见此相。<a id="a-Bb"></a>又善业因。<a id="a-Bc"></a>如是更互相见此相。<a id="a-Bd"></a>彼广博行地处之天。<a id="a-Be"></a>如是希有。</p>
  <p id="aBf">彼天复有希有之相。<a id="a-Bg"></a>如咽之相。<a id="a-Bh"></a>额上亦尔。<a id="a-Bi"></a>以善业故。<a id="a-Bj"></a>有如是相。<a id="a-Bk"></a>种种业画。<a id="a-Bl"></a>种种色相。<a id="a-Bm"></a>所谓相者。<a id="a-Bn"></a>云何而退。<a id="a-Bo"></a>于何时退。<a id="a-Bp"></a>如是退已。<a id="a-Bq"></a>当生何处。<a id="a-Br"></a>彼种种色。<a id="a-Bs"></a>种种画相。<a id="a-Bt"></a>彼天额中皆悉具见。<a id="a-Bu"></a>此希有相。<a id="a-Bv"></a>是业所作。<a id="a-Bw"></a>彼天身上。<a id="a-Bx"></a>如是字鬘。<a id="a-By"></a>种种杂杂。<a id="a-Bz"></a>如是端严。<a id="a-C0"></a>如余异处。<a id="a-C1"></a>所有诸天。<a id="a-C2"></a>种种华鬘。<a id="a-C3"></a>庄严身首。<a id="a-C4"></a>端严殊妙。<a id="a-C5"></a>此相庄严。<a id="a-C6"></a>亦复如是。</p>
  <p id="aC7">又彼诸天复有善业果报成熟。<a id="a-C8"></a>自业画身。<a id="a-C9"></a>共诸天女种种画身胜庄严者。<a id="a-CA"></a>受诸快乐。<a id="a-CB"></a>无量种种。<a id="a-CC"></a>园林之内。<a id="a-CD"></a>于广博行地处之中游戏受乐。<a id="a-CE"></a>既受乐已。<a id="a-CF"></a>复向一河。<a id="a-CG"></a>河名善杂。<a id="a-CH"></a>彼河从于杂爱山峰流出而来。<a id="a-CI"></a>故名善杂。<a id="a-CJ"></a>有种种宝庄严彼河。<a id="a-CK"></a>无量鸟众。<a id="a-CL"></a>种种音声。<a id="a-CM"></a>多有无量种种异树庄严彼河。<a id="a-CN"></a>有种种花其华杂色。<a id="a-CO"></a>有百千分。<a id="a-CP"></a>异色不同。<a id="a-CQ"></a>庄严河岸。<a id="a-CR"></a>无量天女。<a id="a-CS"></a>近彼河岸游戏受乐。<a id="a-CT"></a>又复更有殊妙河水。<a id="a-CU"></a>名为杂河此河从于杂色崖岸山峰流出。<a id="a-CV"></a>故名杂河。<a id="a-CW"></a>如是杂河。<a id="a-CX"></a>若天近之。<a id="a-CY"></a>于本生处则能忆知。<a id="a-CZ"></a>彼天若从地狱中来到彼河岸。<a id="a-Ca"></a>则便忆知。<a id="a-Cb"></a>既忆知已。<a id="a-Cc"></a>有极可爱。<a id="a-Cd"></a>五欲功德。<a id="a-Ce"></a>皆悉具足。<a id="a-Cf"></a>有诸天女。<a id="a-Cg"></a>心甚欢喜。<a id="a-Ch"></a>游戏受乐。<a id="a-Ci"></a>以心忆知。<a id="a-Cj"></a>曾受苦恼故于乐事一切皆忘。<a id="a-Ck"></a>如是厌欲。<a id="a-Cl"></a>而说偈言。</p>
  <p id="aCm">地狱炽火中　　苦切甚大苦</p>
  <p id="aCn">我等恶业尽　　皆来在此处</p>
  <p id="aCo">业善果亦善　　诸功德庄严</p>
  <p id="aCp">业恶故果苦　　必定如是受</p>
  <p id="aCq">我于苦乐中　　轮转生死处</p>
  <p id="aCr">业风吹令转　　犹如海中波</p>
  <p id="aCs">若有心作恶　　喜乐恶事者</p>
  <p id="aCt">彼不善行故　　因缘堕地狱</p>
  <p id="aCu">得脱彼地狱　　来生此天处</p>
  <p id="aCv">忘彼处苦已　　而复行欲乐</p>
  <p id="aCw">此境界流转　　苦乐如梁绳</p>
  <p id="aCx">而心甚坚[革*卬]　　受苦不厌惓</p>
  <p id="aCy">此彼岸和合　　诸根之所诳</p>
  <p id="aCz">为爱罥所缚　　一切流生死</p>
  <p id="aD0">出地狱生鬼　　出鬼生畜生</p>
  <p id="aD1">出余畜作龙　　出龙生三处</p>
  <p id="aD2">业如是常行　　世间转如轮</p>
  <p id="aD3">以久来习故　　犹不生疲惓</p>
  <p id="aD4">爱乐龙宫殿　　不乐地狱苦</p>
  <p id="aD5">流转于有狱　　有乐不乐处</p>
  <p id="aD6">千钵头摩苦　　百亿钵头摩</p>
  <p id="aD7">如是时受苦　　痴故不厌惓</p>
  <p id="aD8">三界皆无乐　　普遍一切苦</p>
  <p id="aD9">众生为痴诳　　而不生厌惓</p>
  <p id="aDA">如是受苦已　　痴故造苦因</p>
  <p id="aDB">由因故有果　　如果从种子</p>
  <p id="aDC">境界所迷心　　勇健有大力</p>
  <p id="aDD">众生调彼心　　令彼时寂静</p>
  <p id="aDE">彼心调伏已　　一切界转行</p>
  <p id="aDF">轮回于三有　　不能见真谛</p>
  <p id="aDG">如以风因缘　　令海水波动</p>
  <p id="aDH">如是因缘心　　令世间常转</p>
  <p id="aDI">众生着妇女　　为苦乐所执</p>
  <p id="aDJ">不到于善地　　无苦恼之处</p>
  <p id="aDK">若忆知苦时　　则生厌离心</p>
  <p id="aDL">既忘彼苦恼　　还着乐放逸</p>
  <p id="aDM">若有能忆知　　地狱苦恼者</p>
  <p id="aDN">如是天中乐　　犹如小微尘</p>
  <p id="aDO">彼天皆忆本曾生处诸有。<a id="a-DP"></a>近彼杂色崖岸山峰所出杂河岸者。<a id="a-DQ"></a>则皆忆知本曾生处。<a id="a-DR"></a>若离去者。<a id="a-DS"></a>于本生处一切皆忘。<a id="a-DT"></a>彼复于苦心既忘已。<a id="a-DU"></a>忘本生处。<a id="a-DV"></a>忘本生已。<a id="a-DW"></a>而复乐着种种境界。<a id="a-DX"></a>有无量种无异相似可爱声触味色香等天妙境界。<a id="a-DY"></a>如是受乐。</p>
  <p id="aDZ">既受乐已。<a id="a-Da"></a>而复更向名久欲山。<a id="a-Db"></a>彼久欲山普皆可爱。<a id="a-Dc"></a>有第一河。<a id="a-Dd"></a>莲花水池。<a id="a-De"></a>其水清净。<a id="a-Df"></a>围绕彼山。<a id="a-Dg"></a>鹅鸭鸳鸯。<a id="a-Dh"></a>在彼河池而为庄严。<a id="a-Di"></a>种种金宝。<a id="a-Dj"></a>为河两岸。<a id="a-Dk"></a>水流之声。<a id="a-Dl"></a>有种种音。<a id="a-Dm"></a>彼山之中。<a id="a-Dn"></a>如是等河。<a id="a-Do"></a>其数一万。<a id="a-Dp"></a>种种树林。<a id="a-Dq"></a>种种众鸟。<a id="a-Dr"></a>而为庄严。<a id="a-Ds"></a>彼诸河中。<a id="a-Dt"></a>四河最胜。<a id="a-Du"></a>所谓四者。<a id="a-Dv"></a>一名速流。<a id="a-Dw"></a>二名金鬘。<a id="a-Dx"></a>三名毗琉璃水。<a id="a-Dy"></a>四名乐漂。<a id="a-Dz"></a>是名为四。</p>
  <p id="aE0">尔时天众。<a id="a-E1"></a>自业果熟。<a id="a-E2"></a>一切如是生欢喜心。<a id="a-E3"></a>种种衣服庄严其身。<a id="a-E4"></a>游戏受乐。<a id="a-E5"></a>向速流河。<a id="a-E6"></a>近彼河岸。<a id="a-E7"></a>有长妙花。<a id="a-E8"></a>极大树林。<a id="a-E9"></a>名无量乐。<a id="a-EA"></a>其花开敷。<a id="a-EB"></a>其枝密覆。<a id="a-EC"></a>间无空处。<a id="a-ED"></a>无量百千种种色花。<a id="a-EE"></a>有流水池。<a id="a-EF"></a>种种诸鸟。<a id="a-EG"></a>鸟身皆是种种杂宝。<a id="a-EH"></a>众鸟音声。<a id="a-EI"></a>处处遍满。<a id="a-EJ"></a>彼速流河。<a id="a-EK"></a>第二岸边。<a id="a-EL"></a>有莲花池。<a id="a-EM"></a>彼池名曰醉蜂巡行。<a id="a-EN"></a>如日初出。<a id="a-EO"></a>赤色莲花。<a id="a-EP"></a>在彼池中以为庄严。<a id="a-EQ"></a>如是莲花。<a id="a-ER"></a>有第一香。<a id="a-ES"></a>普覆池水。<a id="a-ET"></a>彼河二岸。<a id="a-EU"></a>一有树林。<a id="a-EV"></a>一有花池。<a id="a-EW"></a>彼河长量五百由旬。<a id="a-EX"></a>广五由旬。<a id="a-EY"></a>其水普清。<a id="a-EZ"></a>水中生花。<a id="a-Ea"></a>遍覆其水。<a id="a-Eb"></a>花叶杂色。<a id="a-Ec"></a>若干种种。<a id="a-Ed"></a>有第一香。<a id="a-Ee"></a>彼如是香。<a id="a-Ef"></a>遍五由旬。<a id="a-Eg"></a>尔时彼处如是诸天。<a id="a-Eh"></a>随心所念。<a id="a-Ei"></a>有天在于园林中者。<a id="a-Ej"></a>有天在于莲花中者。<a id="a-Ek"></a>如心所念游戏受乐。<a id="a-El"></a>与天女众彼此迭共欢喜受乐。<a id="a-Em"></a>自有光明。<a id="a-En"></a>以善业力。<a id="a-Eo"></a>在彼处生。<a id="a-Ep"></a>彼速流河于两岸边。<a id="a-Eq"></a>广博行天。<a id="a-Er"></a>种种游戏。<a id="a-Es"></a>而受快乐。<a id="a-Et"></a>如是一河。<a id="a-Eu"></a>彼金鬘河。<a id="a-Ev"></a>从山峰出。<a id="a-Ew"></a>彼山名衣。<a id="a-Ex"></a>又衣山峰。<a id="a-Ey"></a>复出此河。<a id="a-Ez"></a>此金鬘河。<a id="a-F0"></a>甚为可爱。<a id="a-F1"></a>河在衣山。<a id="a-F2"></a>犹如金鬘。<a id="a-F3"></a>故名此河以为金鬘。<a id="a-F4"></a>彼金鬘河。<a id="a-F5"></a>如是功德。<a id="a-F6"></a>所谓其水。<a id="a-F7"></a>悉是天酒。<a id="a-F8"></a>远离酒过。<a id="a-F9"></a>第一善香。<a id="a-FA"></a>味色触等皆如心意。<a id="a-FB"></a>一切具足。<a id="a-FC"></a>有所忆念。<a id="a-FD"></a>不妨不乱。<a id="a-FE"></a>尔时彼天。<a id="a-FF"></a>共诸天女饮如是酒。<a id="a-FG"></a>复受胜乐。<a id="a-FH"></a>彼一一天。<a id="a-FI"></a>皆有无量诸天女众之所围绕。<a id="a-FJ"></a>心意乐着五欲境界。<a id="a-FK"></a>五乐音声。<a id="a-FL"></a>称情美妙。<a id="a-FM"></a>共诸天女。<a id="a-FN"></a>随心所念。<a id="a-FO"></a>如意自在。<a id="a-FP"></a>金鬘河边。<a id="a-FQ"></a>成就无量种种胜乐。<a id="a-FR"></a>于境界中。<a id="a-FS"></a>心不厌足。<a id="a-FT"></a>又复歌舞种种游戏受诸快乐。<a id="a-FU"></a>从一山口至一山口。<a id="a-FV"></a>从一山峰至一山峰。<a id="a-FW"></a>从一河岸至一河岸。<a id="a-FX"></a>从莲华池至莲花池。<a id="a-FY"></a>从园林处至园林处。<a id="a-FZ"></a>从树根下至树根下。<a id="a-Fa"></a>如是种种诸处受乐。<a id="a-Fb"></a>既受乐已。<a id="a-Fc"></a>次复往向毗琉璃水第三河所。<a id="a-Fd"></a>毗琉璃水第三河中。<a id="a-Fe"></a>其水清净。<a id="a-Ff"></a>如毗琉璃。<a id="a-Fg"></a>彼处多有毗琉璃树。<a id="a-Fh"></a>又复多有毗琉璃鸟。<a id="a-Fi"></a>在彼水中。<a id="a-Fj"></a>其水波鬘。<a id="a-Fk"></a>其沫如笑。<a id="a-Fl"></a>净洁清水。<a id="a-Fm"></a>徐流不急。<a id="a-Fn"></a>其水极深。<a id="a-Fo"></a>有妙音声。<a id="a-Fp"></a>善业力故。<a id="a-Fq"></a>毗琉璃水。<a id="a-Fr"></a>如是缓流。<a id="a-Fs"></a>天欲受乐。<a id="a-Ft"></a>有心念时。<a id="a-Fu"></a>到彼河中。<a id="a-Fv"></a>境界渴故。<a id="a-Fw"></a>种种爱贪。<a id="a-Fx"></a>彼天受乐。<a id="a-Fy"></a>不在一处。<a id="a-Fz"></a>有在河岸而受乐者。<a id="a-G0"></a>有在水中而受乐者。<a id="a-G1"></a>共诸天女。<a id="a-G2"></a>第一嬉戏而受快乐。<a id="a-G3"></a>彼诸天众。<a id="a-G4"></a>皆悉乘鸟。<a id="a-G5"></a>从一水波到一水波。<a id="a-G6"></a>处处游行。<a id="a-G7"></a>从一水漩入一水漩。<a id="a-G8"></a>从一回波入一回波。<a id="a-G9"></a>有入水者。<a id="a-GA"></a>入已复出。<a id="a-GB"></a>更入急处。<a id="a-GC"></a>又复彼天。<a id="a-GD"></a>从一莲花入一莲花。<a id="a-GE"></a>又复从一优钵罗林。<a id="a-GF"></a>更入其余优钵罗林。<a id="a-GG"></a>如是游行。<a id="a-GH"></a>百到千到。<a id="a-GI"></a>成就乐受。<a id="a-GJ"></a>不可譬喻。</p>
  <p id="aGK">又复彼天善业力故。<a id="a-GL"></a>境界寂静。<a id="a-GM"></a>毗琉璃水清净之处。<a id="a-GN"></a>见业果报。<a id="a-GO"></a>若其有天持戒净胜。<a id="a-GP"></a>若智慧胜。<a id="a-GQ"></a>彼则能见本何因缘。<a id="a-GR"></a>如是作业。<a id="a-GS"></a>得生彼天毗琉璃水清净之处。<a id="a-GT"></a>一切皆见。<a id="a-GU"></a>以何因缘。<a id="a-GV"></a>如是心生。<a id="a-GW"></a>忆念往事。<a id="a-GX"></a>以前世时于福田中有清净心深生信故。<a id="a-GY"></a>彼一切天。<a id="a-GZ"></a>一一各各作如是心。<a id="a-Ga"></a>我境界力。<a id="a-Gb"></a>如是动转。<a id="a-Gc"></a>五欲之水。<a id="a-Gd"></a>在爱河中。<a id="a-Ge"></a>如是漂我。<a id="a-Gf"></a>令我不觉。<a id="a-Gg"></a>无常退至。<a id="a-Gh"></a>我于此处。<a id="a-Gi"></a>必定当退如过去世。<a id="a-Gj"></a>所作业相。<a id="a-Gk"></a>生此之因。<a id="a-Gl"></a>自咽上现。<a id="a-Gm"></a>彼天既见如是相故。<a id="a-Gn"></a>知过去世作如是等善业因缘。<a id="a-Go"></a>来生此处。<a id="a-Gp"></a>如是受乐。<a id="a-Gq"></a>若彼业尽。<a id="a-Gr"></a>于此天上。<a id="a-Gs"></a>必定当退。<a id="a-Gt"></a>如是念已。<a id="a-Gu"></a>彼此迭互相向而说。<a id="a-Gv"></a>复见五道怖畏之处。<a id="a-Gw"></a>见怖畏已。<a id="a-Gx"></a>彼一切天各生厌离。<a id="a-Gy"></a>毗琉璃水河岸边处。<a id="a-Gz"></a>而说偈言。</p>
  <p id="aH0">若过去修善　　为善人所爱</p>
  <p id="aH1">今此天处受　　念念向尽去</p>
  <p id="aH2">彼尽已则退　　天中善报处</p>
  <p id="aH3">一切乐因缘　　皆如是尽灭</p>
  <p id="aH4">既入无常手　　一切皆破坏</p>
  <p id="aH5">若法无常者　　令一切皆贪</p>
  <p id="aH6">如是无常法　　能与一切贪</p>
  <p id="aH7">愚痴少智者　　贪着于欲味</p>
  <p id="aH8">痴不觉知过　　如今波迦果</p>
  <p id="aH9">色声等系缚　　爱故受苦恼</p>
  <p id="aHA">恶业迷众生　　令不得自在</p>
  <p id="aHB">以迷恶业故　　则受恶业果</p>
  <p id="aHC">诸着欲味者　　欲害如毒果</p>
  <p id="aHD">着欲不知足　　故堕地狱中</p>
  <p id="aHE">常乐行施戒　　施戒福成就</p>
  <p id="aHF">若常如是行　　彼则生天上</p>
  <p id="aHG">持戒常修行　　舍离不善业</p>
  <p id="aHH">恭敬修威仪　　彼则生天上</p>
  <p id="aHI">愍众生安慰　　深信于佛法</p>
  <p id="aHJ">摄心寂静者　　彼则生天上</p>
  <p id="aHK">若于怨家所　　慈心离嗔垢</p>
  <p id="aHL">常寂静心者　　彼则生天上</p>
  <p id="aHM">若心中无嗔　　彼善而无恼</p>
  <p id="aHN">勇善调伏者　　彼则生天上</p>
  <p id="aHO">常实语持戒　　而不多言说</p>
  <p id="aHP">知坚知不坚　　彼则生天上</p>
  <p id="aHQ">若不乐世间　　厌离老死法</p>
  <p id="aHR">常乐于涅槃　　彼则生天上</p>
  <p id="aHS">若树下冢间　　如是山谷等</p>
  <p id="aHT">常一心禅者　　彼则生天上</p>
  <p id="aHU">知时敬父母　　不近恶知识</p>
  <p id="aHV">常行慈心者　　彼则生天上</p>
  <p id="aHW">不乐聚落城　　及戏处道行</p>
  <p id="aHX">一处住知足　　彼则生天上</p>
  <p id="aHY">若善自观身　　常见其不净</p>
  <p id="aHZ">知自身如是　　彼则生天上</p>
  <p id="aHa">若能知法网　　种种法网知</p>
  <p id="aHb">不喜乐生死　　彼则生天上</p>
  <p id="aHc">若觉知诸法　　无量种种生</p>
  <p id="aHd">虽见不喜乐　　彼则生天上</p>
  <p id="aHe">心念念如幻　　如乾闼婆城</p>
  <p id="aHf">若调伏此心　　彼则生天上</p>
  <p id="aHg">若谛知一相　　或善知二相</p>
  <p id="aHh">心于欲厌离　　彼则生天上</p>
  <p id="aHi">于他妻如母　　于一切如父</p>
  <p id="aHj">若如是平等　　彼则生天上</p>
  <p id="aHk">若恒离两舌　　常乐和合他</p>
  <p id="aHl">心不悭而直　　彼则生天上</p>
  <p id="aHm">于他一切物　　皆如土块等</p>
  <p id="aHn">自生知足乐　　彼则生天上</p>
  <p id="aHo">若于夜于昼　　常能离懈怠</p>
  <p id="aHp">勤行精进者　　彼则生天上</p>
  <p id="aHq">若离慢贪嗔　　复离于懈怠</p>
  <p id="aHr">如是舍离者　　彼则生天上</p>
  <p id="aHs">恒不乐五尘　　五尘不破戒</p>
  <p id="aHt">常护戒智者　　彼则生天上</p>
  <p id="aHu">若能知四取　　四谛亦如是</p>
  <p id="aHv">智者如是知　　彼则生天上</p>
  <p id="aHw">若知苦苦报　　亦复知苦没</p>
  <p id="aHx">如是谛见者　　彼则生天上</p>
  <p id="aHy">若得衰恼己　　而不舍于法</p>
  <p id="aHz">是摄受法者　　彼则生天上</p>
  <p id="aI0">若着坏色衣　　及着粪扫衣</p>
  <p id="aI1">善心不行恶　　彼则生天上</p>
  <p id="aI2">若一切时禅　　常有出世心</p>
  <p id="aI3">恒乐空闲处　　彼则生天上</p>
  <p id="aI4">若美若不美　　随他之所得</p>
  <p id="aI5">心不喜不嗔　　彼则生天上</p>
  <p id="aI6">若着粗鄙色　　尘土粪扫衣</p>
  <p id="aI7">如是衣知足　　彼则生天上</p>
  <p id="aI8">若床若地楼　　或复在余处</p>
  <p id="aI9">不生苦乐心　　彼则生天上</p>
  <p id="aIA">于眼所见色　　青黄赤白等</p>
  <p id="aIB">若如实谛见　　彼则生天上</p>
  <p id="aIC">若闻爱不爱　　二种声不乐</p>
  <p id="aID">心正不动乱　　彼则生天上</p>
  <p id="aIE">调伏于六根　　而不乐境界</p>
  <p id="aIF">摄心不动乱　　彼则生天上</p>
  <p id="aIG">如是大饶益　　恒常受快乐</p>
  <p id="aIH">若一切皆作　　彼则生天上</p>
  <p id="aII">如一切业行　　是则为最胜</p>
  <p id="aIJ">行无垢法者　　彼则生天上</p>
  <p id="aIK">若知于业报　　而能作业报</p>
  <p id="aIL">于苦常怖畏　　彼则生天上</p>
  <p id="aIM">彼天如是颔下咽中。<a id="a-IN"></a>见诸相已。<a id="a-IO"></a>极大怖畏。<a id="a-IP"></a>已说此偈。<a id="a-IQ"></a>于河岸边。<a id="a-IR"></a>共诸天众。<a id="a-IS"></a>本性放逸。<a id="a-IT"></a>以本业故。<a id="a-IU"></a>于咽中现。<a id="a-IV"></a>若至余处。<a id="a-IW"></a>则不复见。<a id="a-IX"></a>若有因缘。<a id="a-IY"></a>则便见之。<a id="a-IZ"></a>若无因缘。<a id="a-Ia"></a>虽有不见。<a id="a-Ib"></a>何以故。<a id="a-Ic"></a>以一切法因缘生故。</p>
  <p id="aId">又复彼天本性放逸。<a id="a-Ie"></a>性放逸行。<a id="a-If"></a>离久欲山。<a id="a-Ig"></a>复向余山。<a id="a-Ih"></a>山名宝围。<a id="a-Ii"></a>欢喜心故。<a id="a-Ij"></a>种种庄严。<a id="a-Ik"></a>现在生欲。<a id="a-Il"></a>能牵其心。<a id="a-Im"></a>不计未来所有诸畏。<a id="a-In"></a>以根摇动不寂静故。<a id="a-Io"></a>于彼天中。<a id="a-Ip"></a>受第一乐。<a id="a-Iq"></a>歌舞喜笑。<a id="a-Ir"></a>种种游戏。<a id="a-Is"></a>于河岸边。<a id="a-It"></a>种种树枝。<a id="a-Iu"></a>诸花具足。<a id="a-Iv"></a>彼处多有常欢喜鸟。</p>
  <p id="aIw">复有宝山胜宝围山。<a id="a-Ix"></a>无量百千分分之处。<a id="a-Iy"></a>皆悉具有。<a id="a-Iz"></a>杂宝间错。<a id="a-J0"></a>而彼诸天悕望乐故。<a id="a-J1"></a>欲往见之。<a id="a-J2"></a>时彼天众。<a id="a-J3"></a>遥见彼山。<a id="a-J4"></a>光炎围绕。<a id="a-J5"></a>如穿虚空。<a id="a-J6"></a>光炎上出。<a id="a-J7"></a>天不曾见。<a id="a-J8"></a>忽尔见之。<a id="a-J9"></a>彼山光明。<a id="a-JA"></a>青黄赤紫。<a id="a-JB"></a>普万由旬。</p>
  <p id="aJC">又复如是。<a id="a-JD"></a>杂宝光明。<a id="a-JE"></a>出胜其余。<a id="a-JF"></a>无量宝山。<a id="a-JG"></a>所有光明。<a id="a-JH"></a>如须弥山。<a id="a-JI"></a>所有光明。<a id="a-JJ"></a>能坏一切其余诸山所有光明。<a id="a-JK"></a>此宝围山所有光明。<a id="a-JL"></a>能坏其余宝山光明。<a id="a-JM"></a>亦复如是。<a id="a-JN"></a>彼宝围山。<a id="a-JO"></a>眼若看者。<a id="a-JP"></a>能令眼乐。</p>
  <p id="aJQ">又复第二能与耳乐。<a id="a-JR"></a>所谓种种河池之声。<a id="a-JS"></a>有孔雀等七宝翅鸟种种音声。<a id="a-JT"></a>有如是等无量种鸟种种音声。<a id="a-JU"></a>彼有宝树。<a id="a-JV"></a>树有铃网。<a id="a-JW"></a>风吹出声。<a id="a-JX"></a>其声美妙。<a id="a-JY"></a>不可譬喻。<a id="a-JZ"></a>宝围大山。<a id="a-Ja"></a>以如是声。<a id="a-Jb"></a>能令耳乐。</p>
  <p id="aJc">彼宝围山。<a id="a-Jd"></a>又复能与第三根乐。<a id="a-Je"></a>而彼天众。<a id="a-Jf"></a>犹未至山。<a id="a-Jg"></a>谓彼山中。<a id="a-Jh"></a>从无量华。<a id="a-Ji"></a>出无量香。<a id="a-Jj"></a>令天鼻乐。<a id="a-Jk"></a>彼宝围山。<a id="a-Jl"></a>如是能令第三根乐。</p>
  <p id="aJm">彼宝围山。<a id="a-Jn"></a>又复能与第四根乐。<a id="a-Jo"></a>所谓能令舌根得乐。<a id="a-Jp"></a>色香味酒。<a id="a-Jq"></a>能令丰足。<a id="a-Jr"></a>种种美果。<a id="a-Js"></a>皆令饱满。</p>
  <p id="aJt">彼宝围山。<a id="a-Ju"></a>又复能令天身皆得无缕衣触。<a id="a-Jv"></a>无量衣服。<a id="a-Jw"></a>皆甚柔软。<a id="a-Jx"></a>复有冷风。<a id="a-Jy"></a>随念乐触以吹其身。</p>
  <p id="aJz">彼大宝山。<a id="a-K0"></a>如是能与天之快乐。<a id="a-K1"></a>彼天五根。<a id="a-K2"></a>如是受乐。<a id="a-K3"></a>如五根乐。<a id="a-K4"></a>意亦如是。<a id="a-K5"></a>得第一乐。<a id="a-K6"></a>此宝围山。<a id="a-K7"></a>于一切根。<a id="a-K8"></a>皆令得乐。<a id="a-K9"></a>如是饶益一切天众。</p>
  <p id="aKA">尔时彼天既到如是宝围山已。<a id="a-KB"></a>彼宝围山。<a id="a-KC"></a>光炎围绕。<a id="a-KD"></a>出无量种炎光明围。<a id="a-KE"></a>多有无量百千莲花流水河地。<a id="a-KF"></a>以为庄严。<a id="a-KG"></a>金毗琉璃青色妙宝。<a id="a-KH"></a>白银宝等种种杂杂。<a id="a-KI"></a>百千庄严。<a id="a-KJ"></a>彼天既见如是山已。<a id="a-KK"></a>本性自乐。<a id="a-KL"></a>见彼山故。<a id="a-KM"></a>百倍受乐。<a id="a-KN"></a>共诸天女。<a id="a-KO"></a>迭互各各更相受乐。<a id="a-KP"></a>生欢喜心。<a id="a-KQ"></a>胜胜悕望。<a id="a-KR"></a>意甚欲见彼宝围山窟窟谷谷。<a id="a-KS"></a>处处皆有莲花池林。<a id="a-KT"></a>从一山峰至一山峰。<a id="a-KU"></a>从河至河。<a id="a-KV"></a>须陀之处。<a id="a-KW"></a>从一宝林至一宝林。<a id="a-KX"></a>处处遍见。<a id="a-KY"></a>种种鸟众。<a id="a-KZ"></a>复闻其声。<a id="a-Ka"></a>五乐之音。<a id="a-Kb"></a>游戏受乐。<a id="a-Kc"></a>彼天眼耳鼻舌身等。<a id="a-Kd"></a>五种境界。<a id="a-Ke"></a>一切可爱。<a id="a-Kf"></a>彼根声触味色香等。<a id="a-Kg"></a>各各胜妙。<a id="a-Kh"></a>如是诸根。<a id="a-Ki"></a>于境界中一一受乐。<a id="a-Kj"></a>如是境界爱放逸故。<a id="a-Kk"></a>现在世中。<a id="a-Kl"></a>若苦若乐。<a id="a-Km"></a>过去世时。<a id="a-Kn"></a>若苦若乐。<a id="a-Ko"></a>皆悉忘失。<a id="a-Kp"></a>如前业果种种字画。<a id="a-Kq"></a>于其咽中先所见者。<a id="a-Kr"></a>一切皆忘。<a id="a-Ks"></a>如是游戏种种受乐。<a id="a-Kt"></a>是故皆忘本所作业。<a id="a-Ku"></a>彼天胜妙宝围山峰。<a id="a-Kv"></a>名净无垢。<a id="a-Kw"></a>如是无垢清净之处。<a id="a-Kx"></a>见行殿尘。<a id="a-Ky"></a>天在殿行。<a id="a-Kz"></a>殿所行处。<a id="a-L0"></a>有妙宝尘。<a id="a-L1"></a>彼清净处。<a id="a-L2"></a>尚见殿尘。<a id="a-L3"></a>何况其余。<a id="a-L4"></a>天身等物种种庄严。<a id="a-L5"></a>可爱身色。<a id="a-L6"></a>业尽所作。<a id="a-L7"></a>有异异种。<a id="a-L8"></a>若此天众。<a id="a-L9"></a>命尽故退。<a id="a-LA"></a>何业所作。<a id="a-LB"></a>以善业力。<a id="a-LC"></a>咽中字画如是皆见。<a id="a-LD"></a>彼初见已。<a id="a-LE"></a>不生厌离。<a id="a-LF"></a>何以故。<a id="a-LG"></a>以愚痴故。<a id="a-LH"></a>初得欲味即便乐着不生厌心。<a id="a-LI"></a>彼愚钝天。<a id="a-LJ"></a>若为他示。<a id="a-LK"></a>或自觉知。<a id="a-LL"></a>见彼欲过。<a id="a-LM"></a>即便觉知。<a id="a-LN"></a>事至怖畏。<a id="a-LO"></a>彼天如是。<a id="a-LP"></a>贪着欲味。<a id="a-LQ"></a>见其过患。<a id="a-LR"></a>则于后时。<a id="a-LS"></a>悔火所烧。<a id="a-LT"></a>云何我本不舍此欲。<a id="a-LU"></a>如毒刀火。<a id="a-LV"></a>此欲乃是地狱饿鬼畜生之因。<a id="a-LW"></a>我今以此欲因缘故。<a id="a-LX"></a>必堕地狱饿鬼畜生恶趣之中。<a id="a-LY"></a>如是后时。<a id="a-LZ"></a>悔火所烧若修心者。<a id="a-La"></a>则于欲味。<a id="a-Lb"></a>不生味乐。<a id="a-Lc"></a>见欲过患。<a id="a-Ld"></a>则于彼欲不味不着。<a id="a-Le"></a>知欲过故。<a id="a-Lf"></a>以有智慧见彼过故。<a id="a-Lg"></a>后则不悔。<a id="a-Lh"></a>若不悕乐彼欲境界。<a id="a-Li"></a>失不忧者。<a id="a-Lj"></a>本修心故。</p>
 </body>
</html>