<!doctype html>
<html id="z3IBURrbl" data-ver="1302">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十九</h1>
  <h2 id="a2">观天品第六之三十八(夜摩天之二十四)</h2>
  <p id="a3">尔时菩萨鹅王。<a id="a-4"></a>名曰善时。<a id="a-5"></a>摄诸鹅众。<a id="a-6"></a>以正念心利益一切众生之心。<a id="a-7"></a>观诸鹅众。<a id="a-8"></a>心受快乐。<a id="a-9"></a>独在一窟。<a id="a-A"></a>思惟念法。<a id="a-B"></a>如是善时鹅王。<a id="a-C"></a>爱念法乐。<a id="a-D"></a>为他说法。<a id="a-E"></a>以为悦乐。<a id="a-F"></a>复有余鹅。<a id="a-G"></a>亦思念法。<a id="a-H"></a>尔时天众。<a id="a-I"></a>以欢喜心。<a id="a-J"></a>为求乐故。<a id="a-K"></a>来向此处。<a id="a-L"></a>观此大池周遍可爱。<a id="a-M"></a>一切时树花果具足。<a id="a-N"></a>天众观之。<a id="a-O"></a>及天女众。<a id="a-P"></a>欢喜歌舞。<a id="a-Q"></a>游戏受乐。<a id="a-R"></a>百倍增长。<a id="a-S"></a>围绕大池。<a id="a-T"></a>尔时菩萨鹅王。<a id="a-U"></a>见天众已。<a id="a-V"></a>以成就慧。<a id="a-W"></a>而说颂曰。</p>
  <p id="aX">智者不放逸　　能断于放逸</p>
  <p id="aY">则升智慧台　　得无上安隐</p>
  <p id="aZ">若断于放逸　　得胜寂灭道</p>
  <p id="aa">入此广大道　　智慧到涅槃</p>
  <p id="ab">放逸能障道　　令心过相续</p>
  <p id="ac">以是放逸故　　破坏法桥梁</p>
  <p id="ad">能坏于善念　　失于解脱道</p>
  <p id="ae">以是放逸故　　将人至恶道</p>
  <p id="af">以放逸乱心　　不觉时利益</p>
  <p id="ag">不知语作法　　不觉如死人</p>
  <p id="ah">虽住于天身　　如畜生无异</p>
  <p id="ai">放逸痴所坏　　或舞或歌笑</p>
  <p id="aj">或生或退没　　常生已复灭</p>
  <p id="ak">三界诸众生　　放逸故转行</p>
  <p id="al">造作一切过　　恶业之所缚</p>
  <p id="am">迷惑一切法　　放逸怨所转</p>
  <p id="an">以放逸所害　　不知于内法</p>
  <p id="ao">亦不知外法　　不觉失其心</p>
  <p id="ap">智者所轻笑　　而天子行之</p>
  <p id="aq">无羞无人罚　　为放逸所害</p>
  <p id="ar">心乐于游戏　　亦常乐歌舞</p>
  <p id="as">于境界无厌　　退失于天处</p>
  <p id="at">为放逸所诳　　于怖处而笑</p>
  <p id="au">犹如盲冥人　　不知道非道</p>
  <p id="av">如是善时菩萨鹅王。<a id="a-w"></a>利益他故。<a id="a-x"></a>观天众已。<a id="a-y"></a>住于第一可爱说法鸟众之中。<a id="a-z"></a>说调伏偈。<a id="a-10"></a>而诸天众。<a id="a-11"></a>虽闻其说。<a id="a-12"></a>而不听受。<a id="a-13"></a>歌舞戏笑。<a id="a-14"></a>受五欲乐。<a id="a-15"></a>绕池而住。<a id="a-16"></a>乐观境界。<a id="a-17"></a>夜摩天中。<a id="a-18"></a>有三大士。<a id="a-19"></a>常为放逸行天夜摩天众。<a id="a-1A"></a>而演说法。<a id="a-1B"></a>何等为三。<a id="a-1C"></a>一者夜摩天王牟修楼陀。<a id="a-1D"></a>二者善时鹅王菩萨。<a id="a-1E"></a>三者种种庄严孔雀王菩萨。<a id="a-1F"></a>是三大士。<a id="a-1G"></a>常为利他。<a id="a-1H"></a>而演说法。<a id="a-1I"></a>或有令得声闻菩提。<a id="a-1J"></a>或有令得缘觉菩提。<a id="a-1K"></a>如是大士。<a id="a-1L"></a>超魔境界。<a id="a-1M"></a>时魔波旬。<a id="a-1N"></a>作如是念此诸大士。<a id="a-1O"></a>空我境界。<a id="a-1P"></a>欲舍我去。<a id="a-1Q"></a>人中沙门。<a id="a-1R"></a>四天王中。<a id="a-1S"></a>四大天王。<a id="a-1T"></a>三十三天中。<a id="a-1U"></a>憍尸迦。<a id="a-1V"></a>夜摩天中。<a id="a-1W"></a>牟修楼陀。<a id="a-1X"></a>善时菩萨。<a id="a-1Y"></a>种种庄严菩萨。<a id="a-1Z"></a>兜率陀天。<a id="a-1a"></a>寂静天王。<a id="a-1b"></a>及其眷属。<a id="a-1c"></a>此等诸人。<a id="a-1d"></a>虽住我境。<a id="a-1e"></a>而不属我。<a id="a-1f"></a>六天及人。<a id="a-1g"></a>我使能败除。<a id="a-1h"></a>化乐天。<a id="a-1i"></a>虽我境界。<a id="a-1j"></a>而有大力。<a id="a-1k"></a>我不能乱。<a id="a-1l"></a>我今当遣智慧大臣。<a id="a-1m"></a>至夜摩天。<a id="a-1n"></a>往乱其法。<a id="a-1o"></a>作是念已。<a id="a-1p"></a>即与大臣。<a id="a-1q"></a>而共筹量。<a id="a-1r"></a>汝当往诣夜摩天王牟修楼陀善时菩萨种种庄严菩萨所。<a id="a-1s"></a>而败坏之。<a id="a-1t"></a>汝等三人。<a id="a-1u"></a>善能言语。<a id="a-1v"></a>善能变化。<a id="a-1w"></a>有大势力。<a id="a-1x"></a>其三人者。<a id="a-1y"></a>一名欢喜二名放逸。<a id="a-1z"></a>三名欲迷。<a id="a-20"></a>汝去当至夜摩天王牟修楼陀。<a id="a-21"></a>善时菩萨种种庄严菩萨所说法败之。<a id="a-22"></a>时三大臣。<a id="a-23"></a>闻是语已。<a id="a-24"></a>即下往诣夜摩天众。<a id="a-25"></a>至善时鹅王所。<a id="a-26"></a>到已见此鹅王威德勇健。<a id="a-27"></a>胜相无畏。<a id="a-28"></a>其声调伏为诸天众。<a id="a-29"></a>说偈颂曰。</p>
  <p id="a2A">此非放逸时　　不应生欢喜</p>
  <p id="a2B">此二法生痴　　死时有大力</p>
  <p id="a2C">喜烟放逸火　　烧无量大众</p>
  <p id="a2D">境界所迷惑　　无目不觉知</p>
  <p id="a2E">能断于相续　　及以众生行</p>
  <p id="a2F">为境界所迷　　不觉知利益</p>
  <p id="a2G">时三大臣。<a id="a-2H"></a>闻是语已。<a id="a-2I"></a>而说偈言。</p>
  <p id="a2J">放逸最欢喜　　一切乐缘转</p>
  <p id="a2K">放逸故生爱　　云何如是说</p>
  <p id="a2L">善时鹅王。<a id="a-2M"></a>以偈答曰。</p>
  <p id="a2N">无放逸欢喜　　一切乐缘转</p>
  <p id="a2O">放逸生苦恼　　故说莲花池</p>
  <p id="a2P">时魔大臣放逸复说偈言。</p>
  <p id="a2Q">乐及于境界　　放逸诸天女</p>
  <p id="a2R">及以诸技术　　为第一可爱</p>
  <p id="a2S">善时鹅王复以偈答。</p>
  <p id="a2T">若法生放逸　　一切皆是苦</p>
  <p id="a2U">能失诸善根　　行于三恶道</p>
  <p id="a2V">尔时放逸复说偈言。</p>
  <p id="a2W">或处于园林　　若在莲花池</p>
  <p id="a2X">或于重阁处　　放逸故受乐</p>
  <p id="a2Y">善时鹅王复以偈答。</p>
  <p id="a2Z">于山园林中　　旷野寂静处</p>
  <p id="a2a">无放逸寂静　　能断于魔缚</p>
  <p id="a2b">放逸入地狱　　或堕畜生中</p>
  <p id="a2c">复生于饿鬼　　放逸痴心故</p>
  <p id="a2d">如是善时鹅王。<a id="a-2e"></a>说是偈颂。<a id="a-2f"></a>答放逸时。<a id="a-2g"></a>牟修楼陀。<a id="a-2h"></a>于金窟中。<a id="a-2i"></a>远离放逸。<a id="a-2j"></a>而修禅定。<a id="a-2k"></a>及余天子。<a id="a-2l"></a>远离放逸。<a id="a-2m"></a>亦修禅定。<a id="a-2n"></a>牟修楼陀。<a id="a-2o"></a>既知此事。<a id="a-2p"></a>来向大池。<a id="a-2q"></a>无量百千天女围绕。<a id="a-2r"></a>遍满虚空。<a id="a-2s"></a>歌舞作乐。<a id="a-2t"></a>出众妙音。<a id="a-2u"></a>近于天王。<a id="a-2v"></a>不放逸天。<a id="a-2w"></a>不歌不舞。<a id="a-2x"></a>于答难时。<a id="a-2y"></a>忽然而至。<a id="a-2z"></a>尔时牟修楼陀。<a id="a-30"></a>闻鹅王说一切偈颂。<a id="a-31"></a>忆念如已。<a id="a-32"></a>魔王大臣。<a id="a-33"></a>名曰放逸。<a id="a-34"></a>三人同侣。<a id="a-35"></a>我于余天。<a id="a-36"></a>闻其至此。<a id="a-37"></a>一名放逸。<a id="a-38"></a>二名欢喜。<a id="a-39"></a>三名欲迷。<a id="a-3A"></a>于痴人所。<a id="a-3B"></a>增长重惑。<a id="a-3C"></a>我当为此放逸大臣。<a id="a-3D"></a>说十一法答难法门。<a id="a-3E"></a>破此魔众。</p>
  <p id="a3F">尔时夜摩天王。<a id="a-3G"></a>思惟此事。<a id="a-3H"></a>与善时鹅王。<a id="a-3I"></a>共筹量已。<a id="a-3J"></a>从空而下。<a id="a-3K"></a>坐莲花台。<a id="a-3L"></a>与无量放逸行天。<a id="a-3M"></a>而自围绕。<a id="a-3N"></a>说此十一种胜上答难法门。<a id="a-3O"></a>告诸天众。<a id="a-3P"></a>汝今谛听。<a id="a-3Q"></a>放逸之过。<a id="a-3R"></a>我从往昔。<a id="a-3S"></a>曾见无放逸天子。<a id="a-3T"></a>名曰安隐。<a id="a-3U"></a>为我宣说。<a id="a-3V"></a>令我得闻如此之法。<a id="a-3W"></a>乃是迦葉如来之所演说。<a id="a-3X"></a>汝今谛听。<a id="a-3Y"></a>善思念之。<a id="a-3Z"></a>一切天众。<a id="a-3a"></a>说法鸟众。<a id="a-3b"></a>善时鹅王。<a id="a-3c"></a>及魔王众。<a id="a-3d"></a>放逸大臣。<a id="a-3e"></a>颠倒说者。<a id="a-3f"></a>为诸世间。<a id="a-3g"></a>作无利益。<a id="a-3h"></a>住魔伴党。<a id="a-3i"></a>一切谛听。<a id="a-3j"></a>十一问难胜上法门。<a id="a-3k"></a>所谓十一白法。<a id="a-3l"></a>断于十一垢染之法。<a id="a-3m"></a>欲求真实。<a id="a-3n"></a>欲求涅槃。<a id="a-3o"></a>欲离魔界。<a id="a-3p"></a>畏生死缚。<a id="a-3q"></a>住于寂静阿兰若处。<a id="a-3r"></a>独一无侣。<a id="a-3s"></a>欲求实谛。<a id="a-3t"></a>欲灭黑闇一心谛听。<a id="a-3u"></a>何等十一胜上法门。<a id="a-3v"></a>断十一法。<a id="a-3w"></a>一者以调伏。<a id="a-3x"></a>断于憍慢。<a id="a-3y"></a>二者正心不乱。<a id="a-3z"></a>断除二种破戒。<a id="a-40"></a>三者精进。<a id="a-41"></a>能灭懈怠。<a id="a-42"></a>四者白法。<a id="a-43"></a>能断垢法。<a id="a-44"></a>五者白法。<a id="a-45"></a>能断恶法。<a id="a-46"></a>六者知足能断多欲。<a id="a-47"></a>七者以远离住。<a id="a-48"></a>断近亲里。<a id="a-49"></a>八者以正语。<a id="a-4A"></a>断无义语。<a id="a-4B"></a>九者正住。<a id="a-4C"></a>断于轻掉。<a id="a-4D"></a>十者布施。<a id="a-4E"></a>断于贫穷。<a id="a-4F"></a>十一者智慧。<a id="a-4G"></a>断于无知。<a id="a-4H"></a>如是十一垢染之法。<a id="a-4I"></a>缚人着于放逸树枝。<a id="a-4J"></a>欲离魔境。<a id="a-4K"></a>应当断灭。<a id="a-4L"></a>畏生死者。<a id="a-4M"></a>应断放逸。<a id="a-4N"></a>夫放逸者。<a id="a-4O"></a>是生死本。<a id="a-4P"></a>不放逸者。<a id="a-4Q"></a>是解脱因。<a id="a-4R"></a>尔时迦葉如来。<a id="a-4S"></a>欲令一切诸众生等离生死故。<a id="a-4T"></a>说如是法。<a id="a-4U"></a>我昔从于先旧天子。<a id="a-4V"></a>闻说此法。<a id="a-4W"></a>如是天子。<a id="a-4X"></a>亦从迦葉如来。<a id="a-4Y"></a>闻如此法。<a id="a-4Z"></a>为我宣说。<a id="a-4a"></a>次第传闻。<a id="a-4b"></a>我为汝说。<a id="a-4c"></a>以何等法。<a id="a-4d"></a>调伏憍慢。<a id="a-4e"></a>调伏之人。<a id="a-4f"></a>一切众生之所爱重。<a id="a-4g"></a>住调伏故。<a id="a-4h"></a>断此憍慢粗恶之法。<a id="a-4i"></a>憍慢有五。<a id="a-4j"></a>何等为五。<a id="a-4k"></a>所谓若入聚落城邑。<a id="a-4l"></a>或行道路。<a id="a-4m"></a>其行速疾。<a id="a-4n"></a>不慎威仪。<a id="a-4o"></a>或行道路。<a id="a-4p"></a>或行非道。<a id="a-4q"></a>或抖擞衣。<a id="a-4r"></a>或佯跛行。<a id="a-4s"></a>正心之人。<a id="a-4t"></a>见之生嗔。<a id="a-4u"></a>云何此人。<a id="a-4v"></a>行不顺法。<a id="a-4w"></a>为醉为狂。<a id="a-4x"></a>是则名为第一憍慢。<a id="a-4y"></a>如是憍慢。<a id="a-4z"></a>云何而断。<a id="a-50"></a>应正直行。<a id="a-51"></a>不转不顾。<a id="a-52"></a>直视一寻。<a id="a-53"></a>威仪齐整。<a id="a-54"></a>不抖擞衣。<a id="a-55"></a>不高举足限齐四指。<a id="a-56"></a>不通肩被衣。<a id="a-57"></a>袈裟齐等。<a id="a-58"></a>行不掉臂。<a id="a-59"></a>此不放逸。<a id="a-5A"></a>能断放逸。<a id="a-5B"></a>复有四种放逸。<a id="a-5C"></a>诸比丘比丘等。<a id="a-5D"></a>应当断离。<a id="a-5E"></a>所谓说无益语。<a id="a-5F"></a>心不思念。<a id="a-5G"></a>不知多少。<a id="a-5H"></a>至施主家。<a id="a-5I"></a>不唤突入。<a id="a-5J"></a>亦不弹指。<a id="a-5K"></a>在上而坐。<a id="a-5L"></a>说于无量无义之言。<a id="a-5M"></a>而不觉知。<a id="a-5N"></a>于静坐处。<a id="a-5O"></a>发大音声。<a id="a-5P"></a>观众女人。<a id="a-5Q"></a>无缘而嗔。<a id="a-5R"></a>左右顾视。<a id="a-5S"></a>不观前后。<a id="a-5T"></a>眷属憍慢。<a id="a-5U"></a>盗入他家。<a id="a-5V"></a>如是比丘。<a id="a-5W"></a>一切世人。<a id="a-5X"></a>皆悉不爱。<a id="a-5Y"></a>寂静行者。<a id="a-5Z"></a>说此比丘。<a id="a-5a"></a>名为憍慢。<a id="a-5b"></a>在家出家。<a id="a-5c"></a>皆亦如是。<a id="a-5d"></a>如斯等过。<a id="a-5e"></a>云何断除。<a id="a-5f"></a>若于施主。<a id="a-5g"></a>及以余人。<a id="a-5h"></a>说正法语。<a id="a-5i"></a>前后相应。<a id="a-5j"></a>观人而说。<a id="a-5k"></a>观心而说。<a id="a-5l"></a>依时处说。<a id="a-5m"></a>不相违说。<a id="a-5n"></a>软语而说。<a id="a-5o"></a>令易解说。<a id="a-5p"></a>法相应说。<a id="a-5q"></a>如说而行。<a id="a-5r"></a>不观女人。<a id="a-5s"></a>弹指而入。<a id="a-5t"></a>知时出入。<a id="a-5u"></a>亦知其相。<a id="a-5v"></a>不抖擞衣。<a id="a-5w"></a>不掉臂行。<a id="a-5x"></a>不作高唾。<a id="a-5y"></a>不大音声。<a id="a-5z"></a>美语说法。<a id="a-60"></a>待问而说。<a id="a-61"></a>不断他语。<a id="a-62"></a>少言美说。<a id="a-63"></a>以法语说。<a id="a-64"></a>是名毗尼断于憍慢。<a id="a-65"></a>复次第二调伏。<a id="a-66"></a>能断憍慢。<a id="a-67"></a>云何调伏。<a id="a-68"></a>所谓比丘。<a id="a-69"></a>及比丘等。<a id="a-6A"></a>入于他家。<a id="a-6B"></a>若闻歌伎。<a id="a-6C"></a>作乐戏笑。<a id="a-6D"></a>游戏之中。<a id="a-6E"></a>于他言笑。<a id="a-6F"></a>不听不乐。<a id="a-6G"></a>不味不愿。<a id="a-6H"></a>不作多语。<a id="a-6I"></a>不说他恶。<a id="a-6J"></a>不自严饰而至他家。<a id="a-6K"></a>不数数入。<a id="a-6L"></a>不常乞求。<a id="a-6M"></a>如是比丘。<a id="a-6N"></a>入于他家。<a id="a-6O"></a>若本施主。<a id="a-6P"></a>若至异家。<a id="a-6Q"></a>以此调伏。<a id="a-6R"></a>而断憍慢。<a id="a-6S"></a>复次第三比丘。<a id="a-6T"></a>至施主家。<a id="a-6U"></a>离说法语。<a id="a-6V"></a>说世俗语。<a id="a-6W"></a>说国土论。<a id="a-6X"></a>说天生论。<a id="a-6Y"></a>说于游戏歌舞之论。<a id="a-6Z"></a>说于过去染爱之事。<a id="a-6a"></a>近女人坐。<a id="a-6b"></a>着杂色衣。<a id="a-6c"></a>而入他家。<a id="a-6d"></a>若比丘等。<a id="a-6e"></a>如是憍慢。<a id="a-6f"></a>炽然增长。<a id="a-6g"></a>何等毗尼。<a id="a-6h"></a>能断灭之。<a id="a-6i"></a>所谓若比丘比丘等。<a id="a-6j"></a>入于他家。<a id="a-6k"></a>说出家法。<a id="a-6l"></a>说布施论。<a id="a-6m"></a>说持戒论。<a id="a-6n"></a>赞智功德。<a id="a-6o"></a>说于无常败坏之法。<a id="a-6p"></a>说老说病。<a id="a-6q"></a>说爱别离。<a id="a-6r"></a>说自业作。<a id="a-6s"></a>说死离别。<a id="a-6t"></a>说知足法。<a id="a-6u"></a>说调柔法。<a id="a-6v"></a>说苦说集。<a id="a-6w"></a>说灭说道。<a id="a-6x"></a>说地进退。<a id="a-6y"></a>说破戒过。<a id="a-6z"></a>说厌离法。<a id="a-70"></a>说断悭法。<a id="a-71"></a>色憍慢人为说色过。<a id="a-72"></a>为说食过。<a id="a-73"></a>无常破坏。<a id="a-74"></a>说少壮过。<a id="a-75"></a>必归老坏。<a id="a-76"></a>观人深心。<a id="a-77"></a>相应而说。<a id="a-78"></a>如是比丘。<a id="a-79"></a>以调伏故。<a id="a-7A"></a>破坏憍慢。<a id="a-7B"></a>复次第四调伏。<a id="a-7C"></a>断除憍慢。<a id="a-7D"></a>不数受于多诸饮食。<a id="a-7E"></a>若更有人。<a id="a-7F"></a>贪着食味。<a id="a-7G"></a>不知厌足。<a id="a-7H"></a>喜至他家。<a id="a-7I"></a>亦不亲近。<a id="a-7J"></a>随其所得衣服饮食。<a id="a-7K"></a>卧具医药。<a id="a-7L"></a>若多若少。<a id="a-7M"></a>知足受畜。<a id="a-7N"></a>不念他乐。<a id="a-7O"></a>亦不味着。<a id="a-7P"></a>不生觉观。<a id="a-7Q"></a>一心而行。<a id="a-7R"></a>调伏而行。<a id="a-7S"></a>正威仪行。<a id="a-7T"></a>调伏比丘。<a id="a-7U"></a>及比丘等。<a id="a-7V"></a>调伏之法。<a id="a-7W"></a>如是憍慢。<a id="a-7X"></a>以调伏法。<a id="a-7Y"></a>而断灭之。<a id="a-7Z"></a>一切憍慢。<a id="a-7a"></a>放逸故生。<a id="a-7b"></a>放逸为本。<a id="a-7c"></a>于诸功德。<a id="a-7d"></a>皆无利益。<a id="a-7e"></a>是故欲求涅槃。<a id="a-7f"></a>应断放逸。<a id="a-7g"></a>如是夜摩天王牟修楼陀。<a id="a-7h"></a>善时鹅王。<a id="a-7i"></a>为魔王大臣名放逸等。<a id="a-7j"></a>现前为说。<a id="a-7k"></a>往昔天子。<a id="a-7l"></a>从迦葉如来三藐三佛陀。<a id="a-7m"></a>次第传闻。<a id="a-7n"></a>为摩众说。<a id="a-7o"></a>云何第二问答。<a id="a-7p"></a>所谓于不持戒正念现前而断灭之。<a id="a-7q"></a>戒有二种。<a id="a-7r"></a>世间出世间。<a id="a-7s"></a>略说心为能持。<a id="a-7t"></a>戒有多种。<a id="a-7u"></a>略说二种。<a id="a-7v"></a>一者性重戒。<a id="a-7w"></a>二者离恶戒。<a id="a-7x"></a>若破性重戒。<a id="a-7y"></a>则非迦葉如来弟子。<a id="a-7z"></a>性重戒者。<a id="a-80"></a>所谓杀生非梵行。<a id="a-81"></a>偷盗具满三钵梨沙槃。<a id="a-82"></a>或盗佛物。<a id="a-83"></a>或盗法物。<a id="a-84"></a>盗已食之。<a id="a-85"></a>心不悔过。<a id="a-86"></a>亦不还偿。<a id="a-87"></a>覆藏不说。<a id="a-88"></a>如是比丘。<a id="a-89"></a>则非迦葉如来弟子。<a id="a-8A"></a>腐烂败坏。<a id="a-8B"></a>不名法器。<a id="a-8C"></a>但以妄语。<a id="a-8D"></a>庄严衣服。<a id="a-8E"></a>是名破于性重之戒。<a id="a-8F"></a>以放逸故。<a id="a-8G"></a>是故迦葉如来。<a id="a-8H"></a>告诸比丘。<a id="a-8I"></a>应离放逸。<a id="a-8J"></a>如是夜摩天王。<a id="a-8K"></a>为善时鹅王菩萨说法。<a id="a-8L"></a>鹅众及魔王众。<a id="a-8M"></a>放逸臣等。<a id="a-8N"></a>坐莲花台。<a id="a-8O"></a>牟修楼陀。<a id="a-8P"></a>说如是法。</p>
  <p id="a8Q">复次第三离恶。<a id="a-8R"></a>略说九种。<a id="a-8S"></a>何等为九。<a id="a-8T"></a>一者净修一行。<a id="a-8U"></a>二者常速悔故。<a id="a-8V"></a>三者顺行。<a id="a-8W"></a>四者半行。<a id="a-8X"></a>五者多行。<a id="a-8Y"></a>六者轻犯即悔。<a id="a-8Z"></a>七者说道尽行。<a id="a-8a"></a>八者破坏行。<a id="a-8b"></a>九者一切行。<a id="a-8c"></a>是名九种离戒。<a id="a-8d"></a>一切愚痴凡夫。<a id="a-8e"></a>或沙门沙门等。<a id="a-8f"></a>以放逸故。<a id="a-8g"></a>名不学者。<a id="a-8h"></a>名无智者恶不净行。<a id="a-8i"></a>云何一行。<a id="a-8j"></a>云何离恶。<a id="a-8k"></a>轻慢恶见。<a id="a-8l"></a>以放逸故。<a id="a-8m"></a>毁破轻戒。<a id="a-8n"></a>破已复悔。<a id="a-8o"></a>所谓掘地断草。<a id="a-8p"></a>是名一行。</p>
  <p id="a8q">若沙门沙门等。<a id="a-8r"></a>若放逸行。<a id="a-8s"></a>毁破轻戒。<a id="a-8t"></a>还复悔过。<a id="a-8u"></a>如是沙门。<a id="a-8v"></a>破一行戒。<a id="a-8w"></a>或一或二或三。<a id="a-8x"></a>破轻戒已。<a id="a-8y"></a>我还悔过。<a id="a-8z"></a>如是数作数悔。<a id="a-90"></a>是名舍离恶戒。<a id="a-91"></a>非敬重法。<a id="a-92"></a>非离放逸心常散乱。<a id="a-93"></a>是名破戒悔过行。<a id="a-94"></a>云何顺行。<a id="a-95"></a>放逸增长。<a id="a-96"></a>轻心轻戒。<a id="a-97"></a>不勇猛学戒。<a id="a-98"></a>能说能知破戒因缘。<a id="a-99"></a>知实不实。<a id="a-9A"></a>于戒法中。<a id="a-9B"></a>知破重戒。<a id="a-9C"></a>得大重罪。<a id="a-9D"></a>坚持不犯。<a id="a-9E"></a>若有难缘。<a id="a-9F"></a>破于轻戒。<a id="a-9G"></a>不持不敬。<a id="a-9H"></a>不重正法。<a id="a-9I"></a>是名破戒悔过比丘。</p>
  <p id="a9J">若沙门沙门等。<a id="a-9K"></a>云何半行。<a id="a-9L"></a>唯学戒法。<a id="a-9M"></a>知重知轻。<a id="a-9N"></a>或持不持。<a id="a-9O"></a>其心思念。<a id="a-9P"></a>护余戒众。<a id="a-9Q"></a>如是摄心。<a id="a-9R"></a>行于半戒。<a id="a-9S"></a>余戒不行。<a id="a-9T"></a>是名半行。<a id="a-9U"></a>比丘行放逸行。<a id="a-9V"></a>放逸所使。<a id="a-9W"></a>住放逸境。<a id="a-9X"></a>不能速得涅槃。</p>
  <p id="a9Y">云何多行。<a id="a-9Z"></a>若比丘比丘尼。<a id="a-9a"></a>或沙弥沙弥尼。<a id="a-9b"></a>优婆塞优婆夷。<a id="a-9c"></a>具足持戒。<a id="a-9d"></a>如是顺法多行。<a id="a-9e"></a>多持离戒。<a id="a-9f"></a>不缺不穿不空虽坚固持。<a id="a-9g"></a>不能尽护。<a id="a-9h"></a>是名多行。</p>
  <p id="a9i">若沙门沙门等。<a id="a-9j"></a>云何轻犯速悔。<a id="a-9k"></a>如是比丘。<a id="a-9l"></a>或放逸故。<a id="a-9m"></a>或近恶友。<a id="a-9n"></a>于戒慢缓。<a id="a-9o"></a>速悔令净。<a id="a-9p"></a>或畏地狱恶道之苦。<a id="a-9q"></a>寻即悔过。<a id="a-9r"></a>令心清净。<a id="a-9s"></a>于僧前说我作不善。<a id="a-9t"></a>心不覆藏悔已不作。<a id="a-9u"></a>是名比丘犯已随悔。<a id="a-9v"></a>云所比丘说道尽行。<a id="a-9w"></a>若比丘比丘等。<a id="a-9x"></a>或于重戒中。<a id="a-9y"></a>或破或缓。<a id="a-9z"></a>或以放逸。<a id="a-A0"></a>或近恶友。<a id="a-A1"></a>速向师悔。<a id="a-A2"></a>或布萨时。<a id="a-A3"></a>向众僧说。<a id="a-A4"></a>心不覆藏。<a id="a-A5"></a>众僧示导。<a id="a-A6"></a>得闻道故。<a id="a-A7"></a>不复更作。<a id="a-A8"></a>畏三恶道。<a id="a-A9"></a>不破不缓。<a id="a-AA"></a>是则名为善时鹅王说道尽行。</p>
  <p id="aAB">云何破坏行。<a id="a-AC"></a>尽形慢缓离于禅诵心不爱乐。<a id="a-AD"></a>游天庙中。<a id="a-AE"></a>为求衣服饮食。<a id="a-AF"></a>处处游行。<a id="a-AG"></a>施主之家。<a id="a-AH"></a>亲近俗人。<a id="a-AI"></a>为其骋使。<a id="a-AJ"></a>以求安乐。<a id="a-AK"></a>是名破坏行。<a id="a-AL"></a>如是比丘。<a id="a-AM"></a>身坏命终。<a id="a-AN"></a>堕于地狱。</p>
  <p id="aAO">善时云何一切行。<a id="a-AP"></a>信一切法毗尼。<a id="a-AQ"></a>为他人说。<a id="a-AR"></a>于轻戒中。<a id="a-AS"></a>或不能持一戒二戒。<a id="a-AT"></a>或以性故。<a id="a-AU"></a>或无习故。<a id="a-AV"></a>不能具持。<a id="a-AW"></a>非不敬重。<a id="a-AX"></a>作已悔过。<a id="a-AY"></a>善时是名一切行。<a id="a-AZ"></a>其恶薄少。<a id="a-Aa"></a>若比丘比丘等。<a id="a-Ab"></a>少恶破戒。<a id="a-Ac"></a>一切皆由放逸过故。<a id="a-Ad"></a>如是夜摩天王。<a id="a-Ae"></a>住莲花台。<a id="a-Af"></a>为善时鹅王说法。<a id="a-Ag"></a>鸟众魔王大臣。<a id="a-Ah"></a>名放逸等。<a id="a-Ai"></a>说如是法。<a id="a-Aj"></a>尔时夜摩天王牟修楼陀。<a id="a-Ak"></a>以偈颂曰。</p>
  <p id="aAl">为放逸所盲　　饮于放逸毒</p>
  <p id="aAm">放逸之所缚　　将入于地狱</p>
  <p id="aAn">若人放逸行　　世间所轻贱</p>
  <p id="aAo">现得不利益　　命终入地狱</p>
  <p id="aAp">痴人于昼夜　　或住或道行</p>
  <p id="aAq">一切放逸者　　不得一念乐</p>
  <p id="aAr">以其放逸故　　流行于欲界</p>
  <p id="aAs">轮转五道中　　或从禅中退</p>
  <p id="aAt">若得世间定　　生于无色处</p>
  <p id="aAu">轮转于诸有　　皆由放逸故</p>
  <p id="aAv">一切三界中　　为于爱网罥</p>
  <p id="aAw">放逸之所缚　　痴人不觉知</p>
  <p id="aAx">如是夜摩天王于往昔时。<a id="a-Ay"></a>从旧天子。<a id="a-Az"></a>次第得闻迦葉佛经。<a id="a-B0"></a>为善时鹅王说法。<a id="a-B1"></a>鸟众及魔大臣放逸等。<a id="a-B2"></a>说于十一法中。<a id="a-B3"></a>已说三法。<a id="a-B4"></a>何等为三。<a id="a-B5"></a>一者调伏。<a id="a-B6"></a>断于憍慢。<a id="a-B7"></a>二者正心不乱。<a id="a-B8"></a>断除二种破戒。<a id="a-B9"></a>一者性戒。<a id="a-BA"></a>二者离戒。<a id="a-BB"></a>若种善根。<a id="a-BC"></a>亲近善友。<a id="a-BD"></a>破性重戒。<a id="a-BE"></a>近善友故。<a id="a-BF"></a>得脱生死。<a id="a-BG"></a>何况离戒。<a id="a-BH"></a>是故智者。<a id="a-BI"></a>应当勤求近善知识。<a id="a-BJ"></a>三者舍离一法。<a id="a-BK"></a>云何一法。<a id="a-BL"></a>所谓懈怠。<a id="a-BM"></a>舍离懈怠。<a id="a-BN"></a>勤行精进。<a id="a-BO"></a>若能精进。<a id="a-BP"></a>则能灭于一切懈怠。<a id="a-BQ"></a>犹如放逸。<a id="a-BR"></a>于一切法能作无益。<a id="a-BS"></a>一切善法。<a id="a-BT"></a>亲近善友。<a id="a-BU"></a>以为根本。</p>
  <p id="aBV">复次第四白法。<a id="a-BW"></a>能断垢法。<a id="a-BX"></a>何等白法。<a id="a-BY"></a>以勤精进。<a id="a-BZ"></a>断于懈怠。<a id="a-Ba"></a>譬如光明灭一切闇。<a id="a-Bb"></a>以勤精进。<a id="a-Bc"></a>断除懈怠。<a id="a-Bd"></a>亦复如是。<a id="a-Be"></a>夫懈怠者。<a id="a-Bf"></a>害一切法。<a id="a-Bg"></a>随生懈怠。<a id="a-Bh"></a>转转增长。<a id="a-Bi"></a>能坏世间出世间法。<a id="a-Bj"></a>现在未来。<a id="a-Bk"></a>不可称说。<a id="a-Bl"></a>无量诸法。<a id="a-Bm"></a>懈怠之人。<a id="a-Bn"></a>势力薄少。<a id="a-Bo"></a>人所轻贱。<a id="a-Bp"></a>亦复不能修理家业。<a id="a-Bq"></a>贫穷下贱。<a id="a-Br"></a>不能营作。<a id="a-Bs"></a>治生贸易。<a id="a-Bt"></a>耕田种殖。<a id="a-Bu"></a>及以余事。<a id="a-Bv"></a>悉不能作。<a id="a-Bw"></a>不能亲近善友知识。<a id="a-Bx"></a>以懈怠故。<a id="a-By"></a>人所轻贱。<a id="a-Bz"></a>皆共指笑。<a id="a-C0"></a>不学智慧。<a id="a-C1"></a>痴无所知。<a id="a-C2"></a>不知时处。<a id="a-C3"></a>不知自力。<a id="a-C4"></a>不知他力。<a id="a-C5"></a>若依时节应有所作。<a id="a-C6"></a>现在未来一切应作。<a id="a-C7"></a>皆不成就。<a id="a-C8"></a>若人精进。<a id="a-C9"></a>则能断除如是懈怠。<a id="a-CA"></a>众人所爱。<a id="a-CB"></a>众所敬重。<a id="a-CC"></a>初夜后夜。<a id="a-CD"></a>心不疲惓。<a id="a-CE"></a>离睡易觉。<a id="a-CF"></a>知时而起。<a id="a-CG"></a>知时而卧。<a id="a-CH"></a>知时相应。<a id="a-CI"></a>思惟而作。<a id="a-CJ"></a>坚固精进。<a id="a-CK"></a>精进为伴。<a id="a-CL"></a>以精进水。<a id="a-CM"></a>澡懈怠垢。<a id="a-CN"></a>一切所作。<a id="a-CO"></a>离垢成就。<a id="a-CP"></a>有所作业。<a id="a-CQ"></a>或得衰恼。<a id="a-CR"></a>精进不退不怯不惓不间不息。<a id="a-CS"></a>若作大事。<a id="a-CT"></a>精进伴故。<a id="a-CU"></a>则能成就而不毁坏。<a id="a-CV"></a>凡所造作。<a id="a-CW"></a>不假他人。<a id="a-CX"></a>识好恶人。<a id="a-CY"></a>知自他力。<a id="a-CZ"></a>善人所赞。<a id="a-Ca"></a>众人供养。<a id="a-Cb"></a>或王大臣之所供养。<a id="a-Cc"></a>大富大力。<a id="a-Cd"></a>一切斗诤。<a id="a-Ce"></a>无敢为敌。<a id="a-Cf"></a>诸大力人。<a id="a-Cg"></a>不能破坏。<a id="a-Ch"></a>善友为伴。<a id="a-Ci"></a>知识增长。<a id="a-Cj"></a>多善友故。<a id="a-Ck"></a>有大势力。<a id="a-Cl"></a>多受安乐。<a id="a-Cm"></a>随所行处。<a id="a-Cn"></a>若至异方。<a id="a-Co"></a>常得安隐。<a id="a-Cp"></a>若游余方。<a id="a-Cq"></a>善人亲近。<a id="a-Cr"></a>随所有人。<a id="a-Cs"></a>亲近其人。<a id="a-Ct"></a>致敬供养。<a id="a-Cu"></a>以礼待之。<a id="a-Cv"></a>离懈怠故。<a id="a-Cw"></a>得如是等。<a id="a-Cx"></a>无量功德。<a id="a-Cy"></a>被大坚固精进之铠。<a id="a-Cz"></a>离懈怠垢。<a id="a-D0"></a>能破魔军。<a id="a-D1"></a>能出生死。<a id="a-D2"></a>一切善人之所爱敬。<a id="a-D3"></a>发勤精进。<a id="a-D4"></a>为同伴故。<a id="a-D5"></a>复得出世间无漏无垢。<a id="a-D6"></a>得涅槃道。<a id="a-D7"></a>初坚牢恶尘垢之处。<a id="a-D8"></a>缓而难脱。<a id="a-D9"></a>以此家宅。<a id="a-DA"></a>缚诸世间。<a id="a-DB"></a>妻子眷属姊妹兄弟。<a id="a-DC"></a>奴婢田宅。<a id="a-DD"></a>财物仓库。<a id="a-DE"></a>大爱瀑河。<a id="a-DF"></a>精进为伴。<a id="a-DG"></a>则能离于生死怖畏。<a id="a-DH"></a>舍家出家。<a id="a-DI"></a>服三法衣。<a id="a-DJ"></a>精进为伴。<a id="a-DK"></a>于家缚中。<a id="a-DL"></a>勤精进故。<a id="a-DM"></a>而得出离。<a id="a-DN"></a>得无住道。<a id="a-DO"></a>勤修禅定。<a id="a-DP"></a>习诵正法。<a id="a-DQ"></a>欲入涅槃而得解脱。<a id="a-DR"></a>知时所应。<a id="a-DS"></a>发勤精进。<a id="a-DT"></a>如实知于身口出没。<a id="a-DU"></a>谛知自相。<a id="a-DV"></a>如实知于阴界诸入。<a id="a-DW"></a>生灭等相。<a id="a-DX"></a>昼夜不息。<a id="a-DY"></a>精进不懈。<a id="a-DZ"></a>亲近善师。<a id="a-Da"></a>以智方便。<a id="a-Db"></a>发勤精进。<a id="a-Dc"></a>习道尽过。<a id="a-Dd"></a>断无始流转生死之缚。<a id="a-De"></a>如是懈怠。<a id="a-Df"></a>一切无利犹如闇冥。<a id="a-Dg"></a>一切众生不利益事。<a id="a-Dh"></a>是坚固恶。<a id="a-Di"></a>以精进故。<a id="a-Dj"></a>则能灭之。<a id="a-Dk"></a>其人如是。<a id="a-Dl"></a>随所得道。<a id="a-Dm"></a>随其所得。<a id="a-Dn"></a>发勤精进。<a id="a-Do"></a>则能散灭一切和合。<a id="a-Dp"></a>不乐烦恼染缚境界。<a id="a-Dq"></a>诳惑一切愚痴凡夫。<a id="a-Dr"></a>爱诈亲善。<a id="a-Ds"></a>是色香味触境界之中。<a id="a-Dt"></a>犹如恶贼。<a id="a-Du"></a>劫善法财物。<a id="a-Dv"></a>破坏善法。<a id="a-Dw"></a>能作一切无利益事。<a id="a-Dx"></a>不爱果报。<a id="a-Dy"></a>非爱财物。<a id="a-Dz"></a>恼乱一切愚痴凡夫。<a id="a-E0"></a>能令迷乱。<a id="a-E1"></a>是故应当舍离境界。<a id="a-E2"></a>不应味着。<a id="a-E3"></a>修解脱道。<a id="a-E4"></a>令心清净。<a id="a-E5"></a>随心清净。<a id="a-E6"></a>则能精进。<a id="a-E7"></a>正念无疑。<a id="a-E8"></a>以正修行。<a id="a-E9"></a>破坏怨家。<a id="a-EA"></a>复以精进为伴侣故。<a id="a-EB"></a>能断贪欲嗔恚愚痴。<a id="a-EC"></a>正观察断。<a id="a-ED"></a>不受诸有。<a id="a-EE"></a>杀怨家已。<a id="a-EF"></a>如阎浮提中。<a id="a-EG"></a>观于虚空。<a id="a-EH"></a>净无云翳。<a id="a-EI"></a>日月清净。<a id="a-EJ"></a>光明显耀。<a id="a-EK"></a>其人清净。<a id="a-EL"></a>亦复如是。<a id="a-EM"></a>如病得差。<a id="a-EN"></a>如贫得财。<a id="a-EO"></a>犹如盲人。<a id="a-EP"></a>行大旷野。<a id="a-EQ"></a>失于正路。<a id="a-ER"></a>得道得眼。<a id="a-ES"></a>其人如是。<a id="a-ET"></a>以持禁戒正修行故。<a id="a-EU"></a>修行现证。<a id="a-EV"></a>我生已尽。<a id="a-EW"></a>梵行已立。<a id="a-EX"></a>所作已办。<a id="a-EY"></a>不受后有。<a id="a-EZ"></a>如是离于尘垢。<a id="a-Ea"></a>于一切缚。<a id="a-Eb"></a>而得解脱。<a id="a-Ec"></a>度于彼岸。<a id="a-Ed"></a>智慧勇猛。<a id="a-Ee"></a>离于尘垢。<a id="a-Ef"></a>一切皆由精进伴故。<a id="a-Eg"></a>是故发大精进。<a id="a-Eh"></a>能断懈怠。<a id="a-Ei"></a>及以放逸生死诸缚。<a id="a-Ej"></a>尔时夜摩天王牟修楼陀。<a id="a-Ek"></a>以迦葉佛偈。<a id="a-El"></a>而说颂曰。</p>
  <p id="aEm">发于精进念　　常乐独静处</p>
  <p id="aEn">得脱于恶业　　智慧得涅槃</p>
  <p id="aEo">发精进为伴　　离于懈怠垢</p>
  <p id="aEp">得脱旷野怖　　是人得常乐</p>
  <p id="aEq">懈怠及放逸　　能障一切法</p>
  <p id="aEr">以此大过故　　令众生苦乐</p>
  <p id="aEs">若求现未乐　　应离于懈怠</p>
  <p id="aEt">放逸懈怠人　　如狗等无异</p>
  <p id="aEu">如是夜摩天王。<a id="a-Ev"></a>为善时鹅王说法鸟众。<a id="a-Ew"></a>魔王大臣放逸欲迷等。<a id="a-Ex"></a>说彼迦葉如来经典。<a id="a-Ey"></a>从昔天子传闻而说。</p>
  <p id="aEz">复次第五白法。<a id="a-F0"></a>能断恶法。<a id="a-F1"></a>何等恶法所谓乐入城邑聚落。<a id="a-F2"></a>常习愦闹。<a id="a-F3"></a>不乐住于阿兰若处。<a id="a-F4"></a>坏沙门法。<a id="a-F5"></a>云何坏法。<a id="a-F6"></a>如是比丘离于修禅。<a id="a-F7"></a>及以读诵。<a id="a-F8"></a>或入聚落。<a id="a-F9"></a>或入城邑。<a id="a-FA"></a>处处乐住白衣之家。<a id="a-FB"></a>或共男子。<a id="a-FC"></a>或共女人。<a id="a-FD"></a>多有言说。<a id="a-FE"></a>若共女人言语谈说。<a id="a-FF"></a>能系缚人。<a id="a-FG"></a>失一切利益。<a id="a-FH"></a>或生欲心。<a id="a-FI"></a>何以故。<a id="a-FJ"></a>女人如火。<a id="a-FK"></a>近之转近。<a id="a-FL"></a>若近女人。<a id="a-FM"></a>渐令心乱。<a id="a-FN"></a>以是义故。<a id="a-FO"></a>比丘不应入于聚落城邑之中。<a id="a-FP"></a>若共丈夫言语谈说。<a id="a-FQ"></a>失于一切自利之事于无漏法心不清净。<a id="a-FR"></a>如是比丘自坏其法。<a id="a-FS"></a>复次若有比丘乐入聚落。<a id="a-FT"></a>及以城邑。<a id="a-FU"></a>得多过咎。<a id="a-FV"></a>得何等过。<a id="a-FW"></a>以入他家令心恼乱。<a id="a-FX"></a>见白衣舍。<a id="a-FY"></a>富乐饮食。<a id="a-FZ"></a>床褥卧具。<a id="a-Fa"></a>心生贪着。<a id="a-Fb"></a>犹如食吐。<a id="a-Fc"></a>离阿兰若。<a id="a-Fd"></a>游于人间。<a id="a-Fe"></a>舍道入俗。<a id="a-Ff"></a>舍闲静乐。<a id="a-Fg"></a>为家所缚。<a id="a-Fh"></a>行贪嗔痴。<a id="a-Fi"></a>以是过故。<a id="a-Fj"></a>复堕地狱饿鬼畜生。<a id="a-Fk"></a>以何因缘。<a id="a-Fl"></a>得如是苦。<a id="a-Fm"></a>由其乐入城邑聚落。<a id="a-Fn"></a>是故比丘。<a id="a-Fo"></a>若欲得地。<a id="a-Fp"></a>应离此过。</p>
  <p id="aFq">云何舍离。<a id="a-Fr"></a>以住阿兰若故。<a id="a-Fs"></a>能摄一切无住功德。<a id="a-Ft"></a>无住所摄。<a id="a-Fu"></a>第一安隐。<a id="a-Fv"></a>若有比丘独住在于阿兰若处。<a id="a-Fw"></a>诸根寂静。<a id="a-Fx"></a>其心清净。<a id="a-Fy"></a>意如炼金。<a id="a-Fz"></a>第一寂静。<a id="a-G0"></a>善护诸根。<a id="a-G1"></a>离于怖畏。<a id="a-G2"></a>离于垢污。<a id="a-G3"></a>第一安隐。<a id="a-G4"></a>得无漏乐。<a id="a-G5"></a>六欲天中。<a id="a-G6"></a>一切欲乐。<a id="a-G7"></a>作善业故。<a id="a-G8"></a>一天之乐。<a id="a-G9"></a>可爱无等。<a id="a-GA"></a>况复六天。<a id="a-GB"></a>一切诸乐。<a id="a-GC"></a>若得尽漏。<a id="a-GD"></a>一念之乐。<a id="a-GE"></a>无分譬喻。<a id="a-GF"></a>一切思量。<a id="a-GG"></a>算数不能譬喻。<a id="a-GH"></a>是故若求第一义乐。<a id="a-GI"></a>应离愦闹。<a id="a-GJ"></a>不入聚落。<a id="a-GK"></a>以求禅定三昧正受。<a id="a-GL"></a>常独行于山谷岩窟阿兰若处。<a id="a-GM"></a>若草聚边。<a id="a-GN"></a>独一而行。<a id="a-GO"></a>求无漏乐。<a id="a-GP"></a>远离知识亲里眷属。<a id="a-GQ"></a>当观知识亲里之乐。<a id="a-GR"></a>无常无住。<a id="a-GS"></a>是别离法。<a id="a-GT"></a>非无住处。<a id="a-GU"></a>浊垢恼乱。<a id="a-GV"></a>无有自在。<a id="a-GW"></a>多怀怖畏。<a id="a-GX"></a>是故若有愚人。<a id="a-GY"></a>智慧薄少。<a id="a-GZ"></a>舍第一义。<a id="a-Ga"></a>乐求有漏乐。<a id="a-Gb"></a>名相似乐。<a id="a-Gc"></a>其人则为远离光明而求黑闇。<a id="a-Gd"></a>痴人退没。<a id="a-Ge"></a>以其不知功德过相。<a id="a-Gf"></a>是故应当舍离聚落城邑之乐。<a id="a-Gg"></a>常独住于阿兰若处。<a id="a-Gh"></a>如是离于聚落城邑。<a id="a-Gi"></a>住林树间。<a id="a-Gj"></a>得无住乐。<a id="a-Gk"></a>是名第五以白净法断于垢业。<a id="a-Gl"></a>若欲求乐。<a id="a-Gm"></a>欲离魔境。<a id="a-Gn"></a>以白净法。<a id="a-Go"></a>断除垢法。<a id="a-Gp"></a>如是牟修楼陀。<a id="a-Gq"></a>知说法鸟众其心调善。<a id="a-Gr"></a>善时菩萨。<a id="a-Gs"></a>利益他心。<a id="a-Gt"></a>为说迦葉佛经。<a id="a-Gu"></a>从昔天子。<a id="a-Gv"></a>次第传闻为魔王大臣放逸等。<a id="a-Gw"></a>说十一法中。<a id="a-Gx"></a>已说五法。<a id="a-Gy"></a>余有六法。<a id="a-Gz"></a>今当次说。<a id="a-H0"></a>汝集一心。<a id="a-H1"></a>今正是时。<a id="a-H2"></a>汝今已得离难具足。<a id="a-H3"></a>若不说法。<a id="a-H4"></a>若不听法。<a id="a-H5"></a>是大欺诳。<a id="a-H6"></a>是故已得离难具足。<a id="a-H7"></a>诸根具足。<a id="a-H8"></a>当为说法。<a id="a-H9"></a>三种恶道地狱饿鬼畜生之中。<a id="a-HA"></a>云何说法。<a id="a-HB"></a>云何听法。<a id="a-HC"></a>畜生之中。<a id="a-HD"></a>互相残害。<a id="a-HE"></a>饿鬼饥渴。<a id="a-HF"></a>地狱苦逼。<a id="a-HG"></a>云何闻法。<a id="a-HH"></a>若人天中。<a id="a-HI"></a>不放逸行。<a id="a-HJ"></a>则能闻法。<a id="a-HK"></a>我离放逸。<a id="a-HL"></a>汝善信心。<a id="a-HM"></a>汝今谛听。<a id="a-HN"></a>当为汝说。<a id="a-HO"></a>法难得闻。<a id="a-HP"></a>离难具足。<a id="a-HQ"></a>亦复甚难。<a id="a-HR"></a>复次第六垢浊欺诳。<a id="a-HS"></a>云何垢法。<a id="a-HT"></a>所谓多欲。<a id="a-HU"></a>夫多欲者。<a id="a-HV"></a>第一垢染恶贪住处。<a id="a-HW"></a>云何而灭。<a id="a-HX"></a>当以知足则能灭之。<a id="a-HY"></a>若多欲者在家出家。<a id="a-HZ"></a>不得安乐。<a id="a-Ha"></a>若在家出家。<a id="a-Hb"></a>其心多欲。<a id="a-Hc"></a>常于昼夜。<a id="a-Hd"></a>不得安乐。<a id="a-He"></a>若得物已。<a id="a-Hf"></a>心不寂静。<a id="a-Hg"></a>所得财物。<a id="a-Hh"></a>不知厌是。<a id="a-Hi"></a>在家多欲。<a id="a-Hj"></a>未足为妨。<a id="a-Hk"></a>如出家人。<a id="a-Hl"></a>若出家多欲。<a id="a-Hm"></a>不名在家。<a id="a-Hn"></a>不名出家。<a id="a-Ho"></a>云何名为出家人也。<a id="a-Hp"></a>断除憍慢嫉妒多欲。<a id="a-Hq"></a>以要言之。<a id="a-Hr"></a>若多欲者一切轻毁。<a id="a-Hs"></a>若有比丘意多所欲。<a id="a-Ht"></a>常悕财物。<a id="a-Hu"></a>如是比丘于善法中。<a id="a-Hv"></a>心不清净。<a id="a-Hw"></a>心不净故。<a id="a-Hx"></a>诸根不净。<a id="a-Hy"></a>行亦不净。<a id="a-Hz"></a>若以憍慢经行僧地。<a id="a-I0"></a>乃至一步。<a id="a-I1"></a>则入地狱。<a id="a-I2"></a>何况卧具病瘦医药。<a id="a-I3"></a>而无罪过。<a id="a-I4"></a>纯地狱行。<a id="a-I5"></a>若破戒多欲而行恶法。<a id="a-I6"></a>实非沙门。<a id="a-I7"></a>自称沙门。<a id="a-I8"></a>犹如野干着师子皮。<a id="a-I9"></a>如虚伪宝。<a id="a-IA"></a>声如蠡声。<a id="a-IB"></a>内空无物。<a id="a-IC"></a>若多欲比丘自称我是迦葉如来声闻弟子。<a id="a-ID"></a>迦葉如来法中出家。<a id="a-IE"></a>多欲所烧。<a id="a-IF"></a>过于大火。<a id="a-IG"></a>多欲迷闷。<a id="a-IH"></a>过毒入身。<a id="a-II"></a>多欲伤人。<a id="a-IJ"></a>过于衰老。<a id="a-IK"></a>多欲利刀。<a id="a-IL"></a>伐于善树。<a id="a-IM"></a>过于刀害。<a id="a-IN"></a>多欲之患。<a id="a-IO"></a>过于恶病。<a id="a-IP"></a>多欲之心。<a id="a-IQ"></a>常求人便。<a id="a-IR"></a>欲断人命。<a id="a-IS"></a>过于怨家。<a id="a-IT"></a>求便害人。<a id="a-IU"></a>是故当知。<a id="a-IV"></a>此多欲过。<a id="a-IW"></a>破坏二世。<a id="a-IX"></a>应当舍此多欲垢秽。<a id="a-IY"></a>昼夜思惟。<a id="a-IZ"></a>终不得乐。<a id="a-Ia"></a>尔时夜摩天王牟修楼陀。<a id="a-Ib"></a>说迦葉如来所说偈言。</p>
  <p id="aIc">多欲如利刀　　斩害愚痴人</p>
  <p id="aId">舍之如刀剑　　杀害盲冥人</p>
  <p id="aIe">多欲大恶疮　　若生于心中</p>
  <p id="aIf">其人贪欲故　　昼夜不得乐</p>
  <p id="aIg">欲火忆念薪　　爱风之所吹</p>
  <p id="aIh">猛火大炽然　　焚烧众生心</p>
  <p id="aIi">以贪覆心故　　令人心轻动</p>
  <p id="aIj">爱着财物故　　而丧其身命</p>
  <p id="aIk">若人于世间　　造作诸恶业</p>
  <p id="aIl">皆由贪慢故　　智者如是说</p>
  <p id="aIm">若人心勇决　　能入大火中</p>
  <p id="aIn">皆由贪心故　　自作无利益</p>
  <p id="aIo">若刀恼乱苦　　若种种斗诤</p>
  <p id="aIp">皆由心因缘　　亲近愚人故</p>
  <p id="aIq">当知此衰恼　　皆由贪过故</p>
  <p id="aIr">不应亲近贪　　智者如是说</p>
  <p id="aIs">如是牟修楼陀。<a id="a-It"></a>为善时鹅王说法鸟众。<a id="a-Iu"></a>魔王大臣名放逸等。<a id="a-Iv"></a>说此大过。<a id="a-Iw"></a>云何断除。<a id="a-Ix"></a>当以白法。<a id="a-Iy"></a>云何白法。<a id="a-Iz"></a>所谓少欲。<a id="a-J0"></a>夫少欲者。<a id="a-J1"></a>名曰一切安乐之法。<a id="a-J2"></a>若人少欲。<a id="a-J3"></a>常得安乐。<a id="a-J4"></a>其人不畏王贼水火。<a id="a-J5"></a>多欲之人。<a id="a-J6"></a>爱财物故。<a id="a-J7"></a>亲近他家以求财物。<a id="a-J8"></a>近于小人。<a id="a-J9"></a>以求财物。<a id="a-JA"></a>若人少欲。<a id="a-JB"></a>则不至于恶人门下。<a id="a-JC"></a>不作妄语。<a id="a-JD"></a>不作虚诳歌舞戏笑。<a id="a-JE"></a>不作绮语。<a id="a-JF"></a>不作恶业。<a id="a-JG"></a>不为贪财欲火所烧。<a id="a-JH"></a>见他得乐。<a id="a-JI"></a>不生忧恼。<a id="a-JJ"></a>不为贪财。<a id="a-JK"></a>近恶知识。<a id="a-JL"></a>不生疑虑。<a id="a-JM"></a>若行道路。<a id="a-JN"></a>不畏盗贼。<a id="a-JO"></a>离于怨家。<a id="a-JP"></a>人不求便。<a id="a-JQ"></a>不畏罚戮。<a id="a-JR"></a>在家之人。<a id="a-JS"></a>若能如是则无所畏。<a id="a-JT"></a>离诸怖畏。<a id="a-JU"></a>一切安隐。<a id="a-JV"></a>何况出家。<a id="a-JW"></a>远离过畏。<a id="a-JX"></a>离在家法。<a id="a-JY"></a>住林树间。<a id="a-JZ"></a>若复来至在家人所。<a id="a-Ja"></a>多有所求。<a id="a-Jb"></a>当知是人。<a id="a-Jc"></a>食吐无异。<a id="a-Jd"></a>于沙门中。<a id="a-Je"></a>第一供养。<a id="a-Jf"></a>所谓少欲。<a id="a-Jg"></a>少欲比丘知足清净。<a id="a-Jh"></a>名称普闻。<a id="a-Ji"></a>唯受一食。<a id="a-Jj"></a>唯着粪扫衣。<a id="a-Jk"></a>唯独无侣。<a id="a-Jl"></a>游于山谷岩窟草聚。<a id="a-Jm"></a>唯处冢间。<a id="a-Jn"></a>于食三分。<a id="a-Jo"></a>唯食其二。<a id="a-Jp"></a>若乞食时。<a id="a-Jq"></a>远避知识。<a id="a-Jr"></a>不近亲里。<a id="a-Js"></a>唯畜一钵。<a id="a-Jt"></a>执持锡杖。<a id="a-Ju"></a>随得供养。<a id="a-Jv"></a>以智思惟。<a id="a-Jw"></a>舍之而去。<a id="a-Jx"></a>若行道路。<a id="a-Jy"></a>前视一寻。<a id="a-Jz"></a>不左右顾眄。<a id="a-K0"></a>舍离美味不食宿饭。<a id="a-K1"></a>于聚落中限至三宿。<a id="a-K2"></a>于城邑中乃至七宿。<a id="a-K3"></a>不坐宝饰庄校之座。<a id="a-K4"></a>于本亲里眷属知识舍之不往。<a id="a-K5"></a>不念王者甘味美膳床褥卧具。<a id="a-K6"></a>不说胜姓。<a id="a-K7"></a>亲近善友。<a id="a-K8"></a>性行同类。<a id="a-K9"></a>与同戒者言谈语论。<a id="a-KA"></a>如是比丘。<a id="a-KB"></a>离恶离浊。<a id="a-KC"></a>少欲知足。<a id="a-KD"></a>能断魔缚。<a id="a-KE"></a>若有多欲破戒比丘。<a id="a-KF"></a>而着袈裟天及世间。<a id="a-KG"></a>无间大恶。<a id="a-KH"></a>如病如贼。<a id="a-KI"></a>知足比丘诸根不行。<a id="a-KJ"></a>色声香味触境界之中。<a id="a-KK"></a>住于露地。<a id="a-KL"></a>则能利益一切众生。<a id="a-KM"></a>摄持心意。<a id="a-KN"></a>修于身法。<a id="a-KO"></a>受心念处。<a id="a-KP"></a>摄持心意。<a id="a-KQ"></a>于生死中。<a id="a-KR"></a>守护诸根。<a id="a-KS"></a>以知足故。<a id="a-KT"></a>名为比丘。<a id="a-KU"></a>若有比丘。<a id="a-KV"></a>欲行少欲。<a id="a-KW"></a>不放逸故。<a id="a-KX"></a>则能少乐。<a id="a-KY"></a>以放逸故。<a id="a-KZ"></a>则生多欲。<a id="a-Ka"></a>在家出家。<a id="a-Kb"></a>皆亦如是。<a id="a-Kc"></a>尔时夜摩天王。<a id="a-Kd"></a>以偈颂曰。</p>
  <p id="aKe">若不放逸者　　则得解脱果</p>
  <p id="aKf">若其放逸者　　则堕于地狱</p>
  <p id="aKg">放逸不放逸　　此说其胜果</p>
  <p id="aKh">若月若闇冥　　若解脱若缚</p>
  <p id="aKi">放逸不放逸　　其义亦如是</p>
  <p id="aKj">少欲则安乐　　多欲则苦恼</p>
  <p id="aKk">如斯苦乐相　　智者之所说</p>
  <p id="aKl">若多欲众生　　其心常如火</p>
  <p id="aKm">少欲如凉池　　澡浴离贪人</p>
  <p id="aKn">如火得干薪　　烧之无厌足</p>
  <p id="aKo">多欲人贪财　　无厌亦如是</p>
  <p id="aKp">贪人于昼夜　　常无有安乐</p>
  <p id="aKq">以其多乐欲　　爱箭射其心</p>
  <p id="aKr">过去无量王　　贪财无厌足</p>
  <p id="aKs">未来亦如是　　一切皆磨灭</p>
  <p id="aKt">是故智者说　　少欲最为乐</p>
  <p id="aKu">如是夜摩天王。<a id="a-Kv"></a>住莲花台。<a id="a-Kw"></a>为善时鹅王。<a id="a-Kx"></a>说法鸟众。<a id="a-Ky"></a>魔王大臣名放逸等。<a id="a-Kz"></a>说迦葉如来第六经法。</p>
 </body>
</html>