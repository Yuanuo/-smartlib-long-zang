<!doctype html>
<html id="z3IBURkbh" data-ver="1514">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十五</h1>
  <h2 id="a2">观天品第六之三十四(夜摩天之二十)</h2>
  <p id="a3">又刹利王。<a id="a-4"></a>复有一法。<a id="a-5"></a>是第二十二。<a id="a-6"></a>应勤修习。<a id="a-7"></a>成就相应。<a id="a-8"></a>现在未来二世利益。<a id="a-9"></a>二十二者。<a id="a-A"></a>善友坚固。<a id="a-B"></a>友坚固王。<a id="a-C"></a>善思惟作。<a id="a-D"></a>久时为王。<a id="a-E"></a>远离诸过。<a id="a-F"></a>他不能坏。<a id="a-G"></a>如树多根。<a id="a-H"></a>长而深入。<a id="a-I"></a>坚牢善住。<a id="a-J"></a>不可倾转。<a id="a-K"></a>风不能坏。<a id="a-L"></a>如彼牢树风不能坏。<a id="a-M"></a>王亦如是。<a id="a-N"></a>知友坚固好心善意。<a id="a-O"></a>一切人爱。<a id="a-P"></a>所共敬重。<a id="a-Q"></a>世间法中。<a id="a-R"></a>坚固不坏功德善友。<a id="a-S"></a>有十三种功德具足。<a id="a-T"></a>何等十三。<a id="a-U"></a>一者善知。<a id="a-V"></a>王若有恶。<a id="a-W"></a>能令清净。<a id="a-X"></a>二者堪能。<a id="a-Y"></a>最难作者。<a id="a-Z"></a>能为王作。<a id="a-a"></a>三者有智。<a id="a-b"></a>若彼善友。<a id="a-c"></a>复有善友。<a id="a-d"></a>则令为友。<a id="a-e"></a>四者心尽。<a id="a-f"></a>所有财物。<a id="a-g"></a>善友皆知。<a id="a-h"></a>五者尽意。<a id="a-i"></a>知于善友有利益事。<a id="a-j"></a>勤心作之。<a id="a-k"></a>六者心舒。<a id="a-l"></a>忽尔相见。<a id="a-m"></a>不捡威仪。<a id="a-n"></a>七者究竟。<a id="a-o"></a>若得衰恼。<a id="a-p"></a>乃至失命。<a id="a-q"></a>则不舍离。<a id="a-r"></a>八者称意。<a id="a-s"></a>随心所须。<a id="a-t"></a>如心为作。<a id="a-u"></a>九者不匿。<a id="a-v"></a>随家所有。<a id="a-w"></a>一切不隐。<a id="a-x"></a>随其所须。<a id="a-y"></a>索者不吝。<a id="a-z"></a>十者共心。<a id="a-10"></a>若见善友。<a id="a-11"></a>多有具足。<a id="a-12"></a>则生欢喜。<a id="a-13"></a>第十一者。<a id="a-14"></a>若得苦恼。<a id="a-15"></a>则共同苦。<a id="a-16"></a>设使大嗔。<a id="a-17"></a>心亦不变。<a id="a-18"></a>随有何食。<a id="a-19"></a>一切同食。<a id="a-1A"></a>同共游戏。<a id="a-1B"></a>第十二者。<a id="a-1C"></a>于所有物。<a id="a-1D"></a>不劣根求。<a id="a-1E"></a>若自有物。<a id="a-1F"></a>不苦求与。<a id="a-1G"></a>第十三者。<a id="a-1H"></a>若知家中消息好恶。<a id="a-1I"></a>乃至诤斗。<a id="a-1J"></a>如是等事。<a id="a-1K"></a>一切尽说。<a id="a-1L"></a>不忌不难。<a id="a-1M"></a>自家中事。<a id="a-1N"></a>乃至诤斗。<a id="a-1O"></a>亦皆尽说。<a id="a-1P"></a>如是十三功德善友如是功德具足善友。<a id="a-1Q"></a>则是世间。<a id="a-1R"></a>如是世间功德具足十三善友。<a id="a-1S"></a>王成就一。<a id="a-1T"></a>则有大力。<a id="a-1U"></a>况复有多。<a id="a-1V"></a>是故智王应当勤摄如是善友。<a id="a-1W"></a>王若勤摄如是善友。<a id="a-1X"></a>一切所作可爱之事。<a id="a-1Y"></a>皆悉成就。<a id="a-1Z"></a>又因善友。<a id="a-1a"></a>复能成就出世间道。<a id="a-1b"></a>略而言之。<a id="a-1c"></a>有十功德。<a id="a-1d"></a>具足善友。<a id="a-1e"></a>何等为十。<a id="a-1f"></a>一者能遮非法之行。<a id="a-1g"></a>二者能教修行布施。<a id="a-1h"></a>三者能教受戒持戒。<a id="a-1i"></a>四者示智。<a id="a-1j"></a>能教修智。<a id="a-1k"></a>五者好心。<a id="a-1l"></a>遮近恶友。<a id="a-1m"></a>六者正信。<a id="a-1n"></a>示业果报。<a id="a-1o"></a>七者若见迷恶道时。<a id="a-1p"></a>教住善道。<a id="a-1q"></a>八者若见毁犯戒时。<a id="a-1r"></a>能为除灭。<a id="a-1s"></a>九者教令供养父母。<a id="a-1t"></a>十者恒常数数教诫。<a id="a-1u"></a>如是十种出世善友。<a id="a-1v"></a>一切恶道皆能拥护。<a id="a-1w"></a>犹如父母。<a id="a-1x"></a>坚固善友。<a id="a-1y"></a>常于善友。<a id="a-1z"></a>若善友朋。<a id="a-20"></a>不生慢心。<a id="a-21"></a>如是善友。<a id="a-22"></a>非现在世。<a id="a-23"></a>是未来世。<a id="a-24"></a>是故王者应坚善友。<a id="a-25"></a>王若如是善友坚固。<a id="a-26"></a>则修善业功德因缘。<a id="a-27"></a>于现在世。<a id="a-28"></a>常得安乐。<a id="a-29"></a>常有利益。<a id="a-2A"></a>能护国土。<a id="a-2B"></a>能护自身。<a id="a-2C"></a>善人所赞。<a id="a-2D"></a>身坏命终。<a id="a-2E"></a>生于善道天世界中。<a id="a-2F"></a>为夜摩王。<a id="a-2G"></a>以坚善友善业因故。</p>
  <p id="a2H">又刹利王。<a id="a-2I"></a>复有一法。<a id="a-2J"></a>是二十三。<a id="a-2K"></a>应勤舍离。<a id="a-2L"></a>成就相应。<a id="a-2M"></a>现在未来二世利益。<a id="a-2N"></a>二十三者。<a id="a-2O"></a>所谓不近无益之友。<a id="a-2P"></a>言无益者。<a id="a-2Q"></a>所谓一切诳惑之人。<a id="a-2R"></a>不近一切博戏之人。<a id="a-2S"></a>导恶行人。<a id="a-2T"></a>若恶思惟。<a id="a-2U"></a>思惟已作。<a id="a-2V"></a>近如是人。<a id="a-2W"></a>大不饶益。<a id="a-2X"></a>所失甚大。<a id="a-2Y"></a>失中大者。<a id="a-2Z"></a>所谓诳惑。<a id="a-2a"></a>诳惑有二。<a id="a-2b"></a>一者私密。<a id="a-2c"></a>二者公彰。<a id="a-2d"></a>彼公彰者。<a id="a-2e"></a>谓博戏等种种诳惑。<a id="a-2f"></a>彼私密者。<a id="a-2g"></a>诈设形服。<a id="a-2h"></a>犹如恶人。<a id="a-2i"></a>不识别者。<a id="a-2j"></a>心谓之好。<a id="a-2k"></a>如是等人。<a id="a-2l"></a>外道所摄。<a id="a-2m"></a>并实外道。<a id="a-2n"></a>外道棘刺。<a id="a-2o"></a>诳惑自亲。<a id="a-2p"></a>亦诳他人。<a id="a-2q"></a>不畏后世。<a id="a-2r"></a>现善形相。<a id="a-2s"></a>实是大贼。<a id="a-2t"></a>如是等人。<a id="a-2u"></a>尚不应见。<a id="a-2v"></a>不应共语。<a id="a-2w"></a>何况亲近以为知识。<a id="a-2x"></a>善人应舍。<a id="a-2y"></a>彼尚不能利益自身。<a id="a-2z"></a>况能利他。<a id="a-30"></a>王者应当舍如是等不善知识无益之友。<a id="a-31"></a>不近一切诳惑之人。<a id="a-32"></a>不近一切博戏之人。<a id="a-33"></a>如是等人。<a id="a-34"></a>不与相识。<a id="a-35"></a>正念所作。<a id="a-36"></a>正思惟作。<a id="a-37"></a>王若亲近善知识行。<a id="a-38"></a>善知识熏功德因缘。<a id="a-39"></a>于现在世。<a id="a-3A"></a>常得安乐。<a id="a-3B"></a>常有利益。<a id="a-3C"></a>能护国土。<a id="a-3D"></a>能护自身。<a id="a-3E"></a>善人所赞。<a id="a-3F"></a>身坏命终。<a id="a-3G"></a>生于善道天世界中。<a id="a-3H"></a>为夜摩王。<a id="a-3I"></a>以不亲近无益之友善业因故。</p>
  <p id="a3J">又刹利王。<a id="a-3K"></a>复有一法。<a id="a-3L"></a>是二十四。<a id="a-3M"></a>应勤修习。<a id="a-3N"></a>成就相应。<a id="a-3O"></a>现在未来二世利益。<a id="a-3P"></a>二十四者。<a id="a-3Q"></a>所谓嗔喜所不能动。<a id="a-3R"></a>若刹利王。<a id="a-3S"></a>能持嗔喜。<a id="a-3T"></a>彼王国土。<a id="a-3U"></a>牢固不坏。<a id="a-3V"></a>一切国人。<a id="a-3W"></a>皆悉务乐。<a id="a-3X"></a>不生厌恶。<a id="a-3Y"></a>无能破坏。<a id="a-3Z"></a>无能得便。<a id="a-3a"></a>王若不嗔。<a id="a-3b"></a>思惟而作。<a id="a-3c"></a>非不思惟。<a id="a-3d"></a>非无因缘。<a id="a-3e"></a>退人职位。<a id="a-3f"></a>非无因缘。<a id="a-3g"></a>进其官爵与财利等。<a id="a-3h"></a>以不嗔故。<a id="a-3i"></a>密语不彰。<a id="a-3j"></a>非无因缘。<a id="a-3k"></a>而举下他。<a id="a-3l"></a>于欢喜处。<a id="a-3m"></a>心不高举。<a id="a-3n"></a>如是王者。<a id="a-3o"></a>身有实意。<a id="a-3p"></a>不作诸恶。<a id="a-3q"></a>不摄恶人。<a id="a-3r"></a>平等重意。<a id="a-3s"></a>彼王如是。<a id="a-3t"></a>世间法中。<a id="a-3u"></a>嗔喜不动。<a id="a-3v"></a>而得安隐。<a id="a-3w"></a>云何复于出世间道嗔喜不动而得安隐。<a id="a-3x"></a>王若不嗔。<a id="a-3y"></a>则为能持生死一垢。<a id="a-3z"></a>王若不喜能持力垢。<a id="a-40"></a>彼王如是。<a id="a-41"></a>能持力垢。<a id="a-42"></a>持生死垢。<a id="a-43"></a>若人能持如是二垢。<a id="a-44"></a>彼人则能持痴力垢。<a id="a-45"></a>王若如是能持三垢。<a id="a-46"></a>智忍坚意。<a id="a-47"></a>有决定意功德因缘。<a id="a-48"></a>于现在世常得安乐。<a id="a-49"></a>常有利益。<a id="a-4A"></a>能护国土。<a id="a-4B"></a>能护自身。<a id="a-4C"></a>善人所赞。<a id="a-4D"></a>身坏命终。<a id="a-4E"></a>生于善道天世界中。<a id="a-4F"></a>为夜摩王。<a id="a-4G"></a>嗔喜不动善业因故。</p>
  <p id="a4H">又刹利王。<a id="a-4I"></a>复有一法。<a id="a-4J"></a>是二十五应勤修习。<a id="a-4K"></a>成就相应。<a id="a-4L"></a>现在未来二世利益。<a id="a-4M"></a>二十五者。<a id="a-4N"></a>所谓不着。<a id="a-4O"></a>饮食二法。<a id="a-4P"></a>不多贪着。<a id="a-4Q"></a>何以故。<a id="a-4R"></a>贪多饮食。<a id="a-4S"></a>于王则妨。<a id="a-4T"></a>常念饮食在腹内故。<a id="a-4U"></a>彼诸国人。<a id="a-4V"></a>左右军众。<a id="a-4W"></a>心生厌贱。<a id="a-4X"></a>有如是念。<a id="a-4Y"></a>彼王心意。<a id="a-4Z"></a>同如畜生。<a id="a-4a"></a>唯除饮食。<a id="a-4b"></a>更无余心。<a id="a-4c"></a>无余业心。<a id="a-4d"></a>恒常如是贪乐饮食。<a id="a-4e"></a>心常爱乐饮食味故。<a id="a-4f"></a>则不思惟法与非法。<a id="a-4g"></a>于国土事。<a id="a-4h"></a>不能筹量思惟计校。<a id="a-4i"></a>不思惟人。<a id="a-4j"></a>不能调伏一切左右内外军众于大臣等一切国人。<a id="a-4k"></a>不能次第。<a id="a-4l"></a>如彼相应与其官爵。<a id="a-4m"></a>于所作事。<a id="a-4n"></a>不知轻重。<a id="a-4o"></a>彼王财物。<a id="a-4p"></a>唯有损减。<a id="a-4q"></a>财物减故。<a id="a-4r"></a>则少财物。<a id="a-4s"></a>财物少故。<a id="a-4t"></a>饮食则尽无饮食故。<a id="a-4u"></a>一切轻毁。<a id="a-4v"></a>以贪饮食。<a id="a-4w"></a>故致贫穷。<a id="a-4x"></a>贪多饮食。<a id="a-4y"></a>不自节王。<a id="a-4z"></a>如是妨碍。<a id="a-50"></a>世间饶益。<a id="a-51"></a>云何复为出世间妨。<a id="a-52"></a>谓心贪着。<a id="a-53"></a>乐多饮食。<a id="a-54"></a>常爱诸味。<a id="a-55"></a>不正思惟。<a id="a-56"></a>不能念身。<a id="a-57"></a>不能念受。<a id="a-58"></a>不能念心。<a id="a-59"></a>不能念法。<a id="a-5A"></a>不能思念。<a id="a-5B"></a>苦集灭道。<a id="a-5C"></a>自余一切皆不思念。<a id="a-5D"></a>如是贪着饮食境界。<a id="a-5E"></a>同如畜生。<a id="a-5F"></a>无有差别。<a id="a-5G"></a>是故应当。<a id="a-5H"></a>依顺道理。<a id="a-5I"></a>相应饮食。<a id="a-5J"></a>如相应行。<a id="a-5K"></a>相应语说。<a id="a-5L"></a>清净诸根。<a id="a-5M"></a>如应转动。<a id="a-5N"></a>思惟正道。<a id="a-5O"></a>身受心法。<a id="a-5P"></a>苦集灭道。<a id="a-5Q"></a>如是法中。<a id="a-5R"></a>心善调伏。<a id="a-5S"></a>能思能念。<a id="a-5T"></a>心正念故。<a id="a-5U"></a>根转清净。<a id="a-5V"></a>相应饮食。<a id="a-5W"></a>身则调停。<a id="a-5X"></a>身调停故。<a id="a-5Y"></a>心亦调顺。<a id="a-5Z"></a>心调顺故。<a id="a-5a"></a>能念善法。<a id="a-5b"></a>是故不应爱着诸味。<a id="a-5c"></a>若以饮食。<a id="a-5d"></a>内于身中调适相应。<a id="a-5e"></a>则为安隐。<a id="a-5f"></a>恒常依法。<a id="a-5g"></a>而修习之。<a id="a-5h"></a>如是彼王。<a id="a-5i"></a>能调伏心。<a id="a-5j"></a>心则正念。<a id="a-5k"></a>心正念故。<a id="a-5l"></a>能作善业。<a id="a-5m"></a>王若如是不贪饮食功德因缘。<a id="a-5n"></a>于现在世。<a id="a-5o"></a>常得安乐。<a id="a-5p"></a>常有利益。<a id="a-5q"></a>能护国土。<a id="a-5r"></a>能护自身。<a id="a-5s"></a>善人所赞。<a id="a-5t"></a>身坏命终。<a id="a-5u"></a>所修善业。<a id="a-5v"></a>唯如香气。<a id="a-5w"></a>生于善道天世界中。<a id="a-5x"></a>为夜摩王。<a id="a-5y"></a>以不贪着饮食二味善业因故。</p>
  <p id="a5z">又刹利王。<a id="a-60"></a>复有一法。<a id="a-61"></a>是二十六。<a id="a-62"></a>应勤修习。<a id="a-63"></a>成就相应。<a id="a-64"></a>现在未来二世利益。<a id="a-65"></a>二十六者。<a id="a-66"></a>谓善思惟。<a id="a-67"></a>善思惟王。<a id="a-68"></a>则于世间及出世间安隐之事。<a id="a-69"></a>一切皆得。<a id="a-6A"></a>何以故心功德故。<a id="a-6B"></a>善思惟者。<a id="a-6C"></a>于现在世。<a id="a-6D"></a>若未来世。<a id="a-6E"></a>常得胜乐。<a id="a-6F"></a>随何等事。<a id="a-6G"></a>善思惟作。<a id="a-6H"></a>则无诸过。<a id="a-6I"></a>意如是念。<a id="a-6J"></a>贪欲等垢。<a id="a-6K"></a>常行恶道。<a id="a-6L"></a>应令尽灭。<a id="a-6M"></a>以不净法。<a id="a-6N"></a>除贪欲垢。<a id="a-6O"></a>以慈悲法。<a id="a-6P"></a>除嗔恚垢。<a id="a-6Q"></a>以观智法。<a id="a-6R"></a>除愚痴垢。<a id="a-6S"></a>如是皆以心善思惟。<a id="a-6T"></a>故能除灭。<a id="a-6U"></a>非不善意。<a id="a-6V"></a>而能除也。<a id="a-6W"></a>若恶思惟。<a id="a-6X"></a>不能成就世间之法。<a id="a-6Y"></a>要善思惟。<a id="a-6Z"></a>则能成就。<a id="a-6a"></a>是故当知。<a id="a-6b"></a>一切诸法。<a id="a-6c"></a>善思惟作。<a id="a-6d"></a>则得成就。<a id="a-6e"></a>王若如是。<a id="a-6f"></a>心善思惟。<a id="a-6g"></a>功德因缘。<a id="a-6h"></a>于现在世。<a id="a-6i"></a>常得安乐。<a id="a-6j"></a>常有利益。<a id="a-6k"></a>能护国土。<a id="a-6l"></a>能护自身。<a id="a-6m"></a>善人所赞。<a id="a-6n"></a>身坏命终。<a id="a-6o"></a>生于善道天世界中。<a id="a-6p"></a>为夜摩王。<a id="a-6q"></a>以善思惟善业因故。</p>
  <p id="a6r">又刹利王。<a id="a-6s"></a>复有一法。<a id="a-6t"></a>是二十七。<a id="a-6u"></a>应勤修习。<a id="a-6v"></a>成就相应。<a id="a-6w"></a>现在未来二世利益。<a id="a-6x"></a>二十七者。<a id="a-6y"></a>谓不待时安详而作。<a id="a-6z"></a>若作世间。<a id="a-70"></a>作出世间利益之法。<a id="a-71"></a>久时乃作。<a id="a-72"></a>则不可作。<a id="a-73"></a>既不可作而作之者。<a id="a-74"></a>则不成就。<a id="a-75"></a>譬如有病。<a id="a-76"></a>不时速治。<a id="a-77"></a>久乃治者。<a id="a-78"></a>则不可治。<a id="a-79"></a>不可治故。<a id="a-7A"></a>则能杀人。<a id="a-7B"></a>如是复有无量作法不时速作。<a id="a-7C"></a>久乃作者。<a id="a-7D"></a>难作叵作。<a id="a-7E"></a>不可得作。<a id="a-7F"></a>如是能障。<a id="a-7G"></a>出世间道微少烦恼。<a id="a-7H"></a>亦如彼病。<a id="a-7I"></a>不速治故。<a id="a-7J"></a>烦恼不断。<a id="a-7K"></a>以不断故。<a id="a-7L"></a>则入恶道。<a id="a-7M"></a>是久乃作之大过患。<a id="a-7N"></a>如是障碍出世间道。<a id="a-7O"></a>微少烦恼。<a id="a-7P"></a>不时断故。<a id="a-7Q"></a>渐次增长。<a id="a-7R"></a>犹如毒芽。<a id="a-7S"></a>久则增长。<a id="a-7T"></a>烧一切身。<a id="a-7U"></a>能令众生若堕地狱饿鬼畜生。<a id="a-7V"></a>是故不应安详待后久时乃作。<a id="a-7W"></a>如是王者。<a id="a-7X"></a>若诸余人。<a id="a-7Y"></a>若诸比丘。<a id="a-7Z"></a>若诸俗人。<a id="a-7a"></a>若大富人。<a id="a-7b"></a>若贫穷人。<a id="a-7c"></a>一切不应安详待后久时乃作。<a id="a-7d"></a>若人待后久时乃作。<a id="a-7e"></a>彼人生过速得衰恼。<a id="a-7f"></a>乃经久时。<a id="a-7g"></a>不能除灭。<a id="a-7h"></a>不能破坏。<a id="a-7i"></a>不能断绝。<a id="a-7j"></a>以不断故。<a id="a-7k"></a>自得衰恼。<a id="a-7l"></a>若人不观久时乃作。<a id="a-7m"></a>则速失坏。<a id="a-7n"></a>并根普拔。<a id="a-7o"></a>如是之人。<a id="a-7p"></a>无彼过故。<a id="a-7q"></a>毕竟得乐。<a id="a-7r"></a>住世间道出世间道。<a id="a-7s"></a>如是之人。<a id="a-7t"></a>若过始生。<a id="a-7u"></a>即能除灭。<a id="a-7v"></a>如毒芽生。<a id="a-7w"></a>见即除者。<a id="a-7x"></a>彼毒芽者。<a id="a-7y"></a>喻如烦恼。<a id="a-7z"></a>久则增长。<a id="a-80"></a>过生则多。<a id="a-81"></a>是故若有断始生过。<a id="a-82"></a>则为真知。<a id="a-83"></a>而得安隐。<a id="a-84"></a>彼人常乐。<a id="a-85"></a>王若如是不待后时安详而作功德因缘。<a id="a-86"></a>于现在世。<a id="a-87"></a>常得安乐。<a id="a-88"></a>常有利益。<a id="a-89"></a>能护国土。<a id="a-8A"></a>能护自身。<a id="a-8B"></a>善人所赞。<a id="a-8C"></a>彼人常乐。<a id="a-8D"></a>身坏命终。<a id="a-8E"></a>生于善道天世界中。<a id="a-8F"></a>为夜摩王。<a id="a-8G"></a>以不待时安详而作善业因故。</p>
  <p id="a8H">又刹利王。<a id="a-8I"></a>复有一法。<a id="a-8J"></a>是二十八。<a id="a-8K"></a>应勤修行。<a id="a-8L"></a>成就相应。<a id="a-8M"></a>现在未来二世利益。<a id="a-8N"></a>二十八者。<a id="a-8O"></a>所谓以法利益国土。<a id="a-8P"></a>非是非法。<a id="a-8Q"></a>彼多法王。<a id="a-8R"></a>能自利益。<a id="a-8S"></a>能利益他。<a id="a-8T"></a>自利益者。<a id="a-8U"></a>若王持戒。<a id="a-8V"></a>能护国土。<a id="a-8W"></a>非不持戒。<a id="a-8X"></a>是自利益。<a id="a-8Y"></a>利益他者。<a id="a-8Z"></a>谓见有人。<a id="a-8a"></a>不随法行。<a id="a-8b"></a>令住法中。<a id="a-8c"></a>王者如是正护国土。<a id="a-8d"></a>护国土故。<a id="a-8e"></a>法财名三。<a id="a-8f"></a>皆和合得。<a id="a-8g"></a>既能如是令他依法。<a id="a-8h"></a>何况自身不随法行。<a id="a-8i"></a>如是王者。<a id="a-8j"></a>则得财物。<a id="a-8k"></a>云何得物。<a id="a-8l"></a>所谓决定于国土中一切财物。<a id="a-8m"></a>六分取一。<a id="a-8n"></a>是以国土。<a id="a-8o"></a>则为大富。<a id="a-8p"></a>以正护故。<a id="a-8q"></a>若国大富。<a id="a-8r"></a>王有急事。<a id="a-8s"></a>一切人民。<a id="a-8t"></a>以爱王故。<a id="a-8u"></a>知王有急。<a id="a-8v"></a>须用财物。<a id="a-8w"></a>皆悉多与。<a id="a-8x"></a>此是王者第二功德具足成就。<a id="a-8y"></a>如是王者。<a id="a-8z"></a>正护国土。<a id="a-90"></a>左右军众。<a id="a-91"></a>敬爱于王。<a id="a-92"></a>一切方处。<a id="a-93"></a>称王善名。<a id="a-94"></a>王若如是。<a id="a-95"></a>法财名等。<a id="a-96"></a>和合具足。<a id="a-97"></a>于现在世。<a id="a-98"></a>常得安乐。<a id="a-99"></a>常有利益。<a id="a-9A"></a>能护国土。<a id="a-9B"></a>能护自身。<a id="a-9C"></a>善人所赞。<a id="a-9D"></a>身坏命终。<a id="a-9E"></a>生于善道天世界中。<a id="a-9F"></a>为夜摩王。<a id="a-9G"></a>以自他利善业因故。</p>
  <p id="a9H">又刹利王。<a id="a-9I"></a>复有一法。<a id="a-9J"></a>是二十九。<a id="a-9K"></a>应勤修习。<a id="a-9L"></a>成就相应。<a id="a-9M"></a>现在未来二世利益。<a id="a-9N"></a>二十九者。<a id="a-9O"></a>谓常修行十善业道。<a id="a-9P"></a>彼十善道。<a id="a-9Q"></a>第一乐报。<a id="a-9R"></a>以要言之。<a id="a-9S"></a>则有三种。<a id="a-9T"></a>谓身口意。<a id="a-9U"></a>身则有三。<a id="a-9V"></a>杀盗邪行。<a id="a-9W"></a>口则有四。<a id="a-9X"></a>妄语两舌恶口绮语。<a id="a-9Y"></a>意地有三。<a id="a-9Z"></a>贪嗔邪见。<a id="a-9a"></a>如是十种不善业道。<a id="a-9b"></a>颠倒则名十善业道。<a id="a-9c"></a>名为慧道。<a id="a-9d"></a>名为正道。<a id="a-9e"></a>不善业道。<a id="a-9f"></a>则无有慧。<a id="a-9g"></a>善道有慧。<a id="a-9h"></a>故名慧道。<a id="a-9i"></a>摄人天生。<a id="a-9j"></a>次第乃至到于涅槃彼王如是。<a id="a-9k"></a>自身能住。<a id="a-9l"></a>复令他人军众等住。<a id="a-9m"></a>如是王者。<a id="a-9n"></a>于诸众生。<a id="a-9o"></a>犹如父母。<a id="a-9p"></a>能到涅槃。<a id="a-9q"></a>随自所愿何道皆得彼王如是。<a id="a-9r"></a>一切所念。<a id="a-9s"></a>皆悉成就。<a id="a-9t"></a>常为天护无有刀剑。<a id="a-9u"></a>怨敌等畏。<a id="a-9v"></a>一切国土。<a id="a-9w"></a>常不坏乱。<a id="a-9x"></a>一切五谷。<a id="a-9y"></a>随时善熟。<a id="a-9z"></a>如天时节。<a id="a-A0"></a>日月调和。<a id="a-A1"></a>普照一切。<a id="a-A2"></a>国土所用。<a id="a-A3"></a>一切具足。<a id="a-A4"></a>多饶人众。<a id="a-A5"></a>彼王如是。<a id="a-A6"></a>正护国土。<a id="a-A7"></a>后时无常。<a id="a-A8"></a>身坏命终。<a id="a-A9"></a>生于善道天世界中。<a id="a-AA"></a>受何业报。<a id="a-AB"></a>受何等乐。<a id="a-AC"></a>略而言之。<a id="a-AD"></a>夜摩天中。<a id="a-AE"></a>不杀业故。<a id="a-AF"></a>天命则长。<a id="a-AG"></a>有下中上。<a id="a-AH"></a>如是天命。<a id="a-AI"></a>于六欲天。<a id="a-AJ"></a>不偷盗故。<a id="a-AK"></a>天中大富。<a id="a-AL"></a>七宝具足。<a id="a-AM"></a>园林山峰。<a id="a-AN"></a>种种可爱。<a id="a-AO"></a>在如是处。<a id="a-AP"></a>游戏受乐。<a id="a-AQ"></a>不邪淫故。<a id="a-AR"></a>诸天女众。<a id="a-AS"></a>于余天子。<a id="a-AT"></a>悉皆不往。<a id="a-AU"></a>乃至未退。<a id="a-AV"></a>有命以来。<a id="a-AW"></a>不往不近。<a id="a-AX"></a>彼诸天女。<a id="a-AY"></a>一切端正。<a id="a-AZ"></a>一切好色。<a id="a-Aa"></a>光明胜妙。<a id="a-Ab"></a>眼见心乐。<a id="a-Ac"></a>若人邪行。<a id="a-Ad"></a>彼生天中。<a id="a-Ae"></a>所有天女。<a id="a-Af"></a>共余天行。<a id="a-Ag"></a>如是异异业报成就。<a id="a-Ah"></a>此如是等身善业行。<a id="a-Ai"></a>善护不犯。<a id="a-Aj"></a>乐修多作。<a id="a-Ak"></a>生于天中。<a id="a-Al"></a>受天乐报。<a id="a-Am"></a>次复第二口四善业。<a id="a-An"></a>乐修多作。<a id="a-Ao"></a>生于天中。<a id="a-Ap"></a>口何者业。<a id="a-Aq"></a>生于天处。<a id="a-Ar"></a>受何乐报。<a id="a-As"></a>谓修四种口正行戒。<a id="a-At"></a>不妄语故。<a id="a-Au"></a>满语美语。<a id="a-Av"></a>种种实语。<a id="a-Aw"></a>常一切时。<a id="a-Ax"></a>第一妙语。<a id="a-Ay"></a>随口所说。<a id="a-Az"></a>彼语则乐。<a id="a-B0"></a>随语皆得。<a id="a-B1"></a>不妄语故。<a id="a-B2"></a>不两舌故。<a id="a-B3"></a>所有军众。<a id="a-B4"></a>常不破坏。<a id="a-B5"></a>于一切时。<a id="a-B6"></a>随顺供养。<a id="a-B7"></a>不恶口故。<a id="a-B8"></a>常闻美妙歌舞游戏喜笑等声。<a id="a-B9"></a>第一悦耳美妙之声。<a id="a-BA"></a>不绮语故。<a id="a-BB"></a>常出义语。<a id="a-BC"></a>一切诸天。<a id="a-BD"></a>爱乐其语。<a id="a-BE"></a>皆信其语。<a id="a-BF"></a>彼于天中如是成就口业果报。<a id="a-BG"></a>何者意业。<a id="a-BH"></a>如是天处受何乐果。<a id="a-BI"></a>以不贪故。<a id="a-BJ"></a>一切忆念。<a id="a-BK"></a>一切所须。<a id="a-BL"></a>随念皆得。<a id="a-BM"></a>得已不失。<a id="a-BN"></a>自余诸天。<a id="a-BO"></a>不能侵夺。<a id="a-BP"></a>唯自受用此果报者。<a id="a-BQ"></a>不贪业故。<a id="a-BR"></a>以不嗔故。<a id="a-BS"></a>一切天爱。<a id="a-BT"></a>第一端正。<a id="a-BU"></a>可喜妙色。<a id="a-BV"></a>不邪见故。<a id="a-BW"></a>所求皆得。<a id="a-BX"></a>如所求得。<a id="a-BY"></a>不变不异。<a id="a-BZ"></a>如所念得。<a id="a-Ba"></a>未曾不得。<a id="a-Bb"></a>常具足得。<a id="a-Bc"></a>如是略说十善业道所得果报若布施者。<a id="a-Bd"></a>则得胜报。<a id="a-Be"></a>以布施故。<a id="a-Bf"></a>富乐转胜。<a id="a-Bg"></a>以智胜故。<a id="a-Bh"></a>胜一切天。<a id="a-Bi"></a>一切乐受愿是根本。<a id="a-Bj"></a>若痴乐者则非是乐。<a id="a-Bk"></a>心自在故。<a id="a-Bl"></a>福田力故。<a id="a-Bm"></a>时自在故。<a id="a-Bn"></a>物自在故。<a id="a-Bo"></a>信解力故。<a id="a-Bp"></a>以自在故。<a id="a-Bq"></a>有一善业。<a id="a-Br"></a>亦生天中。<a id="a-Bs"></a>乃有众生。<a id="a-Bt"></a>入于涅槃。<a id="a-Bu"></a>何况生天。<a id="a-Bv"></a>如是业报。<a id="a-Bw"></a>第一微细。<a id="a-Bx"></a>何人不知。<a id="a-By"></a>则迷业报。<a id="a-Bz"></a>迷业报故入于地狱。<a id="a-C0"></a>此如所说十善业道。<a id="a-C1"></a>若王修行。<a id="a-C2"></a>或国土人。<a id="a-C3"></a>或王军众。<a id="a-C4"></a>以王因缘。<a id="a-C5"></a>皆行十善。<a id="a-C6"></a>王若如是。<a id="a-C7"></a>修十善业。<a id="a-C8"></a>功德因缘。<a id="a-C9"></a>于现在世。<a id="a-CA"></a>常得安乐。<a id="a-CB"></a>常有利益。<a id="a-CC"></a>能护国土。<a id="a-CD"></a>能护自身。<a id="a-CE"></a>善人所赞。<a id="a-CF"></a>身坏命终。<a id="a-CG"></a>生于善道天世界中。<a id="a-CH"></a>为夜摩王。<a id="a-CI"></a>以行十善善业因故。</p>
  <p id="aCJ">又刹利王。<a id="a-CK"></a>复有一法。<a id="a-CL"></a>是第三十。<a id="a-CM"></a>应勤修习。<a id="a-CN"></a>成就相应。<a id="a-CO"></a>现在未来二世利益。<a id="a-CP"></a>第三十者。<a id="a-CQ"></a>谓信因缘。<a id="a-CR"></a>信因缘王。<a id="a-CS"></a>若大臣等。<a id="a-CT"></a>不迷业报。<a id="a-CU"></a>意常正念。<a id="a-CV"></a>于境界中。<a id="a-CW"></a>不放逸行。<a id="a-CX"></a>彼因名为果种子因。<a id="a-CY"></a>缘于时处。<a id="a-CZ"></a>具足和合。<a id="a-Ca"></a>彼名信因。<a id="a-Cb"></a>若信因者。<a id="a-Cc"></a>亦信于果。<a id="a-Cd"></a>彼以如是谛见因果。<a id="a-Ce"></a>不作恶业。<a id="a-Cf"></a>犹如种子。<a id="a-Cg"></a>与芽为因。<a id="a-Ch"></a>如是谛见。<a id="a-Ci"></a>信因缘故。<a id="a-Cj"></a>不迷业报。<a id="a-Ck"></a>彼如是业。<a id="a-Cl"></a>有善不善。<a id="a-Cm"></a>生死相续。<a id="a-Cn"></a>不断不绝种种苦乐。<a id="a-Co"></a>能令众生处处受生。<a id="a-Cp"></a>有中流转。<a id="a-Cq"></a>如是有中相续轮转。<a id="a-Cr"></a>在于地狱饿鬼畜生天人之中。<a id="a-Cs"></a>有三种行。<a id="a-Ct"></a>一福业行。<a id="a-Cu"></a>二罪业行。<a id="a-Cv"></a>三不动行。<a id="a-Cw"></a>谓四禅行。<a id="a-Cx"></a>彼福业行。<a id="a-Cy"></a>是天人因。<a id="a-Cz"></a>彼罪业行。<a id="a-D0"></a>地狱等因。<a id="a-D1"></a>彼不动行。<a id="a-D2"></a>是色界因。<a id="a-D3"></a>彼三种界。<a id="a-D4"></a>王若于中唯谛知因。<a id="a-D5"></a>彼王不迷生死旷野。<a id="a-D6"></a>如是一切。<a id="a-D7"></a>此有为中。<a id="a-D8"></a>所谓因果。<a id="a-D9"></a>王信因果过不能坏。<a id="a-DA"></a>以能畏过。<a id="a-DB"></a>故不造作不善之业。<a id="a-DC"></a>常作善业王若如是。<a id="a-DD"></a>信于因缘功德力故。<a id="a-DE"></a>于现在世。<a id="a-DF"></a>常得安乐。<a id="a-DG"></a>常有利益。<a id="a-DH"></a>能护国土。<a id="a-DI"></a>能护自身。<a id="a-DJ"></a>善人所赞。<a id="a-DK"></a>身坏命终。<a id="a-DL"></a>生于善道天世界中。<a id="a-DM"></a>为夜摩王。<a id="a-DN"></a>以信因缘善业因故。<a id="a-DO"></a>一切众生。<a id="a-DP"></a>第一胜法。<a id="a-DQ"></a>谓信因缘。<a id="a-DR"></a>是故王者应当精勤修习此法。<a id="a-DS"></a>受持此法。<a id="a-DT"></a>谓信因缘。</p>
  <p id="aDU">又刹利王。<a id="a-DV"></a>复有一法。<a id="a-DW"></a>是三十一。<a id="a-DX"></a>应勤修习。<a id="a-DY"></a>成就相应。<a id="a-DZ"></a>现在未来二世利益。<a id="a-Da"></a>三十一者。<a id="a-Db"></a>谓供养天。<a id="a-Dc"></a>以何因缘供养彼天。<a id="a-Dd"></a>善业行故。<a id="a-De"></a>得生天中。<a id="a-Df"></a>有大神通。<a id="a-Dg"></a>若我造作不善业道。<a id="a-Dh"></a>能遮止我。<a id="a-Di"></a>若夜若昼。<a id="a-Dj"></a>恒常供养。<a id="a-Dk"></a>一切所作。<a id="a-Dl"></a>皆能调伏。<a id="a-Dm"></a>能于梦中示善不善。<a id="a-Dn"></a>一切国土。<a id="a-Do"></a>不饶益时。<a id="a-Dp"></a>能为作护。<a id="a-Dq"></a>令入善法。<a id="a-Dr"></a>彼天如是能遮不善。<a id="a-Ds"></a>若夜若昼。<a id="a-Dt"></a>常能拥护。<a id="a-Du"></a>犹如父母无量方便种种拥护。<a id="a-Dv"></a>应供养天。<a id="a-Dw"></a>彼能作善。<a id="a-Dx"></a>是故王者。<a id="a-Dy"></a>供养彼天。<a id="a-Dz"></a>以爱法故离于恶业。<a id="a-E0"></a>不为侵他。<a id="a-E1"></a>非邪见故。<a id="a-E2"></a>无如是意离天无业。<a id="a-E3"></a>此天造作。<a id="a-E4"></a>一切世间。<a id="a-E5"></a>无如是心。<a id="a-E6"></a>一切苦乐。<a id="a-E7"></a>皆天所作。<a id="a-E8"></a>无如是心。<a id="a-E9"></a>供养于天。<a id="a-EA"></a>如是供养。<a id="a-EB"></a>为利益我。<a id="a-EC"></a>不失饶益。<a id="a-ED"></a>非谤因果。<a id="a-EE"></a>非邪见心。<a id="a-EF"></a>彼王如是供养天故。<a id="a-EG"></a>得他供养。<a id="a-EH"></a>王若如是常供养天功德因缘。<a id="a-EI"></a>于现在世。<a id="a-EJ"></a>常得安乐。<a id="a-EK"></a>常有利益。<a id="a-EL"></a>能护国土。<a id="a-EM"></a>能护自身。<a id="a-EN"></a>善人所赞。<a id="a-EO"></a>身坏命终。<a id="a-EP"></a>生于善道天世界中。<a id="a-EQ"></a>为夜摩王。<a id="a-ER"></a>以供养天善业因故。</p>
  <p id="aES">又刹利王。<a id="a-ET"></a>复有一法。<a id="a-EU"></a>是三十二。<a id="a-EV"></a>王者应作。<a id="a-EW"></a>成就相应。<a id="a-EX"></a>现在未来二世利益。<a id="a-EY"></a>三十二者。<a id="a-EZ"></a>谓一切时。<a id="a-Ea"></a>正护国土。<a id="a-Eb"></a>正护国王。<a id="a-Ec"></a>随顺法行。<a id="a-Ed"></a>犹如父母。<a id="a-Ee"></a>一切畏处。<a id="a-Ef"></a>施与无畏。<a id="a-Eg"></a>施无畏故。<a id="a-Eh"></a>昼夜常恒善法增长。<a id="a-Ei"></a>一切军众。<a id="a-Ej"></a>皆悉敬爱。<a id="a-Ek"></a>心不舍离。<a id="a-El"></a>国内人民。<a id="a-Em"></a>或献财物。<a id="a-En"></a>或复赞叹。<a id="a-Eo"></a>称王善名。<a id="a-Ep"></a>或时昼夜心常思惟。<a id="a-Eq"></a>欲令其人得安隐乐。<a id="a-Er"></a>彼王如是利益一切诸众生故。<a id="a-Es"></a>是以令王自在增长。<a id="a-Et"></a>多自在故。<a id="a-Eu"></a>五谷成熟。<a id="a-Ev"></a>国土增长。<a id="a-Ew"></a>一切军众皆悉增长。<a id="a-Ex"></a>国内耆宿。<a id="a-Ey"></a>愿王炽盛。<a id="a-Ez"></a>彼如是王。<a id="a-F0"></a>正护国土。<a id="a-F1"></a>法财名三。<a id="a-F2"></a>日日增长。<a id="a-F3"></a>和合相应。<a id="a-F4"></a>王若如是正护国土。<a id="a-F5"></a>于一切时。<a id="a-F6"></a>利益国土。<a id="a-F7"></a>离嗔离贪功德因缘。<a id="a-F8"></a>于现在世。<a id="a-F9"></a>常得安乐。<a id="a-FA"></a>常有利益。<a id="a-FB"></a>能护国土。<a id="a-FC"></a>能护自身。<a id="a-FD"></a>善人所赞。<a id="a-FE"></a>身坏命终。<a id="a-FF"></a>生于善道天世界中。<a id="a-FG"></a>为夜摩王。<a id="a-FH"></a>以护国土善业因故。</p>
  <p id="aFI">又刹利王。<a id="a-FJ"></a>复有一法。<a id="a-FK"></a>是三十三。<a id="a-FL"></a>王者应作。<a id="a-FM"></a>成就相应。<a id="a-FN"></a>现在未来。<a id="a-FO"></a>二世利益。<a id="a-FP"></a>三十三者。<a id="a-FQ"></a>谓一切时。<a id="a-FR"></a>正护妻子。<a id="a-FS"></a>护妻子故。<a id="a-FT"></a>妻子得乐。<a id="a-FU"></a>王若大臣无量福德。<a id="a-FV"></a>多种福德。<a id="a-FW"></a>和集增长。<a id="a-FX"></a>若有财物。<a id="a-FY"></a>有何者物。<a id="a-FZ"></a>何处何时。<a id="a-Fa"></a>有物不惜给与妻子。<a id="a-Fb"></a>若与财物。<a id="a-Fc"></a>若与饮食。<a id="a-Fd"></a>若与床敷。<a id="a-Fe"></a>若与衣服。<a id="a-Ff"></a>若或抱持。<a id="a-Fg"></a>爱语信任。<a id="a-Fh"></a>令心欢喜。<a id="a-Fi"></a>施与无畏。<a id="a-Fj"></a>如力分与。<a id="a-Fk"></a>施与妻子。<a id="a-Fl"></a>舍内得福。<a id="a-Fm"></a>作无量种舍内福德。<a id="a-Fn"></a>此护妻子。<a id="a-Fo"></a>有大福德。<a id="a-Fp"></a>若复有人。<a id="a-Fq"></a>无怜愍心。<a id="a-Fr"></a>或为贪覆。<a id="a-Fs"></a>不怜妻子。<a id="a-Ft"></a>彼人之心。<a id="a-Fu"></a>甚于恶兽。<a id="a-Fv"></a>杀生食肉食屎兽等。<a id="a-Fw"></a>若人不能出家住法。<a id="a-Fx"></a>彼人应当如力如分。<a id="a-Fy"></a>正护妻子。<a id="a-Fz"></a>令得安乐。<a id="a-G0"></a>若自有力。<a id="a-G1"></a>无怜愍心。<a id="a-G2"></a>不护妻子。<a id="a-G3"></a>如是之人。<a id="a-G4"></a>不名在家。<a id="a-G5"></a>不名出家。<a id="a-G6"></a>是故应以资生布施。<a id="a-G7"></a>及余物施。<a id="a-G8"></a>若教持戒。<a id="a-G9"></a>王若大臣。<a id="a-GA"></a>能令妻子受戒持戒。<a id="a-GB"></a>教令布施。<a id="a-GC"></a>教令习智。<a id="a-GD"></a>更余次第。<a id="a-GE"></a>正护其乐。<a id="a-GF"></a>次第如力。<a id="a-GG"></a>王若大臣。<a id="a-GH"></a>如是作者。<a id="a-GI"></a>久时受乐。<a id="a-GJ"></a>久时寿命。<a id="a-GK"></a>王若如是。<a id="a-GL"></a>正护妻子。<a id="a-GM"></a>功德因缘。<a id="a-GN"></a>于现在世。<a id="a-GO"></a>常得安乐。<a id="a-GP"></a>常有利益。<a id="a-GQ"></a>能护国土。<a id="a-GR"></a>能护自身。<a id="a-GS"></a>善人所赞。<a id="a-GT"></a>身坏命终。<a id="a-GU"></a>生于善道天世界中。<a id="a-GV"></a>为夜摩王。<a id="a-GW"></a>以护妻子善业因故。</p>
  <p id="aGX">又刹利王。<a id="a-GY"></a>复有一法。<a id="a-GZ"></a>是三十四。<a id="a-Ga"></a>应勤修习。<a id="a-Gb"></a>成就相应。<a id="a-Gc"></a>现在未来二世利益。<a id="a-Gd"></a>三十四者。<a id="a-Ge"></a>谓常习智。<a id="a-Gf"></a>习智者名一切苦灭。<a id="a-Gg"></a>出离一切生死之因。<a id="a-Gh"></a>若能决定习智者好。<a id="a-Gi"></a>彼智者名于入大闇堕在闇中得无量种衰恼之者。<a id="a-Gj"></a>照明如灯。<a id="a-Gk"></a>生死旷野崄道资粮。<a id="a-Gl"></a>盲者眼目。<a id="a-Gm"></a>无力者力。<a id="a-Gn"></a>无伴者伴。<a id="a-Go"></a>无救者救。<a id="a-Gp"></a>病者良药。<a id="a-Gq"></a>迷者导师。<a id="a-Gr"></a>生死旷野崄道远行饥渴乏者之清冷水之饮食也。<a id="a-Gs"></a>系缚生死牢狱之者出要之因。<a id="a-Gt"></a>无亲友者。<a id="a-Gu"></a>则能与作利益亲友与无目者。<a id="a-Gv"></a>作光明眼。<a id="a-Gw"></a>能于死时。<a id="a-Gx"></a>而作强伴。<a id="a-Gy"></a>阎摩罗人。<a id="a-Gz"></a>来近至时。<a id="a-H0"></a>于死灭时。<a id="a-H1"></a>作大力伴。<a id="a-H2"></a>一切恶处。<a id="a-H3"></a>能为闭塞。<a id="a-H4"></a>于欲堕坠大崄堓者。<a id="a-H5"></a>如手接取。<a id="a-H6"></a>若作同侣。<a id="a-H7"></a>得一切乐。<a id="a-H8"></a>于裸露者。<a id="a-H9"></a>是好衣服。<a id="a-HA"></a>无能劫夺。<a id="a-HB"></a>若有怖畏。<a id="a-HC"></a>破戒罪火。<a id="a-HD"></a>热恼逼者。<a id="a-HE"></a>能作无量多枝叶花。<a id="a-HF"></a>清冷荫影具足之树。<a id="a-HG"></a>一切众生。<a id="a-HH"></a>眼所瞩者。<a id="a-HI"></a>皆生爱乐。<a id="a-HJ"></a>是故智胜于无始来流转世界诸众生等。<a id="a-HK"></a>能与现在未来世乐。<a id="a-HL"></a>更无余法能作乐因。<a id="a-HM"></a>如一智也。<a id="a-HN"></a>常应识知种种修习。<a id="a-HO"></a>心行正道。<a id="a-HP"></a>心善思惟。<a id="a-HQ"></a>心中安住。<a id="a-HR"></a>共余法动。<a id="a-HS"></a>无量种意。<a id="a-HT"></a>初中不善。<a id="a-HU"></a>智则能除。<a id="a-HV"></a>能示实道。<a id="a-HW"></a>此则安隐。<a id="a-HX"></a>一切饶益。<a id="a-HY"></a>皆能成就。<a id="a-HZ"></a>示涅槃城。<a id="a-Ha"></a>常应修习。<a id="a-Hb"></a>以修习故。<a id="a-Hc"></a>善识知故。<a id="a-Hd"></a>生人天中。<a id="a-He"></a>为王为胜。<a id="a-Hf"></a>智火能烧一切烦恼。<a id="a-Hg"></a>乃至后时。<a id="a-Hh"></a>得寂灭乐。<a id="a-Hi"></a>更无异法能令出离一切生死。<a id="a-Hj"></a>如此智者。<a id="a-Hk"></a>是故希望一切地者。<a id="a-Hl"></a>应当思惟修习此智。<a id="a-Hm"></a>为他人说。<a id="a-Hn"></a>王若如是常修习智。<a id="a-Ho"></a>为他而说。<a id="a-Hp"></a>乐修多作功德因缘。<a id="a-Hq"></a>于现在世。<a id="a-Hr"></a>常得安乐。<a id="a-Hs"></a>常有利益。<a id="a-Ht"></a>能护国土能护自身。<a id="a-Hu"></a>善人所赞。<a id="a-Hv"></a>后正流转。<a id="a-Hw"></a>身坏命终。<a id="a-Hx"></a>生于善道天世界中。<a id="a-Hy"></a>为夜摩王。<a id="a-Hz"></a>以能修习。<a id="a-I0"></a>多智因故。<a id="a-I1"></a>终得涅槃。</p>
  <p id="aI2">又刹利王。<a id="a-I3"></a>复有一法。<a id="a-I4"></a>是三十五。<a id="a-I5"></a>应勤舍离。<a id="a-I6"></a>成就相应。<a id="a-I7"></a>现在未来二世利益。<a id="a-I8"></a>三十五者。<a id="a-I9"></a>所谓不乐一切境界。<a id="a-IA"></a>若刹利王。<a id="a-IB"></a>乐于境界。<a id="a-IC"></a>如是王者。<a id="a-ID"></a>不得安隐。<a id="a-IE"></a>若王乐声触味香色。<a id="a-IF"></a>一切方便。<a id="a-IG"></a>不得安隐。<a id="a-IH"></a>亦复不能正护国土。<a id="a-II"></a>亦复不能正护自身。<a id="a-IJ"></a>常乐境界。<a id="a-IK"></a>常着心故。<a id="a-IL"></a>失法物名。<a id="a-IM"></a>三皆退坏。<a id="a-IN"></a>乐境界王。<a id="a-IO"></a>余王能破。<a id="a-IP"></a>他破坏故。<a id="a-IQ"></a>自军众等。<a id="a-IR"></a>皆生厌恶。<a id="a-IS"></a>不复爱乐。<a id="a-IT"></a>以厌离故。<a id="a-IU"></a>则失王位。<a id="a-IV"></a>而得衰恼。<a id="a-IW"></a>得衰恼故。<a id="a-IX"></a>或失寿命。<a id="a-IY"></a>是故王者。<a id="a-IZ"></a>不用纵心乐着境界。<a id="a-Ia"></a>若不纵心大乐境界。<a id="a-Ib"></a>彼王则能正护自法。<a id="a-Ic"></a>或时心净。<a id="a-Id"></a>正摄色声香味触等。<a id="a-Ie"></a>不能动心。<a id="a-If"></a>久时为王。<a id="a-Ig"></a>王领国土一切军众。<a id="a-Ih"></a>不厌不舍。<a id="a-Ii"></a>是故他王。<a id="a-Ij"></a>不能破坏。<a id="a-Ik"></a>命住久时。<a id="a-Il"></a>不得热恼。<a id="a-Im"></a>久时受乐。<a id="a-In"></a>今既受乐。<a id="a-Io"></a>后生乐处。<a id="a-Ip"></a>王若如是。<a id="a-Iq"></a>不乐境界功德因缘。<a id="a-Ir"></a>于现在世。<a id="a-Is"></a>常得安乐。<a id="a-It"></a>常有利益。<a id="a-Iu"></a>能护国土。<a id="a-Iv"></a>能护自身。<a id="a-Iw"></a>善人所赞。<a id="a-Ix"></a>身坏命终。<a id="a-Iy"></a>生于善道天世界中。<a id="a-Iz"></a>为夜摩王。<a id="a-J0"></a>不乐境界。<a id="a-J1"></a>善业因故。</p>
  <p id="aJ2">又刹利王。<a id="a-J3"></a>复有一法。<a id="a-J4"></a>是三十六。<a id="a-J5"></a>王不应作。<a id="a-J6"></a>成就相应。<a id="a-J7"></a>现在未来二世利益。<a id="a-J8"></a>三十六者。<a id="a-J9"></a>所谓不令恶人住国。<a id="a-JA"></a>不调伏者。<a id="a-JB"></a>不令住国。<a id="a-JC"></a>若诸恶人恶业破戒。<a id="a-JD"></a>令住国者彼王则不久时为王。<a id="a-JE"></a>则于彼人。<a id="a-JF"></a>必得殃祸。<a id="a-JG"></a>彼大过故。<a id="a-JH"></a>国人破坏。<a id="a-JI"></a>自在劣减。<a id="a-JJ"></a>五谷不登。<a id="a-JK"></a>人不作业。<a id="a-JL"></a>王则不能正护国土。<a id="a-JM"></a>一切国人。<a id="a-JN"></a>于王不乐住国土天。<a id="a-JO"></a>不生怜愍。<a id="a-JP"></a>以其国内恶人住故。<a id="a-JQ"></a>以其国有不调人故。<a id="a-JR"></a>彼调伏人。<a id="a-JS"></a>亦不调伏。<a id="a-JT"></a>第一修业福德之人。<a id="a-JU"></a>近恶人故。<a id="a-JV"></a>彼则有失。<a id="a-JW"></a>是故王者。<a id="a-JX"></a>不调伏人。<a id="a-JY"></a>不令住国。<a id="a-JZ"></a>若王不令不调伏人住其国者。<a id="a-Ja"></a>恶法行人。<a id="a-Jb"></a>则不住国。<a id="a-Jc"></a>以不住国。<a id="a-Jd"></a>则无上过。<a id="a-Je"></a>又复常能正护国土。<a id="a-Jf"></a>一切国人皆悉知王。<a id="a-Jg"></a>不令恶人住在国内。<a id="a-Jh"></a>则不作恶。<a id="a-Ji"></a>一切国人皆修行法。<a id="a-Jj"></a>不作非法。<a id="a-Jk"></a>彼能如是随法行王。<a id="a-Jl"></a>一切意念皆悉成就。<a id="a-Jm"></a>一切国人皆知法律。<a id="a-Jn"></a>依法律行。<a id="a-Jo"></a>余不饶益。<a id="a-Jp"></a>不生不起。<a id="a-Jq"></a>彼王如是。<a id="a-Jr"></a>以法为救。<a id="a-Js"></a>以法为伴。<a id="a-Jt"></a>王若如是以法为本。<a id="a-Ju"></a>不令恶人住其国内功德因缘。<a id="a-Jv"></a>于现在世。<a id="a-Jw"></a>常得安乐。<a id="a-Jx"></a>常有利益。<a id="a-Jy"></a>能护国土。<a id="a-Jz"></a>能护自身。<a id="a-K0"></a>善人所赞。<a id="a-K1"></a>身坏命终。<a id="a-K2"></a>生于善道天世界中。<a id="a-K3"></a>为夜摩王。<a id="a-K4"></a>以离恶人善业因故。</p>
  <p id="aK5">又刹利王。<a id="a-K6"></a>复有一法。<a id="a-K7"></a>是三十七。<a id="a-K8"></a>王应勤修。<a id="a-K9"></a>多获福德。<a id="a-KA"></a>一切国人皆不厌恶。<a id="a-KB"></a>成就相应。<a id="a-KC"></a>现在未来二世利益。<a id="a-KD"></a>三十七者。<a id="a-KE"></a>所谓依前过去旧法不断先得。<a id="a-KF"></a>依法而与。<a id="a-KG"></a>使人军众一切人民先来得者。<a id="a-KH"></a>不断不夺。<a id="a-KI"></a>若地若物。<a id="a-KJ"></a>依本常与。<a id="a-KK"></a>若有何人种姓次第先来得者。<a id="a-KL"></a>随相应与。<a id="a-KM"></a>一切人民。<a id="a-KN"></a>则于其王不生厌恶。<a id="a-KO"></a>左右军众。<a id="a-KP"></a>一切不能迭相妨碍。<a id="a-KQ"></a>王不忧悔。<a id="a-KR"></a>不生热恼。<a id="a-KS"></a>王位不动。<a id="a-KT"></a>国土不乱。<a id="a-KU"></a>恒常正住。<a id="a-KV"></a>一切职人。<a id="a-KW"></a>不偏断事。<a id="a-KX"></a>强不陵弱。<a id="a-KY"></a>不违法律。<a id="a-KZ"></a>一切国人。<a id="a-Ka"></a>如自业作。<a id="a-Kb"></a>心生欢喜。<a id="a-Kc"></a>天心喜故。<a id="a-Kd"></a>以时降雨。<a id="a-Ke"></a>寒暑随时。<a id="a-Kf"></a>常丰不俭。<a id="a-Kg"></a>无刀兵劫。<a id="a-Kh"></a>龙心不嗔。<a id="a-Ki"></a>一切善天。<a id="a-Kj"></a>不舍其国行于余国。<a id="a-Kk"></a>彼王国土。<a id="a-Kl"></a>以行法故。<a id="a-Km"></a>余天不坏。<a id="a-Kn"></a>以人因缘。<a id="a-Ko"></a>是故有天。<a id="a-Kp"></a>以人力故。<a id="a-Kq"></a>天则有力。<a id="a-Kr"></a>彼王既知如是过已。<a id="a-Ks"></a>依先旧与。<a id="a-Kt"></a>不断不夺。<a id="a-Ku"></a>若王善行第一法行。<a id="a-Kv"></a>于国内人。<a id="a-Kw"></a>依次第来。<a id="a-Kx"></a>随相应与。<a id="a-Ky"></a>依祖父来。<a id="a-Kz"></a>随所应与。<a id="a-L0"></a>若王国土令法久住。<a id="a-L1"></a>依法正护。<a id="a-L2"></a>如彼次第依分而与。<a id="a-L3"></a>如是次第依法王者。<a id="a-L4"></a>一切天众。<a id="a-L5"></a>不求其便护其国土。<a id="a-L6"></a>彼王大富国土具足。<a id="a-L7"></a>以大富故。<a id="a-L8"></a>布施作福。<a id="a-L9"></a>持戒修智。<a id="a-LA"></a>王若如是依随法行功德因缘。<a id="a-LB"></a>于现在世。<a id="a-LC"></a>常得安乐。<a id="a-LD"></a>常有利益。<a id="a-LE"></a>能护国土。<a id="a-LF"></a>能护自身。<a id="a-LG"></a>善人所赞。<a id="a-LH"></a>身坏命终。<a id="a-LI"></a>生于善道天世界中。<a id="a-LJ"></a>为夜摩王。<a id="a-LK"></a>以不违法善业因故。</p>
  <p id="aLL">若王成就此如是等三十七法摄取彼法。<a id="a-LM"></a>安住彼法。<a id="a-LN"></a>一切功德。<a id="a-LO"></a>皆悉具足。<a id="a-LP"></a>彼从乐处。<a id="a-LQ"></a>复得乐处。<a id="a-LR"></a>尔时彼名善时鹅王。<a id="a-LS"></a>为说过去尸弃如来所说偈言。</p>
  <p id="aLT">若王军众净　　法行制诸根</p>
  <p id="aLU">彼则有法慧　　生天世界中</p>
  <p id="aLV">若王时赋税　　依法而受取</p>
  <p id="aLW">彼则舍离贪　　为夜摩天王</p>
  <p id="aLX">若王忍爱语　　嗔喜不能动</p>
  <p id="aLY">彼护国土故　　生天中最胜</p>
  <p id="aLZ">若王不朋诤　　不看友非友</p>
  <p id="aLa">彼则心平等　　得天众中胜</p>
  <p id="aLb">若王勤敬宿　　供养诸尊长</p>
  <p id="aLc">彼意坚不贪　　得为天中王</p>
  <p id="aLd">若王依先世　　随祖父法与</p>
  <p id="aLe">彼不夺众生　　得为天中王</p>
  <p id="aLf">若王修施戒　　说法制诸根</p>
  <p id="aLg">彼护国土人　　天世界中贵</p>
  <p id="aLh">若王舍非法　　摄取行法者</p>
  <p id="aLi">彼正法持戒　　生天中最胜</p>
  <p id="aLj">若王离妇女　　唯亲近善人</p>
  <p id="aLk">彼则无垢意　　生天中为王</p>
  <p id="aLl">若王不普信　　唯摄取善人</p>
  <p id="aLm">彼命终真见　　夜摩天中胜</p>
  <p id="aLn">若王爱善名　　不贪着财物</p>
  <p id="aLo">彼离贪垢故　　为夜摩天王</p>
  <p id="aLp">若王不邪见　　心爱乐正见</p>
  <p id="aLq">彼净见不动　　为夜摩天王</p>
  <p id="aLr">若王勤施戒　　亦常修行智</p>
  <p id="aLs">彼得诸国土　　后生为天王</p>
  <p id="aLt">若王常爱语　　生他人最乐</p>
  <p id="aLu">彼得土清凉　　生天中最胜</p>
  <p id="aLv">若王实语说　　不动如须弥</p>
  <p id="aLw">彼登实阶梯　　天众中如幢</p>
  <p id="aLx">若王无因缘　　不举下军众</p>
  <p id="aLy">彼王民不厌　　命终为天王</p>
  <p id="aLz">若王知好恶　　亦知有力无</p>
  <p id="aM0">彼王有慧力　　生夜摩为王</p>
  <p id="aM1">三界第一胜　　所谓名三宝</p>
  <p id="aM2">王若能供养　　彼王则生天</p>
  <p id="aM3">若王时见人　　能利益国土</p>
  <p id="aM4">彼离慢心俭　　生天中最胜</p>
  <p id="aM5">若王离睡垢　　则离于痴过</p>
  <p id="aM6">彼智境相应　　决定为天王</p>
  <p id="aM7">若王离懈怠　　常坚固精进</p>
  <p id="aM8">彼能竭过海　　来世为天王</p>
  <p id="aM9">若王友坚固　　常随法行者</p>
  <p id="aMA">彼善友围绕　　生天为天王</p>
  <p id="aMB">若王离恶友　　常舍离不近</p>
  <p id="aMC">彼则离谄毒　　生天为天王</p>
  <p id="aMD">若王持嗔害　　不乐作恶业</p>
  <p id="aME">彼离恶垢故　　常为天中王</p>
  <p id="aMF">若王不贪味　　唯爱乐善法</p>
  <p id="aMG">彼能示善道　　黠慧生胜处</p>
  <p id="aMH">若王善思惟　　随顺善法行</p>
  <p id="aMI">彼如法见道　　到夜摩天处</p>
  <p id="aMJ">若王时速作　　依如是法行</p>
  <p id="aMK">彼速离诸苦　　为夜摩天王</p>
  <p id="aML">若王法利国　　或以王法护</p>
  <p id="aMM">彼为人所赞　　生天天亦赞</p>
  <p id="aMN">若王行十善　　是如来所说</p>
  <p id="aMO">彼是修行法　　生天为天王</p>
  <p id="aMP">若王信因缘　　如是道非道</p>
  <p id="aMQ">彼则离见垢　　黠慧生天胜</p>
  <p id="aMR">若王供养天　　如所应而作</p>
  <p id="aMS">彼得天供养　　生天中最胜</p>
  <p id="aMT">若王护妻子　　心意不浊乱</p>
  <p id="aMU">彼自妻知足　　生天中最胜</p>
  <p id="aMV">若王远境界　　愚痴所爱者</p>
  <p id="aMW">彼则是持戒　　当生天为王</p>
  <p id="aMX">若王舍恶人　　近依法行者</p>
  <p id="aMY">彼是善法王　　应为夜摩王</p>
  <p id="aMZ">若王依法行　　是护国土主</p>
  <p id="aMa">应一切地主　　亦堪夜摩王</p>
  <p id="aMb">如是彼名善时鹅王。<a id="a-Mc"></a>以愿力故。<a id="a-Md"></a>生彼天中。<a id="a-Me"></a>而作鹅王。<a id="a-Mf"></a>既见天主牟修楼陀念本生时。<a id="a-Mg"></a>从尸弃佛所闻经法。<a id="a-Mh"></a>为令天主牟修楼陀心欢喜故。<a id="a-Mi"></a>如是说已。<a id="a-Mj"></a>语天王言。<a id="a-Mk"></a>天王当知。<a id="a-Ml"></a>业如是故。<a id="a-Mm"></a>得此天处。<a id="a-Mn"></a>以大法胜。<a id="a-Mo"></a>故得此处。<a id="a-Mp"></a>若得此处不放逸行。<a id="a-Mq"></a>于后退时。<a id="a-Mr"></a>心不生悔。<a id="a-Ms"></a>命尽死时。<a id="a-Mt"></a>丑面可畏地狱之使。<a id="a-Mu"></a>不来现前。<a id="a-Mv"></a>汝夜摩王。<a id="a-Mw"></a>慎勿放逸。<a id="a-Mx"></a>勿放逸行。<a id="a-My"></a>汝于彼处。<a id="a-Mz"></a>闻我音声。<a id="a-N0"></a>故来至此。<a id="a-N1"></a>汝既舍离一切境界。<a id="a-N2"></a>为听法故。<a id="a-N3"></a>而来至此。<a id="a-N4"></a>若苦恼者。<a id="a-N5"></a>随顺法行。<a id="a-N6"></a>则非奇特。<a id="a-N7"></a>若受天乐。<a id="a-N8"></a>不放逸行。<a id="a-N9"></a>此则为难。<a id="a-NA"></a>汝夜摩主牟修楼陀。<a id="a-NB"></a>若不着欲。<a id="a-NC"></a>则为大乐。<a id="a-ND"></a>若更余天。<a id="a-NE"></a>近汝爱汝。<a id="a-NF"></a>随汝而行。<a id="a-NG"></a>为军众者。<a id="a-NH"></a>善得生处。<a id="a-NI"></a>以得近汝善知识故。<a id="a-NJ"></a>恒常得乐。<a id="a-NK"></a>近恶知识。<a id="a-NL"></a>乐不可得。<a id="a-NM"></a>汝夜摩主牟修楼陀。<a id="a-NN"></a>于此天众。<a id="a-NO"></a>多作利益。<a id="a-NP"></a>此诸天众。<a id="a-NQ"></a>以近汝故。<a id="a-NR"></a>得二种乐。<a id="a-NS"></a>谓今世乐。<a id="a-NT"></a>后涅槃乐。<a id="a-NU"></a>汝等诸天一切军众。<a id="a-NV"></a>各各还向自地处去。<a id="a-NW"></a>我今复欲更向其余放逸天处。<a id="a-NX"></a>为除放逸。</p>
  <p id="aNY">善时鹅王。<a id="a-NZ"></a>如是说已。<a id="a-Na"></a>彼诸天众。<a id="a-Nb"></a>于山顶上。<a id="a-Nc"></a>飞升虚空。<a id="a-Nd"></a>牟修楼陀夜摩天王闻说法已。<a id="a-Ne"></a>随喜赞叹上天宫殿。<a id="a-Nf"></a>天众围绕。<a id="a-Ng"></a>上升虚空。<a id="a-Nh"></a>共诸天众。<a id="a-Ni"></a>诸天女众之所围绕。<a id="a-Nj"></a>复有余天。<a id="a-Nk"></a>住山鬘山千峰之中。<a id="a-Nl"></a>游戏受乐。<a id="a-Nm"></a>如是放逸。<a id="a-Nn"></a>放逸而行。<a id="a-No"></a>境界所迷爱乐境界。<a id="a-Np"></a>为爱所坏。<a id="a-Nq"></a>于园林中莲花水池。<a id="a-Nr"></a>意念树林。<a id="a-Ns"></a>如是如是。<a id="a-Nt"></a>迭共同伴。<a id="a-Nu"></a>游戏受乐。<a id="a-Nv"></a>五乐音声。<a id="a-Nw"></a>天乐之音。<a id="a-Nx"></a>不可譬喻。<a id="a-Ny"></a>在饮食河。<a id="a-Nz"></a>游戏受乐。<a id="a-O0"></a>一切时华。<a id="a-O1"></a>一切时果。<a id="a-O2"></a>众鸟音声。<a id="a-O3"></a>皆悉具足。<a id="a-O4"></a>饶莲华池具足之处。<a id="a-O5"></a>自业化果。<a id="a-O6"></a>受第一乐。<a id="a-O7"></a>如是乃至爱善业尽。<a id="a-O8"></a>作集业尽。<a id="a-O9"></a>善业尽故。<a id="a-OA"></a>如自业行。<a id="a-OB"></a>或堕地狱。<a id="a-OC"></a>或堕饿鬼。<a id="a-OD"></a>或堕畜生。<a id="a-OE"></a>若以余业。<a id="a-OF"></a>得生人中同业之处。<a id="a-OG"></a>第一富乐。<a id="a-OH"></a>或近海畔。<a id="a-OI"></a>或在其余饶流水处。<a id="a-OJ"></a>作大富人广多商贾。<a id="a-OK"></a>或作国王。<a id="a-OL"></a>常在海畔。<a id="a-OM"></a>船舶具足。<a id="a-ON"></a>多有财物。<a id="a-OO"></a>多有人众。<a id="a-OP"></a>一切人爱。</p>
 </body>
</html>