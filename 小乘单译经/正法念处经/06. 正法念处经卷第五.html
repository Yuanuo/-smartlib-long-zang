<!doctype html>
<html id="z3IBUP9at" data-ver="1456">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五</h1>
  <h2 id="a2">生死品第二之三</h2>
  <p id="a3">又彼比丘。<a id="a-4"></a>如是观察。<a id="a-5"></a>云何众生。<a id="a-6"></a>有种种色。<a id="a-7"></a>种种形相。<a id="a-8"></a>有种种道。<a id="a-9"></a>种种依止。<a id="a-A"></a>又彼观察。<a id="a-B"></a>有种种心。<a id="a-C"></a>种种依止。<a id="a-D"></a>种种信解。<a id="a-E"></a>有种种业。<a id="a-F"></a>此如是等。<a id="a-G"></a>种种诸色。<a id="a-H"></a>种种形相种种诸道。<a id="a-I"></a>种种依止。<a id="a-J"></a>譬如黠慧善巧画师。<a id="a-K"></a>若其弟子观察善平坚滑好地。<a id="a-L"></a>得此地已。<a id="a-M"></a>种种彩色。<a id="a-N"></a>种种杂杂。<a id="a-O"></a>若好若丑。<a id="a-P"></a>随心所作。<a id="a-Q"></a>如彼形相。<a id="a-R"></a>心业画师。<a id="a-S"></a>若其弟子。<a id="a-T"></a>亦复如是。<a id="a-U"></a>善平坚滑。<a id="a-V"></a>业果报地。<a id="a-W"></a>生死地界。<a id="a-X"></a>随其解作种种形相。<a id="a-Y"></a>种种诸道。<a id="a-Z"></a>种种依止。<a id="a-a"></a>心业画师。<a id="a-b"></a>业作众生。</p>
  <p id="ac">又诸彩色。<a id="a-d"></a>取白作白。<a id="a-e"></a>取赤作赤。<a id="a-f"></a>取黄作黄。<a id="a-g"></a>若取鸽色。<a id="a-h"></a>则为鸽色。<a id="a-i"></a>取黑作黑。<a id="a-j"></a>心业画师。<a id="a-k"></a>亦复如是。<a id="a-l"></a>缘白取白。<a id="a-m"></a>于天人中则成白色。<a id="a-n"></a>何义名白。<a id="a-o"></a>欲等漏垢所不染污。<a id="a-p"></a>故名白色。<a id="a-q"></a>又复如是。<a id="a-r"></a>心业画师。<a id="a-s"></a>取赤彩色。<a id="a-t"></a>于天人中。<a id="a-u"></a>能作赤色。<a id="a-v"></a>何义名赤。<a id="a-w"></a>所谓爱声味触香色。<a id="a-x"></a>画观察衣。<a id="a-y"></a>又复如是。<a id="a-z"></a>心业画师。<a id="a-10"></a>取黄彩色。<a id="a-11"></a>于畜生道能作黄色。<a id="a-12"></a>何义名黄。<a id="a-13"></a>彼此迭互。<a id="a-14"></a>饮血啖肉。<a id="a-15"></a>贪欲嗔痴。<a id="a-16"></a>更相杀害。<a id="a-17"></a>故名黄色。</p>
  <p id="a18">又复如是。<a id="a-19"></a>心业画师。<a id="a-1A"></a>取鸽彩色。<a id="a-1B"></a>攀缘观察。<a id="a-1C"></a>于饿鬼道。<a id="a-1D"></a>作垢鸽色。<a id="a-1E"></a>何义名鸽。<a id="a-1F"></a>彼身犹如火烧林树。<a id="a-1G"></a>饥渴所恼。<a id="a-1H"></a>种种苦逼。<a id="a-1I"></a>心业画师。<a id="a-1J"></a>嫉心所秉。<a id="a-1K"></a>痴闇所覆。<a id="a-1L"></a>又复如是。<a id="a-1M"></a>心业画师。<a id="a-1N"></a>取黑彩色。<a id="a-1O"></a>于地狱中画作黑色。<a id="a-1P"></a>何义名黑。<a id="a-1Q"></a>以黑业故。<a id="a-1R"></a>生地狱中。<a id="a-1S"></a>有黑铁壁。<a id="a-1T"></a>被燃被缚得黑色身。<a id="a-1U"></a>作种种病。<a id="a-1V"></a>饥渴苦身。<a id="a-1W"></a>无量苦逼。<a id="a-1X"></a>皆是自业。<a id="a-1Y"></a>非他所作。</p>
  <p id="a1Z">又彼比丘观察如是三界五道五种彩色生死画衣。<a id="a-1a"></a>于三地住。<a id="a-1b"></a>谓欲界地。<a id="a-1c"></a>色无色地。<a id="a-1d"></a>心业画师。<a id="a-1e"></a>习近淫欲。<a id="a-1f"></a>攀缘欲界种种色画。<a id="a-1g"></a>缘色依止。<a id="a-1h"></a>有二十种离欲四禅。<a id="a-1i"></a>以为画笔。<a id="a-1j"></a>依十六地。<a id="a-1k"></a>是所画处。<a id="a-1l"></a>画作色界。<a id="a-1m"></a>离缘色界。<a id="a-1n"></a>三摩跋提。<a id="a-1o"></a>缘无色界。<a id="a-1p"></a>画为四处。<a id="a-1q"></a>心业画师。<a id="a-1r"></a>广画如是。<a id="a-1s"></a>三界大衣。</p>
  <p id="a1t">又彼比丘。<a id="a-1u"></a>观察如是心业画师。<a id="a-1v"></a>更复异法。<a id="a-1w"></a>画作众生。<a id="a-1x"></a>心如画师。<a id="a-1y"></a>身如彩器。<a id="a-1z"></a>贪欲嗔痴。<a id="a-20"></a>以为坚牢。<a id="a-21"></a>攀缘之心。<a id="a-22"></a>犹如梯蹬。<a id="a-23"></a>根如画笔。<a id="a-24"></a>外诸境界。<a id="a-25"></a>声触味色。<a id="a-26"></a>及诸香等。<a id="a-27"></a>如种种彩。<a id="a-28"></a>生死如地。<a id="a-29"></a>智如光明。<a id="a-2A"></a>勤发精进。<a id="a-2B"></a>如手相似。<a id="a-2C"></a>众生如画。<a id="a-2D"></a>神通如彼无量形服。<a id="a-2E"></a>有无量种业果报生。<a id="a-2F"></a>如画成就。</p>
  <p id="a2G">又彼比丘。<a id="a-2H"></a>依禅观察。<a id="a-2I"></a>心业画师。<a id="a-2J"></a>有异种法。<a id="a-2K"></a>如彼画师。<a id="a-2L"></a>不生疲倦。<a id="a-2M"></a>善治彩色。<a id="a-2N"></a>各各明净。<a id="a-2O"></a>善识好笔。<a id="a-2P"></a>画作好色。<a id="a-2Q"></a>心业画师。<a id="a-2R"></a>亦复如是。<a id="a-2S"></a>不生疲倦。<a id="a-2T"></a>若修禅定。<a id="a-2U"></a>善治禅彩。<a id="a-2V"></a>攀缘明净。<a id="a-2W"></a>如彩光明修道之师。<a id="a-2X"></a>如善好笔。<a id="a-2Y"></a>知禅上下。<a id="a-2Z"></a>如善识知。<a id="a-2a"></a>有取有舍。<a id="a-2b"></a>如不疲倦。<a id="a-2c"></a>如是禅定。<a id="a-2d"></a>心业画师画彼禅地。<a id="a-2e"></a>如彼好色。<a id="a-2f"></a>又彼如是。<a id="a-2g"></a>心业画师。<a id="a-2h"></a>若有疲倦则画不善。<a id="a-2i"></a>地狱饿鬼畜生道处。<a id="a-2j"></a>同业因缘。<a id="a-2k"></a>铁杵为笔不善彩色。<a id="a-2l"></a>画非器人。<a id="a-2m"></a>所谓地狱饿鬼畜生。<a id="a-2n"></a>如是等色。<a id="a-2o"></a>非好色画。<a id="a-2p"></a>广说如前。<a id="a-2q"></a>又彼比丘。<a id="a-2r"></a>次复观察心之猿猴。<a id="a-2s"></a>如见猿猴。<a id="a-2t"></a>如彼猿猴躁扰不停。<a id="a-2u"></a>种种树枝花果林等。<a id="a-2v"></a>山谷岩窟。<a id="a-2w"></a>回曲之处。<a id="a-2x"></a>行不障碍。<a id="a-2y"></a>心之猿猴。<a id="a-2z"></a>亦复如是。<a id="a-30"></a>五道差别。<a id="a-31"></a>如种种林。<a id="a-32"></a>地狱畜生饿鬼诸道。<a id="a-33"></a>犹如彼树。<a id="a-34"></a>众生无量。<a id="a-35"></a>如种种枝。<a id="a-36"></a>爱如花叶。<a id="a-37"></a>分别爱声诸香味等。<a id="a-38"></a>以为众果。<a id="a-39"></a>行三界山。<a id="a-3A"></a>身则如窟行不障碍。<a id="a-3B"></a>是心猿猴。<a id="a-3C"></a>此心猿猴。<a id="a-3D"></a>常行地狱饿鬼畜生生死之地。<a id="a-3E"></a>又彼比丘。<a id="a-3F"></a>依禅观察心之伎儿。<a id="a-3G"></a>如见伎儿。<a id="a-3H"></a>如彼伎儿。<a id="a-3I"></a>取诸乐器。<a id="a-3J"></a>於戏场地作种种戏。<a id="a-3K"></a>心之伎儿。<a id="a-3L"></a>亦复如是。<a id="a-3M"></a>种种业化以为衣服。<a id="a-3N"></a>戏场地者。<a id="a-3O"></a>谓五道地。<a id="a-3P"></a>种种装饰。<a id="a-3Q"></a>种种因缘。<a id="a-3R"></a>种种乐器。<a id="a-3S"></a>谓自境界伎儿戏者。<a id="a-3T"></a>生死戏也。<a id="a-3U"></a>心为伎儿。<a id="a-3V"></a>种种戏者。<a id="a-3W"></a>无始无终长生死也。</p>
  <p id="a3X">又彼比丘。<a id="a-3Y"></a>依禅观察。<a id="a-3Z"></a>心弥泥鱼。<a id="a-3a"></a>如见弥泥。<a id="a-3b"></a>如弥泥鱼。<a id="a-3c"></a>在于河中。<a id="a-3d"></a>若诸河水。<a id="a-3e"></a>急速乱波。<a id="a-3f"></a>深而流疾。<a id="a-3g"></a>难可得行。<a id="a-3h"></a>能漂无量种种树木。<a id="a-3i"></a>势力暴疾。<a id="a-3j"></a>不可遮障。<a id="a-3k"></a>山涧河水。<a id="a-3l"></a>迅速急恶。<a id="a-3m"></a>彼弥泥鱼。<a id="a-3n"></a>能入能出。<a id="a-3o"></a>能行能住。<a id="a-3p"></a>心之弥泥。<a id="a-3q"></a>亦复如是。<a id="a-3r"></a>于欲界河。<a id="a-3s"></a>急疾波乱。<a id="a-3t"></a>能出能入。<a id="a-3u"></a>能行能住。<a id="a-3v"></a>地狱有河。<a id="a-3w"></a>其河名曰鞞多罗泥。<a id="a-3x"></a>彼河极深。<a id="a-3y"></a>涛波涌迅。<a id="a-3z"></a>无时暂停。<a id="a-40"></a>甚可怖畏。<a id="a-41"></a>急疾乱流。<a id="a-42"></a>善不善业。<a id="a-43"></a>以为流水。<a id="a-44"></a>难可得行。<a id="a-45"></a>一切世间愚痴凡夫所不能渡。<a id="a-46"></a>此五道河。<a id="a-47"></a>无量劫中常漂众生。<a id="a-48"></a>境界疾流。<a id="a-49"></a>迅速不断。<a id="a-4A"></a>势力暴恶。<a id="a-4B"></a>不可遮障。<a id="a-4C"></a>无常相续。<a id="a-4D"></a>力势所牵。<a id="a-4E"></a>不可约截。<a id="a-4F"></a>爱河急恶。<a id="a-4G"></a>心弥泥鱼。<a id="a-4H"></a>能行此河。<a id="a-4I"></a>若入若出。<a id="a-4J"></a>出者天人。<a id="a-4K"></a>入者地狱饿鬼畜生。<a id="a-4L"></a>心弥泥鱼在爱河中。<a id="a-4M"></a>如是入出。</p>
  <p id="a4N">又修行者。<a id="a-4O"></a>内心思惟。<a id="a-4P"></a>随顺正法。<a id="a-4Q"></a>观察法行。<a id="a-4R"></a>云何彼比丘。<a id="a-4S"></a>修禅念住。<a id="a-4T"></a>知业报法。<a id="a-4U"></a>观察一切众生之心。<a id="a-4V"></a>常自在行。<a id="a-4W"></a>为心所使。<a id="a-4X"></a>为心所缚。<a id="a-4Y"></a>如是观察。<a id="a-4Z"></a>彼见闻知。<a id="a-4a"></a>或天眼见。<a id="a-4b"></a>一切众生心业自在。<a id="a-4c"></a>依心业行。<a id="a-4d"></a>为心所使。</p>
  <p id="a4e">又复观察。<a id="a-4f"></a>云何众生缚在生死。<a id="a-4g"></a>无始无终。<a id="a-4h"></a>无量转行。<a id="a-4i"></a>彼见闻知。<a id="a-4j"></a>或天眼见。<a id="a-4k"></a>以心染故。<a id="a-4l"></a>众生系缚。<a id="a-4m"></a>以心净故。<a id="a-4n"></a>众生解脱。<a id="a-4o"></a>如是心者。<a id="a-4p"></a>无量种种攀缘坏相。<a id="a-4q"></a>自体坏相。<a id="a-4r"></a>同业坏相。<a id="a-4s"></a>心有五种。<a id="a-4t"></a>谓五道中自在秉执。<a id="a-4u"></a>与结使心和合相应。<a id="a-4v"></a>常在生死。<a id="a-4w"></a>离第一依。<a id="a-4x"></a>谓虚空等三无为法。<a id="a-4y"></a>五根坏相。<a id="a-4z"></a>有五种心。<a id="a-50"></a>无量无边爱心依止。<a id="a-51"></a>种种坏相。<a id="a-52"></a>以要言之。<a id="a-53"></a>此是染分。<a id="a-54"></a>云何方便得离染分三烦恼根。<a id="a-55"></a>有三对治。<a id="a-56"></a>过去未来一切诸佛正遍知说如是正道。<a id="a-57"></a>欲以不净。<a id="a-58"></a>嗔以慈心。<a id="a-59"></a>痴以因缘。</p>
  <p id="a5A">彼于身中如是观欲。<a id="a-5B"></a>如是比丘。<a id="a-5C"></a>缘身行已。<a id="a-5D"></a>分分观身。<a id="a-5E"></a>从足爪等。<a id="a-5F"></a>乃至于头。<a id="a-5G"></a>分分观察。<a id="a-5H"></a>此粗身分。<a id="a-5I"></a>何者是我。<a id="a-5J"></a>何者我所。<a id="a-5K"></a>自身分中。<a id="a-5L"></a>如是足爪。<a id="a-5M"></a>离身观察。<a id="a-5N"></a>爪非是身。<a id="a-5O"></a>足指非身。<a id="a-5P"></a>何者是身。<a id="a-5Q"></a>何者是我。<a id="a-5R"></a>何者我所。<a id="a-5S"></a>足掌非身。<a id="a-5T"></a>何处起心。<a id="a-5U"></a>谓是我所。<a id="a-5V"></a>此内踝者。<a id="a-5W"></a>非是我身。<a id="a-5X"></a>此足跟者。<a id="a-5Y"></a>亦非我身。<a id="a-5Z"></a>踹非我身。<a id="a-5a"></a>膝非我身。<a id="a-5b"></a>圆非我身。<a id="a-5c"></a>阴非我身。<a id="a-5d"></a>此髑髅者。<a id="a-5e"></a>亦非我身。<a id="a-5f"></a>粪门之处。<a id="a-5g"></a>亦非我身。<a id="a-5h"></a>如是背处。<a id="a-5i"></a>四十五骨。<a id="a-5j"></a>皆非我身。<a id="a-5k"></a>头非我身。<a id="a-5l"></a>面中之骨亦非我身。<a id="a-5m"></a>头中之骨亦非我身。<a id="a-5n"></a>彼比丘。<a id="a-5o"></a>如是观察。<a id="a-5p"></a>于分分中不见有身。<a id="a-5q"></a>一一分分。<a id="a-5r"></a>皆不见身。<a id="a-5s"></a>又复不见如是分分。<a id="a-5t"></a>复观眼耳鼻舌身意。<a id="a-5u"></a>皆不见身。<a id="a-5v"></a>又复观察我中无我。<a id="a-5w"></a>彼如是等唯是微尘。<a id="a-5x"></a>如是分分观察彼身。<a id="a-5y"></a>犹如芥子。<a id="a-5z"></a>乃至微尘。<a id="a-60"></a>又复分分观察诸大。<a id="a-61"></a>何者是我。<a id="a-62"></a>何者地界。<a id="a-63"></a>如是次第。<a id="a-64"></a>何者是我。<a id="a-65"></a>何者水界。<a id="a-66"></a>何者是我。<a id="a-67"></a>何者火界。<a id="a-68"></a>何者是我。<a id="a-69"></a>何者风界。<a id="a-6A"></a>彼如是观界非是我。<a id="a-6B"></a>我非是界。<a id="a-6C"></a>非别有我。<a id="a-6D"></a>非别有界。<a id="a-6E"></a>非异界我。<a id="a-6F"></a>别更有物。<a id="a-6G"></a>如是皆以第一义谛。<a id="a-6H"></a>譬如无量多树和合。<a id="a-6I"></a>则见于林。<a id="a-6J"></a>树非是林。<a id="a-6K"></a>异树无林。<a id="a-6L"></a>是第一义。<a id="a-6M"></a>离树之外。<a id="a-6N"></a>无别名林。<a id="a-6O"></a>又复观树。<a id="a-6P"></a>离彼根茎枝叶等外。<a id="a-6Q"></a>别更无树。<a id="a-6R"></a>第一义谛。<a id="a-6S"></a>无如是树。<a id="a-6T"></a>依世谛故。<a id="a-6U"></a>有林有树。<a id="a-6V"></a>身亦如是。<a id="a-6W"></a>足等和合。<a id="a-6X"></a>唯有名字。<a id="a-6Y"></a>依世谛故。<a id="a-6Z"></a>得言有身。<a id="a-6a"></a>彼比丘。<a id="a-6b"></a>知身法已。<a id="a-6c"></a>离于身欲。<a id="a-6d"></a>离身分欲。<a id="a-6e"></a>得离一切根受界欲。<a id="a-6f"></a>既离欲已。<a id="a-6g"></a>彼喜欲爱。<a id="a-6h"></a>不能系缚。<a id="a-6i"></a>如是勤观欲心对治。</p>
  <p id="a6j">又彼比丘。<a id="a-6k"></a>云何勤观嗔心对治。<a id="a-6l"></a>彼住慈心。<a id="a-6m"></a>常勤观察。<a id="a-6n"></a>恶行众生。<a id="a-6o"></a>所谓五道生死退生。<a id="a-6p"></a>常有怖畏。<a id="a-6q"></a>如死无异。<a id="a-6r"></a>比丘观之。<a id="a-6s"></a>如母悲子。<a id="a-6t"></a>彼诸众生如是苦恼。<a id="a-6u"></a>云何可嗔。<a id="a-6v"></a>我若嗔之。<a id="a-6w"></a>则是疮上复更与疮如是众生。<a id="a-6x"></a>本性苦恼。<a id="a-6y"></a>不应嗔之。<a id="a-6z"></a>嗔是第二最大烦恼。<a id="a-70"></a>如是勤观嗔心对治。</p>
  <p id="a71">又彼比丘。<a id="a-72"></a>云何次第勤观第三最大烦恼。<a id="a-73"></a>痴覆众生。<a id="a-74"></a>身不善行。<a id="a-75"></a>口不善行。<a id="a-76"></a>意不善行。<a id="a-77"></a>身坏命终。<a id="a-78"></a>堕于恶道。<a id="a-79"></a>生地狱中。<a id="a-7A"></a>彼若离痴。<a id="a-7B"></a>修行正见。<a id="a-7C"></a>身行善行。<a id="a-7D"></a>口行善行。<a id="a-7E"></a>意行善行。<a id="a-7F"></a>谛知善法及不善法。<a id="a-7G"></a>如是谛知法非法心。<a id="a-7H"></a>则灭第三最大烦恼。<a id="a-7I"></a>如是勤观痴心对治。</p>
  <p id="a7J">又彼比丘。<a id="a-7K"></a>如是勤观三种烦恼。<a id="a-7L"></a>三种对治。<a id="a-7M"></a>彼三种灭已。<a id="a-7N"></a>一切烦恼结使皆灭。<a id="a-7O"></a>如断树根。<a id="a-7P"></a>皮茎枝叶。<a id="a-7Q"></a>花果缘等。<a id="a-7R"></a>一切悉干。<a id="a-7S"></a>如是能断此三烦恼。<a id="a-7T"></a>一切烦恼皆悉断灭。</p>
  <p id="a7U">又修行者。<a id="a-7V"></a>内心思惟。<a id="a-7W"></a>随顺正法。<a id="a-7X"></a>观察法行。<a id="a-7Y"></a>云何彼比丘。<a id="a-7Z"></a>第七地中修第八地得第八地。<a id="a-7a"></a>彼见闻知。<a id="a-7b"></a>或天眼见。<a id="a-7c"></a>彼比丘。<a id="a-7d"></a>最初如是如实观眼。<a id="a-7e"></a>云何世间愚痴凡夫。<a id="a-7f"></a>眼见色已。<a id="a-7g"></a>或贪或嗔。<a id="a-7h"></a>或生于痴。<a id="a-7i"></a>彼诸凡夫。<a id="a-7j"></a>若见知识。<a id="a-7k"></a>若见妇女。<a id="a-7l"></a>心则生贪。<a id="a-7m"></a>若复异见。<a id="a-7n"></a>则生于嗔。<a id="a-7o"></a>见他具足贪嗔所覆。<a id="a-7p"></a>以眼于色。<a id="a-7q"></a>不如实见。<a id="a-7r"></a>痴蔽于心。<a id="a-7s"></a>愚痴凡夫。<a id="a-7t"></a>唯有分别。<a id="a-7u"></a>眼见于色。<a id="a-7v"></a>若贪若嗔。<a id="a-7w"></a>若痴所覆。<a id="a-7x"></a>爱诳之人。<a id="a-7y"></a>自意分别此我我所。<a id="a-7z"></a>如是染着。<a id="a-80"></a>譬如狗咬离肉之骨。<a id="a-81"></a>涎汁和合。<a id="a-82"></a>望得其髓。<a id="a-83"></a>如是贪狗。<a id="a-84"></a>齿间血出。<a id="a-85"></a>得其味已。<a id="a-86"></a>谓是骨汁。<a id="a-87"></a>不知自血有如是味。<a id="a-88"></a>以贪味故。<a id="a-89"></a>不觉次第自食其舌。<a id="a-8A"></a>复贪其味。<a id="a-8B"></a>以贪覆故。<a id="a-8C"></a>谓骨汁味。<a id="a-8D"></a>愚痴凡夫。<a id="a-8E"></a>亦复如是。<a id="a-8F"></a>虚妄分别。<a id="a-8G"></a>眼识见色。<a id="a-8H"></a>贪着喜乐。<a id="a-8I"></a>思量分别以色枯骨着眼口中。<a id="a-8J"></a>境界如齿。<a id="a-8K"></a>如是咬之。<a id="a-8L"></a>染意如涎。<a id="a-8M"></a>爱血流出。<a id="a-8N"></a>贪爱血味。<a id="a-8O"></a>谓色为美。<a id="a-8P"></a>于色得味。<a id="a-8Q"></a>犹如彼狗。<a id="a-8R"></a>凡夫愚痴。<a id="a-8S"></a>眼识见彼如骨之色。<a id="a-8T"></a>虚妄分别。<a id="a-8U"></a>如狗咬骨。<a id="a-8V"></a>如是观察。<a id="a-8W"></a>眼见于色。<a id="a-8X"></a>犹如枯骨。<a id="a-8Y"></a>如是一切愚痴凡夫。<a id="a-8Z"></a>虚妄分别之所诳惑。</p>
  <p id="a8a">又彼比丘。<a id="a-8b"></a>如是思惟。<a id="a-8c"></a>云何比丘。<a id="a-8d"></a>于爱生畏。<a id="a-8e"></a>厌离生死。<a id="a-8f"></a>舍一切欲。<a id="a-8g"></a>譬如龙象。<a id="a-8h"></a>至年六十。<a id="a-8i"></a>其力盛壮。<a id="a-8j"></a>善调象人。<a id="a-8k"></a>革斗捉取。<a id="a-8l"></a>缚其五处。<a id="a-8m"></a>置牢槛中。<a id="a-8n"></a>然后乃多与欢喜抟。<a id="a-8o"></a>及以甘蔗。<a id="a-8p"></a>甘蔗酒等种种美味。<a id="a-8q"></a>以诸乐器。<a id="a-8r"></a>歌声乐之。<a id="a-8s"></a>望使不愁。<a id="a-8t"></a>不忆林乐若忘林乐。<a id="a-8u"></a>得与凡象同共止住。<a id="a-8v"></a>极令调善。<a id="a-8w"></a>系属他人。<a id="a-8x"></a>彼象虽复如是将息。<a id="a-8y"></a>如是供养。<a id="a-8z"></a>不能令其心离忧闷。<a id="a-90"></a>然其不忘林间之乐。<a id="a-91"></a>自在游行。<a id="a-92"></a>不忘山曲树林花果。<a id="a-93"></a>众鸟音声河傍处乐思惟念已。<a id="a-94"></a>绝缚而去。<a id="a-95"></a>忆彼乐故。<a id="a-96"></a>于调象人不生忌难。<a id="a-97"></a>坏其牢槛。<a id="a-98"></a>去向林中。<a id="a-99"></a>心不顾念。<a id="a-9A"></a>多多蹇荼。<a id="a-9B"></a>美欢喜抟。<a id="a-9C"></a>及以甘蔗。<a id="a-9D"></a>甘蔗酒饮。<a id="a-9E"></a>琴乐歌声。<a id="a-9F"></a>心不可调。<a id="a-9G"></a>心不可诳。<a id="a-9H"></a>不忘林乐。<a id="a-9I"></a>不乐凡象共行共住。<a id="a-9J"></a>还向林中。<a id="a-9K"></a>修行比丘。<a id="a-9L"></a>亦复如是。<a id="a-9M"></a>无始以来流转世间。<a id="a-9N"></a>五缚所缚。<a id="a-9O"></a>何等为五。<a id="a-9P"></a>所谓爱声触味香色。<a id="a-9Q"></a>谁为善调。<a id="a-9R"></a>所谓眼耳鼻舌身意。<a id="a-9S"></a>如是六识。<a id="a-9T"></a>何者牢槛。<a id="a-9U"></a>所谓喜乐妻子眷属止住之处。<a id="a-9V"></a>仆使富乐。<a id="a-9W"></a>染着烦恼之所遮障。<a id="a-9X"></a>多欢喜抟。<a id="a-9Y"></a>及甘蔗酒。<a id="a-9Z"></a>种种美味。<a id="a-9a"></a>诸饮食者。<a id="a-9b"></a>分别之心。<a id="a-9c"></a>为欢喜抟。<a id="a-9d"></a>淫欲为饮食。<a id="a-9e"></a>心爱网以为作乐歌笑等声。<a id="a-9f"></a>邪见凡夫。<a id="a-9g"></a>犹如凡象。<a id="a-9h"></a>共同住者。<a id="a-9i"></a>谓有身见戒取疑网。<a id="a-9j"></a>口中甜者。<a id="a-9k"></a>所谓喜乐邪见言说。<a id="a-9l"></a>系属他者。<a id="a-9m"></a>属欲嗔痴。<a id="a-9n"></a>善调之象。<a id="a-9o"></a>谓修行者。<a id="a-9p"></a>一切染痴。<a id="a-9q"></a>以为供养。<a id="a-9r"></a>忆念出离。<a id="a-9s"></a>则名为山禅三摩提以为山窟。<a id="a-9t"></a>生正道心。<a id="a-9u"></a>此名为花。<a id="a-9v"></a>涅槃为果。<a id="a-9w"></a>众鸟声者。<a id="a-9x"></a>所谓法师。<a id="a-9y"></a>智慧为河。<a id="a-9z"></a>河济口者。<a id="a-A0"></a>所谓一心。<a id="a-A1"></a>言地分者。<a id="a-A2"></a>谓四梵行。<a id="a-A3"></a>慈悲喜舍。<a id="a-A4"></a>彼修行者。<a id="a-A5"></a>犹如壮象。<a id="a-A6"></a>随顺思量。<a id="a-A7"></a>禅定之乐。<a id="a-A8"></a>趣僧伽蓝。<a id="a-A9"></a>为还林去。<a id="a-AA"></a>比丘如是。<a id="a-AB"></a>修行道者。<a id="a-AC"></a>犹如壮象。<a id="a-AD"></a>若不尔者。<a id="a-AE"></a>如狗无异。</p>
  <p id="aAF">又修行者。<a id="a-AG"></a>内心思惟。<a id="a-AH"></a>随顺正法。<a id="a-AI"></a>观察法行。<a id="a-AJ"></a>云何彼比丘。<a id="a-AK"></a>于八地处修第九地。<a id="a-AL"></a>得第九地。<a id="a-AM"></a>彼见闻知。<a id="a-AN"></a>或天眼见。<a id="a-AO"></a>一切三界。<a id="a-AP"></a>皆是无常苦空无我不净等器。<a id="a-AQ"></a>观一切欲。<a id="a-AR"></a>亦复如是。<a id="a-AS"></a>譬如林中。<a id="a-AT"></a>极大山崖崄峻之处。<a id="a-AU"></a>有大高树。<a id="a-AV"></a>名佉殊梨。<a id="a-AW"></a>有无量刺。<a id="a-AX"></a>于彼树头少有果实。<a id="a-AY"></a>而复难得。<a id="a-AZ"></a>若取彼果。<a id="a-Aa"></a>多有诸过。<a id="a-Ab"></a>恐此树果堕在崄处。<a id="a-Ac"></a>复畏失命。<a id="a-Ad"></a>树腹有孔。<a id="a-Ae"></a>孔坎脆烂。<a id="a-Af"></a>欲上彼树。<a id="a-Ag"></a>复畏孔坏危人之命。<a id="a-Ah"></a>彼树极高。<a id="a-Ai"></a>堕树尚死。<a id="a-Aj"></a>况坠高崖崄恶之处。<a id="a-Ak"></a>愚痴凡人盲无智目。<a id="a-Al"></a>贪着众味。<a id="a-Am"></a>望见彼果。<a id="a-An"></a>不看峻崖树腹烂孔。<a id="a-Ao"></a>彼愚痴人。<a id="a-Ap"></a>贪其果味而上彼树。<a id="a-Aq"></a>未到果所。<a id="a-Ar"></a>即便坠堕。<a id="a-As"></a>即尔命终。<a id="a-At"></a>更有余人。<a id="a-Au"></a>少知方便。<a id="a-Av"></a>或有命业。<a id="a-Aw"></a>则不堕坠。<a id="a-Ax"></a>少得果味。<a id="a-Ay"></a>多受苦恼。<a id="a-Az"></a>如是如是。<a id="a-B0"></a>彼修行比丘。<a id="a-B1"></a>观五道林。<a id="a-B2"></a>中间有孔。<a id="a-B3"></a>极大崄崖。<a id="a-B4"></a>谓一切病。<a id="a-B5"></a>佉殊梨树。<a id="a-B6"></a>所谓欲心。<a id="a-B7"></a>无量刺者。<a id="a-B8"></a>所谓无量百千烦恼。<a id="a-B9"></a>求彼苦果。<a id="a-BA"></a>所谓苦也。<a id="a-BB"></a>树头果者。<a id="a-BC"></a>一切欲意。<a id="a-BD"></a>诸爱声触味色香等难可得者。<a id="a-BE"></a>是欲果也。<a id="a-BF"></a>所谓入海。<a id="a-BG"></a>若有刀畏。<a id="a-BH"></a>亲近于王。<a id="a-BI"></a>作贼治生。<a id="a-BJ"></a>如是等苦。<a id="a-BK"></a>乃得所欲。<a id="a-BL"></a>如彼得苦。<a id="a-BM"></a>多诸过者。<a id="a-BN"></a>贪欲嗔痴。<a id="a-BO"></a>堕高崖者。<a id="a-BP"></a>谓堕地狱畜生饿鬼。<a id="a-BQ"></a>即命终者。<a id="a-BR"></a>法命尽也。<a id="a-BS"></a>树烂孔者。<a id="a-BT"></a>皆空无物。<a id="a-BU"></a>一切不坚。<a id="a-BV"></a>痴人往者。<a id="a-BW"></a>所谓愚痴邪见人也。<a id="a-BX"></a>有如是等无量诸过。<a id="a-BY"></a>复有多过。<a id="a-BZ"></a>如是欲果。<a id="a-Ba"></a>味少过多。<a id="a-Bb"></a>彼比丘。<a id="a-Bc"></a>如是观于一切欲心。<a id="a-Bd"></a>不生分别。<a id="a-Be"></a>又彼比丘。<a id="a-Bf"></a>观察欲心。<a id="a-Bg"></a>犹如火焰。<a id="a-Bh"></a>犹如灯焰。<a id="a-Bi"></a>明色可爱。<a id="a-Bj"></a>其触甚热。<a id="a-Bk"></a>飞虫痴故。<a id="a-Bl"></a>见彼明焰。<a id="a-Bm"></a>贪着爱乐。<a id="a-Bn"></a>入中即死。<a id="a-Bo"></a>愚痴凡夫。<a id="a-Bp"></a>亦复如是。<a id="a-Bq"></a>欲嗔痴覆。<a id="a-Br"></a>于一切欲。<a id="a-Bs"></a>心生爱着。<a id="a-Bt"></a>如彼飞虫。<a id="a-Bu"></a>见灯明色。<a id="a-Bv"></a>若入欲灯。<a id="a-Bw"></a>则堕地狱畜生饿鬼。<a id="a-Bx"></a>如彼飞虫入灯而死。<a id="a-By"></a>彼比丘。<a id="a-Bz"></a>如是观察。<a id="a-C0"></a>心得离欲。</p>
  <p id="aC1">又彼比丘。<a id="a-C2"></a>内心思惟。<a id="a-C3"></a>随顺正法。<a id="a-C4"></a>观察法行。<a id="a-C5"></a>又此世间一切众生。<a id="a-C6"></a>何缚所缚。<a id="a-C7"></a>轮转生死。<a id="a-C8"></a>彼见闻知。<a id="a-C9"></a>或天眼见。<a id="a-CA"></a>二缚所缚。<a id="a-CB"></a>系在世间。<a id="a-CC"></a>何等为二。<a id="a-CD"></a>一者食缚。<a id="a-CE"></a>二者触缚。<a id="a-CF"></a>食缚有四。<a id="a-CG"></a>一者抟食。<a id="a-CH"></a>二者思食。<a id="a-CI"></a>三者禅食。<a id="a-CJ"></a>四者触食。<a id="a-CK"></a>何者抟食。<a id="a-CL"></a>谓四人处。<a id="a-CM"></a>欲界六天。<a id="a-CN"></a>八大地狱。<a id="a-CO"></a>鬼中一分。<a id="a-CP"></a>二思食者。<a id="a-CQ"></a>所谓鱼中。<a id="a-CR"></a>三禅食者。<a id="a-CS"></a>所谓行禅色界天等。<a id="a-CT"></a>四触食者。<a id="a-CU"></a>所谓诸鸟。<a id="a-CV"></a>何者为触。<a id="a-CW"></a>触者谓欲。<a id="a-CX"></a>有执手者。<a id="a-CY"></a>或有笑者。<a id="a-CZ"></a>有眼见者。<a id="a-Ca"></a>如是皆为欲触所诳。<a id="a-Cb"></a>如是一切愚痴凡夫。<a id="a-Cc"></a>谓欲界中。<a id="a-Cd"></a>人及饿鬼畜生地狱。<a id="a-Ce"></a>此等习欲。<a id="a-Cf"></a>故名欲界。<a id="a-Cg"></a>又无色界三摩跋提。<a id="a-Ch"></a>攀缘为食。<a id="a-Ci"></a>以此二缚。<a id="a-Cj"></a>常在世间。<a id="a-Ck"></a>不得离欲。<a id="a-Cl"></a>常为一切结使所缚。</p>
  <p id="aCm">又彼比丘。<a id="a-Cn"></a>如实观眼。<a id="a-Co"></a>眼识见色。<a id="a-Cp"></a>若生乐触。<a id="a-Cq"></a>则攀缘乐。<a id="a-Cr"></a>非乐报业。<a id="a-Cs"></a>又如实观。<a id="a-Ct"></a>如是如是。<a id="a-Cu"></a>眼识见色。<a id="a-Cv"></a>是恶意处。<a id="a-Cw"></a>若眼触生。<a id="a-Cx"></a>攀缘于苦。<a id="a-Cy"></a>是乐报业。<a id="a-Cz"></a>彼如实知何者名为。<a id="a-D0"></a>眼识见色。<a id="a-D1"></a>攀缘于乐。<a id="a-D2"></a>非乐报业。<a id="a-D3"></a>于此法中。<a id="a-D4"></a>随顺观察眼见色已。<a id="a-D5"></a>不善思惟观察攀缘。<a id="a-D6"></a>忆念味着而生乐心。<a id="a-D7"></a>现在虽乐。<a id="a-D8"></a>后得苦报。<a id="a-D9"></a>成就地狱饿鬼畜生。<a id="a-DA"></a>何业现在得不乐报。<a id="a-DB"></a>后得乐报。<a id="a-DC"></a>眼识见色而生眼触。<a id="a-DD"></a>心善思惟。<a id="a-DE"></a>观察攀缘。<a id="a-DF"></a>于现在世心不乐着。<a id="a-DG"></a>现在不乐。<a id="a-DH"></a>非苦报业。<a id="a-DI"></a>转生人天。<a id="a-DJ"></a>受胜妙乐终到涅槃。<a id="a-DK"></a>如是耳鼻舌身意识。<a id="a-DL"></a>皆亦如是。<a id="a-DM"></a>又修行者。<a id="a-DN"></a>内心思惟。<a id="a-DO"></a>随顺正法。<a id="a-DP"></a>观察法行。<a id="a-DQ"></a>云何彼比丘。<a id="a-DR"></a>眼识见色心行于舍。<a id="a-DS"></a>谓彼比丘。<a id="a-DT"></a>眼见色已。<a id="a-DU"></a>心不喜乐。<a id="a-DV"></a>非不喜乐。<a id="a-DW"></a>不贪不恶。<a id="a-DX"></a>心不悕望。<a id="a-DY"></a>非不悕望。<a id="a-DZ"></a>亦不忆念。<a id="a-Da"></a>非不忆念。<a id="a-Db"></a>亦非不善观察覆障。<a id="a-Dc"></a>如是行舍。<a id="a-Dd"></a>是名舍处。<a id="a-De"></a>非苦乐处。<a id="a-Df"></a>又彼比丘。<a id="a-Dg"></a>得第十地六地处行。<a id="a-Dh"></a>谓阿那含初禅地中。<a id="a-Di"></a>乃至四禅。<a id="a-Dj"></a>得登彼地。<a id="a-Dk"></a>彼观诸法出没生灭。<a id="a-Dl"></a>常勤修行八分圣道。<a id="a-Dm"></a>欲觉欲到解脱之门。<a id="a-Dn"></a>彼比丘。<a id="a-Do"></a>如是精勤。<a id="a-Dp"></a>魔宫隐蔽。<a id="a-Dq"></a>彼地夜叉。<a id="a-Dr"></a>见已欢喜。<a id="a-Ds"></a>即以上闻虚空夜叉。<a id="a-Dt"></a>虚空夜叉闻四大王。<a id="a-Du"></a>彼四大王闻四天王。<a id="a-Dv"></a>彼四天王如是复闻三十三天。<a id="a-Dw"></a>三十三天闻焰摩天。<a id="a-Dx"></a>彼焰摩天闻兜率天。<a id="a-Dy"></a>彼兜率天闻化乐天。<a id="a-Dz"></a>彼化乐天。<a id="a-E0"></a>复向他化自在天说。<a id="a-E1"></a>彼自在天复向梵天如是说言。<a id="a-E2"></a>阎浮提中。<a id="a-E3"></a>某善男子。<a id="a-E4"></a>广说如前。<a id="a-E5"></a>乃至八地摄于六地。<a id="a-E6"></a>彼既闻已。<a id="a-E7"></a>甚大欢喜。<a id="a-E8"></a>梵迦夷天。<a id="a-E9"></a>出禅乐行。<a id="a-EA"></a>既实闻已转复欢喜。<a id="a-EB"></a>尔时世尊。<a id="a-EC"></a>而说偈言。</p>
  <p id="aED">若善若不善　　业果皆决定</p>
  <p id="aEE">自作业自食　　皆为业所缚</p>
  <p id="aEF">如是烦恼地　　初甜而后苦</p>
  <p id="aEG">舍境界如毒　　以不饶益故</p>
  <p id="aEH">智不属烦恼　　属于智境界</p>
  <p id="aEI">此世若后世　　一切时受乐</p>
  <p id="aEJ">智常烧烦恼　　如火能焚草</p>
  <p id="aEK">烦恼覆智梵　　故佛说三宝</p>
  <p id="aEL">若乐智境界　　寂静如牟尼</p>
  <p id="aEM">若烦恼蛇啮　　彼人一切失</p>
  <p id="aEN">若人知二谛　　勇猛谛知见</p>
  <p id="aEO">彼行第一道　　舍离生死处</p>
  <p id="aEP">若人乐生死　　喜乐烦恼怨</p>
  <p id="aEQ">彼人常被缚　　流转有隘处</p>
  <p id="aER">若人有出意　　常行寂静行</p>
  <p id="aES">死生天众中　　到梵世界处</p>
  <p id="aET">若不爱欲等　　供养佛法僧</p>
  <p id="aEU">彼人舍生死　　如风吹干草</p>
  <p id="aEV">若不为心使　　而能使于心</p>
  <p id="aEW">则能除烦恼　　如日出无闇</p>
  <p id="aEX">心怨最第一　　更无如是怨</p>
  <p id="aEY">心常烧众生　　如放烧时树</p>
  <p id="aEZ">若心自在行　　愚痴不调根</p>
  <p id="aEa">彼苦不寂静　　去涅槃太远</p>
  <p id="aEb">知苦及苦报　　复能知苦因</p>
  <p id="aEc">则脱一切缚　　普离诸烦恼</p>
  <p id="aEd">智为第一明　　痴为第一闇</p>
  <p id="aEe">取如是光明　　是名黠慧人</p>
  <p id="aEf">痴为第一恶　　黠慧人能舍</p>
  <p id="aEg">若令痴自在　　寂静难可得</p>
  <p id="aEh">若欲自安隐　　宁触入大火</p>
  <p id="aEi">毒蛇同处住　　终不近烦恼</p>
  <p id="aEj">智第一甘露　　第一安隐藏</p>
  <p id="aEk">智为第一亲　　智为第一宝</p>
  <p id="aEl">如是之智火　　常烧烦恼山</p>
  <p id="aEm">烧烦恼山者　　则到安乐处</p>
  <p id="aEn">若人无智慧　　如盲入闇处</p>
  <p id="aEo">则不厌生死　　非法诤斗笼</p>
  <p id="aEp">若人常念法　　善得于人身</p>
  <p id="aEq">不为心所诳　　应受善人供</p>
  <p id="aEr">彼比丘。<a id="a-Es"></a>如是知法非法。<a id="a-Et"></a>依法正行。<a id="a-Eu"></a>如是净心。<a id="a-Ev"></a>则能破坏无量百千高大生山。<a id="a-Ew"></a>无有余气。<a id="a-Ex"></a>更不复生。<a id="a-Ey"></a>离烦恼刀。<a id="a-Ez"></a>近于涅槃。</p>
  <p data-pb></p>
  <h2 id="aF0">地狱品第三之一</h2>
  <p id="aF1">又彼比丘。<a id="a-F2"></a>随顺思惟业果报法。<a id="a-F3"></a>观法非法。<a id="a-F4"></a>云何恶业。<a id="a-F5"></a>无量种种。<a id="a-F6"></a>皆因于心。<a id="a-F7"></a>相续流转。<a id="a-F8"></a>如河浚流漂诸众生。<a id="a-F9"></a>令堕恶业果报之地。<a id="a-FA"></a>在于地狱受极苦恼。<a id="a-FB"></a>彼比丘。<a id="a-FC"></a>观善不善。<a id="a-FD"></a>谛意思量。<a id="a-FE"></a>此诸众生。<a id="a-FF"></a>云何如是为心所诳。<a id="a-FG"></a>为爱所诳。<a id="a-FH"></a>堕活黑绳。<a id="a-FI"></a>合唤大唤。<a id="a-FJ"></a>热及大热。<a id="a-FK"></a>阿鼻恶处。<a id="a-FL"></a>地狱中生。<a id="a-FM"></a>彼诸地狱。<a id="a-FN"></a>各有别处。<a id="a-FO"></a>皆有官人。<a id="a-FP"></a>如业相似。<a id="a-FQ"></a>各各证知。<a id="a-FR"></a>彼地狱处。<a id="a-FS"></a>名为何等。<a id="a-FT"></a>众生何业。<a id="a-FU"></a>到何地狱。<a id="a-FV"></a>堕在何处。<a id="a-FW"></a>彼比丘。<a id="a-FX"></a>若见闻知。<a id="a-FY"></a>或天眼见。<a id="a-FZ"></a>有大地狱。<a id="a-Fa"></a>名活地狱。<a id="a-Fb"></a>复有别处。<a id="a-Fc"></a>别处有几。<a id="a-Fd"></a>名为何等。<a id="a-Fe"></a>处有十六。<a id="a-Ff"></a>一名屎泥。<a id="a-Fg"></a>二名刀轮。<a id="a-Fh"></a>三名瓮熟。<a id="a-Fi"></a>四名多苦。<a id="a-Fj"></a>五名闇冥。<a id="a-Fk"></a>六名不喜。<a id="a-Fl"></a>七名极苦。<a id="a-Fm"></a>八名众病。<a id="a-Fn"></a>九名两铁。<a id="a-Fo"></a>十名恶杖。<a id="a-Fp"></a>十一名为黑色鼠狼。<a id="a-Fq"></a>十二名为异异回转。<a id="a-Fr"></a>十三名苦逼。<a id="a-Fs"></a>十四名为钵头摩鬘。<a id="a-Ft"></a>十五名陂池。<a id="a-Fu"></a>十六名为空中受苦。<a id="a-Fv"></a>此名十六活地狱处。<a id="a-Fw"></a>何业生彼活地狱处。<a id="a-Fx"></a>彼比丘。<a id="a-Fy"></a>若见闻知。<a id="a-Fz"></a>或天眼见。<a id="a-G0"></a>若有杀生。<a id="a-G1"></a>乐行多作此业普遍。<a id="a-G2"></a>杀业究竟。<a id="a-G3"></a>和合相应。<a id="a-G4"></a>堕活地狱根本之处。<a id="a-G5"></a>杀生之业。<a id="a-G6"></a>有上中下。<a id="a-G7"></a>地狱受苦。<a id="a-G8"></a>亦上中下。<a id="a-G9"></a>彼地狱业。<a id="a-GA"></a>何者为上。<a id="a-GB"></a>彼杀生者。<a id="a-GC"></a>若杀善人。<a id="a-GD"></a>若受戒人。<a id="a-GE"></a>若善行人。<a id="a-GF"></a>有他众生。<a id="a-GG"></a>有众生想。<a id="a-GH"></a>有杀生心。<a id="a-GI"></a>断其命根。<a id="a-GJ"></a>此业究竟。<a id="a-GK"></a>心不生悔。<a id="a-GL"></a>向他赞说。<a id="a-GM"></a>而复更作。<a id="a-GN"></a>复教他杀。<a id="a-GO"></a>劝杀随喜。<a id="a-GP"></a>赞叹杀生。<a id="a-GQ"></a>若使他杀。<a id="a-GR"></a>如是痴人。<a id="a-GS"></a>自作教他。<a id="a-GT"></a>罪业成就。<a id="a-GU"></a>命终生于活地狱中。<a id="a-GV"></a>如此人中。<a id="a-GW"></a>若五十年。<a id="a-GX"></a>彼四天王。<a id="a-GY"></a>为一日夜。<a id="a-GZ"></a>彼数亦尔。<a id="a-Ga"></a>三十日夜以为一月。<a id="a-Gb"></a>亦十二月以为一岁。<a id="a-Gc"></a>彼四天王。<a id="a-Gd"></a>若五十年。<a id="a-Ge"></a>活大地狱为一日夜。<a id="a-Gf"></a>以恶业时有下中上。<a id="a-Gg"></a>活地狱命亦下中上。<a id="a-Gh"></a>有中间死。<a id="a-Gi"></a>随业种子多少轻重。<a id="a-Gj"></a>活地狱中。<a id="a-Gk"></a>或一处受。<a id="a-Gl"></a>或二处受或三处受。<a id="a-Gm"></a>或四处受。<a id="a-Gn"></a>或五处受。<a id="a-Go"></a>或六处受。<a id="a-Gp"></a>如是乃至十六处受。<a id="a-Gq"></a>乃至恶业未坏未烂。<a id="a-Gr"></a>业气未尽。<a id="a-Gs"></a>彼地狱中。<a id="a-Gt"></a>五百年命。<a id="a-Gu"></a>依天年数。<a id="a-Gv"></a>不依人中。</p>
  <p id="aGw">又修行者内心思惟。<a id="a-Gx"></a>随顺正法。<a id="a-Gy"></a>观察法行。<a id="a-Gz"></a>云何彼比丘。<a id="a-H0"></a>观活地狱知别处业。<a id="a-H1"></a>心业画师。<a id="a-H2"></a>自业画作业果地分。<a id="a-H3"></a>种种异心。<a id="a-H4"></a>别处受苦。<a id="a-H5"></a>有百千亿那由他数怖畏恶事。<a id="a-H6"></a>无有相似不可譬类。<a id="a-H7"></a>分分观察活地狱处。<a id="a-H8"></a>众生何业。<a id="a-H9"></a>生屎泥处。<a id="a-HA"></a>彼见闻知。<a id="a-HB"></a>或天眼见。<a id="a-HC"></a>以何恶业不善种子。<a id="a-HD"></a>生屎泥处。<a id="a-HE"></a>所谓杀生。<a id="a-HF"></a>若欲心杀。<a id="a-HG"></a>谓令鸟杀。<a id="a-HH"></a>放鹰放雕。<a id="a-HI"></a>复有异杀。<a id="a-HJ"></a>若围杀鹿。<a id="a-HK"></a>若猎杀鹿而不忏悔。<a id="a-HL"></a>业业普遍。<a id="a-HM"></a>杀业究竟和集相应。<a id="a-HN"></a>如前所说。<a id="a-HO"></a>彼人以是恶业因缘。<a id="a-HP"></a>身坏命终。<a id="a-HQ"></a>生彼地狱。<a id="a-HR"></a>在一分处受种种苦。<a id="a-HS"></a>谓屎泥处烧屎极热。<a id="a-HT"></a>其味甚苦。<a id="a-HU"></a>赤铜和屎。<a id="a-HV"></a>屎中有虫。<a id="a-HW"></a>虫金刚嘴。<a id="a-HX"></a>遍覆屎上。<a id="a-HY"></a>彼诸罪人。<a id="a-HZ"></a>食如是屎。<a id="a-Ha"></a>虫入身内。<a id="a-Hb"></a>先食其唇次食其舌。<a id="a-Hc"></a>次食其龂。<a id="a-Hd"></a>次食其咽。<a id="a-He"></a>次食其心。<a id="a-Hf"></a>次食其肺。<a id="a-Hg"></a>次食其肚。<a id="a-Hh"></a>次食其脾。<a id="a-Hi"></a>次食其胃。<a id="a-Hj"></a>次食小肠。<a id="a-Hk"></a>次食大肠。<a id="a-Hl"></a>次食熟藏。<a id="a-Hm"></a>次食筋脉一切脉分。<a id="a-Hn"></a>次食肉血。<a id="a-Ho"></a>彼人如是。<a id="a-Hp"></a>彼地狱中受极苦恼。<a id="a-Hq"></a>如人中数。<a id="a-Hr"></a>乃经无量百千年岁诸杀生人。<a id="a-Hs"></a>造作恶业。<a id="a-Ht"></a>若围杀鹿。<a id="a-Hu"></a>若猎杀鹿。<a id="a-Hv"></a>养杀鸟雀若鹰雕等。<a id="a-Hw"></a>令彼杀已。<a id="a-Hx"></a>夺取自食。<a id="a-Hy"></a>彼业果报。<a id="a-Hz"></a>如是杀已。<a id="a-I0"></a>彼人取食。<a id="a-I1"></a>以是恶业之势力故。<a id="a-I2"></a>彼粪屎中多有诸虫。<a id="a-I3"></a>虫金刚嘴入。<a id="a-I4"></a>其身内如是食之善不善果。<a id="a-I5"></a>自业相似若彼罪人恶业尽者。<a id="a-I6"></a>彼人于此屎泥之处。<a id="a-I7"></a>地狱得脱。<a id="a-I8"></a>彼心业画。<a id="a-I9"></a>画文尽已。<a id="a-IA"></a>彼人如是得脱彼处。<a id="a-IB"></a>若其人业后报未熟。<a id="a-IC"></a>生畜生中。<a id="a-ID"></a>受飞鸟身。<a id="a-IE"></a>余鸟所杀。<a id="a-IF"></a>若受鹿身。<a id="a-IG"></a>为围所杀。<a id="a-IH"></a>如彼前世杀鸟杀鹿。<a id="a-II"></a>彼人果报地狱中受。<a id="a-IJ"></a>余残之业。<a id="a-IK"></a>生畜生中。<a id="a-IL"></a>若后气业。<a id="a-IM"></a>生于天中。<a id="a-IN"></a>若生人中。<a id="a-IO"></a>彼业因缘。<a id="a-IP"></a>生则短命。</p>
  <p id="aIQ">又彼比丘。<a id="a-IR"></a>观活地狱。<a id="a-IS"></a>第二别处。<a id="a-IT"></a>名刀轮处。<a id="a-IU"></a>彼业果报。<a id="a-IV"></a>众生何业生于彼处。<a id="a-IW"></a>彼见闻知。<a id="a-IX"></a>若心贪物。<a id="a-IY"></a>如是因缘而杀众生。<a id="a-IZ"></a>欲得命因。<a id="a-Ia"></a>以刀杀生。<a id="a-Ib"></a>彼人如是。<a id="a-Ic"></a>以此因缘而不忏悔。<a id="a-Id"></a>复教他杀。<a id="a-Ie"></a>业业普遍。<a id="a-If"></a>如前所说。<a id="a-Ig"></a>彼人以是恶业因缘。<a id="a-Ih"></a>身坏命终。<a id="a-Ii"></a>堕彼地狱。<a id="a-Ij"></a>生刀轮处。<a id="a-Ik"></a>彼处火燃。<a id="a-Il"></a>周围铁壁高十由旬。<a id="a-Im"></a>彼地狱处。<a id="a-In"></a>大火常燃。<a id="a-Io"></a>人间之火。<a id="a-Ip"></a>于彼处火。<a id="a-Iq"></a>如云相似彼地狱处。<a id="a-Ir"></a>常有铁火速着其身。<a id="a-Is"></a>彼热铁火割彼人身。<a id="a-It"></a>碎如芥子。<a id="a-Iu"></a>散烧劈裂。<a id="a-Iv"></a>一切雨铁。<a id="a-Iw"></a>譬如此间阎浮提中夏月水雨。<a id="a-Ix"></a>彼处十方。<a id="a-Iy"></a>遍雨热铁。<a id="a-Iz"></a>多与苦恼。<a id="a-J0"></a>彼地狱人。<a id="a-J1"></a>虽被劈裂而常不死。<a id="a-J2"></a>以是恶业之果报故。<a id="a-J3"></a>如是割身。<a id="a-J4"></a>寻割寻生。<a id="a-J5"></a>彼刀轮处。<a id="a-J6"></a>有刀叶林。<a id="a-J7"></a>其刃极利。<a id="a-J8"></a>复有两刃。<a id="a-J9"></a>刃头下向。<a id="a-JA"></a>遥望彼林。<a id="a-JB"></a>青而有汁。<a id="a-JC"></a>与水相似。<a id="a-JD"></a>彼诸罪人饥渴恼急。<a id="a-JE"></a>同业苦者唱唤走赴。<a id="a-JF"></a>既入彼林。<a id="a-JG"></a>以业因故。<a id="a-JH"></a>周遍雨刀。<a id="a-JI"></a>劈其身体。<a id="a-JJ"></a>又复彼人贪自命故。<a id="a-JK"></a>食养众生。<a id="a-JL"></a>则是诳他。<a id="a-JM"></a>彼业果报。<a id="a-JN"></a>如是如是。<a id="a-JO"></a>心业画师。<a id="a-JP"></a>画地狱衣。<a id="a-JQ"></a>如是地狱不善业画。<a id="a-JR"></a>如是如是地狱受苦。<a id="a-JS"></a>彼业所摄。<a id="a-JT"></a>彼于地狱。<a id="a-JU"></a>如是无量百千年岁常被劈裂。<a id="a-JV"></a>乃至恶业未坏未烂。<a id="a-JW"></a>业气未尽。<a id="a-JX"></a>心业画师画文不灭。<a id="a-JY"></a>广说如前。</p>
  <p id="aJZ">又彼比丘。<a id="a-Ja"></a>观活地狱第三别处。<a id="a-Jb"></a>名瓮熟处。<a id="a-Jc"></a>彼业果报。<a id="a-Jd"></a>众生何业生于彼处。<a id="a-Je"></a>彼见闻知。<a id="a-Jf"></a>彼杀生人。<a id="a-Jg"></a>若杀骆驼。<a id="a-Jh"></a>若杀猪羊。<a id="a-Ji"></a>若杀众鸟。<a id="a-Jj"></a>若马若兔。<a id="a-Jk"></a>若罴若熊。<a id="a-Jl"></a>有毛畜生。<a id="a-Jm"></a>为食其肉。<a id="a-Jn"></a>欲令毛脱。<a id="a-Jo"></a>活烧活煮。<a id="a-Jp"></a>若置汤中。<a id="a-Jq"></a>彼人以是恶业因缘。<a id="a-Jr"></a>身坏命终。<a id="a-Js"></a>堕活地狱。<a id="a-Jt"></a>生瓮熟处。<a id="a-Ju"></a>恶业种子。<a id="a-Jv"></a>相似果报。<a id="a-Jw"></a>置铁瓮中。<a id="a-Jx"></a>煎煮极热。<a id="a-Jy"></a>犹如熟豆。<a id="a-Jz"></a>如是无量百千年岁。<a id="a-K0"></a>在彼地狱大火煮之。<a id="a-K1"></a>心业画师所画之衣。<a id="a-K2"></a>破坏烂尽。<a id="a-K3"></a>彼地狱处尔乃得脱。<a id="a-K4"></a>次受残业。<a id="a-K5"></a>次受气业。<a id="a-K6"></a>如前所说。<a id="a-K7"></a>乃至若生天人之中。<a id="a-K8"></a>命则短促。<a id="a-K9"></a>彼修行者。<a id="a-KA"></a>于内法中。<a id="a-KB"></a>随顺正法。<a id="a-KC"></a>观察法行。<a id="a-KD"></a>作是思惟。<a id="a-KE"></a>彼比丘。<a id="a-KF"></a>如是观察活大地狱瓮熟处已。<a id="a-KG"></a>当云何耶。<a id="a-KH"></a>彼见闻知。<a id="a-KI"></a>或天眼见。<a id="a-KJ"></a>彼比丘。<a id="a-KK"></a>第一勇猛。<a id="a-KL"></a>能破魔军。<a id="a-KM"></a>度生死海。<a id="a-KN"></a>能以戒水灭欲心火。<a id="a-KO"></a>能以慈水灭嗔心火。<a id="a-KP"></a>能以甚深因缘灯明除痴心闇。<a id="a-KQ"></a>如是比丘。<a id="a-KR"></a>则能速渡生死大海。</p>
  <p id="aKS">又彼比丘。<a id="a-KT"></a>观活地狱第四别处。<a id="a-KU"></a>名多苦处。<a id="a-KV"></a>众生何业生于彼处。<a id="a-KW"></a>业因种子。<a id="a-KX"></a>相似果报。<a id="a-KY"></a>若人种种苦逼众生。<a id="a-KZ"></a>然彼众生命犹不尽。<a id="a-Ka"></a>所谓木压令其受苦。<a id="a-Kb"></a>若以绳悬。<a id="a-Kc"></a>若以火头若烧。<a id="a-Kd"></a>若柱若系其髻而以悬之。<a id="a-Ke"></a>若以烟熏令受苦恼。<a id="a-Kf"></a>若于道上牵令疾走。<a id="a-Kg"></a>若置地上棘刺之中。<a id="a-Kh"></a>令受苦恼。<a id="a-Ki"></a>若扑着地。<a id="a-Kj"></a>若高崄处。<a id="a-Kk"></a>推之令堕。<a id="a-Kl"></a>若以针刺。<a id="a-Km"></a>若以绳缚。<a id="a-Kn"></a>若令象蹈。<a id="a-Ko"></a>若掷在空。<a id="a-Kp"></a>下未至地以刀承之。<a id="a-Kq"></a>令受苦恼。<a id="a-Kr"></a>若着沙上。<a id="a-Ks"></a>若以石镇。<a id="a-Kt"></a>若以杖打。<a id="a-Ku"></a>若挟其头。<a id="a-Kv"></a>若令小儿详打戏弄。<a id="a-Kw"></a>众苦恼之。<a id="a-Kx"></a>若置热处。<a id="a-Ky"></a>若置冰中。<a id="a-Kz"></a>若以水渍。<a id="a-L0"></a>若以沉水。<a id="a-L1"></a>若以衣水掩面漫口。<a id="a-L2"></a>若系着树。<a id="a-L3"></a>若悬树枝。<a id="a-L4"></a>令受苦恼。<a id="a-L5"></a>若在崄岸。<a id="a-L6"></a>临峻怖魄。<a id="a-L7"></a>若送与怨。<a id="a-L8"></a>令其种种方便苦治。<a id="a-L9"></a>若拔其阴。<a id="a-LA"></a>若挟其指。<a id="a-LB"></a>若拔其毛。<a id="a-LC"></a>若转铁轮以劈其头令受苦恼。<a id="a-LD"></a>若洋白镴铅锡铜等。<a id="a-LE"></a>灌其身体。<a id="a-LF"></a>若割其鼻。<a id="a-LG"></a>若以利铁若尖木等。<a id="a-LH"></a>贯其粪门阴密之处。<a id="a-LI"></a>令受苦恼。<a id="a-LJ"></a>若以水淋。<a id="a-LK"></a>若以绳系。<a id="a-LL"></a>块上挽曳。<a id="a-LM"></a>若以灯须周匝遍炙。<a id="a-LN"></a>若拔其发。<a id="a-LO"></a>若以恶虫令唼食之。<a id="a-LP"></a>若捩其皮。<a id="a-LQ"></a>若牵若推。<a id="a-LR"></a>若急速疾抖擞其身。<a id="a-LS"></a>若置镬中汤火煮之。<a id="a-LT"></a>令受苦恼。<a id="a-LU"></a>若以塼打。<a id="a-LV"></a>若以盐等涂其身体。<a id="a-LW"></a>若以尘土。<a id="a-LX"></a>若以麨等掩其口面。<a id="a-LY"></a>若以[橐-石+非]筒置粪门中。<a id="a-LZ"></a>鼓[橐-石+非]吹之。<a id="a-La"></a>若以利刀劈其足指。<a id="a-Lb"></a>若以气吹。<a id="a-Lc"></a>不使出声。<a id="a-Ld"></a>若以浮石急揩其身。<a id="a-Le"></a>若割手足。<a id="a-Lf"></a>若驱长行。<a id="a-Lg"></a>若遮所须。<a id="a-Lh"></a>若系其咽。<a id="a-Li"></a>黄蓝花中来去曳之。<a id="a-Lj"></a>若以种种杂杂脂腻而灌其口。<a id="a-Lk"></a>若以金宝种种财物。<a id="a-Ll"></a>若打若压。<a id="a-Lm"></a>若作乐具。<a id="a-Ln"></a>若打射等。<a id="a-Lo"></a>若打令肿。<a id="a-Lp"></a>肿上复打。<a id="a-Lq"></a>若以绳悬推令极高。<a id="a-Lr"></a>然后堕地令受苦恼。<a id="a-Ls"></a>此如是等无量种种诸苦恼事。<a id="a-Lt"></a>触恼众生。<a id="a-Lu"></a>彼人以是恶业因缘。<a id="a-Lv"></a>身坏命终。<a id="a-Lw"></a>堕活地狱。<a id="a-Lx"></a>名多苦处。<a id="a-Ly"></a>恶业相似。<a id="a-Lz"></a>得相似果。<a id="a-M0"></a>如是地狱。<a id="a-M1"></a>十千亿种不可具说。<a id="a-M2"></a>此极苦恼。<a id="a-M3"></a>具说如上。<a id="a-M4"></a>彼一切苦。<a id="a-M5"></a>自业自受。<a id="a-M6"></a>地狱地处。<a id="a-M7"></a>心业画师。<a id="a-M8"></a>爱笔所画。<a id="a-M9"></a>不善分别。<a id="a-MA"></a>为种种彩。<a id="a-MB"></a>所爱妻子。<a id="a-MC"></a>以为彩器执着因缘。<a id="a-MD"></a>以为坚牢。<a id="a-ME"></a>身自作业。<a id="a-MF"></a>自得苦报。<a id="a-MG"></a>非父母作。<a id="a-MH"></a>乃至恶业未坏未烂。<a id="a-MI"></a>业气未尽。<a id="a-MJ"></a>于一切时。<a id="a-MK"></a>常受不息。<a id="a-ML"></a>彼处退已。<a id="a-MM"></a>若于前世过去久远有善业熟。<a id="a-MN"></a>则不堕于畜生饿鬼。<a id="a-MO"></a>若生人中同业之处。<a id="a-MP"></a>受余残业。<a id="a-MQ"></a>常为王罚。<a id="a-MR"></a>若打若缚。<a id="a-MS"></a>斗诤怖畏。<a id="a-MT"></a>为一切人之所诬抂。<a id="a-MU"></a>常受重苦。<a id="a-MV"></a>善友知识。<a id="a-MW"></a>妻子眷属。<a id="a-MX"></a>亲旧主人之所憎恶。</p>
  <p id="aMY">又彼比丘。<a id="a-MZ"></a>观活地狱第五别处。<a id="a-Ma"></a>名闇瞑处彼业果报。<a id="a-Mb"></a>众生何业生于彼处。<a id="a-Mc"></a>彼见闻知。<a id="a-Md"></a>众生邪见。<a id="a-Me"></a>颠倒业果。<a id="a-Mf"></a>所谓方时外道斋中。<a id="a-Mg"></a>掩羊口鼻如是屠杀。<a id="a-Mh"></a>置龟塼上。<a id="a-Mi"></a>上复与塼压之令死。<a id="a-Mj"></a>彼人以是恶业因缘。<a id="a-Mk"></a>身坏命终。<a id="a-Ml"></a>堕活地狱。<a id="a-Mm"></a>生闇瞑处。<a id="a-Mn"></a>闇火所烧。<a id="a-Mo"></a>以恶业故。<a id="a-Mp"></a>有大力风吹金刚山。<a id="a-Mq"></a>合磨令碎。<a id="a-Mr"></a>犹如散沙。<a id="a-Ms"></a>间无暂乐。<a id="a-Mt"></a>彼处罪人各不相见。<a id="a-Mu"></a>热风所吹。<a id="a-Mv"></a>如利刀割。<a id="a-Mw"></a>令身分散。<a id="a-Mx"></a>饿渴身燃。<a id="a-My"></a>努力唱唤而声不出。<a id="a-Mz"></a>如掩羊口。<a id="a-N0"></a>如塼压龟。<a id="a-N1"></a>常被大火之所烧燃。<a id="a-N2"></a>常被镇压。<a id="a-N3"></a>如是无量百千年岁。<a id="a-N4"></a>常处闇瞑。<a id="a-N5"></a>乃至无有微少光明。<a id="a-N6"></a>如针头处。<a id="a-N7"></a>然自身毛而自烧身。<a id="a-N8"></a>常一切时遍身火起。<a id="a-N9"></a>受如是苦乃至业尽。<a id="a-NA"></a>皆是心之猿猴所作。<a id="a-NB"></a>彼心猿猴。<a id="a-NC"></a>行于使山。<a id="a-ND"></a>使山幻坚慢心高峰之所止宿。<a id="a-NE"></a>恶见山岩。<a id="a-NF"></a>是其行处。<a id="a-NG"></a>游慢树林。<a id="a-NH"></a>嗔山窟中。<a id="a-NI"></a>是其住处。<a id="a-NJ"></a>妒心功德。<a id="a-NK"></a>以为众果。<a id="a-NL"></a>爱河所漂。<a id="a-NM"></a>不善业没。<a id="a-NN"></a>乃至恶业烂坏离散。<a id="a-NO"></a>闇地狱处尔乃得脱。<a id="a-NP"></a>若于前世过去久远有善业熟。<a id="a-NQ"></a>不生饿鬼畜生之道。<a id="a-NR"></a>若生人中常被系缚。<a id="a-NS"></a>余残业果。<a id="a-NT"></a>寿命短促。</p>
 </body>
</html>