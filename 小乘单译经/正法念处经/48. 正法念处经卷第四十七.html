<!doctype html>
<html id="z3IBUR6bZ" data-ver="1406">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十七</h1>
  <h2 id="a2">观天品第六之二十六(夜摩天之十二)</h2>
  <p id="a3">尔时第三夜摩天王牟修楼陀。<a id="a-4"></a>示其天众。<a id="a-5"></a>佛塔经文。<a id="a-6"></a>令彼天众心纯熟已。<a id="a-7"></a>复示生死衰恼之处。<a id="a-8"></a>无量百千诸过充满。<a id="a-9"></a>恩爱别离。<a id="a-A"></a>近不爱者。<a id="a-B"></a>所谓老死忧悲啼哭众过。<a id="a-C"></a>皆满具足。<a id="a-D"></a>失坏生死。<a id="a-E"></a>乃是具足一切诸衰恼处。<a id="a-F"></a>尔时天王。<a id="a-G"></a>既见天众心善调伏。<a id="a-H"></a>然后复以怜愍心故。<a id="a-I"></a>利益众生。<a id="a-J"></a>如是告言。<a id="a-K"></a>汝等天众。<a id="a-L"></a>今者应知一切诸天放逸行故。<a id="a-M"></a>必致衰恼。<a id="a-N"></a>后死到时。<a id="a-O"></a>心则生悔。<a id="a-P"></a>极大热恼。<a id="a-Q"></a>得大殃祸。<a id="a-R"></a>当于彼时。<a id="a-S"></a>无有方便而可得脱。<a id="a-T"></a>业绳系缚。<a id="a-U"></a>如是将去。<a id="a-V"></a>独而无伴。<a id="a-W"></a>若人若龙。<a id="a-X"></a>或地狱人。<a id="a-Y"></a>将入地狱。<a id="a-Z"></a>死罥所缚。<a id="a-a"></a>无有同侣。<a id="a-b"></a>唯除善法若不善法。<a id="a-c"></a>在于一切诸众生海。<a id="a-d"></a>时彼天众。<a id="a-e"></a>复白天主牟修楼陀。<a id="a-f"></a>而作是言。<a id="a-g"></a>如是如是。<a id="a-h"></a>当于尔时无一同侣。<a id="a-i"></a>除法非法。<a id="a-j"></a>尔时天主牟修楼陀。<a id="a-k"></a>告天众言。<a id="a-l"></a>汝等天众。<a id="a-m"></a>应如是知。<a id="a-n"></a>更无同伴。</p>
  <p id="ao">又复告言。<a id="a-p"></a>汝等天众。<a id="a-q"></a>若欲增长信心种子。<a id="a-r"></a>欲得安乐。<a id="a-s"></a>毕竟除苦。<a id="a-t"></a>今此天中。<a id="a-u"></a>又复更有阎浮那陀金宝妙塔。<a id="a-v"></a>真珠网覆。<a id="a-w"></a>有七宝柱而为庄严。<a id="a-x"></a>种种杂宝。<a id="a-y"></a>种种光明。<a id="a-z"></a>是迦那迦牟尼佛塔。<a id="a-10"></a>我今共汝一切天众。<a id="a-11"></a>往诣彼塔。<a id="a-12"></a>到彼塔已。<a id="a-13"></a>礼拜供养入彼佛塔。<a id="a-14"></a>入彼塔已。<a id="a-15"></a>随彼塔中所有诸法。<a id="a-16"></a>一切遍看。<a id="a-17"></a>见已摄取。<a id="a-18"></a>得已修行。<a id="a-19"></a>以自利益。<a id="a-1A"></a>出于生死。<a id="a-1B"></a>次第乃至到于涅槃尔时天众。<a id="a-1C"></a>既闻天主牟修楼陀如是语已。<a id="a-1D"></a>心生敬重。<a id="a-1E"></a>离放逸心。<a id="a-1F"></a>诸根寂静。<a id="a-1G"></a>俱向大仙。<a id="a-1H"></a>名迦那迦牟尼佛塔。<a id="a-1I"></a>塔之光明。<a id="a-1J"></a>如前所说。<a id="a-1K"></a>尔时天众。<a id="a-1L"></a>一切皆共牟修楼陀夜摩天王。<a id="a-1M"></a>诣彼佛塔。<a id="a-1N"></a>到佛塔已。<a id="a-1O"></a>夜摩天王牟修楼陀告天众言。<a id="a-1P"></a>彼迦那迦牟尼如来。<a id="a-1Q"></a>说一切法。<a id="a-1R"></a>皆悉无常。<a id="a-1S"></a>利益世间。<a id="a-1T"></a>怜愍众生。<a id="a-1U"></a>此佛塔内。<a id="a-1V"></a>化在壁上。<a id="a-1W"></a>汝等天众若得见者。<a id="a-1X"></a>则生厌离。<a id="a-1Y"></a>见无常法。<a id="a-1Z"></a>必生厌离。<a id="a-1a"></a>彼佛世尊。<a id="a-1b"></a>所说所化此佛塔中壁上化现。<a id="a-1c"></a>时彼天王如是说已。<a id="a-1d"></a>共彼天众入佛塔中。<a id="a-1e"></a>彼佛塔量广十由旬。<a id="a-1f"></a>彼佛塔内。<a id="a-1g"></a>一切生死皆悉无常。<a id="a-1h"></a>一切具足。<a id="a-1i"></a>无不失坏。<a id="a-1j"></a>自业行故。<a id="a-1k"></a>不得自在。<a id="a-1l"></a>异异不同。<a id="a-1m"></a>五道差别各各化现佛塔壁中。<a id="a-1n"></a>如镜相似。<a id="a-1o"></a>彼色明了。<a id="a-1p"></a>亦如正见。<a id="a-1q"></a>处处各各了了分别。<a id="a-1r"></a>如杂色画。</p>
  <p id="a1s">彼处一厢。<a id="a-1t"></a>见八地狱。<a id="a-1u"></a>谓活黑绳。<a id="a-1v"></a>合唤大唤。<a id="a-1w"></a>热及大热。<a id="a-1x"></a>至阿鼻等。<a id="a-1y"></a>见天堕中。<a id="a-1z"></a>自业风吹。<a id="a-20"></a>首下足上普身炎然。<a id="a-21"></a>一切身上火色。<a id="a-22"></a>犹如金舒迦树。<a id="a-23"></a>上从天处下堕。<a id="a-24"></a>次第至地狱中。<a id="a-25"></a>高声唱唤。<a id="a-26"></a>自心所诳。<a id="a-27"></a>善业尽故。<a id="a-28"></a>为放逸怨之所诳故。<a id="a-29"></a>天中成就第一乐已。<a id="a-2A"></a>入于地狱大苦恼处。<a id="a-2B"></a>唯独无伴。<a id="a-2C"></a>离于知识亲旧弟兄。<a id="a-2D"></a>堕于地狱。<a id="a-2E"></a>无能救者。</p>
  <p id="a2F">彼诸天众。<a id="a-2G"></a>最初如是。<a id="a-2H"></a>塔中壁上了了而见。<a id="a-2I"></a>四天王天堕于地狱。<a id="a-2J"></a>四天王天。<a id="a-2K"></a>有杀生过。<a id="a-2L"></a>有偷盗过。<a id="a-2M"></a>四天王天云何杀生。<a id="a-2N"></a>谓彼天众。<a id="a-2O"></a>共阿修罗战斗之时。<a id="a-2P"></a>杀阿修罗。<a id="a-2Q"></a>天得胜时。<a id="a-2R"></a>阿修罗坏。<a id="a-2S"></a>取其头冠取其铁刀。<a id="a-2T"></a>随彼所有。<a id="a-2U"></a>一切皆取。<a id="a-2V"></a>此业因缘或复更有余业因缘。<a id="a-2W"></a>堕于地狱。<a id="a-2X"></a>为心所诳。<a id="a-2Y"></a>作如是业。<a id="a-2Z"></a>于彼天中。<a id="a-2a"></a>随何时退。<a id="a-2b"></a>于彼退时。<a id="a-2c"></a>阴尽灭时。<a id="a-2d"></a>攀缘中阴。<a id="a-2e"></a>生地狱中。<a id="a-2f"></a>续彼乐处。<a id="a-2g"></a>受中阴身。<a id="a-2h"></a>甚大苦恼。<a id="a-2i"></a>彼于如是中阴之中。<a id="a-2j"></a>苦恼叵耐。<a id="a-2k"></a>何况已入地狱之中。<a id="a-2l"></a>受无量种极大苦恼。<a id="a-2m"></a>此为大业。<a id="a-2n"></a>如是戏弄此诸众生。<a id="a-2o"></a>天处退已。<a id="a-2p"></a>生地狱中。<a id="a-2q"></a>彼诸天众。<a id="a-2r"></a>于佛塔内。<a id="a-2s"></a>如是皆见。<a id="a-2t"></a>世尊所化。</p>
  <p id="a2u">又彼天众。<a id="a-2v"></a>于彼塔中异处。<a id="a-2w"></a>复见四天王天。<a id="a-2x"></a>退天处已。<a id="a-2y"></a>生饿鬼中。<a id="a-2z"></a>彼天如是食乐失已。<a id="a-30"></a>生旷野中。<a id="a-31"></a>复得如是饥渴苦恼。<a id="a-32"></a>如是天衣。<a id="a-33"></a>久时着已。<a id="a-34"></a>后复头发覆面覆身。<a id="a-35"></a>闇眼处生。<a id="a-36"></a>彼身犹如被烧树相裸露无衣。<a id="a-37"></a>或有身着火炎衣者。<a id="a-38"></a>在旷野中。<a id="a-39"></a>饥渴烧身。<a id="a-3A"></a>唱声叫唤。<a id="a-3B"></a>乃至少水如露渧许。<a id="a-3C"></a>亦不可得。<a id="a-3D"></a>生三十六饿鬼之地。<a id="a-3E"></a>夜摩天众。<a id="a-3F"></a>彼佛塔内壁中而见。<a id="a-3G"></a>乌鸟獯狐嘴啄其面。<a id="a-3H"></a>若眼口等。<a id="a-3I"></a>如是处见。<a id="a-3J"></a>如是天处。<a id="a-3K"></a>地触软滑。<a id="a-3L"></a>游戏行已。<a id="a-3M"></a>后时复生饿鬼之地。<a id="a-3N"></a>热火坚地。<a id="a-3O"></a>热恼土尘。<a id="a-3P"></a>和合为地。<a id="a-3Q"></a>多饶黑虫。<a id="a-3R"></a>有金刚嘴。<a id="a-3S"></a>夜摩天众彼佛塔内。<a id="a-3T"></a>壁中而见。<a id="a-3U"></a>彼鬼叫唤。<a id="a-3V"></a>天处退来。<a id="a-3W"></a>又复天中嗅好香来。<a id="a-3X"></a>或曼陀罗居世奢等异异胜香。<a id="a-3Y"></a>百千种香。<a id="a-3Z"></a>一切嗅来。<a id="a-3a"></a>复于后时。<a id="a-3b"></a>在于不净屎尿气臭。<a id="a-3c"></a>死尸冢墓秽恶处行。<a id="a-3d"></a>如是饿鬼。<a id="a-3e"></a>嗅无量种不净之物。<a id="a-3f"></a>秽恶臭气。<a id="a-3g"></a>于彼鼻中。<a id="a-3h"></a>有炎蚁子。<a id="a-3i"></a>彼炎蚁子。<a id="a-3j"></a>满其鼻中。<a id="a-3k"></a>彼诸饿鬼。<a id="a-3l"></a>饿鬼中生。<a id="a-3m"></a>于彼塔内一处壁中。<a id="a-3n"></a>如是而见。</p>
  <p id="a3o">又复如是。<a id="a-3p"></a>前生天中无量种种酥陀之食。<a id="a-3q"></a>可爱色味。<a id="a-3r"></a>香触具足。<a id="a-3s"></a>复受戏弄饿鬼之身。<a id="a-3t"></a>如是生已。<a id="a-3u"></a>第一不净。<a id="a-3v"></a>第一臭气。<a id="a-3w"></a>屎味难得。<a id="a-3x"></a>于百年中不曾一得如是屎食。<a id="a-3y"></a>彼佛塔内。<a id="a-3z"></a>一处壁中如是而见。<a id="a-40"></a>如彼食屎。<a id="a-41"></a>塔内壁中如是而见。<a id="a-42"></a>又彼天身。<a id="a-43"></a>所著之衣。<a id="a-44"></a>第一柔软。<a id="a-45"></a>第一滑触。<a id="a-46"></a>无量诸宝间错而成。<a id="a-47"></a>如天所应。<a id="a-48"></a>甚为可爱。<a id="a-49"></a>已于天中着如是衣。<a id="a-4A"></a>复有天风。<a id="a-4B"></a>吹种种花以坌其身。<a id="a-4C"></a>复于后时善业尽故。<a id="a-4D"></a>生饿鬼中。<a id="a-4E"></a>裸形无衣。<a id="a-4F"></a>自身生毛。<a id="a-4G"></a>毛甚稠穊。<a id="a-4H"></a>坚[革*卬]色黄。<a id="a-4I"></a>而覆其身。<a id="a-4J"></a>百千黑虫。<a id="a-4K"></a>遍体食之。<a id="a-4L"></a>多饶如是种种火虫。<a id="a-4M"></a>食其身体。<a id="a-4N"></a>生饿鬼中。<a id="a-4O"></a>饥渴烧身。<a id="a-4P"></a>恒常羸瘦。<a id="a-4Q"></a>以啼哭故。<a id="a-4R"></a>眼面皆烂。<a id="a-4S"></a>久受无量饿鬼之苦。<a id="a-4T"></a>放逸所诳。<a id="a-4U"></a>从天处退。<a id="a-4V"></a>堕饿鬼地。</p>
  <p id="a4W">又夜摩天中。<a id="a-4X"></a>山树具足地处天众。<a id="a-4Y"></a>于彼塔中。<a id="a-4Z"></a>壁上异处。<a id="a-4a"></a>次第复见。<a id="a-4b"></a>四天王天。<a id="a-4c"></a>退堕种种诸畜生道。<a id="a-4d"></a>种种方处。<a id="a-4e"></a>略而言之。<a id="a-4f"></a>生于三处。<a id="a-4g"></a>水陆空行。<a id="a-4h"></a>彼水行者。<a id="a-4i"></a>迭相食啖。<a id="a-4j"></a>受大苦恼。<a id="a-4k"></a>或受寒苦。<a id="a-4l"></a>或受热苦。<a id="a-4m"></a>彼陆行者。<a id="a-4n"></a>日炙焦燃。<a id="a-4o"></a>受大苦恼。<a id="a-4p"></a>饥渴烧身。<a id="a-4q"></a>迭相杀害。<a id="a-4r"></a>或畏系缚。<a id="a-4s"></a>受大苦恼。<a id="a-4t"></a>百千种受。<a id="a-4u"></a>不可得说。<a id="a-4v"></a>如是畜生。<a id="a-4w"></a>业风所吹。<a id="a-4x"></a>受诸苦恼。<a id="a-4y"></a>彼空行者。<a id="a-4z"></a>若细若粗。<a id="a-50"></a>若大身鸟。<a id="a-51"></a>常乐相杀。<a id="a-52"></a>受大苦恼。<a id="a-53"></a>彼天退已。<a id="a-54"></a>生畜生中。<a id="a-55"></a>以放逸怨之所诳故。</p>
  <p id="a56">如是余天。<a id="a-57"></a>若不放逸。<a id="a-58"></a>不放逸行。<a id="a-59"></a>作胜善业。<a id="a-5A"></a>修福德者。<a id="a-5B"></a>从天退已。<a id="a-5C"></a>生于人中。<a id="a-5D"></a>如自善业。<a id="a-5E"></a>如是受报。<a id="a-5F"></a>若不善业生人中者。<a id="a-5G"></a>一切如是。<a id="a-5H"></a>种种为作。<a id="a-5I"></a>入于衰恼。<a id="a-5J"></a>有下中上。<a id="a-5K"></a>有贫有富。<a id="a-5L"></a>依方时法。<a id="a-5M"></a>若丑若美好恶等色。<a id="a-5N"></a>彼佛塔内壁中而见。<a id="a-5O"></a>若有善业。<a id="a-5P"></a>乐修多作。<a id="a-5Q"></a>若修持戒。<a id="a-5R"></a>八圣道业。<a id="a-5S"></a>不穿不孔。<a id="a-5T"></a>坚固不犯。<a id="a-5U"></a>善调心意。<a id="a-5V"></a>三业大力。<a id="a-5W"></a>善业力势。<a id="a-5X"></a>决定受得可爱果报。<a id="a-5Y"></a>归依三宝。<a id="a-5Z"></a>因缘力故。<a id="a-5a"></a>或时布施众生无畏。<a id="a-5b"></a>或以法施。<a id="a-5c"></a>因缘势力。<a id="a-5d"></a>或复其余。<a id="a-5e"></a>更异相似。<a id="a-5f"></a>作诸善业。<a id="a-5g"></a>净法熏思。<a id="a-5h"></a>寂静心力。<a id="a-5i"></a>次动口业。<a id="a-5j"></a>或清净心。<a id="a-5k"></a>谏劝父母。<a id="a-5l"></a>修施戒智。<a id="a-5m"></a>自身先有善业力故。<a id="a-5n"></a>能劝父母。<a id="a-5o"></a>或施病人贫穷之人。<a id="a-5p"></a>或以饮食供给病人。<a id="a-5q"></a>或以药草施与病人。<a id="a-5r"></a>无医师者。<a id="a-5s"></a>病药所须。<a id="a-5t"></a>布施力故。<a id="a-5u"></a>或不杀生。<a id="a-5v"></a>或不偷盗。<a id="a-5w"></a>或不邪淫。<a id="a-5x"></a>不饮酒等。<a id="a-5y"></a>或于旷野崄远之处。<a id="a-5z"></a>善心造井。<a id="a-60"></a>若水池等。<a id="a-61"></a>施所须者。<a id="a-62"></a>此业势力。<a id="a-63"></a>或时供养佛法僧宝。<a id="a-64"></a>此业力故。<a id="a-65"></a>礼拜合掌。<a id="a-66"></a>作善业故。<a id="a-67"></a>或于饶人破坏国土。<a id="a-68"></a>多人畏处。<a id="a-69"></a>畏旷野死。<a id="a-6A"></a>或畏刀者。<a id="a-6B"></a>施其无畏。<a id="a-6C"></a>或施缘觉阿罗汉人床敷卧具病药所须。<a id="a-6D"></a>如是业故。<a id="a-6E"></a>或于妻子。<a id="a-6F"></a>正护与乐。<a id="a-6G"></a>或于俭时。<a id="a-6H"></a>布施饥者。<a id="a-6I"></a>饮食养之。<a id="a-6J"></a>此业最善。<a id="a-6K"></a>乃至涅槃。<a id="a-6L"></a>三种菩提。<a id="a-6M"></a>如愿得果。<a id="a-6N"></a>何况生天。<a id="a-6O"></a>若天上退。<a id="a-6P"></a>还生天中。<a id="a-6Q"></a>彼复更见天中转行。<a id="a-6R"></a>如是彼天。<a id="a-6S"></a>在佛塔内壁中而见。<a id="a-6T"></a>彼处天中种种业网。<a id="a-6U"></a>无量因缘。<a id="a-6V"></a>业绳缚取无量众生。<a id="a-6W"></a>于生死中施设张之。<a id="a-6X"></a>众生入中。<a id="a-6Y"></a>则为所缚。</p>
  <p id="a6Z">尔时彼处夜摩天众。<a id="a-6a"></a>彼佛塔内壁中既见。<a id="a-6b"></a>四天王天。<a id="a-6c"></a>无量种退。<a id="a-6d"></a>得大衰恼。<a id="a-6e"></a>如彼世尊。<a id="a-6f"></a>名迦那迦牟尼如来。<a id="a-6g"></a>所化见已。<a id="a-6h"></a>复更观察三十三天。<a id="a-6i"></a>彼佛塔内壁中既见四天王天如是衰恼。<a id="a-6j"></a>次复思惟三十三天为如是不。<a id="a-6k"></a>时夜摩天。<a id="a-6l"></a>彼佛塔内复到异处。<a id="a-6m"></a>于净壁中。<a id="a-6n"></a>见彼世尊。<a id="a-6o"></a>如彼世间生死之实。<a id="a-6p"></a>业锁所系。<a id="a-6q"></a>若乐若苦。<a id="a-6r"></a>如化而见。<a id="a-6s"></a>如是次见三十三天。<a id="a-6t"></a>亦复如是。<a id="a-6u"></a>如业受乐。<a id="a-6v"></a>如自业行。<a id="a-6w"></a>若善业行不善业行。<a id="a-6x"></a>彼天如业受乐受苦。<a id="a-6y"></a>或堕地狱饿鬼畜生。<a id="a-6z"></a>或人或天种种差别。<a id="a-70"></a>无量业罥所系缚已。<a id="a-71"></a>复于三十三天之中。<a id="a-72"></a>流转而行。<a id="a-73"></a>在生死处。<a id="a-74"></a>业风所吹。<a id="a-75"></a>于三界中无处有业不受果报。<a id="a-76"></a>何况三十三天之处。<a id="a-77"></a>彼夜摩天。<a id="a-78"></a>彼佛塔内清净壁中。<a id="a-79"></a>复见五道自业所作。<a id="a-7A"></a>自业罥缚。<a id="a-7B"></a>复于后时。<a id="a-7C"></a>入活黑绳合唤大唤热及大热七大地狱。<a id="a-7D"></a>唯除阿鼻最大地狱。<a id="a-7E"></a>何以故。<a id="a-7F"></a>天中不作阿鼻之业。<a id="a-7G"></a>此因缘故。<a id="a-7H"></a>天则不生阿鼻地狱。<a id="a-7I"></a>天唯生在七大地狱。<a id="a-7J"></a>三十三天退已。<a id="a-7K"></a>若生活地狱者。<a id="a-7L"></a>以杀生故。<a id="a-7M"></a>或余业故。<a id="a-7N"></a>天阿修罗战斗之时。<a id="a-7O"></a>杀阿修罗。<a id="a-7P"></a>则是杀生地境界住。<a id="a-7Q"></a>一切诸天皆有杀生。<a id="a-7R"></a>四天王天三十三天。<a id="a-7S"></a>二皆杀生。<a id="a-7T"></a>二皆偷盗。<a id="a-7U"></a>自上四天则不如是。<a id="a-7V"></a>彼地界住四天王天。<a id="a-7W"></a>三十三天。<a id="a-7X"></a>如是作业。<a id="a-7Y"></a>三十三天是微细业。<a id="a-7Z"></a>余天不尔。<a id="a-7a"></a>如是生于三十三天微细之业。<a id="a-7b"></a>及生退等。<a id="a-7c"></a>山树具足地处天众。<a id="a-7d"></a>彼佛塔内壁中见之。<a id="a-7e"></a>三十三天欢喜园中波梨耶多光明林中。<a id="a-7f"></a>杂殿堂中。<a id="a-7g"></a>种种嬉戏。<a id="a-7h"></a>受境界乐。<a id="a-7i"></a>善业尽故。<a id="a-7j"></a>不知足罥之所系缚。<a id="a-7k"></a>入地狱中。<a id="a-7l"></a>四天王天退堕地狱所受苦恼。<a id="a-7m"></a>三十三天堕地狱苦。<a id="a-7n"></a>十倍更多。<a id="a-7o"></a>何以故。<a id="a-7p"></a>诸有天中境界之乐。<a id="a-7q"></a>若乐胜者。<a id="a-7r"></a>离别之苦。<a id="a-7s"></a>亦如是胜。<a id="a-7t"></a>极为大苦。<a id="a-7u"></a>相续流转。<a id="a-7v"></a>以如是业。<a id="a-7w"></a>转转上胜。<a id="a-7x"></a>如天身中。<a id="a-7y"></a>一切身分。<a id="a-7z"></a>处处柔软。<a id="a-80"></a>彼眼等中以柔软故。<a id="a-81"></a>所受苦恼。<a id="a-82"></a>亦多而胜。<a id="a-83"></a>如是彼处。<a id="a-84"></a>四天王天所受之乐。<a id="a-85"></a>三十三天乐则胜彼。<a id="a-86"></a>三十三天境界失坏。<a id="a-87"></a>所有忧苦。<a id="a-88"></a>亦多亦胜。<a id="a-89"></a>心苦恼大。<a id="a-8A"></a>心苦恼多。<a id="a-8B"></a>苦乐二种。<a id="a-8C"></a>甚多甚胜。<a id="a-8D"></a>不可譬喻。<a id="a-8E"></a>天中甚乐。<a id="a-8F"></a>地狱极苦。<a id="a-8G"></a>业罥所缚。<a id="a-8H"></a>如堕崄岸。<a id="a-8I"></a>受无量种胜重苦恼。<a id="a-8J"></a>夜摩天众。<a id="a-8K"></a>彼佛塔内壁中而见。<a id="a-8L"></a>三十三天放逸所坏。<a id="a-8M"></a>彼夜摩天如是见已。<a id="a-8N"></a>心极愁恼。</p>
  <p id="a8O">又夜摩天。<a id="a-8P"></a>彼佛塔内异处壁中而复更见。<a id="a-8Q"></a>三十三天退彼天已。<a id="a-8R"></a>堕饿鬼中。<a id="a-8S"></a>在欢喜林。<a id="a-8T"></a>光明林中。<a id="a-8U"></a>间杂殿处。<a id="a-8V"></a>游戏之处。<a id="a-8W"></a>受天快乐。<a id="a-8X"></a>天酥陀食。<a id="a-8Y"></a>具足资身。<a id="a-8Z"></a>充饱受乐。<a id="a-8a"></a>如是久时受胜乐已。<a id="a-8b"></a>复食不净粪屎之食。<a id="a-8c"></a>诸不净虫遍其身体。<a id="a-8d"></a>如是观见放逸行天。<a id="a-8e"></a>三十三天堕饿鬼中。<a id="a-8f"></a>夜摩诸天。<a id="a-8g"></a>如是见已。<a id="a-8h"></a>心极愁恼。</p>
  <p id="a8i">又夜摩天。<a id="a-8j"></a>彼佛塔内异处壁中。<a id="a-8k"></a>而复更见。<a id="a-8l"></a>三十三天。<a id="a-8m"></a>或退天已。<a id="a-8n"></a>生畜生道。<a id="a-8o"></a>在大海中。<a id="a-8p"></a>作弥那鱼。<a id="a-8q"></a>或作贝虫。<a id="a-8r"></a>摩伽罗鱼。<a id="a-8s"></a>舒摩罗鱼。<a id="a-8t"></a>在如是等恶虫中生迭相杀害。<a id="a-8u"></a>饥渴烧身。<a id="a-8v"></a>受无量苦。<a id="a-8w"></a>如是空行鸟等畜生。<a id="a-8x"></a>迭相杀害。<a id="a-8y"></a>常有怖畏。<a id="a-8z"></a>心恒畏死。<a id="a-90"></a>受诸苦恼。<a id="a-91"></a>如是泽中种种兽等。<a id="a-92"></a>相杀相食。<a id="a-93"></a>受诸苦恼。</p>
  <p id="a94">如是说已。<a id="a-95"></a>四天王天。<a id="a-96"></a>以善业故。<a id="a-97"></a>生于人中。<a id="a-98"></a>如是次第。<a id="a-99"></a>三十三天如善业故。<a id="a-9A"></a>若生人中同业之处。<a id="a-9B"></a>受诸苦恼。<a id="a-9C"></a>生死所缚。<a id="a-9D"></a>若天退时。<a id="a-9E"></a>受无量种天中苦恼。<a id="a-9F"></a>如是苦恼。<a id="a-9G"></a>不可得说。<a id="a-9H"></a>何况人中在胎藏内所有苦恼。<a id="a-9I"></a>人世界中欲出胎时受诸苦恼。<a id="a-9J"></a>婴孩时苦。<a id="a-9K"></a>出胎在地。<a id="a-9L"></a>未能行时。<a id="a-9M"></a>倒地等苦。<a id="a-9N"></a>匍匐时苦。<a id="a-9O"></a>身体无力。<a id="a-9P"></a>于作不作。<a id="a-9Q"></a>一切不知。<a id="a-9R"></a>愚痴啼哭。<a id="a-9S"></a>如是苦恼。<a id="a-9T"></a>如是种种苦恼之事。<a id="a-9U"></a>不可具说。<a id="a-9V"></a>彼佛塔内壁上而见。<a id="a-9W"></a>如镜中见。<a id="a-9X"></a>山树具足。<a id="a-9Y"></a>地处天众。<a id="a-9Z"></a>一切皆见。</p>
  <p id="a9a">彼诸饿鬼如是饥渴。<a id="a-9b"></a>系属于他。<a id="a-9c"></a>不得自在。<a id="a-9d"></a>有寒有热。<a id="a-9e"></a>风吹日曝。<a id="a-9f"></a>处处而行。<a id="a-9g"></a>在于旷野。<a id="a-9h"></a>如是等苦。<a id="a-9i"></a>有无量种。<a id="a-9j"></a>皆悉具受。<a id="a-9k"></a>不可尽说。<a id="a-9l"></a>如是天中山树具足地处天众。<a id="a-9m"></a>彼佛塔内壁中而见。<a id="a-9n"></a>如是已见。<a id="a-9o"></a>种种苦恼有无量种世间生死在彼壁中。<a id="a-9p"></a>如善巧画。<a id="a-9q"></a>彼诸天众。<a id="a-9r"></a>见希有已。<a id="a-9s"></a>心生厌离。<a id="a-9t"></a>生如是心。<a id="a-9u"></a>天胜于人。<a id="a-9v"></a>人第一道。<a id="a-9w"></a>所谓是天。<a id="a-9x"></a>天第一道。<a id="a-9y"></a>所谓人中。<a id="a-9z"></a>人欲死时。<a id="a-A0"></a>则愿生天。<a id="a-A1"></a>天欲退时。<a id="a-A2"></a>愿生人中。<a id="a-A3"></a>人乐于天。<a id="a-A4"></a>天乐于人。<a id="a-A5"></a>于此天人二道中生。<a id="a-A6"></a>如是苦恼。<a id="a-A7"></a>何况其余恶道之中。<a id="a-A8"></a>业所戏弄。</p>
  <p id="aA9">又复如是。<a id="a-AA"></a>山树具足。<a id="a-AB"></a>地处天众。<a id="a-AC"></a>彼佛塔内。<a id="a-AD"></a>异处壁中。<a id="a-AE"></a>见善法堂。<a id="a-AF"></a>三十三天。<a id="a-AG"></a>退彼天处。<a id="a-AH"></a>如业行故。<a id="a-AI"></a>生五道中。<a id="a-AJ"></a>彼天退者。<a id="a-AK"></a>如前所说。<a id="a-AL"></a>业因缘故。<a id="a-AM"></a>若天中退。<a id="a-AN"></a>亦生天中。<a id="a-AO"></a>犹不离苦。<a id="a-AP"></a>知本生退。<a id="a-AQ"></a>若爱别离。<a id="a-AR"></a>于退生畏。<a id="a-AS"></a>如是畏退。<a id="a-AT"></a>无量种苦。<a id="a-AU"></a>彼天既见无量苦恼。<a id="a-AV"></a>次复观察彼佛塔内异处壁中。<a id="a-AW"></a>见帝释身退彼天处。<a id="a-AX"></a>妙宝天鬘。<a id="a-AY"></a>天衣庄严。<a id="a-AZ"></a>种种光明。<a id="a-Aa"></a>彼庄严具。<a id="a-Ab"></a>火炼金色。<a id="a-Ac"></a>有胜光明。<a id="a-Ad"></a>不可譬喻。<a id="a-Ae"></a>胜欲具足。<a id="a-Af"></a>五欲具足。<a id="a-Ag"></a>一切舍离。<a id="a-Ah"></a>自业所牵。<a id="a-Ai"></a>恶道门开。<a id="a-Aj"></a>放逸所使。<a id="a-Ak"></a>堕于地狱饿鬼畜生。<a id="a-Al"></a>自业所作。<a id="a-Am"></a>或善业牵。<a id="a-An"></a>不善业牵。<a id="a-Ao"></a>故如是退。<a id="a-Ap"></a>彼佛塔内。<a id="a-Aq"></a>净宝壁中。<a id="a-Ar"></a>见于往世先退帝释彼诸帝释。<a id="a-As"></a>有三十二。</p>
  <p id="aAt">初帝释者。<a id="a-Au"></a>名庵舒摩。<a id="a-Av"></a>既作三十三天王已。<a id="a-Aw"></a>自福尽故。<a id="a-Ax"></a>生大海中作摩伽罗大身之鱼。<a id="a-Ay"></a>本在人中。<a id="a-Az"></a>作猎鱼师。<a id="a-B0"></a>常多杀鱼。<a id="a-B1"></a>亦常礼佛。<a id="a-B2"></a>以礼佛业。<a id="a-B3"></a>是故得生三十三天。<a id="a-B4"></a>为帝释王。<a id="a-B5"></a>杀生因缘。<a id="a-B6"></a>海中作鱼。<a id="a-B7"></a>以余业故。<a id="a-B8"></a>生畜生中。</p>
  <p id="aB9">又夜摩中山树具足地处天众。<a id="a-BA"></a>彼佛塔内异处壁中次第复见。<a id="a-BB"></a>第二帝释。<a id="a-BC"></a>名三浮提。<a id="a-BD"></a>本在人中。<a id="a-BE"></a>曾作善业。<a id="a-BF"></a>与病者食。<a id="a-BG"></a>或清净心。<a id="a-BH"></a>与比丘食。<a id="a-BI"></a>彼业因缘。<a id="a-BJ"></a>是故得生三十三天。<a id="a-BK"></a>为帝释王。<a id="a-BL"></a>后时福尽。<a id="a-BM"></a>余业因缘不善业故。<a id="a-BN"></a>作蜥蝪虫。<a id="a-BO"></a>彼前世时。<a id="a-BP"></a>邪见心故。<a id="a-BQ"></a>外道斋中。<a id="a-BR"></a>杀蜥蝪虫。<a id="a-BS"></a>以彼因缘。<a id="a-BT"></a>生地狱中。<a id="a-BU"></a>出地狱已。<a id="a-BV"></a>余业因缘。<a id="a-BW"></a>作蜥蝪虫。</p>
  <p id="aBX">又夜摩中山树具足地处天众。<a id="a-BY"></a>彼佛塔内异处壁中。<a id="a-BZ"></a>次第复见第三帝释。<a id="a-Ba"></a>波罗迦奢。<a id="a-Bb"></a>是其名字。<a id="a-Bc"></a>受天境界。<a id="a-Bd"></a>五欲乐已。<a id="a-Be"></a>于彼欲退。<a id="a-Bf"></a>本人中时。<a id="a-Bg"></a>供养父母。<a id="a-Bh"></a>病时瞻视。<a id="a-Bi"></a>彼业因缘。<a id="a-Bj"></a>是故得生三十三天。<a id="a-Bk"></a>为帝释王。<a id="a-Bl"></a>本业尽故。<a id="a-Bm"></a>彼天处退。<a id="a-Bn"></a>生饿鬼中。<a id="a-Bo"></a>彼过去时。<a id="a-Bp"></a>于异处生。<a id="a-Bq"></a>时世饥俭。<a id="a-Br"></a>多储谷等。<a id="a-Bs"></a>贵粜与他。<a id="a-Bt"></a>诳惑他已。<a id="a-Bu"></a>心更悕望后时大俭。<a id="a-Bv"></a>以彼因缘。<a id="a-Bw"></a>是故生于黑绳地狱。<a id="a-Bx"></a>彼余业故。<a id="a-By"></a>生在针咽饿鬼之中。</p>
  <p id="aBz">又夜摩中山树具足地处天众。<a id="a-C0"></a>彼佛塔内异处壁中。<a id="a-C1"></a>见无量种生死衰恼。<a id="a-C2"></a>生希有心。<a id="a-C3"></a>如是无量种种见已。<a id="a-C4"></a>次第复见第四帝释。<a id="a-C5"></a>名曰作爱。<a id="a-C6"></a>天处退已。<a id="a-C7"></a>生于猪中。<a id="a-C8"></a>如是见已。<a id="a-C9"></a>观彼善业。<a id="a-CA"></a>何业因缘。<a id="a-CB"></a>为帝释王。<a id="a-CC"></a>彼前世时。<a id="a-CD"></a>于他邪见婆罗门人。<a id="a-CE"></a>病因欲死。<a id="a-CF"></a>与药令服。<a id="a-CG"></a>怜愍心言。<a id="a-CH"></a>当服此药。<a id="a-CI"></a>以是业缘。<a id="a-CJ"></a>生于善道三十三天。<a id="a-CK"></a>作帝释王。<a id="a-CL"></a>善业尽故。<a id="a-CM"></a>堕地狱中。<a id="a-CN"></a>彼处既出。<a id="a-CO"></a>以余业故生在猪中。<a id="a-CP"></a>彼天复观如是业果。<a id="a-CQ"></a>以何因缘。<a id="a-CR"></a>复生猪中。<a id="a-CS"></a>彼前世时。<a id="a-CT"></a>恒常喜猎。<a id="a-CU"></a>多杀众生。<a id="a-CV"></a>或多杀鹿。<a id="a-CW"></a>或多杀猪。<a id="a-CX"></a>彼业因缘命终。<a id="a-CY"></a>生于活地狱中。<a id="a-CZ"></a>彼业既尽。<a id="a-Ca"></a>以余业故。<a id="a-Cb"></a>生在猪中。</p>
  <p id="aCc">又夜摩中山树具足地处天众。<a id="a-Cd"></a>彼佛塔内异处壁中。<a id="a-Ce"></a>次第复见第五帝释。<a id="a-Cf"></a>名为善意。<a id="a-Cg"></a>以何业故。<a id="a-Ch"></a>生于彼处为帝释王。<a id="a-Ci"></a>彼前世时。<a id="a-Cj"></a>曾见他人师子欲杀。<a id="a-Ck"></a>救令得脱。<a id="a-Cl"></a>以怜愍心。<a id="a-Cm"></a>将来归家。<a id="a-Cn"></a>多日供养种种饮食。<a id="a-Co"></a>彼业因缘。<a id="a-Cp"></a>是故生于三十三天。<a id="a-Cq"></a>为帝释王。<a id="a-Cr"></a>名为善意。<a id="a-Cs"></a>彼处退已。<a id="a-Ct"></a>生于焦热大地狱中。<a id="a-Cu"></a>以何因缘生彼地狱。<a id="a-Cv"></a>本前生时于王众中。<a id="a-Cw"></a>妄语言说是业因缘。<a id="a-Cx"></a>堕彼地狱。<a id="a-Cy"></a>善意帝释彼处退已。<a id="a-Cz"></a>复有帝释次第而生。<a id="a-D0"></a>名憍尸迦。<a id="a-D1"></a>彼夜摩中山树具足地处天众。<a id="a-D2"></a>彼佛塔内异处壁中而得见之。<a id="a-D3"></a>彼何善业。<a id="a-D4"></a>谓前世时。<a id="a-D5"></a>是多财宝富婆罗门一居奢内置婆罗门。<a id="a-D6"></a>设大斋会。<a id="a-D7"></a>集尊重人饮食供养施其财物。<a id="a-D8"></a>彼业因缘。<a id="a-D9"></a>是故当来作帝释王。<a id="a-DA"></a>名憍尸迦。<a id="a-DB"></a>又本复作无量福德。<a id="a-DC"></a>当作帝释。<a id="a-DD"></a>名憍尸迦又夜摩中山树具足地处天众。<a id="a-DE"></a>彼佛塔内异处壁中。<a id="a-DF"></a>见彼天处。<a id="a-DG"></a>帝释王处。<a id="a-DH"></a>有佛世尊释迦牟尼说法势力。<a id="a-DI"></a>令彼帝释闭塞恶道。<a id="a-DJ"></a>天中退已。<a id="a-DK"></a>生于人中。<a id="a-DL"></a>如是七返。<a id="a-DM"></a>如是道行。<a id="a-DN"></a>诸夜摩天。<a id="a-DO"></a>如是见已。<a id="a-DP"></a>生希有心。</p>
  <p id="aDQ">一切诸余帝释天王。<a id="a-DR"></a>彼佛塔内。<a id="a-DS"></a>异处壁中。<a id="a-DT"></a>皆悉见其生处恶道。<a id="a-DU"></a>唯独不见彼憍尸迦帝释恶道。<a id="a-DV"></a>此何因缘。<a id="a-DW"></a>尔时彼处一切天众。<a id="a-DX"></a>白其天主牟修楼陀。<a id="a-DY"></a>而作是言。<a id="a-DZ"></a>一切诸余帝释恶道。<a id="a-Da"></a>如是皆见。<a id="a-Db"></a>何故不见彼憍尸迦帝释恶道。<a id="a-Dc"></a>以何因缘。<a id="a-Dd"></a>见其七返。<a id="a-De"></a>而无第八。</p>
  <p id="aDf">尔时天主牟修楼陀。<a id="a-Dg"></a>闻已告言。<a id="a-Dh"></a>汝等今听。<a id="a-Di"></a>为汝说彼憍尸迦道。<a id="a-Dj"></a>以此因缘。<a id="a-Dk"></a>我今欲为汝等说故。<a id="a-Dl"></a>将汝等来。<a id="a-Dm"></a>入此佛塔。<a id="a-Dn"></a>入此塔已。<a id="a-Do"></a>我为汝等说于正法。<a id="a-Dp"></a>何以故。<a id="a-Dq"></a>汝等一切皆悉如是放逸而行。<a id="a-Dr"></a>天欲诳故。<a id="a-Ds"></a>心痴迷惑。<a id="a-Dt"></a>不闻正法。<a id="a-Du"></a>是故我为利益汝等。<a id="a-Dv"></a>将汝等来入佛塔中。<a id="a-Dw"></a>令汝等辈。<a id="a-Dx"></a>现离憍慢。<a id="a-Dy"></a>汝放逸行。<a id="a-Dz"></a>此身空过。<a id="a-E0"></a>于后退时。<a id="a-E1"></a>心则生悔。<a id="a-E2"></a>如是因缘。<a id="a-E3"></a>我于今者。<a id="a-E4"></a>劝汝等辈听闻正法。<a id="a-E5"></a>以何因缘。<a id="a-E6"></a>此中唯见彼憍尸迦二道生处不生恶道。<a id="a-E7"></a>又亦更无第八返生。<a id="a-E8"></a>此佛塔内如是不见彼憍尸迦先放逸行大放逸行。<a id="a-E9"></a>命欲尽时。<a id="a-EA"></a>善业尽相退相出现。<a id="a-EB"></a>有善知识而语之言。<a id="a-EC"></a>汝憍尸迦退相已现。<a id="a-ED"></a>今欲破坏汝清净心。<a id="a-EE"></a>以自利益。<a id="a-EF"></a>如是说已。<a id="a-EG"></a>憍尸迦言。<a id="a-EH"></a>为我示道。<a id="a-EI"></a>令我闻法。<a id="a-EJ"></a>此处不退。<a id="a-EK"></a>尔时仙人善友知识。<a id="a-EL"></a>为憍尸迦。<a id="a-EM"></a>如是说言。<a id="a-EN"></a>憍尸迦听。<a id="a-EO"></a>有善方便。<a id="a-EP"></a>令憍尸迦此处不退。<a id="a-EQ"></a>此阎浮提。<a id="a-ER"></a>有佛出世。<a id="a-ES"></a>名。<a id="a-ET"></a>甘蔗胤种姓中生。<a id="a-EU"></a>一切悉知。<a id="a-EV"></a>一切悉见。<a id="a-EW"></a>一切业果。<a id="a-EX"></a>皆悉普证。<a id="a-EY"></a>示导一切众生正道。<a id="a-EZ"></a>无上法王。<a id="a-Ea"></a>为汝说法。<a id="a-Eb"></a>令汝此处当不退失。<a id="a-Ec"></a>彼知识所。<a id="a-Ed"></a>如是得闻。<a id="a-Ee"></a>既得闻已。<a id="a-Ef"></a>为闻法故。<a id="a-Eg"></a>速疾速疾向阎浮提。<a id="a-Eh"></a>到世尊所。<a id="a-Ei"></a>时憍尸迦。<a id="a-Ej"></a>于一念顷到世尊所。<a id="a-Ek"></a>见佛世尊。<a id="a-El"></a>为说正法。<a id="a-Em"></a>安慰为说。<a id="a-En"></a>闻已得益。<a id="a-Eo"></a>示涅槃城。<a id="a-Ep"></a>彼所说法。<a id="a-Eq"></a>初中后善。<a id="a-Er"></a>义善语善。<a id="a-Es"></a>独法具足。<a id="a-Et"></a>清净鲜白。<a id="a-Eu"></a>谓苦苦报。<a id="a-Ev"></a>苦灭苦证说四圣谛。<a id="a-Ew"></a>苦集灭道。<a id="a-Ex"></a>彼憍尸迦既得闻已。<a id="a-Ey"></a>复问世尊释迦牟尼。<a id="a-Ez"></a>而作是言。<a id="a-F0"></a>大仙瞿昙。<a id="a-F1"></a>今我有妨。<a id="a-F2"></a>退相已现。<a id="a-F3"></a>我于此处。<a id="a-F4"></a>不久当退。<a id="a-F5"></a>如是问已。<a id="a-F6"></a>彼佛世尊言。<a id="a-F7"></a>憍尸迦。<a id="a-F8"></a>如是如是。<a id="a-F9"></a>如汝意念。<a id="a-FA"></a>汝退相现。<a id="a-FB"></a>汝天妨碍。<a id="a-FC"></a>善业尽故。<a id="a-FD"></a>放逸行故。<a id="a-FE"></a>以汝身心。<a id="a-FF"></a>爱自在故。<a id="a-FG"></a>欲到异处。<a id="a-FH"></a>在大生死旷野之中。<a id="a-FI"></a>不可得渡。<a id="a-FJ"></a>彼岸叵到。<a id="a-FK"></a>一切世间愚痴凡夫。<a id="a-FL"></a>无足力故。<a id="a-FM"></a>生老病死。<a id="a-FN"></a>悲啼号哭。<a id="a-FO"></a>愁忧苦恼。<a id="a-FP"></a>无可爱乐。<a id="a-FQ"></a>恩爱离别。<a id="a-FR"></a>怨憎集会。<a id="a-FS"></a>毒蛇师子。<a id="a-FT"></a>种种可畏。<a id="a-FU"></a>满彼旷野。<a id="a-FV"></a>遇日所炙。<a id="a-FW"></a>愚痴黑闇。<a id="a-FX"></a>无边欲染。<a id="a-FY"></a>以为妨碍。<a id="a-FZ"></a>愚痴凡夫。<a id="a-Fa"></a>诸兽充满。<a id="a-Fb"></a>无量百千分别树林。<a id="a-Fc"></a>障闭拥塞。<a id="a-Fd"></a>无正法水。<a id="a-Fe"></a>离善知识。<a id="a-Ff"></a>所说正道。<a id="a-Fg"></a>多有无量邪见外道。<a id="a-Fh"></a>邪意异路。<a id="a-Fi"></a>满彼旷野。<a id="a-Fj"></a>不能远离。<a id="a-Fk"></a>前际后际。<a id="a-Fl"></a>中间宽远。<a id="a-Fm"></a>五道之苦。<a id="a-Fn"></a>不可忍耐。<a id="a-Fo"></a>闇苦覆地。<a id="a-Fp"></a>汝憍尸迦。<a id="a-Fq"></a>于此生死旷野之处。<a id="a-Fr"></a>心生怖畏而不免离。<a id="a-Fs"></a>汝于先来。<a id="a-Ft"></a>染着欲乐。<a id="a-Fu"></a>是故不觉。<a id="a-Fv"></a>欲乐尽故。<a id="a-Fw"></a>今者则知。<a id="a-Fx"></a>汝退至时。<a id="a-Fy"></a>欲不能救。<a id="a-Fz"></a>退时临到。<a id="a-G0"></a>将堕异处。<a id="a-G1"></a>彼憍尸迦。<a id="a-G2"></a>闻佛说已。<a id="a-G3"></a>整服一厢。<a id="a-G4"></a>去头天冠。<a id="a-G5"></a>顶礼佛足。<a id="a-G6"></a>却住一面。<a id="a-G7"></a>白言世尊。<a id="a-G8"></a>颇有方便。<a id="a-G9"></a>令我不退此处以不。<a id="a-GA"></a>令我不退。<a id="a-GB"></a>复得于此三十三天为王以不。<a id="a-GC"></a>彼佛告言。<a id="a-GD"></a>我有方便。<a id="a-GE"></a>令汝不退。<a id="a-GF"></a>何以故。<a id="a-GG"></a>更无异人而能如是。<a id="a-GH"></a>决定作业。<a id="a-GI"></a>生于此中。<a id="a-GJ"></a>坐汝坐处。<a id="a-GK"></a>而为三十三天之王。<a id="a-GL"></a>如是因缘。<a id="a-GM"></a>是我所见。<a id="a-GN"></a>我今见汝。<a id="a-GO"></a>于此坐处。<a id="a-GP"></a>久坐不离。<a id="a-GQ"></a>我于今者。<a id="a-GR"></a>见有因缘。<a id="a-GS"></a>汝则不退。<a id="a-GT"></a>所谓得闻我所说法。<a id="a-GU"></a>彼憍尸迦。<a id="a-GV"></a>闻佛语已。<a id="a-GW"></a>合掌在额。<a id="a-GX"></a>心生欢喜而白佛言。<a id="a-GY"></a>唯愿世尊。<a id="a-GZ"></a>善为我说。<a id="a-Ga"></a>我今谛听。<a id="a-Gb"></a>彼憍尸迦如是语已。<a id="a-Gc"></a>彼佛世尊。<a id="a-Gd"></a>为说欲味过患出离。<a id="a-Ge"></a>广说如是胜修多罗。<a id="a-Gf"></a>彼憍尸迦如是闻已。<a id="a-Gg"></a>即时获得须陀洹果。<a id="a-Gh"></a>时憍尸迦。<a id="a-Gi"></a>既得果已。<a id="a-Gj"></a>次第退生。<a id="a-Gk"></a>闭塞恶道。<a id="a-Gl"></a>以此因缘。<a id="a-Gm"></a>夜摩天众。<a id="a-Gn"></a>此佛塔内壁中不见彼憍尸迦第八生处。<a id="a-Go"></a>彼帝释王。<a id="a-Gp"></a>得涅槃故。<a id="a-Gq"></a>过第七返第八返生则不可得。<a id="a-Gr"></a>如是因缘。<a id="a-Gs"></a>我为汝等天众已说。<a id="a-Gt"></a>尔时天主牟修楼陀。<a id="a-Gu"></a>而说偈言。</p>
  <p id="aGv">欲则非财物　　以不资益故</p>
  <p id="aGw">戒信财中胜　　毕竟得涅槃</p>
  <p id="aGx">此欲非财物　　令入有旷野</p>
  <p id="aGy">若令解脱欲　　乃是真财物</p>
  <p id="aGz">若不救恶处　　若乐不寂静</p>
  <p id="aH0">彼唯大痴故　　非财而名财</p>
  <p id="aH1">如是得言物　　所示欲非物</p>
  <p id="aH2">若离非物欲　　得彼真财物</p>
  <p id="aH3">若说寂静道　　彼示道第一</p>
  <p id="aH4">彼何者胜道　　智慧者能到</p>
  <p id="aH5">若有不近欲　　若不为爱诳</p>
  <p id="aH6">彼行善道处　　不近于欲火</p>
  <p id="aH7">欲常不可足　　欲亦非寂静</p>
  <p id="aH8">共爱而和合　　如火得薪焰</p>
  <p id="aH9">天人若龙等　　不知足则失</p>
  <p id="aHA">为地狱火烧　　彼失乃是失</p>
  <p id="aHB">如是天主牟修楼陀。<a id="a-HC"></a>以如是等无量种法。<a id="a-HD"></a>教示天众。<a id="a-HE"></a>拥护救摄。<a id="a-HF"></a>尔时天众极生厌离。<a id="a-HG"></a>厌离欲已。<a id="a-HH"></a>复白天王牟修楼陀而作是言惟大天王。<a id="a-HI"></a>我已观见他未来世。<a id="a-HJ"></a>生处诸道。<a id="a-HK"></a>今复自观我未来世当生何道。<a id="a-HL"></a>牟修楼陀天王答言。<a id="a-HM"></a>如是当观。<a id="a-HN"></a>天众闻已。<a id="a-HO"></a>彼佛塔内。<a id="a-HP"></a>则于异处壁中观察。<a id="a-HQ"></a>见夜摩天退堕地狱。<a id="a-HR"></a>谓活黑绳。<a id="a-HS"></a>合唤大唤热大热等。<a id="a-HT"></a>见无量种堕彼地狱有头在下。<a id="a-HU"></a>如是堕者。<a id="a-HV"></a>有舒两臂。<a id="a-HW"></a>而堕中者。<a id="a-HX"></a>天身未灭。<a id="a-HY"></a>如是预见地狱生处。<a id="a-HZ"></a>亦见天处。<a id="a-Ha"></a>业尽退时。<a id="a-Hb"></a>彼地狱中。<a id="a-Hc"></a>身体烂熟。<a id="a-Hd"></a>炎铁地上。<a id="a-He"></a>无量乌鹫满彼地处。<a id="a-Hf"></a>彼处种种无量怖畏。<a id="a-Hg"></a>焰沙满地。<a id="a-Hh"></a>地狱众生。<a id="a-Hi"></a>在地狱地极烧极炙。<a id="a-Hj"></a>彼天如是堕地狱中。<a id="a-Hk"></a>头则在下。<a id="a-Hl"></a>如是受苦。<a id="a-Hm"></a>第一急苦第一坚苦。<a id="a-Hn"></a>有无量种受诸苦恼。<a id="a-Ho"></a>阎魔罗使。<a id="a-Hp"></a>种种呵责。<a id="a-Hq"></a>既呵责已。<a id="a-Hr"></a>与种种苦。<a id="a-Hs"></a>彼诸天等。<a id="a-Ht"></a>皆见自身如是受苦。<a id="a-Hu"></a>如是见已。<a id="a-Hv"></a>彼佛塔内异处壁中。<a id="a-Hw"></a>复见过去。<a id="a-Hx"></a>夜摩天王。<a id="a-Hy"></a>在地狱中。<a id="a-Hz"></a>受无量种坚恶苦恼。<a id="a-I0"></a>为欲乱心。<a id="a-I1"></a>先乐境界已曾破坏。<a id="a-I2"></a>作诸恶业。<a id="a-I3"></a>云何而作。<a id="a-I4"></a>有何等相。<a id="a-I5"></a>阎魔罗使。<a id="a-I6"></a>皆悉具说。<a id="a-I7"></a>而语之言。<a id="a-I8"></a>汝本一切爱境界故。<a id="a-I9"></a>已作恶业。<a id="a-IA"></a>今于此受。<a id="a-IB"></a>如是过去夜摩天王。<a id="a-IC"></a>其名何等。<a id="a-ID"></a>有名大业。<a id="a-IE"></a>有名具足众贤。<a id="a-IF"></a>有名威德。<a id="a-IG"></a>有名不坏。<a id="a-IH"></a>有名意乐。<a id="a-II"></a>有名善色。<a id="a-IJ"></a>有名普乐。<a id="a-IK"></a>此如是等夜摩天主。<a id="a-IL"></a>堕七地狱。<a id="a-IM"></a>如善不善业果而受。<a id="a-IN"></a>已受第一境界之乐。<a id="a-IO"></a>心未厌足。<a id="a-IP"></a>为爱所坏。<a id="a-IQ"></a>如是退堕。</p>
  <p id="aIR">彼大业者本作何业。<a id="a-IS"></a>生夜摩天。<a id="a-IT"></a>为夜摩王。<a id="a-IU"></a>昔人中时。<a id="a-IV"></a>以净信心。<a id="a-IW"></a>施缘觉食。<a id="a-IX"></a>业因缘故。<a id="a-IY"></a>身坏命终。<a id="a-IZ"></a>生于善道夜摩天处。<a id="a-Ia"></a>为夜摩王。<a id="a-Ib"></a>于彼天处。<a id="a-Ic"></a>受无量种境界欲乐。<a id="a-Id"></a>未知厌足。<a id="a-Ie"></a>退彼天处。<a id="a-If"></a>本偷盗故。<a id="a-Ig"></a>而复堕于黑绳地狱。<a id="a-Ih"></a>彼前生处。<a id="a-Ii"></a>曾作药师。<a id="a-Ij"></a>于他病者。<a id="a-Ik"></a>不相应治。<a id="a-Il"></a>取其财物。<a id="a-Im"></a>以彼恶业。<a id="a-In"></a>是故生于黑绳地狱。<a id="a-Io"></a>观彼大业夜摩天王。<a id="a-Ip"></a>过去业已。<a id="a-Iq"></a>次复观察具足众贤善不善业。<a id="a-Ir"></a>彼何善业。<a id="a-Is"></a>生夜摩天。<a id="a-It"></a>为夜摩王。<a id="a-Iu"></a>彼佛塔内异处壁中。<a id="a-Iv"></a>次复观见彼过去世。<a id="a-Iw"></a>以清净心。<a id="a-Ix"></a>舍已财物。<a id="a-Iy"></a>施病比丘。<a id="a-Iz"></a>以思熏心。<a id="a-J0"></a>彼业因缘。<a id="a-J1"></a>身坏命终。<a id="a-J2"></a>生于善道。<a id="a-J3"></a>夜摩天中而作天王。<a id="a-J4"></a>又复更为境界河漂。<a id="a-J5"></a>善业尽故。<a id="a-J6"></a>退堕叫唤大地狱中。<a id="a-J7"></a>又复前世人中之时。<a id="a-J8"></a>作土地主。<a id="a-J9"></a>放逸而行。<a id="a-JA"></a>心生憍慢。<a id="a-JB"></a>有道行人。<a id="a-JC"></a>甚渴流汗。<a id="a-JD"></a>彼王见已。<a id="a-JE"></a>与甘蔗酒彼饮酒故。<a id="a-JF"></a>失其本信。<a id="a-JG"></a>即便犯戒。<a id="a-JH"></a>失自利益。<a id="a-JI"></a>如是与酒不善业故。<a id="a-JJ"></a>身坏命终。<a id="a-JK"></a>堕于叫唤大地狱中。<a id="a-JL"></a>彼天如是观察第二夜摩天王恶业行已。<a id="a-JM"></a>见于一切有为生死。<a id="a-JN"></a>与焰不异。<a id="a-JO"></a>彼此迭互相向说言。<a id="a-JP"></a>此大天王。<a id="a-JQ"></a>如善不善无量种业相应果报。<a id="a-JR"></a>如是示我。<a id="a-JS"></a>我等今者。<a id="a-JT"></a>于此天王所得利益。<a id="a-JU"></a>如于父母。<a id="a-JV"></a>所得利益无有异也。</p>
  <p id="aJW">彼天如是相向说已。<a id="a-JX"></a>于佛塔内。<a id="a-JY"></a>次复异处。<a id="a-JZ"></a>于宝壁中。<a id="a-Ja"></a>见迦那迦牟尼世尊神力所化。<a id="a-Jb"></a>夜摩天王。<a id="a-Jc"></a>名威德者。<a id="a-Jd"></a>本因何业。<a id="a-Je"></a>生夜摩天而为天王。<a id="a-Jf"></a>见彼前世人中之时。<a id="a-Jg"></a>不破坏他而得财物。<a id="a-Jh"></a>于夜暗中有说法处。<a id="a-Ji"></a>为佛法僧然灯照明。<a id="a-Jj"></a>彼业因缘。<a id="a-Jk"></a>身坏命终。<a id="a-Jl"></a>生夜摩天而为天王。<a id="a-Jm"></a>名曰威德。<a id="a-Jn"></a>久时为王。<a id="a-Jo"></a>既作王已。<a id="a-Jp"></a>随命长短。<a id="a-Jq"></a>身坏命终。<a id="a-Jr"></a>次复生于四天王天。<a id="a-Js"></a>于彼退已。<a id="a-Jt"></a>生郁单越彼处终已。<a id="a-Ju"></a>次复生于三十三天。<a id="a-Jv"></a>彼处退已。<a id="a-Jw"></a>生阎浮提。<a id="a-Jx"></a>得为人王。<a id="a-Jy"></a>有大威德。<a id="a-Jz"></a>有大神通。<a id="a-K0"></a>彼处生已。<a id="a-K1"></a>放逸行故。<a id="a-K2"></a>为欲所诳。<a id="a-K3"></a>心轻动故。<a id="a-K4"></a>而复杀生偷盗邪淫。<a id="a-K5"></a>作如是等三不善业。<a id="a-K6"></a>以作如是恶业因缘。<a id="a-K7"></a>身坏命终。<a id="a-K8"></a>堕于焦热大地狱中。<a id="a-K9"></a>不可譬喻。<a id="a-KA"></a>有无量种无量百千异异分别地狱业故。<a id="a-KB"></a>于地狱中。<a id="a-KC"></a>受诸苦恼。<a id="a-KD"></a>如是已为心怨所诳。<a id="a-KE"></a>尔时天众。<a id="a-KF"></a>复见天中无量具足。<a id="a-KG"></a>复见失坏。<a id="a-KH"></a>或乐或苦。<a id="a-KI"></a>如是见已。<a id="a-KJ"></a>迭互相向。<a id="a-KK"></a>而说偈言。</p>
  <p id="aKL">极恶复甚恶　　大力不可忍</p>
  <p id="aKM">痴心造此业　　如是堕地狱</p>
  <p id="aKN">一切业由心　　因缘在有中</p>
  <p id="aKO">为痴所坏故　　皆流转受苦</p>
  <p id="aKP">种种大力苦　　遍恼不可耐</p>
  <p id="aKQ">业缚在世间　　而不生厌倦</p>
  <p id="aKR">天退人中生　　人死入地狱</p>
  <p id="aKS">出彼生畜生　　出畜生生鬼</p>
  <p id="aKT">如是业轮中　　世间业风吹</p>
  <p id="aKU">流转于世间　　痴故不觉知</p>
  <p id="aKV">如是彼中山树具足地处天众。<a id="a-KW"></a>迭相为说彼迦那迦牟尼世尊如实所化无量种业。<a id="a-KX"></a>在佛塔内壁中明了。</p>
  <p id="aKY">观彼业已。<a id="a-KZ"></a>次复观察夜摩天王善不善业无量种生。<a id="a-Ka"></a>彼佛塔内异处壁中。<a id="a-Kb"></a>复见善色夜摩天王。<a id="a-Kc"></a>彼因何业生夜摩天。<a id="a-Kd"></a>而为天王。<a id="a-Ke"></a>见彼前世人间之时。<a id="a-Kf"></a>生婆罗门种姓之中。<a id="a-Kg"></a>正见不邪。<a id="a-Kh"></a>不热恼他。<a id="a-Ki"></a>善修持戒。<a id="a-Kj"></a>于系狱中极受苦者。<a id="a-Kk"></a>无依主者。<a id="a-Kl"></a>或于俭时有饥饿者。<a id="a-Km"></a>多与净洁美好饮食。<a id="a-Kn"></a>以清净心。<a id="a-Ko"></a>或于斋日。<a id="a-Kp"></a>或非斋日。<a id="a-Kq"></a>受戒持戒。<a id="a-Kr"></a>彼因缘故。<a id="a-Ks"></a>救被缚者。<a id="a-Kt"></a>令得解脱。<a id="a-Ku"></a>或以物赎。<a id="a-Kv"></a>令其得脱。<a id="a-Kw"></a>彼因缘故。<a id="a-Kx"></a>身坏命终。<a id="a-Ky"></a>生于善道夜摩天中。<a id="a-Kz"></a>为夜摩王。<a id="a-L0"></a>名曰善色。<a id="a-L1"></a>于长久时作彼天王。<a id="a-L2"></a>有大威德。<a id="a-L3"></a>有大神通。<a id="a-L4"></a>作彼王已。<a id="a-L5"></a>身坏命终。<a id="a-L6"></a>次复生于三十三天。<a id="a-L7"></a>有无量种受大快乐。<a id="a-L8"></a>至终尽时。<a id="a-L9"></a>于彼三十三天处退。<a id="a-LA"></a>次复生于阿修罗中。<a id="a-LB"></a>其身甚大。<a id="a-LC"></a>有大神通。<a id="a-LD"></a>阿修罗中报尽终已。<a id="a-LE"></a>生于人中。<a id="a-LF"></a>作大长者。<a id="a-LG"></a>有大威德。<a id="a-LH"></a>彼处终已。<a id="a-LI"></a>生瞿耶尼。<a id="a-LJ"></a>在于人中彼处终已。<a id="a-LK"></a>复于人中边地受生。<a id="a-LL"></a>心轻动故。<a id="a-LM"></a>复更杀生。<a id="a-LN"></a>猎杀诸兽。<a id="a-LO"></a>以刀箭等多种杀害。<a id="a-LP"></a>彼业因缘。<a id="a-LQ"></a>身坏命终。<a id="a-LR"></a>生地狱中。<a id="a-LS"></a>地狱大火之所烧然。<a id="a-LT"></a>受无量种坚恶苦恼。<a id="a-LU"></a>以作不善恶业因故。</p>
  <p id="aLV">山树具足地处天众。<a id="a-LW"></a>如是观察彼业报已。<a id="a-LX"></a>复无量种无量分别诸善恶业。<a id="a-LY"></a>如是见已。<a id="a-LZ"></a>于佛塔内。<a id="a-La"></a>复向异处。<a id="a-Lb"></a>于彼壁中。<a id="a-Lc"></a>观迦那迦牟尼世尊之所化现。<a id="a-Ld"></a>既往到已。<a id="a-Le"></a>于彼壁中。<a id="a-Lf"></a>复见其余希有之事。<a id="a-Lg"></a>往世曾有夜摩天王。<a id="a-Lh"></a>名曰普乐。<a id="a-Li"></a>以何业故。<a id="a-Lj"></a>生彼天处。<a id="a-Lk"></a>为夜摩王。<a id="a-Ll"></a>彼如是见。<a id="a-Lm"></a>本前生处人世界中人身之时。<a id="a-Ln"></a>曾有善意。<a id="a-Lo"></a>常礼师长。<a id="a-Lp"></a>心生敬重。<a id="a-Lq"></a>见时则起。<a id="a-Lr"></a>合掌供养。<a id="a-Ls"></a>若复余业。<a id="a-Lt"></a>扫佛塔地。<a id="a-Lu"></a>扫已泥涂。<a id="a-Lv"></a>散花烧香。<a id="a-Lw"></a>常一切时。<a id="a-Lx"></a>如力如分。<a id="a-Ly"></a>布施沙门若婆罗门。<a id="a-Lz"></a>常于病者阿那含人。<a id="a-M0"></a>给施供养。<a id="a-M1"></a>以净信心。<a id="a-M2"></a>如是供养。<a id="a-M3"></a>以是善业因缘力故。<a id="a-M4"></a>身坏命终。<a id="a-M5"></a>生于善道夜摩天中而为天王。<a id="a-M6"></a>名曰普乐。<a id="a-M7"></a>身体皆乐。<a id="a-M8"></a>彼身光明。<a id="a-M9"></a>有种种色。<a id="a-MA"></a>见者心乐。<a id="a-MB"></a>安隐清凉。<a id="a-MC"></a>光明遍满五百由旬。<a id="a-MD"></a>一切宝色。<a id="a-ME"></a>此光明胜。<a id="a-MF"></a>端严殊妙。<a id="a-MG"></a>胜于一切。<a id="a-MH"></a>不可譬喻。<a id="a-MI"></a>如阎浮提人中胜者。<a id="a-MJ"></a>谓月光明。<a id="a-MK"></a>端严殊妙。<a id="a-ML"></a>如是一切夜摩众中。<a id="a-MM"></a>普乐天王。<a id="a-MN"></a>光明最胜。<a id="a-MO"></a>于长久时。<a id="a-MP"></a>五欲功德。<a id="a-MQ"></a>成就乐已。<a id="a-MR"></a>于彼处退。<a id="a-MS"></a>以彼业力之余势故。<a id="a-MT"></a>生阎浮提人中为王。<a id="a-MU"></a>所王之处。<a id="a-MV"></a>五百由旬。<a id="a-MW"></a>于中自在。<a id="a-MX"></a>生彼处已。<a id="a-MY"></a>心轻动故。<a id="a-MZ"></a>猎杀诸兽。<a id="a-Ma"></a>彼业因缘。<a id="a-Mb"></a>身坏命终。<a id="a-Mc"></a>堕活地狱。<a id="a-Md"></a>彼处出已。<a id="a-Me"></a>不善恶业之余势故。<a id="a-Mf"></a>生于鸟中。</p>
 </body>
</html>