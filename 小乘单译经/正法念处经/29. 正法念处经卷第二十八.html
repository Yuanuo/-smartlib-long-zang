<!doctype html>
<html id="z3IBUQ6bG" data-ver="1562">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十八</h1>
  <h2 id="a2">观天品第六之七(三十三天之四)</h2>
  <p id="a3">复次比丘。<a id="a-4"></a>知业果报。<a id="a-5"></a>观三十三天所住之地。<a id="a-6"></a>彼以闻慧。<a id="a-7"></a>见三十三天第十一地。<a id="a-8"></a>名离险岸。<a id="a-9"></a>众生何业生于彼处。<a id="a-A"></a>彼闻知见。<a id="a-B"></a>若人持戒利益众生。<a id="a-C"></a>福德熏心。<a id="a-D"></a>或功德人。<a id="a-E"></a>持戒智慧。<a id="a-F"></a>或复病人。<a id="a-G"></a>施其一食。<a id="a-H"></a>自不杀生。<a id="a-I"></a>若空树中。<a id="a-J"></a>或有虫蚁。<a id="a-K"></a>种种细虫。<a id="a-L"></a>若种种放牧牛羊象马驼驴之人。<a id="a-M"></a>或冬寒时。<a id="a-N"></a>冰雪霜降。<a id="a-O"></a>于旷野中。<a id="a-P"></a>放火焚烧。<a id="a-Q"></a>若有善人。<a id="a-R"></a>或以水土。<a id="a-S"></a>灭此烧火。<a id="a-T"></a>见作劝止。<a id="a-U"></a>自不故作。<a id="a-V"></a>设作改悔。<a id="a-W"></a>不生随喜。<a id="a-X"></a>为说恐怖。<a id="a-Y"></a>令住善法。<a id="a-Z"></a>令彼众生住于善法。<a id="a-a"></a>自不偷盗。<a id="a-b"></a>亦不教人。<a id="a-c"></a>如是之人命终。<a id="a-d"></a>生于离险岸天。<a id="a-e"></a>其地金银。<a id="a-f"></a>种种赤宝。<a id="a-g"></a>以为厕填。<a id="a-h"></a>如是种种金银杂宝杂业庄严。<a id="a-i"></a>种种众宝。<a id="a-j"></a>种种厕填。<a id="a-k"></a>种种宝树。<a id="a-l"></a>以为庄严。<a id="a-m"></a>种种禽兽。<a id="a-n"></a>庄严其地。<a id="a-o"></a>处处皆有禽兽之类。<a id="a-p"></a>遍险岸地一切园林。<a id="a-q"></a>无量七宝。<a id="a-r"></a>以为庄严。<a id="a-s"></a>离险岸天。<a id="a-t"></a>住此林中。<a id="a-u"></a>庄严之具。<a id="a-v"></a>如融金聚。<a id="a-w"></a>百千天女。<a id="a-x"></a>以为围绕受五欲乐。<a id="a-y"></a>随其住处。<a id="a-z"></a>身出光明。<a id="a-10"></a>岸树光明。<a id="a-11"></a>亦如天身。<a id="a-12"></a>于此林中。<a id="a-13"></a>游戏受乐。<a id="a-14"></a>与诸天女。<a id="a-15"></a>往诣河林。<a id="a-16"></a>其河两岸。<a id="a-17"></a>多诸金树。<a id="a-18"></a>黄金为叶。<a id="a-19"></a>以树光明。<a id="a-1A"></a>令水黄色。<a id="a-1B"></a>悉无白色。<a id="a-1C"></a>其流駃疾。<a id="a-1D"></a>不见白色。<a id="a-1E"></a>于园林间。<a id="a-1F"></a>天子天女游戏受乐。<a id="a-1G"></a>天作是念今此树中。<a id="a-1H"></a>应出美饮。<a id="a-1I"></a>以善业故。<a id="a-1J"></a>随其所念。<a id="a-1K"></a>即时流出。<a id="a-1L"></a>种种美饮。<a id="a-1M"></a>色香味具。<a id="a-1N"></a>以诸宝器而用饮之。<a id="a-1O"></a>饮天上味。<a id="a-1P"></a>受天快乐。<a id="a-1Q"></a>见诸天女爱火所烧。<a id="a-1R"></a>以乐覆故。<a id="a-1S"></a>而不觉知。<a id="a-1T"></a>天子复念。<a id="a-1U"></a>我今欲闻种种音声。<a id="a-1V"></a>以善业故。<a id="a-1W"></a>随其所念。<a id="a-1X"></a>有风动树。<a id="a-1Y"></a>出妙音声。<a id="a-1Z"></a>胜五乐音。<a id="a-1a"></a>天子复念。<a id="a-1b"></a>今此树上。<a id="a-1c"></a>应当出于须陀之味。<a id="a-1d"></a>以善业故。<a id="a-1e"></a>随其所念。<a id="a-1f"></a>即于树上。<a id="a-1g"></a>犹如大器。<a id="a-1h"></a>盛物泻之。<a id="a-1i"></a>从上而下。<a id="a-1j"></a>石蜜之味。<a id="a-1k"></a>不得为比。<a id="a-1l"></a>天子食之。<a id="a-1m"></a>歌众妙音。<a id="a-1n"></a>往诣宝地。<a id="a-1o"></a>谛观瞻视。<a id="a-1p"></a>常乐念欲。<a id="a-1q"></a>至宝地中。<a id="a-1r"></a>受五欲乐。<a id="a-1s"></a>舍此地已。<a id="a-1t"></a>复诣普林。<a id="a-1u"></a>其普林中。<a id="a-1v"></a>有七种鸟。<a id="a-1w"></a>真金七宝。<a id="a-1x"></a>以为鹅鸟。<a id="a-1y"></a>因陀青宝。<a id="a-1z"></a>以为鹦鹉。<a id="a-20"></a>翅多赤宝。<a id="a-21"></a>以为鸳鸯。<a id="a-22"></a>毗琉璃宝。<a id="a-23"></a>以为凫鸭。<a id="a-24"></a>青宝车磲。<a id="a-25"></a>以为孔雀。<a id="a-26"></a>大青七宝。<a id="a-27"></a>为命命鸟。<a id="a-28"></a>珊瑚银宝。<a id="a-29"></a>为迦陵频伽。<a id="a-2A"></a>其声美妙。<a id="a-2B"></a>如婆求鸟音。<a id="a-2C"></a>众所乐闻。<a id="a-2D"></a>翱翔空中。<a id="a-2E"></a>游戏自娱。<a id="a-2F"></a>其音美妙。<a id="a-2G"></a>如天女音。<a id="a-2H"></a>于莲花池。<a id="a-2I"></a>众蜂庄严。<a id="a-2J"></a>游戏其中。<a id="a-2K"></a>复于陆地。<a id="a-2L"></a>翱翔游戏。<a id="a-2M"></a>复有金树。<a id="a-2N"></a>种种叶影。<a id="a-2O"></a>映饰鸟身。<a id="a-2P"></a>天见众鸟。<a id="a-2Q"></a>发欢喜心。<a id="a-2R"></a>耳闻其音。<a id="a-2S"></a>心意悦乐。<a id="a-2T"></a>天子行空。<a id="a-2U"></a>与鸟游戏。<a id="a-2V"></a>或于水中。<a id="a-2W"></a>与鸟游戏。<a id="a-2X"></a>或于陆地。<a id="a-2Y"></a>共鸟游戏。<a id="a-2Z"></a>如是天众。<a id="a-2a"></a>共鸟游戏。<a id="a-2b"></a>天子天女。<a id="a-2c"></a>互相娱乐天鸟仇匹。<a id="a-2d"></a>游戏受乐。<a id="a-2e"></a>比丘观鸟。<a id="a-2f"></a>受天乐已。<a id="a-2g"></a>而说颂曰。</p>
  <p id="a2h">畜生行欲　　痴力所作　　天若如是</p>
  <p id="a2i">畜生无异　　人受富乐　　不着放逸</p>
  <p id="a2j">是智慧人　　愚者相违　　放逸将天</p>
  <p id="a2k">至于地狱　　智者所说　　放逸如毒</p>
  <p id="a2l">愚痴放逸　　着现在乐　　放逸果熟</p>
  <p id="a2m">后生大悔　　观于放逸　　无少利益</p>
  <p id="a2n">若舍放逸　　常无忧恼　　放逸大苦</p>
  <p id="a2o">不放逸乐　　举要言之　　应舍放逸</p>
  <p id="a2p">若人爱苦　　应行放逸　　乐行放逸</p>
  <p id="a2q">终无乐报　　乐不放逸　　至不退处</p>
  <p id="a2r">不行放逸　　常无苦报　　此诸天众</p>
  <p id="a2s">与鸟游戏　　天与畜生　　等无差别</p>
  <p id="a2t">界道身意　　一切皆坏　　天人非人</p>
  <p id="a2u">地狱饿鬼　　意差业别　　业别道分</p>
  <p id="a2v">诸业分异　　道亦如是　　种种杂业</p>
  <p id="a2w">生于天中　　乐着放逸　　不觉退没</p>
  <p id="a2x">死相既至　　汝当自知　　于天中退</p>
  <p id="a2y">受大苦恼　　为痴所害　　放逸所诳</p>
  <p id="a2z">诸天渴爱　　堕于地狱　　戏乐自诳</p>
  <p id="a30">堕于地狱　　受天乐已　　后受大苦</p>
  <p id="a31">为心所惑　　不厌生死　　为爱所欺</p>
  <p id="a32">从苦入苦</p>
  <p id="a33">比丘如是以是偈颂。<a id="a-34"></a>呵责放逸诸天子等。<a id="a-35"></a>贪于五欲。<a id="a-36"></a>不知厌足。<a id="a-37"></a>如火得薪。<a id="a-38"></a>乃至爱善业尽。<a id="a-39"></a>从天还退。<a id="a-3A"></a>随业流转。<a id="a-3B"></a>堕于地狱饿鬼畜生。<a id="a-3C"></a>若有善业。<a id="a-3D"></a>生于人中。<a id="a-3E"></a>常受安乐。<a id="a-3F"></a>饮食充足。<a id="a-3G"></a>国土丰乐。<a id="a-3H"></a>五谷熟成。<a id="a-3I"></a>或为王者。<a id="a-3J"></a>或为大臣。<a id="a-3K"></a>以余业故。</p>
  <p id="a3L">复次比丘。<a id="a-3M"></a>知业果报。<a id="a-3N"></a>观三十三天所住之地。<a id="a-3O"></a>彼以闻慧。<a id="a-3P"></a>见三十三天第十二地。<a id="a-3Q"></a>名谷崖岸。<a id="a-3R"></a>此诸众生。<a id="a-3S"></a>以何等业生于彼天。<a id="a-3T"></a>彼闻知见。<a id="a-3U"></a>若人善心修行福德。<a id="a-3V"></a>施坐禅人得初禅者。<a id="a-3W"></a>自施其食。<a id="a-3X"></a>教人施食。<a id="a-3Y"></a>施已随喜。<a id="a-3Z"></a>教他随喜。<a id="a-3a"></a>是名布施。<a id="a-3b"></a>不杀不盗。<a id="a-3c"></a>若人道行。<a id="a-3d"></a>井泉池流施水之处。<a id="a-3e"></a>施其瓶罐。<a id="a-3f"></a>饮水之器。<a id="a-3g"></a>供给行路。<a id="a-3h"></a>复有异人。<a id="a-3i"></a>教他盗取。<a id="a-3j"></a>持度旷野。<a id="a-3k"></a>汝若不取。<a id="a-3l"></a>必当渴乏。<a id="a-3m"></a>尔时其人。<a id="a-3n"></a>虽知渴死。<a id="a-3o"></a>畏犯罪故。<a id="a-3p"></a>不受其教。<a id="a-3q"></a>不盗财物。<a id="a-3r"></a>亦不随喜。<a id="a-3s"></a>劝人不取。<a id="a-3t"></a>令住善道。<a id="a-3u"></a>乃至失命。<a id="a-3v"></a>不犯偷盗。<a id="a-3w"></a>云何不杀。<a id="a-3x"></a>自行不杀。<a id="a-3y"></a>劝人不杀。<a id="a-3z"></a>毁呰杀法。<a id="a-40"></a>若屋窗牖。<a id="a-41"></a>若户扇间。<a id="a-42"></a>若屋梁上。<a id="a-43"></a>有微细虫。<a id="a-44"></a>若然火时。<a id="a-45"></a>惧伤其命。<a id="a-46"></a>不闭户牖。<a id="a-47"></a>是名不杀。<a id="a-48"></a>复教他人。<a id="a-49"></a>令行不杀。<a id="a-4A"></a>住于善道。<a id="a-4B"></a>如是之人命终。<a id="a-4C"></a>生于三十三天。<a id="a-4D"></a>峪崖岸天受善业报。<a id="a-4E"></a>有一林树。<a id="a-4F"></a>名随时低。<a id="a-4G"></a>其林种种众宝光明。<a id="a-4H"></a>青毗琉璃。<a id="a-4I"></a>清净无垢。<a id="a-4J"></a>种种众鸟。<a id="a-4K"></a>出妙音声。<a id="a-4L"></a>花常开敷。<a id="a-4M"></a>流泉河池。<a id="a-4N"></a>以为庄严。<a id="a-4O"></a>青毗琉璃。<a id="a-4P"></a>以为莲花。<a id="a-4Q"></a>庄严金峰。<a id="a-4R"></a>如融金聚。<a id="a-4S"></a>杂色众鸟。<a id="a-4T"></a>游戏其中。<a id="a-4U"></a>或于水中。<a id="a-4V"></a>或于陆地。<a id="a-4W"></a>或于山峰。<a id="a-4X"></a>险岸山窟。<a id="a-4Y"></a>出众妙音。<a id="a-4Z"></a>善业所化。<a id="a-4a"></a>受善业果。<a id="a-4b"></a>种种天女之所围绕。<a id="a-4c"></a>天鬘天衣。<a id="a-4d"></a>以为庄严。<a id="a-4e"></a>色相威德。<a id="a-4f"></a>端严殊特。<a id="a-4g"></a>于此林中。<a id="a-4h"></a>歌舞游戏。<a id="a-4i"></a>以善业故。<a id="a-4j"></a>林中天鸟而说颂曰。</p>
  <p id="a4k">众生造善业　　天中受快乐</p>
  <p id="a4l">若造不善业　　地狱受苦报</p>
  <p id="a4m">既生于天中　　而能自觉悟</p>
  <p id="a4n">从乐得乐果　　不为爱所惑</p>
  <p id="a4o">业绳缚众生　　长在三有狱</p>
  <p id="a4p">业力自在转　　如毂转众辐</p>
  <p id="a4q">轮转于三有　　八方及上下</p>
  <p id="a4r">业力风所吹　　如尘游虚空</p>
  <p id="a4s">因缘之所生　　如莲花庄严</p>
  <p id="a4t">如是天庄严　　皆从善业生</p>
  <p id="a4u">譬如清净水　　如虚空无尘</p>
  <p id="a4v">如是清净心　　能至安乐处</p>
  <p id="a4w">解脱三缚人　　能护于五根</p>
  <p id="a4x">远离一法人　　天中受安乐</p>
  <p id="a4y">无惭无愧人　　不调恶知识</p>
  <p id="a4z">如毒亦如火　　智者应舍离</p>
  <p id="a50">实语行施人　　常应乐亲近</p>
  <p id="a51">常慈心众生　　此道生天中</p>
  <p id="a52">直心不谄曲　　布施修正念</p>
  <p id="a53">以是自业因　　来生此天中</p>
  <p id="a54">世间一切命　　皆由法非法</p>
  <p id="a55">救护无过法　　是故应行法</p>
  <p id="a56">若人舍离法　　乐行不善业</p>
  <p id="a57">为恶之所烧　　受苦无穷尽</p>
  <p id="a58">既得生天已　　若纵放逸心</p>
  <p id="a59">其人善业尽　　退时乃自觉</p>
  <p id="a5A">究竟乐为胜　　无生亦无死</p>
  <p id="a5B">死网缚众生　　无有安乐处</p>
  <p id="a5C">随其受乐处　　爱心转增长</p>
  <p id="a5D">爱火烧众生　　地狱受苦报</p>
  <p id="a5E">勿得行放逸　　诸天所不应</p>
  <p id="a5F">放逸过所坏　　退失于天处</p>
  <p id="a5G">如是天鸟。<a id="a-5H"></a>说此法时。<a id="a-5I"></a>天子心乱。<a id="a-5J"></a>念诸天女。<a id="a-5K"></a>于利益法。<a id="a-5L"></a>不听不受。<a id="a-5M"></a>渴爱五欲。<a id="a-5N"></a>心意耽着。<a id="a-5O"></a>于莲花池游戏之处。<a id="a-5P"></a>欢娱受乐。<a id="a-5Q"></a>复往山峰。<a id="a-5R"></a>名乐游戏山峰。<a id="a-5S"></a>有鸟名曰戏乐。<a id="a-5T"></a>游戏池中。<a id="a-5U"></a>互相娱乐。<a id="a-5V"></a>时天见鸟。<a id="a-5W"></a>作如是念。<a id="a-5X"></a>奇哉此鸟。<a id="a-5Y"></a>种种众色。<a id="a-5Z"></a>种种音声。<a id="a-5a"></a>胜一切鸟。<a id="a-5b"></a>是时天子。<a id="a-5c"></a>复作是念。<a id="a-5d"></a>我今乘鸟。<a id="a-5e"></a>游观林池。<a id="a-5f"></a>天既念已。<a id="a-5g"></a>即时鸟身。<a id="a-5h"></a>自变粗大。<a id="a-5i"></a>尔时天子。<a id="a-5j"></a>以手摩扪。<a id="a-5k"></a>乘之游空。<a id="a-5l"></a>翱翔受乐。<a id="a-5m"></a>天子复念。<a id="a-5n"></a>于鸟背上。<a id="a-5o"></a>化七宝殿。<a id="a-5p"></a>园林花池。<a id="a-5q"></a>皆悉具足。<a id="a-5r"></a>种种众鸟。<a id="a-5s"></a>以为庄严。<a id="a-5t"></a>上乘虚空。<a id="a-5u"></a>与诸天女。<a id="a-5v"></a>种种庄严。<a id="a-5w"></a>处处游戏。<a id="a-5x"></a>受种种乐。<a id="a-5y"></a>遍观诸天所住之处。<a id="a-5z"></a>既观察已。<a id="a-60"></a>转增爱着。<a id="a-61"></a>足百千倍。<a id="a-62"></a>不可为比。<a id="a-63"></a>如是爱火。<a id="a-64"></a>六欲炽然。<a id="a-65"></a>不可调伏。<a id="a-66"></a>妄爱为乐。<a id="a-67"></a>实为大苦。<a id="a-68"></a>乘鸟游空。<a id="a-69"></a>五乐音声歌颂之音。<a id="a-6A"></a>其声美妙。<a id="a-6B"></a>不可譬喻。<a id="a-6C"></a>遍见一切天子天女。<a id="a-6D"></a>于须弥山。<a id="a-6E"></a>园林池流。<a id="a-6F"></a>山谷树林。<a id="a-6G"></a>莲花遍覆。<a id="a-6H"></a>多有众鸟。<a id="a-6I"></a>皆悉见之。<a id="a-6J"></a>一一住处。<a id="a-6K"></a>无量百千诸天所住。<a id="a-6L"></a>处处观之。<a id="a-6M"></a>犹不厌足。<a id="a-6N"></a>诸根爱着贪着五欲。<a id="a-6O"></a>欢喜无厌。<a id="a-6P"></a>爱心增长如是多时乘鸟游戏。<a id="a-6Q"></a>观须弥山王。<a id="a-6R"></a>六万诸山。<a id="a-6S"></a>善业诸天之所住处。<a id="a-6T"></a>无量宝焰光明庄严。<a id="a-6U"></a>甚可爱乐。<a id="a-6V"></a>须弥四面。<a id="a-6W"></a>有四种色。<a id="a-6X"></a>谓毗琉璃。<a id="a-6Y"></a>白银黄金颇梨之色。<a id="a-6Z"></a>此天遍行。<a id="a-6a"></a>观须弥山。<a id="a-6b"></a>乘于鸟殿还其所止。<a id="a-6c"></a>至其住处。<a id="a-6d"></a>如天所念。<a id="a-6e"></a>色相庄严。<a id="a-6f"></a>是时天子。<a id="a-6g"></a>复乘鸟殿。<a id="a-6h"></a>至摩时多池。<a id="a-6i"></a>其池周匝广五由旬。<a id="a-6j"></a>青毗琉璃种种莲花。<a id="a-6k"></a>以为庄严。<a id="a-6l"></a>鸟至此池。<a id="a-6m"></a>与诸天女。<a id="a-6n"></a>受五欲乐。<a id="a-6o"></a>犹如众蜂贪嗜花味饮于摩偷。<a id="a-6p"></a>食须陀味。<a id="a-6q"></a>色香美味。<a id="a-6r"></a>皆悉具足。<a id="a-6s"></a>服天宝衣。<a id="a-6t"></a>与诸天女。<a id="a-6u"></a>游戏受乐。<a id="a-6v"></a>乃至爱善业尽。<a id="a-6w"></a>从天命终。<a id="a-6x"></a>随业流转。<a id="a-6y"></a>堕于地狱饿鬼畜生。<a id="a-6z"></a>若有善业。<a id="a-70"></a>得生人中。<a id="a-71"></a>常受富乐。<a id="a-72"></a>多有乘骑游戏之处。<a id="a-73"></a>或为王者。<a id="a-74"></a>或为大臣。<a id="a-75"></a>人所敬爱。<a id="a-76"></a>以余业故。</p>
  <p id="a77">复次比丘。<a id="a-78"></a>知业果报。<a id="a-79"></a>观三十三天所住之地。<a id="a-7A"></a>彼以闻慧。<a id="a-7B"></a>见第十三地。<a id="a-7C"></a>名摩尼藏。<a id="a-7D"></a>众生何业而生此天。<a id="a-7E"></a>彼闻知见。<a id="a-7F"></a>若有善人利益众生。<a id="a-7G"></a>不杀不盗。<a id="a-7H"></a>亦教他人。<a id="a-7I"></a>令住善道。<a id="a-7J"></a>自不杀生。<a id="a-7K"></a>乃至见于酒蜜之中。<a id="a-7L"></a>有湿生虫。<a id="a-7M"></a>若不漉治。<a id="a-7N"></a>终不故饮。<a id="a-7O"></a>不教他作。<a id="a-7P"></a>亦不随喜。<a id="a-7Q"></a>知不善业。<a id="a-7R"></a>舍而不作。<a id="a-7S"></a>见他作恶。<a id="a-7T"></a>舍不亲近。<a id="a-7U"></a>劝令修善。<a id="a-7V"></a>是名不杀生。<a id="a-7W"></a>云何不盗。<a id="a-7X"></a>乃至入于塔庙。<a id="a-7Y"></a>若有供养佛塔灯明。<a id="a-7Z"></a>不以此光营作众事。<a id="a-7a"></a>亦不取烟以为书墨。<a id="a-7b"></a>微细之罪。<a id="a-7c"></a>悉皆畏惧。<a id="a-7d"></a>是名不盗。<a id="a-7e"></a>复有不杀及不偷盗。<a id="a-7f"></a>不杀生者。<a id="a-7g"></a>乃至蚊蚁恼触于人。<a id="a-7h"></a>亦不杀害。<a id="a-7i"></a>心不念杀。<a id="a-7j"></a>若见他杀。<a id="a-7k"></a>劝令放舍。<a id="a-7l"></a>语其人言。<a id="a-7m"></a>若杀生者。<a id="a-7n"></a>是不善业。<a id="a-7o"></a>命终当堕活地狱中。<a id="a-7p"></a>如是教他。<a id="a-7q"></a>令不作恶。<a id="a-7r"></a>安住善法。<a id="a-7s"></a>如是善人。<a id="a-7t"></a>自持禁戒。<a id="a-7u"></a>令他住戒。<a id="a-7v"></a>若行旷野。<a id="a-7w"></a>若饥馑世。<a id="a-7x"></a>以饮食施。<a id="a-7y"></a>若其饥饿困逼之时。<a id="a-7z"></a>不盗他食。<a id="a-80"></a>于旷野中。<a id="a-81"></a>贫穷饥困乏少粮食者。<a id="a-82"></a>能减己食。<a id="a-83"></a>施诸贫人。<a id="a-84"></a>以思心福田二事胜故。<a id="a-85"></a>得大果报。<a id="a-86"></a>以时施故。<a id="a-87"></a>何以故。<a id="a-88"></a>病之大者。<a id="a-89"></a>无过饥馑。<a id="a-8A"></a>是故施食。<a id="a-8B"></a>得大果报。<a id="a-8C"></a>如是二种。<a id="a-8D"></a>持戒之人。<a id="a-8E"></a>自利利他。<a id="a-8F"></a>善心直行。<a id="a-8G"></a>第一善人。<a id="a-8H"></a>乃至小罪。<a id="a-8I"></a>常怀大惧。<a id="a-8J"></a>以众宝珠。<a id="a-8K"></a>施于父母。<a id="a-8L"></a>或以珠璎。<a id="a-8M"></a>施如来像。<a id="a-8N"></a>是人命终。<a id="a-8O"></a>生三十三天摩尼藏地。<a id="a-8P"></a>生彼天已。<a id="a-8Q"></a>受第一乐。<a id="a-8R"></a>五欲自娱。<a id="a-8S"></a>是善业人。<a id="a-8T"></a>威德光明。<a id="a-8U"></a>皆悉普照五百由旬。<a id="a-8V"></a>譬如日出普照众山。<a id="a-8W"></a>此天光明。<a id="a-8X"></a>照一切地。<a id="a-8Y"></a>亦复如是。<a id="a-8Z"></a>其众宝地。<a id="a-8a"></a>先具光明。<a id="a-8b"></a>如是天子。<a id="a-8c"></a>身光既照。<a id="a-8d"></a>百倍转胜。<a id="a-8e"></a>其诸光明。<a id="a-8f"></a>青黄朱紫。<a id="a-8g"></a>如天虹色。<a id="a-8h"></a>其身光明。<a id="a-8i"></a>百倍转胜。<a id="a-8j"></a>庄严殊妙。<a id="a-8k"></a>以善业故。<a id="a-8l"></a>身如电光。<a id="a-8m"></a>胜诸天众。<a id="a-8n"></a>如众星中。<a id="a-8o"></a>月最第一。<a id="a-8p"></a>此天之身。<a id="a-8q"></a>亦复如是。<a id="a-8r"></a>遍身光焰。<a id="a-8s"></a>自观宝地。<a id="a-8t"></a>其地皆以种种摩尼以为庄严。<a id="a-8u"></a>种种间错。<a id="a-8v"></a>分齐分明。<a id="a-8w"></a>一切光明。<a id="a-8x"></a>犹如百日一时同照。<a id="a-8y"></a>天子见之。<a id="a-8z"></a>生大欢喜。<a id="a-90"></a>复观异处。<a id="a-91"></a>见诸天女妙色具足。<a id="a-92"></a>以不可譬喻。<a id="a-93"></a>种种众宝。<a id="a-94"></a>以为庄严。<a id="a-95"></a>受诸欲乐。<a id="a-96"></a>鼓乐弦歌。<a id="a-97"></a>笙笛箜篌。<a id="a-98"></a>如是种种歌众妙音。<a id="a-99"></a>或有舞戏。<a id="a-9A"></a>天鬘庄严。<a id="a-9B"></a>或于花池与鸟游戏。<a id="a-9C"></a>或食天果。<a id="a-9D"></a>复于意树。<a id="a-9E"></a>取诸花果。<a id="a-9F"></a>歌欲乐音。<a id="a-9G"></a>令众欢喜。<a id="a-9H"></a>天子既至。<a id="a-9I"></a>见诸天女。<a id="a-9J"></a>为诸欲境恶蛇所螫。<a id="a-9K"></a>从坐回顾。<a id="a-9L"></a>向诸天女。<a id="a-9M"></a>诸天女等。<a id="a-9N"></a>天鬘庄严。<a id="a-9O"></a>天子见之。<a id="a-9P"></a>欲火烧心。<a id="a-9Q"></a>回顾天女。<a id="a-9R"></a>时诸天女。<a id="a-9S"></a>见其丈夫命将临终。<a id="a-9T"></a>五死相现。<a id="a-9U"></a>犹如众蜂舍于萎花。<a id="a-9V"></a>赴新开花。<a id="a-9W"></a>诸天女等。<a id="a-9X"></a>舍本所事。<a id="a-9Y"></a>趣此天子。<a id="a-9Z"></a>亦复如是。<a id="a-9a"></a>种种天鬘。<a id="a-9b"></a>种种天衣。<a id="a-9c"></a>以自庄严。<a id="a-9d"></a>以爱欲心。<a id="a-9e"></a>娱乐天子。<a id="a-9f"></a>令心喜悦。<a id="a-9g"></a>是退天子。<a id="a-9h"></a>以无始来习诸爱欲。<a id="a-9i"></a>见其天女背叛异趣。<a id="a-9j"></a>心生热恼。<a id="a-9k"></a>如阿鼻狱猛火烧身。<a id="a-9l"></a>见诸天女背己趣他。<a id="a-9m"></a>其心热恼。<a id="a-9n"></a>亦复如是。<a id="a-9o"></a>从天命终。<a id="a-9p"></a>以嫉妒心。<a id="a-9q"></a>自害其身。<a id="a-9r"></a>有报将尽。<a id="a-9s"></a>取缘浊心。<a id="a-9t"></a>更无所见。<a id="a-9u"></a>退堕地狱饿鬼畜生。<a id="a-9v"></a>以何因缘。<a id="a-9w"></a>见诸天女叛己趣他。<a id="a-9x"></a>生大苦恼。<a id="a-9y"></a>以于前世人中之时。<a id="a-9z"></a>邪行非礼犯他妇女。<a id="a-A0"></a>以作善业生于天中。<a id="a-A1"></a>侵他妻故。<a id="a-A2"></a>见斯恶业。<a id="a-A3"></a>如是善业之中。<a id="a-A4"></a>恶业成熟。<a id="a-A5"></a>是故微少恶业。<a id="a-A6"></a>所不应作。<a id="a-A7"></a>若能奉持七种之戒。<a id="a-A8"></a>不缺不漏。<a id="a-A9"></a>则有余果。<a id="a-AA"></a>夜摩诸天。<a id="a-AB"></a>见退没相。<a id="a-AC"></a>则不如是。<a id="a-AD"></a>未来世报。<a id="a-AE"></a>略而说之。<a id="a-AF"></a>不复广说。<a id="a-AG"></a>诸天女众。<a id="a-AH"></a>天鬘庄严。<a id="a-AI"></a>速往诣于初生天子。<a id="a-AJ"></a>以诸天鬘而用上之。<a id="a-AK"></a>令其庄严。<a id="a-AL"></a>花鬘香气。<a id="a-AM"></a>色香具足。<a id="a-AN"></a>无有萎变。<a id="a-AO"></a>令初生天子着此花鬘。<a id="a-AP"></a>天子着之。<a id="a-AQ"></a>心生欢喜。<a id="a-AR"></a>即相亲近。<a id="a-AS"></a>共游园林。<a id="a-AT"></a>互相娱乐。<a id="a-AU"></a>于此地处天众所住。<a id="a-AV"></a>见清净水。<a id="a-AW"></a>毗琉璃花。<a id="a-AX"></a>真金为叶。<a id="a-AY"></a>金刚为须。<a id="a-AZ"></a>百千众蜂。<a id="a-Aa"></a>以为围绕。<a id="a-Ab"></a>其蜂或以真金为翅。<a id="a-Ac"></a>毗琉璃身。<a id="a-Ad"></a>白银为翅。<a id="a-Ae"></a>真金为身。<a id="a-Af"></a>赤宝为翅。<a id="a-Ag"></a>杂色为身。<a id="a-Ah"></a>珊瑚为翅。<a id="a-Ai"></a>常于如是不萎不变。<a id="a-Aj"></a>莲花池中。<a id="a-Ak"></a>游戏娱乐。<a id="a-Al"></a>其声清妙。<a id="a-Am"></a>如天女音。<a id="a-An"></a>如是众蜂。<a id="a-Ao"></a>以为庄严。<a id="a-Ap"></a>天子天女。<a id="a-Aq"></a>入莲花池。<a id="a-Ar"></a>游戏受乐。<a id="a-As"></a>歌咏戏笑。<a id="a-At"></a>久于池中。<a id="a-Au"></a>娱乐受乐。<a id="a-Av"></a>复往诣于金鬘树林。<a id="a-Aw"></a>二树弥覆。<a id="a-Ax"></a>既至林中。<a id="a-Ay"></a>种种伎乐。<a id="a-Az"></a>出妙音声。<a id="a-B0"></a>见须弥峰如融金聚。<a id="a-B1"></a>见诸天众。<a id="a-B2"></a>在于山峰。<a id="a-B3"></a>与诸天女伎乐自娱。<a id="a-B4"></a>天鬘天衣以为庄严。<a id="a-B5"></a>阎浮檀金。<a id="a-B6"></a>以为璎珞。<a id="a-B7"></a>庄严其身。<a id="a-B8"></a>于莲花池优钵罗池。<a id="a-B9"></a>种种香味。<a id="a-BA"></a>皆悉具足。<a id="a-BB"></a>天子天女。<a id="a-BC"></a>游戏受乐。<a id="a-BD"></a>鹅鸭鸳鸯。<a id="a-BE"></a>大力师子。<a id="a-BF"></a>悉为行列。<a id="a-BG"></a>诸天在中。<a id="a-BH"></a>游戏受乐。<a id="a-BI"></a>复见天众行于虚空。<a id="a-BJ"></a>与诸天女。<a id="a-BK"></a>犹如明灯。<a id="a-BL"></a>歌颂美音。<a id="a-BM"></a>以自娱乐。<a id="a-BN"></a>雨众妙花。<a id="a-BO"></a>受天快乐。<a id="a-BP"></a>五乐音声。<a id="a-BQ"></a>歌戏娱乐。<a id="a-BR"></a>复见天众饮天美味。<a id="a-BS"></a>无有醉失。<a id="a-BT"></a>各说爱语。<a id="a-BU"></a>以相娱乐。<a id="a-BV"></a>令心喜悦。<a id="a-BW"></a>复见天众。<a id="a-BX"></a>食须陀味。<a id="a-BY"></a>以自善业。<a id="a-BZ"></a>所得果报。<a id="a-Ba"></a>色香味触。<a id="a-Bb"></a>皆悉具足。<a id="a-Bc"></a>复见天众。<a id="a-Bd"></a>于七宝树。<a id="a-Be"></a>采七宝花。<a id="a-Bf"></a>以自庄严。<a id="a-Bg"></a>复见天众。<a id="a-Bh"></a>采花摘果。<a id="a-Bi"></a>或有食者。<a id="a-Bj"></a>或相打掷。<a id="a-Bk"></a>以为戏笑。<a id="a-Bl"></a>共相娱乐。<a id="a-Bm"></a>复见天众。<a id="a-Bn"></a>乘于天鸟。<a id="a-Bo"></a>众杂七宝。<a id="a-Bp"></a>以为庄严。<a id="a-Bq"></a>乘此鹅鸟。<a id="a-Br"></a>游于虚空。<a id="a-Bs"></a>互共游戏。<a id="a-Bt"></a>复见天众歌众乐音。<a id="a-Bu"></a>于天子前。<a id="a-Bv"></a>诸天女众。<a id="a-Bw"></a>舞戏娱乐。<a id="a-Bx"></a>以天莲华。<a id="a-By"></a>互相打扑。<a id="a-Bz"></a>以生欲心。<a id="a-C0"></a>言说调谑增爱境界。<a id="a-C1"></a>初生天子。<a id="a-C2"></a>见如是等种种天众种种业化。<a id="a-C3"></a>心自思惟。<a id="a-C4"></a>我虽见此。<a id="a-C5"></a>眼不知足。<a id="a-C6"></a>闻种种声。<a id="a-C7"></a>耳亦无厌。<a id="a-C8"></a>种种众香。<a id="a-C9"></a>鼻亦如是。<a id="a-CA"></a>种种六味。<a id="a-CB"></a>舌无厌足。<a id="a-CC"></a>身贪细触。<a id="a-CD"></a>天衣妙服。<a id="a-CE"></a>庄严涂身。<a id="a-CF"></a>亦复如是。<a id="a-CG"></a>不知厌足。<a id="a-CH"></a>一切爱法。<a id="a-CI"></a>心常随顺。<a id="a-CJ"></a>我今爱乐。<a id="a-CK"></a>当受斯乐。<a id="a-CL"></a>既思惟已。<a id="a-CM"></a>互相爱乐。<a id="a-CN"></a>如天所应受五欲乐。<a id="a-CO"></a>如是天子。<a id="a-CP"></a>六爱着心。<a id="a-CQ"></a>一切爱火。<a id="a-CR"></a>围绕焚烧。<a id="a-CS"></a>譬如有人于盛夏日极热之时。<a id="a-CT"></a>行于旷野。<a id="a-CU"></a>大火卒起。<a id="a-CV"></a>烧诸干草。<a id="a-CW"></a>树叶枝条。<a id="a-CX"></a>山谷林树。<a id="a-CY"></a>一切火起。<a id="a-CZ"></a>慞惶怖走。<a id="a-Ca"></a>逃避无地。<a id="a-Cb"></a>其火焰炽。<a id="a-Cc"></a>四面围绕。<a id="a-Cd"></a>同为一焰。<a id="a-Ce"></a>烧一切林。<a id="a-Cf"></a>随其所趣。<a id="a-Cg"></a>烟焰俱起。<a id="a-Ch"></a>为火所烧。<a id="a-Ci"></a>不能免离。<a id="a-Cj"></a>世间一切愚痴凡夫。<a id="a-Ck"></a>亦复如是。<a id="a-Cl"></a>干草树枝。<a id="a-Cm"></a>爱火所烧。<a id="a-Cn"></a>将至天中造业之人。<a id="a-Co"></a>结使痴风。<a id="a-Cp"></a>吹大爱火。<a id="a-Cq"></a>修禅习观。<a id="a-Cr"></a>得世俗禅。<a id="a-Cs"></a>喻干枯树。<a id="a-Ct"></a>山谷草叶。<a id="a-Cu"></a>爱火所烧。<a id="a-Cv"></a>猛炽火者。<a id="a-Cw"></a>喻六种爱。<a id="a-Cx"></a>处处走者喻于诸根。<a id="a-Cy"></a>染着境界。<a id="a-Cz"></a>其焰炽然。<a id="a-D0"></a>忆念境界。<a id="a-D1"></a>猛风所吹。<a id="a-D2"></a>爱火所烧。<a id="a-D3"></a>破坏天人世间。<a id="a-D4"></a>火者喻于爱火。<a id="a-D5"></a>天善业故。<a id="a-D6"></a>受于无量百千种乐乃至爱善业尽从天还退。<a id="a-D7"></a>随业流转。<a id="a-D8"></a>堕于地狱饿鬼畜生。<a id="a-D9"></a>若生人中。<a id="a-DA"></a>住于宝地。<a id="a-DB"></a>一切众宝。<a id="a-DC"></a>以为庄严。<a id="a-DD"></a>而生其家。<a id="a-DE"></a>或为大王。<a id="a-DF"></a>或为大臣。<a id="a-DG"></a>常受安乐。<a id="a-DH"></a>众人所爱。<a id="a-DI"></a>子孙具足。<a id="a-DJ"></a>丰饶资具。<a id="a-DK"></a>以余业故。</p>
  <p id="aDL">复次比丘。<a id="a-DM"></a>知业果报。<a id="a-DN"></a>观三十三天所住之地。<a id="a-DO"></a>彼以闻慧。<a id="a-DP"></a>见第十四地。<a id="a-DQ"></a>名曰旋行。<a id="a-DR"></a>众生何业。<a id="a-DS"></a>生于彼地。<a id="a-DT"></a>彼以闻慧。<a id="a-DU"></a>见有众生。<a id="a-DV"></a>不杀不盗。<a id="a-DW"></a>见他作者。<a id="a-DX"></a>劝令不作。<a id="a-DY"></a>说不善业。<a id="a-DZ"></a>得恶果报。<a id="a-Da"></a>云何不杀。<a id="a-Db"></a>乃至菜叶。<a id="a-Dc"></a>若于水中。<a id="a-Dd"></a>见微细虫。<a id="a-De"></a>护之不食。<a id="a-Df"></a>若不漉水。<a id="a-Dg"></a>终不故饮。<a id="a-Dh"></a>漉水之虫。<a id="a-Di"></a>不弃干地。<a id="a-Dj"></a>还置水中。<a id="a-Dk"></a>令虫安隐。<a id="a-Dl"></a>不失其命。<a id="a-Dm"></a>亦教他人。<a id="a-Dn"></a>令住善道。<a id="a-Do"></a>云何不盗。<a id="a-Dp"></a>若甘蔗田。<a id="a-Dq"></a>若果若菜。<a id="a-Dr"></a>若庵婆罗。<a id="a-Ds"></a>他所摄物。<a id="a-Dt"></a>不起盗心。<a id="a-Du"></a>亦教他人。<a id="a-Dv"></a>令不偷盗。<a id="a-Dw"></a>自持禁戒。<a id="a-Dx"></a>教他持戒。<a id="a-Dy"></a>云何持戒。<a id="a-Dz"></a>不杀不盗。<a id="a-E0"></a>乃至失命。<a id="a-E1"></a>不饮虫水。<a id="a-E2"></a>亦不受用。<a id="a-E3"></a>亦教他人。<a id="a-E4"></a>令其不作。<a id="a-E5"></a>是名不杀生。<a id="a-E6"></a>云何不盗。<a id="a-E7"></a>乃至草叶。<a id="a-E8"></a>亦不故盗。<a id="a-E9"></a>行于布施。<a id="a-EA"></a>若见病人。<a id="a-EB"></a>施其医药。<a id="a-EC"></a>令得安乐。<a id="a-ED"></a>亦复不以杀虫之药与他治病。<a id="a-EE"></a>是善布施。<a id="a-EF"></a>乃至涅槃。<a id="a-EG"></a>其福不尽。<a id="a-EH"></a>是人命终。<a id="a-EI"></a>生三十三天旋行之地。<a id="a-EJ"></a>既生之后。<a id="a-EK"></a>以善业故。<a id="a-EL"></a>一切众宝。<a id="a-EM"></a>光明旋转。<a id="a-EN"></a>殊胜天女。<a id="a-EO"></a>以为供养。<a id="a-EP"></a>既供养已。<a id="a-EQ"></a>诣光轮林。<a id="a-ER"></a>种种音乐。<a id="a-ES"></a>林中有鸟。<a id="a-ET"></a>名庄严树。<a id="a-EU"></a>充满林中。<a id="a-EV"></a>以鸟势力。<a id="a-EW"></a>随其心念。<a id="a-EX"></a>欲有所至。<a id="a-EY"></a>飞于虚空。<a id="a-EZ"></a>林亦随行。<a id="a-Ea"></a>若诸天子。<a id="a-Eb"></a>在于树下。<a id="a-Ec"></a>亦随林行。<a id="a-Ed"></a>随所到处生莲花池。<a id="a-Ee"></a>众杂莲花。<a id="a-Ef"></a>以为庄严。<a id="a-Eg"></a>毗琉璃叶。<a id="a-Eh"></a>真金为茎。<a id="a-Ei"></a>白银为须。<a id="a-Ej"></a>莲花台上。<a id="a-Ek"></a>诸天女等。<a id="a-El"></a>歌众妙音。<a id="a-Em"></a>以善业故。<a id="a-En"></a>其莲花中。<a id="a-Eo"></a>流出摩偷(摩偷者美饮俗名为洒也)。<a id="a-Ep"></a>天女饮之。<a id="a-Eq"></a>与莲花台诸天子等。<a id="a-Er"></a>住莲花台。<a id="a-Es"></a>天女围绕。<a id="a-Et"></a>共饮摩偷。<a id="a-Eu"></a>久受乐已。<a id="a-Ev"></a>从空而下。<a id="a-Ew"></a>与鸟相随。<a id="a-Ex"></a>及天女众。<a id="a-Ey"></a>诣优钵罗殿。<a id="a-Ez"></a>其殿纵广满二由旬。<a id="a-F0"></a>如是百千优钵罗花。<a id="a-F1"></a>一一天女。<a id="a-F2"></a>住一叶端。<a id="a-F3"></a>歌舞伎乐。<a id="a-F4"></a>复有青色优钵罗花。<a id="a-F5"></a>以花青光。<a id="a-F6"></a>令诸天女。<a id="a-F7"></a>皆作青色。<a id="a-F8"></a>若在赤色。<a id="a-F9"></a>令诸天女。<a id="a-FA"></a>皆见赤色。<a id="a-FB"></a>身庄严具。<a id="a-FC"></a>亦复如是。<a id="a-FD"></a>天子天女。<a id="a-FE"></a>坐莲花台。<a id="a-FF"></a>以善业故。<a id="a-FG"></a>与诸天女。<a id="a-FH"></a>而共围绕。<a id="a-FI"></a>坐莲华须。<a id="a-FJ"></a>手擎种种杂色宝幡。<a id="a-FK"></a>歌舞游戏。<a id="a-FL"></a>久受天乐。<a id="a-FM"></a>从花台下。<a id="a-FN"></a>见鸡娑罗殿。<a id="a-FO"></a>河名乐见。<a id="a-FP"></a>两岸多有众宝之树。<a id="a-FQ"></a>枝叶具足。<a id="a-FR"></a>茎干成就种种众鸟。<a id="a-FS"></a>嘴翅端正。<a id="a-FT"></a>婆求之音。<a id="a-FU"></a>庄严河岸。<a id="a-FV"></a>随天所念。<a id="a-FW"></a>从河而出。<a id="a-FX"></a>其河庄严。<a id="a-FY"></a>天女歌舞。<a id="a-FZ"></a>甚可爱乐。<a id="a-Fa"></a>互相娱乐。<a id="a-Fb"></a>天子来诣如是爱河。<a id="a-Fc"></a>天女见之。<a id="a-Fd"></a>皆大欢喜。<a id="a-Fe"></a>歌舞戏笑。<a id="a-Ff"></a>作众伎乐。<a id="a-Fg"></a>有异天女。<a id="a-Fh"></a>作众伎乐。<a id="a-Fi"></a>来诣天子。<a id="a-Fj"></a>是时天子。<a id="a-Fk"></a>见诸天女。<a id="a-Fl"></a>颜色妙美。<a id="a-Fm"></a>百倍爱着。<a id="a-Fn"></a>走趣天女。<a id="a-Fo"></a>与此天女。<a id="a-Fp"></a>及优钵花。<a id="a-Fq"></a>诸天女等。<a id="a-Fr"></a>河岸游戏。<a id="a-Fs"></a>诸天女等。<a id="a-Ft"></a>一切同集。<a id="a-Fu"></a>作众伎乐。<a id="a-Fv"></a>出妙音声。<a id="a-Fw"></a>其歌音声。<a id="a-Fx"></a>遍满须弥山王宝峰之中。<a id="a-Fy"></a>时山峰中。<a id="a-Fz"></a>一切天众。<a id="a-G0"></a>闻是妙音。<a id="a-G1"></a>皆来集会。<a id="a-G2"></a>心意恋着天女歌音。<a id="a-G3"></a>天子天女大众和合。<a id="a-G4"></a>不起嫉妒。<a id="a-G5"></a>歌舞游戏。<a id="a-G6"></a>复往诣于游戏园林。<a id="a-G7"></a>久受无量百千种乐。<a id="a-G8"></a>乃至爱善业尽。<a id="a-G9"></a>从天命终。<a id="a-GA"></a>随业流转。<a id="a-GB"></a>堕于地狱饿鬼畜生。<a id="a-GC"></a>若生人中。<a id="a-GD"></a>常受安乐。<a id="a-GE"></a>常乐澡浴。<a id="a-GF"></a>涂香末香。<a id="a-GG"></a>爱众莲花。<a id="a-GH"></a>优钵罗花。<a id="a-GI"></a>拘牟头花。<a id="a-GJ"></a>俱迦那陀花。<a id="a-GK"></a>质直聪慧。<a id="a-GL"></a>爱乐正法。<a id="a-GM"></a>或为国王。<a id="a-GN"></a>或为大臣。<a id="a-GO"></a>成作长者。<a id="a-GP"></a>或主城戍。<a id="a-GQ"></a>或为导师。<a id="a-GR"></a>治生谐偶。<a id="a-GS"></a>以余业故。</p>
  <p id="aGT">复次比丘。<a id="a-GU"></a>知业果报。<a id="a-GV"></a>观三十三天所住之地。<a id="a-GW"></a>彼以闻慧。<a id="a-GX"></a>见第十五地。<a id="a-GY"></a>名曰金殿。<a id="a-GZ"></a>众生何业生于彼处。<a id="a-Ga"></a>彼以天眼智慧观察。<a id="a-Gb"></a>见持戒人。<a id="a-Gc"></a>不杀不盗。<a id="a-Gd"></a>云何不杀。<a id="a-Ge"></a>若见怨家。<a id="a-Gf"></a>欲来害己或有他人。<a id="a-Gg"></a>侵其妻室。<a id="a-Gh"></a>虽捉擒获。<a id="a-Gi"></a>不打不害。<a id="a-Gj"></a>放舍令脱。<a id="a-Gk"></a>软言慰喻。<a id="a-Gl"></a>或见有人欲害怨家。<a id="a-Gm"></a>以财赎命。<a id="a-Gn"></a>令其得脱。<a id="a-Go"></a>复有恶人。<a id="a-Gp"></a>已捉擒获。<a id="a-Gq"></a>放之令去而不加害。<a id="a-Gr"></a>如是恶人。<a id="a-Gs"></a>复至其家。<a id="a-Gt"></a>欲侵欲害。<a id="a-Gu"></a>而复擒获。<a id="a-Gv"></a>还即放之。<a id="a-Gw"></a>而不加害。<a id="a-Gx"></a>以护持戒。<a id="a-Gy"></a>畏业果故。<a id="a-Gz"></a>怨家持刀欲来杀人。<a id="a-H0"></a>护彼怨家。<a id="a-H1"></a>令其得脱。<a id="a-H2"></a>不被杀戮。<a id="a-H3"></a>畏破戒故。<a id="a-H4"></a>自舍身命。<a id="a-H5"></a>不害他人。<a id="a-H6"></a>是名不杀。<a id="a-H7"></a>云何不盗。<a id="a-H8"></a>不盗几种。<a id="a-H9"></a>此持戒人。<a id="a-HA"></a>乃至小罪。<a id="a-HB"></a>生大恐怖。<a id="a-HC"></a>畏业果报。<a id="a-HD"></a>不造恶业。<a id="a-HE"></a>修行善业。<a id="a-HF"></a>复有不盗。<a id="a-HG"></a>见于小罪。<a id="a-HH"></a>乃至微尘。<a id="a-HI"></a>心生恐怖。<a id="a-HJ"></a>或诣塔寺。<a id="a-HK"></a>或至园林。<a id="a-HL"></a>闲静读诵。<a id="a-HM"></a>经行之处。<a id="a-HN"></a>或至水边。<a id="a-HO"></a>不取他物。<a id="a-HP"></a>种种鞋屣。<a id="a-HQ"></a>悉不故取。<a id="a-HR"></a>他所不听。<a id="a-HS"></a>亦不受用。<a id="a-HT"></a>以护戒故。<a id="a-HU"></a>若昼若夜。<a id="a-HV"></a>不起盗心。<a id="a-HW"></a>是名不盗。<a id="a-HX"></a>是名不杀不盗。<a id="a-HY"></a>云何住戒。<a id="a-HZ"></a>舍于不净不爱不乐不善之法。<a id="a-Ha"></a>持戒清净。<a id="a-Hb"></a>善人所爱。<a id="a-Hc"></a>如实不虚。<a id="a-Hd"></a>如是持戒。<a id="a-He"></a>生于天中。<a id="a-Hf"></a>必至涅槃。<a id="a-Hg"></a>随心所愿。<a id="a-Hh"></a>成三菩提。<a id="a-Hi"></a>是持戒人若行旷野。<a id="a-Hj"></a>若独若伴。<a id="a-Hk"></a>若行道路。<a id="a-Hl"></a>若行非道。<a id="a-Hm"></a>若见恶兽怀妊产子。<a id="a-Hn"></a>为饥所逼。<a id="a-Ho"></a>欲啖其子。<a id="a-Hp"></a>是人见之。<a id="a-Hq"></a>自舍其身。<a id="a-Hr"></a>与此恶兽。<a id="a-Hs"></a>欲令杀己。<a id="a-Ht"></a>不食其儿。<a id="a-Hu"></a>是持戒人。<a id="a-Hv"></a>为续其命。<a id="a-Hw"></a>怜愍众生。<a id="a-Hx"></a>自舍身命。<a id="a-Hy"></a>孝养父母。<a id="a-Hz"></a>云何布施。<a id="a-I0"></a>若持戒人。<a id="a-I1"></a>贫穷困乏。<a id="a-I2"></a>勤苦得物。<a id="a-I3"></a>顺法持戒。<a id="a-I4"></a>或有沙门。<a id="a-I5"></a>起于灭定。<a id="a-I6"></a>来至其家。<a id="a-I7"></a>从其乞求。<a id="a-I8"></a>如是贫人。<a id="a-I9"></a>减于妻子所食之分。<a id="a-IA"></a>有少饭食。<a id="a-IB"></a>施此比丘。<a id="a-IC"></a>自屈一日。<a id="a-ID"></a>见其食已。<a id="a-IE"></a>心生欢喜。<a id="a-IF"></a>复教他人。<a id="a-IG"></a>不杀不盗。<a id="a-IH"></a>住于善道。<a id="a-II"></a>见作随喜。<a id="a-IJ"></a>是持戒人。<a id="a-IK"></a>自利利他。<a id="a-IL"></a>命终之后。<a id="a-IM"></a>生三十三天。<a id="a-IN"></a>犹如香气生于金殿。<a id="a-IO"></a>是善业人。<a id="a-IP"></a>生彼天已。<a id="a-IQ"></a>受欲乐地。<a id="a-IR"></a>黄金为殿。<a id="a-IS"></a>一切众宝。<a id="a-IT"></a>以为庄严。<a id="a-IU"></a>帝释见已。<a id="a-IV"></a>生希有心。<a id="a-IW"></a>百倍受乐。<a id="a-IX"></a>以偈颂曰。</p>
  <p id="aIY">上上之乐　　善业善果　　诸天所受</p>
  <p id="aIZ">先世业故　　四轮之殿　　驾以象马</p>
  <p id="aIa">智慧为钩　　殿光如日　　持戒之善</p>
  <p id="aIb">游于天上　　怜愍众生　　如母爱子</p>
  <p id="aIc">慈悲之人　　能至天中　　行慈悲者</p>
  <p id="aId">饶益众生　　常应供养　　后生天中</p>
  <p id="aIe">悲愍调伏　　利益众生　　是人如天</p>
  <p id="aIf">诸天敬仰　　慈悲之人　　端严如月</p>
  <p id="aIg">覆护众生　　离于忧恼　　是故勤加</p>
  <p id="aIh">修行求乐</p>
  <p id="aIi">时天帝释说此偈已。<a id="a-Ij"></a>入其金殿。<a id="a-Ik"></a>坐柔濡敷。<a id="a-Il"></a>种种形相。<a id="a-Im"></a>以为庄严。<a id="a-In"></a>与诸天众俱坐其上。<a id="a-Io"></a>天女围绕。<a id="a-Ip"></a>久时受乐。<a id="a-Iq"></a>种种色身。<a id="a-Ir"></a>种种庄严。<a id="a-Is"></a>而相娱乐。<a id="a-It"></a>时天帝释。<a id="a-Iu"></a>复出金殿。<a id="a-Iv"></a>诣一切乐林。<a id="a-Iw"></a>种种天众。<a id="a-Ix"></a>百千围绕。<a id="a-Iy"></a>种种伎乐。<a id="a-Iz"></a>出众妙音。<a id="a-J0"></a>其诸天众出大光明。<a id="a-J1"></a>随天帝释去林不远见游戏处。<a id="a-J2"></a>无量百千光明庄严。<a id="a-J3"></a>金毗琉璃。<a id="a-J4"></a>以为其树。<a id="a-J5"></a>光明赫焰。<a id="a-J6"></a>周遍庄严。<a id="a-J7"></a>其游戏林种种庄严。<a id="a-J8"></a>不可譬喻。<a id="a-J9"></a>今说少分。<a id="a-JA"></a>譬如七日俱时并出。<a id="a-JB"></a>其林光明。<a id="a-JC"></a>亦复如是。<a id="a-JD"></a>其诸光明。<a id="a-JE"></a>有种种色。<a id="a-JF"></a>青黄朱紫白色诸光。<a id="a-JG"></a>其林庄严游戏之处。<a id="a-JH"></a>光明赫焰。<a id="a-JI"></a>帝释见已。<a id="a-JJ"></a>告诸天众。<a id="a-JK"></a>汝等见是。<a id="a-JL"></a>一切戏乐游戏之处。<a id="a-JM"></a>园庄严不。<a id="a-JN"></a>唯然已见。<a id="a-JO"></a>时天帝释。<a id="a-JP"></a>语诸天众。<a id="a-JQ"></a>过去之世。<a id="a-JR"></a>顶生大王。<a id="a-JS"></a>于此林中。<a id="a-JT"></a>与天帝释。<a id="a-JU"></a>分座而坐。<a id="a-JV"></a>游戏受乐。<a id="a-JW"></a>无量天女之所围绕。<a id="a-JX"></a>主四天下。<a id="a-JY"></a>时二天王。<a id="a-JZ"></a>受于无量百千万亿五欲之乐。<a id="a-Ja"></a>犹不知足。<a id="a-Jb"></a>从天还退。<a id="a-Jc"></a>时顶生王。<a id="a-Jd"></a>以善业故。<a id="a-Je"></a>于此林中。<a id="a-Jf"></a>光明威德。<a id="a-Jg"></a>端正势力。<a id="a-Jh"></a>我今说之。<a id="a-Ji"></a>汝当善听。<a id="a-Jj"></a>于过去世。<a id="a-Jk"></a>有顶生王。<a id="a-Jl"></a>主四天下。<a id="a-Jm"></a>不加刀杖。<a id="a-Jn"></a>亦无刑罚。<a id="a-Jo"></a>欲无厌足。<a id="a-Jp"></a>以先世善业。<a id="a-Jq"></a>来上此天。<a id="a-Jr"></a>其身光明。<a id="a-Js"></a>胜须弥山过踰十倍。<a id="a-Jt"></a>一切天光。<a id="a-Ju"></a>至其光中。<a id="a-Jv"></a>皆灭不现。<a id="a-Jw"></a>时四天王。<a id="a-Jx"></a>见顶生王。<a id="a-Jy"></a>即出奉迎。<a id="a-Jz"></a>白顶生言。<a id="a-K0"></a>善来大王。<a id="a-K1"></a>我今故出奉迎大王。<a id="a-K2"></a>应修供给。<a id="a-K3"></a>时顶生王。<a id="a-K4"></a>受其供已。<a id="a-K5"></a>复上三十三天。<a id="a-K6"></a>是时顶生。<a id="a-K7"></a>光明威德。<a id="a-K8"></a>犹如日光。<a id="a-K9"></a>人中最胜。<a id="a-KA"></a>在此天中。<a id="a-KB"></a>亦复如是。<a id="a-KC"></a>时四护世天。<a id="a-KD"></a>自见光明。<a id="a-KE"></a>悉不复现。<a id="a-KF"></a>怪未曾有。<a id="a-KG"></a>告诸天曰。<a id="a-KH"></a>此顶生王。<a id="a-KI"></a>至此三十三天。<a id="a-KJ"></a>或是其身威德之力。<a id="a-KK"></a>或是轮力。<a id="a-KL"></a>非余天力。<a id="a-KM"></a>亦非人力。<a id="a-KN"></a>勿起怖意。<a id="a-KO"></a>此人顺法。<a id="a-KP"></a>为转轮王。<a id="a-KQ"></a>护世说已。<a id="a-KR"></a>时顶生王。<a id="a-KS"></a>到三十三天。</p>
  <p id="aKT">尔时帝释游戏在于一切乐林。<a id="a-KU"></a>娱乐受乐。<a id="a-KV"></a>遥见顶生。<a id="a-KW"></a>即分半座。<a id="a-KX"></a>命之令坐。<a id="a-KY"></a>尔时顶生。<a id="a-KZ"></a>即与帝释共坐一床。<a id="a-Ka"></a>二王久时。<a id="a-Kb"></a>受五欲乐。<a id="a-Kc"></a>业尽还退。<a id="a-Kd"></a>尔时三十三天。<a id="a-Ke"></a>游戏之处。<a id="a-Kf"></a>无有及此一切乐林。<a id="a-Kg"></a>其林殊妙。<a id="a-Kh"></a>无量众宝。<a id="a-Ki"></a>以为庄严。<a id="a-Kj"></a>光明如日。<a id="a-Kk"></a>时天帝释。<a id="a-Kl"></a>说是语已。<a id="a-Km"></a>与百千天女。<a id="a-Kn"></a>而自围绕。<a id="a-Ko"></a>入一切乐林。<a id="a-Kp"></a>既入林已。<a id="a-Kq"></a>天子天女。<a id="a-Kr"></a>娱乐受乐。<a id="a-Ks"></a>食于种种须陀之味。<a id="a-Kt"></a>既饭食已。<a id="a-Ku"></a>升七宝殿。<a id="a-Kv"></a>其殿光明。<a id="a-Kw"></a>威德端严。<a id="a-Kx"></a>犹如日光。<a id="a-Ky"></a>种种乐音。<a id="a-Kz"></a>还善法堂。<a id="a-L0"></a>帝释去已。<a id="a-L1"></a>旧住诸天。<a id="a-L2"></a>受五欲乐。<a id="a-L3"></a>乃至爱善业尽。<a id="a-L4"></a>堕于地狱饿鬼畜生。<a id="a-L5"></a>若生人中。<a id="a-L6"></a>常值善世。<a id="a-L7"></a>不值刀兵。<a id="a-L8"></a>生好国土。<a id="a-L9"></a>园林具足。<a id="a-LA"></a>稻麦甘蔗。<a id="a-LB"></a>花果具足。<a id="a-LC"></a>大富之处。<a id="a-LD"></a>常值正法。<a id="a-LE"></a>或为大王。<a id="a-LF"></a>或作大臣。<a id="a-LG"></a>为一切人之所爱敬。<a id="a-LH"></a>端正第一。<a id="a-LI"></a>诸根成就。<a id="a-LJ"></a>子孙具足。<a id="a-LK"></a>以余业故。</p>
  <p id="aLL">复次比丘。<a id="a-LM"></a>知业果报。<a id="a-LN"></a>观三十三天所住之地。<a id="a-LO"></a>彼以闻慧。<a id="a-LP"></a>见第十六地。<a id="a-LQ"></a>名曰鬘影。<a id="a-LR"></a>众生何业而生彼天。<a id="a-LS"></a>彼以闻慧。<a id="a-LT"></a>见此众生。<a id="a-LU"></a>善业善心。<a id="a-LV"></a>不杀不盗。<a id="a-LW"></a>云何不杀。<a id="a-LX"></a>云何不盗。<a id="a-LY"></a>几种不杀。<a id="a-LZ"></a>几种不盗。<a id="a-La"></a>不杀生者。<a id="a-Lb"></a>自不杀生。<a id="a-Lc"></a>若种种鱼鳖。<a id="a-Ld"></a>若珂若贝。<a id="a-Le"></a>不取不卖。<a id="a-Lf"></a>见杀生者。<a id="a-Lg"></a>教令住戒。<a id="a-Lh"></a>见他作者。<a id="a-Li"></a>心不随喜。<a id="a-Lj"></a>劝令安住善道之中。<a id="a-Lk"></a>是名不杀生。<a id="a-Ll"></a>云何不盗。<a id="a-Lm"></a>若此善人。<a id="a-Ln"></a>以清净心。<a id="a-Lo"></a>直心持戒。<a id="a-Lp"></a>不以贪心。<a id="a-Lq"></a>或佛塔庙。<a id="a-Lr"></a>或于僧中烧香之处。<a id="a-Ls"></a>不嗅香气。<a id="a-Lt"></a>不以方便令薰其衣。<a id="a-Lu"></a>若香至鼻。<a id="a-Lv"></a>心不贪着。<a id="a-Lw"></a>是名微细不偷盗戒。<a id="a-Lx"></a>见他作者。<a id="a-Ly"></a>劝令不作。<a id="a-Lz"></a>令住善道。<a id="a-M0"></a>如是众生。<a id="a-M1"></a>自利利人。<a id="a-M2"></a>以何等心。<a id="a-M3"></a>利益众生。<a id="a-M4"></a>见杀生者。<a id="a-M5"></a>如杀己儿。<a id="a-M6"></a>观诸虫蚁。<a id="a-M7"></a>亦复如是。<a id="a-M8"></a>亦教他人。<a id="a-M9"></a>令住善道。<a id="a-MA"></a>云何布施。<a id="a-MB"></a>若贫穷人。<a id="a-MC"></a>勤苦得财。<a id="a-MD"></a>以用布施。<a id="a-ME"></a>持戒行人。<a id="a-MF"></a>得初禅者。<a id="a-MG"></a>在器之食。<a id="a-MH"></a>分半施之。<a id="a-MI"></a>亦教他人。<a id="a-MJ"></a>令行布施。<a id="a-MK"></a>如是之人。<a id="a-ML"></a>自利利他。<a id="a-MM"></a>命终之后。<a id="a-MN"></a>生鬘影天。<a id="a-MO"></a>既生天已。<a id="a-MP"></a>树名鬘影。<a id="a-MQ"></a>其光明轮。<a id="a-MR"></a>周遍园林。<a id="a-MS"></a>其树花香。<a id="a-MT"></a>满一由旬。<a id="a-MU"></a>胜余花香。<a id="a-MV"></a>其花修长。<a id="a-MW"></a>若以一花。<a id="a-MX"></a>则成首鬘。<a id="a-MY"></a>其花杂色。<a id="a-MZ"></a>种种庄严。<a id="a-Ma"></a>青黄赤白。<a id="a-Mb"></a>繁茂鲜荣。<a id="a-Mc"></a>复于园林。<a id="a-Md"></a>受五欲乐。<a id="a-Me"></a>伎乐音声。<a id="a-Mf"></a>欲乐具足。<a id="a-Mg"></a>随心所念。<a id="a-Mh"></a>皆悉成就。<a id="a-Mi"></a>种种殊异。<a id="a-Mj"></a>无量成就。<a id="a-Mk"></a>以善业故。<a id="a-Ml"></a>一切成就。<a id="a-Mm"></a>复于林中。<a id="a-Mn"></a>有莲花池。<a id="a-Mo"></a>名曰杂花。<a id="a-Mp"></a>有大势力。<a id="a-Mq"></a>生诸莲花。<a id="a-Mr"></a>花常开敷。<a id="a-Ms"></a>七宝色蜂。<a id="a-Mt"></a>以为庄严。<a id="a-Mu"></a>莲花池中。<a id="a-Mv"></a>种种众蜂。<a id="a-Mw"></a>出妙歌音。<a id="a-Mx"></a>天子天女。<a id="a-My"></a>闻蜂歌音。<a id="a-Mz"></a>皆大欢喜。<a id="a-N0"></a>共相谓曰。<a id="a-N1"></a>奇哉此蜂。<a id="a-N2"></a>出妙歌声。<a id="a-N3"></a>令我心悦。<a id="a-N4"></a>如是众蜂。<a id="a-N5"></a>歌众妙音。<a id="a-N6"></a>复有鹅鸟。<a id="a-N7"></a>皆以其翅。<a id="a-N8"></a>扇莲花池。<a id="a-N9"></a>令花勃起。<a id="a-NA"></a>如黄金色。<a id="a-NB"></a>遍覆池水。<a id="a-NC"></a>凫鸭见之。<a id="a-ND"></a>欢喜走趣。<a id="a-NE"></a>出妙音声。<a id="a-NF"></a>如是花池。<a id="a-NG"></a>多有众鸟。<a id="a-NH"></a>天子天女。<a id="a-NI"></a>以欢喜心。<a id="a-NJ"></a>舍众乐音。<a id="a-NK"></a>往诣众鸟。<a id="a-NL"></a>游戏受乐。<a id="a-NM"></a>复往诣于行列宫殿。<a id="a-NN"></a>游戏之处其诸宫殿。<a id="a-NO"></a>七宝为柱。<a id="a-NP"></a>金银琉璃车磲颇梨。<a id="a-NQ"></a>以为庄严。<a id="a-NR"></a>其地多有种种天女。<a id="a-NS"></a>游乐受乐。<a id="a-NT"></a>天宝庄严。<a id="a-NU"></a>天栴檀末。<a id="a-NV"></a>以涂其身。<a id="a-NW"></a>共相娱乐。<a id="a-NX"></a>不起嫉心。<a id="a-NY"></a>互相爱乐。<a id="a-NZ"></a>离于妒心。<a id="a-Na"></a>受自业果。<a id="a-Nb"></a>种种地中。<a id="a-Nc"></a>以种种业。<a id="a-Nd"></a>而生其中。<a id="a-Ne"></a>受自业果。<a id="a-Nf"></a>游戏受乐。<a id="a-Ng"></a>复往诣于如意之树。<a id="a-Nh"></a>其树势力随天所念。<a id="a-Ni"></a>悉皆得之。<a id="a-Nj"></a>于此林中饮食河流。<a id="a-Nk"></a>第一色香众味具足。<a id="a-Nl"></a>以欢喜心。<a id="a-Nm"></a>游戏河中。<a id="a-Nn"></a>食须陀味既饮食已。<a id="a-No"></a>百倍悦乐。<a id="a-Np"></a>复往诣于青莲花林。<a id="a-Nq"></a>其花第一色香味具。<a id="a-Nr"></a>于花叶中。<a id="a-Ns"></a>流出摩偷美味之饮。<a id="a-Nt"></a>犹如酒糟。<a id="a-Nu"></a>酒流而出。<a id="a-Nv"></a>其色青绿。<a id="a-Nw"></a>如分陀利。<a id="a-Nx"></a>黄分陀利出黄色饮。<a id="a-Ny"></a>琉璃色华。<a id="a-Nz"></a>出琉璃色饮。<a id="a-O0"></a>颇梨色花出颇梨色饮。<a id="a-O1"></a>车磲色花出车磲色饮。<a id="a-O2"></a>杂色之花出杂色饮。<a id="a-O3"></a>杂色叶花。<a id="a-O4"></a>毗琉璃茎。<a id="a-O5"></a>金刚为须。<a id="a-O6"></a>如是种种诸饮。<a id="a-O7"></a>从花流出。<a id="a-O8"></a>香味第一。<a id="a-O9"></a>诸天饮已。<a id="a-OA"></a>复往诣于一切观林。<a id="a-OB"></a>游戏娱乐。<a id="a-OC"></a>到此林中。<a id="a-OD"></a>悉见一切三十三天所住之地。<a id="a-OE"></a>一切观林。<a id="a-OF"></a>甚可爱乐。<a id="a-OG"></a>于此林中。<a id="a-OH"></a>有莲花池。<a id="a-OI"></a>名曰普流。<a id="a-OJ"></a>广三十里。<a id="a-OK"></a>清净之水。<a id="a-OL"></a>湛然充满。<a id="a-OM"></a>如琉璃色。<a id="a-ON"></a>鹅鸭鸳鸯。<a id="a-OO"></a>周匝围绕。<a id="a-OP"></a>一切众鸟。<a id="a-OQ"></a>皆如金色。<a id="a-OR"></a>七宝为背珊瑚为足。<a id="a-OS"></a>赤宝为目。<a id="a-OT"></a>杂宝庄严。<a id="a-OU"></a>其音美妙。<a id="a-OV"></a>游戏舞弄。<a id="a-OW"></a>时诸天子。<a id="a-OX"></a>诣游戏处。<a id="a-OY"></a>金色之鸟。<a id="a-OZ"></a>出妙音声。<a id="a-Oa"></a>天子升于金殿之上。<a id="a-Ob"></a>其殿光晖。<a id="a-Oc"></a>如融金聚。<a id="a-Od"></a>各相谓曰。<a id="a-Oe"></a>汝见诸天游戏之处。<a id="a-Of"></a>令诸天众。<a id="a-Og"></a>其身光明。<a id="a-Oh"></a>黄色转妙。<a id="a-Oi"></a>过踰两倍。<a id="a-Oj"></a>于此殿中。<a id="a-Ok"></a>游戏自娱。<a id="a-Ol"></a>受五欲乐。<a id="a-Om"></a>贪爱境界。<a id="a-On"></a>而无厌足。<a id="a-Oo"></a>如火益薪。<a id="a-Op"></a>转更增炽。<a id="a-Oq"></a>诸天爱于色声香味触。<a id="a-Or"></a>亦复如是。<a id="a-Os"></a>不知厌足。<a id="a-Ot"></a>于此天中。<a id="a-Ou"></a>受五欲乐。<a id="a-Ov"></a>乃至爱善业尽。<a id="a-Ow"></a>命终还退。<a id="a-Ox"></a>随业流转。<a id="a-Oy"></a>堕于地狱饿鬼畜生。<a id="a-Oz"></a>若有余业。<a id="a-P0"></a>生于人中。<a id="a-P1"></a>常受快乐。<a id="a-P2"></a>花鬘涂香以为庄严。<a id="a-P3"></a>坌以末香。<a id="a-P4"></a>心常欢悦。<a id="a-P5"></a>或为王者。<a id="a-P6"></a>或为大臣。<a id="a-P7"></a>大富饶财。<a id="a-P8"></a>为一切人之所爱敬。<a id="a-P9"></a>无有怨敌。<a id="a-PA"></a>亦无病恼。<a id="a-PB"></a>以余业故。</p>
 </body>
</html>