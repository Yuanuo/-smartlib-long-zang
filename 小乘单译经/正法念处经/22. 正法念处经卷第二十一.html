<!doctype html>
<html id="z3IBUPtb9" data-ver="1555">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十一</h1>
  <h2 id="a2">畜生品第五之四</h2>
  <p id="a3">尔时毗摩质多罗阿修罗王。<a id="a-4"></a>闻第三地华鬘阿修罗王。<a id="a-5"></a>勇健阿修罗王。<a id="a-6"></a>罗睺阿修罗王。<a id="a-7"></a>被破失力。<a id="a-8"></a>时有阿修罗。<a id="a-9"></a>语钵呵娑言。<a id="a-A"></a>军众破坏。<a id="a-B"></a>无能救者。<a id="a-C"></a>唯汝有力。<a id="a-D"></a>能护彼军。<a id="a-E"></a>钵呵娑言。<a id="a-F"></a>汝速看彼三阿修罗王。<a id="a-G"></a>今在何处。<a id="a-H"></a>阿修罗言。<a id="a-I"></a>今者悉为诸天所破。<a id="a-J"></a>还归水底。<a id="a-K"></a>住于门下。<a id="a-L"></a>皆失势力。<a id="a-M"></a>遥归大王。<a id="a-N"></a>娑罗呵娑。<a id="a-O"></a>欲求救护。<a id="a-P"></a>望助其力。<a id="a-Q"></a>羞惭愧耻。<a id="a-R"></a>于门下住。<a id="a-S"></a>不得入城。<a id="a-T"></a>时毗摩质多罗钵呵娑。<a id="a-U"></a>闻是语已。<a id="a-V"></a>语阿修罗言。<a id="a-W"></a>阿修罗等。<a id="a-X"></a>与天共战。<a id="a-Y"></a>释迦天主。<a id="a-Z"></a>在中不耶。<a id="a-a"></a>阿修罗言。<a id="a-b"></a>未曾来也。<a id="a-c"></a>时钵呵娑。<a id="a-d"></a>闻是语已。<a id="a-e"></a>即大嗔恚。<a id="a-f"></a>眼赤如血。<a id="a-g"></a>奋其身力。<a id="a-h"></a>视阿修罗。<a id="a-i"></a>作如是言。<a id="a-j"></a>唯四天王。<a id="a-k"></a>破坏三地。<a id="a-l"></a>诸阿修罗。<a id="a-m"></a>令失势力。<a id="a-n"></a>阿修罗军。<a id="a-o"></a>无所能为。<a id="a-p"></a>为彼一天之所破坏。<a id="a-q"></a>我今当往破一切天。<a id="a-r"></a>时钵呵娑阿修罗王。<a id="a-s"></a>作是语已。<a id="a-t"></a>诸阿修罗。<a id="a-u"></a>皆有威力。<a id="a-v"></a>阿修罗王。<a id="a-w"></a>敕诸军众。<a id="a-x"></a>速疾击鼓。<a id="a-y"></a>我欲自出击彼天众。<a id="a-z"></a>令其破坏衰恼丧灭。<a id="a-10"></a>及帝释王。<a id="a-11"></a>我独能破。<a id="a-12"></a>天今破坏阿修罗众。<a id="a-13"></a>我不能忍。<a id="a-14"></a>若无我者。<a id="a-15"></a>得言诸天有大势力。<a id="a-16"></a>我今犹存。<a id="a-17"></a>云何诸天。<a id="a-18"></a>能有大力欲望夺我阿修罗女。<a id="a-19"></a>毗摩质多罗钵呵娑。<a id="a-1A"></a>说此语已。<a id="a-1B"></a>击大战鼓。<a id="a-1C"></a>告诸军众。<a id="a-1D"></a>速疾庄严。<a id="a-1E"></a>我今欲往攻彼天众。<a id="a-1F"></a>令阿修罗众皆得增长。<a id="a-1G"></a>如是敕已。<a id="a-1H"></a>即自发起百千轮殿。<a id="a-1I"></a>无量千亿阿修罗军。<a id="a-1J"></a>光明如日。<a id="a-1K"></a>始发起时。<a id="a-1L"></a>一切大地山河。<a id="a-1M"></a>乾陀罗山。<a id="a-1N"></a>须弥山王。<a id="a-1O"></a>皆悉大动。<a id="a-1P"></a>乃至善见城。<a id="a-1Q"></a>天善法堂。<a id="a-1R"></a>释迦天主。<a id="a-1S"></a>所坐之处。<a id="a-1T"></a>动摇不定。<a id="a-1U"></a>时天帝释。<a id="a-1V"></a>作是思惟。<a id="a-1W"></a>我座摇动。<a id="a-1X"></a>阿修罗王。<a id="a-1Y"></a>必与天斗。<a id="a-1Z"></a>是故令我坐处倾动。<a id="a-1a"></a>时天帝释。<a id="a-1b"></a>告诸天曰。<a id="a-1c"></a>若毗摩质多罗阿修罗起。<a id="a-1d"></a>则园林山谷须弥山王。<a id="a-1e"></a>皆悉大动。<a id="a-1f"></a>汝等三十三天。<a id="a-1g"></a>速疾庄严。<a id="a-1h"></a>阿修罗来。<a id="a-1i"></a>毗摩质多罗钵呵娑阿修罗王。<a id="a-1j"></a>发起欲来破坏天众。<a id="a-1k"></a>我今亦自乘伊罗婆那象。<a id="a-1l"></a>及诸天众。<a id="a-1m"></a>共诣斗处。<a id="a-1n"></a>何以故。<a id="a-1o"></a>我不见天众能与此钵呵娑毗摩质多罗阿修罗王共战。<a id="a-1p"></a>时天帝释。<a id="a-1q"></a>说是语已。<a id="a-1r"></a>善见城中。<a id="a-1s"></a>善法堂上。<a id="a-1t"></a>一切天众。<a id="a-1u"></a>一一天宫所住之处。<a id="a-1v"></a>皆悉敕令。<a id="a-1w"></a>出善见城。<a id="a-1x"></a>往趣毗摩质多罗钵呵娑战斗之处。<a id="a-1y"></a>天众闻已。<a id="a-1z"></a>即入质多罗林。<a id="a-20"></a>取种种器仗。<a id="a-21"></a>此质多罗林。<a id="a-22"></a>一切战具皆悉备有。<a id="a-23"></a>时彼天众。<a id="a-24"></a>或百或千。<a id="a-25"></a>或千亿万亿。<a id="a-26"></a>疾入彼林。<a id="a-27"></a>皆取战具。<a id="a-28"></a>声震躁扰。<a id="a-29"></a>如海潮声。<a id="a-2A"></a>逼迫隘疾。<a id="a-2B"></a>扬尘满空。<a id="a-2C"></a>如是大众。<a id="a-2D"></a>或有行空。<a id="a-2E"></a>有行山脊。<a id="a-2F"></a>有行山谷。<a id="a-2G"></a>周围大阵。<a id="a-2H"></a>无空缺处。<a id="a-2I"></a>复有诸天。<a id="a-2J"></a>游戏林间。<a id="a-2K"></a>闻击鼓声。<a id="a-2L"></a>走趣质多罗林。<a id="a-2M"></a>舍于欲乐。<a id="a-2N"></a>取众战具。<a id="a-2O"></a>百百千千亿亿万众。<a id="a-2P"></a>一切诸天。<a id="a-2Q"></a>皆共瞻仰帝释天王。<a id="a-2R"></a>时天帝释。<a id="a-2S"></a>见是天众。<a id="a-2T"></a>皆大欢喜。<a id="a-2U"></a>坐众宝殿。<a id="a-2V"></a>其殿严丽。<a id="a-2W"></a>七宝庄严。<a id="a-2X"></a>或以光宝而为严饰。<a id="a-2Y"></a>或有金色以为庄严。<a id="a-2Z"></a>或毗琉璃。<a id="a-2a"></a>或以颇梨。<a id="a-2b"></a>或以车磲。<a id="a-2c"></a>或以迦罗种种大宝。<a id="a-2d"></a>以为庄严。<a id="a-2e"></a>或种种摩尼。<a id="a-2f"></a>以为庄严。<a id="a-2g"></a>宝网罗络。<a id="a-2h"></a>悬众宝铃。<a id="a-2i"></a>端严殊妙。<a id="a-2j"></a>如业果报。<a id="a-2k"></a>得此胜殿。<a id="a-2l"></a>其身光明。<a id="a-2m"></a>威德赫焰。<a id="a-2n"></a>位次相比。<a id="a-2o"></a>间不容人。<a id="a-2p"></a>或有住于须弥山峰。<a id="a-2q"></a>侧满充遍。<a id="a-2r"></a>有住空中。<a id="a-2s"></a>百百千千。<a id="a-2t"></a>皆共瞻视释迦天王。<a id="a-2u"></a>伺待天主与阿修罗王共战。<a id="a-2v"></a>各各筹量。<a id="a-2w"></a>设诸方便。<a id="a-2x"></a>时天帝释。<a id="a-2y"></a>告御臣曰。<a id="a-2z"></a>贤士汝往告彼伊罗婆那六头白象。<a id="a-30"></a>具足一切大龙功德。<a id="a-31"></a>我乘此象。<a id="a-32"></a>摧阿修罗。<a id="a-33"></a>是时御臣。<a id="a-34"></a>受天主教。<a id="a-35"></a>即向如意莲华池所。<a id="a-36"></a>时伊罗婆那六头白象。<a id="a-37"></a>与众群象。<a id="a-38"></a>游戏池中。<a id="a-39"></a>尔时侍臣。<a id="a-3A"></a>告象子曰。<a id="a-3B"></a>天主释迦。<a id="a-3C"></a>欲乘宝象摧阿修罗。<a id="a-3D"></a>象子闻已。<a id="a-3E"></a>即告宝象。<a id="a-3F"></a>伊罗婆那。<a id="a-3G"></a>闻其所说。<a id="a-3H"></a>即共守者。<a id="a-3I"></a>诣御臣所。<a id="a-3J"></a>到善法堂。<a id="a-3K"></a>侍臣即入。<a id="a-3L"></a>白天帝释。<a id="a-3M"></a>天王当知。<a id="a-3N"></a>第一宝象。<a id="a-3O"></a>今已来至。<a id="a-3P"></a>时天帝释。<a id="a-3Q"></a>即以忆念。<a id="a-3R"></a>化此宝象。<a id="a-3S"></a>令有百头。<a id="a-3T"></a>面貌清净。<a id="a-3U"></a>离诸尘垢。<a id="a-3V"></a>其一一头。<a id="a-3W"></a>皆有十牙。<a id="a-3X"></a>皆悉鲜白。<a id="a-3Y"></a>一一牙端。<a id="a-3Z"></a>有十华池。<a id="a-3a"></a>一一池中。<a id="a-3b"></a>有千莲华。<a id="a-3c"></a>一一莲华。<a id="a-3d"></a>有十华台。<a id="a-3e"></a>一一华台。<a id="a-3f"></a>有百华叶。<a id="a-3g"></a>一一叶中。<a id="a-3h"></a>有百玉女。<a id="a-3i"></a>以五音乐。<a id="a-3j"></a>歌舞嬉戏。<a id="a-3k"></a>出美妙音。<a id="a-3l"></a>无以为比。<a id="a-3m"></a>如是伊罗婆那。<a id="a-3n"></a>殊胜宝象。<a id="a-3o"></a>帝释天王之所变化。<a id="a-3p"></a>其身广大。<a id="a-3q"></a>一千由旬。<a id="a-3r"></a>其色鲜洁。<a id="a-3s"></a>纯白无比。<a id="a-3t"></a>帝释乘之。<a id="a-3u"></a>欲破阿修罗军。<a id="a-3v"></a>种种伎乐。<a id="a-3w"></a>或有歌舞。<a id="a-3x"></a>或有戏笑。<a id="a-3y"></a>或啸或吼。<a id="a-3z"></a>或有叫唤。<a id="a-40"></a>光明威德。<a id="a-41"></a>端严殊妙。<a id="a-42"></a>出善见城。<a id="a-43"></a>诸天见已。<a id="a-44"></a>各乘种种异色宝殿。<a id="a-45"></a>种种器仗。<a id="a-46"></a>以自庄严。<a id="a-47"></a>种种伎乐。<a id="a-48"></a>歌舞戏笑。<a id="a-49"></a>喑噎(乌薤反)出声。<a id="a-4A"></a>欢喜悦乐。<a id="a-4B"></a>见帝释王喜悦倍前。<a id="a-4C"></a>时天帝释。<a id="a-4D"></a>端坐宝象。<a id="a-4E"></a>王处其中。<a id="a-4F"></a>大功德力之所集成。<a id="a-4G"></a>无量天众。<a id="a-4H"></a>周匝围绕。<a id="a-4I"></a>端严无比。<a id="a-4J"></a>种种天众。<a id="a-4K"></a>皆共围绕。<a id="a-4L"></a>三十三天王。<a id="a-4M"></a>其明胜于百千日光。<a id="a-4N"></a>满虚空中。<a id="a-4O"></a>众伎乐音。<a id="a-4P"></a>充塞遍满二万由旬。<a id="a-4Q"></a>从上而下。<a id="a-4R"></a>诣阿修罗斗战之处。<a id="a-4S"></a>尔时护世四大天王。<a id="a-4T"></a>发声大叫。<a id="a-4U"></a>上升虚空。<a id="a-4V"></a>往诣天帝释。<a id="a-4W"></a>即于空中。<a id="a-4X"></a>遇天帝释。<a id="a-4Y"></a>白言。<a id="a-4Z"></a>天王毗摩质多罗钵呵娑。<a id="a-4a"></a>欲伐诸天。<a id="a-4b"></a>一切大海。<a id="a-4c"></a>扰乱不定。<a id="a-4d"></a>百千众山。<a id="a-4e"></a>皆悉动摇。<a id="a-4f"></a>阿修罗众。<a id="a-4g"></a>奋武游戏。<a id="a-4h"></a>出大怖声。<a id="a-4i"></a>大海鱼鳖及小龙子。<a id="a-4j"></a>皆失身力。<a id="a-4k"></a>小罗刹鬼。<a id="a-4l"></a>毗舍遮鬼。<a id="a-4m"></a>无量众生。<a id="a-4n"></a>丧失身命。<a id="a-4o"></a>婆罗摩悌。<a id="a-4p"></a>非法恶龙。<a id="a-4q"></a>欢喜踊跃。<a id="a-4r"></a>吼如雷震。<a id="a-4s"></a>婆修吉德叉迦等。<a id="a-4t"></a>法行龙王。<a id="a-4u"></a>愁悴自守。<a id="a-4v"></a>毗摩质多阿修罗王。<a id="a-4w"></a>从水下出。<a id="a-4x"></a>六万真金须弥楼山。<a id="a-4y"></a>悉皆震动。<a id="a-4z"></a>一切众生。<a id="a-50"></a>心皆怯弱。<a id="a-51"></a>鬘持天。<a id="a-52"></a>常恣意天。<a id="a-53"></a>迦留足天。<a id="a-54"></a>三箜篌天。<a id="a-55"></a>心皆惶怖。<a id="a-56"></a>怯弱不安。<a id="a-57"></a>遣我来至大天王所。<a id="a-58"></a>天王当作何等方便。<a id="a-59"></a>如是我已破彼三地阿修罗军。<a id="a-5A"></a>罗睺阿修罗王。<a id="a-5B"></a>华鬘阿修罗王。<a id="a-5C"></a>勇健阿修罗王。<a id="a-5D"></a>百千共战。<a id="a-5E"></a>悉已破坏。<a id="a-5F"></a>帝释闻已。<a id="a-5G"></a>告护世言。<a id="a-5H"></a>我已先知。<a id="a-5I"></a>毗摩质多罗钵呵娑。<a id="a-5J"></a>起欲恼天。<a id="a-5K"></a>我今欲下摧破阿修罗军。<a id="a-5L"></a>救护诸天。<a id="a-5M"></a>我为法护。<a id="a-5N"></a>为法所救。<a id="a-5O"></a>修行于法。<a id="a-5P"></a>法为胜幢。<a id="a-5Q"></a>求法乐法。<a id="a-5R"></a>不乐非法。<a id="a-5S"></a>我以如是功德。<a id="a-5T"></a>能破彼军。<a id="a-5U"></a>我则得胜。<a id="a-5V"></a>无胜我者莫生怖畏。<a id="a-5W"></a>我今将大军众。<a id="a-5X"></a>到阿修罗所。<a id="a-5Y"></a>莫生怯弱。<a id="a-5Z"></a>所以者何。<a id="a-5a"></a>阎浮提人。<a id="a-5b"></a>孝养父母。<a id="a-5c"></a>恭敬沙门婆罗门耆旧长宿。<a id="a-5d"></a>知恩报恩顺法修行。<a id="a-5e"></a>守护正法。<a id="a-5f"></a>喜乐正法。<a id="a-5g"></a>信奉正法。<a id="a-5h"></a>供养沙门。<a id="a-5i"></a>知业果报。<a id="a-5j"></a>于六斋日。<a id="a-5k"></a>斋戒自守。<a id="a-5l"></a>布施持戒。<a id="a-5m"></a>修福习智。<a id="a-5n"></a>我常忆念。<a id="a-5o"></a>顺法修行。<a id="a-5p"></a>受行法戒。<a id="a-5q"></a>彼阿修罗。<a id="a-5r"></a>无有法行。<a id="a-5s"></a>是故于彼阿修罗所。<a id="a-5t"></a>无少畏心。<a id="a-5u"></a>时天帝释。<a id="a-5v"></a>说是语已。<a id="a-5w"></a>往诣毗琉璃山顶。<a id="a-5x"></a>四天王天所住之处。<a id="a-5y"></a>时天帝释。<a id="a-5z"></a>见四天王。<a id="a-60"></a>告诸天众。<a id="a-61"></a>此护世四天。<a id="a-62"></a>来集此处。<a id="a-63"></a>欲破阿修罗军。<a id="a-64"></a>时护世天。<a id="a-65"></a>白帝释言。<a id="a-66"></a>此诸天众。<a id="a-67"></a>天王所摄。<a id="a-68"></a>天王所护。<a id="a-69"></a>依止天王。<a id="a-6A"></a>不畏阿修罗及其军众。<a id="a-6B"></a>如是说已。<a id="a-6C"></a>时三十三天。<a id="a-6D"></a>皆大欢喜。<a id="a-6E"></a>赞天王言。<a id="a-6F"></a>天王常胜。<a id="a-6G"></a>天众常胜。<a id="a-6H"></a>既赞叹已。<a id="a-6I"></a>到四天王所。<a id="a-6J"></a>时天帝释所将天众。<a id="a-6K"></a>无量百千宫殿围绕。<a id="a-6L"></a>乘伊罗婆那大白象王。<a id="a-6M"></a>如上所说。<a id="a-6N"></a>其身殊妙。<a id="a-6O"></a>七宝光焰。<a id="a-6P"></a>赫若电光。<a id="a-6Q"></a>满虚空中。<a id="a-6R"></a>无量音乐震吼之声。<a id="a-6S"></a>充满十方。<a id="a-6T"></a>百千天众。<a id="a-6U"></a>欢喜围绕。<a id="a-6V"></a>住须弥山。<a id="a-6W"></a>乾闼婆众。<a id="a-6X"></a>庄严诸天。<a id="a-6Y"></a>仙圣歌颂。<a id="a-6Z"></a>无比赞叹。<a id="a-6a"></a>共相娱乐。<a id="a-6b"></a>自善业果。<a id="a-6c"></a>受第一乐。<a id="a-6d"></a>时四天等。<a id="a-6e"></a>见帝释下。<a id="a-6f"></a>皆大欢喜。<a id="a-6g"></a>时天帝释。<a id="a-6h"></a>告四天言。<a id="a-6i"></a>我今至此。<a id="a-6j"></a>欲破阿修罗。<a id="a-6k"></a>勿怖勿怖。<a id="a-6l"></a>诸天大众。<a id="a-6m"></a>悉集来此。<a id="a-6n"></a>时四天众。<a id="a-6o"></a>闻已欢喜。<a id="a-6p"></a>白言。<a id="a-6q"></a>天王。<a id="a-6r"></a>我已独能破阿修罗。<a id="a-6s"></a>况天王来。<a id="a-6t"></a>大众皆集。<a id="a-6u"></a>我依天王。<a id="a-6v"></a>于阿修罗。<a id="a-6w"></a>无少畏心。<a id="a-6x"></a>说是语已。<a id="a-6y"></a>即绕帝释。<a id="a-6z"></a>于一面住。<a id="a-70"></a>观毗摩质多罗阿修罗王。<a id="a-71"></a>罗睺阿修罗王。<a id="a-72"></a>勇健阿修罗王。<a id="a-73"></a>华鬘阿修罗王军。<a id="a-74"></a>身着诸天金刚铠钾。<a id="a-75"></a>手执种种兵刃武器。<a id="a-76"></a>欲摧阿修罗军。<a id="a-77"></a>心念不息。<a id="a-78"></a>住种种宝庄严殿上。<a id="a-79"></a>法行龙王。<a id="a-7A"></a>婆修吉德叉迦等。<a id="a-7B"></a>心欲斗战。<a id="a-7C"></a>住在一面。<a id="a-7D"></a>瞻仰帝释。<a id="a-7E"></a>随其教敕。<a id="a-7F"></a>即当奉行。<a id="a-7G"></a>共观水下。<a id="a-7H"></a>时四阿修罗王。<a id="a-7I"></a>忽然直出。<a id="a-7J"></a>一切军众。<a id="a-7K"></a>无量千亿。<a id="a-7L"></a>皆共围绕。<a id="a-7M"></a>手执种种斗战之具。<a id="a-7N"></a>直前而进。<a id="a-7O"></a>不顾左右。<a id="a-7P"></a>无量百千亿大众围绕。<a id="a-7Q"></a>一切须弥留山。<a id="a-7R"></a>皆悉震动。<a id="a-7S"></a>一切阿修罗中。<a id="a-7T"></a>其力最胜。<a id="a-7U"></a>善解无量斗战之术。<a id="a-7V"></a>从水下出。<a id="a-7W"></a>犹如第二须弥山王。<a id="a-7X"></a>与钵摩悌等非法恶龙。<a id="a-7Y"></a>而自围绕。<a id="a-7Z"></a>毗摩质多罗钵呵娑。<a id="a-7a"></a>来至战场。<a id="a-7b"></a>诸天大众。<a id="a-7c"></a>遍虚空中。<a id="a-7d"></a>阿修罗军。<a id="a-7e"></a>满大海上。<a id="a-7f"></a>欲共天众兴大战斗。<a id="a-7g"></a>各自思惟。<a id="a-7h"></a>欲观斗战。<a id="a-7i"></a>于一面住。<a id="a-7j"></a>时四天王。<a id="a-7k"></a>德叉迦婆修吉等。<a id="a-7l"></a>白帝释言。<a id="a-7m"></a>天王。<a id="a-7n"></a>阿修罗军。<a id="a-7o"></a>在我前住。<a id="a-7p"></a>天王何故。<a id="a-7q"></a>不敕我等与彼共战。<a id="a-7r"></a>时天帝释。<a id="a-7s"></a>告诸天众。<a id="a-7t"></a>及诸龙众。<a id="a-7u"></a>我今当遣护世四天。<a id="a-7v"></a>下阎浮提。<a id="a-7w"></a>观诸众生。<a id="a-7x"></a>孝养父母。<a id="a-7y"></a>恭敬沙门婆罗门。<a id="a-7z"></a>顺法修行。<a id="a-80"></a>则能破坏阿修罗军。<a id="a-81"></a>天为法护。<a id="a-82"></a>依止于法。<a id="a-83"></a>依法增长。<a id="a-84"></a>天亦增长。<a id="a-85"></a>法损减故。<a id="a-86"></a>天众亦减。<a id="a-87"></a>我今遣汝诣阎浮提。<a id="a-88"></a>到人世界。<a id="a-89"></a>如是说已。<a id="a-8A"></a>即敕四天。<a id="a-8B"></a>汝速往阎浮提。<a id="a-8C"></a>观诸众生。<a id="a-8D"></a>若有顺法。<a id="a-8E"></a>孝养父母。<a id="a-8F"></a>恭敬长宿。<a id="a-8G"></a>供养沙门。<a id="a-8H"></a>斋戒自守。<a id="a-8I"></a>布施持戒。<a id="a-8J"></a>不行放逸。<a id="a-8K"></a>随顺正法。<a id="a-8L"></a>时四护世。<a id="a-8M"></a>闻是语已。<a id="a-8N"></a>如射箭顷。<a id="a-8O"></a>至阎浮提一一住处。<a id="a-8P"></a>一一村落。<a id="a-8Q"></a>一一城邑。<a id="a-8R"></a>一一军营。<a id="a-8S"></a>一一交道。<a id="a-8T"></a>一一国土。<a id="a-8U"></a>一切观察。<a id="a-8V"></a>孝养父母。<a id="a-8W"></a>供养沙门婆罗门耆旧长宿。<a id="a-8X"></a>皆遍观察。<a id="a-8Y"></a>见阎浮提人顺法修行。<a id="a-8Z"></a>孝养父母。<a id="a-8a"></a>供养沙门婆罗门耆旧长宿。<a id="a-8b"></a>如法修行。<a id="a-8c"></a>见是事已。<a id="a-8d"></a>心生欢喜。<a id="a-8e"></a>如射箭顷。<a id="a-8f"></a>到帝释所。<a id="a-8g"></a>心喜踊悦。<a id="a-8h"></a>白天王言。<a id="a-8i"></a>甚可庆悦。<a id="a-8j"></a>释迦天王。<a id="a-8k"></a>阎浮提人。<a id="a-8l"></a>顺法修行。<a id="a-8m"></a>孝养父母。<a id="a-8n"></a>恭敬沙门婆罗门耆旧长宿。<a id="a-8o"></a>布施修德。<a id="a-8p"></a>增长天众。<a id="a-8q"></a>减损阿修罗军。<a id="a-8r"></a>帝释闻已。<a id="a-8s"></a>甚大欢喜。<a id="a-8t"></a>告护世言。<a id="a-8u"></a>一切天众。<a id="a-8v"></a>应生欢喜。<a id="a-8w"></a>我今破坏阿修罗军。<a id="a-8x"></a>我今破坏阿修罗军。<a id="a-8y"></a>阎浮提人。<a id="a-8z"></a>多修福故。<a id="a-90"></a>天众闻已。<a id="a-91"></a>皆大欢喜。<a id="a-92"></a>身力转增。<a id="a-93"></a>过先十倍。<a id="a-94"></a>白言天王。<a id="a-95"></a>何故而住。<a id="a-96"></a>何故而住。<a id="a-97"></a>我以天王威势力故。<a id="a-98"></a>破彼怨敌。<a id="a-99"></a>令天得胜。<a id="a-9A"></a>时天帝释。<a id="a-9B"></a>告婆修吉德叉迦等诸龙王曰。<a id="a-9C"></a>汝速走趣钵摩梯等非法龙所。<a id="a-9D"></a>莫往毗摩质多罗阿修罗军。<a id="a-9E"></a>时婆修吉德叉迦。<a id="a-9F"></a>闻是语已。<a id="a-9G"></a>即疾往趣阿修罗伴钵摩梯等非法龙所。<a id="a-9H"></a>雨大猛火。<a id="a-9I"></a>时毗摩质多罗钵呵娑。<a id="a-9J"></a>即遣钵摩梯。<a id="a-9K"></a>放大炽电。<a id="a-9L"></a>一切恶龙。<a id="a-9M"></a>身上火然。<a id="a-9N"></a>受大苦恼。<a id="a-9O"></a>寻复破坏。<a id="a-9P"></a>走趣阿修罗军。<a id="a-9Q"></a>作如是言。<a id="a-9R"></a>各各异军。<a id="a-9S"></a>不可胜彼大众。<a id="a-9T"></a>皆当和合共斗天乃可破。<a id="a-9U"></a>作是语已。<a id="a-9V"></a>即复走向婆修吉德叉迦所。<a id="a-9W"></a>时法行龙婆修吉。<a id="a-9X"></a>见彼恶龙。<a id="a-9Y"></a>语德叉迦言。<a id="a-9Z"></a>彼以恶心嗔恚而来。<a id="a-9a"></a>我当为之而作衰恼令不复来。<a id="a-9b"></a>若不加彼。<a id="a-9c"></a>数数如是恼乱我等。<a id="a-9d"></a>作是语已。<a id="a-9e"></a>时德叉迦即走往趣钵摩梯所。<a id="a-9f"></a>于虚空中。<a id="a-9g"></a>雨大猛火。<a id="a-9h"></a>放诸烟焰烧彼恶龙。<a id="a-9i"></a>既被烧已。<a id="a-9j"></a>寻便退走。<a id="a-9k"></a>奔趣阿修罗所。<a id="a-9l"></a>望救生命。<a id="a-9m"></a>罗睺阿修罗王。<a id="a-9n"></a>见是事已。<a id="a-9o"></a>作如是言。<a id="a-9p"></a>此龙破坏。<a id="a-9q"></a>退来至此。<a id="a-9r"></a>汝等何故舍之而住。<a id="a-9s"></a>作是语已。<a id="a-9t"></a>奋力而走。<a id="a-9u"></a>时迦留足天。<a id="a-9v"></a>见罗睺阿修罗来。<a id="a-9w"></a>亦走往趣。<a id="a-9x"></a>交军合战。<a id="a-9y"></a>甚可怖畏。<a id="a-9z"></a>如恶险岸。<a id="a-A0"></a>诸小阿修罗。<a id="a-A1"></a>住于海中。<a id="a-A2"></a>皆悉聋塞。<a id="a-A3"></a>或有恐怖丧其身命。<a id="a-A4"></a>空中雨刀。<a id="a-A5"></a>逼迮駃下。<a id="a-A6"></a>百千万数。<a id="a-A7"></a>如是斗时。<a id="a-A8"></a>若天被害。<a id="a-A9"></a>斩截手足。<a id="a-AA"></a>寻复还生。<a id="a-AB"></a>无所患害。<a id="a-AC"></a>一切身分。<a id="a-AD"></a>亦复如是。<a id="a-AE"></a>无所患苦。<a id="a-AF"></a>色相不异。<a id="a-AG"></a>妙色具足。<a id="a-AH"></a>唯除斩首及断半身。<a id="a-AI"></a>天阿修罗互相怨敌。<a id="a-AJ"></a>如是斗战。<a id="a-AK"></a>若阿修罗。<a id="a-AL"></a>为天所害断则不生。<a id="a-AM"></a>亦如人法。<a id="a-AN"></a>受诸苦痛。<a id="a-AO"></a>非如天法。<a id="a-AP"></a>时迦留足天。<a id="a-AQ"></a>与罗睺阿修罗军。<a id="a-AR"></a>如是大战。<a id="a-AS"></a>时迦留足天。<a id="a-AT"></a>复取无量大山。<a id="a-AU"></a>雨阿修罗军。<a id="a-AV"></a>时阿修罗军分散破坏。<a id="a-AW"></a>为百千分。<a id="a-AX"></a>罗睺阿修罗王。<a id="a-AY"></a>见其军众悉破坏已。<a id="a-AZ"></a>即取大山。<a id="a-Aa"></a>广三百由旬。<a id="a-Ab"></a>走向天众。<a id="a-Ac"></a>时迦留足天见已。<a id="a-Ad"></a>手执弓仗。<a id="a-Ae"></a>亦走往趣。<a id="a-Af"></a>以箭射山。<a id="a-Ag"></a>碎如沙末。<a id="a-Ah"></a>堕大海中。<a id="a-Ai"></a>虚空雨刀。<a id="a-Aj"></a>时阿修罗。<a id="a-Ak"></a>见是事已。<a id="a-Al"></a>畜生心故。<a id="a-Am"></a>少勇怯弱。<a id="a-An"></a>走向勇健阿修罗军。<a id="a-Ao"></a>勇健阿修罗王。<a id="a-Ap"></a>见其退还。<a id="a-Aq"></a>告军众言。<a id="a-Ar"></a>此罗睺王。<a id="a-As"></a>空有大身。<a id="a-At"></a>无有少力。<a id="a-Au"></a>为天所坏。<a id="a-Av"></a>走来奔军。<a id="a-Aw"></a>欲望救护。<a id="a-Ax"></a>如凡阿修罗。<a id="a-Ay"></a>等无有异。<a id="a-Az"></a>以无力故。<a id="a-B0"></a>若有力者。<a id="a-B1"></a>则以此身。<a id="a-B2"></a>必能独破一切天众。<a id="a-B3"></a>是身如第二须弥山王。<a id="a-B4"></a>此迦留足天。<a id="a-B5"></a>第一勇健。<a id="a-B6"></a>能与如是大身共斗。<a id="a-B7"></a>而不破坏。<a id="a-B8"></a>作是语已。<a id="a-B9"></a>即与陀摩睺众。<a id="a-BA"></a>走趣迦留足天。<a id="a-BB"></a>欲共斗战。<a id="a-BC"></a>时天见已。<a id="a-BD"></a>即告鬘持天言。<a id="a-BE"></a>速来速来。<a id="a-BF"></a>今勇健阿修罗王。<a id="a-BG"></a>将大军众。<a id="a-BH"></a>来向我所。<a id="a-BI"></a>时鬘持天。<a id="a-BJ"></a>闻是语已。<a id="a-BK"></a>即复疾走向勇健罗睺阿修罗所。<a id="a-BL"></a>罗睺复与勇健阿修罗。<a id="a-BM"></a>牢自庄严。<a id="a-BN"></a>回向天众。<a id="a-BO"></a>欲与迦留足天相扑共斗。<a id="a-BP"></a>念本宿怨。<a id="a-BQ"></a>掷大山石。<a id="a-BR"></a>上雨刀箭。<a id="a-BS"></a>种种器仗。<a id="a-BT"></a>及掷大树。<a id="a-BU"></a>满虚空中。<a id="a-BV"></a>间无空处。<a id="a-BW"></a>不复相见。<a id="a-BX"></a>百千共斗。<a id="a-BY"></a>无等斗战。<a id="a-BZ"></a>诸天身分。<a id="a-Ba"></a>坏已复生。<a id="a-Bb"></a>亦如上说。<a id="a-Bc"></a>阿修罗军。<a id="a-Bd"></a>被斩不生。<a id="a-Be"></a>亦如人法。<a id="a-Bf"></a>诸天军众。<a id="a-Bg"></a>唯除斩首。<a id="a-Bh"></a>命则不全。<a id="a-Bi"></a>若断中腰。<a id="a-Bj"></a>亦复如是。<a id="a-Bk"></a>是时天众。<a id="a-Bl"></a>少有减损。<a id="a-Bm"></a>阿修罗众。<a id="a-Bn"></a>多有丧灭。<a id="a-Bo"></a>时阿修罗。<a id="a-Bp"></a>被天破已。<a id="a-Bq"></a>余残军众。<a id="a-Br"></a>还退水下。<a id="a-Bs"></a>欲望救护。<a id="a-Bt"></a>天众大叫。<a id="a-Bu"></a>阿修罗军。<a id="a-Bv"></a>闻其叫声。<a id="a-Bw"></a>皆失威力。<a id="a-Bx"></a>微命自存。<a id="a-By"></a>罗睺勇健。<a id="a-Bz"></a>走还本城。<a id="a-C0"></a>于门下住。<a id="a-C1"></a>时第三地华鬘阿修罗王。<a id="a-C2"></a>见罗睺勇健为天所破。<a id="a-C3"></a>告军众曰。<a id="a-C4"></a>我军悉来。<a id="a-C5"></a>当与天战。<a id="a-C6"></a>我有大力。<a id="a-C7"></a>天何所能。<a id="a-C8"></a>作是语已。<a id="a-C9"></a>即与其军走趣天众。<a id="a-CA"></a>及罗睺勇健阿修罗军余残相率。<a id="a-CB"></a>还与华鬘俱诣天众。<a id="a-CC"></a>共相谓言。<a id="a-CD"></a>何故妄称阿修罗王。<a id="a-CE"></a>而自退走。<a id="a-CF"></a>既自无力。<a id="a-CG"></a>又无刀戟。<a id="a-CH"></a>善巧战敌。<a id="a-CI"></a>设得至宫。<a id="a-CJ"></a>毁辱妻子。<a id="a-CK"></a>说是语已。<a id="a-CL"></a>气力还增。<a id="a-CM"></a>身如大山。<a id="a-CN"></a>手执兵器。<a id="a-CO"></a>走速如风。<a id="a-CP"></a>复向天众。<a id="a-CQ"></a>欲与天战。<a id="a-CR"></a>时天使者。<a id="a-CS"></a>及鬘持天。<a id="a-CT"></a>常恣意天。<a id="a-CU"></a>迦留足天等。<a id="a-CV"></a>皆共筹量。<a id="a-CW"></a>一切阿修罗。<a id="a-CX"></a>皆共和集。<a id="a-CY"></a>欲来我所。<a id="a-CZ"></a>自恃己力。<a id="a-Ca"></a>而生憍慢。<a id="a-Cb"></a>不知天力。<a id="a-Cc"></a>说是语已。<a id="a-Cd"></a>走趣阿修罗。<a id="a-Ce"></a>即共大斗。<a id="a-Cf"></a>上雨大山。<a id="a-Cg"></a>或雨大石。<a id="a-Ch"></a>雨刀雨戟。<a id="a-Ci"></a>共相擒扑。<a id="a-Cj"></a>无量相杀。<a id="a-Ck"></a>无量逼迫。<a id="a-Cl"></a>无量相打。<a id="a-Cm"></a>无量丧命。<a id="a-Cn"></a>遍大海上。<a id="a-Co"></a>无量种斗。<a id="a-Cp"></a>无法可喻。<a id="a-Cq"></a>龙众共龙。<a id="a-Cr"></a>无量种斗。<a id="a-Cs"></a>时天帝释。<a id="a-Ct"></a>见是事已。<a id="a-Cu"></a>告三十三天言。<a id="a-Cv"></a>速疾庄严。<a id="a-Cw"></a>一切阿修罗众。<a id="a-Cx"></a>今皆来此。<a id="a-Cy"></a>除钵呵娑。<a id="a-Cz"></a>我当乘伊罗婆那白象。<a id="a-D0"></a>与钵呵娑斗。<a id="a-D1"></a>时天帝释。<a id="a-D2"></a>告诸天已。<a id="a-D3"></a>语伊罗婆那白象王言。<a id="a-D4"></a>我今乘汝。<a id="a-D5"></a>破毗摩质多罗阿修罗王及其军众。<a id="a-D6"></a>作是语已。<a id="a-D7"></a>手执金刚。<a id="a-D8"></a>遍观阿修罗众势力谁胜。<a id="a-D9"></a>见天得胜。<a id="a-DA"></a>阿修罗军。<a id="a-DB"></a>退没不如。<a id="a-DC"></a>天见阿修罗破坏退走。<a id="a-DD"></a>皆大欢喜。<a id="a-DE"></a>天王帝释。<a id="a-DF"></a>怡悦喜乐。<a id="a-DG"></a>时钵呵娑。<a id="a-DH"></a>见是事已。<a id="a-DI"></a>作是思惟。<a id="a-DJ"></a>三地无量亿阿修罗众。<a id="a-DK"></a>斗战失力。<a id="a-DL"></a>皆已破坏如前。<a id="a-DM"></a>于一切观池所见无异。<a id="a-DN"></a>如实不虚。<a id="a-DO"></a>我今当往破天帝释。<a id="a-DP"></a>坏彼诸天。<a id="a-DQ"></a>说是语顷。<a id="a-DR"></a>天众已至水底门下。<a id="a-DS"></a>时毗摩质多钵呵娑。<a id="a-DT"></a>生大嗔恚。<a id="a-DU"></a>诸山摇动。<a id="a-DV"></a>大海涌波。<a id="a-DW"></a>日光山顶。<a id="a-DX"></a>皆作赤色。<a id="a-DY"></a>及其军众。<a id="a-DZ"></a>住于水底。<a id="a-Da"></a>见诸天众破罗睺等阿修罗军。<a id="a-Db"></a>走趣水下。<a id="a-Dc"></a>无力无救。<a id="a-Dd"></a>一切扰乱。<a id="a-De"></a>天大唱叫。<a id="a-Df"></a>一切阿修罗。<a id="a-Dg"></a>皆悉失力。<a id="a-Dh"></a>互相谓言。<a id="a-Di"></a>我今无力。<a id="a-Dj"></a>无有救护。<a id="a-Dk"></a>有阿修罗言。<a id="a-Dl"></a>勿怖勿怖。<a id="a-Dm"></a>还回勿走。<a id="a-Dn"></a>说是语时。<a id="a-Do"></a>即雨山峰。<a id="a-Dp"></a>遍打阿修罗军。<a id="a-Dq"></a>天大欢喜。<a id="a-Dr"></a>唱如是言。<a id="a-Ds"></a>捉阿修罗。<a id="a-Dt"></a>捉阿修罗。<a id="a-Du"></a>杀此非法恶行畜生。<a id="a-Dv"></a>常恼我等。<a id="a-Dw"></a>不能斗战。<a id="a-Dx"></a>怯如乌鸟。<a id="a-Dy"></a>无勇健志。<a id="a-Dz"></a>不善刀戟。<a id="a-E0"></a>如是好破。<a id="a-E1"></a>令不复回。<a id="a-E2"></a>此阿修罗斗。<a id="a-E3"></a>不知时节。<a id="a-E4"></a>如是天众。<a id="a-E5"></a>各各欢喜。<a id="a-E6"></a>向阿修罗。<a id="a-E7"></a>欲加打害。<a id="a-E8"></a>嗔恚目赤。<a id="a-E9"></a>犹如绛色。<a id="a-EA"></a>雨刀雨戟。<a id="a-EB"></a>又雨大火。<a id="a-EC"></a>犹如秋月降注大雨。<a id="a-ED"></a>如是破坏阿修罗众。<a id="a-EE"></a>时钵呵娑阿修罗王。<a id="a-EF"></a>坐百千轮行殿之上。<a id="a-EG"></a>与无量亿阿修罗众。<a id="a-EH"></a>而自围绕。<a id="a-EI"></a>雨种种刀戟。<a id="a-EJ"></a>手接大山。<a id="a-EK"></a>或一由旬。<a id="a-EL"></a>乃至五由旬。<a id="a-EM"></a>向于天众。<a id="a-EN"></a>时罗睺阿修罗等。<a id="a-EO"></a>见是事已。<a id="a-EP"></a>气力还生。<a id="a-EQ"></a>复回欲斗时钵呵娑安慰之言。<a id="a-ER"></a>勿怖勿怖。<a id="a-ES"></a>我今来此。<a id="a-ET"></a>破一切天。<a id="a-EU"></a>丧灭摧坏。<a id="a-EV"></a>汝莫怖畏。<a id="a-EW"></a>阿修罗王。<a id="a-EX"></a>勿怖勿怖。<a id="a-EY"></a>若至本宫。<a id="a-EZ"></a>于己妻所。<a id="a-Ea"></a>云何自称。<a id="a-Eb"></a>我是丈夫。<a id="a-Ec"></a>而无胆勇。<a id="a-Ed"></a>虚称丈夫。<a id="a-Ee"></a>时钵呵娑。<a id="a-Ef"></a>说是语已。<a id="a-Eg"></a>走趣天众。<a id="a-Eh"></a>诸天见之。<a id="a-Ei"></a>亦疾往趣。<a id="a-Ej"></a>天与阿修罗。<a id="a-Ek"></a>合阵大战。<a id="a-El"></a>大声震吼。<a id="a-Em"></a>满须弥留山川溪峪。<a id="a-En"></a>时罗睺阿修罗王。<a id="a-Eo"></a>走趣迦留足天。<a id="a-Ep"></a>勇健阿修罗王。<a id="a-Eq"></a>手执大戟。<a id="a-Er"></a>走趣鬘持天。<a id="a-Es"></a>华鬘阿修罗王。<a id="a-Et"></a>手擎大山。<a id="a-Eu"></a>广三由旬。<a id="a-Ev"></a>走趣三箜篌天。<a id="a-Ew"></a>及天使者。<a id="a-Ex"></a>如是大战。<a id="a-Ey"></a>一切众生。<a id="a-Ez"></a>闻说毛竖。<a id="a-F0"></a>何况睹见。<a id="a-F1"></a>时钵呵娑阿修罗王。<a id="a-F2"></a>复欲调伏摧坏诸天。<a id="a-F3"></a>如风吹云自恃大力。<a id="a-F4"></a>不惧天众。<a id="a-F5"></a>时四大天王。<a id="a-F6"></a>如是被恼。<a id="a-F7"></a>至三十三天。<a id="a-F8"></a>白帝释言。<a id="a-F9"></a>天众独斗。<a id="a-FA"></a>将为阿修罗之所破坏。<a id="a-FB"></a>天王速去。<a id="a-FC"></a>莫令天众散灭毁坏畜生得胜。<a id="a-FD"></a>天王速去速去。<a id="a-FE"></a>除善法堂。<a id="a-FF"></a>余一切天。<a id="a-FG"></a>皆当速去。<a id="a-FH"></a>三十三天。<a id="a-FI"></a>闻是语已。<a id="a-FJ"></a>一切天众。<a id="a-FK"></a>皆悉疾往钵呵娑毗摩质多所。<a id="a-FL"></a>雨众刀箭。<a id="a-FM"></a>钵呵娑于三十三天众上。<a id="a-FN"></a>雨大石山。<a id="a-FO"></a>满虚空中。<a id="a-FP"></a>一切和合。<a id="a-FQ"></a>吼叫大斗。<a id="a-FR"></a>各各自谓。<a id="a-FS"></a>我军得胜。<a id="a-FT"></a>如是斗战。<a id="a-FU"></a>百千山谷。<a id="a-FV"></a>互相打触。<a id="a-FW"></a>碎为微尘。<a id="a-FX"></a>于虚空中满千由旬。<a id="a-FY"></a>此尘云中。<a id="a-FZ"></a>迭互雨箭雨山。<a id="a-Fa"></a>犹如秋雨。<a id="a-Fb"></a>无量亿阿修罗众。<a id="a-Fc"></a>丧灭不还。<a id="a-Fd"></a>诸天众中。<a id="a-Fe"></a>无量千人夭命丧寿。<a id="a-Ff"></a>怯弱阿修罗等。<a id="a-Fg"></a>为护命故。<a id="a-Fh"></a>走入本宫。<a id="a-Fi"></a>败军之余。<a id="a-Fj"></a>既入城已。<a id="a-Fk"></a>阿修罗众诸妇女等。<a id="a-Fl"></a>来问之言。<a id="a-Fm"></a>我夫今者。<a id="a-Fn"></a>为何所在。<a id="a-Fo"></a>阿修罗答言。<a id="a-Fp"></a>阿修罗军。<a id="a-Fq"></a>与天共斗。<a id="a-Fr"></a>破坏天众。<a id="a-Fs"></a>皆大欢喜欲来不久。<a id="a-Ft"></a>时阿修罗诸妇女等。<a id="a-Fu"></a>即向一切观池观阿修罗军。<a id="a-Fv"></a>见天得胜。<a id="a-Fw"></a>阿修罗军败散破坏。<a id="a-Fx"></a>死尸狼藉。<a id="a-Fy"></a>百退千退。<a id="a-Fz"></a>诸女见已。<a id="a-G0"></a>悲塞懊恼。<a id="a-G1"></a>却坐于地。<a id="a-G2"></a>啼泣悲哭。<a id="a-G3"></a>心大苦恼。<a id="a-G4"></a>绕地而住。<a id="a-G5"></a>椎胸大叫。<a id="a-G6"></a>自拔头发。<a id="a-G7"></a>举手拍身。<a id="a-G8"></a>眼中流泪。<a id="a-G9"></a>时诸妇女。<a id="a-GA"></a>于池水中。<a id="a-GB"></a>见夫死已。<a id="a-GC"></a>忧悲大苦。<a id="a-GD"></a>天阿修罗。<a id="a-GE"></a>如是共斗。<a id="a-GF"></a>如是大恶。<a id="a-GG"></a>钵呵娑阿修罗王。<a id="a-GH"></a>与无量亿阿修罗。<a id="a-GI"></a>而自围绕。<a id="a-GJ"></a>来向帝释。<a id="a-GK"></a>帝释见已。<a id="a-GL"></a>告诸天众。<a id="a-GM"></a>此阿修罗。<a id="a-GN"></a>今来我所。<a id="a-GO"></a>欲共斗战。<a id="a-GP"></a>难可调伏。<a id="a-GQ"></a>我以法伴。<a id="a-GR"></a>当破彼军。<a id="a-GS"></a>如明除暗。<a id="a-GT"></a>说是语已。<a id="a-GU"></a>乘伊罗婆那白象王。<a id="a-GV"></a>其走速疾。<a id="a-GW"></a>犹如射箭。<a id="a-GX"></a>善法天众。<a id="a-GY"></a>而自围绕。<a id="a-GZ"></a>从上而下。<a id="a-Ga"></a>直向阿修罗军。<a id="a-Gb"></a>拔大树林。<a id="a-Gc"></a>掷其军上。<a id="a-Gd"></a>又掷大石。<a id="a-Ge"></a>或雨大箭。<a id="a-Gf"></a>向钵呵娑。<a id="a-Gg"></a>时钵呵娑。<a id="a-Gh"></a>乘大轮殿。<a id="a-Gi"></a>攻帝释王。<a id="a-Gj"></a>时天帝释。<a id="a-Gk"></a>语钵呵娑。<a id="a-Gl"></a>汝为畜生。<a id="a-Gm"></a>住非法道。<a id="a-Gn"></a>欲何所至。<a id="a-Go"></a>吾当坏汝。<a id="a-Gp"></a>令汝退还。<a id="a-Gq"></a>走入水下。<a id="a-Gr"></a>时毗摩质多罗钵呵娑。<a id="a-Gs"></a>语天主言。<a id="a-Gt"></a>我今破汝及诸天众。<a id="a-Gu"></a>时毗摩质多罗钵呵娑。<a id="a-Gv"></a>接大金山。<a id="a-Gw"></a>广五百由旬。<a id="a-Gx"></a>以掷天众。<a id="a-Gy"></a>伊罗婆那白象王。<a id="a-Gz"></a>见金山来。<a id="a-H0"></a>口出猛风。<a id="a-H1"></a>吹破金山。<a id="a-H2"></a>犹如沙末。<a id="a-H3"></a>堕大海中。<a id="a-H4"></a>时阿修罗王。<a id="a-H5"></a>见金山碎。<a id="a-H6"></a>复取金刚齐山。<a id="a-H7"></a>广五百由旬。<a id="a-H8"></a>掷天帝释。<a id="a-H9"></a>时伊罗婆那白象王。<a id="a-HA"></a>以鼻接取。<a id="a-HB"></a>还打钵呵娑阿修罗胸。<a id="a-HC"></a>令其倾动。<a id="a-HD"></a>三十三天。<a id="a-HE"></a>见是事已。<a id="a-HF"></a>扬声大叫唱言。<a id="a-HG"></a>畜生。<a id="a-HH"></a>天王破汝。<a id="a-HI"></a>白象打汝。<a id="a-HJ"></a>令汝倾动。<a id="a-HK"></a>何况帝释。<a id="a-HL"></a>手放金刚。<a id="a-HM"></a>作是语已。<a id="a-HN"></a>一切天众。<a id="a-HO"></a>走向阿修罗军。<a id="a-HP"></a>有取大右。<a id="a-HQ"></a>有取大树。<a id="a-HR"></a>有取大山。<a id="a-HS"></a>有执大戟。<a id="a-HT"></a>有执大槊。<a id="a-HU"></a>有震雷电霹雳起火。<a id="a-HV"></a>有执犁具。<a id="a-HW"></a>或有相扑。<a id="a-HX"></a>有执刀轮。<a id="a-HY"></a>或有执刀。<a id="a-HZ"></a>有行虚空。<a id="a-Ha"></a>有执弓箭。<a id="a-Hb"></a>有执围山。<a id="a-Hc"></a>有相擒叉(枯加反)有顺法斗。<a id="a-Hd"></a>有相道理。<a id="a-He"></a>或有指授。<a id="a-Hf"></a>有多巧伪。<a id="a-Hg"></a>有以火斗。<a id="a-Hh"></a>或有水斗。<a id="a-Hi"></a>或有注流。<a id="a-Hj"></a>或一切斗。<a id="a-Hk"></a>或有闇斗。<a id="a-Hl"></a>或有幻斗。<a id="a-Hm"></a>或以锯斗。<a id="a-Hn"></a>或用抓斗。<a id="a-Ho"></a>或以殿轮。<a id="a-Hp"></a>或以声叫。<a id="a-Hq"></a>闻者不忍。<a id="a-Hr"></a>或以脚踏。<a id="a-Hs"></a>或以手斗。<a id="a-Ht"></a>如是种种器仗。<a id="a-Hu"></a>身皆具足。<a id="a-Hv"></a>一切天众。<a id="a-Hw"></a>在帝释前。<a id="a-Hx"></a>向阿修罗。<a id="a-Hy"></a>时钵呵娑罗睺王等。<a id="a-Hz"></a>见诸天众执种种器仗。<a id="a-I0"></a>共钵呵娑向帝释所。<a id="a-I1"></a>时诸天众。<a id="a-I2"></a>见四阿修罗王向帝释所。<a id="a-I3"></a>即自庄严。<a id="a-I4"></a>以助天王。<a id="a-I5"></a>时天帝释。<a id="a-I6"></a>自观天众。<a id="a-I7"></a>告阿修罗曰。<a id="a-I8"></a>汝等畜生。<a id="a-I9"></a>云何如是痴无所知。<a id="a-IA"></a>一切阿修罗力。<a id="a-IB"></a>不及一天之力独我一天。<a id="a-IC"></a>能破汝军。<a id="a-ID"></a>何以故。<a id="a-IE"></a>天有法力。<a id="a-IF"></a>汝无法力。<a id="a-IG"></a>法以非法。<a id="a-IH"></a>相去玄绝。<a id="a-II"></a>譬如日光。<a id="a-IJ"></a>比于闇冥。<a id="a-IK"></a>如以实语。<a id="a-IL"></a>比于妄谈。<a id="a-IM"></a>如以须弥山。<a id="a-IN"></a>比于众山。<a id="a-IO"></a>如以解脱比于系缚。<a id="a-IP"></a>如以利益。<a id="a-IQ"></a>比于衰损。<a id="a-IR"></a>如以善友比于冤家。<a id="a-IS"></a>如以甘露比于毒药。<a id="a-IT"></a>如以白日比于昏夜。<a id="a-IU"></a>如以伪珠比于真宝。<a id="a-IV"></a>如以巨富比于贫穷。<a id="a-IW"></a>犹如行使比安住者。<a id="a-IX"></a>如以萤火比于日光。<a id="a-IY"></a>如无足者欲比猛风。<a id="a-IZ"></a>相去玄远。<a id="a-Ia"></a>如以盲人比明眼者。<a id="a-Ib"></a>如以险路比平坦道。<a id="a-Ic"></a>如以外道比于如来。<a id="a-Id"></a>犹如虚空比于土地。<a id="a-Ie"></a>如以一念欲比一劫。<a id="a-If"></a>汝之与我。<a id="a-Ig"></a>相去玄殊。<a id="a-Ih"></a>亦复如是。</p>
  <p id="aIi">汝不顺法。<a id="a-Ij"></a>我则敬重。<a id="a-Ik"></a>汝便愚痴。<a id="a-Il"></a>我有智慧。<a id="a-Im"></a>汝不修福。<a id="a-In"></a>天修福行。<a id="a-Io"></a>汝是畜生。<a id="a-Ip"></a>我为净天。<a id="a-Iq"></a>如是知已。<a id="a-Ir"></a>汝则不应与吾共战。<a id="a-Is"></a>说是语已。<a id="a-It"></a>即现去相。<a id="a-Iu"></a>令伊罗婆那向阿修罗。<a id="a-Iv"></a>伽他颂曰。</p>
  <p id="aIw">法能破非法　　实语破虚妄</p>
  <p id="aIx">智慧破愚痴　　天破阿修罗</p>
  <p id="aIy">尔时帝释。<a id="a-Iz"></a>说是语已。<a id="a-J0"></a>化伊罗婆那。<a id="a-J1"></a>如前所说。<a id="a-J2"></a>向阿修罗军。<a id="a-J3"></a>速过疾风。<a id="a-J4"></a>手执千刃金刚。<a id="a-J5"></a>怖阿修罗。<a id="a-J6"></a>不以杀心。<a id="a-J7"></a>时阿修罗。<a id="a-J8"></a>见天帝释。<a id="a-J9"></a>亦走往趣。<a id="a-JA"></a>时四天王。<a id="a-JB"></a>三十三天。<a id="a-JC"></a>亦各疾走。<a id="a-JD"></a>天与阿修罗。<a id="a-JE"></a>交阵大战。<a id="a-JF"></a>皆望得胜。<a id="a-JG"></a>互相攻伐。<a id="a-JH"></a>天阿修罗。<a id="a-JI"></a>有被伤害。<a id="a-JJ"></a>殁命而死。<a id="a-JK"></a>或有怯弱。<a id="a-JL"></a>退走还归。<a id="a-JM"></a>有住观视。<a id="a-JN"></a>有心念归。<a id="a-JO"></a>或有嗔恚。<a id="a-JP"></a>或复痴乱。<a id="a-JQ"></a>或有怖畏。<a id="a-JR"></a>时天帝释。<a id="a-JS"></a>即作变化。<a id="a-JT"></a>令阿修罗见伊罗婆那白象王。<a id="a-JU"></a>一一头上。<a id="a-JV"></a>有千帝释。<a id="a-JW"></a>皆以手执千刃金刚。<a id="a-JX"></a>种种器仗。<a id="a-JY"></a>众莲华池。<a id="a-JZ"></a>亦如前说。<a id="a-Ja"></a>于华池中。<a id="a-Jb"></a>见无量千帝释天王。<a id="a-Jc"></a>伊罗婆那。<a id="a-Jd"></a>化为十头。<a id="a-Je"></a>一一头上。<a id="a-Jf"></a>有千浴池。<a id="a-Jg"></a>一一池中。<a id="a-Jh"></a>有千莲华。<a id="a-Ji"></a>一一莲华。<a id="a-Jj"></a>有百华台。<a id="a-Jk"></a>一一华台。<a id="a-Jl"></a>各有千叶。<a id="a-Jm"></a>象头华台。<a id="a-Jn"></a>有百千亿帝释天王。<a id="a-Jo"></a>亿那由他种种武器。<a id="a-Jp"></a>金刚宝剑。<a id="a-Jq"></a>间无空处。<a id="a-Jr"></a>时阿修罗。<a id="a-Js"></a>见是化已。<a id="a-Jt"></a>怖畏迷没。<a id="a-Ju"></a>作是念言。<a id="a-Jv"></a>帝释天王。<a id="a-Jw"></a>遍虚空中。<a id="a-Jx"></a>间无空处。<a id="a-Jy"></a>手执种种刀戟器仗。<a id="a-Jz"></a>身力无量。<a id="a-K0"></a>种种刀杖。<a id="a-K1"></a>满虚空中。<a id="a-K2"></a>间无空处。<a id="a-K3"></a>遍于十方。<a id="a-K4"></a>恐其水下。<a id="a-K5"></a>天帝军众。<a id="a-K6"></a>亦满其中。<a id="a-K7"></a>时阿修罗。<a id="a-K8"></a>甚大怖畏。<a id="a-K9"></a>各共相告钵呵娑言。<a id="a-KA"></a>阿修罗。<a id="a-KB"></a>勿怖勿怖。<a id="a-KC"></a>我能伏彼帝释天王。<a id="a-KD"></a>伊罗婆那。<a id="a-KE"></a>说是语已。<a id="a-KF"></a>疾走往趣伊罗婆那大龙象王。<a id="a-KG"></a>时伊罗婆那。<a id="a-KH"></a>即时以鼻。<a id="a-KI"></a>捉阿修罗。<a id="a-KJ"></a>于虚空中回旋转之。<a id="a-KK"></a>如人弄铃。<a id="a-KL"></a>垂死乃放。<a id="a-KM"></a>象既放已。<a id="a-KN"></a>得少苏息。<a id="a-KO"></a>语阿修罗言。<a id="a-KP"></a>一人云何能破帝释。<a id="a-KQ"></a>今当一切尽共攻之。<a id="a-KR"></a>时四阿修罗王。<a id="a-KS"></a>复走向伊罗婆那。<a id="a-KT"></a>帝释见已。<a id="a-KU"></a>放金刚雹。<a id="a-KV"></a>打阿修罗。<a id="a-KW"></a>欲令退散。<a id="a-KX"></a>非为夺命。<a id="a-KY"></a>时阿修罗。<a id="a-KZ"></a>以无量大山刀剑矛槊雨天王上。<a id="a-Ka"></a>如夏降雨。<a id="a-Kb"></a>注天王身。<a id="a-Kc"></a>端严无患。<a id="a-Kd"></a>如是天王。<a id="a-Ke"></a>与阿修罗无量大斗。<a id="a-Kf"></a>余天见已。<a id="a-Kg"></a>走趣阿修罗军。<a id="a-Kh"></a>阿修罗军驰趣天众。<a id="a-Ki"></a>互共斗战。<a id="a-Kj"></a>无量恼害。<a id="a-Kk"></a>无量众生见者大怖。<a id="a-Kl"></a>无等娆乱。<a id="a-Km"></a>如是大战。<a id="a-Kn"></a>天阿修罗王。<a id="a-Ko"></a>及其军众。<a id="a-Kp"></a>互相攻伐。<a id="a-Kq"></a>无量器仗。<a id="a-Kr"></a>坚如金刚。<a id="a-Ks"></a>共合斗战。<a id="a-Kt"></a>时天帝释。<a id="a-Ku"></a>虽见无量阿修罗众在其前住。<a id="a-Kv"></a>而不夺命。<a id="a-Kw"></a>但欲破彼阿修罗众。<a id="a-Kx"></a>令退无余。<a id="a-Ky"></a>时钵呵娑毗摩质多罗阿修罗王。<a id="a-Kz"></a>及其军众。<a id="a-L0"></a>退散败走。<a id="a-L1"></a>以来救护。<a id="a-L2"></a>求归依处。<a id="a-L3"></a>归大海下。<a id="a-L4"></a>向门而走。<a id="a-L5"></a>丧失势力。<a id="a-L6"></a>毗摩质多罗钵呵娑。<a id="a-L7"></a>乘百千轮殿。<a id="a-L8"></a>以为却敌。<a id="a-L9"></a>令三阿修罗王在前而走。<a id="a-LA"></a>怖畏苦恼。<a id="a-LB"></a>时天帝释。<a id="a-LC"></a>告伊罗婆那白象王言。<a id="a-LD"></a>速疾逐彼毗摩质多罗。<a id="a-LE"></a>彼以慢心。<a id="a-LF"></a>自言大力。<a id="a-LG"></a>汝今速往破其所乘百千轮殿。<a id="a-LH"></a>大仙所说不杀生戒。<a id="a-LI"></a>是涅槃道。<a id="a-LJ"></a>此言真实。<a id="a-LK"></a>众生爱命。<a id="a-LL"></a>勿断其命。<a id="a-LM"></a>汝速至彼。<a id="a-LN"></a>破其轮殿。<a id="a-LO"></a>为百千分。<a id="a-LP"></a>伊罗婆那。<a id="a-LQ"></a>闻是敕已。<a id="a-LR"></a>以变化身。<a id="a-LS"></a>疾于迅风。<a id="a-LT"></a>至大海下。<a id="a-LU"></a>钵呵娑毗摩质多罗。<a id="a-LV"></a>见已怖畏。<a id="a-LW"></a>在大海底。<a id="a-LX"></a>向门疾走。<a id="a-LY"></a>无力能进。<a id="a-LZ"></a>伊罗婆那。<a id="a-La"></a>以大势力。<a id="a-Lb"></a>到其所已。<a id="a-Lc"></a>手执其轮。<a id="a-Ld"></a>令钵呵娑坠堕殿下。<a id="a-Le"></a>接令离殿。<a id="a-Lf"></a>现对其所。<a id="a-Lg"></a>碎其大殿。<a id="a-Lh"></a>如摧朽草。<a id="a-Li"></a>时花鬘阿修罗王。<a id="a-Lj"></a>皆失势力。<a id="a-Lk"></a>命垂欲绝。<a id="a-Ll"></a>忆念妻子。<a id="a-Lm"></a>走趣门下。<a id="a-Ln"></a>勇健阿修罗王。<a id="a-Lo"></a>亦复逃奔。<a id="a-Lp"></a>走趣水下。<a id="a-Lq"></a>向门而走。<a id="a-Lr"></a>以求自救。<a id="a-Ls"></a>罗睺阿修罗王。<a id="a-Lt"></a>亦复逃遁。<a id="a-Lu"></a>走趣水下。<a id="a-Lv"></a>望自救命。<a id="a-Lw"></a>虽有大身。<a id="a-Lx"></a>悉无气力。<a id="a-Ly"></a>是时天众。<a id="a-Lz"></a>见阿修罗悉破坏已。<a id="a-M0"></a>欢喜而言。<a id="a-M1"></a>阿修罗等。<a id="a-M2"></a>斗战得报。<a id="a-M3"></a>破坏退走。<a id="a-M4"></a>天见是事。<a id="a-M5"></a>作如是言。<a id="a-M6"></a>我等当往至其门下。<a id="a-M7"></a>观彼破阿修罗。<a id="a-M8"></a>时天疾往。<a id="a-M9"></a>走向水下。<a id="a-MA"></a>阿修罗被破。<a id="a-MB"></a>犹如猛风吹破浮云。<a id="a-MC"></a>天帝见已。<a id="a-MD"></a>语阿修罗言。<a id="a-ME"></a>汝以何故。<a id="a-MF"></a>自为此恶。<a id="a-MG"></a>令无量阿修罗众丧失躯命。<a id="a-MH"></a>汝与诸天共为怨敌。<a id="a-MI"></a>无少利益。<a id="a-MJ"></a>今阎浮提人。<a id="a-MK"></a>顺法修行。<a id="a-ML"></a>以人修善。<a id="a-MM"></a>天有胜力。<a id="a-MN"></a>人行不善。<a id="a-MO"></a>天则破坏。<a id="a-MP"></a>汝不知时。<a id="a-MQ"></a>不知方处。<a id="a-MR"></a>与我怨敌。<a id="a-MS"></a>无所利益。<a id="a-MT"></a>汝欲伐天。<a id="a-MU"></a>自得衰害。<a id="a-MV"></a>时阿修罗。<a id="a-MW"></a>闻是语已。<a id="a-MX"></a>复入水下。<a id="a-MY"></a>以求生命。<a id="a-MZ"></a>时天帝释。<a id="a-Ma"></a>敕诸天众。<a id="a-Mb"></a>可回可回。<a id="a-Mc"></a>阿修罗军。<a id="a-Md"></a>皆失气力。<a id="a-Me"></a>唯有微命。<a id="a-Mf"></a>放之令去。<a id="a-Mg"></a>还本所止。<a id="a-Mh"></a>时诸天众。<a id="a-Mi"></a>白天王言。<a id="a-Mj"></a>此阿修罗。<a id="a-Mk"></a>不可调伏。<a id="a-Ml"></a>不知自力。<a id="a-Mm"></a>不审他力。<a id="a-Mn"></a>我等今可复更破坏阿修罗众。<a id="a-Mo"></a>令不复回我于天中。<a id="a-Mp"></a>自业受乐。<a id="a-Mq"></a>于阿修罗。<a id="a-Mr"></a>不生恼害。<a id="a-Ms"></a>此阿修罗。<a id="a-Mt"></a>云何于他顺法行人。<a id="a-Mu"></a>而欲衰恼。<a id="a-Mv"></a>我不报怨。<a id="a-Mw"></a>终不回也。<a id="a-Mx"></a>说是语已。<a id="a-My"></a>手执种种器仗刀戟。<a id="a-Mz"></a>速疾走趣阿修罗军。<a id="a-N0"></a>加以怖畏。<a id="a-N1"></a>令其破坏。<a id="a-N2"></a>而不杀害。<a id="a-N3"></a>时天帝释。<a id="a-N4"></a>起悲愍心。<a id="a-N5"></a>于钵呵娑恐其怖死。<a id="a-N6"></a>告诸天众。<a id="a-N7"></a>汝等无慈悲心。<a id="a-N8"></a>说是语已。<a id="a-N9"></a>与善法堂一切天众。<a id="a-NA"></a>还向天宫。<a id="a-NB"></a>时四大天王。<a id="a-NC"></a>见帝释还。<a id="a-ND"></a>告三十三天众言。<a id="a-NE"></a>天王既还。<a id="a-NF"></a>汝亦可回。<a id="a-NG"></a>既得胜力。<a id="a-NH"></a>皆各欢喜。<a id="a-NI"></a>悉还本宫。<a id="a-NJ"></a>天王帝释。<a id="a-NK"></a>乘伊罗婆那白象王三十三天。<a id="a-NL"></a>歌颂赞叹。<a id="a-NM"></a>诣第二天。<a id="a-NN"></a>升善法殿。<a id="a-NO"></a>及余天众。<a id="a-NP"></a>皆人本宫。<a id="a-NQ"></a>悉舍钾胄。<a id="a-NR"></a>置杂殿林。<a id="a-NS"></a>伊罗婆那。<a id="a-NT"></a>舍于化身。<a id="a-NU"></a>还复本形。<a id="a-NV"></a>入莲华池。<a id="a-NW"></a>如是到天世界。<a id="a-NX"></a>受五欲乐。<a id="a-NY"></a>五欲功德。<a id="a-NZ"></a>共相娱乐。<a id="a-Na"></a>游戏林池。<a id="a-Nb"></a>婆修吉龙王。<a id="a-Nc"></a>德叉迦龙王等。<a id="a-Nd"></a>破阿修罗既得胜已。<a id="a-Ne"></a>心怀欢喜。<a id="a-Nf"></a>还戏乐城。<a id="a-Ng"></a>阿修罗军被破余残。<a id="a-Nh"></a>身体毁坏。<a id="a-Ni"></a>羞愧低头。<a id="a-Nj"></a>诸妇女等。<a id="a-Nk"></a>忧恼愁悴。<a id="a-Nl"></a>向阿修罗。<a id="a-Nm"></a>罗睺阿修罗。<a id="a-Nn"></a>语诸被破阿修罗言。<a id="a-No"></a>我先不语汝等。<a id="a-Np"></a>非是与天共战斗时。<a id="a-Nq"></a>人顺正法。<a id="a-Nr"></a>孝养父母。<a id="a-Ns"></a>恭敬沙门婆罗门耆旧长宿。<a id="a-Nt"></a>增长天众。<a id="a-Nu"></a>减损阿修罗。<a id="a-Nv"></a>我说是语。<a id="a-Nw"></a>不随我言。<a id="a-Nx"></a>是故今日。<a id="a-Ny"></a>得此恶果。<a id="a-Nz"></a>令天杀害无量众生。<a id="a-O0"></a>有阿修罗。<a id="a-O1"></a>语罗睺言。<a id="a-O2"></a>实如所言。<a id="a-O3"></a>不用王言。<a id="a-O4"></a>非时而斗。<a id="a-O5"></a>是故今得如是恶果。<a id="a-O6"></a>陀摩睺阿修罗言。<a id="a-O7"></a>以业欲熟。<a id="a-O8"></a>令我不回。<a id="a-O9"></a>生如是意。<a id="a-OA"></a>得此恶果。<a id="a-OB"></a>如是迭互说已。<a id="a-OC"></a>还于自地。<a id="a-OD"></a>毗摩质多罗。<a id="a-OE"></a>到第四地。<a id="a-OF"></a>入其本城。<a id="a-OG"></a>甚大羞耻。<a id="a-OH"></a>忧悴低头。<a id="a-OI"></a>婇女围绕。<a id="a-OJ"></a>忧愦憔悴。<a id="a-OK"></a>钵摩梯等。<a id="a-OL"></a>非法恶龙。<a id="a-OM"></a>丧失气力。<a id="a-ON"></a>还戏乐城。<a id="a-OO"></a>如是爱毒。<a id="a-OP"></a>破坏众生。<a id="a-OQ"></a>互相加害。<a id="a-OR"></a>流转世间。<a id="a-OS"></a>无有少乐。<a id="a-OT"></a>贤圣弟子。<a id="a-OU"></a>如是观已。<a id="a-OV"></a>得离欲意。</p>
  <p id="aOW">复次修行者。<a id="a-OX"></a>内观于法。<a id="a-OY"></a>随顺修行。<a id="a-OZ"></a>此比丘如是观已。<a id="a-Oa"></a>得十七地。<a id="a-Ob"></a>心常乐观。<a id="a-Oc"></a>第一实谛。<a id="a-Od"></a>尔时地神夜叉。<a id="a-Oe"></a>见已欢喜。<a id="a-Of"></a>告虚空神。<a id="a-Og"></a>虚空夜叉闻已欢喜。<a id="a-Oh"></a>告护世天。<a id="a-Oi"></a>如是展转。<a id="a-Oj"></a>乃至少净天。<a id="a-Ok"></a>皆说是言。<a id="a-Ol"></a>阎浮提中。<a id="a-Om"></a>有善男子。<a id="a-On"></a>住某聚落。<a id="a-Oo"></a>名字某甲。<a id="a-Op"></a>以信出家。<a id="a-Oq"></a>剃除须发。<a id="a-Or"></a>被服袈裟。<a id="a-Os"></a>离魔境界。<a id="a-Ot"></a>不乐烦恼。<a id="a-Ou"></a>厌舍生死。<a id="a-Ov"></a>作是观已。<a id="a-Ow"></a>今得如是。<a id="a-Ox"></a>第十七地。<a id="a-Oy"></a>诸天闻已。<a id="a-Oz"></a>皆大欢喜。<a id="a-P0"></a>作如是言。<a id="a-P1"></a>如此比丘。<a id="a-P2"></a>天中之天。<a id="a-P3"></a>损减魔众。<a id="a-P4"></a>增益诸天。</p>
 </body>
</html>