<!doctype html>
<html id="z3IBUS0bp" data-ver="1459">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六十三</h1>
  <h2 id="a2">观天品第六之四十二(夜摩天之二十八)</h2>
  <p id="a3">尔时鹅王。<a id="a-4"></a>告诸天众。<a id="a-5"></a>常当听法。<a id="a-6"></a>勿行放逸。<a id="a-7"></a>当近善友。<a id="a-8"></a>能利他者。<a id="a-9"></a>诣之听法。<a id="a-A"></a>闻正法已。<a id="a-B"></a>以敬重故。<a id="a-C"></a>是人善心乃至涅槃漏尽大乐。<a id="a-D"></a>有二种人生于梵福。<a id="a-E"></a>一者善观察持。<a id="a-F"></a>二者求漏尽。<a id="a-G"></a>复有二种。<a id="a-H"></a>一者常说法。<a id="a-I"></a>二者常听法。<a id="a-J"></a>如是法师。<a id="a-K"></a>犹如父母。<a id="a-L"></a>为人说法。<a id="a-M"></a>能出生死。<a id="a-N"></a>得究竟善法。<a id="a-O"></a>如是法师。<a id="a-P"></a>犹如父母。<a id="a-Q"></a>说法之人。<a id="a-R"></a>以法布施。<a id="a-S"></a>法之施主。<a id="a-T"></a>令他闻法。<a id="a-U"></a>既闻法已。<a id="a-V"></a>心得清净。<a id="a-W"></a>直心敬重。<a id="a-X"></a>听法之人。<a id="a-Y"></a>得三十二功德。<a id="a-Z"></a>何等三十二。<a id="a-a"></a>法师说法。<a id="a-b"></a>于听法人。<a id="a-c"></a>犹如父母。<a id="a-d"></a>于生死中。<a id="a-e"></a>犹如桥梁。<a id="a-f"></a>所谓闻所未闻。<a id="a-g"></a>闻已觉知。<a id="a-h"></a>知已思惟。<a id="a-i"></a>既思惟已。<a id="a-j"></a>则修行入。<a id="a-k"></a>既修行已。<a id="a-l"></a>则能安住。<a id="a-m"></a>安立他人。<a id="a-n"></a>共彼思量。<a id="a-o"></a>若得衰恼。<a id="a-p"></a>其心不动。<a id="a-q"></a>未种善根。<a id="a-r"></a>能种善根。<a id="a-s"></a>思量增上令根熟者而得解脱。<a id="a-t"></a>令邪见者入于正见。<a id="a-u"></a>若不善念生。<a id="a-v"></a>能令断灭。<a id="a-w"></a>增长善心。<a id="a-x"></a>断不善因缘。<a id="a-y"></a>不放逸行。<a id="a-z"></a>亲近善人。<a id="a-10"></a>离悭谄曲。<a id="a-11"></a>供养父母。<a id="a-12"></a>信业果报。<a id="a-13"></a>集长寿业。<a id="a-14"></a>世人称叹。<a id="a-15"></a>诸天所护。<a id="a-16"></a>所念成就。<a id="a-17"></a>得如法乐。<a id="a-18"></a>离于懈怠。<a id="a-19"></a>发勤精进。<a id="a-1A"></a>知恩报恩。<a id="a-1B"></a>常修念死。<a id="a-1C"></a>于命终时。<a id="a-1D"></a>心不悔恨。<a id="a-1E"></a>终得涅槃。<a id="a-1F"></a>如是听法。<a id="a-1G"></a>三十二功德说法之师。<a id="a-1H"></a>犹如父母。<a id="a-1I"></a>说法示人。<a id="a-1J"></a>毕竟利益。<a id="a-1K"></a>不浊心说。<a id="a-1L"></a>以清净心。<a id="a-1M"></a>利益众生。<a id="a-1N"></a>通达智慧。<a id="a-1O"></a>闻是法已。<a id="a-1P"></a>如佛利益。<a id="a-1Q"></a>于生死中。<a id="a-1R"></a>而得解脱。<a id="a-1S"></a>是闻法者。<a id="a-1T"></a>于无始来流转生死。<a id="a-1U"></a>未曾闻法。<a id="a-1V"></a>于法师所。<a id="a-1W"></a>初得闻已。<a id="a-1X"></a>发希有心。<a id="a-1Y"></a>如生盲人。<a id="a-1Z"></a>良医决瞙。<a id="a-1a"></a>得见世间种种色像。<a id="a-1b"></a>本所不见。<a id="a-1c"></a>种种妙色。<a id="a-1d"></a>见已欢喜。<a id="a-1e"></a>如是众生。<a id="a-1f"></a>于无始来。<a id="a-1g"></a>流转生死。<a id="a-1h"></a>痴力所盲。<a id="a-1i"></a>得闻正法。<a id="a-1j"></a>于觉分地。<a id="a-1k"></a>种种善根。<a id="a-1l"></a>可爱四圣谛。<a id="a-1m"></a>本未曾闻。<a id="a-1n"></a>经义光明。<a id="a-1o"></a>见之欢喜。<a id="a-1p"></a>如生盲人见色欢喜。<a id="a-1q"></a>见觉分地。<a id="a-1r"></a>心生欢喜。<a id="a-1s"></a>亦复如是。<a id="a-1t"></a>是名闻法第一功德。</p>
  <p id="a1u">复次第二闻法功德。<a id="a-1v"></a>以闻法故。<a id="a-1w"></a>内心思惟。<a id="a-1x"></a>法有何义。<a id="a-1y"></a>若自不解。<a id="a-1z"></a>从他咨问。<a id="a-20"></a>如是法者。<a id="a-21"></a>有何等义。<a id="a-22"></a>是闻法者。<a id="a-23"></a>从他闻法。<a id="a-24"></a>复自思惟。<a id="a-25"></a>以思惟故。<a id="a-26"></a>修习增长。<a id="a-27"></a>说法义故。<a id="a-28"></a>前后相应。<a id="a-29"></a>至心受持。<a id="a-2A"></a>数数观义。<a id="a-2B"></a>以观察故。<a id="a-2C"></a>心则欢喜。<a id="a-2D"></a>如是如是。<a id="a-2E"></a>随所思惟。<a id="a-2F"></a>忆念观察。<a id="a-2G"></a>通达深义。<a id="a-2H"></a>是为闻法第二功德。</p>
  <p id="a2I">复次第三闻法功德。<a id="a-2J"></a>随所闻法。<a id="a-2K"></a>闻已思惟。<a id="a-2L"></a>如此之义为何意说。<a id="a-2M"></a>如此之义。<a id="a-2N"></a>何因缘说。<a id="a-2O"></a>如是之义。<a id="a-2P"></a>为调伏众生。<a id="a-2Q"></a>是故宣说。<a id="a-2R"></a>复与同心同行之人。<a id="a-2S"></a>而共思量。<a id="a-2T"></a>思惟前后。<a id="a-2U"></a>得大利益。<a id="a-2V"></a>终得涅槃。<a id="a-2W"></a>是名第三闻法功德。</p>
  <p id="a2X">复次第四闻法功德。<a id="a-2Y"></a>思量前后说法之义。<a id="a-2Z"></a>了知而受。<a id="a-2a"></a>了知受者。<a id="a-2b"></a>名曰如所说义。<a id="a-2c"></a>身口意业。<a id="a-2d"></a>摄受修行。<a id="a-2e"></a>作三善业。<a id="a-2f"></a>修习增长。<a id="a-2g"></a>摄取说法。<a id="a-2h"></a>以清净心既受持已。<a id="a-2i"></a>句句思量。<a id="a-2j"></a>寻其因缘。<a id="a-2k"></a>随其所思。<a id="a-2l"></a>随思则得未曾有义。<a id="a-2m"></a>以得义故。<a id="a-2n"></a>则能灭诸烦恼结使。<a id="a-2o"></a>悉能摄受无量功德。<a id="a-2p"></a>戒施智慧。<a id="a-2q"></a>深心胜故。<a id="a-2r"></a>戒施智故。<a id="a-2s"></a>是名第四闻法功德。<a id="a-2t"></a>当乐习行。<a id="a-2u"></a>修习增广。</p>
  <p id="a2v">复次第五闻法功德。<a id="a-2w"></a>善闻善摄。<a id="a-2x"></a>三种之业。<a id="a-2y"></a>自修坚固。<a id="a-2z"></a>闻法安住。<a id="a-30"></a>若沙门婆罗门。<a id="a-31"></a>若在家人。<a id="a-32"></a>说某善男子安住正法。<a id="a-33"></a>如说修行。<a id="a-34"></a>如是修行。<a id="a-35"></a>能知自住。<a id="a-36"></a>又摄受法。<a id="a-37"></a>随其所住。<a id="a-38"></a>能灭百千亿那由他劫百千万亿亿亿生死。<a id="a-39"></a>能灭无量百千万亿地狱饿鬼畜生之苦。<a id="a-3A"></a>是名闻法大功德聚。<a id="a-3B"></a>修习亲近。<a id="a-3C"></a>得多利益。<a id="a-3D"></a>说法之人。<a id="a-3E"></a>示人涅槃。<a id="a-3F"></a>如佛世尊。<a id="a-3G"></a>令住法中。<a id="a-3H"></a>是为闻法第五功德。<a id="a-3I"></a>听正法故。</p>
  <p id="a3J">复次第六闻法功德。<a id="a-3K"></a>何等功德。<a id="a-3L"></a>所谓自住法中。<a id="a-3M"></a>建立他人。<a id="a-3N"></a>令成法器。<a id="a-3O"></a>令厌生死。<a id="a-3P"></a>示安隐处。<a id="a-3Q"></a>说苦集灭。<a id="a-3R"></a>自他二身。<a id="a-3S"></a>俱生福德。<a id="a-3T"></a>利益他故。<a id="a-3U"></a>得大功德。<a id="a-3V"></a>随所闻法。<a id="a-3W"></a>转转增长。<a id="a-3X"></a>随灭烦恼。<a id="a-3Y"></a>亦复如是。<a id="a-3Z"></a>烦恼灭故。<a id="a-3a"></a>而得涅槃。<a id="a-3b"></a>以闻正法。<a id="a-3c"></a>得此功德。<a id="a-3d"></a>是名第六闻法功德。</p>
  <p id="a3e">复次第七闻法功德。<a id="a-3f"></a>修习增广。<a id="a-3g"></a>何等功德。<a id="a-3h"></a>所谓若逢衰恼。<a id="a-3i"></a>其心不退。<a id="a-3j"></a>闻业报故。<a id="a-3k"></a>虽逢衰恼。<a id="a-3l"></a>心不退没。<a id="a-3m"></a>不作恶业。<a id="a-3n"></a>不作恶口。<a id="a-3o"></a>不恶思惟。<a id="a-3p"></a>不坏勇猛。<a id="a-3q"></a>是名第七闻法功德。</p>
  <p id="a3r">复次第八闻法功德。<a id="a-3s"></a>云何功德。<a id="a-3t"></a>或见他人。<a id="a-3u"></a>或知他人。<a id="a-3v"></a>来从求法。<a id="a-3w"></a>或求闻法。<a id="a-3x"></a>或从求戒。<a id="a-3y"></a>或求智慧。<a id="a-3z"></a>离于憍慢。<a id="a-40"></a>为之解释。<a id="a-41"></a>随其所说种种分别。<a id="a-42"></a>令其浅易。<a id="a-43"></a>是名第八闻法功德。</p>
  <p id="a44">复次第九闻法功德。<a id="a-45"></a>闻正法者。<a id="a-46"></a>种善根子譬如稻田。<a id="a-47"></a>封畔不坏。<a id="a-48"></a>放以清流。<a id="a-49"></a>下种芽生。<a id="a-4A"></a>往法师所听闻正法。<a id="a-4B"></a>以善种子。<a id="a-4C"></a>种于耳田心之封畔。<a id="a-4D"></a>亦复如是。<a id="a-4E"></a>至于熟时。<a id="a-4F"></a>多收果实。<a id="a-4G"></a>救于地狱饿鬼畜生饥俭恶怖。<a id="a-4H"></a>救三恶故。<a id="a-4I"></a>一切众苦皆得断灭。<a id="a-4J"></a>住于旷野。<a id="a-4K"></a>解脱一切怖畏处故。<a id="a-4L"></a>得入无上寂灭之处。<a id="a-4M"></a>因说法故。<a id="a-4N"></a>得入涅槃。<a id="a-4O"></a>说法之人。<a id="a-4P"></a>犹如世尊。<a id="a-4Q"></a>是故听法功德。<a id="a-4R"></a>出生死中。<a id="a-4S"></a>最为第一。<a id="a-4T"></a>常当亲近。<a id="a-4U"></a>专心听法。<a id="a-4V"></a>闻已修行。<a id="a-4W"></a>是名第九闻法功德。</p>
  <p id="a4X">复次第十闻法功德。<a id="a-4Y"></a>云何功德。<a id="a-4Z"></a>既已种于闻法种子。<a id="a-4a"></a>当善护持。<a id="a-4b"></a>令其成熟。<a id="a-4c"></a>若人闻法。<a id="a-4d"></a>善根种子。<a id="a-4e"></a>常习行故。<a id="a-4f"></a>则得成就。<a id="a-4g"></a>譬如稻田。<a id="a-4h"></a>以时下种。<a id="a-4i"></a>以日光照。<a id="a-4j"></a>时至则熟。<a id="a-4k"></a>听法之人种诸善根。<a id="a-4l"></a>以智慧日。<a id="a-4m"></a>令得成就。<a id="a-4n"></a>亦复如是。<a id="a-4o"></a>以是因缘。<a id="a-4p"></a>常应诣于说法之处。<a id="a-4q"></a>听受正法。<a id="a-4r"></a>是名第十闻法功德。</p>
  <p id="a4s">复次第十一闻法功德。<a id="a-4t"></a>何等功德。<a id="a-4u"></a>如是成就。<a id="a-4v"></a>以心善根。<a id="a-4w"></a>常诣法会。<a id="a-4x"></a>听闻正法。<a id="a-4y"></a>闻法受持。<a id="a-4z"></a>思惟摄受。<a id="a-50"></a>以是因缘。<a id="a-51"></a>令心调伏。<a id="a-52"></a>能灭烦恼。<a id="a-53"></a>烦恼尽故。<a id="a-54"></a>则得解脱。<a id="a-55"></a>以解脱故。<a id="a-56"></a>厌有为法。<a id="a-57"></a>应作是念。<a id="a-58"></a>我生已尽。<a id="a-59"></a>梵行已立。<a id="a-5A"></a>所作已办。<a id="a-5B"></a>不受后有。<a id="a-5C"></a>一切皆由闻法功德。<a id="a-5D"></a>是故应当常听正法。<a id="a-5E"></a>是名第十一闻法功德。</p>
  <p id="a5F">复次第十二闻法功德。<a id="a-5G"></a>有异方便。<a id="a-5H"></a>是大功德。<a id="a-5I"></a>解脱之因。<a id="a-5J"></a>何等功德。<a id="a-5K"></a>所谓令邪见者。<a id="a-5L"></a>入于正见。<a id="a-5M"></a>无始流转。<a id="a-5N"></a>在生死中。<a id="a-5O"></a>闻于恶法。<a id="a-5P"></a>摄受邪见。<a id="a-5Q"></a>以邪见故。<a id="a-5R"></a>堕于地狱饿鬼畜生。<a id="a-5S"></a>若闻正法。<a id="a-5T"></a>乐习亲近。<a id="a-5U"></a>修令增广。<a id="a-5V"></a>能舍邪见。<a id="a-5W"></a>修行正法。<a id="a-5X"></a>增长正智。<a id="a-5Y"></a>得第一乐。<a id="a-5Z"></a>无诳之乐。<a id="a-5a"></a>以听法故。<a id="a-5b"></a>修习增长。<a id="a-5c"></a>是名第十二闻法功德。</p>
  <p id="a5d">复次第十三闻法功德。<a id="a-5e"></a>何等功德。<a id="a-5f"></a>习修增广。<a id="a-5g"></a>所谓若生微少不善念心。<a id="a-5h"></a>即能除断。<a id="a-5i"></a>若生欲觉。<a id="a-5j"></a>修不净观。<a id="a-5k"></a>而断灭之。<a id="a-5l"></a>若生嗔恚。<a id="a-5m"></a>修慈心观。<a id="a-5n"></a>若愚痴觉。<a id="a-5o"></a>应当观察十二因缘对治断灭。<a id="a-5p"></a>以闻法故。<a id="a-5q"></a>知对治法。<a id="a-5r"></a>非不闻法。<a id="a-5s"></a>以闻法故。<a id="a-5t"></a>尚灭如是三不善根。<a id="a-5u"></a>微细觉观。<a id="a-5v"></a>况随烦恼。<a id="a-5w"></a>是故闻法是大功德。<a id="a-5x"></a>是名第十三闻法功德。</p>
  <p id="a5y">复次第十四闻法功德。<a id="a-5z"></a>以闻法故。<a id="a-60"></a>灭于不善觉观之心。<a id="a-61"></a>犹如日光。<a id="a-62"></a>灭于闇冥。<a id="a-63"></a>智亦如是。<a id="a-64"></a>能灭一切不善之闇。<a id="a-65"></a>令法增长。<a id="a-66"></a>烦恼损减。<a id="a-67"></a>离闻正法。<a id="a-68"></a>则不能灭。<a id="a-69"></a>是为第十四闻法功德。</p>
  <p id="a6A">复次第十五闻法功德。<a id="a-6B"></a>所谓能令善心增长。<a id="a-6C"></a>以此闻法功德力故。<a id="a-6D"></a>非唯灭于不善觉观。<a id="a-6E"></a>复增善观。<a id="a-6F"></a>善观增故。<a id="a-6G"></a>则得智慧。<a id="a-6H"></a>譬如少火置草木中。<a id="a-6I"></a>以风吹故。<a id="a-6J"></a>火则增长。<a id="a-6K"></a>少善根生。<a id="a-6L"></a>亦复如是。<a id="a-6M"></a>以智慧故。<a id="a-6N"></a>而得增长。<a id="a-6O"></a>若闻正法。<a id="a-6P"></a>听受其义。<a id="a-6Q"></a>生一念善。<a id="a-6R"></a>能灭无量百千劫生死。<a id="a-6S"></a>令不复生。<a id="a-6T"></a>既知如是闻法功德。<a id="a-6U"></a>当勤听法。<a id="a-6V"></a>无有异法。<a id="a-6W"></a>能作此护。<a id="a-6X"></a>以闻正法。<a id="a-6Y"></a>作大施主。<a id="a-6Z"></a>行于布施。<a id="a-6a"></a>以闻法故。<a id="a-6b"></a>舍离非法。<a id="a-6c"></a>以闻法故。<a id="a-6d"></a>而得智慧。<a id="a-6e"></a>既观如是听法功德。<a id="a-6f"></a>能出生死。<a id="a-6g"></a>应当精勤。<a id="a-6h"></a>乃至尽寿勤听正法。<a id="a-6i"></a>如是听法。<a id="a-6j"></a>第一救护。<a id="a-6k"></a>第一归依。<a id="a-6l"></a>能出有海。<a id="a-6m"></a>是名第十五闻法功德。</p>
  <p id="a6n">复次第十六闻法功德。<a id="a-6o"></a>何等功德。<a id="a-6p"></a>所谓能避不善因缘。<a id="a-6q"></a>若不善缘生观恶道畏。<a id="a-6r"></a>智慧之人。<a id="a-6s"></a>观已舍离。<a id="a-6t"></a>怖畏生死。<a id="a-6u"></a>若不善缘生避而不行。<a id="a-6v"></a>为不生故。<a id="a-6w"></a>勤行精进。<a id="a-6x"></a>持戒智慧。<a id="a-6y"></a>若生贪心。<a id="a-6z"></a>应行布施。<a id="a-70"></a>若生悭心。<a id="a-71"></a>不贪灭之。<a id="a-72"></a>以智慧心。<a id="a-73"></a>破坏愚痴。<a id="a-74"></a>以如实见。<a id="a-75"></a>灭不善观。<a id="a-76"></a>以正见心。<a id="a-77"></a>断于邪见。<a id="a-78"></a>以正觉观。<a id="a-79"></a>断妄分别。<a id="a-7A"></a>若起乐觉。<a id="a-7B"></a>当观众苦。<a id="a-7C"></a>若起实觉。<a id="a-7D"></a>当修空观。<a id="a-7E"></a>若起我觉。<a id="a-7F"></a>当观无我。<a id="a-7G"></a>是为如实对治觉观。<a id="a-7H"></a>若因缘生当远离之。<a id="a-7I"></a>若细若粗若中。<a id="a-7J"></a>当断灭之。<a id="a-7K"></a>一切不善因缘生者。<a id="a-7L"></a>闻正法故。<a id="a-7M"></a>能远避之。<a id="a-7N"></a>若不闻法。<a id="a-7O"></a>则不能避。<a id="a-7P"></a>一切闻法。<a id="a-7Q"></a>如安隐藏。<a id="a-7R"></a>是名第十六闻法功德。</p>
  <p id="a7S">复次第十七闻法功德。<a id="a-7T"></a>何等功德。<a id="a-7U"></a>所谓放逸之人。<a id="a-7V"></a>以闻法故。<a id="a-7W"></a>灭恶觉观。<a id="a-7X"></a>行不放逸。<a id="a-7Y"></a>不放逸人。<a id="a-7Z"></a>能摄诸根。<a id="a-7a"></a>一切善法皆得增长不放逸人。<a id="a-7b"></a>能断一切不善之法。<a id="a-7c"></a>其人则去涅槃不远。<a id="a-7d"></a>得一切安乐。<a id="a-7e"></a>以何因缘。<a id="a-7f"></a>断于放逸。<a id="a-7g"></a>谓闻正法。<a id="a-7h"></a>闻正法故。<a id="a-7i"></a>知放逸过。<a id="a-7j"></a>则能远避。<a id="a-7k"></a>闻正法故。<a id="a-7l"></a>能调诸根。<a id="a-7m"></a>调五根故。<a id="a-7n"></a>则能摄心。<a id="a-7o"></a>善念增长。<a id="a-7p"></a>灭恶觉观。<a id="a-7q"></a>以善观故得第一乐。<a id="a-7r"></a>一切烦恼放逸为本。<a id="a-7s"></a>亦如一切善法之中。<a id="a-7t"></a>不放逸心以为根本。<a id="a-7u"></a>闻正法故断除放逸。<a id="a-7v"></a>是故众生常应一心听受正法。<a id="a-7w"></a>闻已修行修习增长。<a id="a-7x"></a>是名第十七闻法功德。</p>
  <p id="a7y">复次第十八闻法功德。<a id="a-7z"></a>何等功德。<a id="a-80"></a>所谓闻正法故。<a id="a-81"></a>亲近善友供养善人。<a id="a-82"></a>爱重尊敬。<a id="a-83"></a>思惟筹量。<a id="a-84"></a>近善友故。<a id="a-85"></a>得大功德。<a id="a-86"></a>若近恶友。<a id="a-87"></a>多招过咎。<a id="a-88"></a>无有余法。<a id="a-89"></a>得近善友。<a id="a-8A"></a>如闻正法。<a id="a-8B"></a>闻正法故。<a id="a-8C"></a>得近善友。<a id="a-8D"></a>是故第一梵行。<a id="a-8E"></a>谓近善友。<a id="a-8F"></a>是名第十八闻法功德。</p>
  <p id="a8G">复次第十九闻法功德。<a id="a-8H"></a>何等功德。<a id="a-8I"></a>所谓闻正法故。<a id="a-8J"></a>能断奸诈悭嫉之心。<a id="a-8K"></a>若近善友。<a id="a-8L"></a>得何功德。<a id="a-8M"></a>近善友故。<a id="a-8N"></a>得胜功德。<a id="a-8O"></a>所谓能断奸诈悭嫉。<a id="a-8P"></a>以闻法故。<a id="a-8Q"></a>能如实信业及果报。<a id="a-8R"></a>若有众生奸诈悭嫉。<a id="a-8S"></a>身坏命终。<a id="a-8T"></a>堕于恶道。<a id="a-8U"></a>或堕饿鬼。<a id="a-8V"></a>或堕地狱。<a id="a-8W"></a>若本多行奸诈悭嫉。<a id="a-8X"></a>以闻正法。<a id="a-8Y"></a>即能舍离。<a id="a-8Z"></a>毁之不行。<a id="a-8a"></a>于先所作。<a id="a-8b"></a>厌离悔过。<a id="a-8c"></a>见他奸诈。<a id="a-8d"></a>劝令不作。<a id="a-8e"></a>令他厌离。<a id="a-8f"></a>悔本所作。<a id="a-8g"></a>令住善道。<a id="a-8h"></a>以闻正法。<a id="a-8i"></a>得此功德。<a id="a-8j"></a>于人天中。<a id="a-8k"></a>第一坚固。<a id="a-8l"></a>谓闻正法。<a id="a-8m"></a>是为第十九闻法功德。</p>
  <p id="a8n">复次第二十闻法功德。<a id="a-8o"></a>何等功德。<a id="a-8p"></a>所谓得闻法已。<a id="a-8q"></a>供养父母。<a id="a-8r"></a>知业果报。<a id="a-8s"></a>知于福田。<a id="a-8t"></a>是上功德。<a id="a-8u"></a>第一福田。<a id="a-8v"></a>所谓父母。<a id="a-8w"></a>以是知业果报因缘。<a id="a-8x"></a>能为种种供养父母。<a id="a-8y"></a>多设敷具。<a id="a-8z"></a>病瘦医药。<a id="a-90"></a>所须之具。<a id="a-91"></a>随其所作。<a id="a-92"></a>供养父母。<a id="a-93"></a>能生梵福。<a id="a-94"></a>以福德故。<a id="a-95"></a>后得涅槃。<a id="a-96"></a>又以闻法供养父母。<a id="a-97"></a>众人所爱。<a id="a-98"></a>于现在世。<a id="a-99"></a>为一切人之所赞叹。<a id="a-9A"></a>命终之后。<a id="a-9B"></a>生于善道。<a id="a-9C"></a>受诸天身。<a id="a-9D"></a>闻法力故。<a id="a-9E"></a>终得涅槃。<a id="a-9F"></a>是故智者知此功德。<a id="a-9G"></a>乃至失命。<a id="a-9H"></a>常当供养父母福田。<a id="a-9I"></a>正行正意。<a id="a-9J"></a>一心敬重。<a id="a-9K"></a>是名第二十闻法功德。</p>
  <p id="a9L">复次第二十一闻法功德。<a id="a-9M"></a>所谓知业果报。<a id="a-9N"></a>知业报故。<a id="a-9O"></a>不乐异法。<a id="a-9P"></a>以闻正法。<a id="a-9Q"></a>能知业果。<a id="a-9R"></a>若念不善。<a id="a-9S"></a>知不善念。<a id="a-9T"></a>若心念善。<a id="a-9U"></a>知心念善。<a id="a-9V"></a>如实知于。<a id="a-9W"></a>业之果报。<a id="a-9X"></a>若心缘念不善之法。<a id="a-9Y"></a>知不善念。<a id="a-9Z"></a>后得不善不爱果报。<a id="a-9a"></a>堕于地狱饿鬼畜生。<a id="a-9b"></a>以是知故。<a id="a-9c"></a>不复生于不善之心。<a id="a-9d"></a>以此不善。<a id="a-9e"></a>定知当得不爱果报。<a id="a-9f"></a>堕于地狱饿鬼畜生。<a id="a-9g"></a>以作如是恶业缘故。<a id="a-9h"></a>我身必当堕于地狱饿鬼畜生。<a id="a-9i"></a>此三种业。<a id="a-9j"></a>以闻正法而得了知。<a id="a-9k"></a>离闻法已。<a id="a-9l"></a>余无能知。<a id="a-9m"></a>是故智者。<a id="a-9n"></a>乃至失命。<a id="a-9o"></a>常应听法。<a id="a-9p"></a>若常闻法。<a id="a-9q"></a>修习善业。<a id="a-9r"></a>则不造作不善之业。<a id="a-9s"></a>是名第二十一闻法功德。</p>
  <p id="a9t">复次第二十二闻法功德。<a id="a-9u"></a>何等功德。<a id="a-9v"></a>所谓能集增长长命之业。<a id="a-9w"></a>闻正法故。<a id="a-9x"></a>信业果报。<a id="a-9y"></a>不作杀生偷盗等业。<a id="a-9z"></a>随何善业。<a id="a-A0"></a>乐修增广。<a id="a-A1"></a>生天人中。<a id="a-A2"></a>寿命延长。<a id="a-A3"></a>以闻正法。<a id="a-A4"></a>乐修增广。<a id="a-A5"></a>是故复得如此功德。<a id="a-A6"></a>寿命延长。<a id="a-A7"></a>以此闻法因缘。<a id="a-A8"></a>生天人中。<a id="a-A9"></a>若生天上。<a id="a-AA"></a>于余天众。<a id="a-AB"></a>最为长寿。<a id="a-AC"></a>饮食游戏。<a id="a-AD"></a>受第一乐。<a id="a-AE"></a>以闻法故。<a id="a-AF"></a>若生人中。<a id="a-AG"></a>种种色力。<a id="a-AH"></a>财富长寿。<a id="a-AI"></a>生好国土。<a id="a-AJ"></a>常习正见。<a id="a-AK"></a>以闻正法。<a id="a-AL"></a>乐习增广。<a id="a-AM"></a>必得出苦。<a id="a-AN"></a>若人能以善心听法。<a id="a-AO"></a>第一福德。<a id="a-AP"></a>为听法故。<a id="a-AQ"></a>若行一步。<a id="a-AR"></a>皆生梵福。<a id="a-AS"></a>听正法者。<a id="a-AT"></a>常行听法。<a id="a-AU"></a>得善身业。<a id="a-AV"></a>闻已读诵。<a id="a-AW"></a>得善口业。<a id="a-AX"></a>闻已心净。<a id="a-AY"></a>得意善业。<a id="a-AZ"></a>是听法者。<a id="a-Aa"></a>三业善故。<a id="a-Ab"></a>生天人中。<a id="a-Ac"></a>受于第一最胜富乐。<a id="a-Ad"></a>寿命长远。<a id="a-Ae"></a>终得涅槃。<a id="a-Af"></a>如是一切诸大功德。<a id="a-Ag"></a>皆由听法。<a id="a-Ah"></a>非余能得。<a id="a-Ai"></a>是故闻法第一安隐。<a id="a-Aj"></a>是名第二十二闻法功德。</p>
  <p id="aAk">复次第二十三闻法功德。<a id="a-Al"></a>何等功德。<a id="a-Am"></a>谓闻法者。<a id="a-An"></a>一切众人之所称叹。<a id="a-Ao"></a>持戒功德。<a id="a-Ap"></a>及以多闻。<a id="a-Aq"></a>调伏胜慧。<a id="a-Ar"></a>一切世人。<a id="a-As"></a>皆共恭敬。<a id="a-At"></a>礼拜问讯。<a id="a-Au"></a>于一切人。<a id="a-Av"></a>美言直心。<a id="a-Aw"></a>如是之人。<a id="a-Ax"></a>功德相应。<a id="a-Ay"></a>于微尘恶。<a id="a-Az"></a>常生怖畏。<a id="a-B0"></a>众所知识。<a id="a-B1"></a>一切赞叹。<a id="a-B2"></a>若得恼乱。<a id="a-B3"></a>众人救护。<a id="a-B4"></a>是闻法者世所赞叹。<a id="a-B5"></a>是名第二十三闻法功德。</p>
  <p id="aB6">复次第二十四闻法功德。<a id="a-B7"></a>何等功德。<a id="a-B8"></a>所谓诸天之所护念。<a id="a-B9"></a>闻法之人。<a id="a-BA"></a>善业相应。<a id="a-BB"></a>身行善业。<a id="a-BC"></a>口行善业。<a id="a-BD"></a>意行善业。<a id="a-BE"></a>以此功德。<a id="a-BF"></a>诸天所护。<a id="a-BG"></a>以此人故。<a id="a-BH"></a>众人安隐。<a id="a-BI"></a>此人命终。<a id="a-BJ"></a>无量人众。<a id="a-BK"></a>不得利益。<a id="a-BL"></a>护此人故。<a id="a-BM"></a>魔众损减。<a id="a-BN"></a>正法增长。<a id="a-BO"></a>见此因缘。<a id="a-BP"></a>是故诸天昼夜守护。<a id="a-BQ"></a>常随其后。<a id="a-BR"></a>随其所作。<a id="a-BS"></a>一切成就。<a id="a-BT"></a>天恩力故。<a id="a-BU"></a>以善业故。<a id="a-BV"></a>互相为因。<a id="a-BW"></a>彼所作业。<a id="a-BX"></a>既得成就。<a id="a-BY"></a>随所作业转修增广。<a id="a-BZ"></a>一切善业。<a id="a-Ba"></a>皆得成就。<a id="a-Bb"></a>如是次第。<a id="a-Bc"></a>二世利益。<a id="a-Bd"></a>如是闻法功德。<a id="a-Be"></a>即是第一安隐之藏。<a id="a-Bf"></a>是名第二十四闻法功德。</p>
  <p id="aBg">复次第二十五闻法功德。<a id="a-Bh"></a>何等功德。<a id="a-Bi"></a>所谓一切忆念。<a id="a-Bj"></a>皆得成就。<a id="a-Bk"></a>是顺法行。<a id="a-Bl"></a>智慧之人。<a id="a-Bm"></a>持戒布施现前业报。<a id="a-Bn"></a>一切忆念。<a id="a-Bo"></a>皆得成就。<a id="a-Bp"></a>随其所作皆得成就。<a id="a-Bq"></a>无能劫夺。<a id="a-Br"></a>若其所作。<a id="a-Bs"></a>易得成就。<a id="a-Bt"></a>如法受用。<a id="a-Bu"></a>离五种难。<a id="a-Bv"></a>正命清净。<a id="a-Bw"></a>不为他摄。<a id="a-Bx"></a>身坏命终。<a id="a-By"></a>生于善道受诸天身。<a id="a-Bz"></a>是名第二十五闻法功德。</p>
  <p id="aC0">复次第二十六闻法功德。<a id="a-C1"></a>何等功德。<a id="a-C2"></a>所谓如法富乐。<a id="a-C3"></a>同持戒者。<a id="a-C4"></a>豪富之人。<a id="a-C5"></a>悉来亲近。<a id="a-C6"></a>同持戒故。<a id="a-C7"></a>迭相赍遗。<a id="a-C8"></a>所得财物。<a id="a-C9"></a>非害人得。<a id="a-CA"></a>非压他人。<a id="a-CB"></a>顺法得财。<a id="a-CC"></a>施法行人。<a id="a-CD"></a>其人布施功德。<a id="a-CE"></a>上上增长。<a id="a-CF"></a>二世利益二世安乐。<a id="a-CG"></a>以闻法故。<a id="a-CH"></a>得此功德。<a id="a-CI"></a>是名第二十六闻法功德。</p>
  <p id="aCJ">复次第二十七闻法功德。<a id="a-CK"></a>何等功德。<a id="a-CL"></a>所谓智慧。<a id="a-CM"></a>远离懈怠。<a id="a-CN"></a>以听正法。<a id="a-CO"></a>闻懈怠过。<a id="a-CP"></a>以懈怠故。<a id="a-CQ"></a>于诸世间出世间法。<a id="a-CR"></a>义不得成就。<a id="a-CS"></a>以闻法故。<a id="a-CT"></a>舍离懈怠。<a id="a-CU"></a>一切所作。<a id="a-CV"></a>常勤精进。<a id="a-CW"></a>正念不乱。<a id="a-CX"></a>离懈怠人。<a id="a-CY"></a>一切所作。<a id="a-CZ"></a>方便疾成。<a id="a-Ca"></a>如时所作。<a id="a-Cb"></a>如法所作。<a id="a-Cc"></a>一切成就。<a id="a-Cd"></a>二世利益。<a id="a-Ce"></a>若离懈怠。<a id="a-Cf"></a>常勤精进。<a id="a-Cg"></a>一切所作。<a id="a-Ch"></a>皆悉究竟。<a id="a-Ci"></a>一切发心。<a id="a-Cj"></a>无不成办。<a id="a-Ck"></a>若本懈怠。<a id="a-Cl"></a>闻正法故。<a id="a-Cm"></a>知懈怠过。<a id="a-Cn"></a>速舍离之。<a id="a-Co"></a>如舍刀火。<a id="a-Cp"></a>以懈怠故。<a id="a-Cq"></a>能坏一切世间作业。<a id="a-Cr"></a>闻懈怠过。<a id="a-Cs"></a>一切义利皆得成就。<a id="a-Ct"></a>以闻正法功德力故。<a id="a-Cu"></a>是名第二十七闻法功德。</p>
  <p id="aCv">复次第二十八闻法功德。<a id="a-Cw"></a>何等功德。<a id="a-Cx"></a>所谓次第闻法。<a id="a-Cy"></a>起报恩心。<a id="a-Cz"></a>知他恩分。<a id="a-D0"></a>闻正法中说报恩故。<a id="a-D1"></a>思念报恩。<a id="a-D2"></a>知恩报故。<a id="a-D3"></a>一切亲友悉皆坚固。<a id="a-D4"></a>以功德故。<a id="a-D5"></a>一切怨家。<a id="a-D6"></a>犹如亲友。<a id="a-D7"></a>若人少恩常念不忘。<a id="a-D8"></a>知恩报恩得大功德。<a id="a-D9"></a>是名第二十八闻法功德。</p>
  <p id="aDA">复次第二十九闻法功德。<a id="a-DB"></a>何等功德。<a id="a-DC"></a>所谓修行念死。<a id="a-DD"></a>第一胜念。<a id="a-DE"></a>所谓念死。<a id="a-DF"></a>以常念死。<a id="a-DG"></a>则怀怖畏。<a id="a-DH"></a>以怖畏故。<a id="a-DI"></a>不造恶业。<a id="a-DJ"></a>设见美色。<a id="a-DK"></a>不念分别。<a id="a-DL"></a>闻诸乐音。<a id="a-DM"></a>亦不忆念。<a id="a-DN"></a>若闻众香。<a id="a-DO"></a>不贪不乐。<a id="a-DP"></a>亦不忆念。<a id="a-DQ"></a>若舌得味。<a id="a-DR"></a>不贪不乐。<a id="a-DS"></a>亦不忆念。<a id="a-DT"></a>若身得触。<a id="a-DU"></a>不贪不乐。<a id="a-DV"></a>亦不忆念。<a id="a-DW"></a>意思惟法。<a id="a-DX"></a>不贪不乐。<a id="a-DY"></a>亦不忆念。<a id="a-DZ"></a>断离如是一切有网。<a id="a-Da"></a>如是之人怖畏死故。<a id="a-Db"></a>观诸世间悉无坚固。<a id="a-Dc"></a>一切皆苦。<a id="a-Dd"></a>一切无我。<a id="a-De"></a>一切皆空。<a id="a-Df"></a>实见之人于一切处。<a id="a-Dg"></a>若天若人。<a id="a-Dh"></a>无有着心。<a id="a-Di"></a>何况地狱饿鬼畜生。<a id="a-Dj"></a>于五道中。<a id="a-Dk"></a>悉断悕望。<a id="a-Dl"></a>而得解脱。<a id="a-Dm"></a>于一切生死苦中。<a id="a-Dn"></a>不复欣乐。<a id="a-Do"></a>怖畏厌离。<a id="a-Dp"></a>以厌离故。<a id="a-Dq"></a>而得解脱。<a id="a-Dr"></a>得解脱智。<a id="a-Ds"></a>我生已尽。<a id="a-Dt"></a>梵行已立。<a id="a-Du"></a>所作已办。<a id="a-Dv"></a>不受后有。<a id="a-Dw"></a>若离闻法。<a id="a-Dx"></a>不得如是梵行立等厌离功德。<a id="a-Dy"></a>是故应勤听受正法。<a id="a-Dz"></a>亲近师长。<a id="a-E0"></a>供养听法。<a id="a-E1"></a>现在未来。<a id="a-E2"></a>二世利益。<a id="a-E3"></a>所谓近善知识。<a id="a-E4"></a>听闻正法。<a id="a-E5"></a>以此二法。<a id="a-E6"></a>而得安隐。<a id="a-E7"></a>是名第二十九闻法功德。</p>
  <p id="aE8">复次第三十闻正法功德。<a id="a-E9"></a>何等功德。<a id="a-EA"></a>所谓以闻法故。<a id="a-EB"></a>死时不悔。<a id="a-EC"></a>修念死者。<a id="a-ED"></a>若有过起。<a id="a-EE"></a>则能速断。<a id="a-EF"></a>若三种垢。<a id="a-EG"></a>贪嗔痴起。<a id="a-EH"></a>生死因缘。<a id="a-EI"></a>以念死故。<a id="a-EJ"></a>则能断除。<a id="a-EK"></a>以断三垢。<a id="a-EL"></a>不生不死。<a id="a-EM"></a>不退不出。<a id="a-EN"></a>无有异法。<a id="a-EO"></a>能断此法。<a id="a-EP"></a>以得闻法功德力故。<a id="a-EQ"></a>得如是法。<a id="a-ER"></a>一切安隐功德之中。<a id="a-ES"></a>闻法功德第一根本。<a id="a-ET"></a>尔时鹅王菩萨。<a id="a-EU"></a>说迦那迦牟尼所说经法。<a id="a-EV"></a>为天众说。<a id="a-EW"></a>正法相应。<a id="a-EX"></a>是为第三十闻法功德。</p>
  <p id="aEY">复次第三十一闻法功德。<a id="a-EZ"></a>何等功德。<a id="a-Ea"></a>所谓死时。<a id="a-Eb"></a>心不悔恨。<a id="a-Ec"></a>若得闻于正法之义。<a id="a-Ed"></a>行善业故。<a id="a-Ee"></a>于命终时。<a id="a-Ef"></a>心不生悔。<a id="a-Eg"></a>随所闻义。<a id="a-Eh"></a>既得闻已。<a id="a-Ei"></a>忆命思惟。<a id="a-Ej"></a>既思惟已。<a id="a-Ek"></a>于佛法僧。<a id="a-El"></a>增长净心。<a id="a-Em"></a>以心净故。<a id="a-En"></a>血则清净。<a id="a-Eo"></a>血清净故。<a id="a-Ep"></a>颜色清净。<a id="a-Eq"></a>身心净故。<a id="a-Er"></a>临命终时。<a id="a-Es"></a>见于善道。<a id="a-Et"></a>有白光明可爱天处。<a id="a-Eu"></a>见生处故。<a id="a-Ev"></a>转增净心。<a id="a-Ew"></a>随其净心。<a id="a-Ex"></a>信佛法僧。<a id="a-Ey"></a>转生胜处。<a id="a-Ez"></a>若作四天王业。<a id="a-F0"></a>心净信故。<a id="a-F1"></a>生第二天。<a id="a-F2"></a>若有三十三天之业。<a id="a-F3"></a>生夜摩天。<a id="a-F4"></a>若有夜摩天业生兜率陀天。<a id="a-F5"></a>如是展转。<a id="a-F6"></a>乃至第六他化自在天。<a id="a-F7"></a>以心净力故。<a id="a-F8"></a>得增胜处。<a id="a-F9"></a>如是一切。<a id="a-FA"></a>皆由闻法。<a id="a-FB"></a>若离闻法。<a id="a-FC"></a>终不能得。<a id="a-FD"></a>若听正法。<a id="a-FE"></a>于命终时。<a id="a-FF"></a>为救为归。<a id="a-FG"></a>是名第三十一闻法功德。</p>
  <p id="aFH">复次第三十二闻法功德。<a id="a-FI"></a>何等功德。<a id="a-FJ"></a>以闻法故。<a id="a-FK"></a>终得涅槃。<a id="a-FL"></a>听法功德。<a id="a-FM"></a>于一切功德。<a id="a-FN"></a>最胜最上。<a id="a-FO"></a>何等胜上。<a id="a-FP"></a>所谓涅槃。<a id="a-FQ"></a>以听正法。<a id="a-FR"></a>修习增长如说修行。<a id="a-FS"></a>如实成就。<a id="a-FT"></a>其人决定。<a id="a-FU"></a>能断烦恼。<a id="a-FV"></a>到于涅槃。<a id="a-FW"></a>如是善时鹅王菩萨。<a id="a-FX"></a>为断夜摩天众放逸行故。<a id="a-FY"></a>以无等音说于真法。<a id="a-FZ"></a>天众皆生希有之心。<a id="a-Fa"></a>尔时天众。<a id="a-Fb"></a>闻佛法故。<a id="a-Fc"></a>心得清净。<a id="a-Fd"></a>一切天众。<a id="a-Fe"></a>白鹅王言。<a id="a-Ff"></a>于此天中。<a id="a-Fg"></a>汝是天主。<a id="a-Fh"></a>以有智慧辩才力故。<a id="a-Fi"></a>我等天众。<a id="a-Fj"></a>犹如畜生。<a id="a-Fk"></a>以放逸故乐于境界。<a id="a-Fl"></a>常为欲爱。<a id="a-Fm"></a>自害心故。<a id="a-Fn"></a>鹅王音声。<a id="a-Fo"></a>我等歌音。<a id="a-Fp"></a>所不能及。<a id="a-Fq"></a>尔时鹅王菩萨。<a id="a-Fr"></a>说于正法相应颂曰。</p>
  <p id="aFs">以闻正法故　　能止于恶法</p>
  <p id="aFt">以离恶法故　　常得安隐处</p>
  <p id="aFu">以闻正法故　　其心得清净</p>
  <p id="aFv">能令心安住　　不作众恶业</p>
  <p id="aFw">闻法能总持　　闻法不造恶</p>
  <p id="aFx">闻法知业果　　后得于涅槃</p>
  <p id="aFy">闻法故知法　　闻法故信佛</p>
  <p id="aFz">智者闻法故　　能解脱众苦</p>
  <p id="aG0">以闻正法故　　能知真法相</p>
  <p id="aG1">是故有智者　　当勤听正法</p>
  <p id="aG2">闻如来说法　　能离于生死</p>
  <p id="aG3">断离三种爱　　得至无尽处</p>
  <p id="aG4">以闻正法故　　知四法因缘</p>
  <p id="aG5">及诸法生灭　　闻法皆能知</p>
  <p id="aG6">以闻正法故　　了知阴界入</p>
  <p id="aG7">如是二种相　　智者应修行</p>
  <p id="aG8">第一大力过　　缚一切生死</p>
  <p id="aG9">以闻正法故　　一切皆能知</p>
  <p id="aGA">以恶大力故　　缚一切生死</p>
  <p id="aGB">以闻正法故　　一切皆能灭</p>
  <p id="aGC">于一切转相　　一切不转相</p>
  <p id="aGD">以闻胜法故　　一切皆能知</p>
  <p id="aGE">若死时欲至　　则受大苦恼</p>
  <p id="aGF">以念闻法故　　死苦不能乱</p>
  <p id="aGG">以闻智慧故　　烧诸烦恼树</p>
  <p id="aGH">以智火烧故　　灭已不复生</p>
  <p id="aGI">闻法不放逸　　则得一切乐</p>
  <p id="aGJ">闻法故安隐　　是故应听法</p>
  <p id="aGK">得闻正法已　　近智及耆老</p>
  <p id="aGL">能到无上处　　永离老病死</p>
  <p id="aGM">闻故不造恶　　闻故顺法行</p>
  <p id="aGN">闻法故离苦　　闻法最第一</p>
  <p id="aGO">以闻正法故　　得三业清净</p>
  <p id="aGP">若求清净者　　当勤听正法</p>
  <p id="aGQ">以依闻法故　　坚固勤精进</p>
  <p id="aGR">是则能速度　　广大三界海</p>
  <p id="aGS">闻法之财富　　世间最第一</p>
  <p id="aGT">多财不知义　　智者说贫穷</p>
  <p id="aGU">远离于师长　　失闻正法财</p>
  <p id="aGV">是人无命果　　为恶所破坏</p>
  <p id="aGW">放逸懈怠人　　亲近恶知识</p>
  <p id="aGX">是人无命果　　如殖种沙卤</p>
  <p id="aGY">远离见闻法　　是则为盲人</p>
  <p id="aGZ">若人远离法　　而行于非法</p>
  <p id="aGa">是人舍离药　　摄取于疾病</p>
  <p id="aGb">若人近善友　　增长无量法</p>
  <p id="aGc">犹如注大雨　　河流皆增长</p>
  <p id="aGd">顺法寂静行　　夙兴念正法</p>
  <p id="aGe">必定得安乐　　不为放逸诳</p>
  <p id="aGf">既知智功德　　智者应修行</p>
  <p id="aGg">非是无智者　　而得受安乐</p>
  <p id="aGh">如是善时鹅王。<a id="a-Gi"></a>为诸天众种善根故。<a id="a-Gj"></a>数数为说利益之法。<a id="a-Gk"></a>断无利益。<a id="a-Gl"></a>说佛经法。<a id="a-Gm"></a>尔时天众。<a id="a-Gn"></a>既闻法已。<a id="a-Go"></a>生敬重心。<a id="a-Gp"></a>生欢喜心。<a id="a-Gq"></a>放逸薄少。<a id="a-Gr"></a>天同业故。<a id="a-Gs"></a>复诣异处而受天乐。<a id="a-Gt"></a>善时鹅王。<a id="a-Gu"></a>既以迦那迦牟尼所说经。<a id="a-Gv"></a>名集无量功德闻法坚固经。<a id="a-Gw"></a>为诸天众。<a id="a-Gx"></a>具演说已。<a id="a-Gy"></a>复诣异处。<a id="a-Gz"></a>思惟念法。<a id="a-H0"></a>乐行地天五乐音声。<a id="a-H1"></a>受五欲乐。<a id="a-H2"></a>乃至爱善业尽。<a id="a-H3"></a>以恶业故。<a id="a-H4"></a>堕于地狱饿鬼畜生。<a id="a-H5"></a>若有余业与人同业。<a id="a-H6"></a>生于人中。<a id="a-H7"></a>大富安乐。<a id="a-H8"></a>善持禁戒。<a id="a-H9"></a>常乐闻法。<a id="a-HA"></a>第一顺法。<a id="a-HB"></a>聪慧正见。<a id="a-HC"></a>或为王者。<a id="a-HD"></a>或为大臣。<a id="a-HE"></a>以余业故。</p>
  <p id="aHF">复次比丘知业果报。<a id="a-HG"></a>观夜摩天所住之地。<a id="a-HH"></a>彼以闻慧。<a id="a-HI"></a>见夜摩天名种种杂地。<a id="a-HJ"></a>众生何业。<a id="a-HK"></a>生此地处。<a id="a-HL"></a>彼见有人造作善业。<a id="a-HM"></a>身口意善。<a id="a-HN"></a>正见正命。<a id="a-HO"></a>遍行善行。<a id="a-HP"></a>直心乐实。<a id="a-HQ"></a>不杀不盗。<a id="a-HR"></a>远离邪淫。<a id="a-HS"></a>若在梦中。<a id="a-HT"></a>见于女人。<a id="a-HU"></a>心不亲近。<a id="a-HV"></a>昼亦不念。<a id="a-HW"></a>浊心觉观。<a id="a-HX"></a>如我此身。<a id="a-HY"></a>以舍邪淫。<a id="a-HZ"></a>得善果报。<a id="a-Ha"></a>离邪淫故。<a id="a-Hb"></a>得生天上。<a id="a-Hc"></a>与诸天女围绕受乐。<a id="a-Hd"></a>舍离女人。<a id="a-He"></a>悕望天女。<a id="a-Hf"></a>以求天女。<a id="a-Hg"></a>名浊梵行。<a id="a-Hh"></a>望生天故。<a id="a-Hi"></a>舍离邪淫。<a id="a-Hj"></a>我先与女人歌笑舞戏。<a id="a-Hk"></a>是为不善。<a id="a-Hl"></a>当堕恶道。<a id="a-Hm"></a>以是义故。<a id="a-Hn"></a>于本所习。<a id="a-Ho"></a>不生贪欲。<a id="a-Hp"></a>觉观之心。<a id="a-Hq"></a>不念本习。<a id="a-Hr"></a>歌舞戏笑。<a id="a-Hs"></a>若心生念。<a id="a-Ht"></a>寻即断除。<a id="a-Hu"></a>以是因缘。<a id="a-Hv"></a>命终生于种种杂地。<a id="a-Hw"></a>既生此地。<a id="a-Hx"></a>善业果成。<a id="a-Hy"></a>五欲和合。<a id="a-Hz"></a>天子生已。<a id="a-I0"></a>以善业故。<a id="a-I1"></a>一切天处。<a id="a-I2"></a>杂宝光明。<a id="a-I3"></a>自然而生。<a id="a-I4"></a>所谓无量金刚种种山峰。<a id="a-I5"></a>种种光色。<a id="a-I6"></a>如毗琉璃。<a id="a-I7"></a>因陀青宝。<a id="a-I8"></a>大青宝王。<a id="a-I9"></a>车磲颇梨。<a id="a-IA"></a>赤莲花宝。<a id="a-IB"></a>及余种种。<a id="a-IC"></a>百千光明。<a id="a-ID"></a>周遍天处。<a id="a-IE"></a>初见如是种种光明。<a id="a-IF"></a>眼识乐着。<a id="a-IG"></a>本未曾见。<a id="a-IH"></a>见之乐着。<a id="a-II"></a>种种音声。<a id="a-IJ"></a>歌众乐音。<a id="a-IK"></a>不可譬喻。<a id="a-IL"></a>复闻种种天之妙香。<a id="a-IM"></a>新生天子。<a id="a-IN"></a>初为如是。<a id="a-IO"></a>三种境界。<a id="a-IP"></a>无等无比。<a id="a-IQ"></a>心生乐着。<a id="a-IR"></a>退光明林。<a id="a-IS"></a>诸天女众。<a id="a-IT"></a>见新生天子。<a id="a-IU"></a>从林中出。<a id="a-IV"></a>其林种种光明。<a id="a-IW"></a>庄严如是。<a id="a-IX"></a>天子以善业价。<a id="a-IY"></a>贸得天女。<a id="a-IZ"></a>时诸天女种种庄严。<a id="a-Ia"></a>皆悉端正。<a id="a-Ib"></a>种种妙色。<a id="a-Ic"></a>种种歌咏。<a id="a-Id"></a>天乐音声。<a id="a-Ie"></a>尔时天子。<a id="a-If"></a>为诸天女。<a id="a-Ig"></a>无始爱欲。<a id="a-Ih"></a>引其心故。<a id="a-Ii"></a>以欢喜心。<a id="a-Ij"></a>近诸天女。<a id="a-Ik"></a>或有天女。<a id="a-Il"></a>手执乐器。<a id="a-Im"></a>作众妓乐歌众妙音。<a id="a-In"></a>复有天女。<a id="a-Io"></a>闻妙花香。<a id="a-Ip"></a>爱眼含笑。<a id="a-Iq"></a>以视天子。<a id="a-Ir"></a>复有天女。<a id="a-Is"></a>在于地上。<a id="a-It"></a>手执乐器。<a id="a-Iu"></a>出妙音声。<a id="a-Iv"></a>复有天女。<a id="a-Iw"></a>手执妙花。<a id="a-Ix"></a>驰赴天子。<a id="a-Iy"></a>复有天女。<a id="a-Iz"></a>手擎种种上味天饮色香味具。<a id="a-J0"></a>离于醉过。<a id="a-J1"></a>到天子所。<a id="a-J2"></a>以莲花叶。<a id="a-J3"></a>盛天上味色香味具饮已。<a id="a-J4"></a>增悦过踰十倍。<a id="a-J5"></a>是为心着第四境界。<a id="a-J6"></a>先着妙色。<a id="a-J7"></a>次声香味。<a id="a-J8"></a>又复身受种种乐触。<a id="a-J9"></a>随意所念。<a id="a-JA"></a>念之即得。<a id="a-JB"></a>是名新生天子着五欲乐。<a id="a-JC"></a>尔时新生天子。<a id="a-JD"></a>共诸天女往诣。<a id="a-JE"></a>一切随顺欲林。<a id="a-JF"></a>受五欲乐。<a id="a-JG"></a>尔时新生天子。<a id="a-JH"></a>天女围绕。<a id="a-JI"></a>观诸天众。<a id="a-JJ"></a>种种游戏。<a id="a-JK"></a>或有游戏在于榛林。<a id="a-JL"></a>或有在于山峰游戏。<a id="a-JM"></a>或有游戏作五乐音。<a id="a-JN"></a>或有天子。<a id="a-JO"></a>共诸天女种种庄严。<a id="a-JP"></a>在虚空殿游戏娱乐。<a id="a-JQ"></a>或有天子。<a id="a-JR"></a>手攀树枝歌舞戏笑。<a id="a-JS"></a>五乐音声。<a id="a-JT"></a>尔时新生天子。<a id="a-JU"></a>见诸天众如斯游戏。<a id="a-JV"></a>心生欢喜。<a id="a-JW"></a>天女围绕。<a id="a-JX"></a>共入天众。<a id="a-JY"></a>和合游戏。<a id="a-JZ"></a>新生天子。<a id="a-Ja"></a>共诸天女游戏受乐。<a id="a-Jb"></a>自业相似。<a id="a-Jc"></a>受五欲乐。<a id="a-Jd"></a>久受乐已。<a id="a-Je"></a>从林中出。<a id="a-Jf"></a>复升种种宝庄严山。<a id="a-Jg"></a>共相娱乐。<a id="a-Jh"></a>游戏受乐。<a id="a-Ji"></a>或在流泉。<a id="a-Jj"></a>或在园林种种宝石庄严之山。<a id="a-Jk"></a>清凉泉水。<a id="a-Jl"></a>以为庄严。<a id="a-Jm"></a>游戏其中。<a id="a-Jn"></a>时诸天众。<a id="a-Jo"></a>心行放逸。<a id="a-Jp"></a>尔时有一天游戏鸟名流水行。<a id="a-Jq"></a>为放逸天。<a id="a-Jr"></a>以偈颂曰。</p>
  <p id="aJs">以种种业故　　而受乐果报</p>
  <p id="aJt">天中受报已　　业尽当还退</p>
  <p id="aJu">愚人现得乐　　而不观怖畏</p>
  <p id="aJv">后得衰恼至　　尔时乃知业</p>
  <p id="aJw">放逸之所缚　　苦乐等无异</p>
  <p id="aJx">以天业尽故　　后生大悔心</p>
  <p id="aJy">放逸如毒害　　是故应舍离</p>
  <p id="aJz">放逸害诸天　　将入于地狱</p>
  <p id="aK0">和合生欣庆　　离别则大苦</p>
  <p id="aK1">和合必有离　　一切法如是</p>
  <p id="aK2">世无有一法　　有生而不坏</p>
  <p id="aK3">一切生灭法　　出没法如是</p>
  <p id="aK4">随所见诸天　　而受于天乐</p>
  <p id="aK5">放逸毒所迷　　一切皆归灭</p>
  <p id="aK6">一切放逸乐　　初谓为可爱</p>
  <p id="aK7">后得衰恼至　　乃知为大怨</p>
  <p id="aK8">放逸着女色　　智者说大怨</p>
  <p id="aK9">着色丧身命　　修罗龙亦然</p>
  <p id="aKA">嗜酒着女色　　贪于诸境界</p>
  <p id="aKB">躁扰懈怠心　　是放逸根芽</p>
  <p id="aKC">如是流水行鸟。<a id="a-KD"></a>为放逸天。<a id="a-KE"></a>说如是偈。<a id="a-KF"></a>尔时天众。<a id="a-KG"></a>虽闻此偈。<a id="a-KH"></a>而不觉知。<a id="a-KI"></a>境界所害。<a id="a-KJ"></a>歌笑游戏。<a id="a-KK"></a>入光明林。<a id="a-KL"></a>其林可爱。<a id="a-KM"></a>枝叶遍覆。<a id="a-KN"></a>多有种种树林。<a id="a-KO"></a>郁茂甚可爱乐。<a id="a-KP"></a>时诸天众。<a id="a-KQ"></a>共新生天子。<a id="a-KR"></a>五乐音声。<a id="a-KS"></a>游戏受乐。<a id="a-KT"></a>于园林中。<a id="a-KU"></a>及笐[竺-二+列]树。<a id="a-KV"></a>种种流水。<a id="a-KW"></a>莲花林池种种地处。<a id="a-KX"></a>树枝荫覆。<a id="a-KY"></a>犹如宫室。<a id="a-KZ"></a>种种林中。<a id="a-Ka"></a>种种意树。<a id="a-Kb"></a>种种山谷。<a id="a-Kc"></a>七宝光明。<a id="a-Kd"></a>种种庄严。<a id="a-Ke"></a>殊胜宫殿。<a id="a-Kf"></a>昔所未见。<a id="a-Kg"></a>天众见之。<a id="a-Kh"></a>生希有心。<a id="a-Ki"></a>况新生天子。<a id="a-Kj"></a>如是新生天子。<a id="a-Kk"></a>皆悉遍观与天女众。<a id="a-Kl"></a>游于林间。<a id="a-Km"></a>于新境界。<a id="a-Kn"></a>极生渴爱。<a id="a-Ko"></a>欲火所烧。<a id="a-Kp"></a>放逸为烟。<a id="a-Kq"></a>天女围绕。<a id="a-Kr"></a>烧已复烧。<a id="a-Ks"></a>于园林中。<a id="a-Kt"></a>处处游行。<a id="a-Ku"></a>无量爱力。<a id="a-Kv"></a>境界所烧。<a id="a-Kw"></a>久与天女围绕受乐。<a id="a-Kx"></a>复向种种杂莲花池。<a id="a-Ky"></a>其莲花池。<a id="a-Kz"></a>可爱无比。<a id="a-L0"></a>所谓种种杂色。<a id="a-L1"></a>钵头摩花。<a id="a-L2"></a>毗琉璃叶。<a id="a-L3"></a>真金为茎。<a id="a-L4"></a>赤莲花宝。<a id="a-L5"></a>以为其台。<a id="a-L6"></a>白银为须。<a id="a-L7"></a>青因陀宝。<a id="a-L8"></a>以为众蜂。<a id="a-L9"></a>庄严花池。<a id="a-LA"></a>复有莲花。<a id="a-LB"></a>白银为茎。<a id="a-LC"></a>青因陀宝。<a id="a-LD"></a>以为其叶。<a id="a-LE"></a>真金为茎。<a id="a-LF"></a>青因陀宝。<a id="a-LG"></a>以为其叶赤莲花宝。<a id="a-LH"></a>以为其须。<a id="a-LI"></a>白银为台。<a id="a-LJ"></a>赤莲宝蜂。<a id="a-LK"></a>以为庄严。<a id="a-LL"></a>复有莲花。<a id="a-LM"></a>茎叶须台。<a id="a-LN"></a>一切皆赤赤蜂庄严。<a id="a-LO"></a>复有莲花银茎银叶银须银台。<a id="a-LP"></a>银蜂庄严。<a id="a-LQ"></a>复有莲花一切青色。<a id="a-LR"></a>如青莲花青叶青茎。<a id="a-LS"></a>青须青台青蜂庄严。</p>
  <p id="aLT">复有莲花。<a id="a-LU"></a>种种杂色。<a id="a-LV"></a>一一莲花。<a id="a-LW"></a>七宝间错种种相貌。<a id="a-LX"></a>种种妙香。<a id="a-LY"></a>种种色叶。<a id="a-LZ"></a>而以庄严。<a id="a-La"></a>所谓青黄赤白绀色庄严。<a id="a-Lb"></a>种种众叶。<a id="a-Lc"></a>众蜂庄严。<a id="a-Ld"></a>如是种种杂莲花池。<a id="a-Le"></a>其水清凉。<a id="a-Lf"></a>其味甘美。<a id="a-Lg"></a>甚可爱乐。<a id="a-Lh"></a>多有莲花。<a id="a-Li"></a>天色妙香。<a id="a-Lj"></a>众相具足。<a id="a-Lk"></a>新生天子。<a id="a-Ll"></a>共天女众。<a id="a-Lm"></a>五乐音声。<a id="a-Ln"></a>受五欲乐。<a id="a-Lo"></a>种种杂色。<a id="a-Lp"></a>莲花池岸。<a id="a-Lq"></a>有诸林树围绕花池。<a id="a-Lr"></a>以树庄严百倍殊胜。<a id="a-Ls"></a>其树具足杂花庄严。<a id="a-Lt"></a>其一切花。<a id="a-Lu"></a>从根至条。<a id="a-Lv"></a>青黄赤白。<a id="a-Lw"></a>绀色众花。<a id="a-Lx"></a>皆悉具足。<a id="a-Ly"></a>其莲花池。<a id="a-Lz"></a>出大光明。<a id="a-M0"></a>满十由旬。<a id="a-M1"></a>多有众鸟。<a id="a-M2"></a>出美妙音。<a id="a-M3"></a>莲花池岸。<a id="a-M4"></a>复有林树。<a id="a-M5"></a>名日宫殿。<a id="a-M6"></a>天善业故。<a id="a-M7"></a>有大势力。<a id="a-M8"></a>若天升树。<a id="a-M9"></a>念生宫殿。<a id="a-MA"></a>随念即成。<a id="a-MB"></a>以善业故。<a id="a-MC"></a>七宝花叶。<a id="a-MD"></a>化为宫殿。<a id="a-ME"></a>七宝庄严。<a id="a-MF"></a>多有河池。<a id="a-MG"></a>园林山岳。<a id="a-MH"></a>处处多有严饰宫殿。<a id="a-MI"></a>升此宫殿。<a id="a-MJ"></a>众宝严身。<a id="a-MK"></a>共诸天女。<a id="a-ML"></a>歌舞游戏或飞虚空。<a id="a-MM"></a>观夜摩天。<a id="a-MN"></a>所住诸地随意遍观。<a id="a-MO"></a>如是等花。<a id="a-MP"></a>岸树力故。<a id="a-MQ"></a>复有种种杂色花池。<a id="a-MR"></a>于池岸上。<a id="a-MS"></a>复有异树。<a id="a-MT"></a>名摩尼音。<a id="a-MU"></a>种种众鸟。<a id="a-MV"></a>以为庄严。<a id="a-MW"></a>以树势力。<a id="a-MX"></a>若诸天众。<a id="a-MY"></a>游戏花池。<a id="a-MZ"></a>微风吹动。<a id="a-Ma"></a>互相掁触。<a id="a-Mb"></a>出妙音声。<a id="a-Mc"></a>宝珠如花。<a id="a-Md"></a>从树而堕。<a id="a-Me"></a>光遍虚空。<a id="a-Mf"></a>如阎浮提日月光明。<a id="a-Mg"></a>于虚空中宝珠光明。<a id="a-Mh"></a>亦复如是。</p>
  <p id="aMi">莲花池岸。<a id="a-Mj"></a>复有异树。<a id="a-Mk"></a>名授饮食。<a id="a-Ml"></a>若诸天众游戏花池。<a id="a-Mm"></a>以天善业。<a id="a-Mn"></a>从树果中出天美饮色香味具。<a id="a-Mo"></a>天子饮之。<a id="a-Mp"></a>十倍增悦。<a id="a-Mq"></a>无有醉乱。<a id="a-Mr"></a>共诸天女歌舞游戏。<a id="a-Ms"></a>复有林树。<a id="a-Mt"></a>出须陀食。<a id="a-Mu"></a>如业所得。<a id="a-Mv"></a>于池岸边。<a id="a-Mw"></a>复有异树。<a id="a-Mx"></a>名叶歌音。<a id="a-My"></a>若诸天众。<a id="a-Mz"></a>游戏此池。<a id="a-N0"></a>以善业故。<a id="a-N1"></a>微风来吹。<a id="a-N2"></a>而受快乐。<a id="a-N3"></a>风吹树叶。<a id="a-N4"></a>互相掁触。<a id="a-N5"></a>出妙音声。<a id="a-N6"></a>如天女音。<a id="a-N7"></a>不可分别。<a id="a-N8"></a>一切诸树所出音声。<a id="a-N9"></a>亦复如是。</p>
  <p id="aNA">于莲花池岸。<a id="a-NB"></a>复有异树。<a id="a-NC"></a>名曰鸟乐。<a id="a-ND"></a>以树势力。<a id="a-NE"></a>鸟在树上。<a id="a-NF"></a>若天入池游戏受乐。<a id="a-NG"></a>五乐音声。<a id="a-NH"></a>互相娱乐。<a id="a-NI"></a>或升宝树。<a id="a-NJ"></a>或乘天鸟。<a id="a-NK"></a>为观天众可爱之处。<a id="a-NL"></a>随其所念。<a id="a-NM"></a>鸟在其前。<a id="a-NN"></a>即于鸟上有大宫殿。<a id="a-NO"></a>多有流泉。<a id="a-NP"></a>众莲花池。<a id="a-NQ"></a>枝荫宫室。<a id="a-NR"></a>皆悉具足复有异鸟。<a id="a-NS"></a>为诸天众以偈颂曰。</p>
  <p id="aNT">持戒人安隐　　破戒勿久寿</p>
  <p id="aNU">宁受下贱身　　不欲入地狱</p>
  <p id="aNV">智者次第行　　渐渐念念修</p>
  <p id="aNW">净治我见垢　　如工匠炼金</p>
 </body>
</html>