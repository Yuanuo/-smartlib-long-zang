<!doctype html>
<html id="z3IBUQ1bD" data-ver="1654">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十五</h1>
  <h2 id="a2">观天品第六之四(三十三天之一)</h2>
  <p id="a3">复次比丘。<a id="a-4"></a>观于持戒。<a id="a-5"></a>若有离于持戒智慧。<a id="a-6"></a>不得生天。<a id="a-7"></a>彼以闻慧。<a id="a-8"></a>见持戒者生于天中。<a id="a-9"></a>受天快乐。<a id="a-A"></a>以有智故。<a id="a-B"></a>命终退时。<a id="a-C"></a>不堕恶道。<a id="a-D"></a>以何等戒。<a id="a-E"></a>有几种戒。<a id="a-F"></a>生于天中。<a id="a-G"></a>以何相生。<a id="a-H"></a>见七种戒。<a id="a-I"></a>化生天中。<a id="a-J"></a>有上中下。<a id="a-K"></a>不杀生戒。<a id="a-L"></a>生四天王处。<a id="a-M"></a>不杀不盗。<a id="a-N"></a>生三十三天。<a id="a-O"></a>不杀不盗不行邪淫。<a id="a-P"></a>生夜摩天。<a id="a-Q"></a>不杀不盗不邪淫不妄语不两舌恶口绮语。<a id="a-R"></a>生兜率陀天。<a id="a-S"></a>受世间戒。<a id="a-T"></a>信奉佛戒。<a id="a-U"></a>不杀不盗不邪淫不妄语两舌恶口绮语。<a id="a-V"></a>生化乐天。<a id="a-W"></a>他化自在天亦如是。<a id="a-X"></a>比丘如是。<a id="a-Y"></a>观于戒业。<a id="a-Z"></a>系诸众生。<a id="a-a"></a>上生天中。<a id="a-b"></a>云何持戒。<a id="a-c"></a>生于何处。<a id="a-d"></a>彼以闻慧。<a id="a-e"></a>见此众生。<a id="a-f"></a>受不杀戒。<a id="a-g"></a>生四天处。<a id="a-h"></a>身量色力。<a id="a-i"></a>富命第一。<a id="a-j"></a>若受不杀不盗戒。<a id="a-k"></a>生三十三天。<a id="a-l"></a>身量色力。<a id="a-m"></a>富命转胜。<a id="a-n"></a>若受不杀不盗不淫。<a id="a-o"></a>亲近修习生夜摩天。<a id="a-p"></a>身量色力。<a id="a-q"></a>富命转胜。<a id="a-r"></a>信智胜故。<a id="a-s"></a>生兜率陀天。<a id="a-t"></a>身量色力。<a id="a-u"></a>富命转胜。<a id="a-v"></a>不杀不盗不邪淫不妄语两舌恶口绮语。<a id="a-w"></a>生化乐天。<a id="a-x"></a>身量色力。<a id="a-y"></a>受乐富命。<a id="a-z"></a>转胜于前。<a id="a-10"></a>受持不杀不盗不邪淫不妄语两舌恶口绮语。<a id="a-11"></a>生于他化自在天中。<a id="a-12"></a>身量色力。<a id="a-13"></a>寿命富乐。<a id="a-14"></a>胜于余天。<a id="a-15"></a>非魔波旬自在所使。<a id="a-16"></a>亦不使魔。</p>
  <p id="a17">复次比丘。<a id="a-18"></a>知业果报。<a id="a-19"></a>观微细因生于天上。<a id="a-1A"></a>彼见思心。<a id="a-1B"></a>为胜戒因。<a id="a-1C"></a>上中下戒。<a id="a-1D"></a>生六欲天。<a id="a-1E"></a>心胜业胜。<a id="a-1F"></a>生于六天。<a id="a-1G"></a>以心胜故生处亦胜。</p>
  <p id="a1H">复次比丘。<a id="a-1I"></a>观戒几种。<a id="a-1J"></a>彼见世间。<a id="a-1K"></a>有二种戒。<a id="a-1L"></a>一者自生。<a id="a-1M"></a>二者从他。<a id="a-1N"></a>自生者。<a id="a-1O"></a>自性能持。<a id="a-1P"></a>从他者。<a id="a-1Q"></a>和合而生。<a id="a-1R"></a>复有二种戒。<a id="a-1S"></a>一者在家。<a id="a-1T"></a>二者出家。<a id="a-1U"></a>在家戒者。<a id="a-1V"></a>所谓五戒。<a id="a-1W"></a>出家戒者。<a id="a-1X"></a>持解脱戒。<a id="a-1Y"></a>复有二种戒。<a id="a-1Z"></a>谓一行戒。<a id="a-1a"></a>非一行戒。<a id="a-1b"></a>一行者。<a id="a-1c"></a>所谓一戒。<a id="a-1d"></a>非一行者。<a id="a-1e"></a>或受二戒。<a id="a-1f"></a>或持三戒。<a id="a-1g"></a>复有二种。<a id="a-1h"></a>一者久时。<a id="a-1i"></a>二不久时。<a id="a-1j"></a>久时者。<a id="a-1k"></a>尽形护戒。<a id="a-1l"></a>不久时者。<a id="a-1m"></a>随心所要。<a id="a-1n"></a>随力持戒。<a id="a-1o"></a>复有二种。<a id="a-1p"></a>一者有垢。<a id="a-1q"></a>二者无垢。<a id="a-1r"></a>有垢戒者生于天中。<a id="a-1s"></a>无垢戒者。<a id="a-1t"></a>至于涅槃。<a id="a-1u"></a>复有二种戒。<a id="a-1v"></a>一者世间戒。<a id="a-1w"></a>二者出世间戒。<a id="a-1x"></a>世间戒者则有流动。<a id="a-1y"></a>出世间戒则无流动。<a id="a-1z"></a>复有二种戒。<a id="a-20"></a>一者自护。<a id="a-21"></a>二者护他。<a id="a-22"></a>自持戒者。<a id="a-23"></a>名曰自护。<a id="a-24"></a>他护者。<a id="a-25"></a>令他住于世间染戒。<a id="a-26"></a>复有二种。<a id="a-27"></a>一者止。<a id="a-28"></a>二者作。<a id="a-29"></a>作者。<a id="a-2A"></a>成就诸行。<a id="a-2B"></a>转于生死。<a id="a-2C"></a>止者。<a id="a-2D"></a>知因知缘。<a id="a-2E"></a>而不进学。<a id="a-2F"></a>复有二种。<a id="a-2G"></a>一者智摄。<a id="a-2H"></a>二者施摄。<a id="a-2I"></a>布施摄戒。<a id="a-2J"></a>得大富乐智所摄戒。<a id="a-2K"></a>得至涅槃。<a id="a-2L"></a>复有二种。<a id="a-2M"></a>一者内行。<a id="a-2N"></a>二者外行。<a id="a-2O"></a>外行者。<a id="a-2P"></a>依于净身。<a id="a-2Q"></a>内行者。<a id="a-2R"></a>心口意净。<a id="a-2S"></a>复有二种。<a id="a-2T"></a>一者修习。<a id="a-2U"></a>二者不习。<a id="a-2V"></a>修习者。<a id="a-2W"></a>已于无量世来修习。<a id="a-2X"></a>不习者。<a id="a-2Y"></a>一世持戒。<a id="a-2Z"></a>如是比丘。<a id="a-2a"></a>观如是等无量二戒。</p>
  <p id="a2b">复次比丘。<a id="a-2c"></a>观微细戒。<a id="a-2d"></a>有几种戒。<a id="a-2e"></a>比丘观戒。<a id="a-2f"></a>复有三种。<a id="a-2g"></a>一者少分戒。<a id="a-2h"></a>二者多分戒。<a id="a-2i"></a>三者尽受戒。<a id="a-2j"></a>少分戒者。<a id="a-2k"></a>持于一戒。<a id="a-2l"></a>多分戒者。<a id="a-2m"></a>或持二三。<a id="a-2n"></a>尽受戒者。<a id="a-2o"></a>持一切戒。<a id="a-2p"></a>复有三种。<a id="a-2q"></a>一者爱。<a id="a-2r"></a>二者不爱。<a id="a-2s"></a>三者自性爱。<a id="a-2t"></a>爱者。<a id="a-2u"></a>为财利故。<a id="a-2v"></a>而受禁戒。<a id="a-2w"></a>不爱者。<a id="a-2x"></a>疾病故而受禁戒。<a id="a-2y"></a>自性者。<a id="a-2z"></a>自性净行。<a id="a-30"></a>此功德胜。<a id="a-31"></a>复有三种戒。<a id="a-32"></a>一者禅行戒。<a id="a-33"></a>二者无禅戒。<a id="a-34"></a>三者离恶戒。<a id="a-35"></a>禅行戒者。<a id="a-36"></a>修世间禅。<a id="a-37"></a>乃至入于城邑聚落。<a id="a-38"></a>而常修禅。<a id="a-39"></a>非禅戒者。<a id="a-3A"></a>离禅行戒。<a id="a-3B"></a>离恶戒者。<a id="a-3C"></a>恐遭众恶。<a id="a-3D"></a>舍之不为。<a id="a-3E"></a>如人醉酒。<a id="a-3F"></a>行不善业。<a id="a-3G"></a>智人见之。<a id="a-3H"></a>断酒不饮。<a id="a-3I"></a>复有三种戒。<a id="a-3J"></a>一者谄曲戒。<a id="a-3K"></a>二者不谄曲戒。<a id="a-3L"></a>三者性善戒。<a id="a-3M"></a>谄曲戒者。<a id="a-3N"></a>垢染不净得少果报。<a id="a-3O"></a>不谄曲戒者。<a id="a-3P"></a>得大果报。<a id="a-3Q"></a>性善戒者。<a id="a-3R"></a>若心增上则得大果。<a id="a-3S"></a>若心劣弱其果则小。<a id="a-3T"></a>复有三种。<a id="a-3U"></a>一者因缘持。<a id="a-3V"></a>二非因缘持。<a id="a-3W"></a>三者法不应作。<a id="a-3X"></a>因缘持者。<a id="a-3Y"></a>有因缘故。<a id="a-3Z"></a>护持禁戒。<a id="a-3a"></a>非因缘者。<a id="a-3b"></a>无缘持戒。<a id="a-3c"></a>不应作者。<a id="a-3d"></a>生于大姓所不应作。<a id="a-3e"></a>护种姓故。<a id="a-3f"></a>复次从缘持戒者。<a id="a-3g"></a>为得佛故。<a id="a-3h"></a>以思胜故。<a id="a-3i"></a>其果则大。<a id="a-3j"></a>无缘持戒。<a id="a-3k"></a>其果则小。<a id="a-3l"></a>不识果故。<a id="a-3m"></a>不应作者。<a id="a-3n"></a>求世名故。<a id="a-3o"></a>其果亦小。<a id="a-3p"></a>生于人中。<a id="a-3q"></a>复有三种。<a id="a-3r"></a>一者畏师。<a id="a-3s"></a>二非畏师。<a id="a-3t"></a>三者畏于恶道。<a id="a-3u"></a>畏师持戒名下持戒。<a id="a-3v"></a>非畏师持戒名中持戒。<a id="a-3w"></a>若畏恶道名上持戒。<a id="a-3x"></a>复有三种。<a id="a-3y"></a>一者自持戒。<a id="a-3z"></a>而不教人。<a id="a-40"></a>二者自行教人。<a id="a-41"></a>三者于他行舍。<a id="a-42"></a>复有三种。<a id="a-43"></a>一者缺戒。<a id="a-44"></a>二者不缺戒。<a id="a-45"></a>三者一切缺戒。<a id="a-46"></a>缺戒者。<a id="a-47"></a>初善持戒。<a id="a-48"></a>后则破戒。<a id="a-49"></a>是名缺戒。<a id="a-4A"></a>不缺戒者。<a id="a-4B"></a>初中后时。<a id="a-4C"></a>常善持戒。<a id="a-4D"></a>是名不缺戒。<a id="a-4E"></a>一切缺戒者。<a id="a-4F"></a>会诸外道。<a id="a-4G"></a>而受斋戒。<a id="a-4H"></a>邪见杀生。<a id="a-4I"></a>是名一切缺戒。</p>
  <p id="a4J">复次比丘。<a id="a-4K"></a>观四种戒。<a id="a-4L"></a>何等为四。<a id="a-4M"></a>离口四过。<a id="a-4N"></a>一者妄语。<a id="a-4O"></a>二者两舌。<a id="a-4P"></a>三者恶口。<a id="a-4Q"></a>四者绮语。<a id="a-4R"></a>复有五种戒。<a id="a-4S"></a>止五境界。<a id="a-4T"></a>是名为五。<a id="a-4U"></a>复有六种因缘而持禁戒。<a id="a-4V"></a>一者畏他求便。<a id="a-4W"></a>二者畏于罚戮。<a id="a-4X"></a>三者怖畏。<a id="a-4Y"></a>四者因缘。<a id="a-4Z"></a>五者不观。<a id="a-4a"></a>六者自性。<a id="a-4b"></a>复有七种戒。<a id="a-4c"></a>谓身三戒。<a id="a-4d"></a>口有四戒。<a id="a-4e"></a>比丘如是。<a id="a-4f"></a>观无量持戒。<a id="a-4g"></a>众生畏于恶道。<a id="a-4h"></a>持戒能度。<a id="a-4i"></a>如是持戒。<a id="a-4j"></a>略说二种。<a id="a-4k"></a>一者世间。<a id="a-4l"></a>二者出世间。</p>
  <p id="a4m">如是比丘。<a id="a-4n"></a>观四天王天已。<a id="a-4o"></a>观三十三天所住之地。<a id="a-4p"></a>及观业行。<a id="a-4q"></a>以何业故生三十三天。<a id="a-4r"></a>彼以闻慧。<a id="a-4s"></a>见三十三天所住之地。<a id="a-4t"></a>何等三十三。<a id="a-4u"></a>一者名曰住善法堂天。<a id="a-4v"></a>二者名住峰天。<a id="a-4w"></a>三者名住山顶天。<a id="a-4x"></a>四者名善见城天。<a id="a-4y"></a>五者名钵私地天。<a id="a-4z"></a>六者名住俱吒天(俱吒者山名也)。<a id="a-50"></a>七者名杂殿天。<a id="a-51"></a>八者名住欢喜园天。<a id="a-52"></a>九者名光明天。<a id="a-53"></a>十者名波利耶多树园天。<a id="a-54"></a>十一者。<a id="a-55"></a>名险岸天。<a id="a-56"></a>十二者。<a id="a-57"></a>名住杂险岸天。<a id="a-58"></a>十三者。<a id="a-59"></a>名住摩尼藏天。<a id="a-5A"></a>十四者。<a id="a-5B"></a>名旋行地天。<a id="a-5C"></a>十五者。<a id="a-5D"></a>名金殿天。<a id="a-5E"></a>十六者。<a id="a-5F"></a>名鬘影处天。<a id="a-5G"></a>十七者。<a id="a-5H"></a>名住柔软地天。<a id="a-5I"></a>十八者。<a id="a-5J"></a>名杂庄严天。<a id="a-5K"></a>十九者。<a id="a-5L"></a>名如意地天。<a id="a-5M"></a>二十者。<a id="a-5N"></a>名微细行天。<a id="a-5O"></a>二十一者。<a id="a-5P"></a>名歌音喜乐天。<a id="a-5Q"></a>二十二者。<a id="a-5R"></a>名威德轮天。<a id="a-5S"></a>二十三者。<a id="a-5T"></a>名月行天。<a id="a-5U"></a>二十四者。<a id="a-5V"></a>名阎摩娑罗天。<a id="a-5W"></a>二十五者。<a id="a-5X"></a>名速行天。<a id="a-5Y"></a>二十六者。<a id="a-5Z"></a>名影照天。<a id="a-5a"></a>二十七者。<a id="a-5b"></a>名智慧行天。<a id="a-5c"></a>二十八者。<a id="a-5d"></a>名众分天。<a id="a-5e"></a>二十九者。<a id="a-5f"></a>名住轮天。<a id="a-5g"></a>三十者。<a id="a-5h"></a>名上行天。<a id="a-5i"></a>三十一者。<a id="a-5j"></a>名威德颜天。<a id="a-5k"></a>三十二者。<a id="a-5l"></a>名威德焰轮天。<a id="a-5m"></a>三十三者。<a id="a-5n"></a>名清净天。<a id="a-5o"></a>如是三十三天。<a id="a-5p"></a>比丘观于微细业之果报。<a id="a-5q"></a>持戒善业。<a id="a-5r"></a>集何等业。<a id="a-5s"></a>生于善道。<a id="a-5t"></a>善业因缘。<a id="a-5u"></a>得善果报。<a id="a-5v"></a>乐报处生。<a id="a-5w"></a>彼以闻慧。<a id="a-5x"></a>闻佛说法。<a id="a-5y"></a>非外道法。<a id="a-5z"></a>彼见诸天所生之处。<a id="a-60"></a>游戏受乐。<a id="a-61"></a>不可称说。<a id="a-62"></a>帝释天王之所拥护。<a id="a-63"></a>住善法堂。<a id="a-64"></a>外道说为常住不灭。<a id="a-65"></a>初观善法。<a id="a-66"></a>次分别观。<a id="a-67"></a>善修何戒。<a id="a-68"></a>生善法堂。<a id="a-69"></a>彼见闻知。<a id="a-6A"></a>若人持于七种之戒。<a id="a-6B"></a>不缺戒。<a id="a-6C"></a>不穿戒。<a id="a-6D"></a>不隙戒。<a id="a-6E"></a>坚固持戒。<a id="a-6F"></a>不可讥嫌。<a id="a-6G"></a>布施修心。<a id="a-6H"></a>于福田中。<a id="a-6I"></a>称时而施。<a id="a-6J"></a>若施阿罗汉。<a id="a-6K"></a>若看病人。<a id="a-6L"></a>若父母。<a id="a-6M"></a>若阿那含。<a id="a-6N"></a>若斯陀含。<a id="a-6O"></a>若须陀洹。<a id="a-6P"></a>若起灭定。<a id="a-6Q"></a>若道行人。<a id="a-6R"></a>行慈悲心。<a id="a-6S"></a>欢喜舍与。<a id="a-6T"></a>于怖畏者。<a id="a-6U"></a>施其寿命。<a id="a-6V"></a>是人命终。<a id="a-6W"></a>生善法殿。<a id="a-6X"></a>作释迦提婆。<a id="a-6Y"></a>姓憍尸迦。<a id="a-6Z"></a>名能天主。<a id="a-6a"></a>有九十九那由他天女。<a id="a-6b"></a>以为眷属。<a id="a-6c"></a>恭敬围绕供养帝释。<a id="a-6d"></a>如一女人供给丈夫。<a id="a-6e"></a>诸天女等心无嫉妒。<a id="a-6f"></a>供养天后同奉帝释亦无妒心。<a id="a-6g"></a>其善法殿。<a id="a-6h"></a>广五百由旬。<a id="a-6i"></a>毗琉璃珠。<a id="a-6j"></a>以为栏楯。<a id="a-6k"></a>珊瑚为柱。<a id="a-6l"></a>颇梨车磲马瑙庄严。<a id="a-6m"></a>阎浮檀金。<a id="a-6n"></a>而为殿壁。<a id="a-6o"></a>如融金色。<a id="a-6p"></a>其床皆以金刚摩尼赤莲华珠青珠玉宝。<a id="a-6q"></a>以为庄严。<a id="a-6r"></a>其诸莲华。<a id="a-6s"></a>金刚为须。<a id="a-6t"></a>真金为茎。<a id="a-6u"></a>清净华池以为庄严。<a id="a-6v"></a>复有众鸟。<a id="a-6w"></a>毗琉璃翅。<a id="a-6x"></a>赤莲华珠。<a id="a-6y"></a>以为其嘴。<a id="a-6z"></a>青因陀宝。<a id="a-70"></a>以为其身。<a id="a-71"></a>遍满池中。<a id="a-72"></a>其池四岸。<a id="a-73"></a>青摩尼华。<a id="a-74"></a>摩尼布地。<a id="a-75"></a>复有众鸟。<a id="a-76"></a>青因陀宝。<a id="a-77"></a>以为其足。<a id="a-78"></a>车磲为嘴。<a id="a-79"></a>珊瑚为眼。<a id="a-7A"></a>充满池中。<a id="a-7B"></a>其池复有众鸟。<a id="a-7C"></a>具足其身。<a id="a-7D"></a>皆如阎浮檀金。<a id="a-7E"></a>珊瑚为翅。<a id="a-7F"></a>因陀罗宝。<a id="a-7G"></a>以为其眼。<a id="a-7H"></a>复有浴池。<a id="a-7I"></a>众蜂庄严。<a id="a-7J"></a>其蜂色相。<a id="a-7K"></a>如毗琉璃。<a id="a-7L"></a>庄严浴池。<a id="a-7M"></a>其善法堂。<a id="a-7N"></a>有十大华池。<a id="a-7O"></a>何等为十。<a id="a-7P"></a>一名难陀莲华池。<a id="a-7Q"></a>二名摩诃难陀莲华池。<a id="a-7R"></a>三名欢喜莲华池。<a id="a-7S"></a>四名大欢喜莲华池。<a id="a-7T"></a>五名游戏莲华池。<a id="a-7U"></a>六名正忆念莲华池。<a id="a-7V"></a>七名一切义莲华池。<a id="a-7W"></a>八名正分别莲华池。<a id="a-7X"></a>九名如意树莲华池。<a id="a-7Y"></a>十名因陀罗覆处自在大光明莲华池。<a id="a-7Z"></a>是为十种大莲华池。<a id="a-7a"></a>以用庄严天善法堂。<a id="a-7b"></a>复有其余莲华林池。<a id="a-7c"></a>其华清净。<a id="a-7d"></a>白银为茎。<a id="a-7e"></a>真金为须。<a id="a-7f"></a>琉璃为叶。<a id="a-7g"></a>金刚为台。<a id="a-7h"></a>复有莲华。<a id="a-7i"></a>金刚为茎。<a id="a-7j"></a>杂色为叶。<a id="a-7k"></a>一一华叶。<a id="a-7l"></a>如赤宝华。<a id="a-7m"></a>如毗琉璃。<a id="a-7n"></a>有如车磲。<a id="a-7o"></a>有如金色。<a id="a-7p"></a>有如是等。<a id="a-7q"></a>杂色莲叶。<a id="a-7r"></a>或有百叶。<a id="a-7s"></a>有二百叶。<a id="a-7t"></a>乃至千叶。<a id="a-7u"></a>种种色华。<a id="a-7v"></a>各各差别。<a id="a-7w"></a>以为庄严释迦天王善法殿堂。<a id="a-7x"></a>其莲华中多有众鸟。<a id="a-7y"></a>常欲之鸟。<a id="a-7z"></a>一切行鸟。<a id="a-80"></a>常音声鸟。<a id="a-81"></a>若天帝释。<a id="a-82"></a>与诸天女。<a id="a-83"></a>入莲华池。<a id="a-84"></a>娱乐游戏。<a id="a-85"></a>鸟亦游戏。<a id="a-86"></a>天奏音乐。<a id="a-87"></a>鸟亦发声。<a id="a-88"></a>复有众鸟。<a id="a-89"></a>名欲放逸。<a id="a-8A"></a>若天帝释。<a id="a-8B"></a>游于华池。<a id="a-8C"></a>鸟亦游戏。<a id="a-8D"></a>如天女身。<a id="a-8E"></a>复有众鸟。<a id="a-8F"></a>名曰游行。<a id="a-8G"></a>于华池岸。<a id="a-8H"></a>口衔华须。<a id="a-8I"></a>遍于池侧。<a id="a-8J"></a>舞弄游戏。<a id="a-8K"></a>出妙音声。<a id="a-8L"></a>释迦天王。<a id="a-8M"></a>有如是等胜莲华池。</p>
  <p id="a8N">复次比丘。<a id="a-8O"></a>观天帝释善业所化。<a id="a-8P"></a>彼见华池。<a id="a-8Q"></a>真金为鱼。<a id="a-8R"></a>或白银鱼。<a id="a-8S"></a>毗琉璃鱼。<a id="a-8T"></a>赤莲华宝。<a id="a-8U"></a>以为其翼。<a id="a-8V"></a>车磲为目。<a id="a-8W"></a>若嗔恚时。<a id="a-8X"></a>如赤莲花。<a id="a-8Y"></a>种种杂宝。<a id="a-8Z"></a>以为鳞鮔。<a id="a-8a"></a>或七宝翅。<a id="a-8b"></a>游戏受乐。<a id="a-8c"></a>于莲花池。</p>
  <p id="a8d">复次比丘。<a id="a-8e"></a>复观帝释莲华林池。<a id="a-8f"></a>彼以闻慧观莲华池。<a id="a-8g"></a>以何为地。<a id="a-8h"></a>彼以闻慧见天帝释。<a id="a-8i"></a>真珠为沙。<a id="a-8j"></a>以覆其地。<a id="a-8k"></a>或以银沙。<a id="a-8l"></a>或以金沙。<a id="a-8m"></a>或毗琉璃。<a id="a-8n"></a>以为其沙。<a id="a-8o"></a>如是种种杂色庄严。<a id="a-8p"></a>悉分别见。<a id="a-8q"></a>帝释天王善业所化。</p>
  <p id="a8r">复次比丘。<a id="a-8s"></a>如是分别观察地分。<a id="a-8t"></a>彼以闻慧。<a id="a-8u"></a>见彼波头摩华之林。<a id="a-8v"></a>周匝皆以真金栏楯。<a id="a-8w"></a>或毗琉璃。<a id="a-8x"></a>以为栏楯。<a id="a-8y"></a>或以白银。<a id="a-8z"></a>而为栏楯。<a id="a-90"></a>真金罗网。<a id="a-91"></a>以覆其上。<a id="a-92"></a>种种众鸟。<a id="a-93"></a>出妙音声。<a id="a-94"></a>游戏池边。<a id="a-95"></a>复次比丘。<a id="a-96"></a>知业果报。<a id="a-97"></a>观善法堂莲华池中。<a id="a-98"></a>其莲华池。<a id="a-99"></a>众蜂杂色。<a id="a-9A"></a>出众妙音。<a id="a-9B"></a>金色华中。<a id="a-9C"></a>白银色蜂。<a id="a-9D"></a>金刚为翅。<a id="a-9E"></a>其身柔软。<a id="a-9F"></a>白银莲华。<a id="a-9G"></a>金色为蜂。<a id="a-9H"></a>如是种种众蜂。<a id="a-9I"></a>游戏其中。<a id="a-9J"></a>如是善业成就种种果报。<a id="a-9K"></a>复次比丘。<a id="a-9L"></a>观善法堂。<a id="a-9M"></a>彼以闻慧观善法林。<a id="a-9N"></a>释迦天王。<a id="a-9O"></a>几种园林。<a id="a-9P"></a>彼以闻慧。<a id="a-9Q"></a>见善法堂所有园林。<a id="a-9R"></a>一一观察善法诸天。<a id="a-9S"></a>帝释天王。<a id="a-9T"></a>与诸天女。<a id="a-9U"></a>在何等林。<a id="a-9V"></a>游戏受乐。<a id="a-9W"></a>五欲自娱。<a id="a-9X"></a>彼见有林。<a id="a-9Y"></a>名天女游戏。<a id="a-9Z"></a>天树华果。<a id="a-9a"></a>皆悉具足。<a id="a-9b"></a>众鸟充满。<a id="a-9c"></a>树名如意。<a id="a-9d"></a>随天所念。<a id="a-9e"></a>悉从林生。<a id="a-9f"></a>若诸天众。<a id="a-9g"></a>游戏林中。<a id="a-9h"></a>胜华开敷。<a id="a-9i"></a>天女入林。<a id="a-9j"></a>若近其树。<a id="a-9k"></a>华即下垂。<a id="a-9l"></a>授诸天女。<a id="a-9m"></a>时诸天女。<a id="a-9n"></a>既取华已。<a id="a-9o"></a>枝条还举。<a id="a-9p"></a>如是众华。<a id="a-9q"></a>色香相貌。<a id="a-9r"></a>各各差别。<a id="a-9s"></a>随其念生。<a id="a-9t"></a>故名意树。<a id="a-9u"></a>若念音乐。<a id="a-9v"></a>亦复如是。<a id="a-9w"></a>闻种种音。<a id="a-9x"></a>随心所念。<a id="a-9y"></a>善业之风。<a id="a-9z"></a>吹诸树叶。<a id="a-A0"></a>互相敲触。<a id="a-A1"></a>其声美妙。<a id="a-A2"></a>如天乐音。<a id="a-A3"></a>故名意树。<a id="a-A4"></a>复有无量忆念之树。<a id="a-A5"></a>随诸天女心之所念。<a id="a-A6"></a>庄严之具。<a id="a-A7"></a>天衣天华。<a id="a-A8"></a>随念皆得。<a id="a-A9"></a>故名意树。<a id="a-AA"></a>复有意树。<a id="a-AB"></a>毗琉璃色。<a id="a-AC"></a>真金茎叶。<a id="a-AD"></a>白银为枝。<a id="a-AE"></a>毗琉璃叶。<a id="a-AF"></a>珊瑚为枝。<a id="a-AG"></a>或七宝叶。<a id="a-AH"></a>流出美味。<a id="a-AI"></a>复有意树。<a id="a-AJ"></a>若诸天女。<a id="a-AK"></a>欲见帝释。<a id="a-AL"></a>以善业故。<a id="a-AM"></a>即于此林。<a id="a-AN"></a>见化帝释。<a id="a-AO"></a>与之娱乐。<a id="a-AP"></a>此林功德。<a id="a-AQ"></a>见化帝释。<a id="a-AR"></a>如是林中。<a id="a-AS"></a>九十九那由他天女。<a id="a-AT"></a>一一天女。<a id="a-AU"></a>各见与己共相娱乐。<a id="a-AV"></a>不见余女。<a id="a-AW"></a>与天主会。<a id="a-AX"></a>随诸天女。<a id="a-AY"></a>心念庄严。<a id="a-AZ"></a>见帝释身。<a id="a-Aa"></a>即随所念。<a id="a-Ab"></a>故名意树。<a id="a-Ac"></a>如是林中。<a id="a-Ad"></a>无量欲乐。<a id="a-Ae"></a>于此林中。<a id="a-Af"></a>次第游戏。<a id="a-Ag"></a>至喜乐山。<a id="a-Ah"></a>其山庄严。<a id="a-Ai"></a>七宝所成。<a id="a-Aj"></a>以金刚身岩崿庄严。<a id="a-Ak"></a>真金树枝。<a id="a-Al"></a>弥覆周遍。<a id="a-Am"></a>犹如宫殿。<a id="a-An"></a>金银青珠。<a id="a-Ao"></a>以为獐鹿。<a id="a-Ap"></a>庄严其山。<a id="a-Aq"></a>多有众鸟。<a id="a-Ar"></a>出妙音声。<a id="a-As"></a>其山有殿。<a id="a-At"></a>名曰胜上。<a id="a-Au"></a>殿有千柱。<a id="a-Av"></a>其柱皆以金毗琉璃青摩尼宝之所成就。<a id="a-Aw"></a>金刚厕填。<a id="a-Ax"></a>百千天宫。<a id="a-Ay"></a>犹如红色。<a id="a-Az"></a>端严殊特。<a id="a-B0"></a>师子之座。<a id="a-B1"></a>敷具柔软。<a id="a-B2"></a>殿有千床。<a id="a-B3"></a>毗琉璃宝。<a id="a-B4"></a>以为庄严。<a id="a-B5"></a>释迦天王。<a id="a-B6"></a>攻阿修罗军。<a id="a-B7"></a>既得胜已。<a id="a-B8"></a>一切天众。<a id="a-B9"></a>皆怀欢喜。<a id="a-BA"></a>赞叹帝释。<a id="a-BB"></a>共诸天女。<a id="a-BC"></a>升于此殿。<a id="a-BD"></a>游戏歌舞。<a id="a-BE"></a>共相娱乐随其本业。<a id="a-BF"></a>各各自受上中下乐。<a id="a-BG"></a>既游戏已。<a id="a-BH"></a>复入山中。<a id="a-BI"></a>游戏受乐。<a id="a-BJ"></a>一心念欲。<a id="a-BK"></a>何以故。<a id="a-BL"></a>女人多欲。<a id="a-BM"></a>天欲胜故。<a id="a-BN"></a>天欲炽然。<a id="a-BO"></a>复诣一河。<a id="a-BP"></a>于其河中。<a id="a-BQ"></a>上味饮食。<a id="a-BR"></a>随河而流。<a id="a-BS"></a>种种色香。<a id="a-BT"></a>上味之饮充满其中。<a id="a-BU"></a>若有饮者。<a id="a-BV"></a>离于醉乱。<a id="a-BW"></a>饮名欢喜。<a id="a-BX"></a>天女饮之心大欢悦。</p>
  <p id="aBY">复有美饮。<a id="a-BZ"></a>名曰能观。<a id="a-Ba"></a>既得饮已。<a id="a-Bb"></a>悉能遍观一切天中所有园林无量山障。<a id="a-Bc"></a>一切皆见。<a id="a-Bd"></a>复有天饮。<a id="a-Be"></a>名曰众味。<a id="a-Bf"></a>其饮甚多。<a id="a-Bg"></a>饮之色力百倍增长。<a id="a-Bh"></a>天女饮已。<a id="a-Bi"></a>复入食地。<a id="a-Bj"></a>以其自作上中下业。<a id="a-Bk"></a>得如是报。<a id="a-Bl"></a>种种色香。<a id="a-Bm"></a>美味具足。<a id="a-Bn"></a>既饮食已。<a id="a-Bo"></a>复往诣于音乐之地。<a id="a-Bp"></a>游戏山中。<a id="a-Bq"></a>毗琉璃宝。<a id="a-Br"></a>以为乐器。<a id="a-Bs"></a>真金为弦。<a id="a-Bt"></a>众宝鼓音。<a id="a-Bu"></a>马瑙杂宝。<a id="a-Bv"></a>以为箫笛。<a id="a-Bw"></a>诸天女众。<a id="a-Bx"></a>无量音声。<a id="a-By"></a>如是无量。<a id="a-Bz"></a>无数音乐。<a id="a-C0"></a>乾闼婆音。<a id="a-C1"></a>诸天女众。<a id="a-C2"></a>遍身庄严。<a id="a-C3"></a>身诸乐具。<a id="a-C4"></a>游戏受乐。<a id="a-C5"></a>以自娱乐。<a id="a-C6"></a>歌乐音声。<a id="a-C7"></a>宫商和雅。<a id="a-C8"></a>音曲齐等。<a id="a-C9"></a>皆悉具足。<a id="a-CA"></a>为增欲乐。<a id="a-CB"></a>既作歌音。<a id="a-CC"></a>复往诣于铃音之地。<a id="a-CD"></a>其地铃网。<a id="a-CE"></a>微风吹动。<a id="a-CF"></a>出于无量百千妙音。<a id="a-CG"></a>闻之欢喜。<a id="a-CH"></a>歌舞戏笑。<a id="a-CI"></a>种种妙宝。<a id="a-CJ"></a>庄严其身。<a id="a-CK"></a>复往诣于众鸟庄严莲华之池。<a id="a-CL"></a>其池众鸟。<a id="a-CM"></a>金银杂宝。<a id="a-CN"></a>以为庄严。<a id="a-CO"></a>天女入中。<a id="a-CP"></a>游戏受乐。<a id="a-CQ"></a>各取金华。<a id="a-CR"></a>而共游戏。<a id="a-CS"></a>以华相散。<a id="a-CT"></a>心无嫉妒。<a id="a-CU"></a>种种游戏。<a id="a-CV"></a>其声美妙。<a id="a-CW"></a>八功德水。<a id="a-CX"></a>游戏其中。<a id="a-CY"></a>既游戏已。<a id="a-CZ"></a>为增欲故。<a id="a-Ca"></a>自欲难满。<a id="a-Cb"></a>贪着欲烧。<a id="a-Cc"></a>不知厌足。<a id="a-Cd"></a>复往诣于镜树之林。<a id="a-Ce"></a>于此林中。<a id="a-Cf"></a>自见其身。<a id="a-Cg"></a>种种庄严。<a id="a-Ch"></a>功德具足。<a id="a-Ci"></a>种种镜中。<a id="a-Cj"></a>见种种色。<a id="a-Ck"></a>十倍放逸。<a id="a-Cl"></a>何以故。<a id="a-Cm"></a>女人之性。<a id="a-Cn"></a>三种放逸。<a id="a-Co"></a>何等为三。<a id="a-Cp"></a>一者自恃身色。<a id="a-Cq"></a>而生放逸。<a id="a-Cr"></a>二者自恃丈夫。<a id="a-Cs"></a>而生放逸。<a id="a-Ct"></a>三者憍慢。<a id="a-Cu"></a>而生放逸。<a id="a-Cv"></a>自见身色。<a id="a-Cw"></a>轻余女人。<a id="a-Cx"></a>复舍此地。<a id="a-Cy"></a>更诣一林。<a id="a-Cz"></a>名一切时。<a id="a-D0"></a>其林一日具有六时。<a id="a-D1"></a>常不断绝。<a id="a-D2"></a>犹如轮转。<a id="a-D3"></a>以六种时。<a id="a-D4"></a>而为庄严。<a id="a-D5"></a>林中众鸟。<a id="a-D6"></a>无量杂色。<a id="a-D7"></a>随其林中。<a id="a-D8"></a>时分相似。<a id="a-D9"></a>共游林中。<a id="a-DA"></a>离于嫉妒。<a id="a-DB"></a>心怀悦乐。<a id="a-DC"></a>见此林已。<a id="a-DD"></a>随心所念。<a id="a-DE"></a>入六时林。<a id="a-DF"></a>随时游戏。<a id="a-DG"></a>而受悦乐。<a id="a-DH"></a>种种时鸟。<a id="a-DI"></a>自集游戏。<a id="a-DJ"></a>与诸天女。<a id="a-DK"></a>而相娱乐。<a id="a-DL"></a>于此林中。<a id="a-DM"></a>受五欲乐。<a id="a-DN"></a>不念余林。<a id="a-DO"></a>时天帝释。<a id="a-DP"></a>既至此林。<a id="a-DQ"></a>天女欢喜。<a id="a-DR"></a>歌舞戏笑。<a id="a-DS"></a>供养帝释。<a id="a-DT"></a>如是帝释。<a id="a-DU"></a>一林之中。<a id="a-DV"></a>种种功德。<a id="a-DW"></a>皆悉具足。</p>
  <p id="aDX">复次比丘。<a id="a-DY"></a>观天帝释。<a id="a-DZ"></a>第二园林。<a id="a-Da"></a>有几种林。<a id="a-Db"></a>名字何等。<a id="a-Dc"></a>彼以闻慧。<a id="a-Dd"></a>见帝释林。<a id="a-De"></a>名一切游戏。<a id="a-Df"></a>有何功德。<a id="a-Dg"></a>彼见闻知。<a id="a-Dh"></a>其林自体。<a id="a-Di"></a>名一切林。<a id="a-Dj"></a>于此林中。<a id="a-Dk"></a>多有天子。<a id="a-Dl"></a>共诸天女。<a id="a-Dm"></a>游戏受乐。<a id="a-Dn"></a>百千天女。<a id="a-Do"></a>随念游戏。<a id="a-Dp"></a>于游戏处。<a id="a-Dq"></a>有八万四千行殿。<a id="a-Dr"></a>毗琉璃宝。<a id="a-Ds"></a>以为其轮。<a id="a-Dt"></a>阎浮檀金。<a id="a-Du"></a>以为铃网。<a id="a-Dv"></a>白银罗网。<a id="a-Dw"></a>以覆其上。<a id="a-Dx"></a>七宝庄严。<a id="a-Dy"></a>第一天子。<a id="a-Dz"></a>或有乘马。<a id="a-E0"></a>或有乘鹅。<a id="a-E1"></a>或有乘空。<a id="a-E2"></a>或有地行。<a id="a-E3"></a>或有伎乐。<a id="a-E4"></a>或作歌音。<a id="a-E5"></a>围绕帝释。<a id="a-E6"></a>向游戏处。<a id="a-E7"></a>八万四千龙象。<a id="a-E8"></a>金网覆身。<a id="a-E9"></a>宝铃庄严。<a id="a-EA"></a>柔软缯褥。<a id="a-EB"></a>以覆象上。<a id="a-EC"></a>若象念欲。<a id="a-ED"></a>颐则开敷。<a id="a-EE"></a>香汁流出。<a id="a-EF"></a>第一胜天。<a id="a-EG"></a>乘此龙象。<a id="a-EH"></a>瞻仰帝释。<a id="a-EI"></a>前后围绕。<a id="a-EJ"></a>诣游戏处。<a id="a-EK"></a>八万四千天女。<a id="a-EL"></a>种种庄严。<a id="a-EM"></a>瞻仰帝释。<a id="a-EN"></a>或歌或舞。<a id="a-EO"></a>或奏天乐。<a id="a-EP"></a>种种游戏。<a id="a-EQ"></a>诣游戏处。<a id="a-ER"></a>八万四千天女。<a id="a-ES"></a>作众伎乐。<a id="a-ET"></a>游戏歌舞。<a id="a-EU"></a>娱乐帝释。<a id="a-EV"></a>种种庄严。<a id="a-EW"></a>瞻仰帝释。<a id="a-EX"></a>天后舍脂。<a id="a-EY"></a>乘千辐轮七宝之殿。<a id="a-EZ"></a>真金毗琉璃砗磲马瑙。<a id="a-Ea"></a>天青珠宝。<a id="a-Eb"></a>大青珠宝。<a id="a-Ec"></a>以为庄严。<a id="a-Ed"></a>驾百千鹅。<a id="a-Ee"></a>阎浮檀金为身。<a id="a-Ef"></a>珊瑚为足。<a id="a-Eg"></a>赤宝为目。<a id="a-Eh"></a>赤莲华宝。<a id="a-Ei"></a>以为其身。<a id="a-Ej"></a>珊瑚为嘴。<a id="a-Ek"></a>真珠为翅。<a id="a-El"></a>以驾其殿。<a id="a-Em"></a>随帝释念而有所至。<a id="a-En"></a>帝释坐上。<a id="a-Eo"></a>以种种宝。<a id="a-Ep"></a>庄严其身。<a id="a-Eq"></a>威德光明。<a id="a-Er"></a>胜百日光。<a id="a-Es"></a>同时并照。<a id="a-Et"></a>与后舍脂。<a id="a-Eu"></a>诣游戏处。<a id="a-Ev"></a>胜余一切天女庄严。<a id="a-Ew"></a>足一百倍。<a id="a-Ex"></a>共天帝释。<a id="a-Ey"></a>分座而坐。<a id="a-Ez"></a>诣游戏处。<a id="a-F0"></a>如是诸天。<a id="a-F1"></a>受于色声香味触乐。<a id="a-F2"></a>与三十三天。<a id="a-F3"></a>向一切乐林。<a id="a-F4"></a>一切天众。<a id="a-F5"></a>围绕帝释。<a id="a-F6"></a>及以舍脂。<a id="a-F7"></a>如前所说。<a id="a-F8"></a>受于无量百千种乐。<a id="a-F9"></a>龙象之殿。<a id="a-FA"></a>大臣侍卫。<a id="a-FB"></a>歌乐音声。<a id="a-FC"></a>娱乐帝释。<a id="a-FD"></a>向一切乐林。<a id="a-FE"></a>游戏受乐。<a id="a-FF"></a>欲至彼林。<a id="a-FG"></a>先住天女。<a id="a-FH"></a>闻天乐音。<a id="a-FI"></a>手执莲华。<a id="a-FJ"></a>作众伎乐。<a id="a-FK"></a>出迎帝释。<a id="a-FL"></a>帝释见之。<a id="a-FM"></a>告诸天众。<a id="a-FN"></a>此诸天女。<a id="a-FO"></a>一切林中。<a id="a-FP"></a>种种众宝。<a id="a-FQ"></a>以为庄严。<a id="a-FR"></a>种种音声。<a id="a-FS"></a>我今与之游戏林中。<a id="a-FT"></a>时诸天众。<a id="a-FU"></a>闻帝释说。<a id="a-FV"></a>白言。<a id="a-FW"></a>天王。<a id="a-FX"></a>此诸天女。<a id="a-FY"></a>王之给侍。<a id="a-FZ"></a>常归于王。<a id="a-Fa"></a>以王为主。<a id="a-Fb"></a>帝释告言。<a id="a-Fc"></a>此天女等。<a id="a-Fd"></a>非我给使。<a id="a-Fe"></a>非归于我。<a id="a-Ff"></a>非我业力。<a id="a-Fg"></a>以自业力。<a id="a-Fh"></a>自业受身。<a id="a-Fi"></a>随其自业。<a id="a-Fj"></a>有上中下。<a id="a-Fk"></a>是故天女有上中下。<a id="a-Fl"></a>非是我力。<a id="a-Fm"></a>尔时帝释。<a id="a-Fn"></a>而说颂曰。</p>
  <p id="aFo">下业得下报　　众生道成就</p>
  <p id="aFp">中业得中报　　上业丈夫身</p>
  <p id="aFq">若人所作业　　随业得果报</p>
  <p id="aFr">其人时处业　　于此身中受</p>
  <p id="aFs">若天光明轮　　游戏种种乐</p>
  <p id="aFt">斯人得善果　　清净胜业故</p>
  <p id="aFu">若丈夫作业　　或善或不善</p>
  <p id="aFv">受于果报时　　或苦或受乐</p>
  <p id="aFw">此种种乐报　　种种天游戏</p>
  <p id="aFx">此非我因缘　　由彼前业得</p>
  <p id="aFy">时诸天众。<a id="a-Fz"></a>闻天帝释说此偈已。<a id="a-G0"></a>皆生随喜。<a id="a-G1"></a>合掌顶受。<a id="a-G2"></a>向一切乐林。<a id="a-G3"></a>欲共游戏。<a id="a-G4"></a>诸天女等。<a id="a-G5"></a>或百或千。<a id="a-G6"></a>手执莲华。<a id="a-G7"></a>种种庄严。<a id="a-G8"></a>一一天女。<a id="a-G9"></a>形貌色相。<a id="a-GA"></a>悉无差别。<a id="a-GB"></a>歌音亦尔。<a id="a-GC"></a>善业所化。<a id="a-GD"></a>瞻仰帝释舞戏而行向游戏林。<a id="a-GE"></a>其林宝树。<a id="a-GF"></a>白银为叶。<a id="a-GG"></a>白银为地。<a id="a-GH"></a>银色众鸟。<a id="a-GI"></a>充满其中。<a id="a-GJ"></a>出种种音。<a id="a-GK"></a>帝释为首。<a id="a-GL"></a>与诸天众。<a id="a-GM"></a>次第而入。<a id="a-GN"></a>种种宝光。<a id="a-GO"></a>若身若地。<a id="a-GP"></a>光明旋转。<a id="a-GQ"></a>遍虚空中。<a id="a-GR"></a>帝释见已。<a id="a-GS"></a>心大欢喜。<a id="a-GT"></a>天女歌音。<a id="a-GU"></a>宫商齐等。<a id="a-GV"></a>天乐音声。<a id="a-GW"></a>八万四千行殿。<a id="a-GX"></a>驾以龙象。<a id="a-GY"></a>铃网庄严。<a id="a-GZ"></a>出众妙音。<a id="a-Ga"></a>无量天子。<a id="a-Gb"></a>九十九亿天女。<a id="a-Gc"></a>赞叹帝释。<a id="a-Gd"></a>受六欲乐。</p>
  <p id="aGe">时天帝释。<a id="a-Gf"></a>与诸天女。<a id="a-Gg"></a>复往诣于一切乐林。<a id="a-Gh"></a>乘大龙殿。<a id="a-Gi"></a>亦如前说。<a id="a-Gj"></a>天主释迦。<a id="a-Gk"></a>及余天众。<a id="a-Gl"></a>次入金林。<a id="a-Gm"></a>金叶金果。<a id="a-Gn"></a>五丈夫量。<a id="a-Go"></a>其味甜美。<a id="a-Gp"></a>众香具足。<a id="a-Gq"></a>食之增欲。<a id="a-Gr"></a>龙象食之。<a id="a-Gs"></a>醉欲而行。<a id="a-Gt"></a>闻众乐音。<a id="a-Gu"></a>舞戏自娱。<a id="a-Gv"></a>诸天见之。<a id="a-Gw"></a>生希有心。<a id="a-Gx"></a>舞戏可爱。<a id="a-Gy"></a>食已舞戏。<a id="a-Gz"></a>种种鸟音。<a id="a-H0"></a>于此林中。<a id="a-H1"></a>银色众鸟。<a id="a-H2"></a>住于金林。<a id="a-H3"></a>第一端严。</p>
  <p id="aH4">时天帝释。<a id="a-H5"></a>与后舍脂。<a id="a-H6"></a>及诸天众。<a id="a-H7"></a>天子天女。<a id="a-H8"></a>游戏受乐。<a id="a-H9"></a>余天子等。<a id="a-HA"></a>各与天女。<a id="a-HB"></a>歌舞戏笑。<a id="a-HC"></a>互相娱乐。<a id="a-HD"></a>以善业故。<a id="a-HE"></a>不生嫉妒。<a id="a-HF"></a>复往金林。<a id="a-HG"></a>林中有池。<a id="a-HH"></a>名曰清凉。<a id="a-HI"></a>金色莲华。<a id="a-HJ"></a>毗琉璃华。<a id="a-HK"></a>种种和集。<a id="a-HL"></a>围绕帝释。<a id="a-HM"></a>天善法堂。<a id="a-HN"></a>共天帝释。<a id="a-HO"></a>娱乐受乐。<a id="a-HP"></a>与天女众。<a id="a-HQ"></a>久时在于莲华池边。<a id="a-HR"></a>作众伎乐。<a id="a-HS"></a>共善法殿。<a id="a-HT"></a>一切天众。<a id="a-HU"></a>复入一切乐林。<a id="a-HV"></a>其林皆悉毗琉璃树。<a id="a-HW"></a>金果具足。<a id="a-HX"></a>美味充满。<a id="a-HY"></a>如波那婆果。<a id="a-HZ"></a>色香味具。<a id="a-Ha"></a>诸天取果。<a id="a-Hb"></a>开而饮之。<a id="a-Hc"></a>其味胜于人中上味摩偷之酒。<a id="a-Hd"></a>诸天饮之。<a id="a-He"></a>无有醉乱。<a id="a-Hf"></a>天有三种放逸受乐。<a id="a-Hg"></a>一者天女。<a id="a-Hh"></a>二者食果。<a id="a-Hi"></a>三者五欲。<a id="a-Hj"></a>是为三种。<a id="a-Hk"></a>受放逸乐。<a id="a-Hl"></a>如释迦天主所食天饭苏陀之味。<a id="a-Hm"></a>自业成就。<a id="a-Hn"></a>一切天众。<a id="a-Ho"></a>恭敬围绕。<a id="a-Hp"></a>一一方面。<a id="a-Hq"></a>于毗琉璃林。<a id="a-Hr"></a>游戏受乐。<a id="a-Hs"></a>种种众鸟。<a id="a-Ht"></a>及以众蜂。<a id="a-Hu"></a>铃网弥覆。<a id="a-Hv"></a>既游戏已。<a id="a-Hw"></a>还与天众。<a id="a-Hx"></a>入善法堂。<a id="a-Hy"></a>有第三林。<a id="a-Hz"></a>名曰无比。<a id="a-I0"></a>释迦天王。<a id="a-I1"></a>有五百子。<a id="a-I2"></a>天女围绕。<a id="a-I3"></a>游戏其中。<a id="a-I4"></a>其园广博。<a id="a-I5"></a>所受之乐。<a id="a-I6"></a>次如帝释。<a id="a-I7"></a>常顺法行。<a id="a-I8"></a>正见无邪。<a id="a-I9"></a>以正见故。<a id="a-IA"></a>于斗战时。<a id="a-IB"></a>胜阿修罗。<a id="a-IC"></a>若人供养父母。<a id="a-ID"></a>恭敬沙门婆罗门。<a id="a-IE"></a>随顺无诤。<a id="a-IF"></a>彼作是念。<a id="a-IG"></a>我今当将诸天女等。<a id="a-IH"></a>诣无比林。<a id="a-II"></a>一一天子。<a id="a-IJ"></a>有一那由他天女。<a id="a-IK"></a>以为眷属。<a id="a-IL"></a>妙色具足。<a id="a-IM"></a>皆共一心。<a id="a-IN"></a>游戏受乐。<a id="a-IO"></a>时诸天子。<a id="a-IP"></a>诣帝释所。<a id="a-IQ"></a>白言天王。<a id="a-IR"></a>我今欲往至无比林游戏娱乐。<a id="a-IS"></a>愿与我等。<a id="a-IT"></a>至彼林中。<a id="a-IU"></a>时天帝释告天子言。<a id="a-IV"></a>吾已游戏。<a id="a-IW"></a>今欲顺法。<a id="a-IX"></a>以自利益。<a id="a-IY"></a>乐从欲生。<a id="a-IZ"></a>不可满足。<a id="a-Ia"></a>我今舍乐。<a id="a-Ib"></a>畏放逸过。<a id="a-Ic"></a>放逸过毒。<a id="a-Id"></a>是故舍离。<a id="a-Ie"></a>时天帝释。<a id="a-If"></a>而说偈言。</p>
  <p id="aIg">不放逸不死　　放逸是死处</p>
  <p id="aIh">不放逸不死　　放逸常生死</p>
  <p id="aIi">不放逸不死　　放逸是死句</p>
  <p id="aIj">我以不放逸　　今得天中胜</p>
  <p id="aIk">我今信如来　　汝当修行法</p>
  <p id="aIl">我于佛教法　　不敢有违失</p>
  <p id="aIm">若违如来语　　贪欲愚痴人</p>
  <p id="aIn">不得脱众苦　　常受诸衰恼</p>
  <p id="aIo">时天帝释。<a id="a-Ip"></a>说是语已。<a id="a-Iq"></a>入善法堂。<a id="a-Ir"></a>尔时帝释子诸天子等。<a id="a-Is"></a>生大欢喜。<a id="a-It"></a>共诣本宫。<a id="a-Iu"></a>金宝庄严。<a id="a-Iv"></a>歌颂娱乐。<a id="a-Iw"></a>还其所止。<a id="a-Ix"></a>击鼓相命。<a id="a-Iy"></a>欲诣园林。<a id="a-Iz"></a>游戏受乐。<a id="a-J0"></a>尔时七万天子。<a id="a-J1"></a>各乘宝殿。<a id="a-J2"></a>有乘天鸟。<a id="a-J3"></a>与诸天女。<a id="a-J4"></a>游行空中。<a id="a-J5"></a>天众围绕。<a id="a-J6"></a>或有游于莲华池间。<a id="a-J7"></a>奏诸天乐。<a id="a-J8"></a>歌舞戏笑。<a id="a-J9"></a>诣无比林。<a id="a-JA"></a>时帝释子。<a id="a-JB"></a>天鬘庄严。<a id="a-JC"></a>雨栴檀香。<a id="a-JD"></a>其明晃耀。<a id="a-JE"></a>犹如日光。<a id="a-JF"></a>或有光明。<a id="a-JG"></a>如月盛满。<a id="a-JH"></a>有如星宿。<a id="a-JI"></a>随其自业。<a id="a-JJ"></a>向无比林。<a id="a-JK"></a>各各爱恋。<a id="a-JL"></a>其心无间。<a id="a-JM"></a>入彼林中。<a id="a-JN"></a>受天快乐。<a id="a-JO"></a>其林端严。<a id="a-JP"></a>不可喻说。<a id="a-JQ"></a>入彼林时。<a id="a-JR"></a>香气无比。<a id="a-JS"></a>牛头栴檀香。<a id="a-JT"></a>十六分中不及其一。<a id="a-JU"></a>闻此香已。<a id="a-JV"></a>生希有心。<a id="a-JW"></a>复入饮林。<a id="a-JX"></a>为求乐故。<a id="a-JY"></a>次第入林。<a id="a-JZ"></a>以善业故。<a id="a-Ja"></a>毗琉璃树。<a id="a-Jb"></a>金树银树。<a id="a-Jc"></a>颇梨迦树。<a id="a-Jd"></a>各有百数种种杂色。<a id="a-Je"></a>犹如杂彩。<a id="a-Jf"></a>其树杂色。<a id="a-Jg"></a>庄严奇妙。<a id="a-Jh"></a>亦复如是。<a id="a-Ji"></a>无量色相。<a id="a-Jj"></a>天子见之。<a id="a-Jk"></a>如净明镜。<a id="a-Jl"></a>无量百千。<a id="a-Jm"></a>四顾观视。<a id="a-Jn"></a>生大欢喜。<a id="a-Jo"></a>天女围绕。<a id="a-Jp"></a>闻众乐音。<a id="a-Jq"></a>心甚欢喜。<a id="a-Jr"></a>复于异处游戏自娱。<a id="a-Js"></a>其林众鸟。<a id="a-Jt"></a>真金为翅。<a id="a-Ju"></a>毗琉璃为胸。<a id="a-Jv"></a>珊瑚为足。<a id="a-Jw"></a>白银为背。<a id="a-Jx"></a>赤真珠宝以为其目。<a id="a-Jy"></a>出众妙音。<a id="a-Jz"></a>复有天子。<a id="a-K0"></a>闻斯妙音。<a id="a-K1"></a>各相谓言。<a id="a-K2"></a>谛听谛听。<a id="a-K3"></a>众鸟之音。<a id="a-K4"></a>无量音曲。<a id="a-K5"></a>与天女音不可分别。<a id="a-K6"></a>闻鸟声已。<a id="a-K7"></a>复诣异林。<a id="a-K8"></a>游戏受乐。<a id="a-K9"></a>见诸池中。<a id="a-KA"></a>千叶莲华。<a id="a-KB"></a>光明如日。<a id="a-KC"></a>至彼池间。<a id="a-KD"></a>种种庄严。<a id="a-KE"></a>如前所说。<a id="a-KF"></a>与诸天女。<a id="a-KG"></a>围绕华池。<a id="a-KH"></a>歌舞戏笑。<a id="a-KI"></a>娱乐受乐。<a id="a-KJ"></a>复与天女。<a id="a-KK"></a>更至异林。<a id="a-KL"></a>于此林中。<a id="a-KM"></a>河泉流水。<a id="a-KN"></a>于其河中。<a id="a-KO"></a>有种种水。<a id="a-KP"></a>所谓流乳。<a id="a-KQ"></a>及以流饮。<a id="a-KR"></a>甜美众水。<a id="a-KS"></a>天子饮之。<a id="a-KT"></a>多有众蜂。<a id="a-KU"></a>众鸟百数。<a id="a-KV"></a>金银珊瑚。<a id="a-KW"></a>杂色宝石。<a id="a-KX"></a>集在河中。<a id="a-KY"></a>天子天女。<a id="a-KZ"></a>于此林中。<a id="a-Ka"></a>游戏自娱。<a id="a-Kb"></a>经于多时。<a id="a-Kc"></a>受五欲乐。<a id="a-Kd"></a>复往诣于华树林中。<a id="a-Ke"></a>其林众华。<a id="a-Kf"></a>悉不萎变。<a id="a-Kg"></a>香气普熏。<a id="a-Kh"></a>满十由旬。<a id="a-Ki"></a>所谓月光明华。<a id="a-Kj"></a>月色华。<a id="a-Kk"></a>白色华。<a id="a-Kl"></a>清凉无热如星色华。<a id="a-Km"></a>复诣果林。<a id="a-Kn"></a>其林有果。<a id="a-Ko"></a>所谓蜜搏树果。<a id="a-Kp"></a>辛味树果。<a id="a-Kq"></a>柔濡树果。<a id="a-Kr"></a>香鬘树果。<a id="a-Ks"></a>闻香即饱。<a id="a-Kt"></a>六味树果。<a id="a-Ku"></a>如意味果。<a id="a-Kv"></a>无厌足果。<a id="a-Kw"></a>如是无比林中。<a id="a-Kx"></a>具足此果。<a id="a-Ky"></a>善业所生。<a id="a-Kz"></a>于此林中。<a id="a-L0"></a>游戏受乐。<a id="a-L1"></a>饭食餐饮。<a id="a-L2"></a>复往诣于鸟舞之林。<a id="a-L3"></a>其林众鸟。<a id="a-L4"></a>游戏歌舞。<a id="a-L5"></a>出妙音声。<a id="a-L6"></a>天子闻之。<a id="a-L7"></a>即受快乐。<a id="a-L8"></a>复诣杂林。<a id="a-L9"></a>其林异色。<a id="a-LA"></a>一切华果。<a id="a-LB"></a>如前所说。<a id="a-LC"></a>河池众鸟。<a id="a-LD"></a>亦复如是。<a id="a-LE"></a>故名杂林。<a id="a-LF"></a>于此林中。<a id="a-LG"></a>五欲自娱。<a id="a-LH"></a>乾闼婆音。<a id="a-LI"></a>久受快乐。<a id="a-LJ"></a>释迦天王。<a id="a-LK"></a>作是思惟。<a id="a-LL"></a>我诸子等。<a id="a-LM"></a>何处受于放逸之乐。<a id="a-LN"></a>不觉退没。<a id="a-LO"></a>时诸天子。<a id="a-LP"></a>知天帝释心之所念。<a id="a-LQ"></a>至帝释所。<a id="a-LR"></a>诸天女等。<a id="a-LS"></a>各还本宫。<a id="a-LT"></a>游戏受乐。<a id="a-LU"></a>尔时帝释。<a id="a-LV"></a>见诸天子。<a id="a-LW"></a>而说颂曰。</p>
  <p id="aLX">悕望诸境界　　爱心难厌足</p>
  <p id="aLY">离爱则知足　　此人无忧恼</p>
  <p id="aLZ">若人爱欲境　　则不得安乐</p>
  <p id="aLa">境界如毒害　　后世受苦恼</p>
  <p id="aLb">若初若中后　　若现在未来</p>
  <p id="aLc">求乐不可得　　后则受苦恼</p>
  <p id="aLd">一切诸世间　　增长于生死</p>
  <p id="aLe">流转不暂停　　和合必有离</p>
  <p id="aLf">未曾有免者　　乐为苦所覆</p>
  <p id="aLg">无量诸诳惑　　众生痴所诳</p>
  <p id="aLh">游戏于爱欲　　一切痴爱人</p>
  <p id="aLi">未曾有厌足　　境界难满足</p>
  <p id="aLj">如火益干薪　　世间爱所诳</p>
  <p id="aLk">难满亦如是　　虽近于死地</p>
  <p id="aLl">犹不生厌离　　为爱境所诳</p>
  <p id="aLm">不求善资粮　　天退不自在</p>
  <p id="aLn">为爱所诳惑　　我今教呵汝</p>
  <p id="aLo">汝为欲所迷　　当作自利益</p>
  <p id="aLp">法为第一道　　若有行法者</p>
  <p id="aLq">从乐得乐报　　能如是行者</p>
  <p id="aLr">得寂灭涅槃　　是故应修福</p>
  <p id="aLs">以求涅槃乐　　若有常修福</p>
  <p id="aLt">得至无尽处　　天闻帝释说</p>
  <p id="aLu">寂静心调柔　　是时帝释子</p>
  <p id="aLv">调伏顺父教</p>
  <p id="aLw">时天帝释。<a id="a-Lx"></a>教呵诸子。<a id="a-Ly"></a>令顺正道。<a id="a-Lz"></a>修行善业。<a id="a-M0"></a>闭恶道门。<a id="a-M1"></a>诣于杂林。<a id="a-M2"></a>游戏受乐。<a id="a-M3"></a>诸善所生。<a id="a-M4"></a>帝释天王。<a id="a-M5"></a>有五百殿。<a id="a-M6"></a>种种诸宝颇梨珊瑚。<a id="a-M7"></a>金银天青宝王。<a id="a-M8"></a>天大青宝。<a id="a-M9"></a>种种诸宝。<a id="a-MA"></a>释迦天王。<a id="a-MB"></a>见种种林。<a id="a-MC"></a>诸莲华叶。<a id="a-MD"></a>如日初出。<a id="a-ME"></a>以为庄严。<a id="a-MF"></a>帝释见已。<a id="a-MG"></a>而说颂曰。</p>
  <p id="aMH">人中造福德　　人中无量种</p>
  <p id="aMI">作种种福德　　种种皆成就</p>
  <p id="aMJ">不作众善业　　为心怨所诳</p>
  <p id="aMK">退时不自在　　堕于极恶处</p>
  <p id="aML">一切诸宫殿　　诸业所庄严</p>
  <p id="aMM">以善业增长　　成就天人报</p>
  <p id="aMN">尔时释迦天王。<a id="a-MO"></a>说此偈已。<a id="a-MP"></a>复诣余殿。<a id="a-MQ"></a>其殿敷置无量柔软宝庄严座。<a id="a-MR"></a>以为严饰。<a id="a-MS"></a>善业所化。<a id="a-MT"></a>时憍尸迦。<a id="a-MU"></a>见此宫殿。<a id="a-MV"></a>处之受乐。<a id="a-MW"></a>复至银殿。<a id="a-MX"></a>无量光明。<a id="a-MY"></a>无量众宝。<a id="a-MZ"></a>无量众华。<a id="a-Ma"></a>严饰其殿。<a id="a-Mb"></a>无量天女。<a id="a-Mc"></a>游戏受乐。<a id="a-Md"></a>复至园林诸天女等。<a id="a-Me"></a>其地柔软。<a id="a-Mf"></a>众华庄严。<a id="a-Mg"></a>其林广博。<a id="a-Mh"></a>种种金鸟。<a id="a-Mi"></a>出众妙音。<a id="a-Mj"></a>众蜂围绕。<a id="a-Mk"></a>如意之树。<a id="a-Ml"></a>释迦天王。<a id="a-Mm"></a>普眼所观。<a id="a-Mn"></a>天众围绕。<a id="a-Mo"></a>游戏受乐。<a id="a-Mp"></a>其身威德。<a id="a-Mq"></a>胜于日月。<a id="a-Mr"></a>金树林中毗琉璃殿。<a id="a-Ms"></a>以众宝柱而为庄严。<a id="a-Mt"></a>诸莲华池青宝庄严。<a id="a-Mu"></a>时天帝释。<a id="a-Mv"></a>作如是念。<a id="a-Mw"></a>我入宝殿。<a id="a-Mx"></a>游戏受乐。<a id="a-My"></a>诸天亦念。<a id="a-Mz"></a>天王欲入。<a id="a-N0"></a>与诸眷属。<a id="a-N1"></a>天女围绕。<a id="a-N2"></a>欢娱受乐。<a id="a-N3"></a>尔时帝释。<a id="a-N4"></a>知天所念。<a id="a-N5"></a>告诸天子。<a id="a-N6"></a>汝等各各游戏园林。<a id="a-N7"></a>时诸天子。<a id="a-N8"></a>闻天王教。<a id="a-N9"></a>各入华池。<a id="a-NA"></a>与其天女。<a id="a-NB"></a>游戏自娱。<a id="a-NC"></a>天王入殿。<a id="a-ND"></a>坐于清净毗琉璃床。<a id="a-NE"></a>以善业故。<a id="a-NF"></a>其殿清净。<a id="a-NG"></a>犹如明镜。<a id="a-NH"></a>于此净壁。<a id="a-NI"></a>悉见古昔诸天王等退没之相。<a id="a-NJ"></a>及以名字。<a id="a-NK"></a>其名曰钵浮多天王。<a id="a-NL"></a>自在天王。<a id="a-NM"></a>无忧天王。<a id="a-NN"></a>正慧天王。<a id="a-NO"></a>一切乐天王。<a id="a-NP"></a>善住天王。<a id="a-NQ"></a>普明天王。<a id="a-NR"></a>一切爱天王。<a id="a-NS"></a>千见天王。<a id="a-NT"></a>威德天王。<a id="a-NU"></a>持德天王。<a id="a-NV"></a>青色天王。<a id="a-NW"></a>不退天王。<a id="a-NX"></a>如幻天王。<a id="a-NY"></a>斋戒天王。<a id="a-NZ"></a>福德天王。<a id="a-Na"></a>诸游戏天王。<a id="a-Nb"></a>挮罗天王。<a id="a-Nc"></a>憍尸迦天王。<a id="a-Nd"></a>以善业故。<a id="a-Ne"></a>见如是等三十三天王。<a id="a-Nf"></a>如是天王。<a id="a-Ng"></a>善业尽故。<a id="a-Nh"></a>退堕地狱饿鬼畜生。<a id="a-Ni"></a>随所生处。<a id="a-Nj"></a>受大苦恼。<a id="a-Nk"></a>若入地狱。<a id="a-Nl"></a>壁上见其受大苦恼。<a id="a-Nm"></a>若堕饿鬼。<a id="a-Nn"></a>见其壁上。<a id="a-No"></a>受大苦恼。<a id="a-Np"></a>饥渴烧身。<a id="a-Nq"></a>羸瘦苦恼。<a id="a-Nr"></a>筋骨相连。<a id="a-Ns"></a>若堕畜生。<a id="a-Nt"></a>见其壁上互相残害。<a id="a-Nu"></a>受大苦恼。<a id="a-Nv"></a>若生人中。<a id="a-Nw"></a>追求作业。<a id="a-Nx"></a>受种种苦。<a id="a-Ny"></a>如是见诸生死。<a id="a-Nz"></a>无可乐处。<a id="a-O0"></a>于生死中。<a id="a-O1"></a>多诸过患。<a id="a-O2"></a>无坚无常。<a id="a-O3"></a>变易破坏。<a id="a-O4"></a>如是天王。<a id="a-O5"></a>皆悉退没。<a id="a-O6"></a>以自业果。<a id="a-O7"></a>生于地狱饿鬼畜生。<a id="a-O8"></a>云何舍于如是大乐。<a id="a-O9"></a>受斯苦恼。<a id="a-OA"></a>云何可忍。<a id="a-OB"></a>奇哉生死。<a id="a-OC"></a>甚为大苦。<a id="a-OD"></a>能将天人至大怖处。<a id="a-OE"></a>第二天王。<a id="a-OF"></a>受斯大苦。<a id="a-OG"></a>释迦天王。<a id="a-OH"></a>第一胜人。<a id="a-OI"></a>见此事已。<a id="a-OJ"></a>生大厌离。<a id="a-OK"></a>自观其身。<a id="a-OL"></a>闭三恶道。<a id="a-OM"></a>从天中死。<a id="a-ON"></a>生于人中。<a id="a-OO"></a>人中命终。<a id="a-OP"></a>还生天上。<a id="a-OQ"></a>若生人中。<a id="a-OR"></a>生安乐国城邑聚落。<a id="a-OS"></a>生大姓家。<a id="a-OT"></a>行正法处。<a id="a-OU"></a>离于邪见憍慢谄曲。<a id="a-OV"></a>复有自见。<a id="a-OW"></a>生于人中。<a id="a-OX"></a>为国王子。<a id="a-OY"></a>大臣之子。<a id="a-OZ"></a>正见家生。<a id="a-Oa"></a>大富自在。<a id="a-Ob"></a>人中命终。<a id="a-Oc"></a>当生何处。<a id="a-Od"></a>即自见身。<a id="a-Oe"></a>还生天中。<a id="a-Of"></a>具大神通。<a id="a-Og"></a>第一光明。<a id="a-Oh"></a>共余天众。<a id="a-Oi"></a>食于杂食。<a id="a-Oj"></a>心生愧耻。<a id="a-Ok"></a>以业薄故。<a id="a-Ol"></a>随所作业。<a id="a-Om"></a>如业得食。<a id="a-On"></a>后于生处。<a id="a-Oo"></a>不见胜食。<a id="a-Op"></a>愧心思惟。<a id="a-Oq"></a>我当几世受如是报。<a id="a-Or"></a>以善业故。<a id="a-Os"></a>于殿壁中。<a id="a-Ot"></a>自见其身。<a id="a-Ou"></a>天中七生。<a id="a-Ov"></a>人中七生。<a id="a-Ow"></a>去来七返。<a id="a-Ox"></a>无第八生。<a id="a-Oy"></a>非于天中。<a id="a-Oz"></a>非于人中。<a id="a-P0"></a>非地狱中。<a id="a-P1"></a>非饿鬼中。<a id="a-P2"></a>非畜生中。<a id="a-P3"></a>帝释心念。<a id="a-P4"></a>云何我身无复生处。<a id="a-P5"></a>我生何处而不可见。<a id="a-P6"></a>心生惊怪。<a id="a-P7"></a>何故无有第八生处。<a id="a-P8"></a>久思惟已。<a id="a-P9"></a>即自念知。<a id="a-PA"></a>先闻世尊说如是言。<a id="a-PB"></a>须陀洹人。<a id="a-PC"></a>七生之后。<a id="a-PD"></a>入无余涅槃。<a id="a-PE"></a>我必如是。<a id="a-PF"></a>以清净心。<a id="a-PG"></a>敬礼世尊。<a id="a-PH"></a>发欢喜心。<a id="a-PI"></a>坐其金座。<a id="a-PJ"></a>阎浮檀金。<a id="a-PK"></a>以为床座。<a id="a-PL"></a>众宝庄严。<a id="a-PM"></a>复于壁中。<a id="a-PN"></a>见诸先世退没天王。<a id="a-PO"></a>复念入于善法堂上。<a id="a-PP"></a>见诸天众。<a id="a-PQ"></a>利益诸天。<a id="a-PR"></a>时天帝释。<a id="a-PS"></a>从其座起。<a id="a-PT"></a>往诣杂林。<a id="a-PU"></a>共诸天子天女眷属。<a id="a-PV"></a>游戏自娱。<a id="a-PW"></a>受五欲乐。<a id="a-PX"></a>种种众鸟。<a id="a-PY"></a>庄严林树。<a id="a-PZ"></a>及以莲华。<a id="a-Pa"></a>以为严饰。<a id="a-Pb"></a>诸天见已。<a id="a-Pc"></a>作诸伎乐。<a id="a-Pd"></a>乾闼婆音。<a id="a-Pe"></a>至帝释所。<a id="a-Pf"></a>皆为作礼。<a id="a-Pg"></a>围绕帝释。<a id="a-Ph"></a>天子天女。<a id="a-Pi"></a>歌舞游戏。<a id="a-Pj"></a>种种欢喜。<a id="a-Pk"></a>善法堂天。<a id="a-Pl"></a>种种庄严。<a id="a-Pm"></a>共诸天女。<a id="a-Pn"></a>围绕帝释。<a id="a-Po"></a>作众伎乐。<a id="a-Pp"></a>诣善法堂。<a id="a-Pq"></a>一切欢喜。<a id="a-Pr"></a>歌舞戏笑。<a id="a-Ps"></a>时善法堂所住诸天。<a id="a-Pt"></a>随帝释行。<a id="a-Pu"></a>供养帝释。<a id="a-Pv"></a>种种音声。<a id="a-Pw"></a>鼓天伎乐。<a id="a-Px"></a>种种歌舞。<a id="a-Py"></a>出美妙音。<a id="a-Pz"></a>遍诸天众。<a id="a-Q0"></a>异住诸天。<a id="a-Q1"></a>闻此乐音。<a id="a-Q2"></a>皆来诣于善法堂上。<a id="a-Q3"></a>皆为天王。<a id="a-Q4"></a>稽首作礼。<a id="a-Q5"></a>右绕而住。<a id="a-Q6"></a>无量百千。<a id="a-Q7"></a>诣善法堂。<a id="a-Q8"></a>善知歌舞。<a id="a-Q9"></a>种种庄严。<a id="a-QA"></a>以善业故。<a id="a-QB"></a>生在其中。<a id="a-QC"></a>戒善所护。<a id="a-QD"></a>受斯大果。<a id="a-QE"></a>一切天众。<a id="a-QF"></a>乐报成就。<a id="a-QG"></a>其善法堂。<a id="a-QH"></a>纵广五百由旬。<a id="a-QI"></a>其色鲜妙。<a id="a-QJ"></a>如融金聚。<a id="a-QK"></a>毗琉璃树。<a id="a-QL"></a>以为庄严。<a id="a-QM"></a>种种宝花。<a id="a-QN"></a>周匝严饰。<a id="a-QO"></a>其花香气。<a id="a-QP"></a>满五由旬。<a id="a-QQ"></a>常若新出。<a id="a-QR"></a>令心爱乐。<a id="a-QS"></a>未曾厌足。<a id="a-QT"></a>如是天众。<a id="a-QU"></a>给侍帝释。<a id="a-QV"></a>九十九那由他天女。<a id="a-QW"></a>随天帝释。<a id="a-QX"></a>入欢喜殿。<a id="a-QY"></a>金毗琉璃车磲宝柱。<a id="a-QZ"></a>以为庄严。<a id="a-Qa"></a>其床柔软。<a id="a-Qb"></a>敷以天衣。<a id="a-Qc"></a>释迦天王。<a id="a-Qd"></a>悉令就坐。<a id="a-Qe"></a>诸天受教。<a id="a-Qf"></a>即皆就坐。</p>
 </body>
</html>