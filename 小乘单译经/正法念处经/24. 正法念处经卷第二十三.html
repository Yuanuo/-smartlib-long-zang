<!doctype html>
<html id="z3IBUPwbB" data-ver="1579">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十三</h1>
  <h2 id="a2">观天品第六之二</h2>
  <p id="a3">复次比丘。<a id="a-4"></a>知业果报。<a id="a-5"></a>观鬘持天十种地已。<a id="a-6"></a>观迦留波陀天(此言象迹天)所住之地。<a id="a-7"></a>有几种地。<a id="a-8"></a>自作善业。<a id="a-9"></a>受乐果报。<a id="a-A"></a>彼以闻慧。<a id="a-B"></a>见迦留天。<a id="a-C"></a>有十种地。<a id="a-D"></a>何等为十。<a id="a-E"></a>一名行莲华。<a id="a-F"></a>二名胜蜂。<a id="a-G"></a>三名妙声。<a id="a-H"></a>四名香乐。<a id="a-I"></a>五名风行。<a id="a-J"></a>六名鬘喜。<a id="a-K"></a>七名普观。<a id="a-L"></a>八名常欢喜。<a id="a-M"></a>九名爱香。<a id="a-N"></a>十名均头。<a id="a-O"></a>是为迦留足天。<a id="a-P"></a>十种住处。<a id="a-Q"></a>各各异业。<a id="a-R"></a>生于天中。<a id="a-S"></a>彼以闻慧。<a id="a-T"></a>见此众生。<a id="a-U"></a>持戒善业。<a id="a-V"></a>以熏其心。<a id="a-W"></a>归佛法僧。<a id="a-X"></a>称南无佛。<a id="a-Y"></a>三自归命。<a id="a-Z"></a>以此善业。<a id="a-a"></a>毕至涅槃。<a id="a-b"></a>其善不尽。<a id="a-c"></a>是人命终。<a id="a-d"></a>生迦留足天。<a id="a-e"></a>行莲华地。<a id="a-f"></a>受五欲乐。<a id="a-g"></a>爱着欲味。<a id="a-h"></a>目视不眴。<a id="a-i"></a>身如日光。<a id="a-j"></a>爱乐彼地。<a id="a-k"></a>一切莲华。<a id="a-l"></a>如白象色。<a id="a-m"></a>庄严其地。<a id="a-n"></a>华常开敷。<a id="a-o"></a>一一莲华。<a id="a-p"></a>香气普熏一百由旬。<a id="a-q"></a>胜余一切众华之香。<a id="a-r"></a>种种色蜂。<a id="a-s"></a>毗琉璃色。<a id="a-t"></a>出种种音。<a id="a-u"></a>人中种种伎乐音声。<a id="a-v"></a>百千分中不及其一。<a id="a-w"></a>何以故。<a id="a-x"></a>天欲天音。<a id="a-y"></a>人不能闻。<a id="a-z"></a>所以者何。<a id="a-10"></a>非人境界故。<a id="a-11"></a>除转轮王及离欲人。<a id="a-12"></a>转轮圣王诸根力大。<a id="a-13"></a>能受天欲。<a id="a-14"></a>离欲之人。<a id="a-15"></a>眼等诸根。<a id="a-16"></a>离忧喜故。<a id="a-17"></a>是故能闻。<a id="a-18"></a>畜生蜂音。<a id="a-19"></a>犹尚如是。<a id="a-1A"></a>何况天女爱欲歌音。<a id="a-1B"></a>不可譬喻。<a id="a-1C"></a>如天女声。<a id="a-1D"></a>甚可爱乐。<a id="a-1E"></a>色香味触。<a id="a-1F"></a>亦复如是。<a id="a-1G"></a>受无量种。<a id="a-1H"></a>无量爱乐。<a id="a-1I"></a>乃至爱善业尽。<a id="a-1J"></a>从天中退。<a id="a-1K"></a>若有余业。<a id="a-1L"></a>不堕地狱饿鬼畜生。<a id="a-1M"></a>得受人身。<a id="a-1N"></a>生长者家。<a id="a-1O"></a>多饶财物。<a id="a-1P"></a>以余善因缘。<a id="a-1Q"></a>乃至涅槃。<a id="a-1R"></a>其福不尽。</p>
  <p id="a1S">复次比丘。<a id="a-1T"></a>知业果报。<a id="a-1U"></a>观迦留足天第二住处。<a id="a-1V"></a>彼以闻慧。<a id="a-1W"></a>见第二地。<a id="a-1X"></a>名胜蜂喜。<a id="a-1Y"></a>众生何业而生彼处。<a id="a-1Z"></a>若人智慧。<a id="a-1a"></a>有信持戒。<a id="a-1b"></a>有慈悲心利益众生。<a id="a-1c"></a>华香伎乐。<a id="a-1d"></a>供养佛塔。<a id="a-1e"></a>是人命终。<a id="a-1f"></a>生迦留足天胜蜂之处。<a id="a-1g"></a>种种音乐歌舞戏笑。<a id="a-1h"></a>游戏受乐。<a id="a-1i"></a>受自业果。<a id="a-1j"></a>华香恣意闻天女歌。<a id="a-1k"></a>即受快乐。<a id="a-1l"></a>无量天女。<a id="a-1m"></a>歌颂妙音。<a id="a-1n"></a>风吹众华。<a id="a-1o"></a>香气殊异。<a id="a-1p"></a>与诸天女。<a id="a-1q"></a>游戏众宝须弥山峰。<a id="a-1r"></a>耳闻音声。<a id="a-1s"></a>受天快乐。<a id="a-1t"></a>如是善业果报。<a id="a-1u"></a>比丘观已。<a id="a-1v"></a>为赞善业。<a id="a-1w"></a>即以伽他。<a id="a-1x"></a>而说颂曰。</p>
  <p id="a1y">戒善如阶道　　业力生天中</p>
  <p id="a1z">若人乘此道　　得至天乐处</p>
  <p id="a20">四种口业戒　　身三种净业</p>
  <p id="a21">智人乘七业　　能至于天中</p>
  <p id="a22">持戒第一乐　　财物所不及</p>
  <p id="a23">财富可败失　　持戒常牢固</p>
  <p id="a24">人以戒庄严　　戒香常端正</p>
  <p id="a25">佛说净善业　　生第一天处</p>
  <p id="a26">若人行善业　　能行于天中</p>
  <p id="a27">如至游戏处　　受第一快乐</p>
  <p id="a28">身出大光明　　晃昱照天宫</p>
  <p id="a29">游戏诸园观　　自业之所得</p>
  <p id="a2A">心常怀欢喜　　受乐常安悦</p>
  <p id="a2B">游戏天宫殿　　持戒因缘故</p>
  <p id="a2C">若人善持戒　　护持无量种</p>
  <p id="a2D">成就天果报　　是故应修戒</p>
  <p id="a2E">持戒为阶陛　　得众乐因缘</p>
  <p id="a2F">若人破戒者　　无有安乐处</p>
  <p id="a2G">持戒清净水　　湛然常充满</p>
  <p id="a2H">以此自澡沐　　天宫受快乐</p>
  <p id="a2I">若天鬘庄严　　和合受快乐</p>
  <p id="a2J">游戏于天宫　　皆由善因得</p>
  <p id="a2K">天女所围绕　　如日月光明</p>
  <p id="a2L">天中受快乐　　皆由善因生</p>
  <p id="a2M">随心念皆得　　得已终无失</p>
  <p id="a2N">善法常增长　　皆由善因得</p>
  <p id="a2O">受无量快乐　　一切常增长</p>
  <p id="a2P">若人持戒者　　则得如是乐</p>
  <p id="a2Q">若人常行善　　为王所敬重</p>
  <p id="a2R">善为胜庄严　　是故应行戒</p>
  <p id="a2S">善人常调伏　　矜愍诸群生</p>
  <p id="a2T">常行慈布施　　能至天世间</p>
  <p id="a2U">不杀害众生　　愍哀一切众</p>
  <p id="a2V">常修行正业　　是人生天宫</p>
  <p id="a2W">不盗他财物　　心常念布施</p>
  <p id="a2X">诸根寂灭慧　　是人至天中</p>
  <p id="a2Y">不犯他妇女　　常乐行正道</p>
  <p id="a2Z">求寂灭涅槃　　彼人生天中</p>
  <p id="a2a">不饮酒醉乱　　醉者人所轻</p>
  <p id="a2b">智人能离酒　　彼人生天中</p>
  <p id="a2c">持戒善修行　　舍离众恶业</p>
  <p id="a2d">能生无量乐　　安慰一切众</p>
  <p id="a2e">如是比丘。<a id="a-2f"></a>观无量乐赞善业已。<a id="a-2g"></a>胜蜂欢喜无量众蜂出众妙音。<a id="a-2h"></a>乃至爱善业尽。<a id="a-2i"></a>从天还退。<a id="a-2j"></a>若有善业。<a id="a-2k"></a>不堕地狱饿鬼畜生。<a id="a-2l"></a>若生人中。<a id="a-2m"></a>第一端正。<a id="a-2n"></a>巧言辩辞。<a id="a-2o"></a>常受安乐。<a id="a-2p"></a>无有众恼。<a id="a-2q"></a>寿命长远。<a id="a-2r"></a>以余业故。</p>
  <p id="a2s">复次比丘。<a id="a-2t"></a>知业果报。<a id="a-2u"></a>观迦留足天第三住处。<a id="a-2v"></a>彼以闻慧。<a id="a-2w"></a>见第三地。<a id="a-2x"></a>名曰妙声。<a id="a-2y"></a>众生何业。<a id="a-2z"></a>生于彼处。<a id="a-30"></a>即以闻慧。<a id="a-31"></a>知持戒人奉施如来无量心者。<a id="a-32"></a>宝盖供养。<a id="a-33"></a>是人命终。<a id="a-34"></a>生妙声天。<a id="a-35"></a>受天快乐。<a id="a-36"></a>行于真金毗琉璃山。<a id="a-37"></a>与诸天女天鬘庄严。<a id="a-38"></a>游七宝山。<a id="a-39"></a>入犍闼婆林。<a id="a-3A"></a>涂香末香。<a id="a-3B"></a>种种树林。<a id="a-3C"></a>种种泉流。<a id="a-3D"></a>河池莲华。<a id="a-3E"></a>其林光明。<a id="a-3F"></a>青黄紫色。<a id="a-3G"></a>入彼林中。<a id="a-3H"></a>香风微动。<a id="a-3I"></a>叶出歌音。<a id="a-3J"></a>阿修罗犍闼婆所有歌音。<a id="a-3K"></a>十六分中不及其一。<a id="a-3L"></a>微风吹动。<a id="a-3M"></a>互相[敲-高+亭]触。<a id="a-3N"></a>出妙音声。<a id="a-3O"></a>五乐之音。<a id="a-3P"></a>娱乐受乐。<a id="a-3Q"></a>既闻乐音。<a id="a-3R"></a>十倍放逸。<a id="a-3S"></a>爱乐音声。<a id="a-3T"></a>染着自诳。<a id="a-3U"></a>香味触等。<a id="a-3V"></a>亦复如是。<a id="a-3W"></a>乃至爱善业尽。<a id="a-3X"></a>从天上退。<a id="a-3Y"></a>若有余善。<a id="a-3Z"></a>不堕地狱饿鬼畜生。<a id="a-3a"></a>得受人身。<a id="a-3b"></a>多爱音乐。<a id="a-3c"></a>大富多财。<a id="a-3d"></a>舍宅安隐。<a id="a-3e"></a>五谷丰足。<a id="a-3f"></a>眷属妻子。<a id="a-3g"></a>寿命延长。<a id="a-3h"></a>王所敬爱。<a id="a-3i"></a>以余业故。</p>
  <p id="a3j">复次比丘。<a id="a-3k"></a>知业果报。<a id="a-3l"></a>观迦留足天第四住处。<a id="a-3m"></a>彼以闻慧。<a id="a-3n"></a>见迦留天第四地处。<a id="a-3o"></a>名曰香乐。<a id="a-3p"></a>众生何业生于彼处。<a id="a-3q"></a>彼以闻慧。<a id="a-3r"></a>见此众生。<a id="a-3s"></a>香涂佛塔。<a id="a-3t"></a>信心持戒。<a id="a-3u"></a>是人命终。<a id="a-3v"></a>生香乐天。<a id="a-3w"></a>受天快乐。<a id="a-3x"></a>不可譬喻。<a id="a-3y"></a>天修陀味。<a id="a-3z"></a>以为饮食。<a id="a-40"></a>身心无恼。<a id="a-41"></a>五乐音声。<a id="a-42"></a>天鬘庄严。<a id="a-43"></a>戏笑歌舞。<a id="a-44"></a>与天女众。<a id="a-45"></a>常相娱乐。<a id="a-46"></a>如山涌水。<a id="a-47"></a>游戏山峰。<a id="a-48"></a>天青珠宝。<a id="a-49"></a>珊瑚玫瑰。<a id="a-4A"></a>车磲马瑙。<a id="a-4B"></a>金山峰中。<a id="a-4C"></a>种种流水。<a id="a-4D"></a>河泉花池。<a id="a-4E"></a>俱翅鸟林。<a id="a-4F"></a>见种种林。<a id="a-4G"></a>游戏其中。<a id="a-4H"></a>流水河池。<a id="a-4I"></a>其味美妙。<a id="a-4J"></a>胜阎浮提。<a id="a-4K"></a>一切美味。<a id="a-4L"></a>善业所生。<a id="a-4M"></a>食此上味。<a id="a-4N"></a>受是天乐。<a id="a-4O"></a>乃至爱善业尽。<a id="a-4P"></a>从天还退。<a id="a-4Q"></a>有余善业。<a id="a-4R"></a>不堕地狱饿鬼畜生。<a id="a-4S"></a>得受人身。<a id="a-4T"></a>生大富家。<a id="a-4U"></a>多饶财物。<a id="a-4V"></a>丰足五谷。<a id="a-4W"></a>以余业故。</p>
  <p id="a4X">复次比丘。<a id="a-4Y"></a>知业果报。<a id="a-4Z"></a>观迦留足天第五住处。<a id="a-4a"></a>彼以闻慧。<a id="a-4b"></a>见迦留足天有第五地处。<a id="a-4c"></a>名曰风行。<a id="a-4d"></a>以何业故。<a id="a-4e"></a>生于彼处。<a id="a-4f"></a>即以闻慧。<a id="a-4g"></a>知彼众生信心持戒。<a id="a-4h"></a>见比丘僧。<a id="a-4i"></a>以扇布施。<a id="a-4j"></a>令得清凉。<a id="a-4k"></a>如忧尸罗(冷药草名)。<a id="a-4l"></a>令诸比丘。<a id="a-4m"></a>读诵经法。<a id="a-4n"></a>是人寿终。<a id="a-4o"></a>生风行天。<a id="a-4p"></a>受天快乐。<a id="a-4q"></a>以善业故。<a id="a-4r"></a>香风来吹。<a id="a-4s"></a>悦乐无比。<a id="a-4t"></a>四天香风。<a id="a-4u"></a>皆来熏之。<a id="a-4v"></a>百千倍香。<a id="a-4w"></a>凉冷可爱。<a id="a-4x"></a>或胜一倍。<a id="a-4y"></a>乃至五倍。<a id="a-4z"></a>四天王天。<a id="a-50"></a>香气二倍。<a id="a-51"></a>三十三天。<a id="a-52"></a>香气三倍。<a id="a-53"></a>夜摩天上。<a id="a-54"></a>香气四倍。<a id="a-55"></a>兜率陀天。<a id="a-56"></a>香气五倍。<a id="a-57"></a>化乐天。<a id="a-58"></a>他化自在天。<a id="a-59"></a>香气六倍。<a id="a-5A"></a>以业胜故。<a id="a-5B"></a>天众亦胜。<a id="a-5C"></a>观善业已。<a id="a-5D"></a>其风行天。<a id="a-5E"></a>游戏林中。<a id="a-5F"></a>受诸香触。<a id="a-5G"></a>六天香风。<a id="a-5H"></a>皆入此天。<a id="a-5I"></a>同一风力。<a id="a-5J"></a>何以故。<a id="a-5K"></a>一风功德。<a id="a-5L"></a>不可宣说。<a id="a-5M"></a>随天所念。<a id="a-5N"></a>从风皆得。<a id="a-5O"></a>欲闻音乐。<a id="a-5P"></a>风吹山峪。<a id="a-5Q"></a>天女歌音所不能及。<a id="a-5R"></a>若欲念香。<a id="a-5S"></a>乃至他化自在天众。<a id="a-5T"></a>华香和合。<a id="a-5U"></a>不可称说。<a id="a-5V"></a>来熏此天。<a id="a-5W"></a>若念凉冷。<a id="a-5X"></a>随心所欲。<a id="a-5Y"></a>若游异方欲见众宝。<a id="a-5Z"></a>须弥山峰。<a id="a-5a"></a>或游金峰。<a id="a-5b"></a>阎浮檀金。<a id="a-5c"></a>或颇梨峰。<a id="a-5d"></a>园林之中。<a id="a-5e"></a>种种华果。<a id="a-5f"></a>流泉河池。<a id="a-5g"></a>众鸟香华。<a id="a-5h"></a>以为庄严。<a id="a-5i"></a>种种天女所住之处。<a id="a-5j"></a>无量香触。<a id="a-5k"></a>出妙音声。<a id="a-5l"></a>天子乘风。<a id="a-5m"></a>至诸园林。<a id="a-5n"></a>山峪游戏。<a id="a-5o"></a>如前所说。<a id="a-5p"></a>如是香风。<a id="a-5q"></a>令此天子乘之去来受五欲乐。<a id="a-5r"></a>共相娱乐。<a id="a-5s"></a>游戏受乐不生嫉妒无有诤心皆相爱乐。<a id="a-5t"></a>以自染业。<a id="a-5u"></a>上中下业。<a id="a-5v"></a>如印印物。<a id="a-5w"></a>得相似报。<a id="a-5x"></a>得妙香风。<a id="a-5y"></a>无有嫉妒。<a id="a-5z"></a>业力既尽。<a id="a-60"></a>从天还退。<a id="a-61"></a>所造之业。<a id="a-62"></a>有上中下。<a id="a-63"></a>受报既尽。<a id="a-64"></a>业尽还退。<a id="a-65"></a>如是众生业行。<a id="a-66"></a>随业流转。<a id="a-67"></a>非无因生。<a id="a-68"></a>彼比丘观察业已。<a id="a-69"></a>而说颂曰。</p>
  <p id="a6A">如因日知时　　因时生草木</p>
  <p id="a6B">随业因缘生　　非是无因生</p>
  <p id="a6C">无量千生死　　业锁之所系</p>
  <p id="a6D">三种爱坚牢　　系缚诸众生</p>
  <p id="a6E">如蜜和毒药　　是所不应食</p>
  <p id="a6F">天乐亦如是　　退没时大苦</p>
  <p id="a6G">业尽怀忧怖　　舍离诸天女</p>
  <p id="a6H">退时大苦恼　　不可得譬喻</p>
  <p id="a6I">善业欲尽时　　如灯焰欲灭</p>
  <p id="a6J">不知何所趣　　心生大苦恼</p>
  <p id="a6K">爱毒之所烧　　忧悲自坏心</p>
  <p id="a6L">语声身相动　　怖畏失天身</p>
  <p id="a6M">如是众乐味　　爱欲最大诳</p>
  <p id="a6N">以不舍离故　　增长大苦恼</p>
  <p id="a6O">天上欲退时　　心生大苦恼</p>
  <p id="a6P">地狱众苦毒　　十六不及一</p>
  <p id="a6Q">一切诸焰轮　　爱力之所作</p>
  <p id="a6R">爱锁缚众生　　至诸崄恶道</p>
  <p id="a6S">诸天退时苦　　人中舍命苦</p>
  <p id="a6T">观生死如火　　见已离诸欲</p>
  <p id="a6U">若人放逸行　　彼人无解脱</p>
  <p id="a6V">放逸痴所惑　　去涅槃甚远</p>
  <p id="a6W">应离于放逸　　放逸为大怨</p>
  <p id="a6X">天中放逸故　　退堕地狱中</p>
  <p id="a6Y">三界如轮转　　业系轮不断</p>
  <p id="a6Z">是故舍爱欲　　离欲得涅槃</p>
  <p id="a6a">如是比丘。<a id="a-6b"></a>观天退已。<a id="a-6c"></a>厌离欲心。<a id="a-6d"></a>观风行天无常之乐。<a id="a-6e"></a>业因缘生。<a id="a-6f"></a>不离无常。<a id="a-6g"></a>乃至爱善业尽。<a id="a-6h"></a>从天还退。<a id="a-6i"></a>有余善业。<a id="a-6j"></a>不堕地狱饿鬼畜生。<a id="a-6k"></a>得受人身。<a id="a-6l"></a>善于海行。<a id="a-6m"></a>为大导师。<a id="a-6n"></a>善知风路。<a id="a-6o"></a>以余业故。</p>
  <p id="a6p">复次比丘。<a id="a-6q"></a>知业果报。<a id="a-6r"></a>观迦留足天第六住处。<a id="a-6s"></a>彼以闻慧。<a id="a-6t"></a>见迦留天第六地处。<a id="a-6u"></a>名散华欢喜。<a id="a-6v"></a>以何等业生于彼天。<a id="a-6w"></a>彼以闻慧。<a id="a-6x"></a>见持戒人心有净信。<a id="a-6y"></a>正身口意。<a id="a-6z"></a>僧说戒时。<a id="a-70"></a>施诸澡瓶。<a id="a-71"></a>或行道路。<a id="a-72"></a>或于旷野。<a id="a-73"></a>盛满净水。<a id="a-74"></a>施人澡瓶。<a id="a-75"></a>是人命终。<a id="a-76"></a>生散花欢喜天。<a id="a-77"></a>种种音乐。<a id="a-78"></a>游戏音声。<a id="a-79"></a>与众天女游戏众宝毗琉璃须弥山侧。<a id="a-7A"></a>香风所熏。<a id="a-7B"></a>种种香鬘。<a id="a-7C"></a>璎珞其身。<a id="a-7D"></a>流泉浴池。<a id="a-7E"></a>以为庄严。<a id="a-7F"></a>天子天女互相娱乐。<a id="a-7G"></a>受无量乐。<a id="a-7H"></a>于无量时。<a id="a-7I"></a>入流泉林。<a id="a-7J"></a>于彼林中。<a id="a-7K"></a>受天快乐。<a id="a-7L"></a>毗琉璃树。<a id="a-7M"></a>真金为叶。<a id="a-7N"></a>真金为树。<a id="a-7O"></a>毗琉璃叶。<a id="a-7P"></a>入此林中。<a id="a-7Q"></a>常怀喜悦。<a id="a-7R"></a>身出光明。<a id="a-7S"></a>饮天甘露。<a id="a-7T"></a>善业因缘。<a id="a-7U"></a>阎浮提中。<a id="a-7V"></a>上味蜜酒。<a id="a-7W"></a>比天所饮。<a id="a-7X"></a>苦如葶苈。<a id="a-7Y"></a>色味具足。<a id="a-7Z"></a>其香普熏。<a id="a-7a"></a>满一由旬。<a id="a-7b"></a>一切众鸟。<a id="a-7c"></a>身真金色。<a id="a-7d"></a>饮众香水。<a id="a-7e"></a>心怀悦乐。<a id="a-7f"></a>出妙音声。<a id="a-7g"></a>遍满林中。<a id="a-7h"></a>多有众蜂。<a id="a-7i"></a>游戏其中。<a id="a-7j"></a>一切香味。<a id="a-7k"></a>从树流出。<a id="a-7l"></a>或有金色。<a id="a-7m"></a>有琉璃色。<a id="a-7n"></a>有车磲色。<a id="a-7o"></a>赤真珠色。<a id="a-7p"></a>有如绿色。<a id="a-7q"></a>从树流出。<a id="a-7r"></a>以为香河。<a id="a-7s"></a>名欢喜流。<a id="a-7t"></a>广二由旬。<a id="a-7u"></a>天子天女。<a id="a-7v"></a>游戏两岸。<a id="a-7w"></a>欢娱受乐。<a id="a-7x"></a>天子天女。<a id="a-7y"></a>饮已喜悦。<a id="a-7z"></a>歌舞戏笑。<a id="a-80"></a>金色莲华。<a id="a-81"></a>琉璃为茎。<a id="a-82"></a>游戏歌颂。<a id="a-83"></a>乘众宝殿。<a id="a-84"></a>入大池中。<a id="a-85"></a>八功德水。<a id="a-86"></a>游戏受乐。<a id="a-87"></a>互相浇渍。<a id="a-88"></a>其池名曰阿栖之迦。<a id="a-89"></a>清净严饰。<a id="a-8A"></a>殊妙无比。<a id="a-8B"></a>如是天众。<a id="a-8C"></a>受天快乐。<a id="a-8D"></a>乃至爱善业尽。<a id="a-8E"></a>从天命终。<a id="a-8F"></a>不堕三恶。<a id="a-8G"></a>得受人身。<a id="a-8H"></a>生丰乐国。<a id="a-8I"></a>常无饥渴。<a id="a-8J"></a>生大富家。<a id="a-8K"></a>不值饥世。<a id="a-8L"></a>众人所爱。<a id="a-8M"></a>以余业故。</p>
  <p id="a8N">复次比丘。<a id="a-8O"></a>知业果报。<a id="a-8P"></a>观迦留足天第七住处。<a id="a-8Q"></a>彼以闻慧。<a id="a-8R"></a>见迦留足天第七地处。<a id="a-8S"></a>名曰普观。<a id="a-8T"></a>以何等业生于彼处。<a id="a-8U"></a>彼以闻慧。<a id="a-8V"></a>知持戒人修行善业。<a id="a-8W"></a>以善熏心。<a id="a-8X"></a>于破戒病人。<a id="a-8Y"></a>不求恩惠。<a id="a-8Z"></a>悲心施安。<a id="a-8a"></a>心不疲厌。<a id="a-8b"></a>供养病人。<a id="a-8c"></a>是人命终。<a id="a-8d"></a>生普观天。<a id="a-8e"></a>受五欲乐。<a id="a-8f"></a>天鬘庄严。<a id="a-8g"></a>心意悦乐。<a id="a-8h"></a>一一游观。<a id="a-8i"></a>如意游行。<a id="a-8j"></a>与诸天女。<a id="a-8k"></a>而自围绕。<a id="a-8l"></a>威德明耀。<a id="a-8m"></a>犹如日光。<a id="a-8n"></a>一切天众。<a id="a-8o"></a>恭敬尊重。<a id="a-8p"></a>游于须弥宝山之中。<a id="a-8q"></a>着众天衣。<a id="a-8r"></a>众宝庄严。<a id="a-8s"></a>随念游戏。<a id="a-8t"></a>行于林中。<a id="a-8u"></a>众莲华池。<a id="a-8v"></a>山峪河泉。<a id="a-8w"></a>受自业报。<a id="a-8x"></a>如是游戏天园林中。<a id="a-8y"></a>真金栏楯多有众鸟以为严饰。<a id="a-8z"></a>风吹铃网。<a id="a-90"></a>出众妙音。<a id="a-91"></a>其林名曰普现庄严。<a id="a-92"></a>威德光明。<a id="a-93"></a>胜百千日。<a id="a-94"></a>须弥留山。<a id="a-95"></a>有七山峰。<a id="a-96"></a>围绕此林。<a id="a-97"></a>何等为七。<a id="a-98"></a>一名高山。<a id="a-99"></a>二名合山。<a id="a-9A"></a>三名雨落。<a id="a-9B"></a>四名龙声。<a id="a-9C"></a>五名爱光。<a id="a-9D"></a>六名雨宝。<a id="a-9E"></a>七名星鬘。<a id="a-9F"></a>围绕彼林。<a id="a-9G"></a>以众宝铃。<a id="a-9H"></a>庄严众树。<a id="a-9I"></a>诸天女等。<a id="a-9J"></a>天鬘庄严。<a id="a-9K"></a>游戏林中。<a id="a-9L"></a>身百千光。<a id="a-9M"></a>晃耀明照。<a id="a-9N"></a>天子见已。<a id="a-9O"></a>五欲纵逸。<a id="a-9P"></a>以金莲华。<a id="a-9Q"></a>共相娱乐。<a id="a-9R"></a>歌舞戏笑。<a id="a-9S"></a>妙音爱色香味触法。<a id="a-9T"></a>不知厌足。<a id="a-9U"></a>如是三十六火之所围绕。<a id="a-9V"></a>如火烧然。<a id="a-9W"></a>皆无厌足。<a id="a-9X"></a>比丘见已。<a id="a-9Y"></a>而说颂曰。</p>
  <p id="a9Z">爱火所围绕　　遍于天世间</p>
  <p id="a9a">欲烧不自在　　为欲痴所使</p>
  <p id="a9b">如火益干薪　　增长火炽然</p>
  <p id="a9c">如是受乐者　　爱火转增长</p>
  <p id="a9d">薪火虽炽然　　人皆能舍离</p>
  <p id="a9e">爱火烧世间　　缠绵不可舍</p>
  <p id="a9f">若人渡爱河　　思觉恶虫畏</p>
  <p id="a9g">得至寂灭处　　远离爱欲故</p>
  <p id="a9h">若人脱爱网　　远离于欲嗔</p>
  <p id="a9i">智人度烦恼　　永离诸忧患</p>
  <p id="a9j">若布施持戒　　心常念于天</p>
  <p id="a9k">斯人污净戒　　犹如杂毒水</p>
  <p id="a9l">爱诳诸众生　　过于亿千劫</p>
  <p id="a9m">愚者不能舍　　为贪之所使</p>
  <p id="a9n">众生爱所诳　　犹依止于爱</p>
  <p id="a9o">如人负重担　　而饮热碱水</p>
  <p id="a9p">饮已寻复渴　　须臾无暂息</p>
  <p id="a9q">愚人不善思　　唐劳自焦苦</p>
  <p id="a9r">是故应离爱　　爱心难调伏</p>
  <p id="a9s">爱使诸众生　　不得脱生死</p>
  <p id="a9t">无上第一乐　　禅乐游观处</p>
  <p id="a9u">是乐为最胜　　能视涅槃城</p>
  <p id="a9v">成就胜乐因　　则受天乐报</p>
  <p id="a9w">爱网之所缚　　还受地狱苦</p>
  <p id="a9x">爱初后非善　　常受众苦恼</p>
  <p id="a9y">爱为众恶本　　正法导师说</p>
  <p id="a9z">如是比丘。<a id="a-A0"></a>观天世间。<a id="a-A1"></a>欲河洄澓之所漂殁。<a id="a-A2"></a>退没死苦。<a id="a-A3"></a>具观察已。<a id="a-A4"></a>心生厌离。<a id="a-A5"></a>如是普观。<a id="a-A6"></a>天所住地。<a id="a-A7"></a>受天快乐。<a id="a-A8"></a>乃至爱善业尽。<a id="a-A9"></a>从天还退。<a id="a-AA"></a>不堕地狱饿鬼畜生。<a id="a-AB"></a>若生人中大富饶财。<a id="a-AC"></a>妻子奴婢僮仆贾客。<a id="a-AD"></a>眷属和合。<a id="a-AE"></a>以余业故。</p>
  <p id="aAF">复次比丘。<a id="a-AG"></a>知业果报。<a id="a-AH"></a>观迦留足天第八住处。<a id="a-AI"></a>彼以闻慧。<a id="a-AJ"></a>见迦留足天第八地处。<a id="a-AK"></a>名常欢喜。<a id="a-AL"></a>以何业故生于彼处。<a id="a-AM"></a>即以闻慧。<a id="a-AN"></a>知此众生。<a id="a-AO"></a>以净信心。<a id="a-AP"></a>见犯法者。<a id="a-AQ"></a>应受死苦。<a id="a-AR"></a>系在牢狱。<a id="a-AS"></a>以财赎命。<a id="a-AT"></a>令其得脱。<a id="a-AU"></a>不为财利。<a id="a-AV"></a>为益众生。<a id="a-AW"></a>慈悲心故。<a id="a-AX"></a>不求报恩。<a id="a-AY"></a>是人命终。<a id="a-AZ"></a>得生天上。<a id="a-Aa"></a>常自欢喜。<a id="a-Ab"></a>悦乐百倍。<a id="a-Ac"></a>胜于余天。<a id="a-Ad"></a>以业胜故。<a id="a-Ae"></a>无量天女。<a id="a-Af"></a>歌舞戏笑。<a id="a-Ag"></a>以为娱乐。<a id="a-Ah"></a>游戏山峪。<a id="a-Ai"></a>金毗琉璃。<a id="a-Aj"></a>柔濡触乐。<a id="a-Ak"></a>河池流泉。<a id="a-Al"></a>于园林中。<a id="a-Am"></a>受天快乐。<a id="a-An"></a>所受之乐。<a id="a-Ao"></a>百千万分。<a id="a-Ap"></a>转轮王乐。<a id="a-Aq"></a>不及其一。<a id="a-Ar"></a>何以故。<a id="a-As"></a>与诸天众同业生故。<a id="a-At"></a>身无骨肉。<a id="a-Au"></a>亦无垢污。<a id="a-Av"></a>于须弥山侧。<a id="a-Aw"></a>众宝莲华。<a id="a-Ax"></a>天鬘天衣。<a id="a-Ay"></a>庄严其身。<a id="a-Az"></a>若上金峰。<a id="a-B0"></a>身则金色。<a id="a-B1"></a>升琉璃峰。<a id="a-B2"></a>身琉璃色。<a id="a-B3"></a>如入池水。<a id="a-B4"></a>身皆同色。<a id="a-B5"></a>上琉璃峰。<a id="a-B6"></a>其身光色。<a id="a-B7"></a>如第二日。<a id="a-B8"></a>琉璃力故。<a id="a-B9"></a>若升银峰。<a id="a-BA"></a>身色如雪。<a id="a-BB"></a>如拘物头华。<a id="a-BC"></a>一切身分。<a id="a-BD"></a>端正庄严。<a id="a-BE"></a>天女围绕。<a id="a-BF"></a>作众伎乐。<a id="a-BG"></a>游戏园林。<a id="a-BH"></a>受天快乐。<a id="a-BI"></a>如是游戏。<a id="a-BJ"></a>遥见园林众树具足。<a id="a-BK"></a>名天戏林。<a id="a-BL"></a>乘阎浮檀金殿。<a id="a-BM"></a>入天戏林。<a id="a-BN"></a>其林柔濡。<a id="a-BO"></a>众鸟音声。<a id="a-BP"></a>和合美妙。<a id="a-BQ"></a>天子入已。<a id="a-BR"></a>鸟名天音。<a id="a-BS"></a>天同业生。<a id="a-BT"></a>天善业故。<a id="a-BU"></a>即说颂曰。</p>
  <p id="aBV">若有人能作　　爱乐之善业</p>
  <p id="aBW">彼人业果报　　成就极端严</p>
  <p id="aBX">既得受天乐　　若不行放逸</p>
  <p id="aBY">从乐至乐处　　后必至涅槃</p>
  <p id="aBZ">一切乐无常　　要必终归尽</p>
  <p id="aBa">莫受此天乐　　以为自娱乐</p>
  <p id="aBb">此天乐无常　　寿尽必退没</p>
  <p id="aBc">既知此法已　　当求涅槃道</p>
  <p id="aBd">一切法皆尽　　高者亦当堕</p>
  <p id="aBe">和合必有离　　有命皆归死</p>
  <p id="aBf">三界诸众生　　现在及未来</p>
  <p id="aBg">生者必有死　　无有法常者</p>
  <p id="aBh">譬如日出没　　一切人皆见</p>
  <p id="aBi">一切生亦然　　死法常现前</p>
  <p id="aBj">如是知诸法　　一切皆生灭</p>
  <p id="aBk">莫行放逸心　　放逸过毒害</p>
  <p id="aBl">谨慎不放逸　　是处名甘露</p>
  <p id="aBm">若行放逸者　　是名为死句</p>
  <p id="aBn">若不放逸者　　常得不死处</p>
  <p id="aBo">若行放逸者　　常趣于死路</p>
  <p id="aBp">若人行放逸　　如毒亦如火</p>
  <p id="aBq">行放逸众生　　命终至苦处</p>
  <p id="aBr">若人不放逸　　所至应敬礼</p>
  <p id="aBs">能至寂灭处　　永离诸放逸</p>
  <p id="aBt">一切乐皆尽　　愚者不觉知</p>
  <p id="aBu">至于临终时　　一切皆忘失</p>
  <p id="aBv">若人自爱身　　应修行善业</p>
  <p id="aBw">修行于法乐　　如佛之所说</p>
  <p id="aBx">一切皆无常　　后则致大苦</p>
  <p id="aBy">佛因实谛故　　为诸众生说</p>
  <p id="aBz">时天闻鸟说是偈已。<a id="a-C0"></a>心自思惟。<a id="a-C1"></a>其心醒了。<a id="a-C2"></a>念宿命果。<a id="a-C3"></a>少离放逸。<a id="a-C4"></a>知足光明。<a id="a-C5"></a>持其心意。<a id="a-C6"></a>不贪五欲。<a id="a-C7"></a>不行放逸。<a id="a-C8"></a>不久心动。<a id="a-C9"></a>复着五欲。<a id="a-CA"></a>受五欲乐。<a id="a-CB"></a>乃至爱善业尽。<a id="a-CC"></a>从天还退。<a id="a-CD"></a>若无恶业。<a id="a-CE"></a>不堕地狱饿鬼畜生。<a id="a-CF"></a>得受人身。<a id="a-CG"></a>不遭王难。<a id="a-CH"></a>常受快乐。<a id="a-CI"></a>不值众恶。<a id="a-CJ"></a>以余业故。</p>
  <p id="aCK">复次比丘。<a id="a-CL"></a>知业果报。<a id="a-CM"></a>观迦留足天第九住处。<a id="a-CN"></a>彼以闻慧。<a id="a-CO"></a>见迦留足天第九地处。<a id="a-CP"></a>名曰香乐。<a id="a-CQ"></a>众生何业而生彼处。<a id="a-CR"></a>彼见闻知。<a id="a-CS"></a>若人持戒。<a id="a-CT"></a>信于三宝。<a id="a-CU"></a>佛法僧中大福田处。<a id="a-CV"></a>施众末香涂香。<a id="a-CW"></a>净心供养。<a id="a-CX"></a>如法得物。<a id="a-CY"></a>以用布施。<a id="a-CZ"></a>作已思惟而生随喜。<a id="a-Ca"></a>是人命终生香乐天。<a id="a-Cb"></a>受天快乐。<a id="a-Cc"></a>身出光明。<a id="a-Cd"></a>天五乐音。<a id="a-Ce"></a>心常欢喜。<a id="a-Cf"></a>经于多时。<a id="a-Cg"></a>受五欲乐。<a id="a-Ch"></a>不觉长远。<a id="a-Ci"></a>诸根耽乐。<a id="a-Cj"></a>躁动贪着。<a id="a-Ck"></a>无始流转。<a id="a-Cl"></a>不知厌足。<a id="a-Cm"></a>游戏园林。<a id="a-Cn"></a>以众花鬘。<a id="a-Co"></a>自严其身。<a id="a-Cp"></a>涂香末香种种树林。<a id="a-Cq"></a>具足光明。<a id="a-Cr"></a>河池流泉。<a id="a-Cs"></a>以为庄严。<a id="a-Ct"></a>心着欲乐。<a id="a-Cu"></a>不觉退没。<a id="a-Cv"></a>如是欲境。<a id="a-Cw"></a>爱心所诳。<a id="a-Cx"></a>受五欲乐。<a id="a-Cy"></a>乃至业尽。<a id="a-Cz"></a>从天还退。<a id="a-D0"></a>若有善业。<a id="a-D1"></a>不堕地狱饿鬼畜生。<a id="a-D2"></a>得受人身。<a id="a-D3"></a>生清凉国。<a id="a-D4"></a>不值荒坏刀兵饥馑。<a id="a-D5"></a>为一切人之所供养。<a id="a-D6"></a>以余业故。</p>
  <p id="aD7">复次比丘。<a id="a-D8"></a>知业果报。<a id="a-D9"></a>观迦留足天第十住处。<a id="a-DA"></a>彼以闻慧。<a id="a-DB"></a>见迦留足天第十地处。<a id="a-DC"></a>名曰均头。<a id="a-DD"></a>以何等业生于彼处。<a id="a-DE"></a>若人持戒信心清净。<a id="a-DF"></a>见有众生得罪于王被发受戮。<a id="a-DG"></a>救令得脱。<a id="a-DH"></a>是人命终。<a id="a-DI"></a>生均头天。<a id="a-DJ"></a>受五欲乐。<a id="a-DK"></a>三方天王所受欲乐。<a id="a-DL"></a>此天所受。<a id="a-DM"></a>具足无减。<a id="a-DN"></a>具三天乐。<a id="a-DO"></a>欲乐欲明。<a id="a-DP"></a>欲乐相续。<a id="a-DQ"></a>三天之乐随念皆得。<a id="a-DR"></a>乃至天女五欲音乐受乐之具。<a id="a-DS"></a>乃至爱善业尽。<a id="a-DT"></a>从天还退。<a id="a-DU"></a>有余善业。<a id="a-DV"></a>不堕地狱饿鬼畜生。<a id="a-DW"></a>得受人身常离怖畏忧苦恼乱。<a id="a-DX"></a>无病安隐。<a id="a-DY"></a>端正妙色。<a id="a-DZ"></a>人所爱念。<a id="a-Da"></a>大富饶财。<a id="a-Db"></a>随劫增减。<a id="a-Dc"></a>寿命长远。<a id="a-Dd"></a>以余业故。</p>
  <p id="aDe">复次比丘。<a id="a-Df"></a>知业果报。<a id="a-Dg"></a>观迦留吒足天十种地已。<a id="a-Dh"></a>观四天王天第三住处。<a id="a-Di"></a>名常恣意。<a id="a-Dj"></a>有几住地。<a id="a-Dk"></a>彼以闻慧。<a id="a-Dl"></a>观恣意天有十种地。<a id="a-Dm"></a>何等为十。<a id="a-Dn"></a>一名欢喜岸。<a id="a-Do"></a>二名优钵色。<a id="a-Dp"></a>三名分陀利。<a id="a-Dq"></a>四名众彩。<a id="a-Dr"></a>五名质多罗。<a id="a-Ds"></a>六名山顶。<a id="a-Dt"></a>七名摩偷。<a id="a-Du"></a>八名欲境。<a id="a-Dv"></a>九名清凉池。<a id="a-Dw"></a>十名常游戏。<a id="a-Dx"></a>是名常恣意天十地住处。<a id="a-Dy"></a>以何等业生于彼处。<a id="a-Dz"></a>彼以闻慧。<a id="a-E0"></a>见此众生。<a id="a-E1"></a>净心持戒。<a id="a-E2"></a>离于邪见。<a id="a-E3"></a>见人斫伐鬼神大树。<a id="a-E4"></a>夜叉罗刹之所依止。<a id="a-E5"></a>其人拥护令不斫伐。<a id="a-E6"></a>此诸鬼神不恼害人。<a id="a-E7"></a>依树受乐。<a id="a-E8"></a>无树则苦。<a id="a-E9"></a>以此人故。<a id="a-EA"></a>鬼神得乐。<a id="a-EB"></a>是人命终。<a id="a-EC"></a>生欢喜岸天。<a id="a-ED"></a>受天快乐。<a id="a-EE"></a>池名清凉。<a id="a-EF"></a>鹅鸭鸳鸯。<a id="a-EG"></a>身皆金色。<a id="a-EH"></a>以为庄严。<a id="a-EI"></a>出众妙音。<a id="a-EJ"></a>七宝莲华。<a id="a-EK"></a>以为严饰。<a id="a-EL"></a>金色林树。<a id="a-EM"></a>名曰金林。<a id="a-EN"></a>其莲华池周匝围绕。<a id="a-EO"></a>金宝林树。<a id="a-EP"></a>影现池中。<a id="a-EQ"></a>无量种色。<a id="a-ER"></a>其池妙好。<a id="a-ES"></a>如帝释池。<a id="a-ET"></a>若天帝释。<a id="a-EU"></a>从上而下。<a id="a-EV"></a>欲伐阿修罗。<a id="a-EW"></a>见其莲华。<a id="a-EX"></a>如日初出。<a id="a-EY"></a>如是莲华。<a id="a-EZ"></a>无量百千。<a id="a-Ea"></a>以为庄严。<a id="a-Eb"></a>帝释见已。<a id="a-Ec"></a>告诸天曰。<a id="a-Ed"></a>此清凉池。<a id="a-Ee"></a>清净庄严。<a id="a-Ef"></a>甚为奇妙。<a id="a-Eg"></a>于如是等。<a id="a-Eh"></a>功德华池。<a id="a-Ei"></a>心常爱乐。<a id="a-Ej"></a>喜岸天子。<a id="a-Ek"></a>与诸天女娱乐受乐。<a id="a-El"></a>不可譬喻。<a id="a-Em"></a>自在游戏。<a id="a-En"></a>天女围绕。<a id="a-Eo"></a>受第一乐。<a id="a-Ep"></a>行食自在。<a id="a-Eq"></a>于华池岸。<a id="a-Er"></a>及行异处。<a id="a-Es"></a>身无疲极。<a id="a-Et"></a>心常悦乐。<a id="a-Eu"></a>第一具足。<a id="a-Ev"></a>歌舞戏笑。<a id="a-Ew"></a>音常不绝。<a id="a-Ex"></a>天女围绕。<a id="a-Ey"></a>念身心乐。<a id="a-Ez"></a>清净无垢。<a id="a-F0"></a>增长成就。<a id="a-F1"></a>受五欲乐。<a id="a-F2"></a>心无厌足。<a id="a-F3"></a>何以故。<a id="a-F4"></a>爱心如火。<a id="a-F5"></a>不知足故。<a id="a-F6"></a>如是天子。<a id="a-F7"></a>游戏种种山河宫殿。<a id="a-F8"></a>池水莲华。<a id="a-F9"></a>七宝庄严。<a id="a-FA"></a>游观之处闻种种音。<a id="a-FB"></a>与众天女游戏诸林。<a id="a-FC"></a>欢娱受乐。<a id="a-FD"></a>须弥山峰。<a id="a-FE"></a>毗琉璃宝。<a id="a-FF"></a>白银珊瑚黄金之色。<a id="a-FG"></a>光明照曜。<a id="a-FH"></a>自在游行。<a id="a-FI"></a>光明如日。<a id="a-FJ"></a>可爱如月。<a id="a-FK"></a>或有光色不可譬喻。<a id="a-FL"></a>以善业故。<a id="a-FM"></a>得此妙身。<a id="a-FN"></a>受善业果。<a id="a-FO"></a>是天游戏。<a id="a-FP"></a>受五欲乐。<a id="a-FQ"></a>乃至爱善业尽。<a id="a-FR"></a>从天命终。<a id="a-FS"></a>若有余善。<a id="a-FT"></a>不堕地狱饿鬼畜生。<a id="a-FU"></a>得受人身。<a id="a-FV"></a>端严殊妙。<a id="a-FW"></a>丰乐安隐。<a id="a-FX"></a>巨富多财。<a id="a-FY"></a>受第一乐。<a id="a-FZ"></a>以余业故。</p>
  <p id="aFa">复次比丘知业果报。<a id="a-Fb"></a>观常恣意天第二地处。<a id="a-Fc"></a>彼以闻慧。<a id="a-Fd"></a>见常恣意。<a id="a-Fe"></a>第二地处。<a id="a-Ff"></a>名优钵罗色。<a id="a-Fg"></a>众生何业。<a id="a-Fh"></a>生于彼处。<a id="a-Fi"></a>彼以闻慧。<a id="a-Fj"></a>见此众生顺法修行。<a id="a-Fk"></a>持戒净信。<a id="a-Fl"></a>为欲供养佛法僧故。<a id="a-Fm"></a>造优钵华池。<a id="a-Fn"></a>供养三宝。<a id="a-Fo"></a>是人命终。<a id="a-Fp"></a>生优钵罗色天。<a id="a-Fq"></a>受天快乐。<a id="a-Fr"></a>游戏华池。<a id="a-Fs"></a>欢喜娱乐。<a id="a-Ft"></a>歌舞戏笑。<a id="a-Fu"></a>受无量乐。<a id="a-Fv"></a>一一园林。<a id="a-Fw"></a>琉璃珊瑚。<a id="a-Fx"></a>真金庄严。<a id="a-Fy"></a>其地柔濡。<a id="a-Fz"></a>无量天女。<a id="a-G0"></a>游戏其中。<a id="a-G1"></a>受天快乐。<a id="a-G2"></a>随念成就。<a id="a-G3"></a>无量山峪。<a id="a-G4"></a>娱乐喜乐。<a id="a-G5"></a>以乐因故。<a id="a-G6"></a>受乐果报。<a id="a-G7"></a>五根所对皆悉快乐。<a id="a-G8"></a>身如琉璃优钵罗色。<a id="a-G9"></a>游诸华池。<a id="a-GA"></a>优钵罗间。<a id="a-GB"></a>其华香气。<a id="a-GC"></a>满百由旬。<a id="a-GD"></a>胜一切华。<a id="a-GE"></a>如王最胜。<a id="a-GF"></a>以因得果。<a id="a-GG"></a>如来所说。<a id="a-GH"></a>生天上已。<a id="a-GI"></a>爱彼华池。<a id="a-GJ"></a>游戏其中。<a id="a-GK"></a>受无量乐。<a id="a-GL"></a>六根所对。<a id="a-GM"></a>心常爱乐。<a id="a-GN"></a>乃至爱善业尽。<a id="a-GO"></a>从天命终。<a id="a-GP"></a>若有余业。<a id="a-GQ"></a>不堕地狱饿鬼畜生。<a id="a-GR"></a>得受人身。<a id="a-GS"></a>生大国土多饶华果。<a id="a-GT"></a>具足天乐。<a id="a-GU"></a>巨富饶财。<a id="a-GV"></a>以余业故。</p>
  <p id="aGW">复次比丘。<a id="a-GX"></a>知业果报。<a id="a-GY"></a>彼以闻慧。<a id="a-GZ"></a>见常恣意天第三住处。<a id="a-Ga"></a>名分陀利。<a id="a-Gb"></a>众生何业而生彼处。<a id="a-Gc"></a>彼以闻慧。<a id="a-Gd"></a>见此众生。<a id="a-Ge"></a>净身口意为佛法僧。<a id="a-Gf"></a>造莲花池供养三宝。<a id="a-Gg"></a>是人命终。<a id="a-Gh"></a>生分陀利天。<a id="a-Gi"></a>善业成就。<a id="a-Gj"></a>受天快乐。<a id="a-Gk"></a>种种众宝。<a id="a-Gl"></a>庄严其身。<a id="a-Gm"></a>光明晃曜。<a id="a-Gn"></a>诸天所爱。<a id="a-Go"></a>华鬘庄严。<a id="a-Gp"></a>多诸天女。<a id="a-Gq"></a>以为围绕。<a id="a-Gr"></a>金刚青摩尼宝车磲众宝。<a id="a-Gs"></a>庄严娱乐。<a id="a-Gt"></a>自在受乐。<a id="a-Gu"></a>乃至爱善业尽。<a id="a-Gv"></a>从天命终。<a id="a-Gw"></a>若有余业。<a id="a-Gx"></a>不堕地狱饿鬼畜生。<a id="a-Gy"></a>得受人身。<a id="a-Gz"></a>所生国土。<a id="a-H0"></a>多有陂泽。<a id="a-H1"></a>大富饶财。<a id="a-H2"></a>受第一乐。<a id="a-H3"></a>父母兄弟妻子眷属之所爱念。<a id="a-H4"></a>以余业故。</p>
  <p id="aH5">复次比丘。<a id="a-H6"></a>知业果报。<a id="a-H7"></a>观常恣意天第四住处。<a id="a-H8"></a>彼以闻慧。<a id="a-H9"></a>见常恣意天第四地处。<a id="a-HA"></a>名曰彩地。<a id="a-HB"></a>众生何业生于彼处。<a id="a-HC"></a>即以闻慧。<a id="a-HD"></a>见此众生心有净信。<a id="a-HE"></a>为比丘僧。<a id="a-HF"></a>染治袈裟。<a id="a-HG"></a>若毕钵罗。<a id="a-HH"></a>若赤若黄。<a id="a-HI"></a>若紫若绀。<a id="a-HJ"></a>若栴檀。<a id="a-HK"></a>若青若绿。<a id="a-HL"></a>若黑若碧。<a id="a-HM"></a>以此众色。<a id="a-HN"></a>为出家人。<a id="a-HO"></a>染治法服。<a id="a-HP"></a>是人命终。<a id="a-HQ"></a>生彩地天。<a id="a-HR"></a>受天快乐。<a id="a-HS"></a>众彩衣鬘。<a id="a-HT"></a>以为庄严。<a id="a-HU"></a>其身常出种种光明。<a id="a-HV"></a>以照其地。<a id="a-HW"></a>一切皆亦。<a id="a-HX"></a>如赤宝华。<a id="a-HY"></a>所出光明。<a id="a-HZ"></a>其地光明。<a id="a-Ha"></a>亦复如是。<a id="a-Hb"></a>及余种种青黄杂宝。<a id="a-Hc"></a>庄严其地。<a id="a-Hd"></a>一切彩色衣服庄严。<a id="a-He"></a>亦复如是。<a id="a-Hf"></a>庄严其身。<a id="a-Hg"></a>游戏林中。<a id="a-Hh"></a>常受快乐。<a id="a-Hi"></a>无以为比。<a id="a-Hj"></a>无量殊胜。<a id="a-Hk"></a>功德具足。<a id="a-Hl"></a>受种种乐。<a id="a-Hm"></a>善业所得。<a id="a-Hn"></a>种种园林。<a id="a-Ho"></a>宫殿楼观。<a id="a-Hp"></a>与众天女。<a id="a-Hq"></a>众宝庄严。<a id="a-Hr"></a>游戏园观。<a id="a-Hs"></a>随至彩地。<a id="a-Ht"></a>皆与同色。<a id="a-Hu"></a>一一林树。<a id="a-Hv"></a>一一山峰。<a id="a-Hw"></a>一一华池。<a id="a-Hx"></a>一一河水。<a id="a-Hy"></a>一一流泉。<a id="a-Hz"></a>游戏受乐。<a id="a-I0"></a>种种伎乐。<a id="a-I1"></a>歌舞戏笑。<a id="a-I2"></a>与众天女。<a id="a-I3"></a>共相爱恋。<a id="a-I4"></a>六欲自娱。<a id="a-I5"></a>食须陀味。<a id="a-I6"></a>饮天甘露。<a id="a-I7"></a>无有醉乱。<a id="a-I8"></a>天众围绕。<a id="a-I9"></a>受斯悦乐。<a id="a-IA"></a>比丘观已。<a id="a-IB"></a>而说偈曰。</p>
  <p id="aIC">善业为高胜　　胜高须弥山</p>
  <p id="aID">善业能将人　　阿迦尼吒天</p>
  <p id="aIE">种种持禁戒　　护于无量种</p>
  <p id="aIF">以善业果报　　天中受快乐</p>
  <p id="aIG">戒光净庄严　　持戒清净水</p>
  <p id="aIH">澡浴修行人　　生天受快乐</p>
  <p id="aII">施戒自调伏　　利益诸众生</p>
  <p id="aIJ">智慧进慈心　　彼人生天中</p>
  <p id="aIK">正行离众过　　戒宝自庄严</p>
  <p id="aIL">悲心于众生　　彼人生天中</p>
  <p id="aIM">质直者如金　　炼之离尘垢</p>
  <p id="aIN">修行乐正业　　彼人生天中</p>
  <p id="aIO">慈愍诸众生　　心常念利益</p>
  <p id="aIP">不染诸恶业　　彼人生天宫</p>
  <p id="aIQ">昼夜持禁戒　　智慧常护持</p>
  <p id="aIR">彼人生天中　　常得受快乐</p>
  <p id="aIS">若人念思惟　　乘于持戒马</p>
  <p id="aIT">到诸天宫殿　　无量戏乐处</p>
  <p id="aIU">若游戏天宫　　受天快乐报</p>
  <p id="aIV">皆由持净戒　　如来之所说</p>
  <p id="aIW">若人鬘严饰　　天华极精妙</p>
  <p id="aIX">游戏于天中　　皆由善业故</p>
  <p id="aIY">游戏优钵花　　园林而庄严</p>
  <p id="aIZ">游戏于天中　　皆由善业故</p>
  <p id="aIa">若住虚空界　　天宝而庄严</p>
  <p id="aIb">清净光明天　　皆由持戒得</p>
  <p id="aIc">金宝庄饰处　　周遍妙花香</p>
  <p id="aId">游戏于山峰　　皆由持戒得</p>
  <p id="aIe">如人入己室　　其心无怖畏</p>
  <p id="aIf">持戒亦如是　　能至于天中</p>
  <p id="aIg">非鸡多花香　　非摩卢占卜</p>
  <p id="aIh">能胜天中香　　持戒香最胜</p>
  <p id="aIi">若人护持戒　　此人则为胜</p>
  <p id="aIj">若人舍离戒　　是名为死人</p>
  <p id="aIk">知此功德已　　若为爱自身</p>
  <p id="aIl">善护持禁戒　　远离犯戒心</p>
  <p id="aIm">持戒常调伏　　忍辱人乐见</p>
  <p id="aIn">如人乘阶道　　到天快乐处</p>
  <p id="aIo">如是比丘。<a id="a-Ip"></a>观天所受自业果报。<a id="a-Iq"></a>观业果已于生死中厌离欲心。<a id="a-Ir"></a>彼彩地天游戏受乐。<a id="a-Is"></a>乃至爱善业尽。<a id="a-It"></a>从天命终。<a id="a-Iu"></a>有余善业。<a id="a-Iv"></a>不堕地狱饿鬼畜生。<a id="a-Iw"></a>得受人身。<a id="a-Ix"></a>为一切人之所爱敬。<a id="a-Iy"></a>大富饶财。<a id="a-Iz"></a>生于南天无恼乱处。<a id="a-J0"></a>以余业故。</p>
  <p id="aJ1">复次比丘。<a id="a-J2"></a>知业果报。<a id="a-J3"></a>观常恣意天第五住处。<a id="a-J4"></a>彼以闻慧。<a id="a-J5"></a>见常恣意天第五地处。<a id="a-J6"></a>名质多罗(魏言杂地)。<a id="a-J7"></a>众生何业。<a id="a-J8"></a>生于彼处。<a id="a-J9"></a>即以闻慧。<a id="a-JA"></a>知此众生信心悲心。<a id="a-JB"></a>以种种食。<a id="a-JC"></a>施与持戒不持戒人。<a id="a-JD"></a>是人命终。<a id="a-JE"></a>生质多罗天。<a id="a-JF"></a>以种种业。<a id="a-JG"></a>得种种乐。<a id="a-JH"></a>种种敷具。<a id="a-JI"></a>受种种乐。<a id="a-JJ"></a>种种游戏。<a id="a-JK"></a>诸园林中。<a id="a-JL"></a>与诸天女娱乐受乐。<a id="a-JM"></a>种种山林。<a id="a-JN"></a>溪峪峰岭。<a id="a-JO"></a>游戏其中。<a id="a-JP"></a>众华池泉。<a id="a-JQ"></a>优钵罗华。<a id="a-JR"></a>钵头摩华。<a id="a-JS"></a>种种花果。<a id="a-JT"></a>游戏之处。<a id="a-JU"></a>种种衣服。<a id="a-JV"></a>庄严其身。<a id="a-JW"></a>种种言说。<a id="a-JX"></a>巧言辩辞。<a id="a-JY"></a>戏笑爱语。<a id="a-JZ"></a>论议之言。<a id="a-Ja"></a>作种种因。<a id="a-Jb"></a>种种林中。<a id="a-Jc"></a>受种种乐。<a id="a-Jd"></a>如是比丘。<a id="a-Je"></a>观已欢喜。<a id="a-Jf"></a>而说颂曰。</p>
  <p id="aJg">诸业之所作　　过于巧画师</p>
  <p id="aJh">业画师天中　　作种种乐报</p>
  <p id="aJi">种种众彩色　　现观则可数</p>
  <p id="aJj">心业布众彩　　其数不可知</p>
  <p id="aJk">毁壁画则亡　　二俱同时灭</p>
  <p id="aJl">若身丧灭时　　业画不可失</p>
  <p id="aJm">譬如一画师　　造作众文饰</p>
  <p id="aJn">一心亦如是　　造作种种业</p>
  <p id="aJo">五彩光色现　　见之生爱乐</p>
  <p id="aJp">五根画亦尔　　如业有生死</p>
  <p id="aJq">如世巧画师　　现前则可见</p>
  <p id="aJr">心画师微细　　一切不能见</p>
  <p id="aJs">图画好丑形　　令壁众像现</p>
  <p id="aJt">心业亦如是　　能作善恶报</p>
  <p id="aJu">是心于昼夜　　思念恒不住</p>
  <p id="aJv">如是业随心　　展转常不离</p>
  <p id="aJw">风尘烟云热　　画色则毁灭</p>
  <p id="aJx">舍善不善时　　诸业尔乃失</p>
  <p id="aJy">如是比丘。<a id="a-Jz"></a>观心画师自在造业。<a id="a-K0"></a>如实观业。<a id="a-K1"></a>厌离生死。<a id="a-K2"></a>此天受于种种爱业。<a id="a-K3"></a>乃至业尽。<a id="a-K4"></a>从天命终。<a id="a-K5"></a>若有余善。<a id="a-K6"></a>不堕地狱饿鬼畜生。<a id="a-K7"></a>得受人身。<a id="a-K8"></a>大富多财。<a id="a-K9"></a>常行正法。<a id="a-KA"></a>乘大船舫。<a id="a-KB"></a>以求财宝。<a id="a-KC"></a>以余业故。</p>
  <p id="aKD">复次比丘。<a id="a-KE"></a>知业果报。<a id="a-KF"></a>观常恣意天所住之处。<a id="a-KG"></a>彼以闻慧。<a id="a-KH"></a>见常恣意天第六地处。<a id="a-KI"></a>名曰山顶。<a id="a-KJ"></a>众生何业生于彼处。<a id="a-KK"></a>彼以闻慧。<a id="a-KL"></a>见此众生。<a id="a-KM"></a>以善修意。<a id="a-KN"></a>为遮寒热。<a id="a-KO"></a>造作义屋。<a id="a-KP"></a>令人受用。<a id="a-KQ"></a>是人命终。<a id="a-KR"></a>生山顶处。<a id="a-KS"></a>受天快乐。<a id="a-KT"></a>五欲自娱。<a id="a-KU"></a>种种成就。<a id="a-KV"></a>有七园林。<a id="a-KW"></a>一名曼陀罗戏林。<a id="a-KX"></a>二名云林。<a id="a-KY"></a>三名息乐林。<a id="a-KZ"></a>四名游戏林。<a id="a-Ka"></a>五名吼林。<a id="a-Kb"></a>六名幻林。<a id="a-Kc"></a>七名尼迦罗林。<a id="a-Kd"></a>于此林中。<a id="a-Ke"></a>与众天女。<a id="a-Kf"></a>相随戏笑。<a id="a-Kg"></a>歌舞纵逸。<a id="a-Kh"></a>作天伎乐。<a id="a-Ki"></a>随意游观。<a id="a-Kj"></a>受第一乐。<a id="a-Kk"></a>一一华林。<a id="a-Kl"></a>游戏其中。<a id="a-Km"></a>以众宝藏。<a id="a-Kn"></a>庄严其山。<a id="a-Ko"></a>一一山峰。<a id="a-Kp"></a>出金色光。<a id="a-Kq"></a>游戏其中。<a id="a-Kr"></a>离诸病恼。<a id="a-Ks"></a>以众善业。<a id="a-Kt"></a>得生彼处。<a id="a-Ku"></a>受天悦乐。<a id="a-Kv"></a>河水流泉。<a id="a-Kw"></a>莲华浴池。<a id="a-Kx"></a>而相娱乐。<a id="a-Ky"></a>乃至爱善业尽。<a id="a-Kz"></a>从天命终。<a id="a-L0"></a>若有余善。<a id="a-L1"></a>不堕地狱饿鬼畜生。<a id="a-L2"></a>得受人身。<a id="a-L3"></a>为大王师。<a id="a-L4"></a>众人所爱。<a id="a-L5"></a>以余业故。</p>
  <p id="aL6">复次比丘。<a id="a-L7"></a>知业果报。<a id="a-L8"></a>观常恣意天所住之地。<a id="a-L9"></a>彼以闻慧。<a id="a-LA"></a>见常恣意天第七地处。<a id="a-LB"></a>名曰摩偷(魏言美地)。<a id="a-LC"></a>众生何业生于彼处。<a id="a-LD"></a>彼以闻慧。<a id="a-LE"></a>见此众生修行善业。<a id="a-LF"></a>受持禁戒。<a id="a-LG"></a>利益众生。<a id="a-LH"></a>柔濡悲心。<a id="a-LI"></a>质直不谄。<a id="a-LJ"></a>不恼他人。<a id="a-LK"></a>以食布施。<a id="a-LL"></a>道行沙门。<a id="a-LM"></a>婆罗门。<a id="a-LN"></a>贫穷病苦孤独之人。<a id="a-LO"></a>或一日二日。<a id="a-LP"></a>乃至多日。<a id="a-LQ"></a>常供不息。<a id="a-LR"></a>是人命终。<a id="a-LS"></a>生于美天。<a id="a-LT"></a>受天快乐。<a id="a-LU"></a>园林铃网。<a id="a-LV"></a>出妙音声。<a id="a-LW"></a>诸天女众。<a id="a-LX"></a>周匝围绕。<a id="a-LY"></a>无量天欲。<a id="a-LZ"></a>欢娱受乐。<a id="a-La"></a>多诸童子。<a id="a-Lb"></a>天须陀味。<a id="a-Lc"></a>甘美恣意。<a id="a-Ld"></a>曼陀罗华。<a id="a-Le"></a>以为天鬘。<a id="a-Lf"></a>游戏华林。<a id="a-Lg"></a>金毗琉璃。<a id="a-Lh"></a>颇梨山峰。<a id="a-Li"></a>多有众蜂。<a id="a-Lj"></a>游于华池。<a id="a-Lk"></a>出美妙音。<a id="a-Ll"></a>与众玉女游戏园林。<a id="a-Lm"></a>其林胜于百千日光。<a id="a-Ln"></a>曼陀罗林。<a id="a-Lo"></a>俱赊林中。<a id="a-Lp"></a>金色众鸟。<a id="a-Lq"></a>音声可爱。<a id="a-Lr"></a>五乐音声。<a id="a-Ls"></a>受天快乐。<a id="a-Lt"></a>金毗琉璃。<a id="a-Lu"></a>以为其地。<a id="a-Lv"></a>多有诸池。<a id="a-Lw"></a>真珠为沙。<a id="a-Lx"></a>以布其底。<a id="a-Ly"></a>一一池中。<a id="a-Lz"></a>八功德水。<a id="a-M0"></a>自业所生。<a id="a-M1"></a>须弥留山。<a id="a-M2"></a>金毗琉璃颇梨迦以为其石。<a id="a-M3"></a>庄严宝山。<a id="a-M4"></a>与天玉女。<a id="a-M5"></a>游戏受乐。<a id="a-M6"></a>受自业果。<a id="a-M7"></a>乃至爱善业尽。<a id="a-M8"></a>从天命终。<a id="a-M9"></a>若有余善。<a id="a-MA"></a>不堕地狱饿鬼畜生。<a id="a-MB"></a>得受人身。<a id="a-MC"></a>常受富乐。<a id="a-MD"></a>近岷茶山。<a id="a-ME"></a>受大王封。<a id="a-MF"></a>以余业故。</p>
  <p id="aMG">复次比丘。<a id="a-MH"></a>知业果报。<a id="a-MI"></a>观常恣意天所住之地。<a id="a-MJ"></a>彼以闻慧。<a id="a-MK"></a>见常恣意天第八地处。<a id="a-ML"></a>名曰欲境。<a id="a-MM"></a>众生何业生于彼处。<a id="a-MN"></a>彼以闻慧。<a id="a-MO"></a>见此众生。<a id="a-MP"></a>于持戒人。<a id="a-MQ"></a>若邪见病人。<a id="a-MR"></a>施其所安。<a id="a-MS"></a>饮食汤药。<a id="a-MT"></a>令离病苦。<a id="a-MU"></a>是人命终。<a id="a-MV"></a>生欲境天。<a id="a-MW"></a>受天快乐。<a id="a-MX"></a>无所怖畏。<a id="a-MY"></a>同地诸天。<a id="a-MZ"></a>悉皆供养。<a id="a-Ma"></a>以业胜故。<a id="a-Mb"></a>乐报亦胜。<a id="a-Mc"></a>譬如灯大。<a id="a-Md"></a>光明亦大。<a id="a-Me"></a>如是天上。<a id="a-Mf"></a>受天胜乐。<a id="a-Mg"></a>以善业力。<a id="a-Mh"></a>生于彼处。<a id="a-Mi"></a>毗琉璃宝。<a id="a-Mj"></a>摩尼金光。<a id="a-Mk"></a>须弥山峰。<a id="a-Ml"></a>游戏受乐。<a id="a-Mm"></a>无量游观。<a id="a-Mn"></a>庄严其地。<a id="a-Mo"></a>园林浴池。<a id="a-Mp"></a>河泉流水。<a id="a-Mq"></a>七宝庄严。<a id="a-Mr"></a>种种光明。<a id="a-Ms"></a>多诸天女。<a id="a-Mt"></a>恭敬围绕。<a id="a-Mu"></a>受五欲乐。<a id="a-Mv"></a>如意游戏。<a id="a-Mw"></a>受诸欲乐。<a id="a-Mx"></a>于彼受乐。<a id="a-My"></a>乃至爱善业尽。<a id="a-Mz"></a>从天命终。<a id="a-N0"></a>若有余业。<a id="a-N1"></a>不堕地狱饿鬼畜生。<a id="a-N2"></a>得受人身。<a id="a-N3"></a>第一端正。<a id="a-N4"></a>无所怖畏。<a id="a-N5"></a>大富多财。<a id="a-N6"></a>王所敬重。<a id="a-N7"></a>众人供养。<a id="a-N8"></a>寿命延长。<a id="a-N9"></a>生好国土。<a id="a-NA"></a>生值正法。<a id="a-NB"></a>不生恶世。<a id="a-NC"></a>以余业故。</p>
  <p id="aND">复次比丘。<a id="a-NE"></a>知业果报。<a id="a-NF"></a>观常恣意天所住之地。<a id="a-NG"></a>彼以闻慧。<a id="a-NH"></a>见常恣意天第九地处。<a id="a-NI"></a>名清凉池。<a id="a-NJ"></a>众生何业生于彼处。<a id="a-NK"></a>彼以闻慧。<a id="a-NL"></a>见有众生信心悲心。<a id="a-NM"></a>见诸众生临终渴病。<a id="a-NN"></a>见阎罗使。<a id="a-NO"></a>生大怖畏。<a id="a-NP"></a>以石蜜浆。<a id="a-NQ"></a>若以冷水。<a id="a-NR"></a>施此病人。<a id="a-NS"></a>以是因缘。<a id="a-NT"></a>是人命终。<a id="a-NU"></a>生清凉天。<a id="a-NV"></a>受天快乐。<a id="a-NW"></a>其地具足。<a id="a-NX"></a>流水河池戏乐之处。<a id="a-NY"></a>于彼天中。<a id="a-NZ"></a>受种种乐。<a id="a-Na"></a>目视则足。<a id="a-Nb"></a>香气恣意。<a id="a-Nc"></a>身触细濡。<a id="a-Nd"></a>声味亦尔。<a id="a-Ne"></a>其心清凉。<a id="a-Nf"></a>离于醉过。<a id="a-Ng"></a>其饮具足。<a id="a-Nh"></a>五种功德。<a id="a-Ni"></a>天既饮已。<a id="a-Nj"></a>增十功德。<a id="a-Nk"></a>行空不堕。<a id="a-Nl"></a>乘空无碍。<a id="a-Nm"></a>如游平地。<a id="a-Nn"></a>不劳其力。<a id="a-No"></a>歌舞戏笑。<a id="a-Np"></a>心常悦乐。<a id="a-Nq"></a>受天功德。<a id="a-Nr"></a>百功德乐。<a id="a-Ns"></a>耳闻音声。<a id="a-Nt"></a>无所障碍。<a id="a-Nu"></a>如是天中。<a id="a-Nv"></a>受第一乐。<a id="a-Nw"></a>如是天乐。<a id="a-Nx"></a>随意所受。<a id="a-Ny"></a>境界之乐。<a id="a-Nz"></a>有八林树。<a id="a-O0"></a>七宝所成。<a id="a-O1"></a>一名四欢喜。<a id="a-O2"></a>二名游戏行。<a id="a-O3"></a>三名意清凉。<a id="a-O4"></a>四明风乐林。<a id="a-O5"></a>五名音乐声。<a id="a-O6"></a>六名叶音。<a id="a-O7"></a>七名花林。<a id="a-O8"></a>八名如意林。<a id="a-O9"></a>于此林中。<a id="a-OA"></a>游戏受乐。<a id="a-OB"></a>眼视妙色。<a id="a-OC"></a>耳闻爱声。<a id="a-OD"></a>鼻闻妙香。<a id="a-OE"></a>舌得上味。<a id="a-OF"></a>如是离垢。<a id="a-OG"></a>其心清凉。<a id="a-OH"></a>五根境界。<a id="a-OI"></a>皆悉受乐。<a id="a-OJ"></a>为如是等六欲所烧。<a id="a-OK"></a>日夜增长六欲之火。<a id="a-OL"></a>纵逸炽然。<a id="a-OM"></a>而不觉知。<a id="a-ON"></a>生放逸地。<a id="a-OO"></a>放逸坏心。<a id="a-OP"></a>乃至爱善业尽。<a id="a-OQ"></a>从天命终。<a id="a-OR"></a>有余善业。<a id="a-OS"></a>不堕地狱饿鬼畜生。<a id="a-OT"></a>得受人身。<a id="a-OU"></a>常离饥渴。<a id="a-OV"></a>无有疲倦。<a id="a-OW"></a>不值饥怖。<a id="a-OX"></a>受第一乐。<a id="a-OY"></a>一切世间人所爱念。<a id="a-OZ"></a>为设敷具。<a id="a-Oa"></a>供身医药。<a id="a-Ob"></a>以余业故。</p>
  <p id="aOc">复次比丘。<a id="a-Od"></a>知业果报。<a id="a-Oe"></a>观常恣意天所住之地。<a id="a-Of"></a>彼以闻慧。<a id="a-Og"></a>观常恣意天第十地处。<a id="a-Oh"></a>名常游戏。<a id="a-Oi"></a>众生何业生于彼处。<a id="a-Oj"></a>即以闻慧。<a id="a-Ok"></a>见有众生。<a id="a-Ol"></a>为修禅者。<a id="a-Om"></a>生厌离故。<a id="a-On"></a>图画房舍。<a id="a-Oo"></a>作死尸观。<a id="a-Op"></a>是人命终。<a id="a-Oq"></a>生常游戏天。<a id="a-Or"></a>常受快乐。<a id="a-Os"></a>其地皆以金毗琉璃珊瑚因陀青摩尼宝。<a id="a-Ot"></a>以为庄严。<a id="a-Ou"></a>游戏受乐。<a id="a-Ov"></a>无量音声。<a id="a-Ow"></a>甚可爱乐。<a id="a-Ox"></a>不可具说。<a id="a-Oy"></a>饮食衣服华香之具。<a id="a-Oz"></a>随念即得。<a id="a-P0"></a>无量游戏。<a id="a-P1"></a>所谓见林游戏。<a id="a-P2"></a>悦乐游戏。<a id="a-P3"></a>鸟音游戏。<a id="a-P4"></a>音声游戏。<a id="a-P5"></a>恣意游戏。<a id="a-P6"></a>善香游戏。<a id="a-P7"></a>触衣游戏。<a id="a-P8"></a>种种香熏。<a id="a-P9"></a>种种和合。<a id="a-PA"></a>游戏之乐。<a id="a-PB"></a>行于虚空。<a id="a-PC"></a>见诸亲友。<a id="a-PD"></a>心亦悦乐。<a id="a-PE"></a>行众宝山。<a id="a-PF"></a>亦受悦乐。<a id="a-PG"></a>成就如是无量悦乐。<a id="a-PH"></a>五乐音声。<a id="a-PI"></a>自业成就。<a id="a-PJ"></a>乃至爱善业尽。<a id="a-PK"></a>从天命终。<a id="a-PL"></a>有余善业。<a id="a-PM"></a>不堕地狱饿鬼畜生。<a id="a-PN"></a>得受人身。<a id="a-PO"></a>常有种种游戏之处。<a id="a-PP"></a>着于种种缯彩衣服。<a id="a-PQ"></a>爱种种语。<a id="a-PR"></a>种种游戏。<a id="a-PS"></a>以余业故。</p>
 </body>
</html>