<!doctype html>
<html id="z3IBUQmbR" data-ver="1394">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十九</h1>
  <h2 id="a2">观天品第六之十八(夜摩天之四)</h2>
  <p id="a3">又彼比丘。<a id="a-4"></a>知业果报。<a id="a-5"></a>观夜摩天所有地处。<a id="a-6"></a>彼见闻知。<a id="a-7"></a>夜摩天中。<a id="a-8"></a>复有地处。<a id="a-9"></a>名为积负。<a id="a-A"></a>众生何业生彼地处。<a id="a-B"></a>彼见闻知。<a id="a-C"></a>若行善业。<a id="a-D"></a>精勤持戒。<a id="a-E"></a>常不恼他。<a id="a-F"></a>持戒和合。<a id="a-G"></a>成就不缺。<a id="a-H"></a>不孔不穿。<a id="a-I"></a>坚固不坏。<a id="a-J"></a>能闭一切恶道之门。<a id="a-K"></a>清凉一切恶道热恼。<a id="a-L"></a>能作归依。<a id="a-M"></a>犹如父母。<a id="a-N"></a>于未来世。<a id="a-O"></a>随顺而行三种功德。<a id="a-P"></a>具足相应。<a id="a-Q"></a>何等三种。<a id="a-R"></a>所谓不杀。<a id="a-S"></a>不盗不淫。<a id="a-T"></a>不杀不盗。<a id="a-U"></a>如前所说。<a id="a-V"></a>不邪行者。<a id="a-W"></a>若行道边。<a id="a-X"></a>若四出巷。<a id="a-Y"></a>巷巷而行。<a id="a-Z"></a>或乞食行。<a id="a-a"></a>或时余行。<a id="a-b"></a>若见妇女种种歌舞庄严音声。<a id="a-c"></a>不生爱念。<a id="a-d"></a>心不愿乐。<a id="a-e"></a>见他所作。<a id="a-f"></a>心不随喜。<a id="a-g"></a>庆他作善。<a id="a-h"></a>教他忏悔。<a id="a-i"></a>说其过失。<a id="a-j"></a>言此妇女第一过因。<a id="a-k"></a>所谓邪行。<a id="a-l"></a>以此因缘。<a id="a-m"></a>能令众生堕于地狱。<a id="a-n"></a>如是持戒。<a id="a-o"></a>梵行清净。<a id="a-p"></a>身坏命终。<a id="a-q"></a>生夜摩天积负地处。<a id="a-r"></a>既生彼已。<a id="a-s"></a>善业力故。<a id="a-t"></a>于中受乐。<a id="a-u"></a>谓积负山五百由旬。<a id="a-v"></a>满中诸鸟。<a id="a-w"></a>音声可爱。<a id="a-x"></a>跋求之声。<a id="a-y"></a>山中甚饶。<a id="a-z"></a>普彼山中。<a id="a-10"></a>音声可爱。<a id="a-11"></a>然彼天子初生之时。<a id="a-12"></a>七宝树下。<a id="a-13"></a>如是而生。<a id="a-14"></a>如阎浮提睡眠之人。<a id="a-15"></a>他人拍手。<a id="a-16"></a>闻声觉者。<a id="a-17"></a>彼天如是。<a id="a-18"></a>闻鸟音声。<a id="a-19"></a>可爱故觉。<a id="a-1A"></a>彼天之身。<a id="a-1B"></a>所有光明。<a id="a-1C"></a>胜于秋时山头出日。<a id="a-1D"></a>所有光明。<a id="a-1E"></a>彼日光明。<a id="a-1F"></a>则为不如少分相似天光明胜。<a id="a-1G"></a>而彼天子。<a id="a-1H"></a>忽然觉已。<a id="a-1I"></a>善业力故。<a id="a-1J"></a>令使彼鸟。<a id="a-1K"></a>为说善业相应偈言。</p>
  <p id="a1L">离筋罥所缚　　屎尿唾等处</p>
  <p id="a1M">如是妇人身　　故来生此中</p>
  <p id="a1N">闪诳曲不直　　见男心欢喜</p>
  <p id="a1O">心迷不定住　　汝不识故来</p>
  <p id="a1P">不实语诳他　　庄严令人乐</p>
  <p id="a1Q">彼巧诳妇女　　善能诳男子</p>
  <p id="a1R">妇女犹如蜂　　乐种种花中</p>
  <p id="a1S">种种男子处　　如是生爱乐</p>
  <p id="a1T">如蜂嗽花已　　然后异处去</p>
  <p id="a1U">妇女亦如是　　嗽男异处行</p>
  <p id="a1V">得物如贤善　　常嗔不可调</p>
  <p id="a1W">诳惑男子已　　复行于异处</p>
  <p id="a1X">以诳幻器仗　　如恶毒不异</p>
  <p id="a1Y">此妇女杀男　　能作不利益</p>
  <p id="a1Z">犹如风空火　　不可执持取</p>
  <p id="a1a">种种多方便　　妇女不可护</p>
  <p id="a1b">不利益病死　　作不善业等</p>
  <p id="a1c">女第一因缘　　能坏涅槃行</p>
  <p id="a1d">若在种种处　　隘迮怖畏处</p>
  <p id="a1e">世间男得苦　　皆因于妇女</p>
  <p id="a1f">非少非中年　　非未老寂静</p>
  <p id="a1g">妇女性心动　　如日之光明</p>
  <p id="a1h">妇女非常友　　如灯焰不停</p>
  <p id="a1i">彼则是常怨　　犹如画石文</p>
  <p id="a1j">唯亲近富者　　无物则厌人</p>
  <p id="a1k">有物妇女近　　无物妇女舍</p>
  <p id="a1l">与物与供养　　作种种功德</p>
  <p id="a1m">其心如火焰　　而不可秉执</p>
  <p id="a1n">男如是随顺　　如心之所欲</p>
  <p id="a1o">彼如是妇女　　恒常诳男子</p>
  <p id="a1p">如蛇花所覆　　如灰土覆火</p>
  <p id="a1q">色如是覆心　　妇女亦如是</p>
  <p id="a1r">犹如见毒树　　悦眼而不善</p>
  <p id="a1s">妇女如毒花　　智者应舍离</p>
  <p id="a1t">悕望见妇女　　复乐于境界</p>
  <p id="a1u">彼恒不得乐　　非此世他世</p>
  <p id="a1v">若普乐放逸　　懈怠动谄诳</p>
  <p id="a1w">近恶友贪食　　彼则不见贤</p>
  <p id="a1x">精勤大力勇　　福德舍妇女</p>
  <p id="a1y">恭敬信因果　　此人自得善</p>
  <p id="a1z">诸过网妇女　　在于世间行</p>
  <p id="a20">若能离妇女　　则生夜摩天</p>
  <p id="a21">如是彼天。<a id="a-22"></a>闻彼鸟声。<a id="a-23"></a>如梦所闻。<a id="a-24"></a>无量种种胜妙功德。<a id="a-25"></a>皆悉具足。<a id="a-26"></a>说如是偈。<a id="a-27"></a>能作两朋利益善事。<a id="a-28"></a>始生天子。<a id="a-29"></a>如是闻声。<a id="a-2A"></a>如是闻已。<a id="a-2B"></a>因缘生智。<a id="a-2C"></a>彼智能念何处生来。<a id="a-2D"></a>善持三种。<a id="a-2E"></a>可爱戒来。<a id="a-2F"></a>忆念来处。<a id="a-2G"></a>既忆念已。<a id="a-2H"></a>而说偈言。</p>
  <p id="a2I">持戒来生此　　妇女不可舍</p>
  <p id="a2J">勇者离妇女　　则到涅槃城</p>
  <p id="a2K">非火亦非刀　　非火刀非锯</p>
  <p id="a2L">能割妇女缚　　更无异方便</p>
  <p id="a2M">我本已常舍　　勤心毁厌来</p>
  <p id="a2N">舍故得此乐　　夜摩天胜处</p>
  <p id="a2O">异此乐之外　　更复有大乐</p>
  <p id="a2P">当得不退处　　必到于涅槃</p>
  <p id="a2Q">尔时如是始生天子。<a id="a-2R"></a>既闻鸟语。<a id="a-2S"></a>见鸟色已。<a id="a-2T"></a>心生欢喜。<a id="a-2U"></a>观彼天处。<a id="a-2V"></a>见积负山。<a id="a-2W"></a>多有无量百千诸树光明围绕。<a id="a-2X"></a>复见流水。<a id="a-2Y"></a>百千庄严闻天鸟众。<a id="a-2Z"></a>种种音声。<a id="a-2a"></a>彼鸟则有种种宝翅。<a id="a-2b"></a>多有妙池。<a id="a-2c"></a>种种莲花而为庄严。<a id="a-2d"></a>蜂众如烟。<a id="a-2e"></a>如是群出。<a id="a-2f"></a>庄严端正。<a id="a-2g"></a>如是诸事。<a id="a-2h"></a>本皆未见。<a id="a-2i"></a>无异相似。<a id="a-2j"></a>夜摩天处。<a id="a-2k"></a>如是观已。<a id="a-2l"></a>如所见闻。<a id="a-2m"></a>如是欢喜。<a id="a-2n"></a>既欢喜已。<a id="a-2o"></a>从树下起。<a id="a-2p"></a>如是起已观察自身。<a id="a-2q"></a>观自身已。<a id="a-2r"></a>自身所有威德光明。<a id="a-2s"></a>种种无量。<a id="a-2t"></a>见身威德诸光明已。<a id="a-2u"></a>即生色慢。<a id="a-2v"></a>次复更生第二慢心。<a id="a-2w"></a>谓如是念。<a id="a-2x"></a>我更无比。<a id="a-2y"></a>随所忆念。<a id="a-2z"></a>一切皆得。<a id="a-30"></a>此第二慢。<a id="a-31"></a>次复更生。<a id="a-32"></a>余五慢心。<a id="a-33"></a>所谓五根。<a id="a-34"></a>着五境界。<a id="a-35"></a>生如是等七种慢故。<a id="a-36"></a>令心破坏。<a id="a-37"></a>本所作法。<a id="a-38"></a>不得相续。<a id="a-39"></a>一切不念。<a id="a-3A"></a>以心动故。<a id="a-3B"></a>多放逸故。<a id="a-3C"></a>彼心放逸。<a id="a-3D"></a>而行放逸。<a id="a-3E"></a>五境界罥。<a id="a-3F"></a>系缚爱颈。<a id="a-3G"></a>即便上彼积负山上。<a id="a-3H"></a>为受乐故。<a id="a-3I"></a>彼山三地。<a id="a-3J"></a>所谓下地中地上地。<a id="a-3K"></a>彼下地中。<a id="a-3L"></a>有五园林。<a id="a-3M"></a>一名香漂。<a id="a-3N"></a>二名焰胜。<a id="a-3O"></a>三名光明。<a id="a-3P"></a>四名常乐。<a id="a-3Q"></a>五名高聚。<a id="a-3R"></a>彼香漂林。<a id="a-3S"></a>若有物生。<a id="a-3T"></a>一切香胜。<a id="a-3U"></a>彼香普熏五千由旬。<a id="a-3V"></a>彼焰胜林。<a id="a-3W"></a>无量种焰。<a id="a-3X"></a>诸色光明。<a id="a-3Y"></a>一切皆胜过百千日所有光明。<a id="a-3Z"></a>彼光明林。<a id="a-3a"></a>天身光明。<a id="a-3b"></a>在其中行五欲功德。<a id="a-3c"></a>皆悉具足。<a id="a-3d"></a>彼常乐林。<a id="a-3e"></a>流水河池。<a id="a-3f"></a>无量百千天香味色。<a id="a-3g"></a>皆悉具足。<a id="a-3h"></a>彼高聚林。<a id="a-3i"></a>第一高峰。<a id="a-3j"></a>七宝光明。<a id="a-3k"></a>如是已说下地园林。<a id="a-3l"></a>第二中地。<a id="a-3m"></a>百千旷野。<a id="a-3n"></a>无量七宝。<a id="a-3o"></a>莲花水池。<a id="a-3p"></a>无量百千众鸟可爱。<a id="a-3q"></a>种种异声。<a id="a-3r"></a>触味色香。<a id="a-3s"></a>甚可爱乐。<a id="a-3t"></a>清净无垢。<a id="a-3u"></a>满彼地中。<a id="a-3v"></a>第三上地。<a id="a-3w"></a>山顶之巅。<a id="a-3x"></a>彼处有城。<a id="a-3y"></a>百由旬量。<a id="a-3z"></a>诸天满中。<a id="a-40"></a>城名宝林。<a id="a-41"></a>有种种河。<a id="a-42"></a>河中水流。<a id="a-43"></a>满中饮食。<a id="a-44"></a>多有天树妙莲花池。<a id="a-45"></a>树有花果。<a id="a-46"></a>无量百千具足庄严。<a id="a-47"></a>多有欢喜诸天女众。<a id="a-48"></a>无量百千。<a id="a-49"></a>满彼城中须夜摩天牟修楼陀往到彼城。<a id="a-4A"></a>于彼城中。<a id="a-4B"></a>五欲功德。<a id="a-4C"></a>受天快乐。<a id="a-4D"></a>可爱声味。<a id="a-4E"></a>色香和合。<a id="a-4F"></a>增长爱火。<a id="a-4G"></a>如是彼天。<a id="a-4H"></a>积负山上。<a id="a-4I"></a>种种受乐。<a id="a-4J"></a>游行嬉戏。<a id="a-4K"></a>种种境界。<a id="a-4L"></a>种种受乐。<a id="a-4M"></a>因果差别。<a id="a-4N"></a>尔时如是始生天子。<a id="a-4O"></a>以心悕望境界乐故。<a id="a-4P"></a>向彼山上。<a id="a-4Q"></a>独一无侣。<a id="a-4R"></a>有一旧天。<a id="a-4S"></a>既见如是始生天子。<a id="a-4T"></a>心生欢喜。<a id="a-4U"></a>即前近之。<a id="a-4V"></a>语余旧天。<a id="a-4W"></a>作如是言。<a id="a-4X"></a>此天子者。<a id="a-4Y"></a>是始生天。<a id="a-4Z"></a>余旧天言。<a id="a-4a"></a>天今云何知其始生。<a id="a-4b"></a>时彼大天。<a id="a-4c"></a>答余天言。<a id="a-4d"></a>此始生天。<a id="a-4e"></a>有五种相。<a id="a-4f"></a>所谓一者光明覆身。<a id="a-4g"></a>身无衣服。<a id="a-4h"></a>心作是念。<a id="a-4i"></a>勿令他天见我裸露。<a id="a-4j"></a>即于念时。<a id="a-4k"></a>他见有衣而实无衣。<a id="a-4l"></a>此是初相。<a id="a-4m"></a>始生天子。<a id="a-4n"></a>又复更有第二之相。<a id="a-4o"></a>所谓见物生希有心。<a id="a-4p"></a>于园林等未曾见来。<a id="a-4q"></a>见则遍看。<a id="a-4r"></a>此第二相。<a id="a-4s"></a>始生天子。<a id="a-4t"></a>又复更有第三之相。<a id="a-4u"></a>谓见天女。<a id="a-4v"></a>弱颜羞惭。<a id="a-4w"></a>心生疑虑。<a id="a-4x"></a>未敢正看。<a id="a-4y"></a>此第三相。<a id="a-4z"></a>始生天子。<a id="a-50"></a>又复更有第四之相。<a id="a-51"></a>若见余天。<a id="a-52"></a>虽前近之。<a id="a-53"></a>心生疑虑。<a id="a-54"></a>意志不定。<a id="a-55"></a>此第四相。<a id="a-56"></a>始生天子。<a id="a-57"></a>又复更有第五之相。<a id="a-58"></a>欲升虚空。<a id="a-59"></a>心生怖畏。<a id="a-5A"></a>设飞不高。<a id="a-5B"></a>安详不速。<a id="a-5C"></a>去则不远。<a id="a-5D"></a>近地而游。<a id="a-5E"></a>或傍城壁。<a id="a-5F"></a>或依附城。<a id="a-5G"></a>此第五相。<a id="a-5H"></a>始生天子。<a id="a-5I"></a>具有此相。<a id="a-5J"></a>我共汝等。<a id="a-5K"></a>相与往诣始生天子。<a id="a-5L"></a>彼时天众。<a id="a-5M"></a>围绕大天一切皆诣始生天子。<a id="a-5N"></a>到已语言。<a id="a-5O"></a>大仙当知。<a id="a-5P"></a>我等诸天。<a id="a-5Q"></a>见汝始生。<a id="a-5R"></a>相与共来。<a id="a-5S"></a>以善业故。<a id="a-5T"></a>善修学戒。<a id="a-5U"></a>不毁不缺。<a id="a-5V"></a>不孔不穿。<a id="a-5W"></a>离垢清净汝得生此。<a id="a-5X"></a>如是语说。<a id="a-5Y"></a>为始生天。<a id="a-5Z"></a>如是说已。<a id="a-5a"></a>为放逸故。<a id="a-5b"></a>次上彼山。<a id="a-5c"></a>飞空而去。<a id="a-5d"></a>在虚空中。<a id="a-5e"></a>种种乐音。<a id="a-5f"></a>心生欢喜。<a id="a-5g"></a>迭共受乐。<a id="a-5h"></a>彼时如是始生天子。<a id="a-5i"></a>既如是见。<a id="a-5j"></a>即便思念。<a id="a-5k"></a>我今独自步行而去。<a id="a-5l"></a>上积负山。<a id="a-5m"></a>既思念已。<a id="a-5n"></a>即尔步行。<a id="a-5o"></a>入彼山所。<a id="a-5p"></a>见有大众。<a id="a-5q"></a>诸天女等。<a id="a-5r"></a>无量衣服庄严其身。<a id="a-5s"></a>有无量种乐声而歌。<a id="a-5t"></a>彼诸天女。<a id="a-5u"></a>见始生天各各欢喜。<a id="a-5v"></a>竞共前走。<a id="a-5w"></a>向始生天。<a id="a-5x"></a>既见其眼。<a id="a-5y"></a>生希有心。<a id="a-5z"></a>而观察之。<a id="a-60"></a>复生是心。<a id="a-61"></a>我应供养。<a id="a-62"></a>应为其妇。<a id="a-63"></a>复更近之。<a id="a-64"></a>以本未见。<a id="a-65"></a>初始见之。<a id="a-66"></a>生希有心。<a id="a-67"></a>白天子言。<a id="a-68"></a>我于今者乐见天子。<a id="a-69"></a>为天子来天子今者。<a id="a-6A"></a>自业果故。<a id="a-6B"></a>共我受乐。<a id="a-6C"></a>于园林中。<a id="a-6D"></a>有种种林。<a id="a-6E"></a>种种林中。<a id="a-6F"></a>有种种山。<a id="a-6G"></a>高峰涧谷。<a id="a-6H"></a>复有种种异异天处。<a id="a-6I"></a>七宝庄严。<a id="a-6J"></a>光明围绕。<a id="a-6K"></a>诸树花果。<a id="a-6L"></a>遍满山中。<a id="a-6M"></a>处处皆有树枝堂舍。<a id="a-6N"></a>彼堂舍中。<a id="a-6O"></a>多有种种歌乐音声。<a id="a-6P"></a>其地处色。<a id="a-6Q"></a>如火洋金。<a id="a-6R"></a>如是妙色地处受乐。<a id="a-6S"></a>复有异处。<a id="a-6T"></a>流水河池。<a id="a-6U"></a>种种莲花庄严其处。<a id="a-6V"></a>又虚空中。<a id="a-6W"></a>有百千堂。<a id="a-6X"></a>种种庄严。<a id="a-6Y"></a>第一可爱。<a id="a-6Z"></a>我共天子。<a id="a-6a"></a>在如是处受诸快乐。<a id="a-6b"></a>尔时如是始生天子。<a id="a-6c"></a>本善业力。<a id="a-6d"></a>语彼天女作如是言。<a id="a-6e"></a>我今如是共汝受乐。<a id="a-6f"></a>此天地处。<a id="a-6g"></a>一切欲乐。<a id="a-6h"></a>不可厌足。<a id="a-6i"></a>尔时彼处诸天女众。<a id="a-6j"></a>共向异林。<a id="a-6k"></a>名杂殿林。<a id="a-6l"></a>于彼林中。<a id="a-6m"></a>种种乐声闻彼乐音。<a id="a-6n"></a>心生欢喜善业成就。<a id="a-6o"></a>受乐果报。<a id="a-6p"></a>彼林具足妙色境界。<a id="a-6q"></a>甚可爱乐。<a id="a-6r"></a>如是无量可爱之味。<a id="a-6s"></a>种种胜味。<a id="a-6t"></a>如是无量可爱之香。<a id="a-6u"></a>如是无量可爱之触。<a id="a-6v"></a>其地柔软。<a id="a-6w"></a>故有此触。<a id="a-6x"></a>非缕所成。<a id="a-6y"></a>种种天衣。<a id="a-6z"></a>其触软滑。<a id="a-70"></a>如是种种。<a id="a-71"></a>皆甚可爱。<a id="a-72"></a>有种种鸟妙好音声。<a id="a-73"></a>种种歌音。<a id="a-74"></a>甚可爱乐。<a id="a-75"></a>无量种声受如是等五境界乐。<a id="a-76"></a>共诸天女。<a id="a-77"></a>种种庄严美妙之者。<a id="a-78"></a>以无量种受诸快乐。</p>
  <p id="a79">尔时彼林。<a id="a-7A"></a>有如是等功德具足。<a id="a-7B"></a>无量天众。<a id="a-7C"></a>诸天女众。<a id="a-7D"></a>满彼林中。<a id="a-7E"></a>彼天见已。<a id="a-7F"></a>则生第一希有之心。<a id="a-7G"></a>见种种已。<a id="a-7H"></a>处处遍行。<a id="a-7I"></a>于彼处处园林之中。<a id="a-7J"></a>皆是车磲及青宝等。<a id="a-7K"></a>庄严地处。<a id="a-7L"></a>复有绿地。<a id="a-7M"></a>鸟在中行。<a id="a-7N"></a>鸟有种种七宝之色。<a id="a-7O"></a>间错其身。<a id="a-7P"></a>彼鸟迭互遨戏受乐。<a id="a-7Q"></a>出跋求声。<a id="a-7R"></a>共彼雌鸟。<a id="a-7S"></a>在其绿地。<a id="a-7T"></a>如是而见。<a id="a-7U"></a>绿地见已。<a id="a-7V"></a>复于水中。<a id="a-7W"></a>见种种鸟。<a id="a-7X"></a>多有鸳鸯诸鹅鸭等。<a id="a-7Y"></a>种种异色间错庄严彼鸟普有。<a id="a-7Z"></a>第一音声。<a id="a-7a"></a>如是见已。<a id="a-7b"></a>复见天子。<a id="a-7c"></a>共诸天女。<a id="a-7d"></a>在园林中。<a id="a-7e"></a>彼园树林。<a id="a-7f"></a>有六时花。<a id="a-7g"></a>一时俱生。<a id="a-7h"></a>彼树各各争出胜花。<a id="a-7i"></a>彼树光明。<a id="a-7j"></a>或摄或放。<a id="a-7k"></a>如眼开合。<a id="a-7l"></a>彼诸天子。<a id="a-7m"></a>诸天女众。<a id="a-7n"></a>见已欢喜。<a id="a-7o"></a>复见异处。<a id="a-7p"></a>有青林行。<a id="a-7q"></a>种种杂色。<a id="a-7r"></a>见已心动。<a id="a-7s"></a>心既动故种种欲乐。<a id="a-7t"></a>上看虚空。<a id="a-7u"></a>见有无量百千天女。<a id="a-7v"></a>满虚空中。<a id="a-7w"></a>第一衣服而自庄严。<a id="a-7x"></a>遍满虚空。<a id="a-7y"></a>种种间杂。<a id="a-7z"></a>譬如壁上种种画色。<a id="a-80"></a>或在绢上。<a id="a-81"></a>或氎等上。<a id="a-82"></a>种种异见。<a id="a-83"></a>歌舞喜笑。<a id="a-84"></a>种种游戏。<a id="a-85"></a>彼天见已。<a id="a-86"></a>心则转动。<a id="a-87"></a>种种分别。<a id="a-88"></a>空中见已。<a id="a-89"></a>而复回面。<a id="a-8A"></a>即时见有莲花池林。<a id="a-8B"></a>种种莲花。<a id="a-8C"></a>满彼池中。<a id="a-8D"></a>种种形相。<a id="a-8E"></a>种种妙色谓青黄赤。<a id="a-8F"></a>有种种鸟。<a id="a-8G"></a>在彼池中。<a id="a-8H"></a>彼天如是既观察已生欢喜心。<a id="a-8I"></a>尔时天众。<a id="a-8J"></a>一切处见。<a id="a-8K"></a>间无空处。<a id="a-8L"></a>遍满虚空。<a id="a-8M"></a>无处不有鸟及天众。<a id="a-8N"></a>亦遍水中。<a id="a-8O"></a>亦遍虚空。<a id="a-8P"></a>间无空处如微尘许。<a id="a-8Q"></a>以于往时修善业力。<a id="a-8R"></a>如是见已。<a id="a-8S"></a>而说偈言。</p>
  <p id="a8T">此见之大海　　不可得满足</p>
  <p id="a8U">舌爱味亦尔　　无有满足时</p>
  <p id="a8V">鼻贪嗅诸香　　如见不可满</p>
  <p id="a8W">身着于善触　　不知足亦然</p>
  <p id="a8X">耳贪着妙声　　亦不曾知足</p>
  <p id="a8Y">意念种种法　　一切不可满</p>
  <p id="a8Z">六境界中动　　离知足光明</p>
  <p id="a8a">患渴常行转　　欲地无量种</p>
  <p id="a8b">不知厌足天　　犹如火投薪</p>
  <p id="a8c">若不知厌足　　自体无处住</p>
  <p id="a8d">如是六火恶　　起念风所吹</p>
  <p id="a8e">此常烧世间　　痴者不曾觉</p>
  <p id="a8f">此放逸者地　　非修行法道</p>
  <p id="a8g">放逸今破我　　入受乐境界</p>
  <p id="a8h">如是彼天。<a id="a-8i"></a>念本善业。<a id="a-8j"></a>忆念业故。<a id="a-8k"></a>说偈已竟。<a id="a-8l"></a>法尔更复染着境界。<a id="a-8m"></a>多有爱声。<a id="a-8n"></a>触味香色。<a id="a-8o"></a>无量种种功德相应。<a id="a-8p"></a>念念增长。<a id="a-8q"></a>既增长已。<a id="a-8r"></a>共天女众。<a id="a-8s"></a>处处游行。<a id="a-8t"></a>五欲功德。<a id="a-8u"></a>有无量种。<a id="a-8v"></a>无量分别。<a id="a-8w"></a>种种受乐。<a id="a-8x"></a>复共天女。<a id="a-8y"></a>异处园林。<a id="a-8z"></a>山谷之中。<a id="a-90"></a>多有无量百千众鸟。<a id="a-91"></a>出妙音声。<a id="a-92"></a>七宝庄严甚可爱乐。<a id="a-93"></a>到异天处欲共彼处。<a id="a-94"></a>诸余天众。<a id="a-95"></a>诸天女众。<a id="a-96"></a>同受乐故。<a id="a-97"></a>到彼处已。<a id="a-98"></a>彼此迭互。<a id="a-99"></a>美声相问。<a id="a-9A"></a>如是语说。<a id="a-9B"></a>如是一心。<a id="a-9C"></a>迭共遨戏。<a id="a-9D"></a>游行受乐。<a id="a-9E"></a>若余劣天。<a id="a-9F"></a>有万天女而围绕之。<a id="a-9G"></a>常受欲乐未知厌足。<a id="a-9H"></a>而彼天女常乐游戏。<a id="a-9I"></a>亦能以欲复供无量百千诸天。<a id="a-9J"></a>如是天女。<a id="a-9K"></a>爱乐欲乐。<a id="a-9L"></a>以何因缘。<a id="a-9M"></a>彼天之中。<a id="a-9N"></a>多女少男。<a id="a-9O"></a>此有因缘。<a id="a-9P"></a>天世间中。<a id="a-9Q"></a>欲染强胜。<a id="a-9R"></a>痴则为中。<a id="a-9S"></a>若生彼天。<a id="a-9T"></a>住中有时。<a id="a-9U"></a>已见彼处天女具足。<a id="a-9V"></a>既见彼已。<a id="a-9W"></a>欲心增长。<a id="a-9X"></a>着彼天女。<a id="a-9Y"></a>即便回心。<a id="a-9Z"></a>取天女身。<a id="a-9a"></a>彼中有者。<a id="a-9b"></a>悕望乐故。<a id="a-9c"></a>以心取故。<a id="a-9d"></a>即便受彼天女之身。<a id="a-9e"></a>以此因缘。<a id="a-9f"></a>于诸天中。<a id="a-9g"></a>天女则多。<a id="a-9h"></a>男天则少。<a id="a-9i"></a>如是有天一万天女。<a id="a-9j"></a>复有余天二万天女复有余天三万天女。<a id="a-9k"></a>复有余天四万天女。<a id="a-9l"></a>复有余天五万天女。<a id="a-9m"></a>复有余天六万天女。<a id="a-9n"></a>如是次第。<a id="a-9o"></a>乃至百千万天女者。<a id="a-9p"></a>或有强者。<a id="a-9q"></a>天女如是多少差别。</p>
  <p id="a9r">彼依地天行欲之法。<a id="a-9s"></a>如人不异。<a id="a-9t"></a>四天王欲。<a id="a-9u"></a>如此人中男女二身迭互交合。<a id="a-9v"></a>迭相触逼。<a id="a-9w"></a>无有不净。<a id="a-9x"></a>三十三天行欲之时。<a id="a-9y"></a>彼此相抱。<a id="a-9z"></a>根不相触。<a id="a-A0"></a>夜摩诸天。<a id="a-A1"></a>行欲之时。<a id="a-A2"></a>语笑则成。<a id="a-A3"></a>兜率陀天。<a id="a-A4"></a>相视成欲。<a id="a-A5"></a>彼化乐天。<a id="a-A6"></a>语说闻声。<a id="a-A7"></a>闻香成欲迭远处者。<a id="a-A8"></a>若闻其香。<a id="a-A9"></a>若闻语声。<a id="a-AA"></a>欲则究竟。<a id="a-AB"></a>具足成就如是他化。<a id="a-AC"></a>自在诸天。<a id="a-AD"></a>与化乐天一法不异。<a id="a-AE"></a>若一天子。<a id="a-AF"></a>一切天女之所爱念。<a id="a-AG"></a>大生敬重。<a id="a-AH"></a>心不疲惓。<a id="a-AI"></a>亦无病患。<a id="a-AJ"></a>离肉骨虫。<a id="a-AK"></a>污等皆离。<a id="a-AL"></a>天天之中。<a id="a-AM"></a>有增上力和合相应。<a id="a-AN"></a>彼一切时。<a id="a-AO"></a>力常不坏。<a id="a-AP"></a>势力光明。<a id="a-AQ"></a>皆悉具足。<a id="a-AR"></a>以是因缘。<a id="a-AS"></a>唯一天子。<a id="a-AT"></a>共多天女。<a id="a-AU"></a>无量百千极相爱乐。<a id="a-AV"></a>常行欲事。<a id="a-AW"></a>彼天之心。<a id="a-AX"></a>不守一女。<a id="a-AY"></a>于一切女心皆乐见。<a id="a-AZ"></a>随意所行。<a id="a-Aa"></a>一切天女。<a id="a-Ab"></a>又复如是第一欲染。<a id="a-Ac"></a>迭共受乐。<a id="a-Ad"></a>不相妨碍。<a id="a-Ae"></a>如心忆念。<a id="a-Af"></a>如是受乐。<a id="a-Ag"></a>又复彼天。<a id="a-Ah"></a>共彼天女。<a id="a-Ai"></a>如意所欲。<a id="a-Aj"></a>有无量种无量分别。<a id="a-Ak"></a>如天相似。<a id="a-Al"></a>自业相似。<a id="a-Am"></a>积负地处。<a id="a-An"></a>于长久时。<a id="a-Ao"></a>无量种种五欲功德。<a id="a-Ap"></a>游戏受乐。<a id="a-Aq"></a>多饶天众。<a id="a-Ar"></a>诸天女众。<a id="a-As"></a>次第巡行。<a id="a-At"></a>复到异林。<a id="a-Au"></a>名严风林。<a id="a-Av"></a>为欲受乐。<a id="a-Aw"></a>游行嬉戏。<a id="a-Ax"></a>见余天子。<a id="a-Ay"></a>本业尽故。<a id="a-Az"></a>天女众中。<a id="a-B0"></a>时至欲退。<a id="a-B1"></a>彼欲退天有相出现。<a id="a-B2"></a>相如有病。<a id="a-B3"></a>所谓相者。<a id="a-B4"></a>彼天若前近莲花池。<a id="a-B5"></a>花则不开。<a id="a-B6"></a>此是初相。<a id="a-B7"></a>又彼退天。<a id="a-B8"></a>第二相者。<a id="a-B9"></a>若近林树。<a id="a-BA"></a>若莲花池。<a id="a-BB"></a>蜂则离林。<a id="a-BC"></a>离莲花去。<a id="a-BD"></a>此第二相。</p>
  <p id="aBE">又彼退天第三相者。<a id="a-BF"></a>若彼天子。<a id="a-BG"></a>共诸天女游戏之时。<a id="a-BH"></a>闻其歌音。<a id="a-BI"></a>则生厌离。<a id="a-BJ"></a>此第三相。<a id="a-BK"></a>又彼退天第四相者。<a id="a-BL"></a>若近树林。<a id="a-BM"></a>彼树之花。<a id="a-BN"></a>一切皆萎。<a id="a-BO"></a>此第四相。<a id="a-BP"></a>又彼退天第五相者。<a id="a-BQ"></a>欲在所戏殿舍游行。<a id="a-BR"></a>不能行空。<a id="a-BS"></a>此第五相。<a id="a-BT"></a>如是五种是夜摩天欲退之相。<a id="a-BU"></a>如彼第二三十三天。<a id="a-BV"></a>欲退之时。<a id="a-BW"></a>蝇等所著。<a id="a-BX"></a>汗出则知。<a id="a-BY"></a>三十三天欲退之相。<a id="a-BZ"></a>死状如是。<a id="a-Ba"></a>此夜摩天善业尽故。<a id="a-Bb"></a>有此诸相。<a id="a-Bc"></a>则知其退。<a id="a-Bd"></a>彼有十二死之大相。<a id="a-Be"></a>次第见此欲死之相。<a id="a-Bf"></a>而彼天子欲退之时。<a id="a-Bg"></a>死相即现。<a id="a-Bh"></a>所谓彼天。<a id="a-Bi"></a>欲出光明。<a id="a-Bj"></a>光明不出。<a id="a-Bk"></a>还入身中。<a id="a-Bl"></a>犹如日没。<a id="a-Bm"></a>又退相现。<a id="a-Bn"></a>所谓彼天见花鬘果。<a id="a-Bo"></a>心不爱乐。<a id="a-Bp"></a>又退相现。<a id="a-Bq"></a>所谓彼天着花在头。<a id="a-Br"></a>即便堕落。<a id="a-Bs"></a>又退相现。<a id="a-Bt"></a>所谓彼天。<a id="a-Bu"></a>水中看身。<a id="a-Bv"></a>见自身像。<a id="a-Bw"></a>非天身像。<a id="a-Bx"></a>乃见欲生何道身像。<a id="a-By"></a>若见地狱若见饿鬼。<a id="a-Bz"></a>若见畜生。<a id="a-C0"></a>若见人色。<a id="a-C1"></a>如是异见。<a id="a-C2"></a>从此退已。<a id="a-C3"></a>生地狱等异生相现。<a id="a-C4"></a>又退相现。<a id="a-C5"></a>所谓彼天。<a id="a-C6"></a>水中看身。<a id="a-C7"></a>既见身已。<a id="a-C8"></a>则生怖畏。<a id="a-C9"></a>生怖畏已。<a id="a-CA"></a>身毛皆竖。<a id="a-CB"></a>又退相现。<a id="a-CC"></a>所谓彼天。<a id="a-CD"></a>见自处丑而不端严。<a id="a-CE"></a>又退相现。<a id="a-CF"></a>所谓彼天。<a id="a-CG"></a>于何等处。<a id="a-CH"></a>毗琉璃处。<a id="a-CI"></a>金处银处。<a id="a-CJ"></a>若颇梨处。<a id="a-CK"></a>若青宝处。<a id="a-CL"></a>彼一切处。<a id="a-CM"></a>如是处坐。<a id="a-CN"></a>动摇不安。<a id="a-CO"></a>又退相现。<a id="a-CP"></a>所谓彼天。<a id="a-CQ"></a>若风所吹。<a id="a-CR"></a>则大抖擞。<a id="a-CS"></a>其触坚[革*卬]。<a id="a-CT"></a>又退相现。<a id="a-CU"></a>彼天衣触。<a id="a-CV"></a>重如金刚。<a id="a-CW"></a>如是见已。<a id="a-CX"></a>其心则愁。<a id="a-CY"></a>心既愁已。<a id="a-CZ"></a>于可爱声味触色香。<a id="a-Ca"></a>心则不乐。<a id="a-Cb"></a>既如是已。<a id="a-Cc"></a>即尔便近无常之火。<a id="a-Cd"></a>又复更有异退相现。<a id="a-Ce"></a>谓于处处。<a id="a-Cf"></a>若毗琉璃石等壁中。<a id="a-Cg"></a>或于镜中。<a id="a-Ch"></a>或于异处。<a id="a-Ci"></a>看自身像。<a id="a-Cj"></a>则不见头。<a id="a-Ck"></a>又退相现。<a id="a-Cl"></a>或见自头。<a id="a-Cm"></a>乃在于地。<a id="a-Cn"></a>见如是相。<a id="a-Co"></a>死近不远。</p>
  <p id="aCp">彼诸天女。<a id="a-Cq"></a>如是知已。<a id="a-Cr"></a>厌恶弃舍。<a id="a-Cs"></a>彼天忧愁。<a id="a-Ct"></a>起离别意。<a id="a-Cu"></a>有如是苦。<a id="a-Cv"></a>生来之苦。<a id="a-Cw"></a>不及此苦十六分一。</p>
  <p id="aCx">又第十二退相现者。<a id="a-Cy"></a>所谓彼天。<a id="a-Cz"></a>意乱不定。<a id="a-D0"></a>如旋火轮。<a id="a-D1"></a>不念一处其心极动。<a id="a-D2"></a>退愁苦故。<a id="a-D3"></a>彼现命根将欲尽灭。<a id="a-D4"></a>如灯油尽光明微少。<a id="a-D5"></a>如是彼天。<a id="a-D6"></a>知见自身将欲退没。<a id="a-D7"></a>常自随身所行天女。<a id="a-D8"></a>见其如是皆舍而去。<a id="a-D9"></a>如火烧树鸟见则离而不观察。<a id="a-DA"></a>先本已来所有功德。<a id="a-DB"></a>彼诸天女。<a id="a-DC"></a>见欲退天。<a id="a-DD"></a>亦复如是。<a id="a-DE"></a>舍离而去。<a id="a-DF"></a>其余天子。<a id="a-DG"></a>相随而行。<a id="a-DH"></a>时彼天子。<a id="a-DI"></a>见妇女去。<a id="a-DJ"></a>如是相已。<a id="a-DK"></a>安心忍耐。<a id="a-DL"></a>而说偈言。</p>
  <p id="aDM">皆以自业故　　如是受果报</p>
  <p id="aDN">妇女见欲退　　舍远而不近</p>
  <p id="aDO">以自业尽故　　离于无量乐</p>
  <p id="aDP">天女见退天　　则向异天去</p>
  <p id="aDQ">此乐无常定　　心性亦如是</p>
  <p id="aDR">妇女乐欲恶　　友不相信恶</p>
  <p id="aDS">此四种大苦　　一切时常逼</p>
  <p id="aDT">是故应舍离　　如弃毒火等</p>
  <p id="aDU">因业故得乐　　因业故得苦</p>
  <p id="aDV">由业故破坏　　业故如是见</p>
  <p id="aDW">如此天大乐　　受用五功德</p>
  <p id="aDX">后时福业尽　　退天不自在</p>
  <p id="aDY">如是说生死　　一切是业幻</p>
  <p id="aDZ">示解脱道者　　真谛佛所示</p>
  <p id="aDa">若有扰动心　　则不见诸过</p>
  <p id="aDb">彼痴有所摄　　是故妇女近</p>
  <p id="aDc">日则非闇因　　不由火故冷</p>
  <p id="aDd">妇女无爱心　　少爱心不住</p>
  <p id="aDe">如地住不动　　如风动不住</p>
  <p id="aDf">妇女性无恩　　故有如是过</p>
  <p id="aDg">丈夫于久时　　多供养妇女</p>
  <p id="aDh">见衰则舍远　　如鸟舍枯池</p>
  <p id="aDi">上行者不堕　　石等不能飞</p>
  <p id="aDj">山则不能行　　妇女无善友</p>
  <p id="aDk">常能为妨碍　　破坏法义名</p>
  <p id="aDl">不饶益纳藏　　出生一切过</p>
  <p id="aDm">金刚可令软　　日亦可离热</p>
  <p id="aDn">妇女不舍诳　　本性法如是</p>
  <p id="aDo">非种种爱语　　非供养非物</p>
  <p id="aDp">而能摄妇女　　心如火叵近</p>
  <p id="aDq">得乐共其行　　得苦则舍离</p>
  <p id="aDr">无量恩不念　　一过计在心</p>
  <p id="aDs">于园林山中　　成就无量乐</p>
  <p id="aDt">既得衰恼已　　妇女嫌舍去</p>
  <p id="aDu">彼天既见天女如是舍离其身。<a id="a-Dv"></a>即便思惟一切世间法皆如是。<a id="a-Dw"></a>已说此偈。<a id="a-Dx"></a>妇女心坚。<a id="a-Dy"></a>本天欲死。<a id="a-Dz"></a>即便离去。<a id="a-E0"></a>依止余天。<a id="a-E1"></a>犹如冬时莲花干枯。<a id="a-E2"></a>众蜂见之。<a id="a-E3"></a>即便舍离。<a id="a-E4"></a>去向余处。<a id="a-E5"></a>尔时天女。<a id="a-E6"></a>离欲退天。<a id="a-E7"></a>向余天去。<a id="a-E8"></a>又五乐声。<a id="a-E9"></a>歌舞游戏。<a id="a-EA"></a>种种受乐。<a id="a-EB"></a>在于园林莲花水池。<a id="a-EC"></a>种种鸟声名陀念树。<a id="a-ED"></a>百千庄严。<a id="a-EE"></a>忘前常共受乐天子。<a id="a-EF"></a>共余天子。<a id="a-EG"></a>而受诸乐。<a id="a-EH"></a>俄尔间忘如百千生。<a id="a-EI"></a>见前天退。<a id="a-EJ"></a>于一念间。<a id="a-EK"></a>忘其功德。<a id="a-EL"></a>妇女如是舍恩不念。<a id="a-EM"></a>妇女之性。<a id="a-EN"></a>无所系恋。<a id="a-EO"></a>唯因物故。<a id="a-EP"></a>有所爱念。<a id="a-EQ"></a>或有所须是故近男。<a id="a-ER"></a>而自体性于一切处皆不究竟。<a id="a-ES"></a>一切过去未来现在。<a id="a-ET"></a>皆无有能知其体性。<a id="a-EU"></a>以心动故。<a id="a-EV"></a>如旋火轮。<a id="a-EW"></a>如乾闼婆城及阳焰等。<a id="a-EX"></a>不可捉持。<a id="a-EY"></a>妇女体性。<a id="a-EZ"></a>亦复如是。<a id="a-Ea"></a>不可执持。<a id="a-Eb"></a>如是现前。<a id="a-Ec"></a>舍退天子。<a id="a-Ed"></a>向余天去。<a id="a-Ee"></a>彼欲退天。<a id="a-Ef"></a>本业熏故。<a id="a-Eg"></a>复说偈曰。</p>
  <p id="aEh">若天摇动心　　如放逸欲乐</p>
  <p id="aEi">于退不生怖　　必定退天处</p>
  <p id="aEj">若天天处生　　后必定有退</p>
  <p id="aEk">如昼日尽时　　必定有夜至</p>
  <p id="aEl">昼日则如命　　夜分则如退</p>
  <p id="aEm">既知此二种　　应念不生死</p>
  <p id="aEn">彼天如是念。<a id="a-Eo"></a>本前生。<a id="a-Ep"></a>既生念已取人中时用以为喻。<a id="a-Eq"></a>不取天时而为譬况。<a id="a-Er"></a>何以故。<a id="a-Es"></a>天无昼夜。<a id="a-Et"></a>以自光明。<a id="a-Eu"></a>是故常昼。<a id="a-Ev"></a>尔时彼天。<a id="a-Ew"></a>如是久时。<a id="a-Ex"></a>观察如是。<a id="a-Ey"></a>欲退天已。<a id="a-Ez"></a>还如天法。<a id="a-F0"></a>决定受用。<a id="a-F1"></a>善业果报。<a id="a-F2"></a>又彼天子。<a id="a-F3"></a>于园林中。<a id="a-F4"></a>游戏受乐。<a id="a-F5"></a>五乐音声。<a id="a-F6"></a>河坎涧谷。<a id="a-F7"></a>莲花林中。<a id="a-F8"></a>或在山峰。<a id="a-F9"></a>如是等处。<a id="a-FA"></a>共天女众。<a id="a-FB"></a>共余异天。<a id="a-FC"></a>受诸快乐。<a id="a-FD"></a>依本善业。<a id="a-FE"></a>受乐果报。<a id="a-FF"></a>乃至所作爱善业尽。<a id="a-FG"></a>善业尽已。<a id="a-FH"></a>退彼天处。<a id="a-FI"></a>既退天已。<a id="a-FJ"></a>如行而来。<a id="a-FK"></a>如行而去。<a id="a-FL"></a>堕于地狱饿鬼畜生。<a id="a-FM"></a>若有退已得生人中。<a id="a-FN"></a>常生乐处。<a id="a-FO"></a>随顺修行。<a id="a-FP"></a>正法国土。<a id="a-FQ"></a>聪明黠慧。<a id="a-FR"></a>一切人爱。<a id="a-FS"></a>若作国王。<a id="a-FT"></a>若作大臣。<a id="a-FU"></a>若作王者。<a id="a-FV"></a>其王国土。<a id="a-FW"></a>不畏他国。<a id="a-FX"></a>敌阵军众。<a id="a-FY"></a>常受快乐。<a id="a-FZ"></a>以余业故。</p>
  <p id="aFa">又彼比丘。<a id="a-Fb"></a>知业果报。<a id="a-Fc"></a>复更观察夜摩天中所有地处。<a id="a-Fd"></a>彼见闻知。<a id="a-Fe"></a>彼夜摩天复有地处。<a id="a-Ff"></a>名为心相。<a id="a-Fg"></a>众生何业。<a id="a-Fh"></a>生彼地处。<a id="a-Fi"></a>彼见闻知。<a id="a-Fj"></a>若行善人。<a id="a-Fk"></a>善意直心。<a id="a-Fl"></a>正见不邪。<a id="a-Fm"></a>心常谛知善恶因果。<a id="a-Fn"></a>不杀盗淫。<a id="a-Fo"></a>不杀不盗。<a id="a-Fp"></a>如前所说。<a id="a-Fq"></a>不邪行者。<a id="a-Fr"></a>心不生念。<a id="a-Fs"></a>亦不随喜。<a id="a-Ft"></a>所谓乃至。<a id="a-Fu"></a>见画妇女。<a id="a-Fv"></a>不念不观。<a id="a-Fw"></a>无不善念。<a id="a-Fx"></a>心不乐见。<a id="a-Fy"></a>不味不着。<a id="a-Fz"></a>无欲爱心。<a id="a-G0"></a>而观察之。<a id="a-G1"></a>亦教他人。<a id="a-G2"></a>遮他人作。<a id="a-G3"></a>自身不作。<a id="a-G4"></a>不教他作。<a id="a-G5"></a>彼能自利。<a id="a-G6"></a>复利益他。<a id="a-G7"></a>彼持戒人。<a id="a-G8"></a>得脱热恼。<a id="a-G9"></a>常行诸善。<a id="a-GA"></a>恒念自身。<a id="a-GB"></a>见身不净。<a id="a-GC"></a>于自身体。<a id="a-GD"></a>常念不迷。<a id="a-GE"></a>不贪妇女。<a id="a-GF"></a>于妇女罥。<a id="a-GG"></a>而得解脱。<a id="a-GH"></a>离妇女欲。<a id="a-GI"></a>一切人信。<a id="a-GJ"></a>现前持戒。<a id="a-GK"></a>相应和集。<a id="a-GL"></a>得如是乐。<a id="a-GM"></a>离欲邪行。<a id="a-GN"></a>不乐不行。<a id="a-GO"></a>不思不念。<a id="a-GP"></a>彼人如是。<a id="a-GQ"></a>能灭欲火。<a id="a-GR"></a>第一用心。<a id="a-GS"></a>第一乐行。<a id="a-GT"></a>彼善众生。<a id="a-GU"></a>身坏命终。<a id="a-GV"></a>生于善道夜摩天中心相地处。<a id="a-GW"></a>善业众生生彼处已。<a id="a-GX"></a>无量天乐而受乐行。<a id="a-GY"></a>离肉骨污。<a id="a-GZ"></a>自身光明。<a id="a-Ga"></a>常受胜乐。<a id="a-Gb"></a>恒常受用。<a id="a-Gc"></a>五欲功德。<a id="a-Gd"></a>一切欲乐。<a id="a-Ge"></a>皆悉成就。<a id="a-Gf"></a>于彼成就如是功德。<a id="a-Gg"></a>受天快乐多饶百千诸天女等之所围绕。<a id="a-Gh"></a>如须弥山。<a id="a-Gi"></a>众星围绕。<a id="a-Gj"></a>光明胜妙。<a id="a-Gk"></a>而自庄严。<a id="a-Gl"></a>善业所化。<a id="a-Gm"></a>胜光明轮。<a id="a-Gn"></a>围绕端严。<a id="a-Go"></a>无量光明。<a id="a-Gp"></a>从身而出。<a id="a-Gq"></a>彼天女众。<a id="a-Gr"></a>其数甚多。<a id="a-Gs"></a>娱乐受乐。<a id="a-Gt"></a>五乐音声。<a id="a-Gu"></a>可爱声触。<a id="a-Gv"></a>味色香等。<a id="a-Gw"></a>而受快乐。</p>
  <p id="aGx">彼如是念。<a id="a-Gy"></a>我复更于其余可爱胜妙处行。<a id="a-Gz"></a>即于念时。<a id="a-H0"></a>善业力故。<a id="a-H1"></a>彼诸天女。<a id="a-H2"></a>观察其心。<a id="a-H3"></a>既观察已。<a id="a-H4"></a>语言天子。<a id="a-H5"></a>我今云何住于此处。<a id="a-H6"></a>异此乐处。<a id="a-H7"></a>复有乐处。<a id="a-H8"></a>今可相随。<a id="a-H9"></a>行向余处。<a id="a-HA"></a>名为千殿。<a id="a-HB"></a>山峰之上。<a id="a-HC"></a>有种种宝之所庄严。<a id="a-HD"></a>无量百千天诸住处。<a id="a-HE"></a>今可相随。<a id="a-HF"></a>共向彼处。<a id="a-HG"></a>尔时彼天既闻天女如是语已。<a id="a-HH"></a>如心所念。<a id="a-HI"></a>极生欢喜。<a id="a-HJ"></a>作如是言。<a id="a-HK"></a>今如汝意。<a id="a-HL"></a>我如是行。</p>
  <p id="aHM">尔时彼天如是语已。<a id="a-HN"></a>飞行虚空。<a id="a-HO"></a>向名千殿山峰之上。<a id="a-HP"></a>有无量宝。<a id="a-HQ"></a>所庄严处。<a id="a-HR"></a>有无量天。<a id="a-HS"></a>无量天女。<a id="a-HT"></a>种种妙声。<a id="a-HU"></a>歌声远闻五百由旬。<a id="a-HV"></a>遍于虚空。<a id="a-HW"></a>多饶诸天。<a id="a-HX"></a>及诸天女。<a id="a-HY"></a>路傍咏歌。<a id="a-HZ"></a>令此天子生欢喜心。<a id="a-Ha"></a>向名千殿山峰之上。<a id="a-Hb"></a>速疾而上。<a id="a-Hc"></a>遥闻彼处天众天女歌舞之声庄严具声。<a id="a-Hd"></a>如是闻已。<a id="a-He"></a>则生希有欢喜之心。<a id="a-Hf"></a>速速前近。</p>
  <p id="aHg">时彼天子。<a id="a-Hh"></a>即前近彼名千殿山。<a id="a-Hi"></a>到已则见种种具足可爱胜处。<a id="a-Hj"></a>有无量种。<a id="a-Hk"></a>所谓七宝诸妙园林胜莲花池。<a id="a-Hl"></a>以为庄严。<a id="a-Hm"></a>心所乐见。<a id="a-Hn"></a>迭共受乐。<a id="a-Ho"></a>胜净水池。<a id="a-Hp"></a>水流之声。<a id="a-Hq"></a>见园林中种种胜鸟上下来去。<a id="a-Hr"></a>种种间杂。<a id="a-Hs"></a>七宝堂舍。<a id="a-Ht"></a>皆悉作行。<a id="a-Hu"></a>种种杂杂。<a id="a-Hv"></a>异异诸宝。<a id="a-Hw"></a>以为庄严。<a id="a-Hx"></a>彼堂如是甚可爱乐。<a id="a-Hy"></a>山谷崖岸。<a id="a-Hz"></a>种种行林。<a id="a-I0"></a>庄严殊胜。<a id="a-I1"></a>多有胜妙鹅鸭鸳鸯。<a id="a-I2"></a>是等水鸟。<a id="a-I3"></a>种种音声。<a id="a-I4"></a>皆可爱乐。<a id="a-I5"></a>种种幡幢。<a id="a-I6"></a>为风所吹。<a id="a-I7"></a>庄严可爱见者皆胜。<a id="a-I8"></a>于虚空中。<a id="a-I9"></a>有行殿舍。<a id="a-IA"></a>若来若去。<a id="a-IB"></a>若合若离。<a id="a-IC"></a>有光明宝而为庄严。<a id="a-ID"></a>复更闻有彼此迭共若歌舞等胜妙音声。<a id="a-IE"></a>闻有胜妙迭互游戏笑等音声。<a id="a-IF"></a>有平不平七宝之聚。<a id="a-IG"></a>无量种种胜妙庄严无量种种胜山峰处。<a id="a-IH"></a>无量千种胜妙好花。<a id="a-II"></a>形相色香。<a id="a-IJ"></a>行住走戏。<a id="a-IK"></a>若相抱等。<a id="a-IL"></a>如是种种。<a id="a-IM"></a>在彼天处。<a id="a-IN"></a>如是天子天女之众而为围绕。<a id="a-IO"></a>在名千殿山峰之上。<a id="a-IP"></a>住虚空中。<a id="a-IQ"></a>下观彼殿。<a id="a-IR"></a>如是观见彼山峰已。<a id="a-IS"></a>生欢喜心告天女言。<a id="a-IT"></a>汝等看此千殿山峰此殿如是。<a id="a-IU"></a>甚为可爱。<a id="a-IV"></a>一切种种皆悉可爱。<a id="a-IW"></a>彼天女众。<a id="a-IX"></a>闻其语已。<a id="a-IY"></a>白彼天言。<a id="a-IZ"></a>天今当知。<a id="a-Ia"></a>我今已见。<a id="a-Ib"></a>我已如是数数见来。<a id="a-Ic"></a>或已百到若已千到天未曾见。<a id="a-Id"></a>天今善看于此胜处。<a id="a-Ie"></a>第一善观。</p>
  <p id="aIf">彼诸天女。<a id="a-Ig"></a>如是说已。<a id="a-Ih"></a>如是天子。<a id="a-Ii"></a>共诸天女。<a id="a-Ij"></a>从空而下。<a id="a-Ik"></a>临近彼殿。<a id="a-Il"></a>于彼殿中。<a id="a-Im"></a>有受乐天。<a id="a-In"></a>见其来已。<a id="a-Io"></a>生欢喜心。<a id="a-Ip"></a>有天前迎。<a id="a-Iq"></a>近而看之。<a id="a-Ir"></a>以彼天子初始生故。<a id="a-Is"></a>如是欢喜。<a id="a-It"></a>以手抱之。<a id="a-Iu"></a>而作是言。<a id="a-Iv"></a>今我天朋。<a id="a-Iw"></a>如是增长。<a id="a-Ix"></a>天众由是则有大力。<a id="a-Iy"></a>汝于今者。<a id="a-Iz"></a>共多诸天。<a id="a-J0"></a>同受快乐。<a id="a-J1"></a>多有诸天。<a id="a-J2"></a>多有光明。<a id="a-J3"></a>牟修楼陀天王之所。<a id="a-J4"></a>多有天众。<a id="a-J5"></a>多天女众。<a id="a-J6"></a>游戏受乐。</p>
  <p id="aJ7">复有余天。<a id="a-J8"></a>见始生天。<a id="a-J9"></a>合掌供养。<a id="a-JA"></a>既供养已。<a id="a-JB"></a>而语之言。<a id="a-JC"></a>汝今到此山峰之上。<a id="a-JD"></a>此中今有须夜摩天。<a id="a-JE"></a>无量天众。<a id="a-JF"></a>诸天女众。<a id="a-JG"></a>围绕受乐。<a id="a-JH"></a>复有天王。<a id="a-JI"></a>天善业故。<a id="a-JJ"></a>今于无量妙莲花中。<a id="a-JK"></a>迭共游戏。<a id="a-JL"></a>善业力故。<a id="a-JM"></a>此处受乐。<a id="a-JN"></a>此是好处。<a id="a-JO"></a>汝今来此。<a id="a-JP"></a>汝始生天。<a id="a-JQ"></a>得来至此。</p>
  <p id="aJR">始生天子。<a id="a-JS"></a>既闻是语。<a id="a-JT"></a>语自天女。<a id="a-JU"></a>作如是言。<a id="a-JV"></a>夜摩天王。<a id="a-JW"></a>何处游戏。<a id="a-JX"></a>五欲功德。<a id="a-JY"></a>而受快乐。<a id="a-JZ"></a>天女闻已。<a id="a-Ja"></a>答天子言。<a id="a-Jb"></a>我今共去。<a id="a-Jc"></a>向大天主牟修楼陀。<a id="a-Jd"></a>住受乐处。<a id="a-Je"></a>彼始生天。<a id="a-Jf"></a>闻此语已。<a id="a-Jg"></a>即共天女。<a id="a-Jh"></a>去向天王受乐之处。<a id="a-Ji"></a>共天女众。<a id="a-Jj"></a>歌舞游行次前遥见牟修楼陀夜摩天王。<a id="a-Jk"></a>赤优钵罗林中而住。<a id="a-Jl"></a>赤优钵罗。<a id="a-Jm"></a>有百千叶。<a id="a-Jn"></a>彼叶叶中。<a id="a-Jo"></a>有舍如窟。<a id="a-Jp"></a>内有天女。<a id="a-Jq"></a>第一妙香。<a id="a-Jr"></a>共诸鸟众。<a id="a-Js"></a>种种游戏。<a id="a-Jt"></a>彼诸鸟者。<a id="a-Ju"></a>是水行鸟。<a id="a-Jv"></a>鸟有胜声。<a id="a-Jw"></a>种种妙音。<a id="a-Jx"></a>彼处如是。<a id="a-Jy"></a>赤优钵罗。<a id="a-Jz"></a>如是庄严。<a id="a-K0"></a>彼大天王妇女之身。<a id="a-K1"></a>普皆种种妙宝衣服。<a id="a-K2"></a>其宝多有种种光明。<a id="a-K3"></a>赤优钵罗宝光明故。<a id="a-K4"></a>同一赤色。<a id="a-K5"></a>彼优钵罗如是赤故。<a id="a-K6"></a>令一切宝光明皆赤。<a id="a-K7"></a>如是胜妙赤莲花宝。<a id="a-K8"></a>过于秋时初出之日赤色之妙。<a id="a-K9"></a>又复于彼赤优钵罗诸叶之中。<a id="a-KA"></a>共蜂游戏。<a id="a-KB"></a>如是具受五功德乐。</p>
  <p id="aKC">若彼赤色优钵罗中。<a id="a-KD"></a>天子天女有如是心。<a id="a-KE"></a>我于今者。<a id="a-KF"></a>欲饮天酒。<a id="a-KG"></a>即心念时。<a id="a-KH"></a>于彼赤色优钵罗宝花叶之中。<a id="a-KI"></a>胜善色香。<a id="a-KJ"></a>清冷之触。<a id="a-KK"></a>天酒流出。<a id="a-KL"></a>有无量种。<a id="a-KM"></a>与彼天主牟修楼陀而共饮之如是受乐。</p>
  <p id="aKN">又复彼天。<a id="a-KO"></a>更有所念。<a id="a-KP"></a>欲令赤色优钵罗中。<a id="a-KQ"></a>歌音声出。<a id="a-KR"></a>即于念时。<a id="a-KS"></a>则有风吹。<a id="a-KT"></a>而令赤色优钵罗叶。<a id="a-KU"></a>迭互相触。<a id="a-KV"></a>出种种声。<a id="a-KW"></a>自余种种五乐音声。<a id="a-KX"></a>于此音声。<a id="a-KY"></a>十六分中不及其一。<a id="a-KZ"></a>闻彼声已。<a id="a-Ka"></a>生欢喜心。<a id="a-Kb"></a>既闻彼声。<a id="a-Kc"></a>百倍受乐。<a id="a-Kd"></a>共彼天主牟修楼陀。<a id="a-Ke"></a>在彼赤色优钵罗叶而受快乐。</p>
  <p id="aKf">又复彼天。<a id="a-Kg"></a>心若忆念游戏受乐。<a id="a-Kh"></a>作如是念。<a id="a-Ki"></a>我今住此赤优钵罗妙宝叶中。<a id="a-Kj"></a>如是游戏。<a id="a-Kk"></a>今欲令此赤优钵罗行于虚空。<a id="a-Kl"></a>即于念时。<a id="a-Km"></a>彼优钵罗。<a id="a-Kn"></a>如鹅鸟飞。<a id="a-Ko"></a>在空而行。<a id="a-Kp"></a>天子在中。<a id="a-Kq"></a>下观余处诸园林等。<a id="a-Kr"></a>有余诸天。<a id="a-Ks"></a>自善业故。<a id="a-Kt"></a>游戏受乐。<a id="a-Ku"></a>时彼天子。<a id="a-Kv"></a>复共天主牟修楼陀。<a id="a-Kw"></a>在优钵罗妙宝叶中。<a id="a-Kx"></a>游戏受乐。<a id="a-Ky"></a>处处而行。<a id="a-Kz"></a>彼所受乐。<a id="a-L0"></a>无量分别。<a id="a-L1"></a>善持戒故。<a id="a-L2"></a>如彼持戒相似得果。<a id="a-L3"></a>而受快乐。<a id="a-L4"></a>以彼持戒有下中上。<a id="a-L5"></a>如是受乐有下中上彼处如是于长久时受快乐已。<a id="a-L6"></a>种种见已。<a id="a-L7"></a>又复行向心相地处千殿山峰。<a id="a-L8"></a>时彼如是始生天子。<a id="a-L9"></a>不可思议种种见已。<a id="a-LA"></a>心生欢喜。<a id="a-LB"></a>向彼天主牟修楼陀赤色妙宝优钵罗中。<a id="a-LC"></a>共多无量诸天女众。<a id="a-LD"></a>彼诸天女。<a id="a-LE"></a>歌舞游戏。<a id="a-LF"></a>彼夜摩地五欲功德。<a id="a-LG"></a>具受第一境界之乐。<a id="a-LH"></a>牟修楼陀夜摩天王。<a id="a-LI"></a>赤优钵罗赤色光明。<a id="a-LJ"></a>照耀天主牟修楼陀大王之身。<a id="a-LK"></a>亦如是赤。<a id="a-LL"></a>犹如赤色阿舒伽色。<a id="a-LM"></a>于天王身所有赤色。<a id="a-LN"></a>十六分中不及其一。<a id="a-LO"></a>如是具受无量种乐。<a id="a-LP"></a>尔时如是始生天子。<a id="a-LQ"></a>复更前进。<a id="a-LR"></a>渐近天主牟修楼陀。<a id="a-LS"></a>合掌礼拜。<a id="a-LT"></a>低头未举。<a id="a-LU"></a>牟修楼陀夜摩天王。<a id="a-LV"></a>即说偈言。</p>
  <p id="aLW">前所作善业　　修持三种戒</p>
  <p id="aLX">彼业得此报　　今者受快乐</p>
  <p id="aLY">莫行于放逸　　空受彼业尽</p>
  <p id="aLZ">应于余善业　　勤行勿放逸</p>
  <p id="aLa">善行则应行　　不善业应舍</p>
  <p id="aLb">善行受胜乐　　不善行受苦</p>
  <p id="aLc">若勤不休息　　如是作善业</p>
  <p id="aLd">彼则常受乐　　后时得涅槃</p>
  <p id="aLe">若行放逸行　　则非善转行</p>
  <p id="aLf">彼善业尽故　　则到地狱中</p>
  <p id="aLg">若行清净业　　常勤精进者</p>
  <p id="aLh">则得第一处　　彼处无苦恼</p>
  <p id="aLi">若为根所使　　复为境界驱</p>
  <p id="aLj">一切缚所缚　　常转行生死</p>
  <p id="aLk">恶法不污者　　如已炼真金</p>
  <p id="aLl">彼脱有旷野　　一切处安隐</p>
  <p id="aLm">若放逸行者　　此不利益本</p>
  <p id="aLn">若舍则为吉　　安乐无衰恼</p>
  <p id="aLo">汝今既始生　　受乐事相应</p>
  <p id="aLp">生如是心意　　慎勿着垢染</p>
  <p id="aLq">放逸能使天　　妇女使亦然</p>
  <p id="aLr">妇女火所烧　　常受于苦恼</p>
  <p id="aLs">是故天应当　　勤舍离妇女</p>
  <p id="aLt">贪欲愚痴者　　为心之所缚</p>
  <p id="aLu">如是法非法　　不知应作不</p>
  <p id="aLv">丈夫少福德　　去涅槃大远</p>
  <p id="aLw">轻重真实知　　行法无遗余</p>
  <p id="aLx">悕法悕法果　　如是者得乐</p>
  <p id="aLy">为心所牵者　　根马不调故</p>
  <p id="aLz">若知足牵心　　勇到第一处</p>
  <p id="aM0">知足绳缚心　　如心境界尔</p>
  <p id="aM1">勇者能令住　　彼是世间智</p>
  <p id="aM2">天无量爱处　　得无量种乐</p>
  <p id="aM3">若不贪着欲　　则到于善处</p>
  <p id="aM4">汝作善业已　　得可爱境界</p>
  <p id="aM5">今得夜摩处　　心勿着放逸</p>
  <p id="aM6">如是始生天　　亿钵头摩数</p>
  <p id="aM7">天众天女众　　自业受果报</p>
  <p id="aM8">业果绳难解　　从心而化出</p>
  <p id="aM9">众生为痴诳　　依此而转行</p>
  <p id="aMA">十二入怨家　　巧能诳惑心</p>
  <p id="aMB">置在生死轮　　令于世间转</p>
  <p id="aMC">过去现未来　　天处一切退</p>
  <p id="aMD">天处山常尔　　众生流转行</p>
  <p id="aME">毗琉璃山峰　　园林等可爱</p>
  <p id="aMF">山等常不动　　诸天转不停</p>
  <p id="aMG">园林甚可爱　　地处亦如是</p>
  <p id="aMH">恒尔住不坏　　诸天转不停</p>
  <p id="aMI">毗琉璃为茎　　真金甚可爱</p>
  <p id="aMJ">此莲花常尔　　诸天转不停</p>
  <p id="aMK">河池可爱乐　　多诸鸟庄严</p>
  <p id="aML">常如是不阙　　诸天转不停</p>
  <p id="aMM">堂殿常不异　　枸栏亦如是</p>
  <p id="aMN">常尔不破坏　　诸天转不停</p>
  <p id="aMO">为境界所诳　　世间如是转</p>
  <p id="aMP">云何此处天　　心不生厌离</p>
  <p id="aMQ">心行于生死　　以久习故坚</p>
  <p id="aMR">如是受大苦　　而犹不觉知</p>
  <p id="aMS">如屠儿缚羊　　置之于栏中</p>
  <p id="aMT">一一取而杀　　余者不生怖</p>
 </body>
</html>