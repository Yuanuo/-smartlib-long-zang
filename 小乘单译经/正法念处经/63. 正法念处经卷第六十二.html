<!doctype html>
<html id="z3IBURybo" data-ver="1796">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六十二</h1>
  <h2 id="a2">观天品第六之四十一(夜摩天之二十七)</h2>
  <p id="a3">时孔雀王菩萨。<a id="a-4"></a>知天众心。<a id="a-5"></a>复为宣说第十六法。<a id="a-6"></a>告诸天众。<a id="a-7"></a>复有善法可爱乐法。<a id="a-8"></a>能制放逸。<a id="a-9"></a>犹如铁钩。<a id="a-A"></a>应念修行。<a id="a-B"></a>何等善法。<a id="a-C"></a>所谓念死。<a id="a-D"></a>若人念死。<a id="a-E"></a>常勤修习。<a id="a-F"></a>不休不息。<a id="a-G"></a>无等大恶。<a id="a-H"></a>恼乱一切诸众生等。<a id="a-I"></a>无能逃避。<a id="a-J"></a>决定无免。<a id="a-K"></a>有生必死。<a id="a-L"></a>能令一切恩爱别离。<a id="a-M"></a>令人丧灭。<a id="a-N"></a>生于畏处。<a id="a-O"></a>或有从乐生于苦处。<a id="a-P"></a>业绳系缚。<a id="a-Q"></a>自业所资。<a id="a-R"></a>堕于地狱饿鬼畜生。<a id="a-S"></a>于命终时。<a id="a-T"></a>无有伴侣。<a id="a-U"></a>唯有善业及不善业。<a id="a-V"></a>以为同伴。<a id="a-W"></a>所作善业。<a id="a-X"></a>犹如父母。<a id="a-Y"></a>将至乐处。<a id="a-Z"></a>不善恶业。<a id="a-a"></a>犹如大怨。<a id="a-b"></a>将至地狱饿鬼畜生。<a id="a-c"></a>以是义故。<a id="a-d"></a>应修善业。<a id="a-e"></a>舍离诸恶。<a id="a-f"></a>若能如是修行念死。<a id="a-g"></a>其心则不着于境界。<a id="a-h"></a>不着贪欲嗔恚愚痴。<a id="a-i"></a>怖畏死故。<a id="a-j"></a>不为妻子眷属因缘作不善业。<a id="a-k"></a>一切在家若修此念。<a id="a-l"></a>尚得寂静。<a id="a-m"></a>何况出家。<a id="a-n"></a>若有沙门修于念死。<a id="a-o"></a>则不犯戒。<a id="a-p"></a>不乐境界。<a id="a-q"></a>不处愦闹。<a id="a-r"></a>若处愦闹。<a id="a-s"></a>心则散乱。<a id="a-t"></a>多言之本。<a id="a-u"></a>多见女人。<a id="a-v"></a>能生一切贪欲之处。<a id="a-w"></a>应当舍离。<a id="a-x"></a>思惟念死。<a id="a-y"></a>若处愦闹。<a id="a-z"></a>心意不善。<a id="a-10"></a>于命终时。<a id="a-11"></a>当得一切无利衰恼。<a id="a-12"></a>不得安乐。<a id="a-13"></a>临死之时。<a id="a-14"></a>刀风剑风之所解截。<a id="a-15"></a>无归无救。<a id="a-16"></a>业绳所缚。<a id="a-17"></a>将至余世。<a id="a-18"></a>非父母兄弟妻子。<a id="a-19"></a>眷属所能救护。<a id="a-1A"></a>若能如是修念死相。<a id="a-1B"></a>是人则乐持戒智慧。<a id="a-1C"></a>如是修行。<a id="a-1D"></a>是则能令善业增长。<a id="a-1E"></a>不善消灭。<a id="a-1F"></a>以善业故。<a id="a-1G"></a>受人天乐。<a id="a-1H"></a>后得涅槃。<a id="a-1I"></a>若男若女。<a id="a-1J"></a>知此功德。<a id="a-1K"></a>若在家出家。<a id="a-1L"></a>若沙门婆罗门。<a id="a-1M"></a>常应念死。<a id="a-1N"></a>以念死故。<a id="a-1O"></a>其心怖畏。<a id="a-1P"></a>不作一切不善之业。<a id="a-1Q"></a>心作是念。<a id="a-1R"></a>一切众生皆当归死。<a id="a-1S"></a>天人地狱饿鬼境界。<a id="a-1T"></a>无处不死。<a id="a-1U"></a>若能如是修行念死。<a id="a-1V"></a>畏未来世其心不着色声香味触。<a id="a-1W"></a>如是境界。<a id="a-1X"></a>非常不变。<a id="a-1Y"></a>非不坏法。<a id="a-1Z"></a>常念无常苦空无我。<a id="a-1a"></a>若心念死。<a id="a-1b"></a>不为诸恶之所恼乱。<a id="a-1c"></a>常当数数修不净观。<a id="a-1d"></a>善观增长数数念死。<a id="a-1e"></a>修习增长。<a id="a-1f"></a>系念无常。<a id="a-1g"></a>无有常处。<a id="a-1h"></a>而不破坏。<a id="a-1i"></a>不变不灭。<a id="a-1j"></a>可爱山峰。<a id="a-1k"></a>百千万亿乃至。<a id="a-1l"></a>须弥山王。<a id="a-1m"></a>劫火所烧。<a id="a-1n"></a>皆当摧灭。<a id="a-1o"></a>况人天身。<a id="a-1p"></a>大海无边。<a id="a-1q"></a>一切大河。<a id="a-1r"></a>一切龙王所住之处。<a id="a-1s"></a>一切诸龙及阿修罗。<a id="a-1t"></a>七日既出。<a id="a-1u"></a>则皆干竭。<a id="a-1v"></a>何况我身。<a id="a-1w"></a>举要言之。<a id="a-1x"></a>欲界色界无色界。<a id="a-1y"></a>一切三界。<a id="a-1z"></a>无常变动。<a id="a-20"></a>皆当破坏。<a id="a-21"></a>况我身命。<a id="a-22"></a>当是常住不动不破坏法。<a id="a-23"></a>若能如是心意常念意善观察。<a id="a-24"></a>如是修心。<a id="a-25"></a>无处可乐。<a id="a-26"></a>无处可贪。<a id="a-27"></a>无处可嗔。<a id="a-28"></a>贪嗔净故。<a id="a-29"></a>痴亦随灭。<a id="a-2A"></a>离三过故。<a id="a-2B"></a>得第一处。<a id="a-2C"></a>不老不死。<a id="a-2D"></a>不尽不灭。<a id="a-2E"></a>如是念死。<a id="a-2F"></a>无所缘念。<a id="a-2G"></a>是故念死于一切念。<a id="a-2H"></a>最为第一。<a id="a-2I"></a>修念死相。<a id="a-2J"></a>复有功德。<a id="a-2K"></a>若沙门婆罗门。<a id="a-2L"></a>如是修行。<a id="a-2M"></a>谛观此身。<a id="a-2N"></a>犹如虎槛。<a id="a-2O"></a>云何观苦。<a id="a-2P"></a>如我此身。<a id="a-2Q"></a>身心病恼。<a id="a-2R"></a>为老所坏。<a id="a-2S"></a>死王将去。<a id="a-2T"></a>死网所缚。<a id="a-2U"></a>为何所作。<a id="a-2V"></a>不能修行布施持戒。<a id="a-2W"></a>及修智慧。<a id="a-2X"></a>是故应当于死未至。<a id="a-2Y"></a>修行施戒及以智慧。<a id="a-2Z"></a>不久死至。<a id="a-2a"></a>坏于一切众生之命。<a id="a-2b"></a>若沙门婆罗门。<a id="a-2c"></a>如是系心。<a id="a-2d"></a>念于死相所作不空。<a id="a-2e"></a>必得涅槃。<a id="a-2f"></a>复次念死。<a id="a-2g"></a>所谓此身唯有无常。<a id="a-2h"></a>一切诸行。<a id="a-2i"></a>皆悉无常。<a id="a-2j"></a>苦空无我。<a id="a-2k"></a>念念变坏。<a id="a-2l"></a>速疾不停破坏之法。<a id="a-2m"></a>空无所有。<a id="a-2n"></a>非坚固法。<a id="a-2o"></a>如旋火轮。<a id="a-2p"></a>乾闼婆城。<a id="a-2q"></a>一切诸行。<a id="a-2r"></a>皆亦如是。<a id="a-2s"></a>我之身命。<a id="a-2t"></a>亦复如是。<a id="a-2u"></a>无有坚固。<a id="a-2v"></a>犹如水沫乾闼婆城。<a id="a-2w"></a>如是死法。<a id="a-2x"></a>一切皆有。<a id="a-2y"></a>毕定来至甚可怖畏是故当修坚固之法。<a id="a-2z"></a>摄三善业。<a id="a-30"></a>舍三不善。<a id="a-31"></a>当作如是。<a id="a-32"></a>念于死想。<a id="a-33"></a>若沙门婆罗门。<a id="a-34"></a>自心修念。<a id="a-35"></a>修是念故。<a id="a-36"></a>得大利益。<a id="a-37"></a>尔时孔雀王菩萨。<a id="a-38"></a>以先佛偈。<a id="a-39"></a>而作颂曰。</p>
  <p id="a3A">此六恶怨家　　破坏于世间</p>
  <p id="a3B">老病死不断　　由于三毒故</p>
  <p id="a3C">五境界大贼　　能劫于善财</p>
  <p id="a3D">此怨诈亲善　　行于崄恶处</p>
  <p id="a3E">放逸不善心　　坚着于境界</p>
  <p id="a3F">能将诸众生　　疾至三恶道</p>
  <p id="a3G">若有能觉知　　苦等真实谛</p>
  <p id="a3H">是人则能得　　安隐寂静处</p>
  <p id="a3I">拔断诸毒根　　增长功德行</p>
  <p id="a3J">应离懈怠心　　莫近恶知识</p>
  <p id="a3K">若比丘精进　　勤修念死观</p>
  <p id="a3L">则得无上处　　永离老病死</p>
  <p id="a3M">若有能如实　　觉知于根尘</p>
  <p id="a3N">依止正智慧　　则能渡有海</p>
  <p id="a3O">念死常生怖　　离慢及懈怠</p>
  <p id="a3P">亲近智慧人　　众恶不污心</p>
  <p id="a3Q">精进心柔软　　修法离众恶</p>
  <p id="a3R">正见心不动　　此人应亲近</p>
  <p id="a3S">若近恶知识　　则不得善法</p>
  <p id="a3T">若近于胜者　　则不畏众过</p>
  <p id="a3U">一念及须臾　　昼夜常不离</p>
  <p id="a3V">智者常念死　　无有逃避处</p>
  <p id="a3W">念死最殊胜　　诸念无与等</p>
  <p id="a3X">修行得寂灭　　永离诸尘垢</p>
  <p id="a3Y">若有念死畏　　则不起心恶</p>
  <p id="a3Z">心离一切过　　当得寂灭处</p>
  <p id="a3a">不放逸胜果　　世尊如是说</p>
  <p id="a3b">若常念死畏　　则离诸不善</p>
  <p id="a3c">时孔雀王菩萨。<a id="a-3d"></a>为诸天众。<a id="a-3e"></a>说如斯法。<a id="a-3f"></a>复次第十七法。<a id="a-3g"></a>能多利益沙门婆罗门。<a id="a-3h"></a>有何等法。<a id="a-3i"></a>所谓离于色慢种姓之慢及财富慢。<a id="a-3j"></a>若有色慢种姓之慢及财富慢。<a id="a-3k"></a>是愚痴人。<a id="a-3l"></a>口行恶业。<a id="a-3m"></a>身行恶业。<a id="a-3n"></a>意行恶业。<a id="a-3o"></a>以此因缘。<a id="a-3p"></a>身坏命终。<a id="a-3q"></a>堕于地狱饿鬼畜生。<a id="a-3r"></a>于彼生处。<a id="a-3s"></a>处处轮转。<a id="a-3t"></a>无量生死。<a id="a-3u"></a>受大苦恼。<a id="a-3v"></a>不可称说。<a id="a-3w"></a>既知过已。<a id="a-3x"></a>不起色慢种姓之慢及财富慢。<a id="a-3y"></a>若有人能离于色慢种姓之慢及财富慢。<a id="a-3z"></a>当知是人。<a id="a-40"></a>则不造作身口恶业。<a id="a-41"></a>如实见色无常苦空无我。<a id="a-42"></a>空无所有。<a id="a-43"></a>无有坚固。<a id="a-44"></a>是不净器。<a id="a-45"></a>发毛爪齿。<a id="a-46"></a>皮肉和合。<a id="a-47"></a>无量骨锁。<a id="a-48"></a>筋髓脂肉。<a id="a-49"></a>屎尿脓血。<a id="a-4A"></a>充满其中。<a id="a-4B"></a>我此色身。<a id="a-4C"></a>初亦不净中亦不净后亦不净。<a id="a-4D"></a>无量业烦恼因缘所生。<a id="a-4E"></a>无坚无常。<a id="a-4F"></a>无实无我。<a id="a-4G"></a>今我此身若至死时。<a id="a-4H"></a>不为我伴。<a id="a-4I"></a>乃至一步。<a id="a-4J"></a>弃于冢间。<a id="a-4K"></a>或以火烧。<a id="a-4L"></a>或为雕鹫乌鸱狐狗之所啖食。<a id="a-4M"></a>若人如是思惟忆念。<a id="a-4N"></a>于色慢中。<a id="a-4O"></a>或灭或薄。</p>
  <p id="a4P">复次若沙门婆罗门。<a id="a-4Q"></a>起种姓慢。<a id="a-4R"></a>自言我种姓胜。<a id="a-4S"></a>若以实观于真谛中。<a id="a-4T"></a>无有种姓。<a id="a-4U"></a>但妄分别。<a id="a-4V"></a>以愚痴故。<a id="a-4W"></a>妄生分别。<a id="a-4X"></a>此种姓胜。<a id="a-4Y"></a>此种姓不如。<a id="a-4Z"></a>如实不然。<a id="a-4a"></a>何以故。<a id="a-4b"></a>以有生故。<a id="a-4c"></a>是故有姓。<a id="a-4d"></a>如是变易。<a id="a-4e"></a>随何等人。<a id="a-4f"></a>有实布施持戒智慧定心调伏。<a id="a-4g"></a>有此功德。<a id="a-4h"></a>其人虽生下姓之中。<a id="a-4i"></a>名大种姓。<a id="a-4j"></a>何以故。<a id="a-4k"></a>以有功德胜种姓故。<a id="a-4l"></a>非生种姓功德因缘。<a id="a-4m"></a>非生因缘。<a id="a-4n"></a>若无功德则无因缘。<a id="a-4o"></a>是故沙门婆罗门。<a id="a-4p"></a>不应起于种姓憍慢。</p>
  <p id="a4q">复次观于色慢。<a id="a-4r"></a>若沙门婆罗门。<a id="a-4s"></a>及余行人。<a id="a-4t"></a>观我此色。<a id="a-4u"></a>于婴儿时。<a id="a-4v"></a>虽有色貌。<a id="a-4w"></a>昂面不动。<a id="a-4x"></a>非动时色。<a id="a-4y"></a>动时之色。<a id="a-4z"></a>非匍匐色。<a id="a-50"></a>乃至少年。<a id="a-51"></a>非中年色。<a id="a-52"></a>中年之色。<a id="a-53"></a>非老年色。<a id="a-54"></a>老年之色。<a id="a-55"></a>非死时色。<a id="a-56"></a>如新死色。<a id="a-57"></a>非久死色。<a id="a-58"></a>如我死尸。<a id="a-59"></a>众蝇唼食。<a id="a-5A"></a>蛆虫所啖。<a id="a-5B"></a>风吹日曝。<a id="a-5C"></a>雨渍湿烂。<a id="a-5D"></a>一切破坏。<a id="a-5E"></a>分散狼藉。<a id="a-5F"></a>满于冢间。<a id="a-5G"></a>此身分散。<a id="a-5H"></a>为无量分。<a id="a-5I"></a>骨节分张。<a id="a-5J"></a>髑髅异处。<a id="a-5K"></a>咽喉肩臂。<a id="a-5L"></a>手指爪甲。<a id="a-5M"></a>诸节异处。<a id="a-5N"></a>脊骨臗骨髀骨胫骨踝骨足骨指骨。<a id="a-5O"></a>以斯如实观于色故。<a id="a-5P"></a>离于色慢。<a id="a-5Q"></a>云何如实观财富慢。<a id="a-5R"></a>观已远离一切世间。<a id="a-5S"></a>如实观知一切世间。<a id="a-5T"></a>皆无自在。<a id="a-5U"></a>无量种法。<a id="a-5V"></a>皆无自在。<a id="a-5W"></a>云何此法。<a id="a-5X"></a>当有自在。<a id="a-5Y"></a>以一切有为诸法因缘所缚。<a id="a-5Z"></a>不得自在。<a id="a-5a"></a>从因缘生。<a id="a-5b"></a>譬如屋宅。<a id="a-5c"></a>集众材木。<a id="a-5d"></a>塼墼合和。<a id="a-5e"></a>互相依止。<a id="a-5f"></a>名之为屋。<a id="a-5g"></a>身亦如是。<a id="a-5h"></a>皮肉脂骨。<a id="a-5i"></a>筋髓和合。<a id="a-5j"></a>名之为身。<a id="a-5k"></a>无有自在。<a id="a-5l"></a>是身色相。<a id="a-5m"></a>亦无作者。<a id="a-5n"></a>如是沙门婆罗门。<a id="a-5o"></a>如实观察色慢种姓慢财富慢。<a id="a-5p"></a>一切皆灭。<a id="a-5q"></a>或令薄少。<a id="a-5r"></a>复次以不实观故。<a id="a-5s"></a>起种姓慢。<a id="a-5t"></a>若如实观。<a id="a-5u"></a>如是种姓。<a id="a-5v"></a>但有分别。<a id="a-5w"></a>无目之人。<a id="a-5x"></a>妄生忆念。<a id="a-5y"></a>若布施持戒智慧净行正见和合。<a id="a-5z"></a>如是种姓则为殊胜。<a id="a-60"></a>非如愚痴妄起慢心念种姓胜。<a id="a-61"></a>若沙门婆罗门。<a id="a-62"></a>及以余人。<a id="a-63"></a>若能如实知于种姓。<a id="a-64"></a>于种姓慢一切皆灭。<a id="a-65"></a>或令薄少。<a id="a-66"></a>尔时孔雀王菩萨。<a id="a-67"></a>以迦迦村陀如来经偈。<a id="a-68"></a>而作颂曰。</p>
  <p id="a69">若有人常起　　色姓财富慢</p>
  <p id="a6A">是人如醉象　　不见崄恶岸</p>
  <p id="a6B">一切诸憍慢　　放逸乱诸根</p>
  <p id="a6C">现在人所轻　　命终堕恶道</p>
  <p id="a6D">若人起憍慢　　色富慢所盲</p>
  <p id="a6E">其人则无乐　　命终堕恶道</p>
  <p id="a6F">若恃色富慢　　非为如实见</p>
  <p id="a6G">愚痴无智慧　　不能渡苦海</p>
  <p id="a6H">色种姓财富　　及以诸乐具</p>
  <p id="a6I">一切皆无常　　智者不应信</p>
  <p id="a6J">若离施戒智　　则无有种姓</p>
  <p id="a6K">若有施戒智　　是种姓最胜</p>
  <p id="a6L">愚者不名富　　非善道种姓</p>
  <p id="a6M">是故智为因　　离智无种姓</p>
  <p id="a6N">若有持净戒　　犹如清凉池</p>
  <p id="a6O">斯人大种姓　　是名胜种子</p>
  <p id="a6P">布施戒及智　　勇猛实精进</p>
  <p id="a6Q">能与此相应　　是名胜种姓</p>
  <p id="a6R">若离于正法　　非剃发种姓</p>
  <p id="a6S">名之为沙门　　名为婆罗门</p>
  <p id="a6T">若修于正法　　有施戒智慧</p>
  <p id="a6U">乃名为沙门　　乃名婆罗门</p>
  <p id="a6V">老能夺壮色　　死能断命根</p>
  <p id="a6W">财物必散坏　　一切法如是</p>
  <p id="a6X">病能坏强健　　令众生流转</p>
  <p id="a6Y">若有智慧者　　应离色财慢</p>
  <p id="a6Z">知如是恶已　　谁有起憍慢</p>
  <p id="a6a">是故色财慢　　智人所舍离</p>
  <p id="a6b">以修行善法　　则无诸苦恼</p>
  <p id="a6c">(上显文中少第十八标文或合或阙本同未详)</p>
  <p id="a6d">如是孔雀王菩萨。<a id="a-6e"></a>为诸天众。<a id="a-6f"></a>如是说法。</p>
  <p id="a6g">复次沙门婆罗门。<a id="a-6h"></a>复有行法。<a id="a-6i"></a>谓第十九。<a id="a-6j"></a>于一切众生。<a id="a-6k"></a>起平等心。<a id="a-6l"></a>若沙门婆罗门。<a id="a-6m"></a>及以余众。<a id="a-6n"></a>若平等心。<a id="a-6o"></a>得第一乐。<a id="a-6p"></a>一切众生之所爱敬。<a id="a-6q"></a>身坏命终。<a id="a-6r"></a>生于善道天世界中。<a id="a-6s"></a>云何于一切众生起平等心。<a id="a-6t"></a>若沙门婆罗门。<a id="a-6u"></a>舍于诤论。<a id="a-6v"></a>不与人诤。<a id="a-6w"></a>既舍诤乱。<a id="a-6x"></a>于一切众生。<a id="a-6y"></a>得平等心。<a id="a-6z"></a>是故沙门婆罗门。<a id="a-70"></a>能舍诤论。<a id="a-71"></a>则于一切众生。<a id="a-72"></a>得平等心。<a id="a-73"></a>复次有法能令沙门婆罗门。<a id="a-74"></a>于一切众生。<a id="a-75"></a>得平等心。<a id="a-76"></a>观一切众生。<a id="a-77"></a>皆为衰恼。<a id="a-78"></a>观于怨家。<a id="a-79"></a>犹如亲友。<a id="a-7A"></a>此诸众生。<a id="a-7B"></a>生死所摄。<a id="a-7C"></a>生死不断。<a id="a-7D"></a>以有生故。<a id="a-7E"></a>有老病死忧悲苦恼。<a id="a-7F"></a>寒热饥渴。<a id="a-7G"></a>打缚鞭挞。<a id="a-7H"></a>怨憎会苦。<a id="a-7I"></a>爱别离苦。<a id="a-7J"></a>如是观于苦恼众生。<a id="a-7K"></a>得大衰恼。<a id="a-7L"></a>于怨亲中。<a id="a-7M"></a>修平等观。<a id="a-7N"></a>若沙门婆罗门。<a id="a-7O"></a>作是观已。<a id="a-7P"></a>于一切众生中。<a id="a-7Q"></a>得平等心。<a id="a-7R"></a>若沙门婆罗门。<a id="a-7S"></a>复作是念。<a id="a-7T"></a>此诸众生。<a id="a-7U"></a>众苦所恼。<a id="a-7V"></a>所谓疾病恼诸众生身心疾病。<a id="a-7W"></a>以病衰恼。<a id="a-7X"></a>得大苦恼。<a id="a-7Y"></a>于怨亲中。<a id="a-7Z"></a>如是思惟。<a id="a-7a"></a>作是念故。<a id="a-7b"></a>心得清净。<a id="a-7c"></a>以心净故。<a id="a-7d"></a>血则清净。<a id="a-7e"></a>以血净故。<a id="a-7f"></a>颜色清净。<a id="a-7g"></a>一切诸根。<a id="a-7h"></a>皆亦清净。<a id="a-7i"></a>如是观察。<a id="a-7j"></a>得现果报。<a id="a-7k"></a>一切众生之所乐见。<a id="a-7l"></a>爱敬瞻仰。<a id="a-7m"></a>以是因缘。<a id="a-7n"></a>身坏命终。<a id="a-7o"></a>生于天上。<a id="a-7p"></a>复次沙门婆罗门。<a id="a-7q"></a>复以异法。<a id="a-7r"></a>观诸亲友。<a id="a-7s"></a>犹如怨家。<a id="a-7t"></a>一切众生。<a id="a-7u"></a>无有不死。<a id="a-7v"></a>不离生死。<a id="a-7w"></a>生已复死。<a id="a-7x"></a>如是众生。<a id="a-7y"></a>以自业故。<a id="a-7z"></a>堕于地狱饿鬼畜生。<a id="a-80"></a>此等众生。<a id="a-81"></a>诸苦所恼。<a id="a-82"></a>如是思惟。<a id="a-83"></a>利益一切众生。<a id="a-84"></a>心则清净。<a id="a-85"></a>心清净故。<a id="a-86"></a>血则清净。<a id="a-87"></a>血清净故。<a id="a-88"></a>颜色清净。<a id="a-89"></a>颜色净故。<a id="a-8A"></a>端正无比。<a id="a-8B"></a>一切众生。<a id="a-8C"></a>爱乐瞻仰。<a id="a-8D"></a>得现果报。<a id="a-8E"></a>身坏命终。<a id="a-8F"></a>生于善道。<a id="a-8G"></a>天世界中。<a id="a-8H"></a>如是比丘。<a id="a-8I"></a>修大善业。<a id="a-8J"></a>于诸众生起平等心。<a id="a-8K"></a>复次沙门婆罗门。<a id="a-8L"></a>及余世间。<a id="a-8M"></a>复以异法。<a id="a-8N"></a>修平等观。<a id="a-8O"></a>此诸众生。<a id="a-8P"></a>业与业藏因业流转。<a id="a-8Q"></a>如业所作。<a id="a-8R"></a>或善不善。<a id="a-8S"></a>皆悉成就。<a id="a-8T"></a>以善业故生人天中。<a id="a-8U"></a>以恶业故。<a id="a-8V"></a>堕于地狱饿鬼畜生。<a id="a-8W"></a>若沙门婆罗门。<a id="a-8X"></a>及余人天。<a id="a-8Y"></a>如是修行。<a id="a-8Z"></a>心则清净。<a id="a-8a"></a>心清净故。<a id="a-8b"></a>血则清净。<a id="a-8c"></a>血清净故。<a id="a-8d"></a>颜色清净。<a id="a-8e"></a>颜色净故。<a id="a-8f"></a>一切众生。<a id="a-8g"></a>爱乐瞻仰。<a id="a-8h"></a>身坏命终。<a id="a-8i"></a>生于善道。<a id="a-8j"></a>受诸天身。<a id="a-8k"></a>必得涅槃。<a id="a-8l"></a>心清净故。<a id="a-8m"></a>于一切众生。<a id="a-8n"></a>起平等心。<a id="a-8o"></a>得如是果。</p>
  <p id="a8p">复次若沙门婆罗门。<a id="a-8q"></a>复有异法。<a id="a-8r"></a>于一切众生。<a id="a-8s"></a>修平等心。<a id="a-8t"></a>何等异法。<a id="a-8u"></a>所谓一切众生。<a id="a-8v"></a>共爱别离。<a id="a-8w"></a>一切众生生死所摄。<a id="a-8x"></a>无一众生非爱别离。<a id="a-8y"></a>此爱别离。<a id="a-8z"></a>甚为大恶。<a id="a-90"></a>如是修行。<a id="a-91"></a>心则清净。<a id="a-92"></a>心清净故。<a id="a-93"></a>血则清净。<a id="a-94"></a>血清净故。<a id="a-95"></a>颜色清净。<a id="a-96"></a>颜色净故。<a id="a-97"></a>端正无比。<a id="a-98"></a>以端正故。<a id="a-99"></a>一切人见心得清净。<a id="a-9A"></a>爱乐瞻仰。<a id="a-9B"></a>以于一切众生。<a id="a-9C"></a>起平等故。<a id="a-9D"></a>得现果报。<a id="a-9E"></a>身坏命终。<a id="a-9F"></a>生于善道受诸天身。<a id="a-9G"></a>以余业故。<a id="a-9H"></a>后得涅槃。<a id="a-9I"></a>复次若沙门婆罗门。<a id="a-9J"></a>及以余人。<a id="a-9K"></a>复以异法。<a id="a-9L"></a>于一切众生。<a id="a-9M"></a>修平等心。<a id="a-9N"></a>何等异法。<a id="a-9O"></a>所谓是心轻转。<a id="a-9P"></a>速行不住。<a id="a-9Q"></a>若欲心起。<a id="a-9R"></a>修不净观。<a id="a-9S"></a>若嗔心起。<a id="a-9T"></a>修慈心观。<a id="a-9U"></a>若痴心起当观察思惟十二因缘。<a id="a-9V"></a>是三种心。<a id="a-9W"></a>三法对治。<a id="a-9X"></a>于一切众生。<a id="a-9Y"></a>起平等心。<a id="a-9Z"></a>于怨亲中。<a id="a-9a"></a>修平等心。<a id="a-9b"></a>意清净故。<a id="a-9c"></a>一切行处。<a id="a-9d"></a>心无疑虑。<a id="a-9e"></a>则得第一清净乐行。<a id="a-9f"></a>觉安卧安诸天所护。<a id="a-9g"></a>无能得便。<a id="a-9h"></a>有大威德。<a id="a-9i"></a>以心净故。<a id="a-9j"></a>血则清净。<a id="a-9k"></a>血清净故。<a id="a-9l"></a>颜色清净。<a id="a-9m"></a>颜色净故。<a id="a-9n"></a>端正无比。<a id="a-9o"></a>一切众生。<a id="a-9p"></a>爱乐瞻仰。<a id="a-9q"></a>于一切众生。<a id="a-9r"></a>起平等心。<a id="a-9s"></a>得现果报。<a id="a-9t"></a>身坏命终生于善道天世界中。<a id="a-9u"></a>受诸天身。<a id="a-9v"></a>以是业故。<a id="a-9w"></a>终得涅槃。<a id="a-9x"></a>尔时孔雀王菩萨。<a id="a-9y"></a>以偈颂曰。</p>
  <p id="a9z">若于怨亲中　　其心常平等</p>
  <p id="aA0">如法无偏党　　牟尼说智慧</p>
  <p id="aA1">若人心清净　　不为过所污</p>
  <p id="aA2">独行林树间　　牟尼说无贪</p>
  <p id="aA3">心无悕望垢　　远离一切浊</p>
  <p id="aA4">不乐诸境界　　牟尼说寂静</p>
  <p id="aA5">一切无常等　　如实谛观察</p>
  <p id="aA6">知世间明闇　　牟尼说勇猛</p>
  <p id="aA7">不厌世间法　　而修行善法</p>
  <p id="aA8">于苦乐平等　　牟尼说离垢</p>
  <p id="aA9">心常知止足　　常远离诸欲</p>
  <p id="aAA">不悕重供养　　牟尼说清净</p>
  <p id="aAB">不近恶亲友　　不行非义处</p>
  <p id="aAC">独行自坚心　　牟尼说正业</p>
  <p id="aAD">远离喜及畏　　爱力不能坏</p>
  <p id="aAE">诸根悉寂静　　圣说不悕望</p>
  <p id="aAF">平等平等心　　境界常平等</p>
  <p id="aAG">于一切平等　　牟尼说智慧</p>
  <p id="aAH">了知一切法　　善不善业果</p>
  <p id="aAI">舍于善不善　　牟尼为人说</p>
  <p id="aAJ">精进断诸恶　　常修身念处</p>
  <p id="aAK">如实知受生　　牟尼说为智</p>
  <p id="aAL">若人畏生死　　时处常作业</p>
  <p id="aAM">法语摄诸根　　牟尼说寂灭</p>
  <p id="aAN">如是孔雀王菩萨。<a id="a-AO"></a>为夜摩天兜率陀天众。<a id="a-AP"></a>以无量种方便说法。<a id="a-AQ"></a>时诸天众。<a id="a-AR"></a>一心正念。<a id="a-AS"></a>舍诸欲乐。<a id="a-AT"></a>以柔软心乐闻说法。</p>
  <p id="aAU">时孔雀王。<a id="a-AV"></a>知诸天众心调伏故。<a id="a-AW"></a>复为说法。<a id="a-AX"></a>复次若沙门婆罗门。<a id="a-AY"></a>及余世间。<a id="a-AZ"></a>心当念法。<a id="a-Aa"></a>念何等法。<a id="a-Ab"></a>所谓第二十知足之法。<a id="a-Ac"></a>知足法者。<a id="a-Ad"></a>利益安乐。<a id="a-Ae"></a>若沙门婆罗门。<a id="a-Af"></a>身心知足。<a id="a-Ag"></a>知足为伴。<a id="a-Ah"></a>知足为救。<a id="a-Ai"></a>成就安乐。<a id="a-Aj"></a>知足之人。<a id="a-Ak"></a>于一切处。<a id="a-Al"></a>无所追求。<a id="a-Am"></a>第一安乐。<a id="a-An"></a>眼不贪色。<a id="a-Ao"></a>于无量色不生悕望。<a id="a-Ap"></a>亦不分别若见色相。<a id="a-Aq"></a>心不忆念。<a id="a-Ar"></a>不求过去可爱之色。<a id="a-As"></a>不爱不乐。<a id="a-At"></a>亦不悕求。<a id="a-Au"></a>不生欲心。<a id="a-Av"></a>亦不生念。<a id="a-Aw"></a>不生味着。<a id="a-Ax"></a>若沙门婆罗门。<a id="a-Ay"></a>如是知足。<a id="a-Az"></a>常得安乐。<a id="a-B0"></a>如是耳闻可爱之声。<a id="a-B1"></a>不爱不乐。<a id="a-B2"></a>亦不心念。<a id="a-B3"></a>于过去境界。<a id="a-B4"></a>若起贪欲。<a id="a-B5"></a>心不分别。<a id="a-B6"></a>如实观之。<a id="a-B7"></a>此声非常。<a id="a-B8"></a>非乐非我。<a id="a-B9"></a>但有分别。<a id="a-BA"></a>害诸众生。<a id="a-BB"></a>愚痴凡夫。<a id="a-BC"></a>妄念分别。<a id="a-BD"></a>声至耳根。<a id="a-BE"></a>令心恼乱如实观之。<a id="a-BF"></a>如是善观。<a id="a-BG"></a>如实知足。<a id="a-BH"></a>如实观声。<a id="a-BI"></a>空无所有。<a id="a-BJ"></a>无坚无实。<a id="a-BK"></a>但有分别。<a id="a-BL"></a>如是观察。<a id="a-BM"></a>于一切爱美妙音声。<a id="a-BN"></a>一切爱境。<a id="a-BO"></a>不生贪着。<a id="a-BP"></a>以知足故。<a id="a-BQ"></a>得如是乐。<a id="a-BR"></a>若沙门婆罗门。<a id="a-BS"></a>及以余人。<a id="a-BT"></a>鼻所闻香。<a id="a-BU"></a>不生分别。<a id="a-BV"></a>不起恶觉。<a id="a-BW"></a>亦不思惟。<a id="a-BX"></a>鼻闻香已。<a id="a-BY"></a>如实观之。<a id="a-BZ"></a>如此香者。<a id="a-Ba"></a>无常败坏。<a id="a-Bb"></a>变易不实。<a id="a-Bc"></a>空无所有。<a id="a-Bd"></a>若着此香。<a id="a-Be"></a>则不能脱恶觉乱心。<a id="a-Bf"></a>是名知足。<a id="a-Bg"></a>若沙门婆罗门鼻不爱乐。<a id="a-Bh"></a>如是境界。<a id="a-Bi"></a>皆悉观察。<a id="a-Bj"></a>以知足故。<a id="a-Bk"></a>则得第一清净之乐。<a id="a-Bl"></a>修习增广。<a id="a-Bm"></a>得第一乐。</p>
  <p id="aBn">复次若沙门婆罗门。<a id="a-Bo"></a>及以余人。<a id="a-Bp"></a>于舌味中。<a id="a-Bq"></a>心不贪着。<a id="a-Br"></a>不念不分别。<a id="a-Bs"></a>于过去味。<a id="a-Bt"></a>不念不思惟。<a id="a-Bu"></a>不善忆念。<a id="a-Bv"></a>亦不悕求。<a id="a-Bw"></a>非不知足。<a id="a-Bx"></a>如实观味。<a id="a-By"></a>此味无常。<a id="a-Bz"></a>败坏变易。<a id="a-C0"></a>但以分别。<a id="a-C1"></a>而生贪着谓为可取。<a id="a-C2"></a>若如实观。<a id="a-C3"></a>于味不乐。<a id="a-C4"></a>心不贪着。<a id="a-C5"></a>不生味爱。<a id="a-C6"></a>若能如是。<a id="a-C7"></a>于味知足。<a id="a-C8"></a>则得安乐。</p>
  <p id="aC9">复次沙门婆罗门。<a id="a-CA"></a>及余世间。<a id="a-CB"></a>如实观触。<a id="a-CC"></a>如此触者。<a id="a-CD"></a>非有自性无常败坏。<a id="a-CE"></a>变易之法。<a id="a-CF"></a>如是触者。<a id="a-CG"></a>空无所有。<a id="a-CH"></a>无坚无实。<a id="a-CI"></a>先无今有。<a id="a-CJ"></a>已有还无。<a id="a-CK"></a>若能如是如实观触。<a id="a-CL"></a>于过去触不生系念。<a id="a-CM"></a>不爱不乐。<a id="a-CN"></a>于触不求随何等触。<a id="a-CO"></a>来触其身。<a id="a-CP"></a>离贪欲触。<a id="a-CQ"></a>是名知足。</p>
  <p id="aCR">复次若沙门婆罗门。<a id="a-CS"></a>观于意法。<a id="a-CT"></a>爱以不爱。<a id="a-CU"></a>如实思惟。<a id="a-CV"></a>观法无常。<a id="a-CW"></a>败坏变易。<a id="a-CX"></a>空无所有。<a id="a-CY"></a>无坚无实。<a id="a-CZ"></a>此法无常。<a id="a-Ca"></a>苦空无我。<a id="a-Cb"></a>先无今有。<a id="a-Cc"></a>已有还无。<a id="a-Cd"></a>一切磨灭。<a id="a-Ce"></a>如是忆念。<a id="a-Cf"></a>爱不爱法。<a id="a-Cg"></a>则知止足。<a id="a-Ch"></a>于不爱法。<a id="a-Ci"></a>不生憎嫉。<a id="a-Cj"></a>于可爱法。<a id="a-Ck"></a>不生喜乐。<a id="a-Cl"></a>于过去法。<a id="a-Cm"></a>心不系念。<a id="a-Cn"></a>亦不味着。<a id="a-Co"></a>如是善观意所乐法。<a id="a-Cp"></a>于一切意法。<a id="a-Cq"></a>不念不味。<a id="a-Cr"></a>不爱不乐。<a id="a-Cs"></a>诸沙门婆罗门。<a id="a-Ct"></a>以知足故。<a id="a-Cu"></a>于六爱中。<a id="a-Cv"></a>而得解脱。<a id="a-Cw"></a>尔时孔雀王。<a id="a-Cx"></a>以偈颂曰。</p>
  <p id="aCy">若能观知足　　脱六爱境界</p>
  <p id="aCz">不念不悕望　　是人常得乐</p>
  <p id="aD0">若以正念心　　如实观于色</p>
  <p id="aD1">其人于色爱　　不能乱其心</p>
  <p id="aD2">鼻与境相应　　若能不贪着</p>
  <p id="aD3">其人意清净　　鼻过不能乱</p>
  <p id="aD4">智者得舌味　　正观不贪着</p>
  <p id="aD5">其人于味过　　不能污其心</p>
  <p id="aD6">身受种种触　　得之不贪着</p>
  <p id="aD7">其人知触故　　常得安隐乐</p>
  <p id="aD8">于爱不爱法　　其意不贪着</p>
  <p id="aD9">善住如大山　　是意世所赞</p>
  <p id="aDA">若沙门婆罗门。<a id="a-DB"></a>行知足法。<a id="a-DC"></a>能离如是六种之爱。<a id="a-DD"></a>佛所赞叹。<a id="a-DE"></a>如是孔雀王菩萨。<a id="a-DF"></a>为夜摩天兜率陀天众。<a id="a-DG"></a>说斯真法。<a id="a-DH"></a>复次若沙门婆罗门。<a id="a-DI"></a>思惟念法。<a id="a-DJ"></a>念何等法。<a id="a-DK"></a>所谓第二十一畏于境界。<a id="a-DL"></a>畏恶境界。<a id="a-DM"></a>不实之见。<a id="a-DN"></a>不得利益。<a id="a-DO"></a>若沙门婆罗门。<a id="a-DP"></a>如实观色境界。<a id="a-DQ"></a>如眼缘色而生眼识。<a id="a-DR"></a>意识决了。<a id="a-DS"></a>分别观察。<a id="a-DT"></a>若境界来。<a id="a-DU"></a>生于贪欲。<a id="a-DV"></a>如是贪欲境界。<a id="a-DW"></a>来恼乱我。<a id="a-DX"></a>当生恐怖。<a id="a-DY"></a>若见境界。<a id="a-DZ"></a>断欲贪爱。<a id="a-Da"></a>而不观视。<a id="a-Db"></a>如所分别。<a id="a-Dc"></a>意亦如是。<a id="a-Dd"></a>或贪或嗔。<a id="a-De"></a>皆如实知若烦恼起。<a id="a-Df"></a>如实观起。<a id="a-Dg"></a>得无利益。<a id="a-Dh"></a>现在未来。<a id="a-Di"></a>以此烦恼。<a id="a-Dj"></a>不得安乐。<a id="a-Dk"></a>一切众生。<a id="a-Dl"></a>由此烦恼。<a id="a-Dm"></a>不得利益。<a id="a-Dn"></a>不得安乐。<a id="a-Do"></a>如此烦恼。<a id="a-Dp"></a>悉能系缚。<a id="a-Dq"></a>一切众生沙门婆罗门。<a id="a-Dr"></a>若能如是观境界者。<a id="a-Ds"></a>贪欲心生。<a id="a-Dt"></a>一切能灭。<a id="a-Du"></a>或令薄少。<a id="a-Dv"></a>如是如实观于眼色。<a id="a-Dw"></a>复观于耳。<a id="a-Dx"></a>因缘和合。<a id="a-Dy"></a>而生耳识。<a id="a-Dz"></a>因耳因声。<a id="a-E0"></a>而生于念。<a id="a-E1"></a>或生苦受。<a id="a-E2"></a>或生乐受。<a id="a-E3"></a>如是观识。<a id="a-E4"></a>或复多生贪嗔与痴。<a id="a-E5"></a>或生余识。<a id="a-E6"></a>犹如然灯。<a id="a-E7"></a>观不善念。<a id="a-E8"></a>我生不善念。<a id="a-E9"></a>知不善念。<a id="a-EA"></a>知不善念。<a id="a-EB"></a>从缘而生。<a id="a-EC"></a>当断灭之。<a id="a-ED"></a>若断不善。<a id="a-EE"></a>善法满足。<a id="a-EF"></a>实观境界。<a id="a-EG"></a>善念增长。<a id="a-EH"></a>不善之念。<a id="a-EI"></a>喜爱共生。<a id="a-EJ"></a>有爱共生。<a id="a-EK"></a>皆悉令灭。<a id="a-EL"></a>以灭除故。<a id="a-EM"></a>而得清净。<a id="a-EN"></a>离浊恶垢。<a id="a-EO"></a>得一切乐。<a id="a-EP"></a>是故沙门婆罗门。<a id="a-EQ"></a>及余世间。<a id="a-ER"></a>初观境界中。<a id="a-ES"></a>若生恶欲。<a id="a-ET"></a>即应断灭。<a id="a-EU"></a>观于善法。<a id="a-EV"></a>灭诸不善如是于耳声中。<a id="a-EW"></a>如实了知。<a id="a-EX"></a>应生善念。</p>
  <p id="aEY">复次若沙门婆罗门。<a id="a-EZ"></a>及余世间鼻所闻香。<a id="a-Ea"></a>云何生识。<a id="a-Eb"></a>因鼻因香。<a id="a-Ec"></a>而生鼻识。<a id="a-Ed"></a>若不善念。<a id="a-Ee"></a>生知不善念。<a id="a-Ef"></a>若沙门婆罗门。<a id="a-Eg"></a>作如是念。<a id="a-Eh"></a>我今若生不善之念。<a id="a-Ei"></a>不得利益。<a id="a-Ej"></a>不得安乐。<a id="a-Ek"></a>今当断灭。<a id="a-El"></a>如实观察。<a id="a-Em"></a>则能断灭不善之念。<a id="a-En"></a>作是念已。<a id="a-Eo"></a>如实观香。<a id="a-Ep"></a>生于善念。<a id="a-Eq"></a>以善念故。<a id="a-Er"></a>则能灭于共喜生爱。<a id="a-Es"></a>如是观已。<a id="a-Et"></a>于一切香。<a id="a-Eu"></a>不生乐着。<a id="a-Ev"></a>以断着故。<a id="a-Ew"></a>而得安乐。<a id="a-Ex"></a>如是如实。<a id="a-Ey"></a>知于境界。<a id="a-Ez"></a>则得如实安隐之处。<a id="a-F0"></a>若能如是如实观香。<a id="a-F1"></a>鼻虽闻香。<a id="a-F2"></a>于香不乐。<a id="a-F3"></a>若沙门婆罗门。<a id="a-F4"></a>舌得味时。<a id="a-F5"></a>若生不善。<a id="a-F6"></a>贪欲如实。<a id="a-F7"></a>念知因舌因味而生舌识。<a id="a-F8"></a>作是念时。<a id="a-F9"></a>于味不乐不贪不着。<a id="a-FA"></a>如实知舌识。<a id="a-FB"></a>若知舌识。<a id="a-FC"></a>喜爱于味。<a id="a-FD"></a>于识得脱。<a id="a-FE"></a>得第一乐。<a id="a-FF"></a>如是如是。<a id="a-FG"></a>实知境界。<a id="a-FH"></a>如是如是。<a id="a-FI"></a>得无上乐。<a id="a-FJ"></a>不为喜爱之所坏也。<a id="a-FK"></a>于舌味中。<a id="a-FL"></a>如实观已。<a id="a-FM"></a>复观身触。<a id="a-FN"></a>因身因触而生身识。<a id="a-FO"></a>三法和合。<a id="a-FP"></a>而生于触。<a id="a-FQ"></a>以共触故。<a id="a-FR"></a>生受想思。<a id="a-FS"></a>若沙门婆罗门。<a id="a-FT"></a>如实观触。<a id="a-FU"></a>此触无常。<a id="a-FV"></a>动坏变易。<a id="a-FW"></a>若生不善觉观。<a id="a-FX"></a>得无利益。<a id="a-FY"></a>不得安乐。<a id="a-FZ"></a>如实知触。<a id="a-Fa"></a>善念观察。<a id="a-Fb"></a>不为喜爱之所恼乱。<a id="a-Fc"></a>不乐境界。<a id="a-Fd"></a>以诸方便。<a id="a-Fe"></a>观身触已。<a id="a-Ff"></a>复观意法。<a id="a-Fg"></a>云何而生。<a id="a-Fh"></a>因意因法而生意识。<a id="a-Fi"></a>或善不善。<a id="a-Fj"></a>或无记。<a id="a-Fk"></a>若缘不善。<a id="a-Fl"></a>起不善念。<a id="a-Fm"></a>如实了知。<a id="a-Fn"></a>我缘不善而生意识。<a id="a-Fo"></a>我生喜爱。<a id="a-Fp"></a>不得利益。<a id="a-Fq"></a>恼乱不安。<a id="a-Fr"></a>如是思惟。<a id="a-Fs"></a>观法出没则顺法行。<a id="a-Ft"></a>顺法行故。<a id="a-Fu"></a>如实见于一切诸法。<a id="a-Fv"></a>自相同相不为喜爱之所恼乱。<a id="a-Fw"></a>以爱薄故。<a id="a-Fx"></a>而得解脱。<a id="a-Fy"></a>以解脱爱故。<a id="a-Fz"></a>得第一乐。<a id="a-G0"></a>知一切法。<a id="a-G1"></a>皆悉生灭。<a id="a-G2"></a>以能如是观诸境界。<a id="a-G3"></a>则生正智。<a id="a-G4"></a>能灭一切诸结烦恼。<a id="a-G5"></a>烦恼尽故。<a id="a-G6"></a>得无漏智。<a id="a-G7"></a>以得无漏智相应故。<a id="a-G8"></a>得第一处。<a id="a-G9"></a>是故沙门婆罗门。<a id="a-GA"></a>莫信境界。<a id="a-GB"></a>一切境界。<a id="a-GC"></a>犹如怨家。<a id="a-GD"></a>一切众生境界如蛇。<a id="a-GE"></a>若人未得无漏智慧。<a id="a-GF"></a>莫信境界。<a id="a-GG"></a>境界轻动。<a id="a-GH"></a>犹如怨贼。<a id="a-GI"></a>诈为亲友。<a id="a-GJ"></a>如此境界悉能系缚一切众生。<a id="a-GK"></a>尔时孔雀王菩萨。<a id="a-GL"></a>以偈颂曰。</p>
  <p id="aGM">若实知境界　　如以铁钩持</p>
  <p id="aGN">驰散轻动故　　作诸不利益</p>
  <p id="aGO">悕望迷境界　　乐于分别心</p>
  <p id="aGP">死网罥欲至　　能断众生命</p>
  <p id="aGQ">为境界所牵　　令人心躁扰</p>
  <p id="aGR">为愚痴所诳　　而不能觉知</p>
  <p id="aGS">境界无定实　　如乾闼婆城</p>
  <p id="aGT">能增长众苦　　为地狱因缘</p>
  <p id="aGU">境界火所烧　　愚痴欲所诳</p>
  <p id="aGV">轮转不停息　　不觉烧其身</p>
  <p id="aGW">因念故生欲　　因欲生嗔恚</p>
  <p id="aGX">嗔恚覆人心　　死则入地狱</p>
  <p id="aGY">是故有智者　　离欲灭嗔恚</p>
  <p id="aGZ">速远离愚痴　　则能到涅槃</p>
  <p id="aGa">知境界如怨　　遮之而不乐</p>
  <p id="aGb">智者厌境界　　毕定到涅槃</p>
  <p id="aGc">是为孔雀王菩萨。<a id="a-Gd"></a>为诸天众。<a id="a-Ge"></a>说佛经法。</p>
  <p id="aGf">复次第二十二法得大利益。<a id="a-Gg"></a>何等法耶。<a id="a-Gh"></a>所谓不信心。<a id="a-Gi"></a>若沙门婆罗门及余善人。<a id="a-Gj"></a>乃至尽命。<a id="a-Gk"></a>不应信心。<a id="a-Gl"></a>如此心者。<a id="a-Gm"></a>轻躁难摄。<a id="a-Gn"></a>自性曲戾。<a id="a-Go"></a>不住一境。<a id="a-Gp"></a>乐于异境。<a id="a-Gq"></a>一切愚痴凡夫。<a id="a-Gr"></a>以此心故。<a id="a-Gs"></a>流转地狱饿鬼畜生。<a id="a-Gt"></a>此心一切不可亲友。<a id="a-Gu"></a>轻躁缘境。<a id="a-Gv"></a>迷惑一切愚痴凡夫。<a id="a-Gw"></a>令其流转在于地狱饿鬼畜生。<a id="a-Gx"></a>虽常流转而不厌离。<a id="a-Gy"></a>如此恶习。<a id="a-Gz"></a>于生死中。<a id="a-H0"></a>受大苦恼。<a id="a-H1"></a>是故不应信此恶心。<a id="a-H2"></a>乃至未得圣印所印。<a id="a-H3"></a>不得须陀洹。<a id="a-H4"></a>闭恶道门。<a id="a-H5"></a>若不如是。<a id="a-H6"></a>遍行诸道。<a id="a-H7"></a>受一切苦。<a id="a-H8"></a>一切系缚。<a id="a-H9"></a>一切罥缚。<a id="a-HA"></a>诸使和合。<a id="a-HB"></a>甚难调伏。<a id="a-HC"></a>是故沙门婆罗门。<a id="a-HD"></a>不应信心。<a id="a-HE"></a>尔时孔雀王菩萨。<a id="a-HF"></a>以偈颂曰。</p>
  <p id="aHG">深速而无垢　　遍一切众生</p>
  <p id="aHH">是心犹如王　　流转诸世间</p>
  <p id="aHI">难见甚可畏　　轻躁造恶业</p>
  <p id="aHJ">若人能摄心　　则至第一道</p>
  <p id="aHK">能将至善处　　亦至于恶道</p>
  <p id="aHL">若调伏离垢　　则至于涅槃</p>
  <p id="aHM">心能作苦乐　　心势力流转</p>
  <p id="aHN">能作种种业　　调伏则得乐</p>
  <p id="aHO">是故应护心　　护心则得乐</p>
  <p id="aHP">若人于境界　　诸根心寂灭</p>
  <p id="aHQ">脱生死忧悲　　则到无住处</p>
  <p id="aHR">如是孔雀王。<a id="a-HS"></a>为诸天众。<a id="a-HT"></a>说迦迦村陀如来真法。</p>
  <p id="aHU">尔时诸天众。<a id="a-HV"></a>皆悉欢喜。<a id="a-HW"></a>敬心围绕。<a id="a-HX"></a>作如是言。<a id="a-HY"></a>善哉善哉。<a id="a-HZ"></a>大士快说妙法。<a id="a-Ha"></a>初中后善。<a id="a-Hb"></a>为天众说。<a id="a-Hc"></a>能至涅槃。</p>
  <p id="aHd">尔时孔雀王。<a id="a-He"></a>复为天众。<a id="a-Hf"></a>说如是言。<a id="a-Hg"></a>我于迦迦村陀如来所。<a id="a-Hh"></a>闻二十二法。<a id="a-Hi"></a>以义利益安乐天人。<a id="a-Hj"></a>能到涅槃。<a id="a-Hk"></a>我以此法。<a id="a-Hl"></a>利益天众。<a id="a-Hm"></a>是故宣说。<a id="a-Hn"></a>时诸天众欢喜赞叹。<a id="a-Ho"></a>合掌敬礼。<a id="a-Hp"></a>供养孔雀王菩萨。<a id="a-Hq"></a>既礼拜已。<a id="a-Hr"></a>夜摩天众。<a id="a-Hs"></a>入莲花林。<a id="a-Ht"></a>游戏受乐。<a id="a-Hu"></a>兜率天众。<a id="a-Hv"></a>上升虚空。<a id="a-Hw"></a>归兜率天。</p>
  <p id="aHx">尔时夜摩天众。<a id="a-Hy"></a>于园林中。<a id="a-Hz"></a>游戏受乐。<a id="a-I0"></a>乃至爱善业尽。<a id="a-I1"></a>随其自业。<a id="a-I2"></a>堕于地狱饿鬼畜生。<a id="a-I3"></a>若有余业。<a id="a-I4"></a>生于人中。<a id="a-I5"></a>生大种姓。<a id="a-I6"></a>常顺法行。<a id="a-I7"></a>颜貌端正。<a id="a-I8"></a>财富具足。<a id="a-I9"></a>处好国土。<a id="a-IA"></a>或王大臣。<a id="a-IB"></a>以余业故。</p>
  <p id="aIC">复次比丘。<a id="a-ID"></a>知业果报。<a id="a-IE"></a>观夜摩天所住之地。<a id="a-IF"></a>彼见有地。<a id="a-IG"></a>名曰乐行。<a id="a-IH"></a>众生何业生于彼地。<a id="a-II"></a>彼见闻知。<a id="a-IJ"></a>若人大心善行。<a id="a-IK"></a>直心持戒。<a id="a-IL"></a>不杀不盗。<a id="a-IM"></a>如前所说复离邪淫。<a id="a-IN"></a>若见素画女人。<a id="a-IO"></a>不生邪观。<a id="a-IP"></a>见作劝舍。<a id="a-IQ"></a>令住持戒。<a id="a-IR"></a>常为众生。<a id="a-IS"></a>数数说法。<a id="a-IT"></a>令住法中。<a id="a-IU"></a>为一切众生。<a id="a-IV"></a>说邪淫过。<a id="a-IW"></a>说业果报。<a id="a-IX"></a>若人邪淫。<a id="a-IY"></a>甚为下贱。<a id="a-IZ"></a>身坏命终。<a id="a-Ia"></a>堕于地狱。<a id="a-Ib"></a>以是业报。<a id="a-Ic"></a>受大苦恼。<a id="a-Id"></a>作是观已。<a id="a-Ie"></a>不应邪淫。<a id="a-If"></a>勿于后悔。<a id="a-Ig"></a>邪淫之罪。<a id="a-Ih"></a>受报大苦为诸众生说如是法。<a id="a-Ii"></a>令住正行。<a id="a-Ij"></a>救恶道行。<a id="a-Ik"></a>如是之人。<a id="a-Il"></a>自利利他。<a id="a-Im"></a>持戒依戒。<a id="a-In"></a>尽形持戒。<a id="a-Io"></a>不破戒。<a id="a-Ip"></a>不缺戒不穿戒。<a id="a-Iq"></a>不外实内空。<a id="a-Ir"></a>身坏命终。<a id="a-Is"></a>生于善道夜摩天中。<a id="a-It"></a>名乐行地。<a id="a-Iu"></a>生彼天已。<a id="a-Iv"></a>受无等乐。<a id="a-Iw"></a>有一大池。<a id="a-Ix"></a>名曰乐行。<a id="a-Iy"></a>纵广五百由旬。<a id="a-Iz"></a>其池清凉。<a id="a-J0"></a>湛然清净。<a id="a-J1"></a>复有摩偷甜美饮树。<a id="a-J2"></a>周遍皆是毗琉璃树。<a id="a-J3"></a>真金为叶。<a id="a-J4"></a>青宝玉枝。<a id="a-J5"></a>围绕此池。<a id="a-J6"></a>五百由旬。<a id="a-J7"></a>莲华充满。<a id="a-J8"></a>遍覆池水。<a id="a-J9"></a>其诸莲华。<a id="a-JA"></a>真金为叶。<a id="a-JB"></a>毗琉璃茎。<a id="a-JC"></a>琉璃为须。<a id="a-JD"></a>复有莲华。<a id="a-JE"></a>七宝庄严。<a id="a-JF"></a>种种莲华。<a id="a-JG"></a>遍覆池中。<a id="a-JH"></a>种种众鸟。<a id="a-JI"></a>七宝庄严。<a id="a-JJ"></a>出妙音声。<a id="a-JK"></a>无量百千天子天女。<a id="a-JL"></a>围绕此池。<a id="a-JM"></a>一一天子。<a id="a-JN"></a>无量百千天女。<a id="a-JO"></a>以为眷属。<a id="a-JP"></a>与此天子。<a id="a-JQ"></a>娱乐受乐。<a id="a-JR"></a>自善业故。<a id="a-JS"></a>复于池边。<a id="a-JT"></a>有七宝林。<a id="a-JU"></a>名曰心乐。<a id="a-JV"></a>于此林中。<a id="a-JW"></a>有种种鸟。<a id="a-JX"></a>一百流水。<a id="a-JY"></a>而以庄严。<a id="a-JZ"></a>无量众宝。<a id="a-Ja"></a>庄严其林。<a id="a-Jb"></a>天子天女。<a id="a-Jc"></a>或在乐池。<a id="a-Jd"></a>或于此林。<a id="a-Je"></a>于五根中。<a id="a-Jf"></a>受境界乐以善业故。<a id="a-Jg"></a>生此天中。<a id="a-Jh"></a>闻歌所牵。<a id="a-Ji"></a>向于岸林。<a id="a-Jj"></a>复有余天。<a id="a-Jk"></a>于此天中。<a id="a-Jl"></a>命终退殁。<a id="a-Jm"></a>有诸天女。<a id="a-Jn"></a>天衣庄严。<a id="a-Jo"></a>见新生天子。<a id="a-Jp"></a>速驰往趣。<a id="a-Jq"></a>求为给事。<a id="a-Jr"></a>是诸天众。<a id="a-Js"></a>不杀不盗不行邪淫。<a id="a-Jt"></a>善业果报。<a id="a-Ju"></a>生此天中。<a id="a-Jv"></a>不邪淫故。<a id="a-Jw"></a>命未终时。<a id="a-Jx"></a>天女不舍趣于异天。<a id="a-Jy"></a>命终乃去。<a id="a-Jz"></a>四天王天。<a id="a-K0"></a>三十三天。<a id="a-K1"></a>不离邪淫。<a id="a-K2"></a>未命终时。<a id="a-K3"></a>天女背叛。<a id="a-K4"></a>舍之而去。<a id="a-K5"></a>如舍昼灯。<a id="a-K6"></a>往趣余天。<a id="a-K7"></a>与新生天子。<a id="a-K8"></a>而共娱乐。<a id="a-K9"></a>歌舞游戏。<a id="a-KA"></a>时彼天子。<a id="a-KB"></a>临欲命终。<a id="a-KC"></a>见诸天女。<a id="a-KD"></a>背叛趣他。<a id="a-KE"></a>心生嫉妒。<a id="a-KF"></a>生大苦恼。<a id="a-KG"></a>如地狱苦。<a id="a-KH"></a>以心嗔故。<a id="a-KI"></a>堕于地狱。<a id="a-KJ"></a>夜摩天中。<a id="a-KK"></a>离邪淫故无此果报。<a id="a-KL"></a>以是因缘。<a id="a-KM"></a>先退天子。<a id="a-KN"></a>诸天女等。<a id="a-KO"></a>皆共往诣新生天子。<a id="a-KP"></a>到已围绕。<a id="a-KQ"></a>入大林中。<a id="a-KR"></a>为受欲乐。<a id="a-KS"></a>向诸天众。<a id="a-KT"></a>时诸天众。<a id="a-KU"></a>见新生天子心皆欢喜。<a id="a-KV"></a>与诸天众及诸天女。<a id="a-KW"></a>或万或亿。<a id="a-KX"></a>往诣园林。<a id="a-KY"></a>其园林中。<a id="a-KZ"></a>如意之树。<a id="a-Ka"></a>以为庄严。<a id="a-Kb"></a>多有无量种种众树。<a id="a-Kc"></a>无量百千莲华庄严。<a id="a-Kd"></a>鹅鸭鸳鸯。<a id="a-Ke"></a>充满池中。<a id="a-Kf"></a>无量百千功德大池。<a id="a-Kg"></a>久于此池作天伎乐。<a id="a-Kh"></a>受五欲乐。<a id="a-Ki"></a>久受乐已。<a id="a-Kj"></a>于境界中。<a id="a-Kk"></a>不知厌足。<a id="a-Kl"></a>复与新生天子。<a id="a-Km"></a>向普光明山。<a id="a-Kn"></a>游戏受乐。<a id="a-Ko"></a>歌舞戏笑。<a id="a-Kp"></a>一一华池。<a id="a-Kq"></a>一一园林。<a id="a-Kr"></a>一一流泉。<a id="a-Ks"></a>一一山峰。<a id="a-Kt"></a>一一山原。<a id="a-Ku"></a>一一山谷。<a id="a-Kv"></a>一一榛林。<a id="a-Kw"></a>一一花林。<a id="a-Kx"></a>一一河中。<a id="a-Ky"></a>一一山窟。<a id="a-Kz"></a>一一如意林中。<a id="a-L0"></a>一一树枝。<a id="a-L1"></a>荫覆宫室。<a id="a-L2"></a>一切天众。<a id="a-L3"></a>五乐音声。<a id="a-L4"></a>受五欲乐。<a id="a-L5"></a>不可为喻。<a id="a-L6"></a>以其自业相似相应。<a id="a-L7"></a>一切往诣普光明山。<a id="a-L8"></a>歌舞游戏。<a id="a-L9"></a>互相娱乐。<a id="a-LA"></a>于境界乐。<a id="a-LB"></a>不知厌足。<a id="a-LC"></a>一切欢喜。<a id="a-LD"></a>诸欲具足向普光明山。<a id="a-LE"></a>尔时山中。<a id="a-LF"></a>有旧住天。<a id="a-LG"></a>闻歌音声。<a id="a-LH"></a>生希有心。<a id="a-LI"></a>观诸天众。<a id="a-LJ"></a>时诸天众。<a id="a-LK"></a>即皆升于普光明山。<a id="a-LL"></a>旧天见之。<a id="a-LM"></a>皆大欢喜。<a id="a-LN"></a>初来天众。<a id="a-LO"></a>皆升虚空。<a id="a-LP"></a>无量庄严。<a id="a-LQ"></a>威德光明。<a id="a-LR"></a>互相瞻仰。<a id="a-LS"></a>一切天众。<a id="a-LT"></a>于此可爱山峰之中。<a id="a-LU"></a>河泉流水。<a id="a-LV"></a>华池园林。<a id="a-LW"></a>七宝光明。<a id="a-LX"></a>庄严宫殿。<a id="a-LY"></a>林树庄严。<a id="a-LZ"></a>诸乐行天而受快乐。<a id="a-La"></a>或在华池。<a id="a-Lb"></a>或在河岸。<a id="a-Lc"></a>或在林中。<a id="a-Ld"></a>或在如意林树之间。<a id="a-Le"></a>或在虚空。<a id="a-Lf"></a>飞至异处。<a id="a-Lg"></a>或有歌舞。<a id="a-Lh"></a>或有无量天女围绕。<a id="a-Li"></a>饮天上味。<a id="a-Lj"></a>离于醉乱。<a id="a-Lk"></a>既饮上味。<a id="a-Ll"></a>转增欢喜。<a id="a-Lm"></a>为如是等二种所转境界火烧。<a id="a-Ln"></a>欢喜如烟。<a id="a-Lo"></a>尔时有鸟。<a id="a-Lp"></a>名曰实智。<a id="a-Lq"></a>见诸天众受放逸乐。<a id="a-Lr"></a>以偈颂曰。</p>
  <p id="aLs">五炎遍炽然　　爱风之所吹</p>
  <p id="aLt">诸欲所迷惑　　放逸火焚烧</p>
  <p id="aLu">故业将欲尽　　而不作新业</p>
  <p id="aLv">业尽故还退　　诸天皆如是</p>
  <p id="aLw">若至欲退时　　苦恼破坏心</p>
  <p id="aLx">无有能救者　　唯除于善业</p>
  <p id="aLy">喜乐于富乐　　常爱诸天女</p>
  <p id="aLz">自心之所诳　　当至大恶处</p>
  <p id="aM0">为无常所坏　　云何不觉知</p>
  <p id="aM1">终至于命尽　　一切皆别离</p>
  <p id="aM2">以心贪境界　　为自业所诳</p>
  <p id="aM3">天命念念过　　以爱破坏心</p>
  <p id="aM4">譬如画壁灭　　彩画皆亦亡</p>
  <p id="aM5">以其业尽故　　天报亦随失</p>
  <p id="aM6">五根贪境界　　未曾有厌足</p>
  <p id="aM7">如苏油投火　　炽然无厌足</p>
  <p id="aM8">如是实智鸟。<a id="a-M9"></a>为断天众放逸心故。<a id="a-MA"></a>说偈颂法。<a id="a-MB"></a>时诸天众。<a id="a-MC"></a>以放逸故。<a id="a-MD"></a>迷惑不受。<a id="a-ME"></a>以放逸心。<a id="a-MF"></a>共诸天女。<a id="a-MG"></a>或飞虚空。<a id="a-MH"></a>或有升大普光明山。<a id="a-MI"></a>升彼山已。<a id="a-MJ"></a>其身光明。<a id="a-MK"></a>胜百千日。<a id="a-ML"></a>其山先有七宝光明。<a id="a-MM"></a>以天光故。<a id="a-MN"></a>山转殊胜。<a id="a-MO"></a>山中无量。<a id="a-MP"></a>众宝园林。<a id="a-MQ"></a>以天光故。<a id="a-MR"></a>十陪转胜。<a id="a-MS"></a>复有余天。<a id="a-MT"></a>在园林中或莲华中。<a id="a-MU"></a>或在枝叶荫覆宫室众宝光明庄严之处。<a id="a-MV"></a>游戏歌舞。<a id="a-MW"></a>受天之乐。<a id="a-MX"></a>见此光明。<a id="a-MY"></a>得未曾有。<a id="a-MZ"></a>尔时天众。<a id="a-Ma"></a>于园林中。<a id="a-Mb"></a>既游戏已。<a id="a-Mc"></a>一切皆向乐莲华池。<a id="a-Md"></a>游戏受乐。<a id="a-Me"></a>互相爱乐。<a id="a-Mf"></a>不起嫉姤。<a id="a-Mg"></a>安详升于七宝光山。<a id="a-Mh"></a>歌舞戏笑。<a id="a-Mi"></a>离于怖畏。<a id="a-Mj"></a>离嗔忧悲。<a id="a-Mk"></a>离他所摄。<a id="a-Ml"></a>随念而行。<a id="a-Mm"></a>受第一乐。<a id="a-Mn"></a>音声游戏。<a id="a-Mo"></a>歌舞如意。<a id="a-Mp"></a>所念须陀之食。<a id="a-Mq"></a>上味美饮。<a id="a-Mr"></a>第一欢喜。<a id="a-Ms"></a>游戏娱乐。<a id="a-Mt"></a>受自业乐。<a id="a-Mu"></a>如是久时。<a id="a-Mv"></a>受天乐已。<a id="a-Mw"></a>向喜见池。<a id="a-Mx"></a>其莲华池。<a id="a-My"></a>长十由旬。<a id="a-Mz"></a>广五由旬。<a id="a-N0"></a>甚可爱乐。<a id="a-N1"></a>多有众鸟。<a id="a-N2"></a>鹅鸭鸳鸯。<a id="a-N3"></a>充满池中。<a id="a-N4"></a>金色莲华。<a id="a-N5"></a>遍覆池水。<a id="a-N6"></a>一切皆以青毗琉璃。<a id="a-N7"></a>青因陀宝。<a id="a-N8"></a>大青宝王。<a id="a-N9"></a>赤莲华宝。<a id="a-NA"></a>以砌池底于此池岸。<a id="a-NB"></a>周遍生树。<a id="a-NC"></a>黄金为茎。<a id="a-ND"></a>白银枝叶。<a id="a-NE"></a>或青宝枝。<a id="a-NF"></a>赤莲华叶。<a id="a-NG"></a>毗琉璃树。<a id="a-NH"></a>颇梨为枝。<a id="a-NI"></a>黄金为叶。<a id="a-NJ"></a>大青宝树。<a id="a-NK"></a>白银为枝。<a id="a-NL"></a>黄金为叶。<a id="a-NM"></a>青宝为枝。<a id="a-NN"></a>金毗琉璃。<a id="a-NO"></a>以为其树。<a id="a-NP"></a>大青宝枝。<a id="a-NQ"></a>真金砗磲。<a id="a-NR"></a>二宝为叶。<a id="a-NS"></a>或有金树。<a id="a-NT"></a>金叶金枝。<a id="a-NU"></a>胜于日光。<a id="a-NV"></a>或有金树。<a id="a-NW"></a>毗琉璃枝。<a id="a-NX"></a>毗琉璃叶。<a id="a-NY"></a>犹如云聚。<a id="a-NZ"></a>庄严可爱。<a id="a-Na"></a>或有金树。<a id="a-Nb"></a>金枝金叶。<a id="a-Nc"></a>犹如火聚。<a id="a-Nd"></a>或有银树。<a id="a-Ne"></a>银枝银叶。<a id="a-Nf"></a>光明端正。<a id="a-Ng"></a>如月盛满。<a id="a-Nh"></a>或青宝王树。<a id="a-Ni"></a>青宝王枝。<a id="a-Nj"></a>青宝王叶。<a id="a-Nk"></a>如沉水烟。<a id="a-Nl"></a>色相端严。<a id="a-Nm"></a>或有宝树。<a id="a-Nn"></a>种种枝条。<a id="a-No"></a>以为庄严。<a id="a-Np"></a>或白银枝。<a id="a-Nq"></a>青宝挍饰。<a id="a-Nr"></a>复有宝树。<a id="a-Ns"></a>金银挍饰。<a id="a-Nt"></a>复有宝树。<a id="a-Nu"></a>金银颇梨。<a id="a-Nv"></a>三种挍饰。<a id="a-Nw"></a>复有宝树。<a id="a-Nx"></a>赤莲华宝。<a id="a-Ny"></a>白银挍饰。<a id="a-Nz"></a>复有宝树。<a id="a-O0"></a>种种诸色。<a id="a-O1"></a>众花具足。<a id="a-O2"></a>曼陀罗花。<a id="a-O3"></a>俱赊耶舍花以为庄严。<a id="a-O4"></a>复有果树。<a id="a-O5"></a>果汁之味。<a id="a-O6"></a>天上味酒。<a id="a-O7"></a>所不能及。<a id="a-O8"></a>复有花树。<a id="a-O9"></a>熏百由旬。<a id="a-OA"></a>复有声树。<a id="a-OB"></a>微风吹动。<a id="a-OC"></a>其音胜于乾闼婆音。<a id="a-OD"></a>复有众树。<a id="a-OE"></a>见之悦乐。<a id="a-OF"></a>其树色相。<a id="a-OG"></a>彩画庄严。<a id="a-OH"></a>所不能及。<a id="a-OI"></a>复有宝树。<a id="a-OJ"></a>名曰香烟。<a id="a-OK"></a>种种香烟。<a id="a-OL"></a>从树而出。<a id="a-OM"></a>诸天嗅已。<a id="a-ON"></a>皆大欢喜。<a id="a-OO"></a>多有如是种种宝树。<a id="a-OP"></a>绕喜见池。<a id="a-OQ"></a>时诸天众。<a id="a-OR"></a>见此池已。<a id="a-OS"></a>得未曾有。<a id="a-OT"></a>或食其果。<a id="a-OU"></a>或饮果汁。<a id="a-OV"></a>或共天女。<a id="a-OW"></a>采华庄严。<a id="a-OX"></a>或有入于天园林中。<a id="a-OY"></a>饮于上味。<a id="a-OZ"></a>与诸天女戏笑歌舞。<a id="a-Oa"></a>或有入于莲华林中。<a id="a-Ob"></a>游戏受乐。<a id="a-Oc"></a>或有食于须陀味食。<a id="a-Od"></a>或有天子。<a id="a-Oe"></a>与诸天女。<a id="a-Of"></a>飞升虚空。<a id="a-Og"></a>或有天子。<a id="a-Oh"></a>共诸天女。<a id="a-Oi"></a>升七宝殿。<a id="a-Oj"></a>受诸欲乐。<a id="a-Ok"></a>如是天众。<a id="a-Ol"></a>于莲华池。<a id="a-Om"></a>受五欲乐。<a id="a-On"></a>于境界中。<a id="a-Oo"></a>不知厌足。<a id="a-Op"></a>以爱心故。<a id="a-Oq"></a>不知厌足。<a id="a-Or"></a>如酥投火。<a id="a-Os"></a>如烧干薪。<a id="a-Ot"></a>于爱欲境不知厌足。<a id="a-Ou"></a>亦复如是。<a id="a-Ov"></a>时莲华池。<a id="a-Ow"></a>多有众鸟。<a id="a-Ox"></a>有一鹅王。<a id="a-Oy"></a>名曰善时。<a id="a-Oz"></a>是大菩萨。<a id="a-P0"></a>以愿力故。<a id="a-P1"></a>生夜摩天。<a id="a-P2"></a>无量百千鹅众围绕。<a id="a-P3"></a>如阎浮提满月处空众星围绕。<a id="a-P4"></a>如是鹅王。<a id="a-P5"></a>众鸟围绕。<a id="a-P6"></a>亦复如是。<a id="a-P7"></a>为利天众。<a id="a-P8"></a>以偈颂曰。</p>
  <p id="aP9">如是去来住　　游戏歌舞笑</p>
  <p id="aPA">无比最大恶　　不觉死欲至</p>
  <p id="aPB">随其所至处　　死怨不可避</p>
  <p id="aPC">如是愚痴人　　而犹不觉知</p>
  <p id="aPD">不择于贫富　　少壮及老年</p>
  <p id="aPE">若在家出家　　无不为死坏</p>
  <p id="aPF">乐人及苦人　　功德无功德</p>
  <p id="aPG">有戒及无戒　　无不为死坏</p>
  <p id="aPH">若持戒破戒　　智慧及愚痴</p>
  <p id="aPI">诸王及庶民　　皆为死所坏</p>
  <p id="aPJ">若天若地狱　　若饿鬼畜生</p>
  <p id="aPK">放逸不放逸　　皆为死所坏</p>
  <p id="aPL">若生于欲界　　色界无色界</p>
  <p id="aPM">如是三界中　　皆为死所坏</p>
  <p id="aPN">业网老所坏　　病苦有大力</p>
  <p id="aPO">是死如夜叉　　摄缚诸众生</p>
  <p id="aPP">如是死怖畏　　第一大暴恶</p>
  <p id="aPQ">天为欲所迷　　应泣而更笑</p>
  <p id="aPR">如是习近欲　　欲为苦恼因</p>
  <p id="aPS">习近缚增长　　如苏油投火</p>
  <p id="aPT">欲能坏善法　　初味后不安</p>
  <p id="aPU">欲为众苦因　　后得大衰恼</p>
  <p id="aPV">欲初无安隐　　中后亦如是</p>
  <p id="aPW">非悕望非得　　非为寂静因</p>
  <p id="aPX">诸根于尘境　　迷着各差别</p>
  <p id="aPY">愚人爱欲乐　　是故堕地狱</p>
  <p id="aPZ">若共痴受乐　　随受得苦恼</p>
  <p id="aPa">此怨诈亲善　　能害一切人</p>
  <p id="aPb">如是善时鹅王。<a id="a-Pc"></a>为放逸诸天。<a id="a-Pd"></a>说如是偈时。<a id="a-Pe"></a>诸天众为欲所迷。<a id="a-Pf"></a>虽闻鹅王说如此法。<a id="a-Pg"></a>而不听受。<a id="a-Ph"></a>于园林中。<a id="a-Pi"></a>莲华林中。<a id="a-Pj"></a>果树林中。<a id="a-Pk"></a>树枝荫覆。<a id="a-Pl"></a>香净之室。<a id="a-Pm"></a>无量百千众蜂。<a id="a-Pn"></a>妙音天众天女。<a id="a-Po"></a>各共歌舞。<a id="a-Pp"></a>出妙音声。<a id="a-Pq"></a>不可譬喻。<a id="a-Pr"></a>复有天众。<a id="a-Ps"></a>坐天宝地。<a id="a-Pt"></a>观于可爱莲华之池。<a id="a-Pu"></a>受自业果。<a id="a-Pv"></a>遍观天众。<a id="a-Pw"></a>菩萨鹅王。<a id="a-Px"></a>作是思惟。<a id="a-Py"></a>此诸天众。<a id="a-Pz"></a>无心识耶。<a id="a-Q0"></a>不知必定受大苦恼。<a id="a-Q1"></a>天中欲退。<a id="a-Q2"></a>有五怖相。<a id="a-Q3"></a>何等为五。<a id="a-Q4"></a>一得一切可爱可乐爱重天女。<a id="a-Q5"></a>与天同业。<a id="a-Q6"></a>不复和合。<a id="a-Q7"></a>爱别大苦。<a id="a-Q8"></a>是为初苦。<a id="a-Q9"></a>二者可爱可乐天之境界。<a id="a-QA"></a>不复和合。<a id="a-QB"></a>与之离别。<a id="a-QC"></a>是为第二退没大苦。<a id="a-QD"></a>三者退时。<a id="a-QE"></a>见异天众。<a id="a-QF"></a>游戏受乐。<a id="a-QG"></a>自观己身。<a id="a-QH"></a>如灯将尽。<a id="a-QI"></a>业风所吹。<a id="a-QJ"></a>不知何趣。<a id="a-QK"></a>心生苦恼。<a id="a-QL"></a>过于地狱。<a id="a-QM"></a>是名第三退没大苦。<a id="a-QN"></a>四者欲退没时。<a id="a-QO"></a>随所生处。<a id="a-QP"></a>或生地狱饿鬼畜生。<a id="a-QQ"></a>了了自见。<a id="a-QR"></a>见生处故。<a id="a-QS"></a>心生大悔。<a id="a-QT"></a>悔火所烧。<a id="a-QU"></a>受无量苦。<a id="a-QV"></a>是名第四退没大苦。<a id="a-QW"></a>五者退时。<a id="a-QX"></a>受大苦恼。<a id="a-QY"></a>作如是念。<a id="a-QZ"></a>我本曾闻知识说法。<a id="a-Qa"></a>以放逸故。<a id="a-Qb"></a>贪着境界。<a id="a-Qc"></a>而不听受。<a id="a-Qd"></a>亦不修行。<a id="a-Qe"></a>以放逸故。<a id="a-Qf"></a>贪境界故。<a id="a-Qg"></a>复作是念。<a id="a-Qh"></a>我作恶法。<a id="a-Qi"></a>不听受法。<a id="a-Qj"></a>不持禁戒。<a id="a-Qk"></a>不集智慧。<a id="a-Ql"></a>我从生来放逸所诳。<a id="a-Qm"></a>今为悔火而烧我心。<a id="a-Qn"></a>业绳系缚。<a id="a-Qo"></a>而将我去。<a id="a-Qp"></a>由放逸故。<a id="a-Qq"></a>是为诸天于退没时五种大苦。<a id="a-Qr"></a>如是天众。<a id="a-Qs"></a>不觉不知。<a id="a-Qt"></a>放逸所诳。<a id="a-Qu"></a>贪心所坏。<a id="a-Qv"></a>善时鹅王。<a id="a-Qw"></a>一心思惟。<a id="a-Qx"></a>欲设方便。<a id="a-Qy"></a>我当以何方便为天说法。<a id="a-Qz"></a>令得善业。<a id="a-R0"></a>尔时菩萨鹅王。<a id="a-R1"></a>久思惟已。<a id="a-R2"></a>为利他故。<a id="a-R3"></a>说愿偈言。</p>
  <p id="aR4">常行于戒施　　哀愍诸众生</p>
  <p id="aR5">成就一切事　　是故应持戒</p>
  <p id="aR6">与慈悲和合　　远离于悕望</p>
  <p id="aR7">利益诸众生　　所作必成就</p>
  <p id="aR8">勇猛无虚诳　　常行于法施</p>
  <p id="aR9">远离悭嫉姤　　所作必成就</p>
  <p id="aRA">持戒寂灭人　　尊重供养师</p>
  <p id="aRB">知应作不作　　所作必成就</p>
  <p id="aRC">不谄曲憎愱　　常说于爱语</p>
  <p id="aRD">诚实不虚诳　　所作必成就</p>
  <p id="aRE">知处及知时　　知可作不作</p>
  <p id="aRF">知有力无力　　所作必成就</p>
  <p id="aRG">如是鹅王知法修行为说法师。<a id="a-RH"></a>以法成就利益众生。<a id="a-RI"></a>此天放逸。<a id="a-RJ"></a>我当云何为之说法令离放逸。<a id="a-RK"></a>久思惟已。<a id="a-RL"></a>忆念本生。<a id="a-RM"></a>我于往昔生阎浮提。<a id="a-RN"></a>于迦那迦牟尼世尊所曾闻之法。<a id="a-RO"></a>我今应说。<a id="a-RP"></a>我于尔时生阎浮提大长者家。<a id="a-RQ"></a>作长者子。<a id="a-RR"></a>名优钵罗达多。<a id="a-RS"></a>彼佛如来。<a id="a-RT"></a>知我命终。<a id="a-RU"></a>生夜摩天乐行之地。<a id="a-RV"></a>愿生鹅王。<a id="a-RW"></a>当为放逸诸天子等。<a id="a-RX"></a>宣说我法。<a id="a-RY"></a>今正是时。<a id="a-RZ"></a>当为宣说。<a id="a-Ra"></a>尔时鹅王思惟是已。<a id="a-Rb"></a>以清净心。<a id="a-Rc"></a>利益天众。<a id="a-Rd"></a>以慈悲心。<a id="a-Re"></a>念阿耨多罗三藐三菩提心故。<a id="a-Rf"></a>往诣天众。<a id="a-Rg"></a>受五欲处。<a id="a-Rh"></a>与诸鹅众。<a id="a-Ri"></a>围绕而住。<a id="a-Rj"></a>见彼天众。<a id="a-Rk"></a>游戏山林。<a id="a-Rl"></a>或游花园。<a id="a-Rm"></a>或游枝叶。<a id="a-Rn"></a>荫覆宫室。<a id="a-Ro"></a>或于虚空。<a id="a-Rp"></a>坐宝宫殿。<a id="a-Rq"></a>或有天子共诸天女。<a id="a-Rr"></a>食须陀味。<a id="a-Rs"></a>尔时菩萨鹅王。<a id="a-Rt"></a>作如是念。<a id="a-Ru"></a>今正是时。<a id="a-Rv"></a>当为放逸诸天说法。<a id="a-Rw"></a>我今当以美妙音声。<a id="a-Rx"></a>演说偈颂。<a id="a-Ry"></a>掩蔽天子天女歌音。<a id="a-Rz"></a>天子天女。<a id="a-S0"></a>着欲放逸。<a id="a-S1"></a>不得闻法。<a id="a-S2"></a>闻我音声。<a id="a-S3"></a>耳识爱乐。<a id="a-S4"></a>必至我所。<a id="a-S5"></a>作是念已。<a id="a-S6"></a>出妙音声。<a id="a-S7"></a>念佛功德。<a id="a-S8"></a>起慈悲心升七宝山。<a id="a-S9"></a>鹅众围绕。<a id="a-SA"></a>满十由旬。<a id="a-SB"></a>无等妙音。<a id="a-SC"></a>以偈颂曰。</p>
  <p id="aSD">及死时未至　　应修行福德</p>
  <p id="aSE">勿自保其命　　于后生悔恨</p>
  <p id="aSF">若行于放逸　　是名为死处</p>
  <p id="aSG">若不放逸行　　第一不死句</p>
  <p id="aSH">若行于放逸　　此道非寂灭</p>
  <p id="aSI">依不放逸故　　智慧得涅槃</p>
  <p id="aSJ">天众莫放逸　　放逸非寂灭</p>
  <p id="aSK">非寂灭行故　　则堕于地狱</p>
  <p id="aSL">若已失当失　　若今现在失</p>
  <p id="aSM">皆由放逸过　　如来如是说</p>
  <p id="aSN">是故一切时　　当勤加精进</p>
  <p id="aSO">远离于放逸　　则得寂灭法</p>
  <p id="aSP">如是菩萨鹅王。<a id="a-SQ"></a>升彼山上。<a id="a-SR"></a>以美妙音。<a id="a-SS"></a>说此偈颂。<a id="a-ST"></a>令天女歌皆悉掩蔽。<a id="a-SU"></a>其声不美。<a id="a-SV"></a>时诸天众。<a id="a-SW"></a>闻鹅王音。<a id="a-SX"></a>皆生爱乐。<a id="a-SY"></a>遍于山上。<a id="a-SZ"></a>一切诸天。<a id="a-Sa"></a>得未曾有。<a id="a-Sb"></a>谓是歌音。<a id="a-Sc"></a>以贪着心。<a id="a-Sd"></a>非敬重法。<a id="a-Se"></a>一切皆来向山峰中。<a id="a-Sf"></a>至鹅王所。<a id="a-Sg"></a>尔时菩萨鹅王。<a id="a-Sh"></a>复以偈颂如前所说。<a id="a-Si"></a>时诸天众天子天女。<a id="a-Sj"></a>闻其音声。<a id="a-Sk"></a>心皆随顺。<a id="a-Sl"></a>如是鹅王。<a id="a-Sm"></a>于人中时。<a id="a-Sn"></a>大长者子。<a id="a-So"></a>名优钵罗达多。<a id="a-Sp"></a>于迦那迦牟尼佛所。<a id="a-Sq"></a>得闻正法。<a id="a-Sr"></a>而来生此。<a id="a-Ss"></a>今以妙音。<a id="a-St"></a>敷扬宣说。<a id="a-Su"></a>胜妙无等。<a id="a-Sv"></a>天子天女。<a id="a-Sw"></a>一心谛听。<a id="a-Sx"></a>鹅王所说。</p>
 </body>
</html>