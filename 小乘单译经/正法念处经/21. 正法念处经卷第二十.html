<!doctype html>
<html id="z3IBUPqb8" data-ver="1475">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十</h1>
  <h2 id="a2">畜生品第五之三</h2>
  <p id="a3">复次比丘。<a id="a-4"></a>知业果报。<a id="a-5"></a>观于第四阿修罗地。<a id="a-6"></a>彼以闻慧。<a id="a-7"></a>见有畜生阿修罗地。<a id="a-8"></a>在三地下二万一千由旬。<a id="a-9"></a>名曰不动。<a id="a-A"></a>其地广博。<a id="a-B"></a>六万由旬。<a id="a-C"></a>城名鋡毗罗。<a id="a-D"></a>纵广一万三千由旬。<a id="a-E"></a>庄严妙好。<a id="a-F"></a>阿修罗王。<a id="a-G"></a>名钵呵娑。<a id="a-H"></a>阿修罗众。<a id="a-I"></a>名一切忍。<a id="a-J"></a>是阿修罗王于诸阿修罗中。<a id="a-K"></a>得胜自在。<a id="a-L"></a>安乐勇健。<a id="a-M"></a>光明威德。<a id="a-N"></a>自在无畏。<a id="a-O"></a>尚不畏于帝释天王。<a id="a-P"></a>况于余天。<a id="a-Q"></a>有大力势。<a id="a-R"></a>放逸憍慢。<a id="a-S"></a>住一切地下。<a id="a-T"></a>从此以下。<a id="a-U"></a>更无住处。<a id="a-V"></a>是阿修罗王所住之处。<a id="a-W"></a>摩尼宝珠。<a id="a-X"></a>以为其地。<a id="a-Y"></a>心常欢悦。<a id="a-Z"></a>如人节会。<a id="a-a"></a>喜乐自娱。<a id="a-b"></a>多诸爱慢。<a id="a-c"></a>以众莲花。<a id="a-d"></a>流泉浴池。<a id="a-e"></a>周遍庄严。<a id="a-f"></a>鋡毗罗城。<a id="a-g"></a>七宝宫殿。<a id="a-h"></a>以为庄严。<a id="a-i"></a>离诸怨敌。<a id="a-j"></a>互相亲善。<a id="a-k"></a>无他怖畏。<a id="a-l"></a>受第一乐。<a id="a-m"></a>此第四地鋡毗罗城。<a id="a-n"></a>园林流池。<a id="a-o"></a>莲花庄严。<a id="a-p"></a>七宝宫殿。<a id="a-q"></a>端严殊妙。<a id="a-r"></a>如星处空。<a id="a-s"></a>端严殊妙。<a id="a-t"></a>亦复如是。<a id="a-u"></a>伽他颂曰。</p>
  <p id="av">心能造作一切业　　由心故有一切果</p>
  <p id="aw">如是种种诸心行　　能得种种诸果报</p>
  <p id="ax">心为一切巧画师　　能于三界起众行</p>
  <p id="ay">为心所使遍诸趣　　处处受生无穷已</p>
  <p id="az">心为系缚解脱本　　是故说心为第一</p>
  <p id="a10">为善则能得解脱　　造恶不善则被缚</p>
  <p id="a11">如是心意使众生　　流转行于三界海</p>
  <p id="a12">愚痴爱结自在故　　心使众生流转行</p>
  <p id="a13">不能到彼涅槃城　　如生盲人失正路</p>
  <p id="a14">如是众生。<a id="a-15"></a>作种种业。<a id="a-16"></a>是故彼城受种种报。<a id="a-17"></a>是第四地。<a id="a-18"></a>于其城外园林流池。<a id="a-19"></a>周匝围绕。<a id="a-1A"></a>河泉莲花。<a id="a-1B"></a>众鸟异类庄严。<a id="a-1C"></a>第四阿修罗地所住之处。<a id="a-1D"></a>一切忍阿修罗等。<a id="a-1E"></a>勇健无畏。<a id="a-1F"></a>第一端正。<a id="a-1G"></a>庄严其身。<a id="a-1H"></a>共相娱乐。<a id="a-1I"></a>不相恼乱。<a id="a-1J"></a>心常悦乐。<a id="a-1K"></a>犹如节会。<a id="a-1L"></a>与众婇女。<a id="a-1M"></a>种种庄严。<a id="a-1N"></a>一一徒众。<a id="a-1O"></a>眷属围绕。<a id="a-1P"></a>或百或千。<a id="a-1Q"></a>游戏嬉乐。<a id="a-1R"></a>其地皆以摩尼真珠以为婇女。<a id="a-1S"></a>光明晃耀。<a id="a-1T"></a>诸阿修罗。<a id="a-1U"></a>恭敬尊重。<a id="a-1V"></a>钵呵娑阿修罗王。<a id="a-1W"></a>瞻仰无厌。<a id="a-1X"></a>虽受乐报。<a id="a-1Y"></a>无常败散。</p>
  <p id="a1Z">复次比丘。<a id="a-1a"></a>知业果报。<a id="a-1b"></a>观一切忍阿修罗王所受果报。<a id="a-1c"></a>以何业故。<a id="a-1d"></a>生于彼处。<a id="a-1e"></a>即以闻慧。<a id="a-1f"></a>见此众生。<a id="a-1g"></a>于人中时。<a id="a-1h"></a>邪见覆心。<a id="a-1i"></a>不识业果。<a id="a-1j"></a>离佛法僧。<a id="a-1k"></a>见第一精进持戒之人。<a id="a-1l"></a>欲有所须。<a id="a-1m"></a>来从乞求。<a id="a-1n"></a>辛苦乞索。<a id="a-1o"></a>乃施一食。<a id="a-1p"></a>既施食已。<a id="a-1q"></a>而作是言。<a id="a-1r"></a>我施汝食。<a id="a-1s"></a>有何福德。<a id="a-1t"></a>我以痴故。<a id="a-1u"></a>施汝此食。<a id="a-1v"></a>汝下贱人。<a id="a-1w"></a>不应出家。<a id="a-1x"></a>以食施汝。<a id="a-1y"></a>如以种子投之沙卤。<a id="a-1z"></a>如是难施。<a id="a-20"></a>身坏命终。<a id="a-21"></a>以此难施。<a id="a-22"></a>堕于恶道。<a id="a-23"></a>不净布施。<a id="a-24"></a>以福田功德。<a id="a-25"></a>生于第一安乐之处。<a id="a-26"></a>众宝庄严。<a id="a-27"></a>受畜生报。<a id="a-28"></a>生不动界。<a id="a-29"></a>作阿修罗。<a id="a-2A"></a>名一切忍。<a id="a-2B"></a>谓与天等。<a id="a-2C"></a>胜余一切阿修罗王。<a id="a-2D"></a>一切乐具。<a id="a-2E"></a>皆悉具足。<a id="a-2F"></a>以施福田。<a id="a-2G"></a>得如是报。<a id="a-2H"></a>非自心生。</p>
  <p id="a2I">复次比丘。<a id="a-2J"></a>知业果报。<a id="a-2K"></a>观一切忍阿修罗众。<a id="a-2L"></a>业及果报。<a id="a-2M"></a>以何业报。<a id="a-2N"></a>生一切忍阿修罗地。<a id="a-2O"></a>即以闻慧。<a id="a-2P"></a>知此众生。<a id="a-2Q"></a>爱着美味。<a id="a-2R"></a>住林树间。<a id="a-2S"></a>护此林树。<a id="a-2T"></a>非为众生。<a id="a-2U"></a>自活命故。<a id="a-2V"></a>非有悲心。<a id="a-2W"></a>为自利益。<a id="a-2X"></a>身命因缘。<a id="a-2Y"></a>护一切林。<a id="a-2Z"></a>以是因缘。<a id="a-2a"></a>身坏命终。<a id="a-2b"></a>生一切忍阿修罗中。</p>
  <p id="a2c">复次比丘。<a id="a-2d"></a>知业果报。<a id="a-2e"></a>观阿修罗与天共斗。<a id="a-2f"></a>即以闻慧。<a id="a-2g"></a>观法行龙王住戏乐城。<a id="a-2h"></a>龙王顶上有七头。<a id="a-2i"></a>其名曰婆修吉龙王。<a id="a-2j"></a>德叉迦龙王。<a id="a-2k"></a>跋陀龙王。<a id="a-2l"></a>楼醯龙王。<a id="a-2m"></a>云鬘龙王。<a id="a-2n"></a>婆都龙王。<a id="a-2o"></a>一切道龙王。<a id="a-2p"></a>钵呵娑龙王。<a id="a-2q"></a>婆利沙龙王。<a id="a-2r"></a>此诸龙王。<a id="a-2s"></a>正见顺法。<a id="a-2t"></a>乐离放逸。<a id="a-2u"></a>如上所说。<a id="a-2v"></a>时不顺法非法恶龙王。<a id="a-2w"></a>钵摩梯龙王。<a id="a-2x"></a>毗谌林婆龙王。<a id="a-2y"></a>迦逻龙王。<a id="a-2z"></a>睺楼睺楼龙王等既为如法龙王所坏。<a id="a-30"></a>即走往趣第一住处双游戏阿修罗所。<a id="a-31"></a>作如是言。<a id="a-32"></a>速来速来。<a id="a-33"></a>同伴当知。<a id="a-34"></a>婆修吉龙王。<a id="a-35"></a>德叉迦龙王。<a id="a-36"></a>及四天王。<a id="a-37"></a>破坏我等。<a id="a-38"></a>汝今是我之所亲友。<a id="a-39"></a>何不相助。<a id="a-3A"></a>时游戏阿修罗。<a id="a-3B"></a>闻是语已。<a id="a-3C"></a>即诣光明城。<a id="a-3D"></a>至罗睺阿修罗所。<a id="a-3E"></a>到已具说上事。<a id="a-3F"></a>若罗睺阿修罗王。<a id="a-3G"></a>知世间人。<a id="a-3H"></a>修行正法。<a id="a-3I"></a>供养沙门。<a id="a-3J"></a>知恩报恩语钵摩梯等恶龙王言。<a id="a-3K"></a>且住一月。<a id="a-3L"></a>遮彼婆修吉德叉迦龙王。<a id="a-3M"></a>我当告彼第二住处阿修罗王无恼汝等。<a id="a-3N"></a>广说如上。<a id="a-3O"></a>时陀摩睺阿修罗。<a id="a-3P"></a>闻是语已。<a id="a-3Q"></a>入星鬘城。<a id="a-3R"></a>至阿修罗王所。<a id="a-3S"></a>作如是言。<a id="a-3T"></a>大王。<a id="a-3U"></a>罗睺阿修罗王。<a id="a-3V"></a>遣使告我。<a id="a-3W"></a>作如是言。<a id="a-3X"></a>婆修吉龙王。<a id="a-3Y"></a>德叉迦诸龙王。<a id="a-3Z"></a>及四天王。<a id="a-3a"></a>恼乱钵摩梯。<a id="a-3b"></a>时第二地勇健阿修罗王。<a id="a-3c"></a>闻是事已。<a id="a-3d"></a>即自观察。<a id="a-3e"></a>有力无力。<a id="a-3f"></a>若阎浮提人。<a id="a-3g"></a>修行正法。<a id="a-3h"></a>供养沙门及婆罗门。<a id="a-3i"></a>自知无力。<a id="a-3j"></a>答彼使言。<a id="a-3k"></a>天有大力。<a id="a-3l"></a>所以者何。<a id="a-3m"></a>阎浮提人。<a id="a-3n"></a>修行正法。<a id="a-3o"></a>我今当往告第三处。<a id="a-3p"></a>为一切行阿修罗。<a id="a-3q"></a>广说上事。<a id="a-3r"></a>时勇健阿修罗。<a id="a-3s"></a>即往告彼第三住处阿修罗众。<a id="a-3t"></a>时一切行阿修罗。<a id="a-3u"></a>闻是语已。<a id="a-3v"></a>入鋡毗罗城。<a id="a-3w"></a>至花鬘阿修罗王所。<a id="a-3x"></a>复说上事。<a id="a-3y"></a>花鬘阿修罗王。<a id="a-3z"></a>即观阎浮提人。<a id="a-40"></a>若有供养沙门婆罗门者。<a id="a-41"></a>告一切行阿修罗言。<a id="a-42"></a>我当告彼第四住处阿修罗等。<a id="a-43"></a>时第三地阿修罗。<a id="a-44"></a>即向第四地阿修罗所。<a id="a-45"></a>说如是言。<a id="a-46"></a>婆修吉德叉迦。<a id="a-47"></a>与四天王。<a id="a-48"></a>共破我伴。<a id="a-49"></a>诸龙王等。<a id="a-4A"></a>我今当为彼诸天众作大衰恼。<a id="a-4B"></a>时第四处阿修罗众。<a id="a-4C"></a>闻是语已。<a id="a-4D"></a>即向鋡毗罗城。<a id="a-4E"></a>至钵呵娑阿修罗王所。<a id="a-4F"></a>时钵呵娑告诸阿修罗。<a id="a-4G"></a>何故速行。<a id="a-4H"></a>即答如上。<a id="a-4I"></a>时钵呵娑告诸阿修罗众。<a id="a-4J"></a>罗睺阿修罗等。<a id="a-4K"></a>无所能为。<a id="a-4L"></a>令四天王破坏钵摩梯诸龙王等。<a id="a-4M"></a>世间顺法。<a id="a-4N"></a>供养沙门及婆罗门。<a id="a-4O"></a>何所能为。<a id="a-4P"></a>我能坏之。<a id="a-4Q"></a>时钵呵娑阿修罗王至大众阿修罗所。<a id="a-4R"></a>告言。<a id="a-4S"></a>速疾庄严。<a id="a-4T"></a>我今欲往婆修吉德叉迦等四天王所。<a id="a-4U"></a>破其军众。<a id="a-4V"></a>时诸阿修罗王以无等力。<a id="a-4W"></a>率诸军众。<a id="a-4X"></a>与天共斗。<a id="a-4Y"></a>时钵呵娑阿修罗王。<a id="a-4Z"></a>告诸阿修罗言。<a id="a-4a"></a>汝等何故无有勇力。<a id="a-4b"></a>不能破彼诸龙王等。<a id="a-4c"></a>而自破坏。<a id="a-4d"></a>我今当往。<a id="a-4e"></a>自以身力。<a id="a-4f"></a>破彼龙天。<a id="a-4g"></a>时钵呵娑阿修罗王。<a id="a-4h"></a>敕其军众。<a id="a-4i"></a>速疾庄严。<a id="a-4j"></a>执诸器仗。<a id="a-4k"></a>我今不久。<a id="a-4l"></a>与天共斗。<a id="a-4m"></a>汝等先见与天怨敌。<a id="a-4n"></a>不久当发。<a id="a-4o"></a>我已告诸阿修罗众。<a id="a-4p"></a>天不可忍。<a id="a-4q"></a>当与彼战。<a id="a-4r"></a>时诸阿修罗。<a id="a-4s"></a>知是事已。<a id="a-4t"></a>即自庄严种种器仗。<a id="a-4u"></a>是时大力波罗呵娑阿修罗王。<a id="a-4v"></a>自以勇力大心无畏。<a id="a-4w"></a>不量自力他力优劣。<a id="a-4x"></a>自出其城。<a id="a-4y"></a>至第三地。<a id="a-4z"></a>诣鋡毗罗城。<a id="a-50"></a>到花鬘阿修罗王所。<a id="a-51"></a>时钵呵娑阿修罗王。<a id="a-52"></a>与无量亿那由他诸阿修罗。<a id="a-53"></a>到花鬘阿修罗所。<a id="a-54"></a>作如是言。<a id="a-55"></a>速起速起。<a id="a-56"></a>为斗战故。<a id="a-57"></a>我等能破婆修吉德叉迦等诸龙王。<a id="a-58"></a>及天王等。<a id="a-59"></a>时花鬘阿修罗王。<a id="a-5A"></a>闻是语已。<a id="a-5B"></a>告诸军众。<a id="a-5C"></a>今非斗时。<a id="a-5D"></a>所以者何。<a id="a-5E"></a>阎浮提人。<a id="a-5F"></a>孝养父母。<a id="a-5G"></a>恭敬沙门。<a id="a-5H"></a>修行正法。<a id="a-5I"></a>以是事故。<a id="a-5J"></a>天有大力。<a id="a-5K"></a>是故我今非是斗时。<a id="a-5L"></a>时钵呵娑阿修罗王。<a id="a-5M"></a>闻花鬘阿修罗王说是语已。<a id="a-5N"></a>告言。<a id="a-5O"></a>速起速起。<a id="a-5P"></a>我能独破婆修吉等。<a id="a-5Q"></a>及诸天众。<a id="a-5R"></a>何况汝等。<a id="a-5S"></a>为我同伴。<a id="a-5T"></a>时花鬘阿修罗王。<a id="a-5U"></a>闻其所说。<a id="a-5V"></a>威力增长心生欢喜。<a id="a-5W"></a>及其无量亿那由他阿修罗众。<a id="a-5X"></a>诣第二地。<a id="a-5Y"></a>时钵呵娑阿修罗王。<a id="a-5Z"></a>勇健阿修罗王。<a id="a-5a"></a>花鬘阿修罗王。<a id="a-5b"></a>相随往诣罗睺阿修罗所。<a id="a-5c"></a>告言。<a id="a-5d"></a>速起速起。<a id="a-5e"></a>阿修罗王为斗战故。<a id="a-5f"></a>破诸天故。<a id="a-5g"></a>时罗睺阿修罗王。<a id="a-5h"></a>告诸阿修罗王言。<a id="a-5i"></a>我等今者。<a id="a-5j"></a>非是斗时。<a id="a-5k"></a>所以者何。<a id="a-5l"></a>阎浮提人。<a id="a-5m"></a>孝养父母。<a id="a-5n"></a>恭敬沙门婆罗门。<a id="a-5o"></a>生于天上。<a id="a-5p"></a>令天大力。<a id="a-5q"></a>是故不得与天共斗。<a id="a-5r"></a>阿修罗王。<a id="a-5s"></a>以非时故。<a id="a-5t"></a>时诸阿修罗王。<a id="a-5u"></a>语罗睺阿修罗言。<a id="a-5v"></a>速起速起。<a id="a-5w"></a>我为斗故而来至此。<a id="a-5x"></a>欲与天斗。<a id="a-5y"></a>时罗睺阿修罗王。<a id="a-5z"></a>即随其意。<a id="a-60"></a>起欲往诣大海。<a id="a-61"></a>告钵摩梯恶龙王等。<a id="a-62"></a>说如是言。<a id="a-63"></a>诸阿修罗王。<a id="a-64"></a>今欲破彼婆修吉德叉迦诸龙王等。<a id="a-65"></a>时钵摩梯。<a id="a-66"></a>闻是语已。<a id="a-67"></a>心大欢喜。<a id="a-68"></a>即往婆修吉德叉迦所。<a id="a-69"></a>告言。<a id="a-6A"></a>汝来同伴。<a id="a-6B"></a>汝今可出。<a id="a-6C"></a>吾共汝战住何处斗。<a id="a-6D"></a>时婆修吉德叉迦龙王即出其城。<a id="a-6E"></a>与钵摩梯恶龙共战。<a id="a-6F"></a>非法龙王。<a id="a-6G"></a>破坏还退。<a id="a-6H"></a>时无量亿阿修罗众。<a id="a-6I"></a>速疾驰奔。<a id="a-6J"></a>诣龙王所。<a id="a-6K"></a>欲共斗战。<a id="a-6L"></a>时婆修吉德叉迦。<a id="a-6M"></a>复出其城。<a id="a-6N"></a>与阿修罗。<a id="a-6O"></a>在大海上。<a id="a-6P"></a>交阵斗战。<a id="a-6Q"></a>不可称说。<a id="a-6R"></a>于虚空中。<a id="a-6S"></a>或雨大火。<a id="a-6T"></a>或雨刀戟。<a id="a-6U"></a>互相攻伐。<a id="a-6V"></a>爱毒自烧。<a id="a-6W"></a>以愚痴故。<a id="a-6X"></a>如是斗诤。<a id="a-6Y"></a>若阎浮提人。<a id="a-6Z"></a>顺法修行。<a id="a-6a"></a>孝养父母。<a id="a-6b"></a>恭敬沙门婆罗门。<a id="a-6c"></a>一法行龙。<a id="a-6d"></a>则能独破一切阿修罗军。<a id="a-6e"></a>若世间人。<a id="a-6f"></a>行法者少。<a id="a-6g"></a>则阿修罗胜。<a id="a-6h"></a>法行龙退。<a id="a-6i"></a>若龙破坏。<a id="a-6j"></a>即往诣于天使者所。<a id="a-6k"></a>告言。<a id="a-6l"></a>速来速来。<a id="a-6m"></a>一切阿修罗众。<a id="a-6n"></a>悉来伐我。<a id="a-6o"></a>我与彼战。<a id="a-6p"></a>败失不如。<a id="a-6q"></a>时天使者。<a id="a-6r"></a>闻是语已。<a id="a-6s"></a>种种器仗。<a id="a-6t"></a>而自庄严。<a id="a-6u"></a>向婆修吉德叉迦龙王所。<a id="a-6v"></a>作如是说。<a id="a-6w"></a>我闻汝为阿修罗王之所破坏。<a id="a-6x"></a>是故至此。<a id="a-6y"></a>破阿修罗军。<a id="a-6z"></a>时天使者。<a id="a-70"></a>与龙王俱诣阿修罗所。<a id="a-71"></a>欲共斗战。<a id="a-72"></a>时罗睺阿修罗王。<a id="a-73"></a>闻是事已。<a id="a-74"></a>亦向天所。<a id="a-75"></a>在大海上。<a id="a-76"></a>列阵而战。<a id="a-77"></a>若世间人。<a id="a-78"></a>顺法修行。<a id="a-79"></a>时天使者。<a id="a-7A"></a>即能速疾破阿修罗众。<a id="a-7B"></a>时阿修罗。<a id="a-7C"></a>既被破已。<a id="a-7D"></a>还其宫城。<a id="a-7E"></a>时第二地阿修罗众。<a id="a-7F"></a>闻是事已。<a id="a-7G"></a>告诸军众。<a id="a-7H"></a>汝等勿怖。<a id="a-7I"></a>我身尚存。<a id="a-7J"></a>能讨彼天。<a id="a-7K"></a>汝何所畏。<a id="a-7L"></a>时阿修罗。<a id="a-7M"></a>即复疾走。<a id="a-7N"></a>诣天使者。<a id="a-7O"></a>兴大斗战。<a id="a-7P"></a>于大海中。<a id="a-7Q"></a>交阵共斗。<a id="a-7R"></a>天复得胜。<a id="a-7S"></a>坏阿修罗军。<a id="a-7T"></a>阿修罗军既被破坏。<a id="a-7U"></a>时第三地阿修罗众。<a id="a-7V"></a>闻其被破。<a id="a-7W"></a>即向天所。<a id="a-7X"></a>与天共战。<a id="a-7Y"></a>迭互相害。<a id="a-7Z"></a>若天破坏。<a id="a-7a"></a>即向护世四天迦留天所。<a id="a-7b"></a>作如是言。<a id="a-7c"></a>提婆天王。<a id="a-7d"></a>速疾驰赴。<a id="a-7e"></a>阿修罗众。<a id="a-7f"></a>娆乱我等。<a id="a-7g"></a>时迦留天持诸器仗。<a id="a-7h"></a>即往诣彼阿修罗所。<a id="a-7i"></a>时阿修罗。<a id="a-7j"></a>见天众来。<a id="a-7k"></a>生大嗔恚。<a id="a-7l"></a>疾诣天所。<a id="a-7m"></a>与迦留天众。<a id="a-7n"></a>合阵大斗。<a id="a-7o"></a>见者毛竖。<a id="a-7p"></a>一切世间。<a id="a-7q"></a>斗战大者。<a id="a-7r"></a>无过天与阿修罗战。<a id="a-7s"></a>无可喻者。<a id="a-7t"></a>若诸世间。<a id="a-7u"></a>顺法修行。<a id="a-7v"></a>迦留天则得大胜。<a id="a-7w"></a>坏阿修罗。<a id="a-7x"></a>如是诸天。<a id="a-7y"></a>与阿修罗无量大众。<a id="a-7z"></a>斗于大海。<a id="a-80"></a>无可喻者。<a id="a-81"></a>以法非法因缘力故。<a id="a-82"></a>有胜有退。<a id="a-83"></a>非其自力若迦留天。<a id="a-84"></a>为彼所坏。<a id="a-85"></a>时护世天。<a id="a-86"></a>即往告彼鬘持天众。<a id="a-87"></a>时鬘持天。<a id="a-88"></a>与迦留天及天使者。<a id="a-89"></a>及德叉迦婆修吉等无量大众。<a id="a-8A"></a>和合共集。<a id="a-8B"></a>时罗睺阿修罗王。<a id="a-8C"></a>住光明城。<a id="a-8D"></a>第一地双游戏阿修罗。<a id="a-8E"></a>陀摩睺阿修罗。<a id="a-8F"></a>与无量亿那由他阿僧祇阿修罗众。<a id="a-8G"></a>同为一军。<a id="a-8H"></a>与天共斗。<a id="a-8I"></a>不可称说。<a id="a-8J"></a>若世间人。<a id="a-8K"></a>顺法修行。<a id="a-8L"></a>天众则胜。<a id="a-8M"></a>阿修罗军。<a id="a-8N"></a>退散破坏。<a id="a-8O"></a>一切皆由法之力势。<a id="a-8P"></a>令天得胜。<a id="a-8Q"></a>不由非法。<a id="a-8R"></a>若无顺法行人。<a id="a-8S"></a>则阿修罗胜。<a id="a-8T"></a>护世四天。<a id="a-8U"></a>见是事已。<a id="a-8V"></a>往诣常恣意天所。<a id="a-8W"></a>作如是言。<a id="a-8X"></a>速疾庄严。<a id="a-8Y"></a>阿修罗军。<a id="a-8Z"></a>胜于天众。<a id="a-8a"></a>常恣意天。<a id="a-8b"></a>闻是语已。<a id="a-8c"></a>与无量百千天众。<a id="a-8d"></a>持种种器仗。<a id="a-8e"></a>欲诣大海与阿修罗斗。<a id="a-8f"></a>住大海中。<a id="a-8g"></a>厉声大叫。<a id="a-8h"></a>欲望速破阿修罗军。<a id="a-8i"></a>更互合战。<a id="a-8j"></a>经于多时。<a id="a-8k"></a>大恶斗战。<a id="a-8l"></a>无量苦恼。<a id="a-8m"></a>若阿修罗。<a id="a-8n"></a>为天所破。<a id="a-8o"></a>即往向彼罗睺阿修罗所具说上事。<a id="a-8p"></a>时罗睺阿修罗王。<a id="a-8q"></a>安慰诸阿修罗言。<a id="a-8r"></a>汝今莫怖。<a id="a-8s"></a>汝今莫畏。<a id="a-8t"></a>我有大力能坏天众。<a id="a-8u"></a>天力劣弱。<a id="a-8v"></a>我力胜彼。<a id="a-8w"></a>阿修罗。<a id="a-8x"></a>汝等可回。<a id="a-8y"></a>诸阿修罗。<a id="a-8z"></a>闻罗睺阿修罗王说是语已。<a id="a-90"></a>即复还回。<a id="a-91"></a>欲与天斗。<a id="a-92"></a>是时诸天。<a id="a-93"></a>与阿修罗列阵大战。<a id="a-94"></a>无量刀戟互相打斫。<a id="a-95"></a>如是大战。<a id="a-96"></a>时第一地双游戏阿修罗。<a id="a-97"></a>第二地陀摩睺阿修罗。<a id="a-98"></a>与诸天众。<a id="a-99"></a>对敌共战。<a id="a-9A"></a>若诸世间。<a id="a-9B"></a>不顺法行。<a id="a-9C"></a>阿修罗胜。<a id="a-9D"></a>天众则退。<a id="a-9E"></a>若诸世间。<a id="a-9F"></a>修行正法。<a id="a-9G"></a>天众则胜。<a id="a-9H"></a>悉能破坏阿修罗军。<a id="a-9I"></a>如是法者。<a id="a-9J"></a>是天胜幢。<a id="a-9K"></a>法为第一。<a id="a-9L"></a>法为能救。<a id="a-9M"></a>若行非法。<a id="a-9N"></a>行非法者。<a id="a-9O"></a>非法不救。<a id="a-9P"></a>一切阿修罗行非法故。<a id="a-9Q"></a>天作是念。<a id="a-9R"></a>阿修罗王。<a id="a-9S"></a>恼乱我等。<a id="a-9T"></a>既不胜天。<a id="a-9U"></a>不与天等。<a id="a-9V"></a>何以故。<a id="a-9W"></a>阎浮提人。<a id="a-9X"></a>孝养父母。<a id="a-9Y"></a>随顺法行。<a id="a-9Z"></a>恭敬种姓耆旧有德。<a id="a-9a"></a>净修八斋。<a id="a-9b"></a>布施持戒修行福德。<a id="a-9c"></a>不行放逸。<a id="a-9d"></a>不近恶友。<a id="a-9e"></a>是人命终。<a id="a-9f"></a>生于天上。<a id="a-9g"></a>阿修罗非法无法。<a id="a-9h"></a>救护一切天众。<a id="a-9i"></a>思惟是已。<a id="a-9j"></a>时天使者。<a id="a-9k"></a>鬘持天。<a id="a-9l"></a>常恣意天。<a id="a-9m"></a>一切天众。<a id="a-9n"></a>持天法幢。<a id="a-9o"></a>速疾驰往。<a id="a-9p"></a>向阿修罗军。<a id="a-9q"></a>而语之言。<a id="a-9r"></a>住住。<a id="a-9s"></a>阿修罗。<a id="a-9t"></a>我住天中。<a id="a-9u"></a>汝等何故。<a id="a-9v"></a>数恼我等。<a id="a-9w"></a>汝既不能胜诸天力。<a id="a-9x"></a>又非第一。<a id="a-9y"></a>非汝兵戈能胜诸天。<a id="a-9z"></a>我今为欲破汝军众。<a id="a-A0"></a>故来至此。<a id="a-A1"></a>以汝恶心。<a id="a-A2"></a>于诸天故。<a id="a-A3"></a>不得至汝所住宫城。<a id="a-A4"></a>以汝一切不行正法。<a id="a-A5"></a>不得安乐。<a id="a-A6"></a>不得寂灭。<a id="a-A7"></a>如是说已。<a id="a-A8"></a>直趣其所。<a id="a-A9"></a>一切决勇。<a id="a-AA"></a>雨大刀戟。<a id="a-AB"></a>婆修吉等。<a id="a-AC"></a>雨大焰火。<a id="a-AD"></a>堕阿修罗军。<a id="a-AE"></a>时阿修罗。<a id="a-AF"></a>见是事已。<a id="a-AG"></a>即唤钵摩梯诸恶龙等。<a id="a-AH"></a>汝为我伴。<a id="a-AI"></a>当与德叉迦婆修吉大龙王等雨火共战。<a id="a-AJ"></a>时钵摩梯。<a id="a-AK"></a>闻是语已。<a id="a-AL"></a>即走往趣婆修吉所。<a id="a-AM"></a>时二部龙。<a id="a-AN"></a>雨火相烧。<a id="a-AO"></a>天与阿修罗。<a id="a-AP"></a>大兴斗战。<a id="a-AQ"></a>天复得胜。<a id="a-AR"></a>破阿修罗军。<a id="a-AS"></a>时阿修罗。<a id="a-AT"></a>皆共相率。<a id="a-AU"></a>往至罗睺阿修罗所。<a id="a-AV"></a>忧戚憔悴。<a id="a-AW"></a>以求救护。<a id="a-AX"></a>罗睺阿修罗王。<a id="a-AY"></a>见是事已。<a id="a-AZ"></a>安慰之言。<a id="a-Aa"></a>勿怖勿畏。<a id="a-Ab"></a>以有我故。<a id="a-Ac"></a>若独一身。<a id="a-Ad"></a>尚不畏彼帝释天王。<a id="a-Ae"></a>况有汝等。<a id="a-Af"></a>以为翼从。<a id="a-Ag"></a>诸天劣弱。<a id="a-Ah"></a>何所能为。<a id="a-Ai"></a>汝何所畏。<a id="a-Aj"></a>我今当告大仙勇健阿修罗王花鬘阿修罗王。<a id="a-Ak"></a>钵呵娑毗摩质多罗阿修罗王等。<a id="a-Al"></a>为彼说已。<a id="a-Am"></a>我当自往破彼天众。<a id="a-An"></a>时罗睺阿修罗王。<a id="a-Ao"></a>即往告彼三地阿修罗王。<a id="a-Ap"></a>到其所已。<a id="a-Aq"></a>说如是言。<a id="a-Ar"></a>一切天众。<a id="a-As"></a>四天王天。<a id="a-At"></a>皆共和合。<a id="a-Au"></a>来至我所。<a id="a-Av"></a>与我共斗。<a id="a-Aw"></a>今当思惟。<a id="a-Ax"></a>设何方便。<a id="a-Ay"></a>破彼诸天。<a id="a-Az"></a>时诸阿修罗。<a id="a-B0"></a>闻是语已。<a id="a-B1"></a>即答罗睺阿修罗言。<a id="a-B2"></a>我当庄严。<a id="a-B3"></a>与彼三十三天王帝释共战。<a id="a-B4"></a>汝今可去。<a id="a-B5"></a>天当破坏。<a id="a-B6"></a>阿修罗胜。<a id="a-B7"></a>时罗睺阿修罗王。<a id="a-B8"></a>即往战处。<a id="a-B9"></a>欲与天斗。<a id="a-BA"></a>时诸阿修罗众。<a id="a-BB"></a>向罗睺阿修罗王说言。<a id="a-BC"></a>大王。<a id="a-BD"></a>天有大力。<a id="a-BE"></a>天有大力。<a id="a-BF"></a>不可共战。<a id="a-BG"></a>时罗睺阿修罗王。<a id="a-BH"></a>即趣天众。<a id="a-BI"></a>雨诸刀戟。<a id="a-BJ"></a>与天共战。<a id="a-BK"></a>是时诸天。<a id="a-BL"></a>见阿修罗雨诸刀戟。<a id="a-BM"></a>使龙雨火。<a id="a-BN"></a>疾走往趣。<a id="a-BO"></a>欲破罗睺阿修罗军。<a id="a-BP"></a>天雨剑戟。<a id="a-BQ"></a>犹如金刚。<a id="a-BR"></a>交阵斗战。<a id="a-BS"></a>不可称说。<a id="a-BT"></a>若阎浮提人。<a id="a-BU"></a>顺法修行。<a id="a-BV"></a>孝事父母。<a id="a-BW"></a>供养沙门及婆罗门。<a id="a-BX"></a>恭敬耆旧。<a id="a-BY"></a>天众则胜。<a id="a-BZ"></a>阿修罗军。<a id="a-Ba"></a>退没不如。<a id="a-Bb"></a>若诸世人。<a id="a-Bc"></a>不顺法教。<a id="a-Bd"></a>天则退弱。<a id="a-Be"></a>阿修罗胜。<a id="a-Bf"></a>如是法力非法力故。<a id="a-Bg"></a>天与阿修罗。<a id="a-Bh"></a>无等斗战。<a id="a-Bi"></a>若阿修罗胜。<a id="a-Bj"></a>天众破坏。<a id="a-Bk"></a>一切天众。<a id="a-Bl"></a>互相告曰。<a id="a-Bm"></a>提婆提婆。<a id="a-Bn"></a>当念于法。<a id="a-Bo"></a>以有法故。<a id="a-Bp"></a>天众得胜。<a id="a-Bq"></a>以法因缘。<a id="a-Br"></a>天得增长。<a id="a-Bs"></a>是故诸天。<a id="a-Bt"></a>当起信敬。<a id="a-Bu"></a>思惟念法。<a id="a-Bv"></a>复往趣彼阿修罗军。<a id="a-Bw"></a>一切天众。<a id="a-Bx"></a>以念法故。<a id="a-By"></a>为法所护。<a id="a-Bz"></a>光明威德。<a id="a-C0"></a>皆悉增长。<a id="a-C1"></a>胜前百倍。<a id="a-C2"></a>时阿修罗。<a id="a-C3"></a>见诸天众光明威德。<a id="a-C4"></a>即生怯弱。<a id="a-C5"></a>告诸军众。<a id="a-C6"></a>汝今何故生怯弱心。<a id="a-C7"></a>天之威德。<a id="a-C8"></a>不与吾等。<a id="a-C9"></a>及其刀戟兵刃相扑。<a id="a-CA"></a>吾悉胜彼。<a id="a-CB"></a>汝今何故而生怯弱。<a id="a-CC"></a>时诸军众。<a id="a-CD"></a>闻阿修罗王安慰之音。<a id="a-CE"></a>气力增长。<a id="a-CF"></a>是时罗睺阿修罗军。<a id="a-CG"></a>还向天众。<a id="a-CH"></a>时诸天等。<a id="a-CI"></a>身得法力。<a id="a-CJ"></a>速疾驰奔。<a id="a-CK"></a>向阿修罗。<a id="a-CL"></a>交阵大战。<a id="a-CM"></a>时大力罗睺阿修罗王。<a id="a-CN"></a>处其军中。<a id="a-CO"></a>犹如第二须弥山王。<a id="a-CP"></a>天以法力。<a id="a-CQ"></a>即破罗睺阿修罗军。<a id="a-CR"></a>诸救护中。<a id="a-CS"></a>法为第一。<a id="a-CT"></a>一切光明。<a id="a-CU"></a>法光第一。<a id="a-CV"></a>时罗睺阿修罗。<a id="a-CW"></a>见其军众破坏退散。<a id="a-CX"></a>皆悉怯弱。<a id="a-CY"></a>阿修罗王。<a id="a-CZ"></a>复安慰言。<a id="a-Ca"></a>汝等阿修罗。<a id="a-Cb"></a>勿怖勿怖。<a id="a-Cc"></a>何故丈夫。<a id="a-Cd"></a>怯如乌鸟。<a id="a-Ce"></a>自于己舍。<a id="a-Cf"></a>云有勇健是大丈夫。<a id="a-Cg"></a>汝等亦皆解知论法。<a id="a-Ch"></a>无所畏惧。<a id="a-Ci"></a>曾已具见无量军众破坏退散。<a id="a-Cj"></a>汝今何故。<a id="a-Ck"></a>而生愁怖。<a id="a-Cl"></a>时诸阿修罗。<a id="a-Cm"></a>闻安慰已。<a id="a-Cn"></a>心生欢喜。<a id="a-Co"></a>以憍慢故。<a id="a-Cp"></a>即回复返。<a id="a-Cq"></a>欲与天斗。<a id="a-Cr"></a>时罗睺阿修罗王。<a id="a-Cs"></a>以憍慢心。<a id="a-Ct"></a>在其军前。<a id="a-Cu"></a>一切阿修罗。<a id="a-Cv"></a>依止罗睺。<a id="a-Cw"></a>罗睺所护。<a id="a-Cx"></a>以罗睺王。<a id="a-Cy"></a>为最第一。<a id="a-Cz"></a>一切阿修罗。<a id="a-D0"></a>皆往向彼四天王所。<a id="a-D1"></a>诸阿修罗。<a id="a-D2"></a>以依罗睺阿修罗力。<a id="a-D3"></a>得生气力。<a id="a-D4"></a>罗睺阿修罗王。<a id="a-D5"></a>在我前行。<a id="a-D6"></a>此王之力。<a id="a-D7"></a>尚能破彼。<a id="a-D8"></a>释迦天主。<a id="a-D9"></a>况四天王。<a id="a-DA"></a>即复对敌。<a id="a-DB"></a>雨诸刀戟。<a id="a-DC"></a>又雨大石。<a id="a-DD"></a>犹如大山。<a id="a-DE"></a>从空而下。<a id="a-DF"></a>欲坏天众。<a id="a-DG"></a>时护世天。<a id="a-DH"></a>见罗睺阿修罗王雨大石山。<a id="a-DI"></a>告诸天众。<a id="a-DJ"></a>罗睺阿修罗王。<a id="a-DK"></a>雨大石山。<a id="a-DL"></a>汝等当雨刀戟鉾槊。<a id="a-DM"></a>莫令天众得大衰恼。<a id="a-DN"></a>时护世天。<a id="a-DO"></a>说是语已。<a id="a-DP"></a>及诸天众。<a id="a-DQ"></a>直趣罗睺阿修罗王。<a id="a-DR"></a>共罗睺阿修罗。<a id="a-DS"></a>合阵大战。<a id="a-DT"></a>雨刀雨石从空而下。<a id="a-DU"></a>堕大海中。<a id="a-DV"></a>令海涌沸。<a id="a-DW"></a>天雨刀剑。<a id="a-DX"></a>伤害海中无量百千众生之类。<a id="a-DY"></a>或死或怖。<a id="a-DZ"></a>逃走畏避。<a id="a-Da"></a>遍大海中。<a id="a-Db"></a>皆生泡沫。<a id="a-Dc"></a>罗睺阿修罗。<a id="a-Dd"></a>与天共战。<a id="a-De"></a>余天阿修罗。<a id="a-Df"></a>见是事已。<a id="a-Dg"></a>皆作是念。<a id="a-Dh"></a>未曾有也。<a id="a-Di"></a>天与阿修罗。<a id="a-Dj"></a>如是大战。<a id="a-Dk"></a>战斗不止。<a id="a-Dl"></a>若世间人。<a id="a-Dm"></a>修行顺法。<a id="a-Dn"></a>一切阿修罗。<a id="a-Do"></a>多诸伎术。<a id="a-Dp"></a>刀槊矛剑。<a id="a-Dq"></a>大力勇健。<a id="a-Dr"></a>心无所畏。<a id="a-Ds"></a>虽有此术。<a id="a-Dt"></a>即时破坏。<a id="a-Du"></a>若世间人。<a id="a-Dv"></a>不顺正法。<a id="a-Dw"></a>罗睺阿修罗王。<a id="a-Dx"></a>则胜天众。<a id="a-Dy"></a>是故法为第一。<a id="a-Dz"></a>法为最胜。<a id="a-E0"></a>一切诸法。<a id="a-E1"></a>非无因缘。<a id="a-E2"></a>若罗睺阿修罗王。<a id="a-E3"></a>破坏失力。<a id="a-E4"></a>诸阿修罗。<a id="a-E5"></a>皆悉愁悴。<a id="a-E6"></a>厌离斗心。<a id="a-E7"></a>时罗睺阿修罗王。<a id="a-E8"></a>见诸军众。<a id="a-E9"></a>皆悉愁悴。<a id="a-EA"></a>生厌离心。<a id="a-EB"></a>而告之曰。<a id="a-EC"></a>阿修罗。<a id="a-ED"></a>莫自愁悴令心劣弱。<a id="a-EE"></a>勿怖勿怖。<a id="a-EF"></a>我若与汝至本宫城。<a id="a-EG"></a>不安乐住。<a id="a-EH"></a>莫作是意。<a id="a-EI"></a>欲还宫城。<a id="a-EJ"></a>奋迅威武。<a id="a-EK"></a>令增身力。<a id="a-EL"></a>回诣战场。<a id="a-EM"></a>莫归本处。<a id="a-EN"></a>时阿修罗。<a id="a-EO"></a>闻是语已。<a id="a-EP"></a>复往趣彼四天王所。<a id="a-EQ"></a>更共斗战。<a id="a-ER"></a>雨大石山。<a id="a-ES"></a>雷电注雨。<a id="a-ET"></a>黑云黤霮列阵大斗。<a id="a-EU"></a>见者毛竖。<a id="a-EV"></a>天复得胜。<a id="a-EW"></a>破阿修罗军。<a id="a-EX"></a>一切诸阿修罗。<a id="a-EY"></a>作是思惟。<a id="a-EZ"></a>天有大力。<a id="a-Ea"></a>我当归彼第二住处星鬘城中。<a id="a-Eb"></a>阿修罗王以求救护利益安乐破诸天众。<a id="a-Ec"></a>彼城之中。<a id="a-Ed"></a>有阿修罗王。<a id="a-Ee"></a>名曰勇健。<a id="a-Ef"></a>自性勇健。<a id="a-Eg"></a>已曾百千与天共战。<a id="a-Eh"></a>乃至天主释迦提婆彼亦能胜。<a id="a-Ei"></a>如是阿修罗。<a id="a-Ej"></a>胜过一切。<a id="a-Ek"></a>思惟是已皆共往诣勇健阿修罗所。<a id="a-El"></a>说如是言。<a id="a-Em"></a>阿修罗王。<a id="a-En"></a>天众大力。<a id="a-Eo"></a>罗睺阿修罗王与之共斗。<a id="a-Ep"></a>不能令伏。<a id="a-Eq"></a>今可疾往。<a id="a-Er"></a>以力利益。<a id="a-Es"></a>为作救护。<a id="a-Et"></a>佐助胜力王若执仗。<a id="a-Eu"></a>帝释天王。<a id="a-Ev"></a>亦不能坏阿修罗军。<a id="a-Ew"></a>况余天众。<a id="a-Ex"></a>王曾伏彼。<a id="a-Ey"></a>于诸斗战。<a id="a-Ez"></a>阿修罗中。<a id="a-F0"></a>得大名称。<a id="a-F1"></a>速疾诣彼。<a id="a-F2"></a>驰奔急趣。<a id="a-F3"></a>手执兵戈。<a id="a-F4"></a>奋动武器。<a id="a-F5"></a>与天共战。<a id="a-F6"></a>破彼天众。<a id="a-F7"></a>汝先已曾百千破彼金刚之手。<a id="a-F8"></a>于彼天中。<a id="a-F9"></a>汝以胜力。<a id="a-FA"></a>奋威振武。<a id="a-FB"></a>时阿修罗王。<a id="a-FC"></a>闻是语已。<a id="a-FD"></a>即向花鬘阿修罗。<a id="a-FE"></a>毗摩质多钵呵娑阿修罗所。<a id="a-FF"></a>作如是言。<a id="a-FG"></a>天军力胜。<a id="a-FH"></a>破坏罗睺阿修罗王及其军众。<a id="a-FI"></a>王今听我。<a id="a-FJ"></a>与天共斗。<a id="a-FK"></a>令我得胜。<a id="a-FL"></a>时花鬘阿修罗王。<a id="a-FM"></a>毗摩质多罗阿修罗王。<a id="a-FN"></a>钵呵娑即告勇健阿修罗曰。<a id="a-FO"></a>速去速去。<a id="a-FP"></a>我为汝伴。<a id="a-FQ"></a>能坏天众。<a id="a-FR"></a>汝助罗睺阿修罗王。<a id="a-FS"></a>则能破坏一切天众。<a id="a-FT"></a>况四天王。<a id="a-FU"></a>时勇健阿修罗王。<a id="a-FV"></a>闻是语已。<a id="a-FW"></a>即向罗睺阿修罗所。<a id="a-FX"></a>为助战故。<a id="a-FY"></a>时诸阿修罗众。<a id="a-FZ"></a>见勇健来。<a id="a-Fa"></a>皆大欢喜。<a id="a-Fb"></a>悉生勇力。<a id="a-Fc"></a>手执武器。<a id="a-Fd"></a>刀鉾箭槊。<a id="a-Fe"></a>直诣天众。<a id="a-Ff"></a>设诸斗具。<a id="a-Fg"></a>箭如雨堕。<a id="a-Fh"></a>时天见此二阿修罗将大军众。<a id="a-Fi"></a>各作是言。<a id="a-Fj"></a>此阿修罗。<a id="a-Fk"></a>如是数数。<a id="a-Fl"></a>无有羞耻。<a id="a-Fm"></a>来恼天众。<a id="a-Fn"></a>以畜生故。<a id="a-Fo"></a>我数破之。<a id="a-Fp"></a>犹来不止。<a id="a-Fq"></a>作是说已。<a id="a-Fr"></a>牢自庄严。<a id="a-Fs"></a>奋迅勇力。<a id="a-Ft"></a>向阿修罗军。<a id="a-Fu"></a>欲共交战。<a id="a-Fv"></a>时勇健罗睺阿修罗王。<a id="a-Fw"></a>见天众已。<a id="a-Fx"></a>作如是言。<a id="a-Fy"></a>天今下此。<a id="a-Fz"></a>必共战诤。<a id="a-G0"></a>我当与天列阵大战。<a id="a-G1"></a>时二阿修罗王。<a id="a-G2"></a>筹量此已。<a id="a-G3"></a>速疾往诣四大王所。<a id="a-G4"></a>决意欲斗。<a id="a-G5"></a>各望得胜。<a id="a-G6"></a>若日在天后。<a id="a-G7"></a>阿修罗军。<a id="a-G8"></a>日在其前。<a id="a-G9"></a>以日光明照其目故。<a id="a-GA"></a>不能加害。<a id="a-GB"></a>亦不能雨刀仗剑戟。<a id="a-GC"></a>不能以目正视诸天。<a id="a-GD"></a>各各相谓日光晃昱。<a id="a-GE"></a>照我眼目。<a id="a-GF"></a>是故不得与天斗战。<a id="a-GG"></a>是时罗睺阿修罗王。<a id="a-GH"></a>即以一手。<a id="a-GI"></a>障彼日光。<a id="a-GJ"></a>是第三因缘。<a id="a-GK"></a>世人见已。<a id="a-GL"></a>以愚痴心。<a id="a-GM"></a>咸作是言。<a id="a-GN"></a>今者日蚀。<a id="a-GO"></a>或言当丰。<a id="a-GP"></a>或说当俭。<a id="a-GQ"></a>或言水灾。<a id="a-GR"></a>或言旱灾。<a id="a-GS"></a>或言。<a id="a-GT"></a>王者吉凶灾祥。<a id="a-GU"></a>或言。<a id="a-GV"></a>众人有疫无疫。<a id="a-GW"></a>如是无实。<a id="a-GX"></a>妄生分别。<a id="a-GY"></a>不如实知。<a id="a-GZ"></a>随愚痴说。<a id="a-Ga"></a>如是罗睺阿修罗王。<a id="a-Gb"></a>障蔽日光。<a id="a-Gc"></a>而语勇健阿修罗言。<a id="a-Gd"></a>天今易见。<a id="a-Ge"></a>天今易见。<a id="a-Gf"></a>可以刀剑种种武器兵戈矛戟破彼诸天。<a id="a-Gg"></a>勇健阿修罗王。<a id="a-Gh"></a>在其前面。<a id="a-Gi"></a>速疾驰走。<a id="a-Gj"></a>雨诸刀戟。<a id="a-Gk"></a>向诸天所。<a id="a-Gl"></a>天众见之。<a id="a-Gm"></a>庄严种种斗战之具。<a id="a-Gn"></a>亦疾往趣。<a id="a-Go"></a>勇健阿修罗王。<a id="a-Gp"></a>雨众武器刀剑矛槊。<a id="a-Gq"></a>向鬘持天。<a id="a-Gr"></a>鬘持天众。<a id="a-Gs"></a>见是事已。<a id="a-Gt"></a>赞言。<a id="a-Gu"></a>善哉善哉。<a id="a-Gv"></a>阿修罗王。<a id="a-Gw"></a>我诸天众。<a id="a-Gx"></a>数数破汝。<a id="a-Gy"></a>而汝无耻。<a id="a-Gz"></a>不生厌心。<a id="a-H0"></a>我以法力。<a id="a-H1"></a>以行法故。<a id="a-H2"></a>以归法故。<a id="a-H3"></a>以修法故。<a id="a-H4"></a>不离法故。<a id="a-H5"></a>是故我胜。<a id="a-H6"></a>汝多贪故。<a id="a-H7"></a>贪着他物。<a id="a-H8"></a>望为己用。<a id="a-H9"></a>多行贪故。<a id="a-HA"></a>汝无法行。<a id="a-HB"></a>云何于此十善业道顺法诸天。<a id="a-HC"></a>欲望破坏。<a id="a-HD"></a>黑闇不能。<a id="a-HE"></a>覆障光明。<a id="a-HF"></a>明力胜故。<a id="a-HG"></a>勇健阿修罗王。<a id="a-HH"></a>闻是说已。<a id="a-HI"></a>告诸天曰。<a id="a-HJ"></a>何须多言。<a id="a-HK"></a>我见汝等神通威德。<a id="a-HL"></a>不能忍之。<a id="a-HM"></a>我等自依己力。<a id="a-HN"></a>破坏天众。<a id="a-HO"></a>以见诸天威德胜故。<a id="a-HP"></a>不能忍之。<a id="a-HQ"></a>作是语已。<a id="a-HR"></a>直前往趣鬘持天所。<a id="a-HS"></a>时鬘持天。<a id="a-HT"></a>见是事已。<a id="a-HU"></a>雨种种箭。<a id="a-HV"></a>射阿修罗身。<a id="a-HW"></a>无空缺处。<a id="a-HX"></a>当于勇健阿修罗上。<a id="a-HY"></a>雨众刀剑。<a id="a-HZ"></a>时鬘持天。<a id="a-Ha"></a>告阿修罗曰。<a id="a-Hb"></a>何故多贪阿修罗。<a id="a-Hc"></a>汝以恶业。<a id="a-Hd"></a>而自破坏。<a id="a-He"></a>何用与天共相攻伐。<a id="a-Hf"></a>非法不能破坏如法。<a id="a-Hg"></a>我不为汝作诸衰恼。<a id="a-Hh"></a>汝等何故数恼天众。<a id="a-Hi"></a>虽作此说。<a id="a-Hj"></a>然阿修罗。<a id="a-Hk"></a>犹复驰奔走趣天众。<a id="a-Hl"></a>时鬘持天。<a id="a-Hm"></a>告婆修吉德叉迦等诸龙王曰。<a id="a-Hn"></a>今此勇健阿修罗王。<a id="a-Ho"></a>以憍慢故。<a id="a-Hp"></a>自恃己力。<a id="a-Hq"></a>犹不调伏。<a id="a-Hr"></a>汝今可于阿修罗上降澍大火。<a id="a-Hs"></a>令彼失力破坏还退。<a id="a-Ht"></a>时婆修吉。<a id="a-Hu"></a>闻是语已。<a id="a-Hv"></a>即于空中。<a id="a-Hw"></a>雨大猛火。<a id="a-Hx"></a>烧钵摩梯诸恶龙等。<a id="a-Hy"></a>复疾走趣勇健阿修罗上。<a id="a-Hz"></a>放大炽电。<a id="a-I0"></a>霹雳猛火。<a id="a-I1"></a>雨阿修罗军。<a id="a-I2"></a>时阿修罗王。<a id="a-I3"></a>被龙火已。<a id="a-I4"></a>生大嗔恚。<a id="a-I5"></a>手擎大石。<a id="a-I6"></a>广八百里。<a id="a-I7"></a>掷鬘持天。<a id="a-I8"></a>时迦留天。<a id="a-I9"></a>见是事已。<a id="a-IA"></a>即雨大火。<a id="a-IB"></a>烧灭此山。<a id="a-IC"></a>是时勇健阿修罗王。<a id="a-ID"></a>见山被烧。<a id="a-IE"></a>即失威力。<a id="a-IF"></a>告诸天曰。<a id="a-IG"></a>此山已燃。<a id="a-IH"></a>我当更以大山掷汝身上。<a id="a-II"></a>尔时勇健阿修罗王。<a id="a-IJ"></a>手擎大山。<a id="a-IK"></a>复欲掷天。<a id="a-IL"></a>时诸天众。<a id="a-IM"></a>告阿修罗言。<a id="a-IN"></a>汝既无法。<a id="a-IO"></a>而作非法。<a id="a-IP"></a>不能坏我。<a id="a-IQ"></a>我住正法。<a id="a-IR"></a>汝住非法。<a id="a-IS"></a>诸天如是。<a id="a-IT"></a>毁呰阿修罗王。<a id="a-IU"></a>是时罗睺阿修罗王。<a id="a-IV"></a>闻是语已。<a id="a-IW"></a>将诸军众。<a id="a-IX"></a>疾走向天。<a id="a-IY"></a>天众见已。<a id="a-IZ"></a>皆亦驰赴。<a id="a-Ia"></a>欲与阿修罗交阵大战。<a id="a-Ib"></a>以诸兵刃种种刀戟戈矛箭槊。<a id="a-Ic"></a>互相攻伐。<a id="a-Id"></a>天说法已。<a id="a-Ie"></a>诚心忆念。<a id="a-If"></a>归命三宝。<a id="a-Ig"></a>直趣阿修罗军。<a id="a-Ih"></a>天众既至。<a id="a-Ii"></a>阿修罗军。<a id="a-Ij"></a>皆悉退散。<a id="a-Ik"></a>为百千分。<a id="a-Il"></a>欲向海下。<a id="a-Im"></a>非法恶龙。<a id="a-In"></a>钵摩梯等。<a id="a-Io"></a>语阿修罗言。<a id="a-Ip"></a>勿怖勿怖。<a id="a-Iq"></a>汝今舍我。<a id="a-Ir"></a>欲何所至。<a id="a-Is"></a>德叉迦婆修吉诸龙王等。<a id="a-It"></a>我能遮之。<a id="a-Iu"></a>汝当独与诸天共斗。<a id="a-Iv"></a>破诸天众。<a id="a-Iw"></a>汝若畏者。<a id="a-Ix"></a>汝本何故。<a id="a-Iy"></a>自出宫城。<a id="a-Iz"></a>来至于此。<a id="a-J0"></a>汝不自审力之强弱。<a id="a-J1"></a>何故乃与诸天作怨。<a id="a-J2"></a>若汝舍怨。<a id="a-J3"></a>还本宫城。<a id="a-J4"></a>我等龙众。<a id="a-J5"></a>为何所趣。<a id="a-J6"></a>德叉迦婆修吉。<a id="a-J7"></a>是吾怨家。<a id="a-J8"></a>我何所趣时阿修罗。<a id="a-J9"></a>闻是语已。<a id="a-JA"></a>复还天所。<a id="a-JB"></a>与天共斗。<a id="a-JC"></a>时诸恶龙。<a id="a-JD"></a>不能遮彼如法龙众。<a id="a-JE"></a>阿修罗军。<a id="a-JF"></a>寻复退散。<a id="a-JG"></a>还归海下。<a id="a-JH"></a>入本宫城。<a id="a-JI"></a>时阿修罗。<a id="a-JJ"></a>见其军众如是破已。<a id="a-JK"></a>遣阿修罗。<a id="a-JL"></a>向第三地花鬘阿修罗所。<a id="a-JM"></a>白言。<a id="a-JN"></a>大王。<a id="a-JO"></a>速起速起。<a id="a-JP"></a>天众力胜破坏一切阿修罗军。<a id="a-JQ"></a>分散四趣。<a id="a-JR"></a>逃避迸走。<a id="a-JS"></a>大王。<a id="a-JT"></a>久已与天共战。<a id="a-JU"></a>得大名称。<a id="a-JV"></a>今亦如是。<a id="a-JW"></a>当起厉意。<a id="a-JX"></a>破诸天众。<a id="a-JY"></a>王若去者。<a id="a-JZ"></a>帝释天王。<a id="a-Ja"></a>不得为敌。<a id="a-Jb"></a>况余天众。<a id="a-Jc"></a>是时花鬘阿修罗王。<a id="a-Jd"></a>闻是语已。<a id="a-Je"></a>思惟筹量。<a id="a-Jf"></a>即与无量亿阿修罗众。<a id="a-Jg"></a>而自围绕。<a id="a-Jh"></a>以种种器仗刀戟鉾槊。<a id="a-Ji"></a>牢自庄严。<a id="a-Jj"></a>往诣战场。<a id="a-Jk"></a>大声震吼。<a id="a-Jl"></a>声满十方。<a id="a-Jm"></a>时罗睺阿修罗王。<a id="a-Jn"></a>见是事已。<a id="a-Jo"></a>语勇健阿修罗言。<a id="a-Jp"></a>花鬘阿修罗王。<a id="a-Jq"></a>今来向此。<a id="a-Jr"></a>益我威力。<a id="a-Js"></a>破诸天众。<a id="a-Jt"></a>汝今可回。<a id="a-Ju"></a>汝今可回。<a id="a-Jv"></a>花鬘阿修罗来。<a id="a-Jw"></a>我今大力军众闻已。<a id="a-Jx"></a>还诣战场。<a id="a-Jy"></a>欲与天斗。<a id="a-Jz"></a>时四大天王。<a id="a-K0"></a>语阿修罗言。<a id="a-K1"></a>汝畜生法。<a id="a-K2"></a>天数破汝。<a id="a-K3"></a>而复还回。<a id="a-K4"></a>汝愚痴心。<a id="a-K5"></a>自失军众。<a id="a-K6"></a>说是语已。<a id="a-K7"></a>向阿修罗众。<a id="a-K8"></a>速疾驰走。<a id="a-K9"></a>花鬘阿修罗。<a id="a-KA"></a>见诸天来。<a id="a-KB"></a>告其军众。<a id="a-KC"></a>汝等阿修罗。<a id="a-KD"></a>勿怖勿畏。<a id="a-KE"></a>与天共战。<a id="a-KF"></a>何故聚住破彼天众。<a id="a-KG"></a>莫生怯弱。<a id="a-KH"></a>以有我故。<a id="a-KI"></a>汝何所畏。<a id="a-KJ"></a>独我一身。<a id="a-KK"></a>能坏诸天。<a id="a-KL"></a>何况勇健阿修罗王。<a id="a-KM"></a>为我朋侣。<a id="a-KN"></a>师子儿罗睺阿修罗王。<a id="a-KO"></a>为我同伴。<a id="a-KP"></a>汝等斗战。<a id="a-KQ"></a>莫生怖畏。<a id="a-KR"></a>莫生怖畏。<a id="a-KS"></a>增长威力。<a id="a-KT"></a>破彼诸天。<a id="a-KU"></a>令阿修罗增长得胜。<a id="a-KV"></a>奋怒大力。<a id="a-KW"></a>与之共战。<a id="a-KX"></a>时花鬘阿修罗。<a id="a-KY"></a>如是敕已。<a id="a-KZ"></a>即与诸阿修罗。<a id="a-Ka"></a>往诣鬘持天。<a id="a-Kb"></a>常恣意天。<a id="a-Kc"></a>迦留足天。<a id="a-Kd"></a>三箜篌天。<a id="a-Ke"></a>所住之处。<a id="a-Kf"></a>毗琉璃地。<a id="a-Kg"></a>周遍严饰。<a id="a-Kh"></a>心生喜悦。<a id="a-Ki"></a>而作是说。<a id="a-Kj"></a>我等不须三十三天。<a id="a-Kk"></a>帝释天王。<a id="a-Kl"></a>能数数坏。<a id="a-Km"></a>阿修罗军。<a id="a-Kn"></a>以法力故。<a id="a-Ko"></a>以法为伴。<a id="a-Kp"></a>时阿修罗处在大海。<a id="a-Kq"></a>遍于海上。<a id="a-Kr"></a>欲与天斗。<a id="a-Ks"></a>集在大海。<a id="a-Kt"></a>是时诸天。<a id="a-Ku"></a>见阿修罗大众集已。<a id="a-Kv"></a>各共议曰。<a id="a-Kw"></a>一切第三地花鬘阿修罗。<a id="a-Kx"></a>宿大力者。<a id="a-Ky"></a>今皆来集。<a id="a-Kz"></a>说是语已。<a id="a-L0"></a>阿修罗众。<a id="a-L1"></a>皆至其所。<a id="a-L2"></a>时天见已。<a id="a-L3"></a>即告阿修罗曰虚来至此。<a id="a-L4"></a>望坏天众。<a id="a-L5"></a>我有大力。<a id="a-L6"></a>何以故。<a id="a-L7"></a>阎浮提人。<a id="a-L8"></a>随顺法行。<a id="a-L9"></a>孝养父母。<a id="a-LA"></a>供养沙门婆罗门。<a id="a-LB"></a>喜乐善法。<a id="a-LC"></a>修行善法。<a id="a-LD"></a>命终生天。<a id="a-LE"></a>是故我今。<a id="a-LF"></a>胜于汝等。<a id="a-LG"></a>有大力势。<a id="a-LH"></a>第一无比。<a id="a-LI"></a>我等如法。<a id="a-LJ"></a>顺法修行。<a id="a-LK"></a>不恼汝等。<a id="a-LL"></a>汝行非法。<a id="a-LM"></a>恼乱我等。<a id="a-LN"></a>时阿修罗。<a id="a-LO"></a>闻是语已。<a id="a-LP"></a>不受天语。<a id="a-LQ"></a>即与天斗。<a id="a-LR"></a>时诸天等。<a id="a-LS"></a>从其所住。<a id="a-LT"></a>满虚空中。<a id="a-LU"></a>从空而下。<a id="a-LV"></a>欲破阿修罗军。<a id="a-LW"></a>两军交战。<a id="a-LX"></a>声震大海。<a id="a-LY"></a>鱼鳖鼋鼍。<a id="a-LZ"></a>摩竭大鱼。<a id="a-La"></a>那迦错鱼。<a id="a-Lb"></a>心皆大怖。<a id="a-Lc"></a>散为百分。<a id="a-Ld"></a>或百千分。<a id="a-Le"></a>天等大斗。<a id="a-Lf"></a>雨诸器仗。<a id="a-Lg"></a>矛槊刀戟。<a id="a-Lh"></a>天与阿修罗。<a id="a-Li"></a>如是大战。<a id="a-Lj"></a>时花鬘阿修罗王。<a id="a-Lk"></a>告诸天曰。<a id="a-Ll"></a>前军斗战。<a id="a-Lm"></a>我时未至。<a id="a-Ln"></a>令汝破之。<a id="a-Lo"></a>我今至此。<a id="a-Lp"></a>当摧汝众。<a id="a-Lq"></a>独我一身。<a id="a-Lr"></a>能伏帝释。<a id="a-Ls"></a>何况汝等四天王众。<a id="a-Lt"></a>是故我能破汝天众。<a id="a-Lu"></a>说是语已。<a id="a-Lv"></a>即向鬘持天。<a id="a-Lw"></a>时迦留天。<a id="a-Lx"></a>见其来已。<a id="a-Ly"></a>即向花鬘阿修罗所。<a id="a-Lz"></a>时阿修罗。<a id="a-M0"></a>欲破其军。<a id="a-M1"></a>于大海边。<a id="a-M2"></a>拔取大石。<a id="a-M3"></a>方四百里。<a id="a-M4"></a>或三百里。<a id="a-M5"></a>或二百里。<a id="a-M6"></a>或一百里。<a id="a-M7"></a>或一由旬。<a id="a-M8"></a>大火炽燃。<a id="a-M9"></a>欲以此山掷迦留天。<a id="a-MA"></a>时天见之。<a id="a-MB"></a>即归三宝。<a id="a-MC"></a>思惟念法。<a id="a-MD"></a>以箭射之。<a id="a-ME"></a>碎如沙末。<a id="a-MF"></a>堕大海中。<a id="a-MG"></a>时阿修罗。<a id="a-MH"></a>见事无功。<a id="a-MI"></a>即取大戟。<a id="a-MJ"></a>与迦留天。<a id="a-MK"></a>对敌共战。<a id="a-ML"></a>天既见已。<a id="a-MM"></a>于虚空中。<a id="a-MN"></a>雨金刚雹。<a id="a-MO"></a>碎其刀戟。<a id="a-MP"></a>阿修罗军。<a id="a-MQ"></a>皆悉散坏。<a id="a-MR"></a>时勇健阿修罗王。<a id="a-MS"></a>复走往趣常恣意天。<a id="a-MT"></a>欲共斗战。<a id="a-MU"></a>取大围山。<a id="a-MV"></a>名波利佉。<a id="a-MW"></a>广五百由旬。<a id="a-MX"></a>告诸天曰。<a id="a-MY"></a>我今破汝。<a id="a-MZ"></a>一切诸天。<a id="a-Ma"></a>令汝天众至阎罗王所。<a id="a-Mb"></a>说是语已。<a id="a-Mc"></a>直向常恣意天。<a id="a-Md"></a>时护世天。<a id="a-Me"></a>见是事已。<a id="a-Mf"></a>接取围山。<a id="a-Mg"></a>以打阿修罗胸。<a id="a-Mh"></a>即时破坏。<a id="a-Mi"></a>走入海下。<a id="a-Mj"></a>还本住处。<a id="a-Mk"></a>时诸军众。<a id="a-Ml"></a>见阿修罗退。<a id="a-Mm"></a>陀摩睺阿修罗军。<a id="a-Mn"></a>皆亦散走。<a id="a-Mo"></a>困乏垂死。<a id="a-Mp"></a>还入本处。<a id="a-Mq"></a>时罗睺阿修罗。<a id="a-Mr"></a>及其军众。<a id="a-Ms"></a>复疾往趣三箜篌天自以己力。<a id="a-Mt"></a>欲与斗战。<a id="a-Mu"></a>诸天见已。<a id="a-Mv"></a>于罗睺阿修罗上。<a id="a-Mw"></a>雨大猛火。<a id="a-Mx"></a>烧阿修罗军。<a id="a-My"></a>阿修罗王。<a id="a-Mz"></a>及其军众。<a id="a-N0"></a>退走散坏。<a id="a-N1"></a>还归海下。<a id="a-N2"></a>是时诸天。<a id="a-N3"></a>见阿修罗军皆悉退散。<a id="a-N4"></a>心大欢喜。<a id="a-N5"></a>阿修罗王。<a id="a-N6"></a>忧戚愁恼。<a id="a-N7"></a>丈夫之力。<a id="a-N8"></a>皆悉散坏。<a id="a-N9"></a>还走水下。<a id="a-NA"></a>从门而入。<a id="a-NB"></a>欲求救护。<a id="a-NC"></a>求归依处。<a id="a-ND"></a>时诸天众。<a id="a-NE"></a>知阿修罗悉入水下。<a id="a-NF"></a>还本山顶。<a id="a-NG"></a>住毗琉璃山。<a id="a-NH"></a>恐阿修罗复来至此。<a id="a-NI"></a>何以故。<a id="a-NJ"></a>毗摩质多罗阿修罗王。<a id="a-NK"></a>钵呵娑。<a id="a-NL"></a>于阿修罗中。<a id="a-NM"></a>最为大力。<a id="a-NN"></a>第一最胜。<a id="a-NO"></a>能救一切诸阿修罗。<a id="a-NP"></a>犹未来此。<a id="a-NQ"></a>彼若破坏。<a id="a-NR"></a>一切阿修罗皆悉破坏。<a id="a-NS"></a>说是语已。<a id="a-NT"></a>皆大欢喜。<a id="a-NU"></a>气力增长。<a id="a-NV"></a>皆共遥视阿修罗军。<a id="a-NW"></a>决意欲战。<a id="a-NX"></a>时婆修吉德叉迦法行龙王。<a id="a-NY"></a>破钵摩梯等。<a id="a-NZ"></a>被伤残余。<a id="a-Na"></a>还入戏乐城。<a id="a-Nb"></a>望钵呵娑阿修罗王破坏诸天。<a id="a-Nc"></a>救护我等。<a id="a-Nd"></a>若不能坏天还得胜天众增长。<a id="a-Ne"></a>如是阿修罗。<a id="a-Nf"></a>伴恶龙王。<a id="a-Ng"></a>钵摩梯等。<a id="a-Nh"></a>愁毒苦恼。<a id="a-Ni"></a>住本城中。<a id="a-Nj"></a>阿修罗军。<a id="a-Nk"></a>亦复如是。<a id="a-Nl"></a>愁忧苦恼。<a id="a-Nm"></a>住于本处。</p>
 </body>
</html>