<!doctype html>
<html id="z3IBUP4ar" data-ver="1354">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三</h1>
  <h2 id="a2">生死品第二之一</h2>
  <p id="a3">又修行者。<a id="a-4"></a>内心思惟。<a id="a-5"></a>随顺正法。<a id="a-6"></a>观察法行。<a id="a-7"></a>云何比丘次第舍漏。<a id="a-8"></a>初舍不善法。<a id="a-9"></a>次修行善法。<a id="a-A"></a>正观思惟。<a id="a-B"></a>修心正住。<a id="a-C"></a>彼见闻知。<a id="a-D"></a>或天眼见。<a id="a-E"></a>彼比丘。<a id="a-F"></a>初如是观。<a id="a-G"></a>根尘相对。<a id="a-H"></a>迭相因缘。<a id="a-I"></a>一切世界。<a id="a-J"></a>无始以来。<a id="a-K"></a>生死轮转。<a id="a-L"></a>彼如是观。<a id="a-M"></a>此生因缘。<a id="a-N"></a>境界大海。<a id="a-O"></a>皆悉无我。<a id="a-P"></a>唯有内心境界因缘。<a id="a-Q"></a>世间流转。<a id="a-R"></a>如是最初修远离行。<a id="a-S"></a>离愦闹处。<a id="a-T"></a>乐空闲处。<a id="a-U"></a>阿兰若处。<a id="a-V"></a>山野林中。<a id="a-W"></a>稻穰[卄/積]等。<a id="a-X"></a>树下露地。<a id="a-Y"></a>冢间处住。<a id="a-Z"></a>则能系缚心之猿猴。<a id="a-a"></a>以修习故。<a id="a-b"></a>心则寂静。<a id="a-c"></a>不乐聚落歌舞戏笑愦闹之处。<a id="a-d"></a>亦不乐见长幼妇女。<a id="a-e"></a>不乐多语。<a id="a-f"></a>有二犍尼皆坏梵行。<a id="a-g"></a>一是淫女。<a id="a-h"></a>二多言说。<a id="a-i"></a>皆悉舍离。<a id="a-j"></a>既舍离已。<a id="a-k"></a>心一寂静。<a id="a-l"></a>彼人之心。<a id="a-m"></a>能如是住。<a id="a-n"></a>云何正观。<a id="a-o"></a>初观何法。<a id="a-p"></a>彼人初心。<a id="a-q"></a>如是观察十八意行。<a id="a-r"></a>能起善根。<a id="a-s"></a>起不善根。<a id="a-t"></a>起无记根。<a id="a-u"></a>何等十八。<a id="a-v"></a>所谓比丘正观察意。<a id="a-w"></a>眼见色已。<a id="a-x"></a>若喜意染。<a id="a-y"></a>得不善报。<a id="a-z"></a>若起忧意。<a id="a-10"></a>离染欲意。<a id="a-11"></a>则得善报。<a id="a-12"></a>若起舍意得无记报。<a id="a-13"></a>又复如是。<a id="a-14"></a>耳闻声已。<a id="a-15"></a>若喜意染。<a id="a-16"></a>得不善报。<a id="a-17"></a>若起忧意。<a id="a-18"></a>离染欲意。<a id="a-19"></a>则得善报。<a id="a-1A"></a>若起舍意。<a id="a-1B"></a>得无记报。<a id="a-1C"></a>又复如是。<a id="a-1D"></a>鼻闻香已。<a id="a-1E"></a>若喜意染。<a id="a-1F"></a>得不善报。<a id="a-1G"></a>若起忧意。<a id="a-1H"></a>离染欲意。<a id="a-1I"></a>则得善报。<a id="a-1J"></a>若起舍意。<a id="a-1K"></a>得无记报。<a id="a-1L"></a>又复如是。<a id="a-1M"></a>舌知味已。<a id="a-1N"></a>若喜意染。<a id="a-1O"></a>得不善报。<a id="a-1P"></a>若起忧意离染欲意。<a id="a-1Q"></a>则得善报。<a id="a-1R"></a>若起舍意。<a id="a-1S"></a>得无记报。<a id="a-1T"></a>又复如是。<a id="a-1U"></a>身觉触已。<a id="a-1V"></a>若喜意染。<a id="a-1W"></a>得不善报。<a id="a-1X"></a>若起忧意。<a id="a-1Y"></a>离染欲意。<a id="a-1Z"></a>则得善报。<a id="a-1a"></a>若起舍意。<a id="a-1b"></a>得无记报。<a id="a-1c"></a>又复如是。<a id="a-1d"></a>意知法已。<a id="a-1e"></a>若喜意染。<a id="a-1f"></a>得不善报。<a id="a-1g"></a>若起忧意。<a id="a-1h"></a>离染欲意。<a id="a-1i"></a>则得善报。<a id="a-1j"></a>若起舍意。<a id="a-1k"></a>得无记报。<a id="a-1l"></a>以如是等十八意行三报因缘。<a id="a-1m"></a>世间生退。<a id="a-1n"></a>若彼比丘如是观察十八意行。<a id="a-1o"></a>得上初地。<a id="a-1p"></a>彼地夜叉见如是已。<a id="a-1q"></a>转复欢喜。<a id="a-1r"></a>次第传闻虚空夜叉。<a id="a-1s"></a>彼地夜叉虚空夜叉。<a id="a-1t"></a>彼二夜叉向四大王欢喜心说。<a id="a-1u"></a>彼四大王向四天王。<a id="a-1v"></a>欢喜说言。<a id="a-1w"></a>阎浮提中。<a id="a-1x"></a>某国某村某聚落中。<a id="a-1y"></a>某善男子。<a id="a-1z"></a>如是种姓。<a id="a-20"></a>如是名字。<a id="a-21"></a>剃除须发。<a id="a-22"></a>被服法衣。<a id="a-23"></a>正信出家。<a id="a-24"></a>既出家已离愦闹处。<a id="a-25"></a>在寂静处。<a id="a-26"></a>今复观察十八意行。<a id="a-27"></a>已证彼法。<a id="a-28"></a>彼四大王如是说已。<a id="a-29"></a>四天王闻。<a id="a-2A"></a>转复增上欢喜心曰。<a id="a-2B"></a>魔分损减。<a id="a-2C"></a>正法朋长。<a id="a-2D"></a>彼四天王如是复向三十三天帝释天王欢喜说言。<a id="a-2E"></a>阎浮提中。<a id="a-2F"></a>次第乃至某善男子。<a id="a-2G"></a>某甲种姓。<a id="a-2H"></a>名字某甲。<a id="a-2I"></a>剃除须发。<a id="a-2J"></a>被服法衣。<a id="a-2K"></a>正信出家。<a id="a-2L"></a>离愦闹处。<a id="a-2M"></a>乃至冢间。<a id="a-2N"></a>如法观察十八意行。<a id="a-2O"></a>已证彼法。<a id="a-2P"></a>如法正住。<a id="a-2Q"></a>彼四天王向帝释王如是说已。<a id="a-2R"></a>彼憍尸迦。<a id="a-2S"></a>三十三天帝释王闻心大欢喜。<a id="a-2T"></a>又修行者。<a id="a-2U"></a>内心思惟。<a id="a-2V"></a>随顺正法。<a id="a-2W"></a>观察法行。<a id="a-2X"></a>如是比丘已如法观十八意行。<a id="a-2Y"></a>得初地已。<a id="a-2Z"></a>后复更证何者异地。<a id="a-2a"></a>彼见闻知。<a id="a-2b"></a>或天眼见。<a id="a-2c"></a>彼复次第观察四家。<a id="a-2d"></a>四者所谓慧家谛家舍家出家。<a id="a-2e"></a>云何比丘住于慧家。<a id="a-2f"></a>谓彼比丘如是观察自身正法。<a id="a-2g"></a>如是如实分分善知。<a id="a-2h"></a>此身中有地界水界火界风界空界识界。<a id="a-2i"></a>何者地界。<a id="a-2j"></a>地界二种。<a id="a-2k"></a>一内二外。<a id="a-2l"></a>何者为内。<a id="a-2m"></a>身中所有诸分名内。<a id="a-2n"></a>是内有觉。<a id="a-2o"></a>彼何者觉。<a id="a-2p"></a>与皮肉等和合则觉。<a id="a-2q"></a>所谓发毛爪齿等根。<a id="a-2r"></a>坚涩所摄。<a id="a-2s"></a>入内名觉。<a id="a-2t"></a>彼复何者。<a id="a-2u"></a>所谓发毛爪齿皮肉。<a id="a-2v"></a>筋脉骨髓。<a id="a-2w"></a>脾肾心肺。<a id="a-2x"></a>涕唾等处。<a id="a-2y"></a>生藏熟藏。<a id="a-2z"></a>小肠大肠肚胃头脑。<a id="a-30"></a>如是身中。<a id="a-31"></a>一切内分。<a id="a-32"></a>坚涩有觉。<a id="a-33"></a>名内地界。<a id="a-34"></a>何者名为外地界耶。<a id="a-35"></a>所有外地。<a id="a-36"></a>坚涩不觉。<a id="a-37"></a>名外地界。<a id="a-38"></a>若内地界。<a id="a-39"></a>若外地界。<a id="a-3A"></a>彼一和合。<a id="a-3B"></a>此界唯界。<a id="a-3C"></a>观此地界。<a id="a-3D"></a>无有作者。<a id="a-3E"></a>无有受者。<a id="a-3F"></a>非无因缘。<a id="a-3G"></a>无常无乐。<a id="a-3H"></a>无我无净。<a id="a-3I"></a>比丘如是观察慧家则得解脱。<a id="a-3J"></a>一切非我。<a id="a-3K"></a>亦无我所。<a id="a-3L"></a>亦无所我。<a id="a-3M"></a>如是地界如实正知。<a id="a-3N"></a>如实见已。<a id="a-3O"></a>心得离欲。<a id="a-3P"></a>如是比丘。<a id="a-3Q"></a>则于慧家而得解脱。<a id="a-3R"></a>何者水界。<a id="a-3S"></a>水界二种。<a id="a-3T"></a>一内二外。<a id="a-3U"></a>何者为内。<a id="a-3V"></a>所有水数。<a id="a-3W"></a>皆水界相。<a id="a-3X"></a>所谓烂相。<a id="a-3Y"></a>体中津润。<a id="a-3Z"></a>涕泪涎唾脑血脂汁。<a id="a-3a"></a>凝脂髓胆。<a id="a-3b"></a>小便汗等。<a id="a-3c"></a>如是身中。<a id="a-3d"></a>有内水数。<a id="a-3e"></a>觉分所摄。<a id="a-3f"></a>名内水界。<a id="a-3g"></a>何者名为外水界耶。<a id="a-3h"></a>诸外水数湿润所摄。<a id="a-3i"></a>所谓不觉。<a id="a-3j"></a>不觉所摄。<a id="a-3k"></a>以不觉故。<a id="a-3l"></a>名外水界。<a id="a-3m"></a>若外水界。<a id="a-3n"></a>若内水界。<a id="a-3o"></a>彼一和合。<a id="a-3p"></a>此界唯界。<a id="a-3q"></a>观此水界。<a id="a-3r"></a>一切非我。<a id="a-3s"></a>亦非我所。<a id="a-3t"></a>亦非所我。<a id="a-3u"></a>如是水界。<a id="a-3v"></a>如实正知。<a id="a-3w"></a>如实见已。<a id="a-3x"></a>心得离欲。<a id="a-3y"></a>如是比丘住于慧家。<a id="a-3z"></a>何者火界。<a id="a-40"></a>火界二种。<a id="a-41"></a>一内二外。<a id="a-42"></a>何者为内。<a id="a-43"></a>身内所有种种分分。<a id="a-44"></a>若火火摄。<a id="a-45"></a>是内有觉。<a id="a-46"></a>所谓身暖而不烧燃。<a id="a-47"></a>所谓能消。<a id="a-48"></a>何者能消。<a id="a-49"></a>谓啖饮食。<a id="a-4A"></a>得味正乐。<a id="a-4B"></a>回转消化。<a id="a-4C"></a>如是身中。<a id="a-4D"></a>内及内分。<a id="a-4E"></a>若火火摄。<a id="a-4F"></a>是内有觉。<a id="a-4G"></a>名内火界。<a id="a-4H"></a>何者名为外火界耶。<a id="a-4I"></a>所有一切外火火数。<a id="a-4J"></a>若暖暖摄。<a id="a-4K"></a>不觉所摄。<a id="a-4L"></a>以不觉故。<a id="a-4M"></a>名外火界。<a id="a-4N"></a>若内火界。<a id="a-4O"></a>若外火界。<a id="a-4P"></a>彼一和合。<a id="a-4Q"></a>此界唯界。<a id="a-4R"></a>观此火界。<a id="a-4S"></a>一切非我。<a id="a-4T"></a>亦非我所。<a id="a-4U"></a>亦非所我。<a id="a-4V"></a>如是火界。<a id="a-4W"></a>如实正知。<a id="a-4X"></a>如实见已。<a id="a-4Y"></a>心得离欲。<a id="a-4Z"></a>如是火界。<a id="a-4a"></a>非有作者。<a id="a-4b"></a>非有受者。<a id="a-4c"></a>何者风界。<a id="a-4d"></a>风界二种。<a id="a-4e"></a>一内二外。<a id="a-4f"></a>何者为内。<a id="a-4g"></a>身中所有若内内分。<a id="a-4h"></a>风数所摄。<a id="a-4i"></a>若轻轻动。<a id="a-4j"></a>觉分所摄。<a id="a-4k"></a>彼复何者。<a id="a-4l"></a>谓上行风。<a id="a-4m"></a>若下行风。<a id="a-4n"></a>若傍行风。<a id="a-4o"></a>若产等风。<a id="a-4p"></a>若如针刺。<a id="a-4q"></a>如刀所斫。<a id="a-4r"></a>邪分别风。<a id="a-4s"></a>有旋转风。<a id="a-4t"></a>如是等风。<a id="a-4u"></a>有八十种。<a id="a-4v"></a>动如虫行。<a id="a-4w"></a>如是等风。<a id="a-4x"></a>如是八十。<a id="a-4y"></a>于八十处分分行风。<a id="a-4z"></a>如是身内。<a id="a-50"></a>分分处处。<a id="a-51"></a>风数所摄。<a id="a-52"></a>轻动成熟。<a id="a-53"></a>有觉所摄。<a id="a-54"></a>名内风界。<a id="a-55"></a>何者名为外风界耶。<a id="a-56"></a>所有外风。<a id="a-57"></a>轻动数摄。<a id="a-58"></a>和合无觉。<a id="a-59"></a>名外风界。<a id="a-5A"></a>若内风界。<a id="a-5B"></a>若外风界。<a id="a-5C"></a>彼一和合。<a id="a-5D"></a>此界唯界。<a id="a-5E"></a>观此风界。<a id="a-5F"></a>一切非我。<a id="a-5G"></a>亦非我所。<a id="a-5H"></a>亦非所我。<a id="a-5I"></a>如是风界。<a id="a-5J"></a>无有作者。<a id="a-5K"></a>无有受者。<a id="a-5L"></a>如是如是。<a id="a-5M"></a>如实正知。<a id="a-5N"></a>如实见已。<a id="a-5O"></a>心得离欲。<a id="a-5P"></a>如是比丘证于慧家。</p>
  <p id="a5Q">何者名为虚空界耶。<a id="a-5R"></a>虚空界者。<a id="a-5S"></a>亦有二种。<a id="a-5T"></a>一内二外。<a id="a-5U"></a>何者为内。<a id="a-5V"></a>谓此身中所有内分。<a id="a-5W"></a>内分虚空。<a id="a-5X"></a>虚空所摄。<a id="a-5Y"></a>有觉知处。<a id="a-5Z"></a>不普不遍。<a id="a-5a"></a>色动转处。<a id="a-5b"></a>饮食众味。<a id="a-5c"></a>转下消化。<a id="a-5d"></a>开张之处。<a id="a-5e"></a>又咽喉中。<a id="a-5f"></a>耳中眼中。<a id="a-5g"></a>鼻中虚空。<a id="a-5h"></a>舌处虚空。<a id="a-5i"></a>口内等空。<a id="a-5j"></a>口中舌动行处虚空。<a id="a-5k"></a>此等名为内虚空界。<a id="a-5l"></a>何者名为外虚空界。<a id="a-5m"></a>所有虚空。<a id="a-5n"></a>觉处不摄。<a id="a-5o"></a>不一切满。<a id="a-5p"></a>不一切遍。<a id="a-5q"></a>所谓树枝条叶间空。<a id="a-5r"></a>一切窟中诸所有空。<a id="a-5s"></a>山谷河涧。<a id="a-5t"></a>如是等中所有虚空。<a id="a-5u"></a>若外孔穴。<a id="a-5v"></a>如是名为外虚空界。<a id="a-5w"></a>若内色中摄虚空界。<a id="a-5x"></a>若外色中摄虚空界。<a id="a-5y"></a>彼一和合。<a id="a-5z"></a>此界唯界。<a id="a-60"></a>观此空界。<a id="a-61"></a>一切非我。<a id="a-62"></a>亦非我所。<a id="a-63"></a>亦非所我。<a id="a-64"></a>如是如是。<a id="a-65"></a>观虚空界。<a id="a-66"></a>如实正知。<a id="a-67"></a>如实见已。<a id="a-68"></a>心得离欲。<a id="a-69"></a>如是观已。<a id="a-6A"></a>则不放逸。<a id="a-6B"></a>此虚空界。<a id="a-6C"></a>一切非我。<a id="a-6D"></a>亦非我所。<a id="a-6E"></a>亦非所我。<a id="a-6F"></a>无有作者。<a id="a-6G"></a>无有受者。<a id="a-6H"></a>如是知已。<a id="a-6I"></a>心得离欲。</p>
  <p id="a6J">何者识界。<a id="a-6K"></a>谓十二入。<a id="a-6L"></a>内外和合。<a id="a-6M"></a>眼识见物。<a id="a-6N"></a>意识了别。<a id="a-6O"></a>如是耳鼻舌身意识。<a id="a-6P"></a>如是识界。<a id="a-6Q"></a>意是根本。<a id="a-6R"></a>皆意识知。<a id="a-6S"></a>尔时世尊而说偈言。</p>
  <p id="a6T">行法意在前　　意有力速疾</p>
  <p id="a6U">先意动转已　　则能说能行</p>
  <p id="a6V">抖擞诸恶业　　则能知退生</p>
  <p id="a6W">谛知业果报　　则得不死处</p>
  <p id="a6X">能制一切根　　乐利益众生</p>
  <p id="a6Y">诸根调寂静　　是安隐比丘</p>
  <p id="a6Z">乘驾六根辇　　能杀欲心怨</p>
  <p id="a6a">勇智行兰若　　能到寂静处</p>
  <p id="a6b">阿兰若知足　　卧地心安隐</p>
  <p id="a6c">能抖擞恶法　　如风散重云</p>
  <p id="a6d">身业口业善　　喜乐行善行</p>
  <p id="a6e">谛见行恭敬　　能破坏魔军</p>
  <p id="a6f">欲等不能缚　　心善而不贪</p>
  <p id="a6g">多有慈悲意　　出道住比丘</p>
  <p id="a6h">境界是缚因　　若不爱色等</p>
  <p id="a6i">彼至胜寂静　　到不苦恼处</p>
  <p id="a6j">又修行者。<a id="a-6k"></a>内心思惟。<a id="a-6l"></a>随顺正法。<a id="a-6m"></a>观察法行。<a id="a-6n"></a>如是思惟。<a id="a-6o"></a>比丘观察十八意行。<a id="a-6p"></a>成就初地。<a id="a-6q"></a>谛知六界。<a id="a-6r"></a>得第二地。<a id="a-6s"></a>复念何法得第三地。<a id="a-6t"></a>彼见闻知。<a id="a-6u"></a>或天眼见。<a id="a-6v"></a>如实谛知。<a id="a-6w"></a>五受根故得第三地。<a id="a-6x"></a>云何谛知乐受欲生。<a id="a-6y"></a>彼如实知。<a id="a-6z"></a>如是次第知苦受生。<a id="a-70"></a>知喜受生。<a id="a-71"></a>知忧受生。<a id="a-72"></a>知舍受生。<a id="a-73"></a>有乐皆知。<a id="a-74"></a>知触因缘。<a id="a-75"></a>而生乐受。<a id="a-76"></a>知乐受已。<a id="a-77"></a>彼如实知。<a id="a-78"></a>我知乐受。<a id="a-79"></a>若彼比丘知触因缘而生乐受。<a id="a-7A"></a>于乐受触。<a id="a-7B"></a>不生贪乐。<a id="a-7C"></a>知乐受触。<a id="a-7D"></a>生乐受已。<a id="a-7E"></a>则乐受灭。<a id="a-7F"></a>彼乐受灭。<a id="a-7G"></a>则如实知。<a id="a-7H"></a>我乐受灭。<a id="a-7I"></a>彼如是念。<a id="a-7J"></a>我苦受生。<a id="a-7K"></a>因缘而生。<a id="a-7L"></a>彼知苦受。<a id="a-7M"></a>如乐受生。<a id="a-7N"></a>彼如是知。<a id="a-7O"></a>如说乐受触缘生等。<a id="a-7P"></a>此苦受中。<a id="a-7Q"></a>如是广说。<a id="a-7R"></a>云何比丘知于喜受。<a id="a-7S"></a>共触因缘。<a id="a-7T"></a>生于喜受。<a id="a-7U"></a>云何比丘知于忧受。<a id="a-7V"></a>共触因缘生于忧受。<a id="a-7W"></a>若随顺观彼喜受已。<a id="a-7X"></a>喜受则灭。<a id="a-7Y"></a>见其灭已。<a id="a-7Z"></a>离喜受欲。<a id="a-7a"></a>若我喜受初生则灭。<a id="a-7b"></a>见其灭已。<a id="a-7c"></a>如实知受。<a id="a-7d"></a>心得离欲。<a id="a-7e"></a>如是忧受。<a id="a-7f"></a>如是广说。<a id="a-7g"></a>舍亦如是。<a id="a-7h"></a>彼如是知。<a id="a-7i"></a>得第三地。<a id="a-7j"></a>彼地夜叉。<a id="a-7k"></a>知已欢喜。<a id="a-7l"></a>次第上闻虚空夜叉。<a id="a-7m"></a>虚空夜叉闻四大王。<a id="a-7n"></a>彼四大王闻四天王。<a id="a-7o"></a>彼四天王向憍尸迦帝释王说。<a id="a-7p"></a>阎浮提中。<a id="a-7q"></a>某国某村某聚落中某善男子。<a id="a-7r"></a>如是种姓。<a id="a-7s"></a>如是名字。<a id="a-7t"></a>剃除须发。<a id="a-7u"></a>被服法衣。<a id="a-7v"></a>正信出家。<a id="a-7w"></a>得第三地。<a id="a-7x"></a>欲共魔战。<a id="a-7y"></a>减损魔分。<a id="a-7z"></a>长正法朋。<a id="a-80"></a>彼既闻已。<a id="a-81"></a>转复欢喜。<a id="a-82"></a>彼憍尸迦帝释天王。<a id="a-83"></a>即乘大象。<a id="a-84"></a>其象名曰堙罗槃那。<a id="a-85"></a>从大神通第一天众。<a id="a-86"></a>到炎摩天。<a id="a-87"></a>欢喜说言。<a id="a-88"></a>阎浮提中。<a id="a-89"></a>次第乃至某善男子。<a id="a-8A"></a>广说乃至得第三地。<a id="a-8B"></a>欲共魔战。<a id="a-8C"></a>损减魔分。<a id="a-8D"></a>长正法朋。<a id="a-8E"></a>彼炎摩天从帝释王如是闻已。<a id="a-8F"></a>转复欢喜。</p>
  <p id="a8G">又修行者。<a id="a-8H"></a>内心思惟。<a id="a-8I"></a>随顺正法。<a id="a-8J"></a>观察法行。<a id="a-8K"></a>云何比丘得第三地。<a id="a-8L"></a>次第更修得第四地。<a id="a-8M"></a>彼见闻知。<a id="a-8N"></a>或天眼见。<a id="a-8O"></a>比丘欲得第四地者。<a id="a-8P"></a>如是观察。<a id="a-8Q"></a>以触因缘。<a id="a-8R"></a>我乐受生。<a id="a-8S"></a>若彼乐因。<a id="a-8T"></a>乐因缘灭。<a id="a-8U"></a>寂静失没。<a id="a-8V"></a>则无乐受。<a id="a-8W"></a>以触因缘。<a id="a-8X"></a>我苦受生。<a id="a-8Y"></a>如是舍离苦触苦受苦集苦等。<a id="a-8Z"></a>诸苦因缘。<a id="a-8a"></a>彼如是知触因缘受。<a id="a-8b"></a>我受念念。<a id="a-8c"></a>共触而生。<a id="a-8d"></a>因触而生。<a id="a-8e"></a>彼于乐受心不生喜。<a id="a-8f"></a>不生喜乐不赞彼受。<a id="a-8g"></a>亦不多作。<a id="a-8h"></a>不生味着。<a id="a-8i"></a>如是苦受不能逼迮。<a id="a-8j"></a>不恼不乱。<a id="a-8k"></a>如是行舍。<a id="a-8l"></a>忆念正知。<a id="a-8m"></a>如是三受自余诸心。<a id="a-8n"></a>皆悉无染。<a id="a-8o"></a>一切舍离。<a id="a-8p"></a>如是舍者。<a id="a-8q"></a>清净鲜白。<a id="a-8r"></a>彼比丘如是心念。<a id="a-8s"></a>我今此舍。<a id="a-8t"></a>如是清净。<a id="a-8u"></a>如是鲜白。<a id="a-8v"></a>我今云何得虚空处。<a id="a-8w"></a>彼人如是悕望欲得虚空处行。<a id="a-8x"></a>如彼处心。<a id="a-8y"></a>我云何得。<a id="a-8z"></a>我已证舍。<a id="a-90"></a>究竟坚固。<a id="a-91"></a>我今此舍毕竟喜乐。<a id="a-92"></a>常摄不离。<a id="a-93"></a>我以此舍取虚空处。<a id="a-94"></a>又我此舍。<a id="a-95"></a>如是清净。<a id="a-96"></a>如是鲜白。<a id="a-97"></a>用取识处无所有处。<a id="a-98"></a>用取非想非非想处。<a id="a-99"></a>我悕彼处。<a id="a-9A"></a>如是正行。<a id="a-9B"></a>彼人如是正行非想非非想处。<a id="a-9C"></a>作如是念。<a id="a-9D"></a>我今此舍。<a id="a-9E"></a>依于彼处。<a id="a-9F"></a>如彼处法。<a id="a-9G"></a>令我得之。<a id="a-9H"></a>我以此舍喜乐彼处。<a id="a-9I"></a>用取彼处。<a id="a-9J"></a>正行非想非非想处。<a id="a-9K"></a>譬如世间善巧金师若其弟子。<a id="a-9L"></a>以生色金置于火中。<a id="a-9M"></a>以筒吹之。<a id="a-9N"></a>以手执钳。<a id="a-9O"></a>并[打-丁+毛]并吹。<a id="a-9P"></a>极令善调。<a id="a-9Q"></a>彼生色金。<a id="a-9R"></a>调柔真净。<a id="a-9S"></a>光色明好。<a id="a-9T"></a>随所须用。<a id="a-9U"></a>一切造作。<a id="a-9V"></a>皆可赞叹。<a id="a-9W"></a>一切方土随所至处。<a id="a-9X"></a>无说过者。<a id="a-9Y"></a>磨之无垢。<a id="a-9Z"></a>不杂不涩。<a id="a-9a"></a>第一柔软。<a id="a-9b"></a>所作皆妙。<a id="a-9c"></a>光明净胜。<a id="a-9d"></a>映蔽余宝。<a id="a-9e"></a>然此巧师。<a id="a-9f"></a>若其弟子。<a id="a-9g"></a>知彼真金善巧能治。<a id="a-9h"></a>知是真宝。<a id="a-9i"></a>如是知已。<a id="a-9j"></a>随所忆念。<a id="a-9k"></a>欲作何等。<a id="a-9l"></a>令见之者皆生欢喜。<a id="a-9m"></a>即以作铃。<a id="a-9n"></a>若庄严身。<a id="a-9o"></a>若不见处。<a id="a-9p"></a>若眼见处。<a id="a-9q"></a>若作耳铛用庄严耳。<a id="a-9r"></a>若作璎珞用庄严咽。<a id="a-9s"></a>若以庄严供养经论。<a id="a-9t"></a>若作指环。<a id="a-9u"></a>环有印文用庄严指。<a id="a-9v"></a>若作金鬘。<a id="a-9w"></a>若作髻冠。<a id="a-9x"></a>以庄严髻。<a id="a-9y"></a>何处何处用以庄严。<a id="a-9z"></a>彼彼如是。<a id="a-A0"></a>相应善成。<a id="a-A1"></a>如是有智。<a id="a-A2"></a>善戒比丘。<a id="a-A3"></a>生如是心。<a id="a-A4"></a>我今此舍。<a id="a-A5"></a>如是清净。<a id="a-A6"></a>如是鲜白。<a id="a-A7"></a>如是正行。<a id="a-A8"></a>取虚空处。<a id="a-A9"></a>我则相应。<a id="a-AA"></a>我依此舍。<a id="a-AB"></a>系念彼处。<a id="a-AC"></a>喜乐彼处。<a id="a-AD"></a>用取彼处。<a id="a-AE"></a>我以此舍。<a id="a-AF"></a>行虚空处。<a id="a-AG"></a>如是识处无所有处。<a id="a-AH"></a>如是非想非非想处。<a id="a-AI"></a>如是忆念。<a id="a-AJ"></a>我今此舍。<a id="a-AK"></a>云何得常不动不坏。<a id="a-AL"></a>不念念灭。<a id="a-AM"></a>彼思惟已。<a id="a-AN"></a>次复攀缘四无色处。<a id="a-AO"></a>彼舍非常。<a id="a-AP"></a>非是无常。<a id="a-AQ"></a>非动不动。<a id="a-AR"></a>非常无常。<a id="a-AS"></a>彼如是知。<a id="a-AT"></a>彼虚空处。<a id="a-AU"></a>如是识处无所有处。<a id="a-AV"></a>如是非想非非想处。<a id="a-AW"></a>缘于彼处。<a id="a-AX"></a>非常无常。<a id="a-AY"></a>则于彼处心不喜乐。<a id="a-AZ"></a>知不寂静无常动转。<a id="a-Aa"></a>彼复观受。<a id="a-Ab"></a>知受欲生。<a id="a-Ac"></a>知受生已。<a id="a-Ad"></a>知受欲灭。<a id="a-Ae"></a>知受灭已。<a id="a-Af"></a>知眼触生。<a id="a-Ag"></a>如是次第知耳触生。<a id="a-Ah"></a>知鼻触生。<a id="a-Ai"></a>知舌身意触受之生。<a id="a-Aj"></a>彼既如是证知受已。<a id="a-Ak"></a>复于此受。<a id="a-Al"></a>更深观察。<a id="a-Am"></a>眼触生受。<a id="a-An"></a>欲生已生。<a id="a-Ao"></a>及此受住。<a id="a-Ap"></a>我悉知之。<a id="a-Aq"></a>知我受灭。<a id="a-Ar"></a>欲灭已灭。</p>
  <p id="aAs">又复知我耳触生受。<a id="a-At"></a>我眼触受。<a id="a-Au"></a>已灭已没。<a id="a-Av"></a>已厌已弃。<a id="a-Aw"></a>更不复来。<a id="a-Ax"></a>此受灭已。<a id="a-Ay"></a>次第复观耳触生受。<a id="a-Az"></a>缘苦缘乐。<a id="a-B0"></a>不苦不乐。<a id="a-B1"></a>耳触生受。<a id="a-B2"></a>如是如是。<a id="a-B3"></a>随顺观察。<a id="a-B4"></a>如是知已。<a id="a-B5"></a>则于耳受不生喜乐。<a id="a-B6"></a>知彼受已。<a id="a-B7"></a>离欲解脱。</p>
  <p id="aB8">耳触生受。<a id="a-B9"></a>如是灭已。<a id="a-BA"></a>观鼻生受。<a id="a-BB"></a>知鼻生受。<a id="a-BC"></a>鼻触因缘。<a id="a-BD"></a>我此受生。<a id="a-BE"></a>乐缘生乐。<a id="a-BF"></a>苦缘生苦。<a id="a-BG"></a>不苦不乐因缘。<a id="a-BH"></a>故生不苦不乐。<a id="a-BI"></a>如是如是。<a id="a-BJ"></a>随顺观察。<a id="a-BK"></a>鼻触生受。<a id="a-BL"></a>如实正知。<a id="a-BM"></a>受则灭没。<a id="a-BN"></a>知受灭没。<a id="a-BO"></a>彼既灭已。<a id="a-BP"></a>知鼻缘生苦受乐受不苦不乐受。<a id="a-BQ"></a>我若后时。<a id="a-BR"></a>鼻缘生受。<a id="a-BS"></a>如是观察。<a id="a-BT"></a>亦如是生。<a id="a-BU"></a>生已复灭。</p>
  <p id="aBV">彼既灭已。<a id="a-BW"></a>观舌生受。<a id="a-BX"></a>后时生受。<a id="a-BY"></a>亦有三种。<a id="a-BZ"></a>如前所说。<a id="a-Ba"></a>次第乃至观意生受。<a id="a-Bb"></a>亦有三种。<a id="a-Bc"></a>彼既如是如实知受。<a id="a-Bd"></a>得第四地。<a id="a-Be"></a>勤发精进。<a id="a-Bf"></a>欲脱魔缚。<a id="a-Bg"></a>彼地夜叉。<a id="a-Bh"></a>知已欢喜。<a id="a-Bi"></a>如是复向虚空夜叉欢喜心说。<a id="a-Bj"></a>虚空夜叉向四大王。<a id="a-Bk"></a>亦如是说。<a id="a-Bl"></a>彼四大王向四天王。<a id="a-Bm"></a>亦如是说。<a id="a-Bn"></a>彼四天王向帝释王。<a id="a-Bo"></a>亦如是说。<a id="a-Bp"></a>彼帝释王向炎摩天。<a id="a-Bq"></a>如是说言。<a id="a-Br"></a>阎浮提中。<a id="a-Bs"></a>某国某村某聚落中。<a id="a-Bt"></a>某善男子。<a id="a-Bu"></a>如是种姓。<a id="a-Bv"></a>如是名字。<a id="a-Bw"></a>剃除须发。<a id="a-Bx"></a>被服法衣。<a id="a-By"></a>正信出家。<a id="a-Bz"></a>持戒精勤。<a id="a-C0"></a>如是次第如实知受。<a id="a-C1"></a>得第四地。<a id="a-C2"></a>如我今者。<a id="a-C3"></a>向天所说。<a id="a-C4"></a>魔分损减。<a id="a-C5"></a>正法朋长。<a id="a-C6"></a>彼炎摩天见帝释王乘彼白象堙罗槃那。<a id="a-C7"></a>彼炎摩天。<a id="a-C8"></a>如是见已心生欢喜。<a id="a-C9"></a>向帝释王如是说言。<a id="a-CA"></a>汝今帝释。<a id="a-CB"></a>阎浮提人。<a id="a-CC"></a>随顺法行。<a id="a-CD"></a>能生爱念。<a id="a-CE"></a>是汝所应。</p>
  <p id="aCF">又修行者。<a id="a-CG"></a>内心思惟。<a id="a-CH"></a>随顺正法。<a id="a-CI"></a>观察法行。<a id="a-CJ"></a>云何彼比丘舍魔缚已。<a id="a-CK"></a>观察舍受。<a id="a-CL"></a>彼见闻知。<a id="a-CM"></a>或天眼见。<a id="a-CN"></a>彼比丘如是谛观察受。<a id="a-CO"></a>眼识因缘。<a id="a-CP"></a>生不善受。<a id="a-CQ"></a>彼受欲起第二善缘。<a id="a-CR"></a>不善受灭。<a id="a-CS"></a>善受得生。<a id="a-CT"></a>彼记缘灭。<a id="a-CU"></a>记受则灭。<a id="a-CV"></a>无记受生。<a id="a-CW"></a>如是次第耳触生受。<a id="a-CX"></a>鼻触生受。<a id="a-CY"></a>舌触生受。<a id="a-CZ"></a>身触生受。<a id="a-Ca"></a>意触生受。<a id="a-Cb"></a>如是知受。<a id="a-Cc"></a>善法满足。<a id="a-Cd"></a>烦恼微薄。<a id="a-Ce"></a>彼如是修。<a id="a-Cf"></a>复细观受。<a id="a-Cg"></a>彼观法受。<a id="a-Ch"></a>法受共障。<a id="a-Ci"></a>如灯光明日光能障。<a id="a-Cj"></a>如是二受。<a id="a-Ck"></a>障亦如是。<a id="a-Cl"></a>善受既生。<a id="a-Cm"></a>障不善受。<a id="a-Cn"></a>应如是知。<a id="a-Co"></a>譬如灯明。<a id="a-Cp"></a>第二灯明不能相障。<a id="a-Cq"></a>又思量受。<a id="a-Cr"></a>若以何受。<a id="a-Cs"></a>共何等受。<a id="a-Ct"></a>毕竟相障。<a id="a-Cu"></a>彼见善受。<a id="a-Cv"></a>共不善受。<a id="a-Cw"></a>毕竟相障。<a id="a-Cx"></a>譬如灯明。<a id="a-Cy"></a>星宿光明二不相障。</p>
  <p id="aCz">又彼比丘思量观察。<a id="a-D0"></a>何受何受。<a id="a-D1"></a>何者何者。<a id="a-D2"></a>如是能坏。<a id="a-D3"></a>彼如是观无漏缘受。<a id="a-D4"></a>坏漏缘受。<a id="a-D5"></a>譬如火光能障雪光。<a id="a-D6"></a>又何者受。<a id="a-D7"></a>何者受胜。<a id="a-D8"></a>如是复起如是观察。<a id="a-D9"></a>彼不善受障于善受。<a id="a-DA"></a>后时复起。<a id="a-DB"></a>譬如昼日覆月光明。<a id="a-DC"></a>彼月光明。<a id="a-DD"></a>于夜闇中无能障覆。<a id="a-DE"></a>又彼比丘正思量受。<a id="a-DF"></a>多受和合。<a id="a-DG"></a>一受能障。<a id="a-DH"></a>胜彼多受。<a id="a-DI"></a>观彼多受。<a id="a-DJ"></a>是世间受。<a id="a-DK"></a>彼一受者。<a id="a-DL"></a>是出世间无漏心受。<a id="a-DM"></a>此受为胜能障漏受。<a id="a-DN"></a>譬如夜中众多星宿。<a id="a-DO"></a>一月光明能障众星。<a id="a-DP"></a>又彼比丘随顺观察彼微细受。<a id="a-DQ"></a>何者多受。<a id="a-DR"></a>谓眼耳鼻舌身所起。<a id="a-DS"></a>此是漏受。<a id="a-DT"></a>何者善发。<a id="a-DU"></a>彼观世间有漏受多。<a id="a-DV"></a>复非无漏。<a id="a-DW"></a>世间无力。<a id="a-DX"></a>如夜闇中星宿光明。<a id="a-DY"></a>于有月时不能善照。<a id="a-DZ"></a>又彼比丘。<a id="a-Da"></a>观察彼受。<a id="a-Db"></a>我此受者几许时住。<a id="a-Dc"></a>彼观我受生灭相住。<a id="a-Dd"></a>譬如电光。<a id="a-De"></a>又彼比丘如是观察。<a id="a-Df"></a>此义云何。<a id="a-Dg"></a>眼受因缘生鼻受不。<a id="a-Dh"></a>彼正观察。<a id="a-Di"></a>意根攀缘。<a id="a-Dj"></a>其受则坏一切根受。<a id="a-Dk"></a>譬如牛马驼驴水牛各各坏相。<a id="a-Dl"></a>非一因缘。<a id="a-Dm"></a>如是如是。<a id="a-Dn"></a>五根所起。<a id="a-Do"></a>无始以来喜乐攀缘。<a id="a-Dp"></a>非一境界。<a id="a-Dq"></a>坏相境界境界根坏。<a id="a-Dr"></a>譬如牛马驼驴猪等。<a id="a-Ds"></a>彼比丘如是观受。<a id="a-Dt"></a>得微细智彼比丘能于彼智。<a id="a-Du"></a>乐修多作。<a id="a-Dv"></a>观乐受已。<a id="a-Dw"></a>随顺观受。<a id="a-Dx"></a>随顺观尽。<a id="a-Dy"></a>如是忆念。<a id="a-Dz"></a>我此受者。<a id="a-E0"></a>眼耳鼻舌身意所起。<a id="a-E1"></a>生从何来。<a id="a-E2"></a>灭何所至。<a id="a-E3"></a>彼比丘随顺观察。<a id="a-E4"></a>见受尽灭。<a id="a-E5"></a>思惟道理。<a id="a-E6"></a>如是观已。<a id="a-E7"></a>则知眼受生无处来灭无所至。<a id="a-E8"></a>我此眼受。<a id="a-E9"></a>本无今有。<a id="a-EA"></a>已有还无。<a id="a-EB"></a>我此眼者。<a id="a-EC"></a>无有来处。<a id="a-ED"></a>如海中水。<a id="a-EE"></a>灭无所至。<a id="a-EF"></a>如河下行到于大海。<a id="a-EG"></a>我此眼受。<a id="a-EH"></a>本无今有。<a id="a-EI"></a>已有还无。<a id="a-EJ"></a>因缘而生。<a id="a-EK"></a>耳鼻舌身意受皆尔。<a id="a-EL"></a>譬如陶师若其弟子。<a id="a-EM"></a>因轮泥团人功势力。<a id="a-EN"></a>缘水缘杖而生于瓶。<a id="a-EO"></a>如是瓶者。<a id="a-EP"></a>非有处来。<a id="a-EQ"></a>灭无所至。<a id="a-ER"></a>而此瓶者因缘而生。<a id="a-ES"></a>如是如是。<a id="a-ET"></a>因眼缘色。<a id="a-EU"></a>缘明缘空。<a id="a-EV"></a>缘于忆念而生眼受。<a id="a-EW"></a>所谓苦乐。<a id="a-EX"></a>不苦不乐。<a id="a-EY"></a>犹如彼瓶。<a id="a-EZ"></a>若好因缘则生好瓶。<a id="a-Ea"></a>若恶因缘。<a id="a-Eb"></a>则生恶瓶。<a id="a-Ec"></a>如是如是。<a id="a-Ed"></a>若缘善缘。<a id="a-Ee"></a>生善眼受。<a id="a-Ef"></a>耳鼻舌身意等皆尔。<a id="a-Eg"></a>若合善受。<a id="a-Eh"></a>次第顺行则到涅槃。<a id="a-Ei"></a>若不善因缘。<a id="a-Ej"></a>不善眼受生缘欲嗔痴。<a id="a-Ek"></a>于生死中堕于地狱畜生饿鬼恶道境界。<a id="a-El"></a>彼比丘一切所有善行善果。<a id="a-Em"></a>随顺缚思观察彼受。<a id="a-En"></a>无所依止。<a id="a-Eo"></a>非有作者。<a id="a-Ep"></a>非有因起。<a id="a-Eq"></a>非无因起。<a id="a-Er"></a>亦非聚集。<a id="a-Es"></a>非常非色。<a id="a-Et"></a>非不念念。<a id="a-Eu"></a>非颠倒法。<a id="a-Ev"></a>比丘如是见此受阴则灭有爱。<a id="a-Ew"></a>共喜乐生。<a id="a-Ex"></a>垢恶之爱一切生死皆见无常。<a id="a-Ey"></a>则于出道乐修多作。<a id="a-Ez"></a>彼比丘如是修已。<a id="a-F0"></a>一切结断。<a id="a-F1"></a>远离诸使。<a id="a-F2"></a>何者为结。<a id="a-F3"></a>所谓爱结。<a id="a-F4"></a>障碍结。<a id="a-F5"></a>无明结。<a id="a-F6"></a>见结。<a id="a-F7"></a>生结慢结。<a id="a-F8"></a>断此诸结。<a id="a-F9"></a>何者为使。<a id="a-FA"></a>谓欲染使。<a id="a-FB"></a>及有染使。<a id="a-FC"></a>见使。<a id="a-FD"></a>障碍使。<a id="a-FE"></a>慢使无明使。<a id="a-FF"></a>思量结疑结妒结嫉结疑使。<a id="a-FG"></a>以此因缘。<a id="a-FH"></a>三有流转。<a id="a-FI"></a>行于三地。<a id="a-FJ"></a>轮转三恶。<a id="a-FK"></a>三时随行。<a id="a-FL"></a>于三品中随三受熏。<a id="a-FM"></a>随三生转生死因缘又修行者。<a id="a-FN"></a>内心思惟。<a id="a-FO"></a>随顺正法。<a id="a-FP"></a>观察法行。<a id="a-FQ"></a>云何彼比丘。<a id="a-FR"></a>觉知如是眼之因缘。<a id="a-FS"></a>彼如是观。<a id="a-FT"></a>眼者何因何缘而生。<a id="a-FU"></a>彼见闻知。<a id="a-FV"></a>或天眼见。<a id="a-FW"></a>业为眼因。<a id="a-FX"></a>眼因业生。<a id="a-FY"></a>如是转行。<a id="a-FZ"></a>譬如世间尼居陀子。<a id="a-Fa"></a>从子出生尼居陀树。<a id="a-Fb"></a>树复生子。<a id="a-Fc"></a>因缘系缚。<a id="a-Fd"></a>如是如是。<a id="a-Fe"></a>知因业生。<a id="a-Ff"></a>业复转生。<a id="a-Fg"></a>若生则有老死忧悲啼哭苦恼。<a id="a-Fh"></a>如是业因。<a id="a-Fi"></a>爱罥所缚。<a id="a-Fj"></a>一切愚痴凡夫之人生死海中。<a id="a-Fk"></a>如是轮转。<a id="a-Fl"></a>以此因缘。<a id="a-Fm"></a>一切爱想。<a id="a-Fn"></a>若不作业。<a id="a-Fo"></a>以无业故则无有爱。<a id="a-Fp"></a>以无爱故则无有受。<a id="a-Fq"></a>彼因缘者。<a id="a-Fr"></a>譬如炷炉油火因缘则有灯焰。<a id="a-Fs"></a>念念出生。<a id="a-Ft"></a>比丘如是观察受因。<a id="a-Fu"></a>谛观业因。<a id="a-Fv"></a>业法业力。<a id="a-Fw"></a>生一切受。<a id="a-Fx"></a>炉者喻身。<a id="a-Fy"></a>油者喻根。<a id="a-Fz"></a>炷者喻受。<a id="a-G0"></a>欲嗔痴火。<a id="a-G1"></a>念念生焰喻念念智。<a id="a-G2"></a>明喻智慧。<a id="a-G3"></a>彼修行者。<a id="a-G4"></a>如是见知一切三界皆有此受。<a id="a-G5"></a>譬如金师若其弟子。<a id="a-G6"></a>得好真金则能造成妙庄严具。<a id="a-G7"></a>如是如是。<a id="a-G8"></a>彼巧作师。<a id="a-G9"></a>喻修行者。<a id="a-GA"></a>彼真金者喻善攀缘若善攀缘则有善业。<a id="a-GB"></a>得涅槃道。<a id="a-GC"></a>不善攀缘得不善业。<a id="a-GD"></a>尔时世尊而说偈言。</p>
  <p id="aGE">谛知因与缘　　决定微细义</p>
  <p id="aGF">喜乐解脱流　　爱所不能使</p>
  <p id="aGG">众生随业流　　一切业中生</p>
  <p id="aGH">业果系缚已　　有中隘处行</p>
  <p id="aGI">若离不善业　　常喜乐善业</p>
  <p id="aGJ">如是修行者　　如无垢月光</p>
  <p id="aGK">彼能烧恶业　　如火焚干草</p>
  <p id="aGL">三界之光明　　解脱诸恶法</p>
  <p id="aGM">若人悕解脱　　心不乐生死</p>
  <p id="aGN">生死不能缚　　如鸟飞虚空</p>
  <p id="aGO">谛知受所从　　善知受果报</p>
  <p id="aGP">则得于解脱　　彼谛知三界</p>
  <p id="aGQ">苦乐不能动　　善恶不经心</p>
  <p id="aGR">见世间如焰　　彼修者普爱</p>
  <p id="aGS">意常不错谬　　恒乐于法行</p>
  <p id="aGT">心乐比丘法　　如是名比丘</p>
  <p id="aGU">不乐数见亲　　乐见于善人</p>
  <p id="aGV">出家离舍垢　　如是名比丘</p>
  <p id="aGW">寂静于诸根　　不贪着境界</p>
  <p id="aGX">行视一寻地　　如是名比丘</p>
  <p id="aGY">不行他骂家　　一向不贩卖</p>
  <p id="aGZ">不乐四出巷　　如是名比丘</p>
  <p id="aGa">不乐观歌舞　　不乐饶人处</p>
  <p id="aGb">乐住于冢间　　如是名比丘</p>
  <p id="aGc">唯取当日食　　不取明日食</p>
  <p id="aGd">食二分便罢　　如是名比丘</p>
  <p id="aGe">舍离妙好服　　喜乐尘土衣</p>
  <p id="aGf">食行俱相应　　如是名比丘</p>
  <p id="aGg">若不作世业　　不望世业果</p>
  <p id="aGh">不苦求所须　　如是名比丘</p>
  <p id="aGi">解脱于欲嗔　　舍离痴心泥</p>
  <p id="aGj">恶法不能污　　如是名比丘</p>
  <p id="aGk">已过一切结　　舍离一切使</p>
  <p id="aGl">解脱一切缚　　如是名比丘</p>
  <p id="aGm">游八分圣道　　趣向涅槃城</p>
  <p id="aGn">离恶意烦恼　　如是名比丘</p>
  <p id="aGo">坚意寂静根　　舍离欲淤泥</p>
  <p id="aGp">常一意正住　　如是名比丘</p>
  <p id="aGq">若已得地智　　寂静心谛见</p>
  <p id="aGr">知诸地善恶　　如是名比丘</p>
  <p id="aGs">漏法无漏法　　皆因缘而生</p>
  <p id="aGt">一切种种知　　如是名比丘</p>
  <p id="aGu">正直修梵行　　寂静离懈怠</p>
  <p id="aGv">早起净恭敬　　如是名比丘</p>
  <p id="aGw">乐修于定慧　　复乐于四禅</p>
  <p id="aGx">亦乐阿兰若　　如是名比丘</p>
  <p id="aGy">如鸟飞虚空　　影则常相随</p>
  <p id="aGz">若意顺正法　　如是名比丘</p>
  <p id="aH0">能杀诸烦恼　　平等善意观</p>
  <p id="aH1">善知出入息　　如是名比丘</p>
  <p id="aH2">若能次第知　　谛见所修法</p>
  <p id="aH3">善知道非道　　如是名比丘</p>
  <p id="aH4">得乐心不喜　　遇苦则不忧</p>
  <p id="aH5">忧喜心平等　　如是名比丘</p>
  <p id="aH6">若谛知老死　　天修罗礼敬</p>
  <p id="aH7">知众生善恶　　如是名比丘</p>
  <p id="aH8">衣钵常知足　　不聚积财宝</p>
  <p id="aH9">少欲而梵行　　如是名比丘</p>
  <p id="aHA">一食而离垢　　不贪着诸味</p>
  <p id="aHB">能舍于利养　　如是名比丘</p>
  <p id="aHC">行舍心悲心　　舍离妒嫉恶</p>
  <p id="aHD">已烧一切过　　如是名比丘</p>
  <p id="aHE">彼比丘。<a id="a-HF"></a>内心思惟。<a id="a-HG"></a>随顺正法。<a id="a-HH"></a>如是观受。<a id="a-HI"></a>既观受已。<a id="a-HJ"></a>得微细智。<a id="a-HK"></a>更深观察。<a id="a-HL"></a>眼触生受。<a id="a-HM"></a>攀缘顺行。<a id="a-HN"></a>如是观眼第二攀缘。<a id="a-HO"></a>相与共灭。<a id="a-HP"></a>我眼触受。<a id="a-HQ"></a>攀缘已灭。<a id="a-HR"></a>声共攀缘。<a id="a-HS"></a>我生爱受。<a id="a-HT"></a>若不爱受生。<a id="a-HU"></a>心莫共灭。<a id="a-HV"></a>彼比丘以不愁绳。<a id="a-HW"></a>系缚彼心。<a id="a-HX"></a>在攀缘柱。<a id="a-HY"></a>彼受灭已。<a id="a-HZ"></a>彼声攀缘共耳受灭。<a id="a-Ha"></a>鼻缘于香而生鼻受。<a id="a-Hb"></a>彼比丘复观鼻受。<a id="a-Hc"></a>如是思惟。<a id="a-Hd"></a>我鼻共香而生鼻受。<a id="a-He"></a>若善不善。<a id="a-Hf"></a>若记无记。<a id="a-Hg"></a>我此鼻受。<a id="a-Hh"></a>心莫共灭。<a id="a-Hi"></a>彼比丘若观心坏。<a id="a-Hj"></a>如是攀缘。<a id="a-Hk"></a>数数习行。<a id="a-Hl"></a>修取调心。<a id="a-Hm"></a>善法熏心。<a id="a-Hn"></a>无漏善法。<a id="a-Ho"></a>尔时不动。<a id="a-Hp"></a>舌攀缘味。<a id="a-Hq"></a>此之攀缘。<a id="a-Hr"></a>若善不善。<a id="a-Hs"></a>若记无记。<a id="a-Ht"></a>彼比丘证攀缘已。<a id="a-Hu"></a>次观察受。<a id="a-Hv"></a>若苦若乐。<a id="a-Hw"></a>不苦不乐。<a id="a-Hx"></a>如是观已。<a id="a-Hy"></a>思惟忆念。<a id="a-Hz"></a>我此心者。<a id="a-I0"></a>为坏不坏。<a id="a-I1"></a>又复观察彼味攀缘所生之受。<a id="a-I2"></a>能破坏心。<a id="a-I3"></a>如是观已。<a id="a-I4"></a>以不愁绳系缚彼心。<a id="a-I5"></a>在攀缘柱。<a id="a-I6"></a>如行修取。<a id="a-I7"></a>心若如是。<a id="a-I8"></a>舌受味爱所不能劫。<a id="a-I9"></a>又彼比丘观彼身触。<a id="a-IA"></a>如是身触。<a id="a-IB"></a>共彼触受。<a id="a-IC"></a>缚攀缘柱。<a id="a-ID"></a>若善不善。<a id="a-IE"></a>若记无记。<a id="a-IF"></a>观彼触受。<a id="a-IG"></a>若心动坏复以缚于攀缘柱已。<a id="a-IH"></a>而调伏之。<a id="a-II"></a>不复破坏。</p>
  <p id="aIJ">又彼比丘次观察意。<a id="a-IK"></a>意缚法受。<a id="a-IL"></a>若善不善。<a id="a-IM"></a>若记无记。<a id="a-IN"></a>见受意坏。<a id="a-IO"></a>彼比丘以不愁绳。<a id="a-IP"></a>系缚彼心。<a id="a-IQ"></a>在攀缘柱。<a id="a-IR"></a>而调伏之。<a id="a-IS"></a>则不破坏。<a id="a-IT"></a>彼比丘观六境界身入受已。<a id="a-IU"></a>谛知五受。<a id="a-IV"></a>得不尽处。<a id="a-IW"></a>彼以智灯。<a id="a-IX"></a>观眼触受。<a id="a-IY"></a>觉何者受。<a id="a-IZ"></a>彼观意识。<a id="a-Ia"></a>缘生此受。<a id="a-Ib"></a>意缚心取。<a id="a-Ic"></a>一切世间愚痴凡夫。<a id="a-Id"></a>以分别火而自烧燃。<a id="a-Ie"></a>此无受者。<a id="a-If"></a>唯行聚生。<a id="a-Ig"></a>唯行聚灭。<a id="a-Ih"></a>因缘所缚。<a id="a-Ii"></a>眼触生受随顺观已。<a id="a-Ij"></a>随顺而行。<a id="a-Ik"></a>彼不能取。<a id="a-Il"></a>心不动转。<a id="a-Im"></a>不死不乱。<a id="a-In"></a>又彼比丘观察耳受。<a id="a-Io"></a>何者耳受。<a id="a-Ip"></a>谁觉此受。<a id="a-Iq"></a>彼见意识。<a id="a-Ir"></a>随顺系缚。<a id="a-Is"></a>如此耳受。<a id="a-It"></a>意共系缚。<a id="a-Iu"></a>依止彼意。<a id="a-Iv"></a>此无作者。<a id="a-Iw"></a>亦无受者。<a id="a-Ix"></a>因缘而生。<a id="a-Iy"></a>如是耳受。<a id="a-Iz"></a>非有作者。<a id="a-J0"></a>非有受者。<a id="a-J1"></a>唯有行聚因缘势力。<a id="a-J2"></a>若生若灭。<a id="a-J3"></a>又彼比丘观察鼻受。<a id="a-J4"></a>谁觉此受。<a id="a-J5"></a>彼观察受。<a id="a-J6"></a>意识共缚。<a id="a-J7"></a>攀缘彼意。<a id="a-J8"></a>依止彼意。<a id="a-J9"></a>因彼因缘。<a id="a-JA"></a>随顺而生。<a id="a-JB"></a>唯有行聚。<a id="a-JC"></a>非有作者。<a id="a-JD"></a>非有受者。<a id="a-JE"></a>相续转缚。<a id="a-JF"></a>观鼻受已。<a id="a-JG"></a>离于受者。</p>
  <p id="aJH">又彼比丘次观舌受。<a id="a-JI"></a>谁觉舌受。<a id="a-JJ"></a>观察此受。<a id="a-JK"></a>意识系缚。<a id="a-JL"></a>如是舌受。<a id="a-JM"></a>依止彼意。<a id="a-JN"></a>彼缚攀缘。<a id="a-JO"></a>彼因缘生。<a id="a-JP"></a>非有作者。<a id="a-JQ"></a>非有受者。<a id="a-JR"></a>更无别物。<a id="a-JS"></a>唯有行聚因缘力生。<a id="a-JT"></a>又彼比丘观身触受。<a id="a-JU"></a>谁觉此受。<a id="a-JV"></a>此何谁受。<a id="a-JW"></a>如是观察意识系缚。<a id="a-JX"></a>如此身受。<a id="a-JY"></a>非有作者。<a id="a-JZ"></a>非有受者。<a id="a-Ja"></a>更无别物。<a id="a-Jb"></a>唯有行聚因缘力转。</p>
  <p id="aJc">又彼比丘观察意受。<a id="a-Jd"></a>谁觉意受。<a id="a-Je"></a>观察意受。<a id="a-Jf"></a>意缘于法而生意识。<a id="a-Jg"></a>三和合触。<a id="a-Jh"></a>触共受生。<a id="a-Ji"></a>譬如种种无量香物。<a id="a-Jj"></a>众多和合则生善香。<a id="a-Jk"></a>此善香生。<a id="a-Jl"></a>非是一因此亦如是因缘和合。<a id="a-Jm"></a>生一切受。<a id="a-Jn"></a>非有作者。<a id="a-Jo"></a>非有受者。<a id="a-Jp"></a>譬如茎叶须馞等缘。<a id="a-Jq"></a>莲华名生。<a id="a-Jr"></a>彼非一因。<a id="a-Js"></a>如是依眼。<a id="a-Jt"></a>缘色缘空。<a id="a-Ju"></a>缘念缘明。<a id="a-Jv"></a>生眼触受。<a id="a-Jw"></a>依眼而生。<a id="a-Jx"></a>如是受者。<a id="a-Jy"></a>不从一生。<a id="a-Jz"></a>非一物生。<a id="a-K0"></a>非一合生。<a id="a-K1"></a>非一相生。<a id="a-K2"></a>非聚集生。<a id="a-K3"></a>非应化生。<a id="a-K4"></a>彼比丘如是如是。<a id="a-K5"></a>谛求此受如是如是。<a id="a-K6"></a>生白净法。<a id="a-K7"></a>如甘蔗汁。<a id="a-K8"></a>器中火煎。<a id="a-K9"></a>彼初离垢。<a id="a-KA"></a>名颇尼多。<a id="a-KB"></a>次第二煎。<a id="a-KC"></a>则渐微重。<a id="a-KD"></a>名曰巨吕。<a id="a-KE"></a>更第三煎。<a id="a-KF"></a>其色则白。<a id="a-KG"></a>名白石蜜。<a id="a-KH"></a>此甘蔗汁。<a id="a-KI"></a>如是如是煎复更煎。<a id="a-KJ"></a>离垢渐重。<a id="a-KK"></a>乃至色白。<a id="a-KL"></a>比丘如是缘器智火。<a id="a-KM"></a>以煎相续心甘蔗汁。<a id="a-KN"></a>初始禅观。<a id="a-KO"></a>如颇尼多。<a id="a-KP"></a>次复第二。<a id="a-KQ"></a>则如巨吕。<a id="a-KR"></a>次复第三。<a id="a-KS"></a>如白石蜜。<a id="a-KT"></a>如是比丘心相续法。<a id="a-KU"></a>以智火煎。<a id="a-KV"></a>则成无漏鲜白之法。<a id="a-KW"></a>离垢不杂。<a id="a-KX"></a>出世法生。<a id="a-KY"></a>出于生死。<a id="a-KZ"></a>鲜白离垢。<a id="a-Ka"></a>犹如洗衣。</p>
  <p id="aKb">又彼比丘。<a id="a-Kc"></a>更以异法。<a id="a-Kd"></a>微细观受。<a id="a-Ke"></a>眼触生受。<a id="a-Kf"></a>有粗有细。<a id="a-Kg"></a>垢重不轻。<a id="a-Kh"></a>与痴相随。<a id="a-Ki"></a>某众生受。<a id="a-Kj"></a>彼某甲受。<a id="a-Kk"></a>胜故能坏。<a id="a-Kl"></a>余残少在。<a id="a-Km"></a>彼不依止。<a id="a-Kn"></a>如是耳受鼻受舌受。<a id="a-Ko"></a>身受意受。<a id="a-Kp"></a>彼比丘如是修已。<a id="a-Kq"></a>受观成就。<a id="a-Kr"></a>魔军欲坏。<a id="a-Ks"></a>彼地夜叉转复欢喜。<a id="a-Kt"></a>如是上闻虚空夜叉。<a id="a-Ku"></a>彼地夜叉虚空夜叉。<a id="a-Kv"></a>闻四大王。<a id="a-Kw"></a>彼地夜叉虚空夜叉彼四大王。<a id="a-Kx"></a>闻四天王。<a id="a-Ky"></a>彼地夜叉虚空夜叉及四大王并四天王。<a id="a-Kz"></a>向帝释说。<a id="a-L0"></a>时帝释王。<a id="a-L1"></a>即乘白象堙罗槃那。<a id="a-L2"></a>向炎摩天欢喜心说。<a id="a-L3"></a>具足如前。<a id="a-L4"></a>彼炎摩天闻帝释说。<a id="a-L5"></a>心生欢喜。<a id="a-L6"></a>以种种色天宝妙鬘庄严之具香庄严身。<a id="a-L7"></a>乘种种乘。<a id="a-L8"></a>可爱声触味色香等。<a id="a-L9"></a>种种可爱。<a id="a-LA"></a>不可说乐。<a id="a-LB"></a>心大欢喜。<a id="a-LC"></a>炎摩天众。<a id="a-LD"></a>向兜率天四万由旬。<a id="a-LE"></a>七宝殿舍胜妙光明种种宫室。<a id="a-LF"></a>意分别城。<a id="a-LG"></a>一万由旬。<a id="a-LH"></a>名无漏乐菩萨坊巷。<a id="a-LI"></a>弥勒世尊住在彼处。<a id="a-LJ"></a>有诸菩萨五百人俱。<a id="a-LK"></a>彼炎摩天到世尊所。<a id="a-LL"></a>心大欢喜。<a id="a-LM"></a>正天衣服在于一肩。<a id="a-LN"></a>右膝着地合掌礼已。<a id="a-LO"></a>合掌于额而作是言。<a id="a-LP"></a>天今当知。<a id="a-LQ"></a>阎浮提中业地之处。<a id="a-LR"></a>依阎浮提某国某村某聚落中某善男子。<a id="a-LS"></a>如是种姓。<a id="a-LT"></a>如是名字。<a id="a-LU"></a>剃除须发。<a id="a-LV"></a>被服法衣。<a id="a-LW"></a>正信出家。<a id="a-LX"></a>持戒修行。<a id="a-LY"></a>恭敬尊长。<a id="a-LZ"></a>获得第四求无漏善。<a id="a-La"></a>谛见受地。<a id="a-Lb"></a>破坏魔众。<a id="a-Lc"></a>坚牢善作正法桥梁。<a id="a-Ld"></a>开显白法。<a id="a-Le"></a>令彼魔分无有威力。<a id="a-Lf"></a>天朋增长。<a id="a-Lg"></a>有大势力。<a id="a-Lh"></a>如我今者向天所说弥勒世尊如是闻已。<a id="a-Li"></a>向炎摩天。<a id="a-Lj"></a>如是说言。<a id="a-Lk"></a>天朋有力。<a id="a-Ll"></a>魔分劣弱。<a id="a-Lm"></a>正法朋长。<a id="a-Ln"></a>烦恼缚缓。<a id="a-Lo"></a>魔军战动。<a id="a-Lp"></a>我闻欢喜。</p>
 </body>
</html>