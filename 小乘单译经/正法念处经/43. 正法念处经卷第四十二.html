<!doctype html>
<html id="z3IBUQvbU" data-ver="1233">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十二</h1>
  <h2 id="a2">观天品第六之二十一(夜摩天之七)</h2>
  <p id="a3">尔时彼天次第而行。<a id="a-4"></a>上彼山峰第一无垢如镜之地。<a id="a-5"></a>彼诸天众。<a id="a-6"></a>业地镜中。<a id="a-7"></a>自见其身。<a id="a-8"></a>分分明了。<a id="a-9"></a>彼诸天等。<a id="a-A"></a>若有先修身口意者。<a id="a-B"></a>业地镜中。<a id="a-C"></a>得见自身。<a id="a-D"></a>额中所现业果生死。<a id="a-E"></a>如彼某时某处某国某因某缘某退相等。<a id="a-F"></a>一切皆见。<a id="a-G"></a>亦见他相当退之相。<a id="a-H"></a>随何者天额。<a id="a-I"></a>中书字余业之相。<a id="a-J"></a>或有生业。<a id="a-K"></a>彼一切相业地镜中。<a id="a-L"></a>一切自见。<a id="a-M"></a>退夜摩天。<a id="a-N"></a>若是余业。<a id="a-O"></a>或是生业。<a id="a-P"></a>或身恶业。<a id="a-Q"></a>或口恶业。<a id="a-R"></a>或意恶业。<a id="a-S"></a>如是因缘退已。<a id="a-T"></a>当生某地狱中。<a id="a-U"></a>某饿鬼中。<a id="a-V"></a>某畜生中。<a id="a-W"></a>从畜生处既得脱已。<a id="a-X"></a>行欲放逸之所诳故业风所吹。<a id="a-Y"></a>转某处生。<a id="a-Z"></a>又复如是。<a id="a-a"></a>欲过中出。<a id="a-b"></a>彼于额上字书画中。<a id="a-c"></a>一切具见。<a id="a-d"></a>于额画中亦如是见。<a id="a-e"></a>欲过中出。<a id="a-f"></a>如某欲法。<a id="a-g"></a>如是对治所谓修欲无光明观。<a id="a-h"></a>不为彼欲之所能诳。<a id="a-i"></a>又复彼欲有异对治。<a id="a-j"></a>谓见此色是虚妄见于如是色随顺见已。<a id="a-k"></a>心正观察悕欲之心更不增长。<a id="a-l"></a>如是如是。<a id="a-m"></a>五境界中。<a id="a-n"></a>如欲过患。<a id="a-o"></a>如是谛观。<a id="a-p"></a>彼天如是则无喜爱。<a id="a-q"></a>喜爱之心。<a id="a-r"></a>不能为妨。<a id="a-s"></a>不能为碍。<a id="a-t"></a>喜爱乃是生死种子。<a id="a-u"></a>彼天如是欲中得出额画字中一切皆见。<a id="a-v"></a>彼既见已。<a id="a-w"></a>若胜修身。<a id="a-x"></a>若胜修意。<a id="a-y"></a>彼能舍欲。<a id="a-z"></a>见欲过患。<a id="a-10"></a>故知出欲。<a id="a-11"></a>知出过已。<a id="a-12"></a>见先受乐境界过患。<a id="a-13"></a>如食毒枣。<a id="a-14"></a>今所受欲。<a id="a-15"></a>亦如是见。<a id="a-16"></a>何以故。<a id="a-17"></a>以于境界受欲乐故堕于恶道。<a id="a-18"></a>如是修故。<a id="a-19"></a>舍离境界。<a id="a-1A"></a>若于额上书字画中见恶道业堕于恶道地狱饿鬼畜生之中。<a id="a-1B"></a>见彼业已。<a id="a-1C"></a>彼如是业。<a id="a-1D"></a>一切皆失。<a id="a-1E"></a>生善道业。<a id="a-1F"></a>一切皆生。<a id="a-1G"></a>善业力故。<a id="a-1H"></a>彼诸天子如是见已。<a id="a-1I"></a>深生信心。<a id="a-1J"></a>造作善业。<a id="a-1K"></a>如是乃至造作涅槃种子善业。<a id="a-1L"></a>若更余天少智慧者。<a id="a-1M"></a>其心乐欲。<a id="a-1N"></a>彼前作业。<a id="a-1O"></a>业网自在。<a id="a-1P"></a>既见业画文字相已。<a id="a-1Q"></a>生如是心。<a id="a-1R"></a>若我此处后时退已。<a id="a-1S"></a>或生人中。<a id="a-1T"></a>或生天中。<a id="a-1U"></a>彼天如是。<a id="a-1V"></a>见生处已。<a id="a-1W"></a>心不惊怖。<a id="a-1X"></a>而复更入五境界波爱河中洗。<a id="a-1Y"></a>以放逸故。<a id="a-1Z"></a>行放逸行。<a id="a-1a"></a>如是天者。<a id="a-1b"></a>不曾学来。<a id="a-1c"></a>不曾闻来。<a id="a-1d"></a>少智慧故于欲不知。<a id="a-1e"></a>不能离欲。<a id="a-1f"></a>善法则灭。<a id="a-1g"></a>而复更作其余生业地狱饿鬼畜生之业。<a id="a-1h"></a>何以故。<a id="a-1i"></a>一切善业皆悉尽故。<a id="a-1j"></a>欲所诳故。<a id="a-1k"></a>而复堕于地狱饿鬼畜生之中。<a id="a-1l"></a>尔时有鸟。<a id="a-1m"></a>名为贤语。<a id="a-1n"></a>见放逸天。<a id="a-1o"></a>行放逸行。<a id="a-1p"></a>天善业故。<a id="a-1q"></a>而说偈言。</p>
  <p id="a1r">若善牵心者　　如是则得善</p>
  <p id="a1s">若随不善者　　如是得不善</p>
  <p id="a1t">一切多用心　　如地风水火</p>
  <p id="a1u">随所得因缘　　心如是行转</p>
  <p id="a1v">心能速疾行　　亦能速疾回</p>
  <p id="a1w">速将至天中　　速令入恶道</p>
  <p id="a1x">心速疾行善　　若能防护心</p>
  <p id="a1y">一切法能作　　一切业能断</p>
  <p id="a1z">一切法行主　　所谓彼心是</p>
  <p id="a20">复以如是义　　故得名为心</p>
  <p id="a21">心常求人便　　皆不应信之</p>
  <p id="a22">体性甚[懂-重+隻]动　　大力不可持</p>
  <p id="a23">须臾间作善　　须臾作不善</p>
  <p id="a24">如是作无记　　其行不可测</p>
  <p id="a25">心来不可知　　心去不可识</p>
  <p id="a26">先无后时有　　已有还复无</p>
  <p id="a27">心无有处所　　和集不可得</p>
  <p id="a28">以无身体故　　不可得捉持</p>
  <p id="a29">因缘和合故　　念念如是生</p>
  <p id="a2A">如珠牛粪合　　因缘而生火</p>
  <p id="a2B">如是根色等　　一切因缘心</p>
  <p id="a2C">非一能生心　　和合故生心</p>
  <p id="a2D">如是知心已　　知心难调伏</p>
  <p id="a2E">意随正法行　　慎勿喜乐欲</p>
  <p id="a2F">彼天如是。<a id="a-2G"></a>既闻偈已。<a id="a-2H"></a>修身修意。<a id="a-2I"></a>二种修心。<a id="a-2J"></a>既修心已。<a id="a-2K"></a>不乐境界。<a id="a-2L"></a>随顺法行。<a id="a-2M"></a>退夜摩天。<a id="a-2N"></a>复生胜处。<a id="a-2O"></a>不离天处。<a id="a-2P"></a>若生人中。<a id="a-2Q"></a>或为人王。<a id="a-2R"></a>或为大臣。<a id="a-2S"></a>或时得种解脱种子。<a id="a-2T"></a>三种菩提。<a id="a-2U"></a>随愿皆得。<a id="a-2V"></a>或具善业。<a id="a-2W"></a>作转轮王。</p>
  <p id="a2X">若彼诸天。<a id="a-2Y"></a>如是希有见于业相。<a id="a-2Z"></a>如镜中见。<a id="a-2a"></a>心不调者。<a id="a-2b"></a>彼天复随地狱饿鬼畜生之中。</p>
  <p id="a2c">又彼比丘。<a id="a-2d"></a>观此希有业画文字果报之相。<a id="a-2e"></a>彼则观见若人精勤专意深心。<a id="a-2f"></a>画如来像。<a id="a-2g"></a>若有思信寂静之心。<a id="a-2h"></a>如是书写正法文典心意寂静。<a id="a-2i"></a>彼人生天。<a id="a-2j"></a>咽中额上。<a id="a-2k"></a>见则生信。</p>
  <p id="a2l">又复有人心无正信。<a id="a-2m"></a>或为王敕。<a id="a-2n"></a>或为他遣。<a id="a-2o"></a>或为取物活命因缘。<a id="a-2p"></a>若书经文。<a id="a-2q"></a>或画佛像。<a id="a-2r"></a>亦生天中。<a id="a-2s"></a>见则不信。<a id="a-2t"></a>多行放逸。<a id="a-2u"></a>彼亦造作善业种子。<a id="a-2v"></a>得生天中。<a id="a-2w"></a>虽见不信。<a id="a-2x"></a>以离信来离思来故。<a id="a-2y"></a>如是无因。<a id="a-2z"></a>则无业果。<a id="a-30"></a>如是一切。<a id="a-31"></a>皆从因缘相似业生。</p>
  <p id="a32">若复有天。<a id="a-33"></a>性喜放逸。<a id="a-34"></a>行放逸行。<a id="a-35"></a>受天境界五欲之乐。<a id="a-36"></a>常不厌足。<a id="a-37"></a>复于增长无量欲山宝围山中。<a id="a-38"></a>于长久时五欲功德而受乐已。<a id="a-39"></a>共天女众。<a id="a-3A"></a>如是种种游戏受乐。<a id="a-3B"></a>后离如是五欲功德庄严之山。<a id="a-3C"></a>复向第三珠围山去。<a id="a-3D"></a>生欢喜心。<a id="a-3E"></a>五乐音声。<a id="a-3F"></a>在道游戏。<a id="a-3G"></a>普胜妙事。<a id="a-3H"></a>第一成就。<a id="a-3I"></a>于须臾间。<a id="a-3J"></a>具足受乐。<a id="a-3K"></a>如意所念。<a id="a-3L"></a>种种境界。<a id="a-3M"></a>而受快乐。<a id="a-3N"></a>既于山中。<a id="a-3O"></a>在河岸边。<a id="a-3P"></a>受欲乐已。<a id="a-3Q"></a>方至第三珠围之山。<a id="a-3R"></a>如是如是。<a id="a-3S"></a>天可爱乐境界受乐。<a id="a-3T"></a>如是如是。<a id="a-3U"></a>喜爱增长。<a id="a-3V"></a>以于彼爱不解脱故。<a id="a-3W"></a>欲火所烧。<a id="a-3X"></a>于彼声触味色香等。<a id="a-3Y"></a>不知厌足。<a id="a-3Z"></a>境界河中亦不厌足。<a id="a-3a"></a>如弥那鱼。<a id="a-3b"></a>如是第三名珠围山。<a id="a-3c"></a>一厢则是青色珠宝。<a id="a-3d"></a>次第二厢。<a id="a-3e"></a>赤莲花宝。<a id="a-3f"></a>次第三厢是车磲宝。<a id="a-3g"></a>次第四厢。<a id="a-3h"></a>是白银宝。<a id="a-3i"></a>彼天见已。<a id="a-3j"></a>生欢喜心。<a id="a-3k"></a>迭互相向如是说言。<a id="a-3l"></a>天当看此无量种种端严殊妙种种光明。<a id="a-3m"></a>此宝光明。<a id="a-3n"></a>百万由旬皆悉普遍。<a id="a-3o"></a>入彼光明。<a id="a-3p"></a>不可分别。<a id="a-3q"></a>此胜光明。<a id="a-3r"></a>青黄赤白。<a id="a-3s"></a>有无量种。</p>
  <p id="a3t">彼诸天众如是说已。<a id="a-3u"></a>复向余林。<a id="a-3v"></a>林名树稠。<a id="a-3w"></a>彼诸天众。<a id="a-3x"></a>诸天女众。<a id="a-3y"></a>生欢喜心。<a id="a-3z"></a>无量音乐。<a id="a-40"></a>随种种处。<a id="a-41"></a>皆悉乐见。<a id="a-42"></a>次到彼林。<a id="a-43"></a>善业成熟。<a id="a-44"></a>种种庄严。<a id="a-45"></a>如是游行。<a id="a-46"></a>种种受乐。<a id="a-47"></a>乃于久时行放逸行。<a id="a-48"></a>为爱所使。<a id="a-49"></a>尔时彼天。<a id="a-4A"></a>见树稠林。<a id="a-4B"></a>诸七宝树。<a id="a-4C"></a>于彼林中。<a id="a-4D"></a>见有二河。<a id="a-4E"></a>第一香水。<a id="a-4F"></a>胜味触水。<a id="a-4G"></a>如心意念。<a id="a-4H"></a>则有水满。<a id="a-4I"></a>彼河之水。<a id="a-4J"></a>随念而转。<a id="a-4K"></a>彼河银岸。<a id="a-4L"></a>多有种种异异诸鸟。<a id="a-4M"></a>彼一河者。<a id="a-4N"></a>名为杂水。<a id="a-4O"></a>次第二河。<a id="a-4P"></a>名如意水。<a id="a-4Q"></a>彼杂水者。<a id="a-4R"></a>本性自体。<a id="a-4S"></a>如是杂水。<a id="a-4T"></a>第一清净水流盈满。<a id="a-4U"></a>彼种种水。<a id="a-4V"></a>远离醉过。<a id="a-4W"></a>善业因缘。<a id="a-4X"></a>其水则有无量种色。<a id="a-4Y"></a>是故彼河。<a id="a-4Z"></a>名为杂水。</p>
  <p id="a4a">又第二河。<a id="a-4b"></a>名如意水。<a id="a-4c"></a>随彼天心。<a id="a-4d"></a>种种意念。<a id="a-4e"></a>如是水生。<a id="a-4f"></a>若念须陀。<a id="a-4g"></a>则须陀流第一白净。<a id="a-4h"></a>第一香味。<a id="a-4i"></a>须陀流满。<a id="a-4j"></a>若彼诸天意念天酒。<a id="a-4k"></a>则有色香触味具足。<a id="a-4l"></a>美妙天酒满中流出。<a id="a-4m"></a>若念山泽种种异华。<a id="a-4n"></a>则有色香触等具足。<a id="a-4o"></a>如是妙花。<a id="a-4p"></a>满河流出。<a id="a-4q"></a>于其花中。<a id="a-4r"></a>有种种蜂以为庄严。<a id="a-4s"></a>彼华之名。<a id="a-4t"></a>尚不可说。<a id="a-4u"></a>如是第二如意水河。<a id="a-4v"></a>种种流满。</p>
  <p id="a4w">彼处如是。<a id="a-4x"></a>树稠林中。<a id="a-4y"></a>有如是花。<a id="a-4z"></a>庄严可爱。<a id="a-50"></a>彼处诸天。<a id="a-51"></a>在两河中处处游戏。<a id="a-52"></a>种种受乐。<a id="a-53"></a>可爱声触味色香等。<a id="a-54"></a>种种受乐。<a id="a-55"></a>以善业故。<a id="a-56"></a>共饮天酒。<a id="a-57"></a>种种受乐。<a id="a-58"></a>闻乐音声。<a id="a-59"></a>种种耳乐。<a id="a-5A"></a>种种欢喜。<a id="a-5B"></a>随心具足。<a id="a-5C"></a>受种种乐。<a id="a-5D"></a>远离忧悲。<a id="a-5E"></a>远离饥俭。<a id="a-5F"></a>离于怖畏。<a id="a-5G"></a>于境界中。<a id="a-5H"></a>常不知足。<a id="a-5I"></a>如饮碱水。<a id="a-5J"></a>随增其渴。<a id="a-5K"></a>有无量种无量分别。<a id="a-5L"></a>有无量种受天之乐。<a id="a-5M"></a>彼天如是行林河中受乐行已。<a id="a-5N"></a>彼处有鸟。<a id="a-5O"></a>名曰河行。<a id="a-5P"></a>见天放逸而说偈言。</p>
  <p id="a5Q">犹如此水流　　天乐亦如是</p>
  <p id="a5R">命念念不住　　痴故不觉知</p>
  <p id="a5S">老病死等故　　能令业尽退</p>
  <p id="a5T">天不离此法　　常随逐欲行</p>
  <p id="a5U">命则非是常　　三界乐亦尔</p>
  <p id="a5V">天痴为欲诳　　如是不觉知</p>
  <p id="a5W">如空中水渧　　必堕而不停</p>
  <p id="a5X">一切乐如是　　与雨渧不异</p>
  <p id="a5Y">如风吹尘土　　迭互竞相推</p>
  <p id="a5Z">转于虚空中　　身转亦如是</p>
  <p id="a5a">此乐非胜乐　　贪诳不常定</p>
  <p id="a5b">与爱毒和合　　犹如杂毒食</p>
  <p id="a5c">彼常胜乐者　　所谓不死处</p>
  <p id="a5d">无爱别离处　　无冷无热处</p>
  <p id="a5e">彼处常安隐　　智者之所说</p>
  <p id="a5f">何处不生死　　彼处则无苦</p>
  <p id="a5g">诸因妇女乐　　一切皆有苦</p>
  <p id="a5h">彼爱为种子　　复生地狱中</p>
  <p id="a5i">彼乐能生苦　　云何说为乐</p>
  <p id="a5j">乃是苦中苦　　后时则如毒</p>
  <p id="a5k">若此众生生　　众生业风吹</p>
  <p id="a5l">业网痴所覆　　随生处爱乐</p>
  <p id="a5m">若善不善业　　常随彼共行</p>
  <p id="a5n">处处皆逐去　　如香不离花</p>
  <p id="a5o">汝如是受乐　　此后时则失</p>
  <p id="a5p">如昼日时满　　日没光随没</p>
  <p id="a5q">彼水行鸟。<a id="a-5r"></a>天善业故。<a id="a-5s"></a>已为一切放逸行。<a id="a-5t"></a>天如是说已。<a id="a-5u"></a>若天放逸行放逸者。<a id="a-5v"></a>闻水行鸟。<a id="a-5w"></a>如是偈说。<a id="a-5x"></a>作如是言。<a id="a-5y"></a>此鸟善语。<a id="a-5z"></a>已觉悟我。<a id="a-60"></a>如此鸟说。<a id="a-61"></a>我必当得。<a id="a-62"></a>此鸟实说。<a id="a-63"></a>我放逸故。<a id="a-64"></a>行放逸行。<a id="a-65"></a>犹故如是不能舍离。<a id="a-66"></a>我于后时。<a id="a-67"></a>必定破坏。<a id="a-68"></a>得大怖畏。<a id="a-69"></a>我等从今当善心意。<a id="a-6A"></a>对治放逸。<a id="a-6B"></a>舍离放逸。<a id="a-6C"></a>彼天如是。<a id="a-6D"></a>于长久时。<a id="a-6E"></a>专心善意。<a id="a-6F"></a>舍离放逸。<a id="a-6G"></a>知欲过患。<a id="a-6H"></a>心思惟已。<a id="a-6I"></a>以心动故。<a id="a-6J"></a>心力大故。<a id="a-6K"></a>或于多时。<a id="a-6L"></a>久习欲故。<a id="a-6M"></a>还复着乐。<a id="a-6N"></a>彼天如是无量分别。<a id="a-6O"></a>无量境界。<a id="a-6P"></a>上下受乐。<a id="a-6Q"></a>种种诸欲具足之处。<a id="a-6R"></a>种种鸟声。<a id="a-6S"></a>胜妙园林。<a id="a-6T"></a>有莲花池。<a id="a-6U"></a>七宝山峰。<a id="a-6V"></a>多有无量妙莲花池。<a id="a-6W"></a>以为庄严。<a id="a-6X"></a>多有无量百千蜂众。<a id="a-6Y"></a>出种种声。<a id="a-6Z"></a>庄严妙池。<a id="a-6a"></a>彼处有河。<a id="a-6b"></a>满中饮食。<a id="a-6c"></a>有百千树。<a id="a-6d"></a>随念枝网荫覆彼河。<a id="a-6e"></a>枝间有华。<a id="a-6f"></a>华为堂舍。<a id="a-6g"></a>种种具足。<a id="a-6h"></a>彼天自身。<a id="a-6i"></a>有妙光明。<a id="a-6j"></a>无诸忧恼。<a id="a-6k"></a>自善业故。<a id="a-6l"></a>得如是报。<a id="a-6m"></a>下中上天。<a id="a-6n"></a>皆离妒嫉。<a id="a-6o"></a>迭互相爱。<a id="a-6p"></a>一心一欲。<a id="a-6q"></a>彼此不妨。<a id="a-6r"></a>如是如是。<a id="a-6s"></a>游行受乐。</p>
  <p id="a6t">尔时彼天。<a id="a-6u"></a>既受乐已。<a id="a-6v"></a>迭共筹量而作是言。<a id="a-6w"></a>如我先闻。<a id="a-6x"></a>此夜摩处一切诸天有主。<a id="a-6y"></a>名为牟修楼陀。<a id="a-6z"></a>游戏受乐。<a id="a-70"></a>我等今者相与共去。<a id="a-71"></a>彼处诸天。<a id="a-72"></a>离彼天主牟修楼陀五百由旬。<a id="a-73"></a>遥闻歌声。<a id="a-74"></a>以太远故。<a id="a-75"></a>闻不了了。<a id="a-76"></a>以声普遍一切天处。<a id="a-77"></a>是故不了。<a id="a-78"></a>若鸟音声。<a id="a-79"></a>如是歌声。<a id="a-7A"></a>功德具足。<a id="a-7B"></a>闻彼歌声。<a id="a-7C"></a>虽不了了。<a id="a-7D"></a>极生爱乐。<a id="a-7E"></a>不可厌足。<a id="a-7F"></a>以心动故。<a id="a-7G"></a>生决定意。<a id="a-7H"></a>一切天众。<a id="a-7I"></a>即向天主牟修楼陀戏乐之处。<a id="a-7J"></a>彼林一切功德具足。<a id="a-7K"></a>彼欲行天。<a id="a-7L"></a>共诸天女种种庄严种种衣服一切功德。<a id="a-7M"></a>皆悉具足。<a id="a-7N"></a>普身所著。<a id="a-7O"></a>无缕天衣。<a id="a-7P"></a>以自庄严。<a id="a-7Q"></a>其手皆执种种乐器。<a id="a-7R"></a>迭相爱念。<a id="a-7S"></a>生欢喜心。<a id="a-7T"></a>有乘空者。<a id="a-7U"></a>乘莲花者。<a id="a-7V"></a>复有乘于优钵罗者。<a id="a-7W"></a>彼优钵罗。<a id="a-7X"></a>有第一香。<a id="a-7Y"></a>多有众蜂。<a id="a-7Z"></a>复有乘于拘物头者。<a id="a-7a"></a>彼拘物头。<a id="a-7b"></a>形量白色。<a id="a-7c"></a>皆如月轮。<a id="a-7d"></a>彼天皆共如是天女游戏歌舞。<a id="a-7e"></a>在空而行。<a id="a-7f"></a>五欲境界种种受乐。<a id="a-7g"></a>不知厌足。<a id="a-7h"></a>彼天善业。<a id="a-7i"></a>自心所化。<a id="a-7j"></a>自如是乘。<a id="a-7k"></a>自业所化。<a id="a-7l"></a>有下中上。<a id="a-7m"></a>色亦如是。<a id="a-7n"></a>有下中上。<a id="a-7o"></a>乐亦如是。<a id="a-7p"></a>有下中上。<a id="a-7q"></a>如是受乐。<a id="a-7r"></a>智慧亦尔。<a id="a-7s"></a>有下中上。<a id="a-7t"></a>命亦如是。<a id="a-7u"></a>有下中上。<a id="a-7v"></a>一切如是。<a id="a-7w"></a>遍满虚空。<a id="a-7x"></a>向戏乐林。<a id="a-7y"></a>无量种欲具足之处。<a id="a-7z"></a>牟修楼陀天王住处堂殿之所。<a id="a-80"></a>彼如是行在道未到戏乐之林。<a id="a-81"></a>于虚空中。<a id="a-82"></a>遥见如炎。<a id="a-83"></a>复见一处。<a id="a-84"></a>青宝之色。<a id="a-85"></a>复于异处。<a id="a-86"></a>见黄白色。<a id="a-87"></a>复于异处。<a id="a-88"></a>见如火色。<a id="a-89"></a>彼天如是空中见已。<a id="a-8A"></a>则生第一希有之心。<a id="a-8B"></a>迭相告言。<a id="a-8C"></a>天当看此虚空之中希有之事。<a id="a-8D"></a>如着种种希有色衣。<a id="a-8E"></a>在虚空中。<a id="a-8F"></a>我未曾见。<a id="a-8G"></a>彼诸天众。<a id="a-8H"></a>迭互说已。<a id="a-8I"></a>生希有心。<a id="a-8J"></a>少时停住。<a id="a-8K"></a>未经久时。<a id="a-8L"></a>复闻有声。<a id="a-8M"></a>第一微妙。<a id="a-8N"></a>美音歌声。<a id="a-8O"></a>闻音声已。<a id="a-8P"></a>复生喜心。<a id="a-8Q"></a>希有之心。<a id="a-8R"></a>始从在地。<a id="a-8S"></a>乃至遍空一切天众。<a id="a-8T"></a>共诸天女。<a id="a-8U"></a>心皆乐见。<a id="a-8V"></a>悉欲往看。<a id="a-8W"></a>此天如是。<a id="a-8X"></a>空中见者。<a id="a-8Y"></a>一切皆是。<a id="a-8Z"></a>山树具足。<a id="a-8a"></a>地处诸天彼天亦尔。<a id="a-8b"></a>遥见此天。</p>
  <p id="a8c">山树具足。<a id="a-8d"></a>地处诸天。<a id="a-8e"></a>亦向天王须夜摩天。<a id="a-8f"></a>须夜摩天坐七宝座。<a id="a-8g"></a>在七宝窟。<a id="a-8h"></a>以大青宝璎珞庄严。<a id="a-8i"></a>复以胜妙莲花之色。<a id="a-8j"></a>胜大妙宝。<a id="a-8k"></a>而自庄严。<a id="a-8l"></a>又复更有第一光明妙宝胜幡。<a id="a-8m"></a>光明普遍一千由旬。<a id="a-8n"></a>有白光炎。<a id="a-8o"></a>满虚空中。<a id="a-8p"></a>如着种种胜妙衣服。<a id="a-8q"></a>在于虚空。<a id="a-8r"></a>幡亦如是。</p>
  <p id="a8s">此广博行地处诸天如是见已。<a id="a-8t"></a>生希有心。<a id="a-8u"></a>少时停住。<a id="a-8v"></a>须臾则知山树具足。<a id="a-8w"></a>地处诸天。<a id="a-8x"></a>亦向天主牟修楼陀所住之处戏乐林所。<a id="a-8y"></a>起如是心。<a id="a-8z"></a>彼如是去。<a id="a-90"></a>亦如我去。<a id="a-91"></a>广博行处胜上诸天筹量说言。<a id="a-92"></a>我今共彼山树具足地处诸天。<a id="a-93"></a>一切和合。<a id="a-94"></a>相与俱去。<a id="a-95"></a>向彼天主牟修楼陀所住之处。<a id="a-96"></a>如是时间。<a id="a-97"></a>暂住须臾。<a id="a-98"></a>尔时彼处山树具足地处诸天。<a id="a-99"></a>见广博行地处天众。<a id="a-9A"></a>生希有心。<a id="a-9B"></a>作如是言。<a id="a-9C"></a>我今共彼广博行处。<a id="a-9D"></a>一切诸天。<a id="a-9E"></a>迭共和合。<a id="a-9F"></a>相与同诣牟修楼陀天王住处戏乐林中。<a id="a-9G"></a>尔时如是。<a id="a-9H"></a>山树具足地处诸天。<a id="a-9I"></a>共广博行地处诸天一切天众。<a id="a-9J"></a>皆共和合。<a id="a-9K"></a>遍在虚空。<a id="a-9L"></a>无量幢幡。<a id="a-9M"></a>皆乘宝殿。<a id="a-9N"></a>在鸟背上。<a id="a-9O"></a>五乐音声。<a id="a-9P"></a>五欲功德。<a id="a-9Q"></a>皆悉具足。<a id="a-9R"></a>向戏乐林须夜摩天游戏大林。<a id="a-9S"></a>多有无量诸欲功德。<a id="a-9T"></a>皆悉具足。<a id="a-9U"></a>不可譬喻。<a id="a-9V"></a>往向彼林。<a id="a-9W"></a>受境界乐。<a id="a-9X"></a>五欲功德。<a id="a-9Y"></a>不知厌足。<a id="a-9Z"></a>一切功德。<a id="a-9a"></a>富乐之事。<a id="a-9b"></a>皆不厌足。<a id="a-9c"></a>迭互相近。<a id="a-9d"></a>不可厌足。<a id="a-9e"></a>如是一切。<a id="a-9f"></a>皆受欲乐。<a id="a-9g"></a>不知厌足。<a id="a-9h"></a>然彼比丘。<a id="a-9i"></a>见彼天已。<a id="a-9j"></a>无量业果。<a id="a-9k"></a>皆悉谛知。<a id="a-9l"></a>而说偈言。</p>
  <p id="a9m">譬如天雨水　　是故河增长</p>
  <p id="a9n">如是欲雨故　　天增长欲火</p>
  <p id="a9o">弥那生水中　　而常患枯渴</p>
  <p id="a9p">如是乐增渴　　故天不知足</p>
  <p id="a9q">如虚空无边　　亦复无尽灭</p>
  <p id="a9r">欲如是无边　　界欲不可尽</p>
  <p id="a9s">海水波旋满　　仿佛有足义</p>
  <p id="a9t">悕望于欲者　　毕竟不知足</p>
  <p id="a9u">天未得境界　　愚痴不知足</p>
  <p id="a9v">心常悕望乐　　得已不知足</p>
  <p id="a9w">既得衰恼已　　无量到退失</p>
  <p id="a9x">由境界热恼　　是故应舍欲</p>
  <p id="a9y">既被贪欲诳　　能坏信欲者</p>
  <p id="a9z">得衰恼则离　　而天不觉知</p>
  <p id="aA0">境界非可足　　不知足无乐</p>
  <p id="aA1">如是不知足　　智者能舍离</p>
  <p id="aA2">寂静为乐根　　苦由境界起</p>
  <p id="aA3">故应修寂静　　远离境界地</p>
  <p id="aA4">常舍离烦恼　　修行无上智</p>
  <p id="aA5">从智得解脱　　由烦恼系缚</p>
  <p id="aA6">病杀系缚等　　境界所怖畏</p>
  <p id="aA7">流转生死中　　皆由于境界</p>
  <p id="aA8">若合若别离　　或百或千到</p>
  <p id="aA9">生生处常尔　　唯善逝谛知</p>
  <p id="aAA">生死无量乐　　生死无量苦</p>
  <p id="aAB">一切由境界　　生生处皆有</p>
  <p id="aAC">如是之境界　　破坏痴心者</p>
  <p id="aAD">愚痴无眼故　　复喜乐境界</p>
  <p id="aAE">舍怨而不近　　闻名亦生虑</p>
  <p id="aAF">境界如怨家　　痴故不曾舍</p>
  <p id="aAG">若为境界烧　　则是愚痴者</p>
  <p id="aAH">为自业所诳　　痴故不能离</p>
  <p id="aAI">如有畏火者　　犹故近于火</p>
  <p id="aAJ">如是境界迷　　亦乐近境界</p>
  <p id="aAK">犹如食毒者　　不为自受乐</p>
  <p id="aAL">近爱痴亦尔　　永无安隐事</p>
  <p id="aAM">如渴者于盐　　舐之不除渴</p>
  <p id="aAN">境界故闇眼　　于爱不知足</p>
  <p id="aAO">天境界不足　　欲心之所诳</p>
  <p id="aAP">为业风所吹　　到于恶道处</p>
  <p id="aAQ">彼比丘如是。<a id="a-AR"></a>谛知无量道处众生业生。<a id="a-AS"></a>次第皆知。<a id="a-AT"></a>怜愍彼天。<a id="a-AU"></a>已说此偈。</p>
  <p id="aAV">又复彼天。<a id="a-AW"></a>迭相和合。<a id="a-AX"></a>一切同行。<a id="a-AY"></a>心生欢喜。<a id="a-AZ"></a>向戏乐林牟修楼陀天王住处。<a id="a-Aa"></a>尔时彼天。<a id="a-Ab"></a>如是而行。<a id="a-Ac"></a>无量服饰无量乐行。<a id="a-Ad"></a>无量业化。<a id="a-Ae"></a>无量园林池等受乐。<a id="a-Af"></a>无量百千天女围绕。<a id="a-Ag"></a>如是而行。<a id="a-Ah"></a>复有余天。<a id="a-Ai"></a>百千堂殿。<a id="a-Aj"></a>在上而坐。<a id="a-Ak"></a>行虚空中。<a id="a-Al"></a>光明周遍。<a id="a-Am"></a>普照虚空。<a id="a-An"></a>歌舞游戏。<a id="a-Ao"></a>五乐音声。<a id="a-Ap"></a>鬘庄严身。<a id="a-Aq"></a>以香坌身。<a id="a-Ar"></a>颈着璎珞。<a id="a-As"></a>头冠天帻。<a id="a-At"></a>风吹衣裳。<a id="a-Au"></a>如云而行。<a id="a-Av"></a>天女抱之。<a id="a-Aw"></a>心甚喜乐。<a id="a-Ax"></a>复有余天。<a id="a-Ay"></a>天女咏歌。<a id="a-Az"></a>及箜篌声。<a id="a-B0"></a>既闻此声。<a id="a-B1"></a>心生爱乐。<a id="a-B2"></a>如是等类。<a id="a-B3"></a>若干种天。<a id="a-B4"></a>种种受乐。<a id="a-B5"></a>向戏乐林。<a id="a-B6"></a>空中而住。<a id="a-B7"></a>悕望受乐。<a id="a-B8"></a>彼地处天。<a id="a-B9"></a>一切皆向牟修楼陀天王住处。<a id="a-BA"></a>总说彼天。<a id="a-BB"></a>如业相似。<a id="a-BC"></a>若戏若行。<a id="a-BD"></a>若庄严具。<a id="a-BE"></a>音声普遍。<a id="a-BF"></a>十方充满。<a id="a-BG"></a>皆来近在王住堂殿。<a id="a-BH"></a>普彼一切夜摩天众。<a id="a-BI"></a>牟修楼陀夜摩天王。<a id="a-BJ"></a>于中最胜。<a id="a-BK"></a>如业之身。<a id="a-BL"></a>以业胜故。<a id="a-BM"></a>其果亦胜。<a id="a-BN"></a>如是因果。<a id="a-BO"></a>非不相似。<a id="a-BP"></a>如种子芽。<a id="a-BQ"></a>一切天众。<a id="a-BR"></a>皆近天王牟修楼陀所居堂殿。<a id="a-BS"></a>彼天皆劣。<a id="a-BT"></a>唯有天王牟修楼陀于中独胜。<a id="a-BU"></a>一切诸天。<a id="a-BV"></a>天欲之中。<a id="a-BW"></a>天王欲胜。<a id="a-BX"></a>皆悉具足。<a id="a-BY"></a>无譬喻乐。<a id="a-BZ"></a>且说少分。</p>
  <p id="aBa">有七宝鸟。<a id="a-Bb"></a>在树林上。<a id="a-Bc"></a>周匝遍有。<a id="a-Bd"></a>嘴衔树心。<a id="a-Be"></a>身无所依。<a id="a-Bf"></a>在虚空中。</p>
  <p id="aBg">又复异处。<a id="a-Bh"></a>饶希有铃。<a id="a-Bi"></a>其声美妙。<a id="a-Bj"></a>若天闻者。<a id="a-Bk"></a>皆来向之。<a id="a-Bl"></a>如是分别心快乐故。<a id="a-Bm"></a>在彼林行。</p>
  <p id="aBn">又复更有七宝众鸟。<a id="a-Bo"></a>间错杂翅。<a id="a-Bp"></a>在彼林外。<a id="a-Bq"></a>周匝围绕。<a id="a-Br"></a>嘴中衔鬘绕林飞行。<a id="a-Bs"></a>又复多有希有孔雀。<a id="a-Bt"></a>背上皆有莲花水池。<a id="a-Bu"></a>于彼池中。<a id="a-Bv"></a>饶种种鸟。<a id="a-Bw"></a>有百千蜂。<a id="a-Bx"></a>在彼池水莲花之中。<a id="a-By"></a>蜂有音声。<a id="a-Bz"></a>池名清水。<a id="a-C0"></a>彼莲华叶种种不同。<a id="a-C1"></a>或有花叶是毗琉璃。<a id="a-C2"></a>或有花叶是七宝者。<a id="a-C3"></a>有余莲花。<a id="a-C4"></a>五由旬香。<a id="a-C5"></a>如是彼鸟孔雀背上。<a id="a-C6"></a>端严殊妙。<a id="a-C7"></a>歌乐嬉戏。<a id="a-C8"></a>池鸟相应。<a id="a-C9"></a>彼孔雀背亦甚希有。</p>
  <p id="aCA">又复多有大希有鸟。<a id="a-CB"></a>孔雀衔鬘。<a id="a-CC"></a>谓其背上有大莲花。<a id="a-CD"></a>天子坐彼莲花台上。<a id="a-CE"></a>有百天女而为围绕。<a id="a-CF"></a>种种嬉戏。<a id="a-CG"></a>美妙歌音。<a id="a-CH"></a>而受快乐。</p>
  <p id="aCI">又复多有大希有鸟。<a id="a-CJ"></a>孔雀衔鬘。<a id="a-CK"></a>彼受乐天自业所化。<a id="a-CL"></a>一一孔雀头上。<a id="a-CM"></a>皆有随念树生。<a id="a-CN"></a>有种种花。<a id="a-CO"></a>其花甚饶。<a id="a-CP"></a>树上多有七宝翅鸟。<a id="a-CQ"></a>其诸天子。<a id="a-CR"></a>既上彼树。<a id="a-CS"></a>与天女众。<a id="a-CT"></a>共饮天酒。<a id="a-CU"></a>歌舞嬉戏。<a id="a-CV"></a>而受快乐。</p>
  <p id="aCW">又复多有大希有鸟。<a id="a-CX"></a>孔雀衔鬘。<a id="a-CY"></a>一一孔雀丛毛之中。<a id="a-CZ"></a>多诸天众。<a id="a-Ca"></a>共天女众。<a id="a-Cb"></a>坐受快乐迭相爱乐。<a id="a-Cc"></a>嬉戏歌舞。<a id="a-Cd"></a>受天之乐。<a id="a-Ce"></a>天见如是孔雀衔鬘希有事故。<a id="a-Cf"></a>生希有心。</p>
  <p id="aCg">又复更见第二希有。<a id="a-Ch"></a>所谓莲花妙池衔鬘。<a id="a-Ci"></a>彼莲花池。<a id="a-Cj"></a>其数二万。<a id="a-Ck"></a>离于泥浊。<a id="a-Cl"></a>有金银沙。<a id="a-Cm"></a>八功德水。<a id="a-Cn"></a>盈满彼池。<a id="a-Co"></a>鹅鸭鸳鸯。<a id="a-Cp"></a>池中甚饶。<a id="a-Cq"></a>天善业故。<a id="a-Cr"></a>鹅说偈言。</p>
  <p id="aCs">久时受此乐　　此乐非常法</p>
  <p id="aCt">一切皆无常　　而天不觉知</p>
  <p id="aCu">此乐且相续　　必当有断时</p>
  <p id="aCv">为欲心所诳　　不觉知失坏</p>
  <p id="aCw">此乐杂苦乐　　隐覆故不觉</p>
  <p id="aCx">如莲花鬘中　　毒蛇不可见</p>
  <p id="aCy">犹如杂毒饭　　食者被杀害</p>
  <p id="aCz">此乐一切尔　　必当堕地狱</p>
  <p id="aD0">如索筋为罥　　眼见甚可爱</p>
  <p id="aD1">境界罥如是　　见好实甚恶</p>
  <p id="aD2">如金波迦果　　初甜美味多</p>
  <p id="aD3">后时则能杀　　世间乐亦尔</p>
  <p id="aD4">如飞虫见灯　　其心甚爱乐</p>
  <p id="aD5">入中则被烧　　此乐亦如是</p>
  <p id="aD6">愚凡夫不知　　戏乐犹如灯</p>
  <p id="aD7">悕乐如触火　　毕竟不得乐</p>
  <p id="aD8">如鹿患渴故　　随逐阳炎走</p>
  <p id="aD9">毕竟不除渴　　此乐亦如是</p>
  <p id="aDA">过现不知足　　未来亦复然</p>
  <p id="aDB">一切天境界　　如是故应舍</p>
  <p id="aDC">寂乐为根乐　　是智者所说</p>
  <p id="aDD">于乐根无心　　彼则常受苦</p>
  <p id="aDE">梵实第一胜　　忍为最寂静</p>
  <p id="aDF">一智明是世　　一慈生胜乐</p>
  <p id="aDG">不恼他最吉　　正见第一善</p>
  <p id="aDH">直心最为良　　舍恶业亦尔</p>
  <p id="aDI">若近于老宿　　恒常敬重法</p>
  <p id="aDJ">供养于师长　　信业则为善</p>
  <p id="aDK">常供养三宝　　正心意无垢</p>
  <p id="aDL">复供养父母　　是涅槃城道</p>
  <p id="aDM">佛说一切法　　出家最第一</p>
  <p id="aDN">梵行行中胜　　能得一切乐</p>
  <p id="aDO">佛说诸施中　　法施最为胜</p>
  <p id="aDP">勤中禅第一　　则能到涅槃</p>
  <p id="aDQ">于施戒智中　　唯智以为最</p>
  <p id="aDR">智能到涅槃　　施戒唯得乐</p>
  <p id="aDS">眼见非为最　　智见则为胜</p>
  <p id="aDT">佛说八分道　　诸道中寂静</p>
  <p id="aDU">谛中四谛胜　　是如来所说</p>
  <p id="aDV">于五种力中　　智慧力为最</p>
  <p id="aDW">说上下八方　　更无有胜者</p>
  <p id="aDX">唯如来为最　　能示真法故</p>
  <p id="aDY">说一切众中　　圣众最寂静</p>
  <p id="aDZ">以三宝福田　　依止能生乐</p>
  <p id="aDa">等供养父母　　第三次和上</p>
  <p id="aDb">能以法境界　　开眼令睹见</p>
  <p id="aDc">非可见可取　　如来如是说</p>
  <p id="aDd">此皆是乐地　　依境界非乐</p>
  <p id="aDe">若能行此法　　则行无垢道</p>
  <p id="aDf">行此道安隐　　夜摩地非乐</p>
  <p id="aDg">彼鸟如是。<a id="a-Dh"></a>以善业故。<a id="a-Di"></a>本人中时。<a id="a-Dj"></a>因法活命。<a id="a-Dk"></a>卖法得物。<a id="a-Dl"></a>以自存济。<a id="a-Dm"></a>如是业因。<a id="a-Dn"></a>彼处为鸟。<a id="a-Do"></a>本善业故。<a id="a-Dp"></a>虽生鸟中。<a id="a-Dq"></a>忆法不忘。<a id="a-Dr"></a>如是说偈。<a id="a-Ds"></a>是故应当精勤读诵。<a id="a-Dt"></a>常受持法。<a id="a-Du"></a>以业因缘。<a id="a-Dv"></a>虽作畜生。<a id="a-Dw"></a>本来习故。<a id="a-Dx"></a>善能说法。<a id="a-Dy"></a>得果不空。</p>
  <p id="aDz">又彼一切诸夜摩天。<a id="a-E0"></a>向彼二万莲花之池。<a id="a-E1"></a>种种异异别别庄严。<a id="a-E2"></a>胜妙天女。<a id="a-E3"></a>而为围绕。<a id="a-E4"></a>于彼池中。<a id="a-E5"></a>先有种种异异庄严诸天之众诸天女众。<a id="a-E6"></a>百百千千那由他数那由他数亿亿数等。<a id="a-E7"></a>种种受乐。<a id="a-E8"></a>共诸天女五乐音声。<a id="a-E9"></a>或有入在莲花中者。<a id="a-EA"></a>或有坐于莲花台者。<a id="a-EB"></a>或有在于莲花叶者。<a id="a-EC"></a>或有在于莲华须者。<a id="a-ED"></a>随心意念。<a id="a-EE"></a>粗细等身。<a id="a-EF"></a>如眼睫顷。<a id="a-EG"></a>百千由旬。<a id="a-EH"></a>已能来去。<a id="a-EI"></a>如眼所见。<a id="a-EJ"></a>无远无近。<a id="a-EK"></a>皆一念时。<a id="a-EL"></a>彼天来去。<a id="a-EM"></a>亦复如是。<a id="a-EN"></a>如一指面。<a id="a-EO"></a>众眼共看。<a id="a-EP"></a>不妨不患。<a id="a-EQ"></a>如是彼天。<a id="a-ER"></a>或有一百。<a id="a-ES"></a>或有一千。<a id="a-ET"></a>皆共聚在一莲花须。<a id="a-EU"></a>同坐不妨。<a id="a-EV"></a>不隘不迮。<a id="a-EW"></a>以善业故。<a id="a-EX"></a>自业力故。<a id="a-EY"></a>彼莲花池。<a id="a-EZ"></a>如是势力。<a id="a-Ea"></a>如是功德。<a id="a-Eb"></a>彼天如是于莲花中。<a id="a-Ec"></a>或百或千。<a id="a-Ed"></a>如是嬉戏。<a id="a-Ee"></a>如心美味。<a id="a-Ef"></a>天酒恣饮。<a id="a-Eg"></a>彼莲花中。<a id="a-Eh"></a>旧住诸天。<a id="a-Ei"></a>共后来天和合嬉戏。<a id="a-Ej"></a>自有光明。<a id="a-Ek"></a>胜百千日。<a id="a-El"></a>皆受欲乐。</p>
  <p id="aEm">于如是处久时受乐。<a id="a-En"></a>尔乃前诣牟修楼陀天王林所。<a id="a-Eo"></a>欲入彼林。<a id="a-Ep"></a>彼林多有无量种色甚可爱乐。<a id="a-Eq"></a>牟修楼陀如心意念。<a id="a-Er"></a>化作彼林。<a id="a-Es"></a>如自心中。<a id="a-Et"></a>如是如是。<a id="a-Eu"></a>种种所念。<a id="a-Ev"></a>如是如是。<a id="a-Ew"></a>化作种种异异树林。<a id="a-Ex"></a>本未曾有。<a id="a-Ey"></a>夜摩天王善业力故。<a id="a-Ez"></a>尔时天众见如是林。<a id="a-F0"></a>本未曾有。<a id="a-F1"></a>本未曾见。<a id="a-F2"></a>生希有心。<a id="a-F3"></a>生是心已。<a id="a-F4"></a>欲入彼林。<a id="a-F5"></a>渐次近之。<a id="a-F6"></a>彼天种种庄严其身。<a id="a-F7"></a>涂天栴檀。<a id="a-F8"></a>着天所应如天相似。<a id="a-F9"></a>种种衣服。<a id="a-FA"></a>过莲花池。<a id="a-FB"></a>到彼树林。<a id="a-FC"></a>见已羞惭。<a id="a-FD"></a>业如是故。<a id="a-FE"></a>有如是林。<a id="a-FF"></a>种种胜妙。<a id="a-FG"></a>彼诸天众。<a id="a-FH"></a>见余林来。<a id="a-FI"></a>既见彼林。<a id="a-FJ"></a>普遍审观。<a id="a-FK"></a>既审观已迭相向说。<a id="a-FL"></a>迭相指示。<a id="a-FM"></a>然后入中。<a id="a-FN"></a>既过彼池。<a id="a-FO"></a>入林中已见鹦鹉行。<a id="a-FP"></a>皆悉执持种种宝鬘一一鹦鹉。<a id="a-FQ"></a>宝珠系咽。<a id="a-FR"></a>如是宝珠相续为鬘绕彼林已。<a id="a-FS"></a>而说偈言。</p>
  <p id="aFT">此众生轮转　　自业所牵推</p>
  <p id="aFU">老死梁绳中　　众生不厌离</p>
  <p id="aFV">彼道至道行　　天人阿修罗</p>
  <p id="aFW">不知真谛故　　为自心所使</p>
  <p id="aFX">世间所作轮　　手推非疾转</p>
  <p id="aFY">业手众生轮　　转之甚为速</p>
  <p id="aFZ">十二辐和合　　聚在痴毂中</p>
  <p id="aFa">因缘轮回转　　世间不觉知</p>
  <p id="aFb">彼天如是。<a id="a-Fc"></a>闻鹦鹉鸟所说偈已。<a id="a-Fd"></a>一心善念。<a id="a-Fe"></a>观察本业。<a id="a-Ff"></a>大殷重心。<a id="a-Fg"></a>念本业行。<a id="a-Fh"></a>作如是言。<a id="a-Fi"></a>彼鹦鹉鸟。<a id="a-Fj"></a>则为胜我。<a id="a-Fk"></a>我则不如彼鹦鹉鸟。<a id="a-Fl"></a>思惟作业。<a id="a-Fm"></a>我为爱坏嬉戏受乐。<a id="a-Fn"></a>时彼诸天。<a id="a-Fo"></a>如是说已。<a id="a-Fp"></a>为欲往见夜摩天王牟修楼陀。<a id="a-Fq"></a>过鹦鹉行。<a id="a-Fr"></a>复向名为崄岸鬘林。<a id="a-Fs"></a>于彼林中。<a id="a-Ft"></a>复有一林。<a id="a-Fu"></a>名曼陀罗。<a id="a-Fv"></a>百千色花以为庄严。<a id="a-Fw"></a>彼林多有种种鸟众。<a id="a-Fx"></a>林之光明。<a id="a-Fy"></a>胜百千日。<a id="a-Fz"></a>离日热过。<a id="a-G0"></a>彼林之树。<a id="a-G1"></a>有胜光明。<a id="a-G2"></a>见彼树林。<a id="a-G3"></a>则生眼乐。<a id="a-G4"></a>闻鸟音声。<a id="a-G5"></a>则生耳乐。<a id="a-G6"></a>嗅藕根香。<a id="a-G7"></a>则生鼻乐。<a id="a-G8"></a>尝食果味。<a id="a-G9"></a>则生舌乐。<a id="a-GA"></a>无缕天衣。<a id="a-GB"></a>触生身乐。<a id="a-GC"></a>诸根乐故。<a id="a-GD"></a>意生喜乐。<a id="a-GE"></a>五根缚心。<a id="a-GF"></a>令意随顺。<a id="a-GG"></a>思念诸法。<a id="a-GH"></a>以二种意。<a id="a-GI"></a>随顺而知。<a id="a-GJ"></a>如是见于曼陀罗林。</p>
  <p id="aGK">曼陀罗树。<a id="a-GL"></a>一一皆饶诸天女众。<a id="a-GM"></a>如是天女。<a id="a-GN"></a>种种衣服。<a id="a-GO"></a>庄严微妙。<a id="a-GP"></a>口中言说。<a id="a-GQ"></a>种种歌舞。<a id="a-GR"></a>种种受乐。<a id="a-GS"></a>彼诸天众。<a id="a-GT"></a>本未曾见。</p>
  <p id="aGU">如是彼处一切地中地行诸天。<a id="a-GV"></a>见彼天女在树林中。<a id="a-GW"></a>不可譬喻。<a id="a-GX"></a>无量百千亿众甚多天众天女。<a id="a-GY"></a>普遍林中。<a id="a-GZ"></a>无有一天。<a id="a-Ga"></a>无一天女。<a id="a-Gb"></a>心不悕望。<a id="a-Gc"></a>欲见天主牟修楼陀一切悕望皆欲往见。<a id="a-Gd"></a>实心喜乐。<a id="a-Ge"></a>欲见天王。<a id="a-Gf"></a>以是天王福德力故。<a id="a-Gg"></a>尔时彼天。<a id="a-Gh"></a>如上所说。<a id="a-Gi"></a>和合而来。<a id="a-Gj"></a>行彼林中。<a id="a-Gk"></a>彼林多有流水河池。<a id="a-Gl"></a>莲花杂林。<a id="a-Gm"></a>皆悉具足。<a id="a-Gn"></a>地分处处。<a id="a-Go"></a>一切庄严。<a id="a-Gp"></a>其地柔软。<a id="a-Gq"></a>皆作金色。<a id="a-Gr"></a>杂宝间错。<a id="a-Gs"></a>如是见已。<a id="a-Gt"></a>则受欲乐。<a id="a-Gu"></a>如是次第。<a id="a-Gv"></a>渐进前向夜摩天王牟修楼陀。<a id="a-Gw"></a>一切同心。<a id="a-Gx"></a>悕望欲见。<a id="a-Gy"></a>心皆相爱。<a id="a-Gz"></a>如上所说。<a id="a-H0"></a>种种异乘。<a id="a-H1"></a>过彼地处。<a id="a-H2"></a>复入异地。<a id="a-H3"></a>于彼地中有可爱山。<a id="a-H4"></a>如是地中诸可爱山。<a id="a-H5"></a>其数五百。<a id="a-H6"></a>是游戏处。<a id="a-H7"></a>彼一切山。<a id="a-H8"></a>是毗琉璃。<a id="a-H9"></a>其树皆是赤莲华宝金叶庄严。<a id="a-HA"></a>复有宝树。<a id="a-HB"></a>银叶庄严。<a id="a-HC"></a>彼处多有珊瑚诸鸟。<a id="a-HD"></a>又复更有异法庄严。<a id="a-HE"></a>无量杂宝鹿鸟庄严。<a id="a-HF"></a>种种河池。<a id="a-HG"></a>流水庄严。<a id="a-HH"></a>交枝为舍。<a id="a-HI"></a>普遍庄严交枝之舍处处遍有。<a id="a-HJ"></a>其果金色。<a id="a-HK"></a>金宝树枝。<a id="a-HL"></a>其果皆作毗琉璃色。<a id="a-HM"></a>金宝之叶。<a id="a-HN"></a>有百千蜂。<a id="a-HO"></a>蜂有音声。<a id="a-HP"></a>美妙悦耳。<a id="a-HQ"></a>种种味触饮食满河。<a id="a-HR"></a>多有宝鸟。<a id="a-HS"></a>庄严彼河。<a id="a-HT"></a>彼中地处。<a id="a-HU"></a>触则生乐。<a id="a-HV"></a>复有天众。<a id="a-HW"></a>见诸宝山。<a id="a-HX"></a>山名游戏。<a id="a-HY"></a>有见平地。<a id="a-HZ"></a>有见山峰。<a id="a-Ha"></a>有见窟门。<a id="a-Hb"></a>复有天见树枝堂舍。<a id="a-Hc"></a>有见一切在莲花池。<a id="a-Hd"></a>天众天女。<a id="a-He"></a>皆悉欢喜。<a id="a-Hf"></a>有共天女而歌舞者。<a id="a-Hg"></a>或有诸天。<a id="a-Hh"></a>共天女众入莲华林游戏乐者。<a id="a-Hi"></a>有欢喜心而饮酒者。<a id="a-Hj"></a>有以天华散平地者。<a id="a-Hk"></a>有结花鬘庄严身者。<a id="a-Hl"></a>有以宝冠共诸天女迭互庄严。<a id="a-Hm"></a>自有光明身无垢秽。<a id="a-Hn"></a>复有异天。<a id="a-Ho"></a>共诸天女行虚空者。<a id="a-Hp"></a>复有异天。<a id="a-Hq"></a>手执乐器。<a id="a-Hr"></a>口中咏歌。<a id="a-Hs"></a>住在平地。<a id="a-Ht"></a>或百或千。<a id="a-Hu"></a>彼天之身。<a id="a-Hv"></a>如是如是。<a id="a-Hw"></a>种种庄严。<a id="a-Hx"></a>种种光明。<a id="a-Hy"></a>青黄赤紫杂色光明。<a id="a-Hz"></a>从身而出。</p>
  <p id="aI0">尔时彼天。<a id="a-I1"></a>既于如是游戏山中受快乐已。<a id="a-I2"></a>欲见天王牟修楼陀更前内入彼天。<a id="a-I3"></a>复见夜摩天王。<a id="a-I4"></a>名集鬘地。<a id="a-I5"></a>即入其中。<a id="a-I6"></a>山树具足广博。<a id="a-I7"></a>行地彼一切天。<a id="a-I8"></a>第一庄严。<a id="a-I9"></a>并集鬘地。<a id="a-IA"></a>三地诸天。<a id="a-IB"></a>皆于天王牟修楼陀生敬重心。<a id="a-IC"></a>是彼天王善业力故。<a id="a-ID"></a>是彼天王过去修集无量善业之所感致。<a id="a-IE"></a>集鬘地中有一万殿。<a id="a-IF"></a>无量种色种种金柱而为庄严。<a id="a-IG"></a>彼殿可爱。<a id="a-IH"></a>金宝为壁。<a id="a-II"></a>毗琉璃宝。<a id="a-IJ"></a>青宝柱杂杂间错。<a id="a-IK"></a>复有异殿毗琉璃壁金宝青宝拘栏。<a id="a-IL"></a>因陀罗宝。<a id="a-IM"></a>以为窗牖。<a id="a-IN"></a>又复多有种种宝柱杂杂间错。<a id="a-IO"></a>复有异殿。<a id="a-IP"></a>毗琉璃壁。<a id="a-IQ"></a>金宝为门。<a id="a-IR"></a>毗琉璃扉。<a id="a-IS"></a>种种间错。<a id="a-IT"></a>复有楼殿。<a id="a-IU"></a>甚可爱乐。<a id="a-IV"></a>谓赤莲花杂金为柱。<a id="a-IW"></a>金宝为门。<a id="a-IX"></a>珊瑚为窗。<a id="a-IY"></a>种种杂宝。<a id="a-IZ"></a>间错其地。<a id="a-Ia"></a>又复彼处。<a id="a-Ib"></a>种种间错青宝为壁。<a id="a-Ic"></a>赤金为门。<a id="a-Id"></a>白银为柱。<a id="a-Ie"></a>普彼殿内。<a id="a-If"></a>光明炎鬘。</p>
  <p id="aIg">又复彼处牟修楼陀天王之殿。<a id="a-Ih"></a>种种业化。<a id="a-Ii"></a>第一赤色金宝之殿。<a id="a-Ij"></a>金刚间错。<a id="a-Ik"></a>赤莲花宝以为殿柱。<a id="a-Il"></a>七宝为窗。<a id="a-Im"></a>第一光明。<a id="a-In"></a>迭相照耀。<a id="a-Io"></a>重楼行殿。<a id="a-Ip"></a>如是如是。<a id="a-Iq"></a>种种庄严。<a id="a-Ir"></a>彼天见已。<a id="a-Is"></a>回眼遍看。<a id="a-It"></a>复观宝山。<a id="a-Iu"></a>彼此迭共。<a id="a-Iv"></a>相与同心。<a id="a-Iw"></a>普看山殿。<a id="a-Ix"></a>前向大王须夜摩天。<a id="a-Iy"></a>然后乃入牟修楼陀天王殿内。<a id="a-Iz"></a>既如是入胜胜异见。<a id="a-J0"></a>种种可爱。<a id="a-J1"></a>第一希有无量功德。<a id="a-J2"></a>一切具足。<a id="a-J3"></a>彼诸天等。<a id="a-J4"></a>见集鬘已悕望欲见。<a id="a-J5"></a>夜摩天主牟修楼陀一切天众皆悉同行。<a id="a-J6"></a>复入一处王所行处。<a id="a-J7"></a>见大天王七千天子而为围绕。<a id="a-J8"></a>悉皆第一胜妙庄严。<a id="a-J9"></a>身有光明。<a id="a-JA"></a>一一天子威德如山。<a id="a-JB"></a>天衣流动。<a id="a-JC"></a>头着宝冠。<a id="a-JD"></a>肘后臂上。<a id="a-JE"></a>妙宝庄严胜妙花鬘。<a id="a-JF"></a>以严其胸。<a id="a-JG"></a>有如是等七千天子围绕。<a id="a-JH"></a>天王牟修楼陀。<a id="a-JI"></a>亦如众山周匝围绕须弥山王。<a id="a-JJ"></a>亦如诸河围绕大海。<a id="a-JK"></a>如星曜等围绕于月。<a id="a-JL"></a>如是彼天一切围绕。<a id="a-JM"></a>夜摩天王牟修楼陀。<a id="a-JN"></a>如是而住。<a id="a-JO"></a>夜摩天王。<a id="a-JP"></a>端正殊妙。<a id="a-JQ"></a>光明威德。<a id="a-JR"></a>胜出一切。<a id="a-JS"></a>诸余天众。</p>
  <p id="aJT">天王之殿。<a id="a-JU"></a>有百千柱。<a id="a-JV"></a>彼一一柱。<a id="a-JW"></a>皆是七宝。<a id="a-JX"></a>以庄严殿。<a id="a-JY"></a>天因陀罗大青宝座。<a id="a-JZ"></a>彼天王殿。<a id="a-Ja"></a>如是势力。<a id="a-Jb"></a>如是如是。<a id="a-Jc"></a>天入彼殿。<a id="a-Jd"></a>如是如是。<a id="a-Je"></a>转更宽博。<a id="a-Jf"></a>如是如是。<a id="a-Jg"></a>七宝庄严。<a id="a-Jh"></a>殿内有树。<a id="a-Ji"></a>名殿严树。<a id="a-Jj"></a>彼如是树。<a id="a-Jk"></a>恒常有花。<a id="a-Jl"></a>于六时中。<a id="a-Jm"></a>具足不阙。<a id="a-Jn"></a>又一切时。<a id="a-Jo"></a>常有天果。<a id="a-Jp"></a>彼殿何名。<a id="a-Jq"></a>谓名乐见。<a id="a-Jr"></a>七宝为壁。<a id="a-Js"></a>种种间杂。</p>
 </body>
</html>