<!doctype html>
<html id="z3IBUR8bb" data-ver="1480">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十九</h1>
  <h2 id="a2">观天品第六之二十八(夜摩天之十四)</h2>
  <p id="a3">又恶比丘。<a id="a-4"></a>离于杂色种种画已。<a id="a-5"></a>更作余画。<a id="a-6"></a>何者余画。<a id="a-7"></a>所谓余者。<a id="a-8"></a>因根境界。<a id="a-9"></a>生死系缚。<a id="a-A"></a>彼根境界。<a id="a-B"></a>或有可爱。<a id="a-C"></a>或不可爱。<a id="a-D"></a>谓鼻嗅香。<a id="a-E"></a>彼观察了。<a id="a-F"></a>鼻所嗅者。<a id="a-G"></a>若香若臭。<a id="a-H"></a>于香不乐。<a id="a-I"></a>不善观察。<a id="a-J"></a>不能坏心。<a id="a-K"></a>如是思惟。<a id="a-L"></a>此香无常。<a id="a-M"></a>念念不住。<a id="a-N"></a>不坚破坏。<a id="a-O"></a>如是实香。<a id="a-P"></a>本无后有。<a id="a-Q"></a>已有还无。<a id="a-R"></a>彼如是香臭不可乐。<a id="a-S"></a>心亦不转。<a id="a-T"></a>彼白业画。<a id="a-U"></a>善业画故。<a id="a-V"></a>人天中生。<a id="a-W"></a>而彼画师恶意沙门。<a id="a-X"></a>舍如是业。<a id="a-Y"></a>而作余画。<a id="a-Z"></a>离禅诵业。</p>
  <p id="aa">又嗅余香。<a id="a-b"></a>于香喜乐。<a id="a-c"></a>心迷惑故。<a id="a-d"></a>悕望所迷。<a id="a-e"></a>不善观察。<a id="a-f"></a>心则破坏。<a id="a-g"></a>是黑色业。<a id="a-h"></a>常集如是黑业采故。<a id="a-i"></a>画于地狱饿鬼畜生。<a id="a-j"></a>受诸苦恼。<a id="a-k"></a>彼恶沙门。<a id="a-l"></a>舍离如是业彩色画。<a id="a-m"></a>不能思惟。<a id="a-n"></a>而作余画。<a id="a-o"></a>妨废坐禅。<a id="a-p"></a>读诵经律。</p>
  <p id="aq">又有杂业种种采画。<a id="a-r"></a>所谓舌味。<a id="a-s"></a>或有可爱。<a id="a-t"></a>或不可爱。<a id="a-u"></a>彼善比丘。<a id="a-v"></a>得可爱味。<a id="a-w"></a>不喜不嗔。<a id="a-x"></a>不念不乐。<a id="a-y"></a>于此美味。<a id="a-z"></a>常善观察。<a id="a-10"></a>无不善观。<a id="a-11"></a>如此味者。<a id="a-12"></a>本无后有。<a id="a-13"></a>已有还无。<a id="a-14"></a>手捉彼食。<a id="a-15"></a>内于口中。<a id="a-16"></a>以舌触之。<a id="a-17"></a>舌得食已。<a id="a-18"></a>彼食名甜。<a id="a-19"></a>即生美味。<a id="a-1A"></a>熟烂脑涕。<a id="a-1B"></a>额頞中下。<a id="a-1C"></a>龂中而出。<a id="a-1D"></a>舌头得味。<a id="a-1E"></a>与涎和合。<a id="a-1F"></a>在牙关中咀而嚼之。<a id="a-1G"></a>如是系缚。<a id="a-1H"></a>愚痴凡夫。<a id="a-1I"></a>彼人如是思惟舌味。<a id="a-1J"></a>正观察者。<a id="a-1K"></a>是白色画。<a id="a-1L"></a>此白色画。<a id="a-1M"></a>若于人中。<a id="a-1N"></a>若于天中。<a id="a-1O"></a>受第一乐。<a id="a-1P"></a>彼恶沙门。<a id="a-1Q"></a>不能观察如是业画而作余画。<a id="a-1R"></a>妨废坐禅读诵经律。<a id="a-1S"></a>彼愚痴人。<a id="a-1T"></a>食味在舌。<a id="a-1U"></a>甜舌触已。<a id="a-1V"></a>乃得其味。<a id="a-1W"></a>作如是念。<a id="a-1X"></a>此食好味。<a id="a-1Y"></a>第一好味。<a id="a-1Z"></a>胜味美味。<a id="a-1a"></a>色香具足。<a id="a-1b"></a>第一净洁。<a id="a-1c"></a>食慢心故。<a id="a-1d"></a>身口意等行于恶业。<a id="a-1e"></a>此黑业画。<a id="a-1f"></a>在于地狱饿鬼畜生。<a id="a-1g"></a>三处明了。<a id="a-1h"></a>彼恶沙门。<a id="a-1i"></a>自言沙门。<a id="a-1j"></a>不正观察之所破坏。<a id="a-1k"></a>以自妨乱。<a id="a-1l"></a>舍业画已。<a id="a-1m"></a>更作余画。<a id="a-1n"></a>以妨禅诵。</p>
  <p id="a1o">复有业画。<a id="a-1p"></a>业画世间。<a id="a-1q"></a>谓唯有根。<a id="a-1r"></a>境界相着。<a id="a-1s"></a>有身触识。<a id="a-1t"></a>于彼实触。<a id="a-1u"></a>心善观察。<a id="a-1v"></a>此所生触。<a id="a-1w"></a>则有三种非常不住。<a id="a-1x"></a>非不破坏。<a id="a-1y"></a>唯有薄皮。<a id="a-1z"></a>见之生爱。<a id="a-20"></a>唯有根处。<a id="a-21"></a>非是净洁。<a id="a-22"></a>非常非乐。<a id="a-23"></a>非有我法。<a id="a-24"></a>唯假和合。<a id="a-25"></a>故名为身。<a id="a-26"></a>四大如箧。<a id="a-27"></a>如箭入体。<a id="a-28"></a>常妨常病。<a id="a-29"></a>一切过处。<a id="a-2A"></a>如是真实观察身触。<a id="a-2B"></a>触则不妨。<a id="a-2C"></a>此触唯客。<a id="a-2D"></a>能为妨碍。<a id="a-2E"></a>非自己物。<a id="a-2F"></a>若能如是善观察者。<a id="a-2G"></a>白色业画。<a id="a-2H"></a>天人中生。<a id="a-2I"></a>彼恶沙门立沙门者。<a id="a-2J"></a>不作如是思惟观察。<a id="a-2K"></a>心业画师。<a id="a-2L"></a>种种异异。<a id="a-2M"></a>业画世间。<a id="a-2N"></a>彼恶比丘。<a id="a-2O"></a>舍不观察。<a id="a-2P"></a>更作余画。<a id="a-2Q"></a>妨废坐禅读诵经律。</p>
  <p id="a2R">又复愚痴。<a id="a-2S"></a>凡夫之人。<a id="a-2T"></a>不善观察。<a id="a-2U"></a>而于此触。<a id="a-2V"></a>不正观察。<a id="a-2W"></a>生如是心。<a id="a-2X"></a>我此触者。<a id="a-2Y"></a>第一乐触。<a id="a-2Z"></a>身体肥盛。<a id="a-2a"></a>则集乐因。<a id="a-2b"></a>得此乐触。<a id="a-2c"></a>我则受乐。<a id="a-2d"></a>如是愚痴凡夫之人。<a id="a-2e"></a>而于此触不善观察不善思惟。<a id="a-2f"></a>此黑业彩画作地狱饿鬼畜生。<a id="a-2g"></a>彼恶沙门立沙门者。<a id="a-2h"></a>舍彼业画而不思惟。<a id="a-2i"></a>更作余画。<a id="a-2j"></a>妨废坐禅读诵经律。</p>
  <p id="a2k">又恶沙门立沙门者。<a id="a-2l"></a>乐世间法。<a id="a-2m"></a>非出世法。<a id="a-2n"></a>于出世法不思不念。<a id="a-2o"></a>出世法者谓四圣谛。<a id="a-2p"></a>而于灭道十六种行阿那波那。<a id="a-2q"></a>出息入息。<a id="a-2r"></a>及以四禅四种梵行。<a id="a-2s"></a>四沙门果。<a id="a-2t"></a>不修不行。<a id="a-2u"></a>舍此法已。<a id="a-2v"></a>作余鄙业。<a id="a-2w"></a>心不寂静。<a id="a-2x"></a>唯为少乐。<a id="a-2y"></a>少彩色画。<a id="a-2z"></a>妨废坐禅读诵经律。<a id="a-30"></a>更求异色。<a id="a-31"></a>不寂静画。<a id="a-32"></a>彼因如是。<a id="a-33"></a>不正观察。<a id="a-34"></a>身坏命终。<a id="a-35"></a>堕于恶道。<a id="a-36"></a>生地狱中。</p>
  <p id="a37">又彼画者。<a id="a-38"></a>复有大过。<a id="a-39"></a>入于恶道地狱因缘。<a id="a-3A"></a>所谓画作端正妇女。<a id="a-3B"></a>种种严饰善妙之色。<a id="a-3C"></a>以愚痴故。<a id="a-3D"></a>心生喜乐。<a id="a-3E"></a>令他余人。<a id="a-3F"></a>见已爱乐。<a id="a-3G"></a>欲发乱心。<a id="a-3H"></a>何况作者。<a id="a-3I"></a>如是之人。<a id="a-3J"></a>能令自他二俱欲发。<a id="a-3K"></a>身坏命终。<a id="a-3L"></a>堕于恶道。<a id="a-3M"></a>生地狱中。<a id="a-3N"></a>尔时世尊迦葉如来。<a id="a-3O"></a>而说偈言。</p>
  <p id="a3P">若不思业画　　而作余彩画</p>
  <p id="a3Q">为画火所烧　　入于地狱中</p>
  <p id="a3R">不思无漏法　　而乐于漏法</p>
  <p id="a3S">彼人染心痴　　临崄岸欲堕</p>
  <p id="a3T">若人应禅诵　　若应依林住</p>
  <p id="a3U">痴故舍所应　　则堕于地狱</p>
  <p id="a3V">痴故恶思惟　　作大力画罥</p>
  <p id="a3W">为画之所诳　　将向地狱去</p>
  <p id="a3X">彩色非为杂　　心画乃是杂</p>
  <p id="a3Y">彩画雨则灭　　心画不可失</p>
  <p id="a3Z">若人心不画　　彼画不如心</p>
  <p id="a3a">业画是大画　　画于三界处</p>
  <p id="a3b">众生种种色　　流转五道中</p>
  <p id="a3c">一切是业画　　心画师所作</p>
  <p id="a3d">此之心画师　　画作业罗网</p>
  <p id="a3e">缚一切众生　　流转于三界</p>
  <p id="a3f">雨炙尘烟等　　令画色失灭</p>
  <p id="a3g">彼之心业画　　千亿劫不失</p>
  <p id="a3h">一切地失坏　　海水亦干竭</p>
  <p id="a3i">若心画所作　　毕竟不破坏</p>
  <p id="a3j">痴者不观察　　种种自业画</p>
  <p id="a3k">以命财物故　　而作余画业</p>
  <p id="a3l">画师沙门。<a id="a-3m"></a>妨废坐禅读诵经律。<a id="a-3n"></a>如是分别。<a id="a-3o"></a>有无量过。<a id="a-3p"></a>乐画作者。<a id="a-3q"></a>善人不爱。<a id="a-3r"></a>不善者乐。<a id="a-3s"></a>是故比丘不应画作。<a id="a-3t"></a>画乱其心。<a id="a-3u"></a>不得涅槃。<a id="a-3v"></a>乃至不能善观察行修一善法。<a id="a-3w"></a>是故应当如是正学。<a id="a-3x"></a>若诸比丘欲求涅槃畏恶业者。<a id="a-3y"></a>乃至自手不执画笔。<a id="a-3z"></a>我今呵责。<a id="a-40"></a>此三种法。<a id="a-41"></a>沙门之人所不应作。<a id="a-42"></a>以知彼法如是过故。<a id="a-43"></a>又第四法。<a id="a-44"></a>沙门之人所不应作。<a id="a-45"></a>何者第四。<a id="a-46"></a>所谓邪闻恶不善法。<a id="a-47"></a>歌咏赞诵。<a id="a-48"></a>如是比丘。<a id="a-49"></a>舍离妻子。<a id="a-4A"></a>亲旧知识。<a id="a-4B"></a>父母兄弟。<a id="a-4C"></a>欲断烦恼。<a id="a-4D"></a>坐禅读诵。<a id="a-4E"></a>是故出家。<a id="a-4F"></a>若不乱心常一心者。<a id="a-4G"></a>能断烦恼。<a id="a-4H"></a>无能妨乱。<a id="a-4I"></a>若作歌咏赞诵恶事种种忆念。<a id="a-4J"></a>心意则乱彼乱心故。<a id="a-4K"></a>妨碍善法。<a id="a-4L"></a>不能禅诵不近师长。<a id="a-4M"></a>不闻正法。<a id="a-4N"></a>不乐供养佛法僧宝。<a id="a-4O"></a>不摄威仪。<a id="a-4P"></a>不能善持威仪之戒。<a id="a-4Q"></a>常作歌咏。<a id="a-4R"></a>心生爱乐。<a id="a-4S"></a>如是歌咏。<a id="a-4T"></a>依彼所咏。<a id="a-4U"></a>过去种种曾闻之法。<a id="a-4V"></a>非法所摄。<a id="a-4W"></a>唯闻彼法以为耳乐。<a id="a-4X"></a>非善观察。<a id="a-4Y"></a>所摄所集。<a id="a-4Z"></a>绮语相应。<a id="a-4a"></a>彼如是法。<a id="a-4b"></a>是恶沙门之所信乐。<a id="a-4c"></a>数数闻已。<a id="a-4d"></a>行彼恶道。<a id="a-4e"></a>行恶道故。<a id="a-4f"></a>复作俗人。<a id="a-4g"></a>自坏正法。<a id="a-4h"></a>乐歌咏故。<a id="a-4i"></a>常作歌咏。<a id="a-4j"></a>则于禅诵懈怠不勤。<a id="a-4k"></a>乃至不应入众僧中。<a id="a-4l"></a>一切饮食。<a id="a-4m"></a>皆不应食。<a id="a-4n"></a>懈怠尚尔。<a id="a-4o"></a>何况破戒。<a id="a-4p"></a>入众僧中。<a id="a-4q"></a>犹尚不应。<a id="a-4r"></a>何况得受床敷卧具病药所须。<a id="a-4s"></a>或复受他礼拜恭敬。<a id="a-4t"></a>懈怠之人。<a id="a-4u"></a>所不应受。<a id="a-4v"></a>是故比丘常歌咏者。<a id="a-4w"></a>以歌咏故。<a id="a-4x"></a>不乐坐禅读诵经律。<a id="a-4y"></a>乐歌咏者。<a id="a-4z"></a>唯常勤心习作歌咏。<a id="a-50"></a>常一切时乐依歌咏。<a id="a-51"></a>种种方便。<a id="a-52"></a>间错心意。<a id="a-53"></a>为种种痴之所破坏。<a id="a-54"></a>赞彼歌咏。<a id="a-55"></a>有种种味。<a id="a-56"></a>彼人如是自乱心意。<a id="a-57"></a>命欲渐尽。<a id="a-58"></a>老死时到。<a id="a-59"></a>将欲往至未曾知处。<a id="a-5A"></a>独行无伴。<a id="a-5B"></a>离出世法。<a id="a-5C"></a>若常歌咏。<a id="a-5D"></a>愚痴之人。<a id="a-5E"></a>不觉死至。<a id="a-5F"></a>甚为自诳。<a id="a-5G"></a>人身难得。<a id="a-5H"></a>诸根难具。<a id="a-5I"></a>虽得出家。<a id="a-5J"></a>徒作歌咏。<a id="a-5K"></a>空无所获。<a id="a-5L"></a>虚妄而死。<a id="a-5M"></a>失自利益。<a id="a-5N"></a>又复比丘。<a id="a-5O"></a>作歌咏者。<a id="a-5P"></a>痴破坏故。<a id="a-5Q"></a>垢心垢行。<a id="a-5R"></a>作歌咏业。<a id="a-5S"></a>一切痴中。<a id="a-5T"></a>妇女痴大。<a id="a-5U"></a>彼妇女痴。<a id="a-5V"></a>比丘不应。<a id="a-5W"></a>妇女痴者。<a id="a-5X"></a>少而能烧。<a id="a-5Y"></a>如火虽少。<a id="a-5Z"></a>能多焚烧。<a id="a-5a"></a>彼妇女痴。<a id="a-5b"></a>如是能烧愚痴军众。<a id="a-5c"></a>彼于生中。<a id="a-5d"></a>百千万处。<a id="a-5e"></a>皆悉能烧。<a id="a-5f"></a>彼歌咏中。<a id="a-5g"></a>初赞妇女。<a id="a-5h"></a>妇女在初。<a id="a-5i"></a>彼妇女痴破坏比丘。<a id="a-5j"></a>种种无量。<a id="a-5k"></a>不正观察。<a id="a-5l"></a>愚痴坏心赞妇女身。<a id="a-5m"></a>以为供养。<a id="a-5n"></a>持在心中。<a id="a-5o"></a>说为净洁。<a id="a-5p"></a>彼恶比丘。<a id="a-5q"></a>一切自身。<a id="a-5r"></a>失正观察。<a id="a-5s"></a>复令他人不正观察。<a id="a-5t"></a>自他失故。<a id="a-5u"></a>身坏命终。<a id="a-5v"></a>堕于恶道。<a id="a-5w"></a>生地狱中。<a id="a-5x"></a>彼于所闻恶不善法。<a id="a-5y"></a>歌咏赞颂。<a id="a-5z"></a>系缚过故。</p>
  <p id="a60">又闻邪法。<a id="a-61"></a>歌咏赞颂。<a id="a-62"></a>复有大过。<a id="a-63"></a>谓恶沙门。<a id="a-64"></a>闻邪恶法。<a id="a-65"></a>歌咏赞颂。<a id="a-66"></a>令意愚闇。<a id="a-67"></a>若复彼人。<a id="a-68"></a>未曾闻来。<a id="a-69"></a>未曾见来。<a id="a-6A"></a>不从他人。<a id="a-6B"></a>先见闻来。<a id="a-6C"></a>直自贪心故作歌咏。<a id="a-6D"></a>复教他人种种歌咏。<a id="a-6E"></a>言我曾见。<a id="a-6F"></a>言我曾闻。<a id="a-6G"></a>故彼系缚。<a id="a-6H"></a>以彼他人。<a id="a-6I"></a>知如是人。<a id="a-6J"></a>先不见来。<a id="a-6K"></a>先不闻来。<a id="a-6L"></a>则言如是不善之人。<a id="a-6M"></a>如是妄语。<a id="a-6N"></a>自心思量。<a id="a-6O"></a>而作歌咏。<a id="a-6P"></a>彼人如是。<a id="a-6Q"></a>妄语业故。<a id="a-6R"></a>身坏命终。<a id="a-6S"></a>堕于恶道。<a id="a-6T"></a>生地狱中。<a id="a-6U"></a>歌咏过故。<a id="a-6V"></a>又闻邪法。<a id="a-6W"></a>歌咏赞颂。<a id="a-6X"></a>复有大过。<a id="a-6Y"></a>所谓邪闻。<a id="a-6Z"></a>乐于歌咏。<a id="a-6a"></a>于所从闻。<a id="a-6b"></a>先旧之人。<a id="a-6c"></a>则生恶心。<a id="a-6d"></a>憎嫉之言。<a id="a-6e"></a>我歌咏胜。<a id="a-6f"></a>毁呰先旧。<a id="a-6g"></a>久时论师。<a id="a-6h"></a>彼实大能。<a id="a-6i"></a>言其不善。<a id="a-6j"></a>彼恶沙门。<a id="a-6k"></a>如是舍离坐禅读诵。<a id="a-6l"></a>增长嗔恚。<a id="a-6m"></a>具足增长。<a id="a-6n"></a>不善垢业。<a id="a-6o"></a>白净善业。<a id="a-6p"></a>于未来世。<a id="a-6q"></a>能与安乐。<a id="a-6r"></a>此善业灭。<a id="a-6s"></a>梵行之人。<a id="a-6t"></a>轻贱如是闻邪恶法。<a id="a-6u"></a>而歌咏者。<a id="a-6v"></a>以如是人。<a id="a-6w"></a>心不正故。</p>
  <p id="a6x">又闻邪法。<a id="a-6y"></a>歌咏赞颂。<a id="a-6z"></a>复有大过。<a id="a-70"></a>如是邪闻而歌咏者。<a id="a-71"></a>若昼若夜。<a id="a-72"></a>心意不正。<a id="a-73"></a>不念佛法。<a id="a-74"></a>而乐歌咏。<a id="a-75"></a>恒常赞颂。<a id="a-76"></a>不思正法。<a id="a-77"></a>不能坐禅。<a id="a-78"></a>又不精勤除灭烦恼。<a id="a-79"></a>如是之人。<a id="a-7A"></a>非实沙门。<a id="a-7B"></a>无沙门意。<a id="a-7C"></a>正法难得。<a id="a-7D"></a>于百千劫。<a id="a-7E"></a>难得正法。<a id="a-7F"></a>彼恶沙门立沙门者。<a id="a-7G"></a>得如是法。<a id="a-7H"></a>而不正行。<a id="a-7I"></a>而不摄取。</p>
  <p id="a7J">又闻邪法。<a id="a-7K"></a>歌咏赞颂。<a id="a-7L"></a>复有大过。<a id="a-7M"></a>谓彼恶人。<a id="a-7N"></a>贪作歌咏。<a id="a-7O"></a>未曾闻来。<a id="a-7P"></a>而便赞颂。<a id="a-7Q"></a>或时妄语。<a id="a-7R"></a>彼人常近不正行者。<a id="a-7S"></a>犹如狂人。<a id="a-7T"></a>心[懂-重+隻]动故。<a id="a-7U"></a>于一切处。<a id="a-7V"></a>皆悉往到。<a id="a-7W"></a>赞咏歌颂。<a id="a-7X"></a>系缚邪语。<a id="a-7Y"></a>赞妄语者。<a id="a-7Z"></a>种种所说。<a id="a-7a"></a>所有口业。<a id="a-7b"></a>皆悉妄语。<a id="a-7c"></a>不曾一实。<a id="a-7d"></a>如是之人。<a id="a-7e"></a>歌咏覆心。<a id="a-7f"></a>复近其余。<a id="a-7g"></a>富贵恶人。<a id="a-7h"></a>依止彼故。<a id="a-7i"></a>作不善业。<a id="a-7j"></a>如是之人。<a id="a-7k"></a>近恶人故。<a id="a-7l"></a>得酒供养。<a id="a-7m"></a>以饮酒故。<a id="a-7n"></a>不作一善。<a id="a-7o"></a>其心动乱。<a id="a-7p"></a>失自利益。<a id="a-7q"></a>由饮酒故。<a id="a-7r"></a>恶道门开。<a id="a-7s"></a>彼人醉故。<a id="a-7t"></a>能作一切不善恶业。<a id="a-7u"></a>见妇女故。<a id="a-7v"></a>不正观察。<a id="a-7w"></a>故失正心。<a id="a-7x"></a>彼恶沙门。<a id="a-7y"></a>作非梵行。<a id="a-7z"></a>彼烧福德烂臭恶物。<a id="a-80"></a>如毗头罗。<a id="a-81"></a>有花无果。<a id="a-82"></a>犹如昼灯。<a id="a-83"></a>无光明照。<a id="a-84"></a>又如昼月。<a id="a-85"></a>无凉冷触如是如是。<a id="a-86"></a>彼恶比丘。<a id="a-87"></a>唯以袈裟覆身而已。<a id="a-88"></a>唯有沙门形色而已。<a id="a-89"></a>身坏命终。<a id="a-8A"></a>堕于恶道。<a id="a-8B"></a>生地狱中。<a id="a-8C"></a>彼闻恶法歌咏过故。<a id="a-8D"></a>钻颂过故。<a id="a-8E"></a>是故沙门。<a id="a-8F"></a>闻不善法。<a id="a-8G"></a>不应歌咏。<a id="a-8H"></a>不应赞颂。<a id="a-8I"></a>若作正法赞叹颂咏。<a id="a-8J"></a>正法增长。<a id="a-8K"></a>若有赞咏。<a id="a-8L"></a>不损正法。<a id="a-8M"></a>若称叹佛。<a id="a-8N"></a>若赞三宝。<a id="a-8O"></a>增长正法。<a id="a-8P"></a>令法光明。<a id="a-8Q"></a>如是赞者。<a id="a-8R"></a>如是福德。<a id="a-8S"></a>次第乃至到于涅槃。<a id="a-8T"></a>彼口业果勤修习者。<a id="a-8U"></a>若人所赞。<a id="a-8V"></a>身坏命终。<a id="a-8W"></a>生于善道天世界中。<a id="a-8X"></a>彼人如是实赞叹故。<a id="a-8Y"></a>增长正法。<a id="a-8Z"></a>如是叹咏。<a id="a-8a"></a>是则应作。<a id="a-8b"></a>不如是作。<a id="a-8c"></a>则入地狱。</p>
  <p id="a8d">又第五法。<a id="a-8e"></a>妨废坐禅读诵经律。<a id="a-8f"></a>何者第五所谓比丘。<a id="a-8g"></a>数星思惟。<a id="a-8h"></a>实非沙门。<a id="a-8i"></a>自谓沙门。<a id="a-8j"></a>数星思惟。<a id="a-8k"></a>则不应作。<a id="a-8l"></a>如是比丘。<a id="a-8m"></a>毁沙门法。<a id="a-8n"></a>妨废坐禅读诵等故。<a id="a-8o"></a>彼思惟已。<a id="a-8p"></a>福德命行。<a id="a-8q"></a>不觉损失。<a id="a-8r"></a>何为出家。<a id="a-8s"></a>不得彼法。<a id="a-8t"></a>彼命终尽。<a id="a-8u"></a>所作不办。<a id="a-8v"></a>不得免离衰老病死悲啼号哭愁苦懊恼。<a id="a-8w"></a>彼人常在生死道中流转而行。<a id="a-8x"></a>彼于数星不得利益。<a id="a-8y"></a>数星思惟。<a id="a-8z"></a>不能自救。<a id="a-90"></a>亦不救他。<a id="a-91"></a>何以故。<a id="a-92"></a>唯数业星。<a id="a-93"></a>能救自他。<a id="a-94"></a>何以故。<a id="a-95"></a>一星生人。<a id="a-96"></a>有苦有乐。<a id="a-97"></a>有丑有媚。<a id="a-98"></a>有大种姓。<a id="a-99"></a>有小种姓。<a id="a-9A"></a>有依法行不依法行。<a id="a-9B"></a>有贫有富。<a id="a-9C"></a>有王有民。<a id="a-9D"></a>有贵有贱。<a id="a-9E"></a>有盗不盗。<a id="a-9F"></a>有聪有蒙。<a id="a-9G"></a>有愚有智。<a id="a-9H"></a>有男有女。<a id="a-9I"></a>或有持戒。<a id="a-9J"></a>有不持戒。<a id="a-9K"></a>有勤精进。<a id="a-9L"></a>有不精进。<a id="a-9M"></a>有为人爱。<a id="a-9N"></a>不为人爱。<a id="a-9O"></a>一切皆爱。<a id="a-9P"></a>一切不爱。<a id="a-9Q"></a>唯一种星而有异种人生不同。<a id="a-9R"></a>若星因缘。<a id="a-9S"></a>彼一星生。<a id="a-9T"></a>何故一切不皆一种。<a id="a-9U"></a>如向所说前功德过。<a id="a-9V"></a>一切不知。<a id="a-9W"></a>不数业星。<a id="a-9X"></a>数空中星。<a id="a-9Y"></a>愚痴之人。<a id="a-9Z"></a>功德与过。<a id="a-9a"></a>不知不数。<a id="a-9b"></a>善不善业。<a id="a-9c"></a>二果不数。<a id="a-9d"></a>数空中星。<a id="a-9e"></a>又复彼人数星思惟。<a id="a-9f"></a>而实不善。<a id="a-9g"></a>亦不寂静。<a id="a-9h"></a>所谓一星。<a id="a-9i"></a>或生于人。<a id="a-9j"></a>或生畜生。<a id="a-9k"></a>或生饿鬼。<a id="a-9l"></a>差别不等。<a id="a-9m"></a>非星势力。<a id="a-9n"></a>业势力故。<a id="a-9o"></a>异异而生。<a id="a-9p"></a>此星思惟。<a id="a-9q"></a>如是不善。<a id="a-9r"></a>亦不寂静。<a id="a-9s"></a>思惟业星是善寂静。<a id="a-9t"></a>次第乃至到于涅槃。</p>
  <p id="a9u">又复彼人。<a id="a-9v"></a>数星思惟。<a id="a-9w"></a>而实不善。<a id="a-9x"></a>亦不寂静。<a id="a-9y"></a>所谓彼星。<a id="a-9z"></a>力不常定。<a id="a-A0"></a>更有妨故。<a id="a-A1"></a>有胜劣故。<a id="a-A2"></a>此星复为胜星所覆。<a id="a-A3"></a>彼星异时而复更为异星所覆。<a id="a-A4"></a>是故当知数星思惟。<a id="a-A5"></a>义不相应。<a id="a-A6"></a>若其有人。<a id="a-A7"></a>数星思惟。<a id="a-A8"></a>谓星因缘。<a id="a-A9"></a>有苦有乐。<a id="a-AA"></a>非是自身有苦有乐。<a id="a-AB"></a>彼星更有余星所覆。<a id="a-AC"></a>云何而能与他苦乐。<a id="a-AD"></a>故知由业而得。<a id="a-AE"></a>如是善不善果。<a id="a-AF"></a>非星能与。<a id="a-AG"></a>若由曜者。<a id="a-AH"></a>更有曜嗔。<a id="a-AI"></a>如是初曜。<a id="a-AJ"></a>则得苦恼。<a id="a-AK"></a>如日与月罗睺蚀之。<a id="a-AL"></a>则得苦恼。<a id="a-AM"></a>若此日月。<a id="a-AN"></a>自不能救。<a id="a-AO"></a>何能救他。<a id="a-AP"></a>是故沙门立沙门者。<a id="a-AQ"></a>数星思惟。<a id="a-AR"></a>不应如是。<a id="a-AS"></a>数星思惟。</p>
  <p id="aAT">有三大曜。<a id="a-AU"></a>谓病老死。<a id="a-AV"></a>此为最大。<a id="a-AW"></a>常住世间。<a id="a-AX"></a>彼恶沙门。<a id="a-AY"></a>不思惟此而更思惟余世间曜。<a id="a-AZ"></a>彼人愚痴。<a id="a-Aa"></a>无有闻慧。<a id="a-Ab"></a>思惟世间二十八宿。<a id="a-Ac"></a>如是思惟。<a id="a-Ad"></a>则有罪过。<a id="a-Ae"></a>而不思惟。<a id="a-Af"></a>彼出世间二十八宿。<a id="a-Ag"></a>若能思惟实观察者。<a id="a-Ah"></a>入涅槃城。<a id="a-Ai"></a>二十八者。<a id="a-Aj"></a>所谓五阴。<a id="a-Ak"></a>及五取阴。<a id="a-Al"></a>十八界等。<a id="a-Am"></a>思惟此者。<a id="a-An"></a>到于涅槃。<a id="a-Ao"></a>以如实观离欲持戒。<a id="a-Ap"></a>故得涅槃。<a id="a-Aq"></a>数星思惟则不能得。</p>
  <p id="aAr">又恶沙门立沙门者。<a id="a-As"></a>复有异法。<a id="a-At"></a>数十二月。<a id="a-Au"></a>如是数已。<a id="a-Av"></a>不得利益。<a id="a-Aw"></a>亦复不能断除烦恼。<a id="a-Ax"></a>犹故在于有中而行。<a id="a-Ay"></a>而不能知数十二入。<a id="a-Az"></a>若能思惟数十二入。<a id="a-B0"></a>知实义已。<a id="a-B1"></a>于欲生厌。<a id="a-B2"></a>以寂静故。<a id="a-B3"></a>则得涅槃。<a id="a-B4"></a>彼恶沙门立沙门者。<a id="a-B5"></a>以不能数不思惟故。<a id="a-B6"></a>思惟他染而数他事。</p>
  <p id="aB7">又恶沙门立沙门者。<a id="a-B8"></a>复有异种恶思惟染。<a id="a-B9"></a>思惟六时。<a id="a-BA"></a>既思惟已。<a id="a-BB"></a>于病老死不得解脱。<a id="a-BC"></a>为无常染之所扰乱。<a id="a-BD"></a>不思惟身三十六种。<a id="a-BE"></a>若思惟者。<a id="a-BF"></a>彼实观察。<a id="a-BG"></a>则能舍离。<a id="a-BH"></a>而得涅槃。</p>
  <p id="aBI">又恶沙门立沙门者。<a id="a-BJ"></a>念世间时。<a id="a-BK"></a>思惟彼时。<a id="a-BL"></a>作如是言。<a id="a-BM"></a>此时则善。<a id="a-BN"></a>某念不善。<a id="a-BO"></a>某时当得。<a id="a-BP"></a>某时不得。<a id="a-BQ"></a>如是恶念恶思惟者。<a id="a-BR"></a>非是寂静。<a id="a-BS"></a>则非得乐。<a id="a-BT"></a>非近涅槃。<a id="a-BU"></a>非得涅槃。<a id="a-BV"></a>应念心时。<a id="a-BW"></a>心相攀缘有善不善。<a id="a-BX"></a>有记无记。<a id="a-BY"></a>念世时者。<a id="a-BZ"></a>心不思惟。<a id="a-Ba"></a>此三种时。<a id="a-Bb"></a>若能思惟善不善心。<a id="a-Bc"></a>有所攀缘。<a id="a-Bd"></a>如是思惟。<a id="a-Be"></a>我生某心。<a id="a-Bf"></a>善攀缘者。<a id="a-Bg"></a>我未来世。<a id="a-Bh"></a>当生善道。<a id="a-Bi"></a>若我未来当得涅槃。<a id="a-Bj"></a>我生某心。<a id="a-Bk"></a>不善攀缘。<a id="a-Bl"></a>不善染心。<a id="a-Bm"></a>彼当非乐。<a id="a-Bn"></a>当非寂静。<a id="a-Bo"></a>当非涅槃。<a id="a-Bp"></a>不得涅槃。<a id="a-Bq"></a>我生某心。<a id="a-Br"></a>无记攀缘。<a id="a-Bs"></a>得无记报。<a id="a-Bt"></a>又恶沙门。<a id="a-Bu"></a>沙门相似。<a id="a-Bv"></a>念世间道。<a id="a-Bw"></a>思惟世时。<a id="a-Bx"></a>唯一念时。<a id="a-By"></a>无侯离多。<a id="a-Bz"></a>若一日时。<a id="a-C0"></a>半月月时。<a id="a-C1"></a>善不善果。<a id="a-C2"></a>思惟人中。<a id="a-C3"></a>命行尽时。<a id="a-C4"></a>而不思惟我之命行念念中尽。<a id="a-C5"></a>弹指顷尽。<a id="a-C6"></a>无侯离多。<a id="a-C7"></a>若一日时。<a id="a-C8"></a>半月月时。<a id="a-C9"></a>我之命行。<a id="a-CA"></a>念念尽灭。<a id="a-CB"></a>而不可避。<a id="a-CC"></a>无有方便可避死时。</p>
  <p id="aCD">又恶比丘。<a id="a-CE"></a>复有思惟异法数时。<a id="a-CF"></a>妨废坐禅读诵经律。<a id="a-CG"></a>所谓思惟世间染法。<a id="a-CH"></a>思惟星时。<a id="a-CI"></a>彼人思惟乐行多作。<a id="a-CJ"></a>念在心中。<a id="a-CK"></a>如是记说。<a id="a-CL"></a>如是某星某曜来覆。<a id="a-CM"></a>能与为妨。<a id="a-CN"></a>能与其恶。<a id="a-CO"></a>此世间中。<a id="a-CP"></a>能好能恶。<a id="a-CQ"></a>思惟彼事。<a id="a-CR"></a>则不能离衰老病死。<a id="a-CS"></a>悲啼号哭。<a id="a-CT"></a>愁苦懊恼。<a id="a-CU"></a>不断生死。<a id="a-CV"></a>是故不应如是思惟。<a id="a-CW"></a>如星曜覆。<a id="a-CX"></a>复有异法。<a id="a-CY"></a>异法所覆。<a id="a-CZ"></a>所谓生星死曜所覆。<a id="a-Ca"></a>无病之星。<a id="a-Cb"></a>病曜所覆。<a id="a-Cc"></a>少年之星。<a id="a-Cd"></a>老曜所覆。<a id="a-Ce"></a>爱和合星。<a id="a-Cf"></a>爱离曜覆。<a id="a-Cg"></a>生天之星。<a id="a-Ch"></a>退曜所覆。<a id="a-Ci"></a>人中生星。<a id="a-Cj"></a>为作曜覆。<a id="a-Ck"></a>乐受之星。<a id="a-Cl"></a>苦受曜覆。<a id="a-Cm"></a>善心生星。<a id="a-Cn"></a>不善心生曜之所覆。<a id="a-Co"></a>不净之星。<a id="a-Cp"></a>欲曜所覆。<a id="a-Cq"></a>慈心之星。<a id="a-Cr"></a>嗔曜所覆。<a id="a-Cs"></a>观智之星。<a id="a-Ct"></a>痴曜所覆。<a id="a-Cu"></a>彼恶沙门立沙门者。<a id="a-Cv"></a>于自思惟。<a id="a-Cw"></a>不能思惟。<a id="a-Cx"></a>出世思惟。<a id="a-Cy"></a>而不思惟。<a id="a-Cz"></a>此是思惟。<a id="a-D0"></a>出世间星。<a id="a-D1"></a>如向所说。<a id="a-D2"></a>如实观察实法之星。<a id="a-D3"></a>实曜所覆。<a id="a-D4"></a>如向所说。<a id="a-D5"></a>既思惟已。<a id="a-D6"></a>如实观察。<a id="a-D7"></a>八圣道分。<a id="a-D8"></a>如是曜星。<a id="a-D9"></a>思惟得果。<a id="a-DA"></a>寂静快乐。<a id="a-DB"></a>乃至涅槃。<a id="a-DC"></a>若凡愚人。<a id="a-DD"></a>思惟如是世间星曜。<a id="a-DE"></a>或思惟曜。<a id="a-DF"></a>或思惟星。<a id="a-DG"></a>乃令无量多百千人。<a id="a-DH"></a>入于恶道。<a id="a-DI"></a>生在地狱饿鬼畜生。<a id="a-DJ"></a>此是世间生死因缘。<a id="a-DK"></a>生贪嗔痴。<a id="a-DL"></a>若有思惟出世间道时节星曜。<a id="a-DM"></a>若思惟时。<a id="a-DN"></a>思惟曜星。<a id="a-DO"></a>思惟此已。<a id="a-DP"></a>如实观察。<a id="a-DQ"></a>而修行者。<a id="a-DR"></a>则令无量多百千人于老病死。<a id="a-DS"></a>悲号啼哭。<a id="a-DT"></a>愁苦懊恼。<a id="a-DU"></a>而得解脱。<a id="a-DV"></a>到不退处。<a id="a-DW"></a>不老不病。<a id="a-DX"></a>不死不尽。<a id="a-DY"></a>最胜涅槃不退之处。<a id="a-DZ"></a>若如是学。<a id="a-Da"></a>比丘沙门立沙门者。<a id="a-Db"></a>欲得苦尽生死苦尽。<a id="a-Dc"></a>修星思惟。<a id="a-Dd"></a>修时思惟。<a id="a-De"></a>如向所说。<a id="a-Df"></a>为鄙为染。<a id="a-Dg"></a>如是知已。<a id="a-Dh"></a>知非毕竟。<a id="a-Di"></a>知非寂静。<a id="a-Dj"></a>非得涅槃。<a id="a-Dk"></a>唯妨比丘坐禅读诵。<a id="a-Dl"></a>比丘不应数星思惟。<a id="a-Dm"></a>数星思惟。<a id="a-Dn"></a>则不相应。<a id="a-Do"></a>又第六法。<a id="a-Dp"></a>不应思惟。<a id="a-Dq"></a>所谓沙门立沙门者。<a id="a-Dr"></a>妨废坐禅读诵经律。<a id="a-Ds"></a>何者第六。<a id="a-Dt"></a>不应思惟。<a id="a-Du"></a>谓思惟占相。<a id="a-Dv"></a>沙门之人。<a id="a-Dw"></a>不应思惟世间染法。<a id="a-Dx"></a>增欲嗔痴。<a id="a-Dy"></a>思惟彼相。<a id="a-Dz"></a>妨废善法。<a id="a-E0"></a>若诸沙门立沙门者。<a id="a-E1"></a>知地动相。<a id="a-E2"></a>世间染相。<a id="a-E3"></a>或昼或夜。<a id="a-E4"></a>如是思惟。<a id="a-E5"></a>地当欲动。<a id="a-E6"></a>今见有相。<a id="a-E7"></a>所谓地水。<a id="a-E8"></a>平等定住。<a id="a-E9"></a>风吹则动。<a id="a-EA"></a>虽动不浊。<a id="a-EB"></a>地欲动故。<a id="a-EC"></a>风吹则浊。<a id="a-ED"></a>或雨欲堕。<a id="a-EE"></a>蚁子运卵。<a id="a-EF"></a>月当欲蚀。<a id="a-EG"></a>油脂沉水。<a id="a-EH"></a>鸟在空中。<a id="a-EI"></a>近地下飞。<a id="a-EJ"></a>日当欲蚀。<a id="a-EK"></a>诸方则赤。<a id="a-EL"></a>若欲安隐。<a id="a-EM"></a>腻润风起。<a id="a-EN"></a>诸方无垢。<a id="a-EO"></a>右旋行相。<a id="a-EP"></a>见如是相。<a id="a-EQ"></a>则知安隐。<a id="a-ER"></a>若欲有恶。<a id="a-ES"></a>诸方赤黄。<a id="a-ET"></a>干无腻色。<a id="a-EU"></a>有乾风起。<a id="a-EV"></a>赤黄青色。<a id="a-EW"></a>日晕轮起。<a id="a-EX"></a>在虚空中。<a id="a-EY"></a>日将欲蚀。<a id="a-EZ"></a>诸方则赤。<a id="a-Ea"></a>当有善者。<a id="a-Eb"></a>彼方则有润腻风吹。<a id="a-Ec"></a>清净无垢无尘雾等。<a id="a-Ed"></a>复见善相。<a id="a-Ee"></a>右旋行相。<a id="a-Ef"></a>相应之相。<a id="a-Eg"></a>当有不善。<a id="a-Eh"></a>则见诸方有赤黄色。<a id="a-Ei"></a>干无腻色。<a id="a-Ej"></a>或见彼方无腻风吹。<a id="a-Ek"></a>见赤黄青晕轮日出。<a id="a-El"></a>在虚空中。<a id="a-Em"></a>彼恶沙门立沙门者。<a id="a-En"></a>如是占相。<a id="a-Eo"></a>如是见故。<a id="a-Ep"></a>妨废坐禅读诵经律。<a id="a-Eq"></a>思量记说。<a id="a-Er"></a>悕望财利。<a id="a-Es"></a>种种供养。<a id="a-Et"></a>思惟二王。<a id="a-Eu"></a>为胜不胜。<a id="a-Ev"></a>彼以如是求胜不胜。<a id="a-Ew"></a>是故心中。<a id="a-Ex"></a>生欲嗔痴。<a id="a-Ey"></a>如是三种。<a id="a-Ez"></a>彼为根本。<a id="a-F0"></a>如是比丘。<a id="a-F1"></a>得三种过。<a id="a-F2"></a>既非沙门。<a id="a-F3"></a>复非俗人。<a id="a-F4"></a>若善沙门立沙门者。<a id="a-F5"></a>不用占相。<a id="a-F6"></a>以见此相。<a id="a-F7"></a>增染欲故。</p>
  <p id="aF8">又复更有恶相思惟。<a id="a-F9"></a>有占相师。<a id="a-FA"></a>王欲斗行。<a id="a-FB"></a>问其时节。<a id="a-FC"></a>彼决定记。<a id="a-FD"></a>某日时中。<a id="a-FE"></a>共彼斗战。<a id="a-FF"></a>一切人破。<a id="a-FG"></a>若一切人。<a id="a-FH"></a>欲战斗者。<a id="a-FI"></a>于彼何处。<a id="a-FJ"></a>多杀无量百千众生。<a id="a-FK"></a>皆悉散坏。<a id="a-FL"></a>或捉系缚。<a id="a-FM"></a>如是城村。<a id="a-FN"></a>或国土中。<a id="a-FO"></a>或多人处。<a id="a-FP"></a>于彼王所迭共斗诤。<a id="a-FQ"></a>迭互相破。<a id="a-FR"></a>能令失坏。<a id="a-FS"></a>无量百千众生受苦。<a id="a-FT"></a>彼恶沙门。<a id="a-FU"></a>为王看日。<a id="a-FV"></a>为王占时。<a id="a-FW"></a>言某日好。<a id="a-FX"></a>某时最好。<a id="a-FY"></a>王必得胜。<a id="a-FZ"></a>能破余王。<a id="a-Fa"></a>见相已说。<a id="a-Fb"></a>彼恶沙门。<a id="a-Fc"></a>如是思惟。<a id="a-Fd"></a>此王若胜。<a id="a-Fe"></a>我则于王多得财物。<a id="a-Ff"></a>多得供养。<a id="a-Fg"></a>当于王所得如是事。<a id="a-Fh"></a>彼恶沙门立沙门者。<a id="a-Fi"></a>善法则灭。<a id="a-Fj"></a>所谓坐禅读诵经律。<a id="a-Fk"></a>或时增长不善之法。<a id="a-Fl"></a>以其分别胜非胜故。<a id="a-Fm"></a>彼以思惟如是法故。<a id="a-Fn"></a>身坏命终。<a id="a-Fo"></a>堕于恶道。<a id="a-Fp"></a>生地狱中。<a id="a-Fq"></a>以此因缘。<a id="a-Fr"></a>若善沙门立沙门者。<a id="a-Fs"></a>则不思惟世间之相。<a id="a-Ft"></a>以此思惟生三种过。<a id="a-Fu"></a>妨善法故。<a id="a-Fv"></a>若不思惟此世间相。<a id="a-Fw"></a>思惟余法。<a id="a-Fx"></a>离三种过出世间摄正念思惟。<a id="a-Fy"></a>此法云何。<a id="a-Fz"></a>所谓如彼地动相知。<a id="a-G0"></a>或昼或夜。<a id="a-G1"></a>如是思惟。<a id="a-G2"></a>地将欲动。<a id="a-G3"></a>如是之人。<a id="a-G4"></a>或夜或昼。<a id="a-G5"></a>何不思惟。<a id="a-G6"></a>心地当动。<a id="a-G7"></a>如地动时。<a id="a-G8"></a>一切世间或山或河。<a id="a-G9"></a>园林树木。<a id="a-GA"></a>若村城等。<a id="a-GB"></a>皆悉普动。<a id="a-GC"></a>如是如是。<a id="a-GD"></a>心地动故。<a id="a-GE"></a>自余一切大地善法。<a id="a-GF"></a>及余法等。<a id="a-GG"></a>皆悉普动。<a id="a-GH"></a>是故沙门立沙门者。<a id="a-GI"></a>应先观察如是心地。<a id="a-GJ"></a>当必欲动。<a id="a-GK"></a>心地转动。<a id="a-GL"></a>如地震动。<a id="a-GM"></a>如是心地。<a id="a-GN"></a>三法所动。<a id="a-GO"></a>谓欲嗔痴。<a id="a-GP"></a>令心地动。<a id="a-GQ"></a>如地当动。<a id="a-GR"></a>必先有相。<a id="a-GS"></a>谓水本清风吹则浊。<a id="a-GT"></a>如是如是。<a id="a-GU"></a>凡夫之人。<a id="a-GV"></a>或欲或嗔或痴将生。<a id="a-GW"></a>其人面色。<a id="a-GX"></a>或黑或赤。<a id="a-GY"></a>如是先浊。<a id="a-GZ"></a>是故沙门立沙门者。<a id="a-Ga"></a>应观此相。<a id="a-Gb"></a>摄涅槃相。<a id="a-Gc"></a>观此相者。<a id="a-Gd"></a>不得苦恼。<a id="a-Ge"></a>此心地相。<a id="a-Gf"></a>出世间相。</p>
  <p id="aGg">又复次观世间法相。<a id="a-Gh"></a>雨欲堕故。<a id="a-Gi"></a>蚁子运卵。<a id="a-Gj"></a>如是沙门立沙门者。<a id="a-Gk"></a>如是观察出世间相。<a id="a-Gl"></a>如村城内多饶人处。<a id="a-Gm"></a>见有檀越。<a id="a-Gn"></a>若诸沙门。<a id="a-Go"></a>诸婆罗门。<a id="a-Gp"></a>诸长者等。<a id="a-Gq"></a>以信佛故。<a id="a-Gr"></a>为听法故。<a id="a-Gs"></a>往到佛所。<a id="a-Gt"></a>如是实相。<a id="a-Gu"></a>彼善沙门立沙门者。<a id="a-Gv"></a>见如是相。<a id="a-Gw"></a>即便记说。<a id="a-Gx"></a>今于彼处。<a id="a-Gy"></a>有佛世尊。<a id="a-Gz"></a>欲说正法。<a id="a-H0"></a>如此檀越。<a id="a-H1"></a>及诸沙门。<a id="a-H2"></a>诸婆罗门。<a id="a-H3"></a>诸长者等。<a id="a-H4"></a>皆到佛所。<a id="a-H5"></a>彼佛决定欲说正法。<a id="a-H6"></a>今见此相。<a id="a-H7"></a>非下劣相。<a id="a-H8"></a>今知此相是法雨相。</p>
  <p id="aH9">又恶沙门立沙门者。<a id="a-HA"></a>见月耀相。<a id="a-HB"></a>决定知月。<a id="a-HC"></a>必当欲蚀。<a id="a-HD"></a>置油水中。<a id="a-HE"></a>下沉没故。<a id="a-HF"></a>此如是相。<a id="a-HG"></a>非善非吉。<a id="a-HH"></a>亦非寂静。<a id="a-HI"></a>此如是相。<a id="a-HJ"></a>非沙门相。<a id="a-HK"></a>非寂静相。<a id="a-HL"></a>彼沙门相。<a id="a-HM"></a>则不相应。<a id="a-HN"></a>出世间相。<a id="a-HO"></a>观察相应。<a id="a-HP"></a>占世间月。<a id="a-HQ"></a>终时则恶。<a id="a-HR"></a>知正法月。<a id="a-HS"></a>当必欲蚀。<a id="a-HT"></a>以正法油。<a id="a-HU"></a>沉没邪见人心水中。<a id="a-HV"></a>此相非善。<a id="a-HW"></a>亦非清凉。<a id="a-HX"></a>此第一相。<a id="a-HY"></a>非是世间月蚀之相。</p>
  <p id="aHZ">又恶沙门立沙门者。<a id="a-Ha"></a>更观世间月蚀异相。<a id="a-Hb"></a>如月当蚀。<a id="a-Hc"></a>鸟在空中。<a id="a-Hd"></a>近地下飞。<a id="a-He"></a>此于沙门立沙门者。<a id="a-Hf"></a>不相应相。<a id="a-Hg"></a>复有好相。<a id="a-Hh"></a>出世间相。<a id="a-Hi"></a>所谓观察正法月蚀。<a id="a-Hj"></a>此是沙门正法道行。<a id="a-Hk"></a>谓彼沙门于下知识。<a id="a-Hl"></a>下檀越等。<a id="a-Hm"></a>下人边行。<a id="a-Hn"></a>如鸟下飞。<a id="a-Ho"></a>在彼白衣不正行人。<a id="a-Hp"></a>邪见之人。<a id="a-Hq"></a>门下行等。<a id="a-Hr"></a>近下语说。<a id="a-Hs"></a>如在空行。<a id="a-Ht"></a>近地下飞。<a id="a-Hu"></a>时过失故。<a id="a-Hv"></a>一切沙门立沙门者。<a id="a-Hw"></a>观察此相。<a id="a-Hx"></a>第一胜相。<a id="a-Hy"></a>不应观察彼月蚀相。<a id="a-Hz"></a>则非好相。</p>
  <p id="aI0">又复有相。<a id="a-I1"></a>若恶沙门立沙门者。<a id="a-I2"></a>以日蚀相。<a id="a-I3"></a>观世间相。<a id="a-I4"></a>日将欲蚀。<a id="a-I5"></a>诸方则赤。<a id="a-I6"></a>当有善者。<a id="a-I7"></a>彼方则有腻风所吹。<a id="a-I8"></a>清净无垢。<a id="a-I9"></a>无尘雾等。<a id="a-IA"></a>见彼善相。<a id="a-IB"></a>右旋行相。<a id="a-IC"></a>相应之相。<a id="a-ID"></a>彼善沙门立沙门者。<a id="a-IE"></a>不相应见。<a id="a-IF"></a>以妨坐禅读诵业故。<a id="a-IG"></a>此世间相。<a id="a-IH"></a>则非寂静。<a id="a-II"></a>则非安乐。<a id="a-IJ"></a>如是如是。<a id="a-IK"></a>若善沙门立沙门者。<a id="a-IL"></a>欲得寂静。<a id="a-IM"></a>应当观察出世间相。<a id="a-IN"></a>观菩萨日。<a id="a-IO"></a>为一切智菩提当摄。<a id="a-IP"></a>或于一劫。<a id="a-IQ"></a>或于二劫。<a id="a-IR"></a>或于三劫。<a id="a-IS"></a>决定当摄。<a id="a-IT"></a>如是沙门见出世间菩萨之相。<a id="a-IU"></a>所谓精进。<a id="a-IV"></a>布施闻智。<a id="a-IW"></a>赤色方相。<a id="a-IX"></a>慈心怜愍。<a id="a-IY"></a>一切众生。<a id="a-IZ"></a>菩萨身赤。<a id="a-Ia"></a>当安隐者。<a id="a-Ib"></a>谓此菩萨。<a id="a-Ic"></a>第一功德。<a id="a-Id"></a>皆悉具足。<a id="a-Ie"></a>一切智相。<a id="a-If"></a>当必圆满。<a id="a-Ig"></a>当必说法。<a id="a-Ih"></a>诸方无垢无尘雾者。<a id="a-Ii"></a>离恶时过。<a id="a-Ij"></a>当有善者。<a id="a-Ik"></a>如来名称腻风所吹。<a id="a-Il"></a>如彼世间相师所见。<a id="a-Im"></a>此出世间如是相师。<a id="a-In"></a>见未来相。<a id="a-Io"></a>声闻缘觉。<a id="a-Ip"></a>阿罗汉相。<a id="a-Iq"></a>右旋相者。<a id="a-Ir"></a>谓正观察。</p>
  <p id="aIs">又彼相师。<a id="a-It"></a>唯见如是世间法中生死之相。<a id="a-Iu"></a>当有不善。<a id="a-Iv"></a>则见诸方有赤黄色。<a id="a-Iw"></a>干无腻色。<a id="a-Ix"></a>或见彼方无腻风吹。<a id="a-Iy"></a>有赤黄青晕轮日出。<a id="a-Iz"></a>在虚空中。<a id="a-J0"></a>彼恶沙门。<a id="a-J1"></a>观如是相。<a id="a-J2"></a>妨废禅诵。<a id="a-J3"></a>若善沙门。<a id="a-J4"></a>出世相师。<a id="a-J5"></a>为诸信人如是记说。<a id="a-J6"></a>当有不善。<a id="a-J7"></a>何者不善。<a id="a-J8"></a>谓障正法。<a id="a-J9"></a>见如此相。<a id="a-JA"></a>如见彼方有赤黄色。<a id="a-JB"></a>如是相者。<a id="a-JC"></a>正法欲灭。<a id="a-JD"></a>有如是相。<a id="a-JE"></a>谓诸方人。<a id="a-JF"></a>喜乐恶口。<a id="a-JG"></a>妄语两舌。<a id="a-JH"></a>杀生偷盗。<a id="a-JI"></a>当有彼人。<a id="a-JJ"></a>乾风吹者。<a id="a-JK"></a>所谓恶名。<a id="a-JL"></a>若有众生非正法行。<a id="a-JM"></a>恶名风吹。<a id="a-JN"></a>闻于八方。<a id="a-JO"></a>四方四维。<a id="a-JP"></a>皆悉普遍。<a id="a-JQ"></a>以诸众生。<a id="a-JR"></a>不行正行。<a id="a-JS"></a>作不善业。<a id="a-JT"></a>恶名风吹。<a id="a-JU"></a>如是遍闻。<a id="a-JV"></a>世间相师。<a id="a-JW"></a>见赤黄青晕轮日出。<a id="a-JX"></a>在虚空中。<a id="a-JY"></a>如是师者。<a id="a-JZ"></a>世间相师。<a id="a-Ja"></a>出世相师。<a id="a-Jb"></a>见赤黄青晕轮日者。<a id="a-Jc"></a>谓恶沙门。<a id="a-Jd"></a>恶婆罗门。<a id="a-Je"></a>如是众会。<a id="a-Jf"></a>非一切智。<a id="a-Jg"></a>起智慢故。<a id="a-Jh"></a>自言我是一切智人。<a id="a-Ji"></a>此邪见人。<a id="a-Jj"></a>非是实日。<a id="a-Jk"></a>非一切智。<a id="a-Jl"></a>立一切智。<a id="a-Jm"></a>非好种姓。<a id="a-Jn"></a>凡姓中出。<a id="a-Jo"></a>彼如是人。<a id="a-Jp"></a>邪见日出。<a id="a-Jq"></a>一切药草。<a id="a-Jr"></a>园林树叶。<a id="a-Js"></a>悉皆干枯。<a id="a-Jt"></a>如是所谓。<a id="a-Ju"></a>一切善人。<a id="a-Jv"></a>正见药草。<a id="a-Jw"></a>园林尽干。<a id="a-Jx"></a>如是如是。<a id="a-Jy"></a>此出世间。<a id="a-Jz"></a>正法日出。<a id="a-K0"></a>增长禅诵。<a id="a-K1"></a>第一义谛。<a id="a-K2"></a>光明胜智。<a id="a-K3"></a>如是观察。<a id="a-K4"></a>出世间相。<a id="a-K5"></a>先观察已。<a id="a-K6"></a>然后记说。<a id="a-K7"></a>所谓为彼有信沙门。<a id="a-K8"></a>诸婆罗门。<a id="a-K9"></a>诸长者等。<a id="a-KA"></a>如是记说。<a id="a-KB"></a>作如是言。<a id="a-KC"></a>诸有值遇正法日出。<a id="a-KD"></a>皆应精勤。<a id="a-KE"></a>作诸善业。<a id="a-KF"></a>莫于后时一切正法皆悉灭没。<a id="a-KG"></a>邪见日出。<a id="a-KH"></a>非是沙门自言沙门。<a id="a-KI"></a>非婆罗门言婆罗门。<a id="a-KJ"></a>非一切智言一切智。<a id="a-KK"></a>诸恶沙门恶婆罗门晕轮日出。<a id="a-KL"></a>汝得衰恼。<a id="a-KM"></a>如是记说一切智法。<a id="a-KN"></a>彼则相应。<a id="a-KO"></a>是真相师。<a id="a-KP"></a>有大胜意。<a id="a-KQ"></a>有能思惟如是相者。<a id="a-KR"></a>不妨坐禅读诵经律。<a id="a-KS"></a>更异思惟世间相者。<a id="a-KT"></a>则妨禅诵。<a id="a-KU"></a>此世间道出世间道。<a id="a-KV"></a>如是胜劣。<a id="a-KW"></a>世间法者。<a id="a-KX"></a>则摄生死。<a id="a-KY"></a>出世间法。<a id="a-KZ"></a>次第乃至到于涅槃。<a id="a-Ka"></a>尔时世尊迦葉如来。<a id="a-Kb"></a>而说偈言。</p>
  <p id="aKc">离坐禅读诵　　常喜乐占相</p>
  <p id="aKd">彼舍离善法　　不可得涅槃</p>
  <p id="aKe">若舍离自法　　而乐他法者</p>
  <p id="aKf">彼二法失坏　　到于恶道处</p>
  <p id="aKg">若人舍自家　　而喜乐他舍</p>
  <p id="aKh">人中轻被笑　　速尔致贫穷</p>
  <p id="aKi">如是痴恶意　　智慢自言胜</p>
  <p id="aKj">舍离自法已　　而修行他法</p>
  <p id="aKk">出家而邪命　　失法失名称</p>
  <p id="aKl">人中轻如草　　未来入恶趣</p>
  <p id="aKm">舍离寂静法　　而行于恶业</p>
  <p id="aKn">彼人不久闻　　因此失佛法</p>
  <p id="aKo">心悕望离欲　　无有余悕望</p>
  <p id="aKp">勤精进知足　　如是名行禅</p>
  <p id="aKq">若心喜乐欲　　常贪于饮食</p>
  <p id="aKr">是着袈裟贼　　不名为比丘</p>
  <p id="aKs">若比丘说相　　常思惟星曜</p>
  <p id="aKt">近王放逸行　　非比丘相应</p>
  <p id="aKu">医师画师业　　闻恶法赞咏</p>
  <p id="aKv">与恶者同处　　则失比丘法</p>
  <p id="aKw">憎嫉禅读诵　　爱乐多语说</p>
  <p id="aKx">贪供养财利　　则失比丘法</p>
  <p id="aKy">推求诸宝性　　爱乐多知识</p>
  <p id="aKz">复贪余财物　　退失比丘法</p>
  <p id="aL0">唯贪诸饮食　　我慢不问他</p>
  <p id="aL1">悕望人赞叹　　退失比丘法</p>
  <p id="aL2">若不近一切　　舍离于恶众</p>
  <p id="aL3">水草食知足　　是名真比丘</p>
  <p id="aL4">得诸境界已　　弃之如舍火</p>
  <p id="aL5">除断我慢过　　是名真比丘</p>
  <p id="aL6">内外俱寂静　　智光明庄严</p>
  <p id="aL7">持戒衣覆身　　是名真比丘</p>
  <p id="aL8">远离世间法　　不动如须弥</p>
  <p id="aL9">一切世间爱　　是名真比丘</p>
  <p id="aLA">三宿住城内　　饶人处皆尔</p>
  <p id="aLB">止住山谷中　　名解脱比丘</p>
  <p id="aLC">畏恶不近他　　正行心不动</p>
  <p id="aLD">智审谛寂静　　是独行比丘</p>
  <p id="aLE">不悕常爱语　　舍离恶知识</p>
  <p id="aLF">不乐多所作　　名解脱比丘</p>
  <p id="aLG">彼如是比丘　　得脱于有过</p>
  <p id="aLH">知世间涅槃　　等心不悕望</p>
  <p id="aLI">心常喜乐智　　及以善寂静</p>
  <p id="aLJ">于生老病死　　怖畏中得脱</p>
  <p id="aLK">如是比丘。<a id="a-LL"></a>得阿罗汉。<a id="a-LM"></a>若不尔者。<a id="a-LN"></a>唯名比丘。<a id="a-LO"></a>为自妨碍。<a id="a-LP"></a>堕于崄岸。<a id="a-LQ"></a>此第六法。<a id="a-LR"></a>如是妨碍。<a id="a-LS"></a>若善沙门。<a id="a-LT"></a>不应为作。</p>
  <p id="aLU">又复沙门立沙门者。<a id="a-LV"></a>于第七法。<a id="a-LW"></a>不应为作。<a id="a-LX"></a>何者第七。<a id="a-LY"></a>所谓唯集饮食满藏。<a id="a-LZ"></a>此多贪嗔。<a id="a-La"></a>舍离一切禅诵等业。<a id="a-Lb"></a>唯在大床空坐而已。<a id="a-Lc"></a>众僧所摄。<a id="a-Ld"></a>床卧敷具病药所须。<a id="a-Le"></a>虚妄受用。<a id="a-Lf"></a>本在家时。<a id="a-Lg"></a>懈怠懒堕。<a id="a-Lh"></a>畏诸作业。<a id="a-Li"></a>是故出家。<a id="a-Lj"></a>唯贪食味。<a id="a-Lk"></a>常伺他会。<a id="a-Ll"></a>求望饮食。<a id="a-Lm"></a>或乐境界。<a id="a-Ln"></a>如是比丘。<a id="a-Lo"></a>是死比丘。<a id="a-Lp"></a>所谓比丘。<a id="a-Lq"></a>不能坐禅读诵经律。<a id="a-Lr"></a>毁破净戒。<a id="a-Ls"></a>自余死者。<a id="a-Lt"></a>唯弃其身。<a id="a-Lu"></a>毁戒比丘。<a id="a-Lv"></a>一切善法。<a id="a-Lw"></a>皆悉破坏。<a id="a-Lx"></a>唯能坐床。<a id="a-Ly"></a>心生憍慢。<a id="a-Lz"></a>自谓为好。<a id="a-M0"></a>唯有比丘。<a id="a-M1"></a>形服而已。<a id="a-M2"></a>其实无戒。<a id="a-M3"></a>离于正戒。<a id="a-M4"></a>所言戒者。<a id="a-M5"></a>谓之心戒。<a id="a-M6"></a>彼不能持。<a id="a-M7"></a>彼不能作。<a id="a-M8"></a>彼戒七种。<a id="a-M9"></a>何等为七。<a id="a-MA"></a>所谓口戒。<a id="a-MB"></a>比丘如是。<a id="a-MC"></a>或于比丘。<a id="a-MD"></a>或于俗人。<a id="a-ME"></a>口不共语。<a id="a-MF"></a>唯除法事。<a id="a-MG"></a>或妇女人。<a id="a-MH"></a>持戒比丘。<a id="a-MI"></a>除乞食行。<a id="a-MJ"></a>口不共语。<a id="a-MK"></a>或为咒愿。<a id="a-ML"></a>作如是言。<a id="a-MM"></a>令汝得乐。<a id="a-MN"></a>得涅槃等。<a id="a-MO"></a>若见母时。<a id="a-MP"></a>见姊妹时。<a id="a-MQ"></a>唯看其足。<a id="a-MR"></a>不看其面。<a id="a-MS"></a>不看其服及庄严等。<a id="a-MT"></a>尔时世尊迦葉如来。<a id="a-MU"></a>而说偈言。</p>
  <p id="aMV">手触若风吹　　此火久乃烧</p>
  <p id="aMW">见妇女火起　　速烧不待久</p>
  <p id="aMX">是故比丘怖畏欲烧。<a id="a-MY"></a>不共一切妇女语言。<a id="a-MZ"></a>此是一戒。<a id="a-Ma"></a>又第二戒。<a id="a-Mb"></a>所谓不近不善知识。<a id="a-Mc"></a>不于一处久时住止。<a id="a-Md"></a>不取多利。<a id="a-Me"></a>舍多供养。<a id="a-Mf"></a>不舍病人。<a id="a-Mg"></a>不见妻子。<a id="a-Mh"></a>随于何处。<a id="a-Mi"></a>有多利养。<a id="a-Mj"></a>则舍而去。<a id="a-Mk"></a>畏生贪故。<a id="a-Ml"></a>离破戒者。<a id="a-Mm"></a>不与同住。<a id="a-Mn"></a>如是七种比丘不摄。<a id="a-Mo"></a>唯贪饮食。<a id="a-Mp"></a>于他财利。<a id="a-Mq"></a>于他供养。<a id="a-Mr"></a>若见若闻。<a id="a-Ms"></a>则生忧恼。<a id="a-Mt"></a>如是思惟。<a id="a-Mu"></a>我今当设何等方便。<a id="a-Mv"></a>得彼利养。<a id="a-Mw"></a>如是思惟。<a id="a-Mx"></a>心生贪着。<a id="a-My"></a>如是心浊。<a id="a-Mz"></a>增长贪心。<a id="a-N0"></a>彼恶沙门。<a id="a-N1"></a>一切善法。<a id="a-N2"></a>皆悉破坏。<a id="a-N3"></a>昼夜常愁。<a id="a-N4"></a>心不安隐。<a id="a-N5"></a>而彼比丘。<a id="a-N6"></a>见余持戒善行比丘为他供养。<a id="a-N7"></a>生嫉生贪。<a id="a-N8"></a>而便往到彼檀越家。<a id="a-N9"></a>谄曲形服少语徐行。<a id="a-NA"></a>心不寂静。<a id="a-NB"></a>外现威仪。<a id="a-NC"></a>寂静之相。<a id="a-ND"></a>身披纳衣。<a id="a-NE"></a>复与多人不持戒者。<a id="a-NF"></a>以为朋侣。<a id="a-NG"></a>唯有贝声而行恶法。<a id="a-NH"></a>同伴相随。<a id="a-NI"></a>造彼檀越。<a id="a-NJ"></a>现持戒相。<a id="a-NK"></a>如是如是。<a id="a-NL"></a>随心所行。<a id="a-NM"></a>如是比丘。<a id="a-NN"></a>彼檀越主。<a id="a-NO"></a>谓其持戒。<a id="a-NP"></a>如是念言。<a id="a-NQ"></a>此等比丘。<a id="a-NR"></a>第一持戒。<a id="a-NS"></a>彼恶比丘现持戒相。<a id="a-NT"></a>令彼檀越心信敬已。<a id="a-NU"></a>共诸朋侣。<a id="a-NV"></a>数数往到彼檀越家。<a id="a-NW"></a>如是比丘。<a id="a-NX"></a>随已所闻。<a id="a-NY"></a>少知佛法。<a id="a-NZ"></a>共其同侣。<a id="a-Na"></a>为彼檀越。<a id="a-Nb"></a>说所知法。<a id="a-Nc"></a>如是方便。<a id="a-Nd"></a>欲令檀越回彼比丘。<a id="a-Ne"></a>所得利养而施与之。<a id="a-Nf"></a>如是比丘形相沙门第一大贼。<a id="a-Ng"></a>到檀越家。<a id="a-Nh"></a>方便劫夺他人财利。<a id="a-Ni"></a>及以供养。<a id="a-Nj"></a>如是比丘。<a id="a-Nk"></a>见他财利。<a id="a-Nl"></a>见他供养。<a id="a-Nm"></a>生贪嫉者。<a id="a-Nn"></a>不曾少时眼开合顷。<a id="a-No"></a>暂作善法。<a id="a-Np"></a>彼恶比丘破戒沙门。<a id="a-Nq"></a>舍离坐禅读诵等业。<a id="a-Nr"></a>无一念间不摄地狱饿鬼畜生。</p>
 </body>
</html>