<!doctype html>
<html id="z3IBURhbf" data-ver="1282">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十三</h1>
  <h2 id="a2">观天品第六之三十二(夜摩天之十八)</h2>
  <p id="a3">又复彼鸟。<a id="a-4"></a>种种形相。<a id="a-5"></a>见者爱乐。<a id="a-6"></a>种种忆念。<a id="a-7"></a>种种受乐。<a id="a-8"></a>所谓乐者。<a id="a-9"></a>有衔莲花。<a id="a-A"></a>耳听歌音周回而行。<a id="a-B"></a>雄雌相随而游戏者。<a id="a-C"></a>有鸟群住。<a id="a-D"></a>纵身低缩。<a id="a-E"></a>听彼树枝屋舍中声。<a id="a-F"></a>一心听者。<a id="a-G"></a>有以嘴衔胜光明宝。<a id="a-H"></a>在于处处。<a id="a-I"></a>遍游行者。<a id="a-J"></a>有七宝身。<a id="a-K"></a>从于山中闻歌音故。<a id="a-L"></a>扬翅飞来。<a id="a-M"></a>为听歌音。<a id="a-N"></a>向华枝舍。<a id="a-O"></a>普遍虚空。<a id="a-P"></a>皆悉严好。<a id="a-Q"></a>心欢喜者。<a id="a-R"></a>复有余鸟。<a id="a-S"></a>在余林中。<a id="a-T"></a>种种妙宝庄严两翅。<a id="a-U"></a>以嘴折取种种敷华。<a id="a-V"></a>衔来向彼华枝屋者。<a id="a-W"></a>复于余鸟。<a id="a-X"></a>闻歌音已。<a id="a-Y"></a>共衔宝鬘。<a id="a-Z"></a>有种种色胜妙光明。<a id="a-a"></a>如是来向华枝屋舍。<a id="a-b"></a>普遍虚空。<a id="a-c"></a>皆悉严妙。<a id="a-d"></a>如是来者。</p>
  <p id="ae">如是彼林。<a id="a-f"></a>内外鸟兽。<a id="a-g"></a>有种种色。<a id="a-h"></a>种种形相。<a id="a-i"></a>种种具足。<a id="a-j"></a>皆可爱乐。<a id="a-k"></a>彼林殊妙严好。<a id="a-l"></a>如是彼诸天众。<a id="a-m"></a>在彼林中种种受乐。</p>
  <p id="an">尔时彼天五乐音声在彼林中久时游戏。<a id="a-o"></a>爱火所烧。<a id="a-p"></a>犹不厌足。<a id="a-q"></a>复向余林。<a id="a-r"></a>彼林名为鸟音声乐。<a id="a-s"></a>无量天女。<a id="a-t"></a>以自围绕。<a id="a-u"></a>如是歌舞。<a id="a-v"></a>喜笑游戏。<a id="a-w"></a>在虚空中。<a id="a-x"></a>手弹箜篌。<a id="a-y"></a>如是飞行。<a id="a-z"></a>有在鹅背如是去者。<a id="a-10"></a>复有余天乘孔雀者。<a id="a-11"></a>有在空中。<a id="a-12"></a>坐莲华台如是去者。<a id="a-13"></a>复有余天乘七宝鸟在虚空中。<a id="a-14"></a>如是去者。<a id="a-15"></a>一切皆向鸟声乐林。<a id="a-16"></a>彼如是行。<a id="a-17"></a>在路未至。<a id="a-18"></a>种种胜乐。<a id="a-19"></a>皆悉具足。<a id="a-1A"></a>欲至彼林。<a id="a-1B"></a>名实语鸟。<a id="a-1C"></a>为说偈言。</p>
  <p id="a1D">乘中业乘胜　　余乘则不然</p>
  <p id="a1E">人以业乘故　　能遍行三界</p>
  <p id="a1F">何谁于何处　　何业云何作</p>
  <p id="a1G">彼则于彼处　　如作受苦乐</p>
  <p id="a1H">业种种杂杂　　心因缘所作</p>
  <p id="a1I">无物叵得者　　久时必皆得</p>
  <p id="a1J">种种异异乐　　由业因缘起</p>
  <p id="a1K">以业因尽故　　种种乐亦无</p>
  <p id="a1L">诸有不亡失　　先所作善业</p>
  <p id="a1M">若欲常得乐　　皆应作余业</p>
  <p id="a1N">若心常懈怠　　放逸毒所闷</p>
  <p id="a1O">放逸天不觉　　未来苦恼处</p>
  <p id="a1P">一切乐离别　　到大苦恼处</p>
  <p id="a1Q">以能破阴界　　是故名为死</p>
  <p id="a1R">彼速疾欲来　　能令命尽灭</p>
  <p id="a1S">天境界所迷　　是故不觉知</p>
  <p id="a1T">彼实语鸟。<a id="a-1U"></a>以善心故怜愍天众。<a id="a-1V"></a>如是偈说真实之法。<a id="a-1W"></a>利益彼天而天不取。<a id="a-1X"></a>爱覆心故转复欢喜。<a id="a-1Y"></a>而更前入鸟声乐林。<a id="a-1Z"></a>一切天众心皆乐见鸟音声林。<a id="a-1a"></a>如是林者名既如是。<a id="a-1b"></a>复有如是鸟音声乐。<a id="a-1c"></a>彼林中树。<a id="a-1d"></a>一切是宝。<a id="a-1e"></a>所谓金银毗琉璃树。<a id="a-1f"></a>有白银树。<a id="a-1g"></a>有颇梨树。<a id="a-1h"></a>有青宝树。<a id="a-1i"></a>是平泽中。<a id="a-1j"></a>莲华之林。<a id="a-1k"></a>彼诸莲华。<a id="a-1l"></a>犹如灯树。<a id="a-1m"></a>一切种种甚可爱乐。<a id="a-1n"></a>有种种鸟。<a id="a-1o"></a>有无量色。<a id="a-1p"></a>无量形相。<a id="a-1q"></a>宝间杂翅。<a id="a-1r"></a>不可具说。<a id="a-1s"></a>何以故。<a id="a-1t"></a>以心善业无量种故。<a id="a-1u"></a>鸟之形相如是种杂。<a id="a-1v"></a>以心杂故。<a id="a-1w"></a>杂作善业。<a id="a-1x"></a>善业杂故。<a id="a-1y"></a>得如是果。<a id="a-1z"></a>不可具说。<a id="a-20"></a>以心微细速流转故。<a id="a-21"></a>以是因缘不可具说。<a id="a-22"></a>一切天法皆不可说。<a id="a-23"></a>天业果报今说少分。<a id="a-24"></a>有好妙欲境界放逸。<a id="a-25"></a>园林流水。<a id="a-26"></a>莲华河池种种山峰。<a id="a-27"></a>莲花之林鸟及宝等。<a id="a-28"></a>天女可爱。<a id="a-29"></a>以业果故。<a id="a-2A"></a>天世界中如是化现。<a id="a-2B"></a>彼此因缘。<a id="a-2C"></a>说天可爱。<a id="a-2D"></a>如彼善业。<a id="a-2E"></a>所作果报。<a id="a-2F"></a>不失不灭。<a id="a-2G"></a>若不作者。<a id="a-2H"></a>果不可得。<a id="a-2I"></a>复以此因如是说乐。<a id="a-2J"></a>又复彼天如是种种鬘庄严身。<a id="a-2K"></a>以香涂身自身光明。<a id="a-2L"></a>而受快乐。<a id="a-2M"></a>胜欢喜心。<a id="a-2N"></a>如是观察鸟声乐林。<a id="a-2O"></a>如是观见七宝诸树。<a id="a-2P"></a>光明如炎有种种鸟围绕彼林。<a id="a-2Q"></a>彼鸟咏歌。<a id="a-2R"></a>若天闻之昔未曾闻如是音声。<a id="a-2S"></a>既得闻已心喜受乐。<a id="a-2T"></a>彼一切天闻已皆乐。<a id="a-2U"></a>彼如是鸟。<a id="a-2V"></a>有住树中而咏歌者。<a id="a-2W"></a>有鸟在于莲花林中而咏歌者。<a id="a-2X"></a>有在花中而咏歌者。<a id="a-2Y"></a>有鸟在于莲华池中而咏歌者。<a id="a-2Z"></a>彼天闻已心生喜乐。<a id="a-2a"></a>若天天女迭共和合。<a id="a-2b"></a>种种歌音。<a id="a-2c"></a>一切皆止。<a id="a-2d"></a>听鸟歌声。<a id="a-2e"></a>心生爱乐。<a id="a-2f"></a>如是彼鸟咏歌音声。<a id="a-2g"></a>普遍山峰。<a id="a-2h"></a>诸山峰中一切诸兽。<a id="a-2i"></a>自体本性喜乐歌音。<a id="a-2j"></a>闻彼歌已。<a id="a-2k"></a>或百或千皆悉前近。<a id="a-2l"></a>既前近已耳明不动。<a id="a-2m"></a>听其歌音。<a id="a-2n"></a>有在树底住听歌者。<a id="a-2o"></a>有对天草无心欲食听歌音者。<a id="a-2p"></a>于彼林中。<a id="a-2q"></a>鸟歌音声如是可爱。<a id="a-2r"></a>鸟声乐林可爱如是。<a id="a-2s"></a>又彼林中香甚可爱种种华香。<a id="a-2t"></a>有种种色。<a id="a-2u"></a>随念皆有。<a id="a-2v"></a>香色声等。<a id="a-2w"></a>随念皆得。<a id="a-2x"></a>箜篌齐鼓筝笛歌等。<a id="a-2y"></a>种种美音。<a id="a-2z"></a>是天音声。<a id="a-30"></a>彼鸟之音胜彼天声一根境界。<a id="a-31"></a>如是胜故。<a id="a-32"></a>彼林可爱。</p>
  <p id="a33">又彼林中。<a id="a-34"></a>复有一根境界可爱。<a id="a-35"></a>所谓天味。<a id="a-36"></a>随意所念。<a id="a-37"></a>得胜果味。<a id="a-38"></a>或天酒味。<a id="a-39"></a>天药草味。<a id="a-3A"></a>如是彼林。<a id="a-3B"></a>随念得味。<a id="a-3C"></a>如是林中。<a id="a-3D"></a>诸味具足。</p>
  <p id="a3E">又彼林中复有胜法。<a id="a-3F"></a>所谓有山。<a id="a-3G"></a>游戏彼山。<a id="a-3H"></a>枝网普覆。<a id="a-3I"></a>种种重楼。<a id="a-3J"></a>皆是枝网。<a id="a-3K"></a>行而不乱。<a id="a-3L"></a>有无量种七宝杂壁。<a id="a-3M"></a>有无量种彩画皆遍。<a id="a-3N"></a>多有种种庄严天女。<a id="a-3O"></a>在重楼上。<a id="a-3P"></a>彼林如是种种庄严。<a id="a-3Q"></a>又彼园林复有庄严彼林功德。<a id="a-3R"></a>具足已说。<a id="a-3S"></a>今复说山庄严可爱具足之相。<a id="a-3T"></a>谓毗琉璃庄严其山。<a id="a-3U"></a>山有七种功德具足。<a id="a-3V"></a>何等为七。<a id="a-3W"></a>所谓色声触味香等。<a id="a-3X"></a>随念皆得。<a id="a-3Y"></a>有随念树。<a id="a-3Z"></a>七种具足。<a id="a-3a"></a>彼处诸天见彼功德痴惑迷乱。<a id="a-3b"></a>不见不闻彼鸟说法。<a id="a-3c"></a>彼说法鸟。<a id="a-3d"></a>犹如父母所说之法。<a id="a-3e"></a>皆悉决定。<a id="a-3f"></a>天着境界不闻不觉。<a id="a-3g"></a>境界迷故。<a id="a-3h"></a>不受鸟语。<a id="a-3i"></a>行爱旷野。<a id="a-3j"></a>复向大林为三种火之所烧然。<a id="a-3k"></a>五怨所使喜爱所诳。<a id="a-3l"></a>迷于实道。<a id="a-3m"></a>唯有苦乐。<a id="a-3n"></a>苦相似乐。<a id="a-3o"></a>以着如是虚妄乐故。<a id="a-3p"></a>不觉不知。<a id="a-3q"></a>利益说法。<a id="a-3r"></a>不受不取。<a id="a-3s"></a>而听其余三处行鸟咏歌之声。<a id="a-3t"></a>谓水行鸟。<a id="a-3u"></a>天可爱色。<a id="a-3v"></a>可爱形相。<a id="a-3w"></a>七宝之身。<a id="a-3x"></a>种种间杂。<a id="a-3y"></a>鹅鸭鸳鸯。<a id="a-3z"></a>如是等鸟。<a id="a-40"></a>种种音声。<a id="a-41"></a>并水音声。<a id="a-42"></a>彼天乐闻美妙声歌一切时乐。<a id="a-43"></a>放逸而行。<a id="a-44"></a>一切诸天。<a id="a-45"></a>爱彼音声。<a id="a-46"></a>如是彼天。<a id="a-47"></a>更闻余鸟种种音声。<a id="a-48"></a>不闻法音。<a id="a-49"></a>所谓林行种种诸鸟。<a id="a-4A"></a>孔雀白鸽庄严树鸟。<a id="a-4B"></a>山谷岩窟所住之鸟。<a id="a-4C"></a>出美妙声。<a id="a-4D"></a>一切鸟声。<a id="a-4E"></a>皆与相似妙声之鸟。<a id="a-4F"></a>七宝身鸟。<a id="a-4G"></a>以庄严山。<a id="a-4H"></a>两两并飞。<a id="a-4I"></a>在虚空中。<a id="a-4J"></a>同共出声。<a id="a-4K"></a>观彼诸鸟。<a id="a-4L"></a>如是庄严。<a id="a-4M"></a>彼鸟光明。<a id="a-4N"></a>见者常乐。<a id="a-4O"></a>生爱着心。<a id="a-4P"></a>如是胜胜众鸟音声。<a id="a-4Q"></a>彼天乐闻有语声者。<a id="a-4R"></a>有歌声者。<a id="a-4S"></a>有响声者。<a id="a-4T"></a>如是无量种种分别跋求之声。<a id="a-4U"></a>种种异闻天有欲心。<a id="a-4V"></a>为天女众之所围绕。<a id="a-4W"></a>听彼音声。</p>
  <p id="a4X">于长久时。<a id="a-4Y"></a>闻声受乐。<a id="a-4Z"></a>更有胜爱覆蔽其心。<a id="a-4a"></a>复饮天酒。<a id="a-4b"></a>第一味香。<a id="a-4c"></a>皆悉具足。<a id="a-4d"></a>如天所应。<a id="a-4e"></a>从岩窟中如是流出。<a id="a-4f"></a>多有妙蜂。<a id="a-4g"></a>皆集酒上。<a id="a-4h"></a>彼诸天等。<a id="a-4i"></a>迭互一心。<a id="a-4j"></a>同饮天酒。<a id="a-4k"></a>不相妨碍。<a id="a-4l"></a>复有余天向莲华林。<a id="a-4m"></a>莲华叶中。<a id="a-4n"></a>多有天酒。<a id="a-4o"></a>第一天味。<a id="a-4p"></a>香触具足。<a id="a-4q"></a>随念美味。<a id="a-4r"></a>诸天天女。<a id="a-4s"></a>恣意共饮。<a id="a-4t"></a>歌舞戏笑。<a id="a-4u"></a>迭互一心。<a id="a-4v"></a>共同欲意。<a id="a-4w"></a>彼诸天等。<a id="a-4x"></a>于胜林中游戏受乐。<a id="a-4y"></a>于境界中心不厌足。<a id="a-4z"></a>而复更向毗琉璃宝庄严之山。<a id="a-50"></a>彼山多有鹅鸭鸳鸯。<a id="a-51"></a>普皆青影。<a id="a-52"></a>覆万由旬。<a id="a-53"></a>皆是青影。<a id="a-54"></a>其山举高三百由旬。<a id="a-55"></a>多有园林。<a id="a-56"></a>饶莲华池。<a id="a-57"></a>流水盈满。<a id="a-58"></a>有第一鸟。<a id="a-59"></a>见者皆爱。<a id="a-5A"></a>于彼山中。<a id="a-5B"></a>有好平地。<a id="a-5C"></a>有好山谷。<a id="a-5D"></a>有好岩穴。<a id="a-5E"></a>河泉源窟。<a id="a-5F"></a>多有行林。<a id="a-5G"></a>莲华水池。<a id="a-5H"></a>具足诸华。<a id="a-5I"></a>有三种鹅。<a id="a-5J"></a>在岸出声。<a id="a-5K"></a>所谓有鹅颇梨宝色。<a id="a-5L"></a>七宝间错。<a id="a-5M"></a>或自体白。<a id="a-5N"></a>如是鹅者。<a id="a-5O"></a>山中甚饶。<a id="a-5P"></a>庄严彼山。<a id="a-5Q"></a>毗琉璃山普有流水。<a id="a-5R"></a>水色清净。<a id="a-5S"></a>犹如宝珠。<a id="a-5T"></a>彼山多有种种香华。<a id="a-5U"></a>多有无量百千诸鸟。<a id="a-5V"></a>种种杂鸟。<a id="a-5W"></a>以此诸鸟严莲华池。<a id="a-5X"></a>彼种种物胜胜希有。<a id="a-5Y"></a>上上希有。<a id="a-5Z"></a>可爱妙色。<a id="a-5a"></a>庄严彼山。<a id="a-5b"></a>声触香等。<a id="a-5c"></a>无量种物。<a id="a-5d"></a>以庄严山。<a id="a-5e"></a>六根受乐。<a id="a-5f"></a>普山庄严。</p>
  <p id="a5g">彼诸天众为欲受乐。<a id="a-5h"></a>往到彼山。<a id="a-5i"></a>普遍处处歌舞游戏。<a id="a-5j"></a>以莲华鬘璎珞其身。<a id="a-5k"></a>一切时乐。<a id="a-5l"></a>心常欢喜。<a id="a-5m"></a>心常爱乐。<a id="a-5n"></a>五境界怨。<a id="a-5o"></a>如五火烧。<a id="a-5p"></a>爱缚其咽。<a id="a-5q"></a>向彼山顶为受乐故。<a id="a-5r"></a>希望欲见种种忆念。<a id="a-5s"></a>种种分别。<a id="a-5t"></a>渐渐欲到。<a id="a-5u"></a>渐近彼山。<a id="a-5v"></a>见有山窟。<a id="a-5w"></a>是毗琉璃。<a id="a-5x"></a>彼山窟者青色光明。<a id="a-5y"></a>可有一万以为庄严。<a id="a-5z"></a>普第一乐胜妙光明。<a id="a-60"></a>若住山天入彼窟中。<a id="a-61"></a>种种游戏。<a id="a-62"></a>若彼诸天入窟中者。<a id="a-63"></a>彼如是窟。<a id="a-64"></a>如是如是。<a id="a-65"></a>转转宽博。<a id="a-66"></a>如彼天心。<a id="a-67"></a>如是如是。<a id="a-68"></a>种种忆念。<a id="a-69"></a>如是如是。<a id="a-6A"></a>皆于窟中具足而得。<a id="a-6B"></a>彼窟名为如念得窟。<a id="a-6C"></a>住彼窟天。<a id="a-6D"></a>共天女众。<a id="a-6E"></a>恒常受乐不知厌足。<a id="a-6F"></a>彼诸天女种种庄严。<a id="a-6G"></a>以善业故。<a id="a-6H"></a>见彼天女心极爱乐。<a id="a-6I"></a>形服庄严。<a id="a-6J"></a>姿媚殊绝。<a id="a-6K"></a>歌舞喜笑。<a id="a-6L"></a>受天之乐。<a id="a-6M"></a>夜摩天王牟修楼陀。<a id="a-6N"></a>利益天故。<a id="a-6O"></a>佛所说偈书在彼山宝窟门上。<a id="a-6P"></a>偈如是言。</p>
  <p id="a6Q">死王吞众生　　衰老饮少年</p>
  <p id="a6R">病至灭强健　　世间无知者</p>
  <p id="a6S">有无量种生　　有无量种退</p>
  <p id="a6T">如生老亦然　　世间无知者</p>
  <p id="a6U">无有一念间　　无一时一日</p>
  <p id="a6V">死无时处住　　世间无知者</p>
  <p id="a6W">已数数受生　　亦曾数数退</p>
  <p id="a6X">痴天迷境界　　世间无知者</p>
  <p id="a6Y">此有轮如笼　　贪着于爱欲</p>
  <p id="a6Z">爱绳缚将去　　世间无知者</p>
  <p id="a6a">爱过旋波中　　多有分别鸟</p>
  <p id="a6b">此爱河宽广　　世间无知者</p>
  <p id="a6c">彼宝窟门。<a id="a-6d"></a>为利益天。<a id="a-6e"></a>书佛偈颂。<a id="a-6f"></a>其法如是。<a id="a-6g"></a>有天见之。<a id="a-6h"></a>则便寻读。<a id="a-6i"></a>读彼偈已。<a id="a-6j"></a>忆自本生。<a id="a-6k"></a>于少时间不放逸行。<a id="a-6l"></a>以善业故。<a id="a-6m"></a>于须臾间。<a id="a-6n"></a>正心思惟。<a id="a-6o"></a>增长未来无量百千多生之乐。<a id="a-6p"></a>增长净分。<a id="a-6q"></a>减损染分。<a id="a-6r"></a>彼天如是少时正念。<a id="a-6s"></a>能灭无量百千生数。<a id="a-6t"></a>若有见彼宝窟门上所书偈者。<a id="a-6u"></a>则生厌离。<a id="a-6v"></a>不放逸行。<a id="a-6w"></a>若天入窟不读偈者。<a id="a-6x"></a>则为唐入。</p>
  <p id="a6y">若见不见一切入者。<a id="a-6z"></a>皆放逸行。<a id="a-70"></a>在内一处。<a id="a-71"></a>见宝珠聚。<a id="a-72"></a>谓金刚聚。<a id="a-73"></a>青宝珠聚。<a id="a-74"></a>摩伽罗多宝珠之聚。<a id="a-75"></a>大青宝聚。<a id="a-76"></a>而彼宝窟。<a id="a-77"></a>体性自明。<a id="a-78"></a>以宝珠故。<a id="a-79"></a>光明更胜。<a id="a-7A"></a>第三复以天入中故。<a id="a-7B"></a>天身光明令彼宝窟光明转胜。<a id="a-7C"></a>如是彼窟甚为可爱。<a id="a-7D"></a>彼宝窟中天天女众。<a id="a-7E"></a>五欲功德。<a id="a-7F"></a>受诸欲乐。<a id="a-7G"></a>安隐离恼。<a id="a-7H"></a>离于热恼。<a id="a-7I"></a>远离忧悲。<a id="a-7J"></a>自善业故。<a id="a-7K"></a>受无量种天胜妙乐。<a id="a-7L"></a>彼天既见彼宝地已。<a id="a-7M"></a>生欢喜心。<a id="a-7N"></a>歌舞游戏。<a id="a-7O"></a>五乐音声而受快乐。</p>
  <p id="a7P">又彼宝窟入其中者。<a id="a-7Q"></a>则见有河。<a id="a-7R"></a>第一香触具足。<a id="a-7S"></a>天酒盈满。<a id="a-7T"></a>其中酒河两岸。<a id="a-7U"></a>饶饮酒鸟。<a id="a-7V"></a>以为庄严。<a id="a-7W"></a>如是鸟者。<a id="a-7X"></a>谓名欢喜。<a id="a-7Y"></a>有名常乐。<a id="a-7Z"></a>有名常戏。<a id="a-7a"></a>名无异味。<a id="a-7b"></a>名见可爱。<a id="a-7c"></a>名审谛心。<a id="a-7d"></a>有鸟名为异处不乐。<a id="a-7e"></a>名饮香乐。<a id="a-7f"></a>此等诸鸟。<a id="a-7g"></a>复有余鸟。<a id="a-7h"></a>在彼酒河。<a id="a-7i"></a>游戏饮酒。<a id="a-7j"></a>天善业故。<a id="a-7k"></a>鸟说偈言。</p>
  <p id="a7l">初饮美味酒　　饮已多作恶</p>
  <p id="a7m">未来得恶果　　在于地狱中</p>
  <p id="a7n">饮已能令痴　　痴故造恶业</p>
  <p id="a7o">痴作恶业故　　入于地狱中</p>
  <p id="a7p">初时生欢喜　　后乃得恶报</p>
  <p id="a7q">初时能除渴　　后时甚大热</p>
  <p id="a7r">初时口意失　　后时则失乐</p>
  <p id="a7s">是故有智者　　则不应饮酒</p>
  <p id="a7t">若常饮酒者　　则如鸟无异</p>
  <p id="a7u">饮酒能令痴　　说酒为大毒</p>
  <p id="a7v">若见酒如毒　　彼见不退处</p>
  <p id="a7w">若饮不味酒　　则为饮铁汁</p>
  <p id="a7x">一切恶一分　　说酒为一分</p>
  <p id="a7y">是心过所作　　一切戒根心</p>
  <p id="a7z">饮酒心不正　　不能思惟法</p>
  <p id="a80">比丘饮酒故　　非阿兰若行</p>
  <p id="a81">饮酒令心乱　　不调不知羞</p>
  <p id="a82">失法空无福　　失现在未来</p>
  <p id="a83">不知修威仪　　不知时及处</p>
  <p id="a84">障碍于正法　　唯言说无义</p>
  <p id="a85">自既不能知　　不知何所说</p>
  <p id="a86">自口语如屎　　亦自不能知</p>
  <p id="a87">令世间轻贱　　令法不增长</p>
  <p id="a88">见贫者饮酒　　如火之炎然</p>
  <p id="a89">过事皆忘失　　于现事皆迷</p>
  <p id="a8A">况思惟未来　　饮酒三时失</p>
  <p id="a8B">能失坏名色　　或失众生身</p>
  <p id="a8C">能生无量过　　饮酒障碍法</p>
  <p id="a8D">如是彼处住山窟鸟。<a id="a-8E"></a>心常欢喜。<a id="a-8F"></a>以业因缘。<a id="a-8G"></a>为天说偈。<a id="a-8H"></a>彼天闻已。<a id="a-8I"></a>若有善业随顺法行。<a id="a-8J"></a>而生彼者。<a id="a-8K"></a>忆本前生。<a id="a-8L"></a>忆本生故。<a id="a-8M"></a>则知酒过。<a id="a-8N"></a>知酒过故。<a id="a-8O"></a>则不饮酒。<a id="a-8P"></a>不放逸行。</p>
  <p id="a8Q">自余天众不受鸟偈。<a id="a-8R"></a>犹故饮酒。<a id="a-8S"></a>生欢喜心。<a id="a-8T"></a>五乐音声。<a id="a-8U"></a>歌舞受乐。<a id="a-8V"></a>乃至久时。<a id="a-8W"></a>彼山窟中。<a id="a-8X"></a>种种受乐。<a id="a-8Y"></a>既受乐已。<a id="a-8Z"></a>于入时道。<a id="a-8a"></a>还如是出。<a id="a-8b"></a>如是出已。<a id="a-8c"></a>犹于境界。<a id="a-8d"></a>不知厌足。<a id="a-8e"></a>放逸而行。<a id="a-8f"></a>乐见园林共天女众。<a id="a-8g"></a>复于一切园林之中。<a id="a-8h"></a>河岸山谷。<a id="a-8i"></a>种种游戏。<a id="a-8j"></a>如是诸天。<a id="a-8k"></a>以善业故。<a id="a-8l"></a>如是受乐。<a id="a-8m"></a>彼处如是。<a id="a-8n"></a>不可譬喻。<a id="a-8o"></a>天乐具足。<a id="a-8p"></a>彼诸天等于境界中受诸欲乐。<a id="a-8q"></a>不知厌足。<a id="a-8r"></a>广多爱故。<a id="a-8s"></a>所言广者。<a id="a-8t"></a>自体广故。<a id="a-8u"></a>彼不曾摄。<a id="a-8v"></a>恒常开舒。<a id="a-8w"></a>是故名广。<a id="a-8x"></a>又于境界不知厌足。<a id="a-8y"></a>以诸境界广无量故。<a id="a-8z"></a>以根常渴。<a id="a-90"></a>不曾断故。<a id="a-91"></a>如是彼天五欲功德。<a id="a-92"></a>转转增长。<a id="a-93"></a>不断不绝。<a id="a-94"></a>常受欲乐。<a id="a-95"></a>心生希有。<a id="a-96"></a>可爱功德。<a id="a-97"></a>不可譬喻。<a id="a-98"></a>是故彼天不知厌足。<a id="a-99"></a>如海吞流无有足时。<a id="a-9A"></a>天不知足亦复如是。<a id="a-9B"></a>常一切时于彼天处如是受乐。<a id="a-9C"></a>行于种种园林之中。<a id="a-9D"></a>欲水所漂。<a id="a-9E"></a>共诸天女。<a id="a-9F"></a>游戏受乐。<a id="a-9G"></a>彼天如是。<a id="a-9H"></a>乃至作集爱善业尽。<a id="a-9I"></a>至于后时退彼天处。<a id="a-9J"></a>如自业行。<a id="a-9K"></a>业绳系缚。<a id="a-9L"></a>如是乐处。<a id="a-9M"></a>业尽退已。<a id="a-9N"></a>堕于地狱饿鬼畜生。<a id="a-9O"></a>若有余天余善业故。<a id="a-9P"></a>生于人中。<a id="a-9Q"></a>在阎浮提大富乐处。<a id="a-9R"></a>第一种姓。<a id="a-9S"></a>歌舞喜笑。<a id="a-9T"></a>种种游戏。<a id="a-9U"></a>常受快乐身色殊妙。<a id="a-9V"></a>形服端严。<a id="a-9W"></a>种种具足。<a id="a-9X"></a>胜国土中。<a id="a-9Y"></a>或为国王。<a id="a-9Z"></a>或为大臣。<a id="a-9a"></a>或迦奢国。<a id="a-9b"></a>憍萨罗国。<a id="a-9c"></a>在安隐洲。<a id="a-9d"></a>彼余业故。</p>
  <p id="a9e">夜摩天摄胜光明园处第九地竟。</p>
  <p id="a9f">又彼比丘。<a id="a-9g"></a>知业果报。<a id="a-9h"></a>观夜摩天所有地处。<a id="a-9i"></a>彼见闻知。<a id="a-9j"></a>或天眼见。<a id="a-9k"></a>复有地处。<a id="a-9l"></a>名曰正行。<a id="a-9m"></a>众生何业生于彼处。<a id="a-9n"></a>彼见有人。<a id="a-9o"></a>随法正行。<a id="a-9p"></a>第一清净。<a id="a-9q"></a>报亦清净。<a id="a-9r"></a>业清净故。<a id="a-9s"></a>受乐果报。<a id="a-9t"></a>圣人所爱。<a id="a-9u"></a>胜善布施少于智慧。<a id="a-9v"></a>以布施故。<a id="a-9w"></a>生于天中受天爱果。<a id="a-9x"></a>所谓天处。<a id="a-9y"></a>何人得彼天中果报。<a id="a-9z"></a>所谓有人善心清净。<a id="a-A0"></a>生敬重心。<a id="a-A1"></a>柔软之心。<a id="a-A2"></a>不杀不盗。<a id="a-A3"></a>如前所说。<a id="a-A4"></a>复舍邪淫。<a id="a-A5"></a>所谓耳闻先时有人曾共妇女而行淫欲。<a id="a-A6"></a>如是闻已。<a id="a-A7"></a>心不喜乐。<a id="a-A8"></a>于先欲事。<a id="a-A9"></a>心不思念。<a id="a-AA"></a>不生觉观。<a id="a-AB"></a>复能遮他不听思念。<a id="a-AC"></a>如是成就清净业行。<a id="a-AD"></a>身坏命终。<a id="a-AE"></a>生于善道夜摩天中正行地处。<a id="a-AF"></a>受本所修善业果报。<a id="a-AG"></a>生彼处已。<a id="a-AH"></a>爱乐种种香味触等。<a id="a-AI"></a>无量境界。<a id="a-AJ"></a>行园林中。<a id="a-AK"></a>天莲华池。<a id="a-AL"></a>百千天女之所供养。<a id="a-AM"></a>在于园林莲花之池流水处行。<a id="a-AN"></a>无时暂住。<a id="a-AO"></a>先所未见。<a id="a-AP"></a>不可譬喻。<a id="a-AQ"></a>不可具说。<a id="a-AR"></a>种种天乐。<a id="a-AS"></a>具足受彼无量种乐。<a id="a-AT"></a>于境界中。<a id="a-AU"></a>心不知足。</p>
  <p id="aAV">又于彼处有无量种天妙园林。<a id="a-AW"></a>如是彼处始生天子。<a id="a-AX"></a>少妇女众而围绕之。<a id="a-AY"></a>于余园林。<a id="a-AZ"></a>有天女众。<a id="a-Aa"></a>在中游戏。<a id="a-Ab"></a>见始生天心则欲发。<a id="a-Ac"></a>行则异本。<a id="a-Ad"></a>以天衣鬘种种庄严。<a id="a-Ae"></a>见始生天即便前近。<a id="a-Af"></a>始生天子见彼天女。<a id="a-Ag"></a>五倍欲发。<a id="a-Ah"></a>即前往近。<a id="a-Ai"></a>彼诸天女。<a id="a-Aj"></a>始生天子。<a id="a-Ak"></a>迭相杂合。<a id="a-Al"></a>彼此共受无量种乐。<a id="a-Am"></a>同心一意不相违返。<a id="a-An"></a>如是天女一切共歌。<a id="a-Ao"></a>欢喜舞笑。<a id="a-Ap"></a>彼诸天女生如是心。<a id="a-Aq"></a>此始生天是我夫主。<a id="a-Ar"></a>始生天子有如是心。<a id="a-As"></a>此诸天女是我之妇。<a id="a-At"></a>如是天子。<a id="a-Au"></a>共诸天女。<a id="a-Av"></a>彼此相信。<a id="a-Aw"></a>不相疑虑。<a id="a-Ax"></a>喜笑歌舞。<a id="a-Ay"></a>迭相爱乐。<a id="a-Az"></a>在园林中。<a id="a-B0"></a>从一园林至一园林。<a id="a-B1"></a>从一山峰至一山峰。<a id="a-B2"></a>从莲华池至莲花池。<a id="a-B3"></a>从一枝舍至一枝舍。<a id="a-B4"></a>从一丛树至一丛树。<a id="a-B5"></a>从一池去复至一池。<a id="a-B6"></a>如是池者。<a id="a-B7"></a>青宝之色。<a id="a-B8"></a>彼池多有鹅鸭鸳鸯种种音声。<a id="a-B9"></a>有如是等无量诸鸟种种音声。<a id="a-BA"></a>耳闻心乐。<a id="a-BB"></a>如心意念。<a id="a-BC"></a>如是水生。<a id="a-BD"></a>色香味具。<a id="a-BE"></a>在彼池中。<a id="a-BF"></a>有无量种歌舞游戏。<a id="a-BG"></a>受诸快乐。<a id="a-BH"></a>既受乐已。<a id="a-BI"></a>复见余处。<a id="a-BJ"></a>有异天众。<a id="a-BK"></a>欢喜游行。<a id="a-BL"></a>始生天子见之即往。<a id="a-BM"></a>共天女众五乐音声歌舞游戏如是而去。<a id="a-BN"></a>尔时彼天既见如是始生天子。<a id="a-BO"></a>而说偈言。</p>
  <p id="aBP">山园林等中　　或在莲花池</p>
  <p id="aBQ">一切重楼处　　共天女受乐</p>
  <p id="aBR">或于金山中　　或毗琉璃峰</p>
  <p id="aBS">或园林丛树　　共天女受乐</p>
  <p id="aBT">随念可爱树　　或在流水河</p>
  <p id="aBU">或在宽广池　　共天女受乐</p>
  <p id="aBV">七宝间杂处　　或在山河中</p>
  <p id="aBW">或平地好处　　共天女受乐</p>
  <p id="aBX">曼陀罗树林　　青优钵罗林</p>
  <p id="aBY">种种鸟音处　　共天女受乐</p>
  <p id="aBZ">种种地分处　　或于宝林中</p>
  <p id="aBa">或在可爱堂　　共天女受乐</p>
  <p id="aBb">或五乐音声　　令心乐清凉</p>
  <p id="aBc">常歌舞游戏　　共天女受乐</p>
  <p id="aBd">彼诸天等为始生天如是说偈。<a id="a-Be"></a>始生天子闻说偈已。<a id="a-Bf"></a>彼处复有名实语鸟。<a id="a-Bg"></a>如法利益。<a id="a-Bh"></a>令正行故。<a id="a-Bi"></a>为说偈言。</p>
  <p id="aBj">山园林等中　　或在莲华林</p>
  <p id="aBk">痴为爱所迷　　共天女俱堕</p>
  <p id="aBl">或在金山中　　或毗琉璃峰</p>
  <p id="aBm">食善业尽已　　共天女俱堕</p>
  <p id="aBn">随念可爱树　　或在流水河</p>
  <p id="aBo">游戏善业尽　　共天女俱堕</p>
  <p id="aBp">七宝间杂处　　或在山河中</p>
  <p id="aBq">为境界所迷　　共天女俱堕</p>
  <p id="aBr">曼陀罗树林　　青忧钵罗林</p>
  <p id="aBs">着乐痴所盲　　共天女俱堕</p>
  <p id="aBt">种种地分处　　或于宝林中</p>
  <p id="aBu">不修行善法　　共天女俱堕</p>
  <p id="aBv">或五乐音声　　令心乐清凉</p>
  <p id="aBw">贪着故时过　　共天女俱堕</p>
  <p id="aBx">彼实语鸟为利益天随顺饶益。<a id="a-By"></a>令天安隐。<a id="a-Bz"></a>令正行故。<a id="a-C0"></a>如是说偈。<a id="a-C1"></a>彼天放逸虽闻不受。<a id="a-C2"></a>彼诸旧天犹尚不取。<a id="a-C3"></a>况始生天。</p>
  <p id="aC4">彼新旧天。<a id="a-C5"></a>为放逸毒之所伤故。<a id="a-C6"></a>普皆歌舞。<a id="a-C7"></a>心生欢喜。<a id="a-C8"></a>在园林中处处游戏。<a id="a-C9"></a>受境界乐。<a id="a-CA"></a>自身光明。<a id="a-CB"></a>不假余照。<a id="a-CC"></a>彼一切天共天女众。<a id="a-CD"></a>复向一山。<a id="a-CE"></a>名山鬘山。<a id="a-CF"></a>彼山鬘山。<a id="a-CG"></a>多有无量种种宝性。<a id="a-CH"></a>有种种宝而为庄严。<a id="a-CI"></a>普山光明。<a id="a-CJ"></a>百千莲华。<a id="a-CK"></a>如日初出。<a id="a-CL"></a>以为庄严。<a id="a-CM"></a>有百千亿流水泉池。<a id="a-CN"></a>彼山四厢。<a id="a-CO"></a>有四丛林。<a id="a-CP"></a>所谓一名百池流水。<a id="a-CQ"></a>二名大光。<a id="a-CR"></a>三名严山。<a id="a-CS"></a>四名普香。<a id="a-CT"></a>此名四林。<a id="a-CU"></a>在彼山厢。<a id="a-CV"></a>彼山一厢。<a id="a-CW"></a>百池流水丛林之中。<a id="a-CX"></a>有随念树。<a id="a-CY"></a>有百千池。<a id="a-CZ"></a>金银青宝。<a id="a-Ca"></a>迦鸡檀那诸宝色鱼。<a id="a-Cb"></a>普遍池中。<a id="a-Cc"></a>其池之水清净凉冷。<a id="a-Cd"></a>如意念水盈满彼池。<a id="a-Ce"></a>多有园林。<a id="a-Cf"></a>围绕彼池。<a id="a-Cg"></a>鹅鸭鸳鸯。<a id="a-Ch"></a>音声可爱。<a id="a-Ci"></a>闻者心乐。<a id="a-Cj"></a>有一切时常欢喜鸟见彼天众。<a id="a-Ck"></a>而说偈言。</p>
  <p id="aCl">一切命无常　　少年不停住</p>
  <p id="aCm">此天处亦尔　　而天不觉知</p>
  <p id="aCn">诸法念不住　　次第皆失坏</p>
  <p id="aCo">业绳所系缚　　世间不觉知</p>
  <p id="aCp">千亿诸天众　　在园林游行</p>
  <p id="aCq">退时将欲到　　世间不觉知</p>
  <p id="aCr">六欲诸天等　　放逸受爱乐</p>
  <p id="aCs">一切皆失灭　　世间不觉知</p>
  <p id="aCt">乐如水沫聚　　如梦所得物</p>
  <p id="aCu">速灭不久停　　世间不觉知</p>
  <p id="aCv">彼处诸天欲上山时。<a id="a-Cw"></a>彼一切时常欢喜鸟。<a id="a-Cx"></a>以利益心。<a id="a-Cy"></a>天善业故。<a id="a-Cz"></a>如是说偈。<a id="a-D0"></a>彼诸天等乐境界故。<a id="a-D1"></a>不听不取。<a id="a-D2"></a>不觉不知。<a id="a-D3"></a>不能见谛。<a id="a-D4"></a>不看彼鸟。<a id="a-D5"></a>如生盲者。<a id="a-D6"></a>有道不见。</p>
  <p id="aD7">尔时彼天次向第二大光丛林。<a id="a-D8"></a>彼林光明胜于一百日之光明。<a id="a-D9"></a>彼林诸树。<a id="a-DA"></a>有胜光明。<a id="a-DB"></a>或树光明。<a id="a-DC"></a>或宝光明。<a id="a-DD"></a>胜妙功德。<a id="a-DE"></a>皆悉具足。<a id="a-DF"></a>光明炎然。<a id="a-DG"></a>彼大光林三种光明普遍彼林。<a id="a-DH"></a>彼如是林普皆可爱。<a id="a-DI"></a>流水河池而为庄严。<a id="a-DJ"></a>有随念树。<a id="a-DK"></a>庄严林处。<a id="a-DL"></a>如是林处各各差别。<a id="a-DM"></a>彼诸天众各在异处。<a id="a-DN"></a>五乐音声。<a id="a-DO"></a>歌舞游戏。<a id="a-DP"></a>种种受乐。<a id="a-DQ"></a>善业渐尽。<a id="a-DR"></a>于彼山中。<a id="a-DS"></a>复在异处受境界乐。<a id="a-DT"></a>如大醉象。<a id="a-DU"></a>如是林中。<a id="a-DV"></a>久时受乐。</p>
  <p id="aDW">又彼天众。<a id="a-DX"></a>于彼山中。<a id="a-DY"></a>自心动故。<a id="a-DZ"></a>次第复向岩山之林。<a id="a-Da"></a>于中复受五境界乐。<a id="a-Db"></a>为放逸怨之所迷惑。<a id="a-Dc"></a>不知畏退。<a id="a-Dd"></a>无有方便而可得脱。<a id="a-De"></a>唯初时乐。<a id="a-Df"></a>后则衰恼。<a id="a-Dg"></a>声味色香。<a id="a-Dh"></a>受诸欲乐。<a id="a-Di"></a>爱乱心故。<a id="a-Dj"></a>处处游行。</p>
  <p id="aDk">复见余林。<a id="a-Dl"></a>普彼林外有莲华林。<a id="a-Dm"></a>周匝围绕。<a id="a-Dn"></a>有随念树。<a id="a-Do"></a>庄严彼林。<a id="a-Dp"></a>百千种华。<a id="a-Dq"></a>而为庄严。<a id="a-Dr"></a>有余大树。<a id="a-Ds"></a>有殊妙香。<a id="a-Dt"></a>而庄严之。<a id="a-Du"></a>又复多有流水河池。<a id="a-Dv"></a>而为庄严。<a id="a-Dw"></a>又复多有种种鸟兽。<a id="a-Dx"></a>七宝枝舍而为庄严。<a id="a-Dy"></a>又复多有种种香美饮食之河。<a id="a-Dz"></a>彼诸天众到如是山。<a id="a-E0"></a>或百千到。<a id="a-E1"></a>歌舞游戏。<a id="a-E2"></a>迭共为伴。<a id="a-E3"></a>同一欲心。<a id="a-E4"></a>俱到彼林。<a id="a-E5"></a>共天女众久时受乐。<a id="a-E6"></a>彼此迭互希望境界。</p>
  <p id="aE7">又复彼天未知厌足于彼山处。<a id="a-E8"></a>次复更见大可爱林。<a id="a-E9"></a>名曰普香。<a id="a-EA"></a>彼林甚香。<a id="a-EB"></a>树枝华香。<a id="a-EC"></a>金枝华盖。<a id="a-ED"></a>覆彼林上。<a id="a-EE"></a>有居尸奢第一妙香。<a id="a-EF"></a>又彼林中。<a id="a-EG"></a>曼陀罗华。<a id="a-EH"></a>第一妙香。<a id="a-EI"></a>香气流布。<a id="a-EJ"></a>普百由旬。<a id="a-EK"></a>天闻彼香。<a id="a-EL"></a>生希有心。<a id="a-EM"></a>彼诸天众嗅如是等无量妙香。<a id="a-EN"></a>入彼林中。<a id="a-EO"></a>彼诸天众迭相爱乐。<a id="a-EP"></a>同一心欲。<a id="a-EQ"></a>受境界乐。<a id="a-ER"></a>不知厌足。<a id="a-ES"></a>处处游行。<a id="a-ET"></a>无量种行。</p>
  <p id="aEU">彼天如是处处游行。<a id="a-EV"></a>游戏而行。<a id="a-EW"></a>如是渐向山鬘山顶。<a id="a-EX"></a>遂尔前到百百千千彼山顶上。<a id="a-EY"></a>见有大城。<a id="a-EZ"></a>城甚可爱。<a id="a-Ea"></a>其城纵广五百由旬。<a id="a-Eb"></a>普彼城中。<a id="a-Ec"></a>有行重楼。<a id="a-Ed"></a>金宝殿舍。<a id="a-Ee"></a>银宝殿舍。<a id="a-Ef"></a>毗琉璃舍。<a id="a-Eg"></a>车磲之舍。<a id="a-Eh"></a>如是种种妙宝殿舍而为庄严。<a id="a-Ei"></a>行巷相当。<a id="a-Ej"></a>门状可爱。<a id="a-Ek"></a>皆是妙宝。<a id="a-El"></a>普彼城中饶莲华池。<a id="a-Em"></a>彼诸天众入如是城。<a id="a-En"></a>心生欢喜种种功德。<a id="a-Eo"></a>具足受乐。<a id="a-Ep"></a>在宝舍中。<a id="a-Eq"></a>宝园林中。<a id="a-Er"></a>或复在于莲华池中。<a id="a-Es"></a>枝华舍中。<a id="a-Et"></a>或华林中。<a id="a-Eu"></a>或复在于莲华池中。<a id="a-Ev"></a>或复在于饶华地处。<a id="a-Ew"></a>或复在于山窟之中。<a id="a-Ex"></a>或复在于山谷之中或复在于山胁之处。<a id="a-Ey"></a>彼天如是。<a id="a-Ez"></a>或在城中。<a id="a-F0"></a>或在余处山顶之上。<a id="a-F1"></a>共诸天女。<a id="a-F2"></a>处处受乐。<a id="a-F3"></a>无量种乐多种受乐五乐音声。<a id="a-F4"></a>功德具足。<a id="a-F5"></a>如是游戏种种受乐。<a id="a-F6"></a>彼受乐时鸟见之故为说偈言。</p>
  <p id="aF7">诸天本善业　　一切必当尽</p>
  <p id="aF8">后受苦恼时　　乃知放逸过</p>
  <p id="aF9">心乐着欲者　　唯受微少乐</p>
  <p id="aFA">彼乐未久间　　后时必当坏</p>
  <p id="aFB">乐境界乐者　　常有希望心</p>
  <p id="aFC">见妇女放逸　　后时必当坏</p>
  <p id="aFD">天着境界乐　　不虑退时苦</p>
  <p id="aFE">至后破坏时　　乃知退苦恼</p>
  <p id="aFF">天若近妇女　　而共放逸行</p>
  <p id="aFG">终至后退时　　彼一切舍离</p>
  <p id="aFH">一切欲退天　　无与共行者</p>
  <p id="aFI">唯有一切业　　随后与同行</p>
  <p id="aFJ">常应修善业　　常舍不善业</p>
  <p id="aFK">常离于放逸　　常行不放逸</p>
  <p id="aFL">放逸是有根　　不放逸寂静</p>
  <p id="aFM">放逸不放逸　　如所说其相</p>
  <p id="aFN">勇者常思惟　　修行善业乐</p>
  <p id="aFO">常修行法者　　则不受诸苦</p>
  <p id="aFP">彼鸟如是利益天故。<a id="a-FQ"></a>已说此偈。<a id="a-FR"></a>彼诸天等放逸行故。<a id="a-FS"></a>不听不受。<a id="a-FT"></a>而复更为境界所盲。<a id="a-FU"></a>行园林中。<a id="a-FV"></a>种种游戏。<a id="a-FW"></a>或在园林。<a id="a-FX"></a>或在可爱宝城等中。<a id="a-FY"></a>受种种乐。<a id="a-FZ"></a>彼天在于山鬘山中。<a id="a-Fa"></a>既受乐已。<a id="a-Fb"></a>而复更向千峰之山。<a id="a-Fc"></a>希望欲见。<a id="a-Fd"></a>彼宝山故。<a id="a-Fe"></a>乐天境界。<a id="a-Ff"></a>是故次往天善业因。<a id="a-Fg"></a>而受快乐。<a id="a-Fh"></a>见彼宝山。<a id="a-Fi"></a>生胜爱心。<a id="a-Fj"></a>一切欲乐皆悉具足。<a id="a-Fk"></a>于一切时。<a id="a-Fl"></a>多有华果流水河池莲华之林。<a id="a-Fm"></a>具足而有。<a id="a-Fn"></a>彼一切天。<a id="a-Fo"></a>于彼乐处见则受乐。<a id="a-Fp"></a>行亦受乐。<a id="a-Fq"></a>食亦受乐。<a id="a-Fr"></a>见彼胜山。<a id="a-Fs"></a>生希有心。<a id="a-Ft"></a>谓山鬘山。<a id="a-Fu"></a>彼大胜山复有众山。<a id="a-Fv"></a>周匝围绕。<a id="a-Fw"></a>皆是宝山。<a id="a-Fx"></a>是故彼山名曰山鬘。<a id="a-Fy"></a>彼山多有园林华池。<a id="a-Fz"></a>有流水河。<a id="a-G0"></a>多有宝蜂。<a id="a-G1"></a>无量众鸟种种音声。<a id="a-G2"></a>如是诸鸟。<a id="a-G3"></a>皆是宝身。<a id="a-G4"></a>种种形相。<a id="a-G5"></a>皆悉可爱。<a id="a-G6"></a>庄严山峰。<a id="a-G7"></a>普彼山峰。<a id="a-G8"></a>光明悉遍。<a id="a-G9"></a>彼诸光明。<a id="a-GA"></a>有百千种。<a id="a-GB"></a>如是宝山在诸山中。<a id="a-GC"></a>见彼宝山。<a id="a-GD"></a>顶插虚空。<a id="a-GE"></a>有大光明。<a id="a-GF"></a>微妙殊胜。<a id="a-GG"></a>彼诸天等上如是山。<a id="a-GH"></a>共天女众五乐音声。<a id="a-GI"></a>游戏受乐。<a id="a-GJ"></a>心生欢喜。<a id="a-GK"></a>上彼山上。<a id="a-GL"></a>如意念行。<a id="a-GM"></a>有在空中。<a id="a-GN"></a>而游行者。<a id="a-GO"></a>有共天女同一欲心。<a id="a-GP"></a>于五境界受诸欲乐。<a id="a-GQ"></a>爱河所漂。<a id="a-GR"></a>不暂停者。<a id="a-GS"></a>若寂静乐。<a id="a-GT"></a>则是常乐。<a id="a-GU"></a>舍未来世如是寂静。<a id="a-GV"></a>利益安乐。<a id="a-GW"></a>而乐天乐。<a id="a-GX"></a>如是天乐。<a id="a-GY"></a>如杂毒蜜。<a id="a-GZ"></a>而诸天众。<a id="a-Ga"></a>心生乐着。<a id="a-Gb"></a>初时似贤。<a id="a-Gc"></a>后则不善。<a id="a-Gd"></a>实非是乐。<a id="a-Ge"></a>与乐相似。<a id="a-Gf"></a>彼天不知。<a id="a-Gg"></a>心生乐着。<a id="a-Gh"></a>共天女众。<a id="a-Gi"></a>五乐音声。<a id="a-Gj"></a>随心游戏。<a id="a-Gk"></a>上彼山顶。<a id="a-Gl"></a>如是如是。<a id="a-Gm"></a>上彼山上。<a id="a-Gn"></a>如是如是。<a id="a-Go"></a>见彼山处。<a id="a-Gp"></a>随见何处。<a id="a-Gq"></a>转胜可爱。<a id="a-Gr"></a>如是宝山。<a id="a-Gs"></a>普皆可爱。<a id="a-Gt"></a>树林河池。<a id="a-Gu"></a>种种诸鸟。<a id="a-Gv"></a>在园林中。<a id="a-Gw"></a>满彼山处。<a id="a-Gx"></a>无量百千种种园林。<a id="a-Gy"></a>庄严彼山。<a id="a-Gz"></a>七宝光明。<a id="a-H0"></a>周匝围绕。<a id="a-H1"></a>普彼天众共诸天女。<a id="a-H2"></a>歌舞游戏徐上彼山。<a id="a-H3"></a>并行并看。<a id="a-H4"></a>天及天女。<a id="a-H5"></a>种种形服。<a id="a-H6"></a>鬘庄严身。<a id="a-H7"></a>更无异心。<a id="a-H8"></a>心常乐乐。<a id="a-H9"></a>放逸而行。<a id="a-HA"></a>彼诸天众。<a id="a-HB"></a>自身光明。<a id="a-HC"></a>共自光明。<a id="a-HD"></a>无量形服。<a id="a-HE"></a>庄严天女。<a id="a-HF"></a>围绕同行。<a id="a-HG"></a>安安详详。<a id="a-HH"></a>如心意行。<a id="a-HI"></a>上彼山上。<a id="a-HJ"></a>善业力故。<a id="a-HK"></a>自作善业。<a id="a-HL"></a>自得乐报。<a id="a-HM"></a>决定自受。<a id="a-HN"></a>游戏歌舞。<a id="a-HO"></a>在河池中。<a id="a-HP"></a>有无量种。<a id="a-HQ"></a>受诸快乐。<a id="a-HR"></a>徐上彼山。<a id="a-HS"></a>五乐音声。<a id="a-HT"></a>离病无倦。<a id="a-HU"></a>心生欢喜。<a id="a-HV"></a>如是游戏。<a id="a-HW"></a>彼如是行。<a id="a-HX"></a>见无量种山谷溪涧。<a id="a-HY"></a>各各差别。<a id="a-HZ"></a>随自意行。<a id="a-Ha"></a>随何处行。<a id="a-Hb"></a>皆无所畏。<a id="a-Hc"></a>如是次第。<a id="a-Hd"></a>渐上山上。</p>
  <p id="aHe">彼山鬘山。<a id="a-Hf"></a>复有异处。<a id="a-Hg"></a>有大鹅王。<a id="a-Hh"></a>住在其中。<a id="a-Hi"></a>彼鹅王者。<a id="a-Hj"></a>宝庄严身。<a id="a-Hk"></a>名曰善时。<a id="a-Hl"></a>见彼诸天。<a id="a-Hm"></a>行放逸行。<a id="a-Hn"></a>彼诸天等。<a id="a-Ho"></a>胜善业故。<a id="a-Hp"></a>得彼乐命。<a id="a-Hq"></a>应怖畏时。<a id="a-Hr"></a>而便喜笑。<a id="a-Hs"></a>尔时菩萨善时鹅王。<a id="a-Ht"></a>为利益彼一切天故。<a id="a-Hu"></a>住山窟中。<a id="a-Hv"></a>随顺修行。<a id="a-Hw"></a>寂静善业。<a id="a-Hx"></a>饶益天故。<a id="a-Hy"></a>为除放逸毕竟利益彼诸天故第一勇胜。<a id="a-Hz"></a>种种微妙。<a id="a-I0"></a>一切天爱美音声语。<a id="a-I1"></a>覆一切天。<a id="a-I2"></a>所有音声。<a id="a-I3"></a>而说偈言。</p>
  <p id="aI4">爱欲染心痴　　常乐着境界</p>
  <p id="aI5">彼天则不知　　利益未来世</p>
  <p id="aI6">此余少福德　　临欲至退时</p>
  <p id="aI7">退已到异处　　受自业果报</p>
  <p id="aI8">百千生中间　　为业锁所缚</p>
  <p id="aI9">此业缚众生　　须集道资粮</p>
  <p id="aIA">若天恒受乐　　常作不善业</p>
  <p id="aIB">彼因不相似　　痴者住心中</p>
  <p id="aIC">为欲所迷惑　　唯食而待死</p>
  <p id="aID">若不能谛知　　不能利众生</p>
  <p id="aIE">为欲所迷惑　　唯食而待死</p>
  <p id="aIF">若为身乐故　　坏法是愚痴</p>
  <p id="aIG">一切时一心　　常勤修善业</p>
  <p id="aIH">舍离不善者　　此是智慧相</p>
  <p id="aII">放逸不持戒　　食本前业尽</p>
  <p id="aIJ">以放逸行故　　不久退天处</p>
  <p id="aIK">彼常如是意　　为时所催驱</p>
  <p id="aIL">后为悔火烧　　无有能救者</p>
  <p id="aIM">恶不可得避　　众生决定受</p>
  <p id="aIN">后到于死时　　知已寂静行</p>
  <p id="aIO">善时鹅王第一勇胜自体如是。<a id="a-IP"></a>美妙音声。<a id="a-IQ"></a>为彼天众。<a id="a-IR"></a>如是说偈。<a id="a-IS"></a>如是鹅王菩萨音声。<a id="a-IT"></a>为一切天。<a id="a-IU"></a>作无量种无量音声。<a id="a-IV"></a>章句示现。<a id="a-IW"></a>皆悉相应。<a id="a-IX"></a>菩萨之声。<a id="a-IY"></a>美妙势力。<a id="a-IZ"></a>勇而复胜。<a id="a-Ia"></a>蔽天音声。<a id="a-Ib"></a>彼处如是。<a id="a-Ic"></a>一切天众复闻远处。<a id="a-Id"></a>有大音声。<a id="a-Ie"></a>无量天女之所围绕。<a id="a-If"></a>种种庄严。<a id="a-Ig"></a>胜妙宝殿。<a id="a-Ih"></a>一切时华。<a id="a-Ii"></a>一切时果皆悉具足。<a id="a-Ij"></a>无量莲华。<a id="a-Ik"></a>遍覆其处。<a id="a-Il"></a>多天女众。<a id="a-Im"></a>歌声可爱。<a id="a-In"></a>妙宝璎珞光明照耀。<a id="a-Io"></a>七宝间错。<a id="a-Ip"></a>园林水池而为庄严。<a id="a-Iq"></a>幢幡枸栏种种庄严。<a id="a-Ir"></a>百千天女。<a id="a-Is"></a>妙音声歌。<a id="a-It"></a>五乐音声。<a id="a-Iu"></a>闻者心乐。<a id="a-Iv"></a>毗琉璃宝。<a id="a-Iw"></a>大青宝柱。<a id="a-Ix"></a>真金柱等之所庄严。<a id="a-Iy"></a>大师子座之所庄严。<a id="a-Iz"></a>如是宝殿。<a id="a-J0"></a>行虚空中。<a id="a-J1"></a>夜摩天王。<a id="a-J2"></a>在彼殿上。<a id="a-J3"></a>多有无量百千天女。<a id="a-J4"></a>供养天王。<a id="a-J5"></a>百千合掌。<a id="a-J6"></a>赞叹天王。<a id="a-J7"></a>在虚空中。<a id="a-J8"></a>分明如画。<a id="a-J9"></a>胜欢喜心。<a id="a-JA"></a>向山鬘山。<a id="a-JB"></a>为欲往见善时鹅王。<a id="a-JC"></a>如是鹅王以大愿力。<a id="a-JD"></a>为利益天。<a id="a-JE"></a>生在夜摩。<a id="a-JF"></a>忆本前生。<a id="a-JG"></a>是故天王生敬重心。<a id="a-JH"></a>而来向之为听法故。<a id="a-JI"></a>为于自身。<a id="a-JJ"></a>并为天众。<a id="a-JK"></a>利益安乐。<a id="a-JL"></a>饶益自他。<a id="a-JM"></a>不堕恶道。<a id="a-JN"></a>离放逸故。</p>
  <p id="aJO">尔时彼天山鬘山中。<a id="a-JP"></a>游戏受乐。<a id="a-JQ"></a>在种种处山园林中。<a id="a-JR"></a>或有在于平处住者。<a id="a-JS"></a>或有在于山谷中者。<a id="a-JT"></a>或有在于莲华林者。<a id="a-JU"></a>或有在于池水中者。<a id="a-JV"></a>或有在于殿堂上者。<a id="a-JW"></a>或有在于宝舍中者。<a id="a-JX"></a>或有在于山峰中者。<a id="a-JY"></a>或有在于河岸处者。<a id="a-JZ"></a>或有在于山顶上者。<a id="a-Ja"></a>或有在于华林中者。<a id="a-Jb"></a>或有在于果林中者。<a id="a-Jc"></a>或有在于随念树者。<a id="a-Jd"></a>或有在于毗琉璃金随念树者。<a id="a-Je"></a>或有在于无量到数见则可爱树林中者。<a id="a-Jf"></a>一切皆悉共天女众。<a id="a-Jg"></a>或共多众。<a id="a-Jh"></a>或共少众。<a id="a-Ji"></a>一切天众。<a id="a-Jj"></a>速生喜心。<a id="a-Jk"></a>歌舞嬉笑。<a id="a-Jl"></a>看彼天王。<a id="a-Jm"></a>见大天王坐胜殿上。<a id="a-Jn"></a>成就无比天之快乐。<a id="a-Jo"></a>见已疾走。<a id="a-Jp"></a>一切天众尽力而走。<a id="a-Jq"></a>既见天王牟修楼陀。<a id="a-Jr"></a>普看并走。<a id="a-Js"></a>心眼俱乐。<a id="a-Jt"></a>眼观不舍。<a id="a-Ju"></a>转转前近。<a id="a-Jv"></a>彼诸天众如是思惟。<a id="a-Jw"></a>夜摩天主牟修楼陀。<a id="a-Jx"></a>为欲听法。<a id="a-Jy"></a>是故来诣。<a id="a-Jz"></a>善时鹅王我今往见供养天王。<a id="a-K0"></a>彼诸天众如是思惟。<a id="a-K1"></a>既思惟已。<a id="a-K2"></a>一切皆近夜摩天王。<a id="a-K3"></a>五欲功德境界之乐。<a id="a-K4"></a>一切具足。<a id="a-K5"></a>天衣天鬘。<a id="a-K6"></a>以为庄严。<a id="a-K7"></a>彼一切天皆悉前向牟修楼陀。<a id="a-K8"></a>夜摩天王行虚空中。</p>
  <p id="aK9">若天在于一千峰山游戏乐者。<a id="a-KA"></a>如是见已。<a id="a-KB"></a>天衣庄严。<a id="a-KC"></a>一切皆前到天王所。<a id="a-KD"></a>礼拜供养。<a id="a-KE"></a>既供养已。<a id="a-KF"></a>转胜欢喜。<a id="a-KG"></a>歌舞戏笑。<a id="a-KH"></a>近王面前。<a id="a-KI"></a>一切皆与夜摩天王。<a id="a-KJ"></a>和合一处。<a id="a-KK"></a>共向鹅王菩萨之所。<a id="a-KL"></a>彼鹅王菩萨第一聪明。<a id="a-KM"></a>有大智慧。<a id="a-KN"></a>以本愿力。<a id="a-KO"></a>为彼诸天。<a id="a-KP"></a>除放逸故。<a id="a-KQ"></a>生在夜摩。<a id="a-KR"></a>彼一切天。<a id="a-KS"></a>皆到鹅王菩萨之所。<a id="a-KT"></a>夜摩天王既见菩萨。<a id="a-KU"></a>生敬重心。<a id="a-KV"></a>敬重法故。<a id="a-KW"></a>共天女众从殿而下。<a id="a-KX"></a>鹅王菩萨常说大法。<a id="a-KY"></a>常作法吼。<a id="a-KZ"></a>既见天王牟修楼陀。<a id="a-Ka"></a>则正法吼。<a id="a-Kb"></a>彼大鹅王法势力故。<a id="a-Kc"></a>于一切天。<a id="a-Kd"></a>最为胜妙。<a id="a-Ke"></a>光明殊绝。<a id="a-Kf"></a>法威力故。</p>
 </body>
</html>