<!doctype html>
<html id="z3IBURtbm" data-ver="1387">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六十</h1>
  <h2 id="a2">观天品第六之三十九(夜摩天之二十五)</h2>
  <p id="a3">复次夜摩天王善时鹅王。<a id="a-4"></a>及说法鸟众现前。<a id="a-5"></a>为令魔王大臣放逸等得调伏故。<a id="a-6"></a>说迦葉如来修多罗。<a id="a-7"></a>从昔天子传闻而说。<a id="a-8"></a>已说六种白法。<a id="a-9"></a>断除尘垢。<a id="a-A"></a>我今当说第七垢法。<a id="a-B"></a>白法能断。<a id="a-C"></a>何等垢法。<a id="a-D"></a>所谓见本生处而生乐心。<a id="a-E"></a>乐见亲里。<a id="a-F"></a>远离断之。<a id="a-G"></a>知识亲里。<a id="a-H"></a>心常乐见。<a id="a-I"></a>常念亲近。<a id="a-J"></a>昼夜不离。<a id="a-K"></a>不乐修禅习业。<a id="a-L"></a>不近善师。<a id="a-M"></a>供养三宝。<a id="a-N"></a>不念未来业。<a id="a-O"></a>于三业中。<a id="a-P"></a>不为他说。<a id="a-Q"></a>亦不自作。<a id="a-R"></a>但念亲里。<a id="a-S"></a>欲见亲里知识亲旧。<a id="a-T"></a>云何修理生业。<a id="a-U"></a>以何自活。<a id="a-V"></a>作是念已。<a id="a-W"></a>忧愁所覆。<a id="a-X"></a>虽为解脱住林树间。<a id="a-Y"></a>不随顺行。<a id="a-Z"></a>是为无智。<a id="a-a"></a>心入忧海。<a id="a-b"></a>既入忧海。<a id="a-c"></a>复入无等生老病死大忧海中。<a id="a-d"></a>欲见亲里亲旧知识。<a id="a-e"></a>入魔网中。<a id="a-f"></a>见亲里故。<a id="a-g"></a>增长爱心。<a id="a-h"></a>家家请食。<a id="a-i"></a>便生贪心。<a id="a-j"></a>随俗所作。<a id="a-k"></a>闻在家者有所言说。<a id="a-l"></a>心则乐着。<a id="a-m"></a>以心乐故。<a id="a-n"></a>如其所作。<a id="a-o"></a>失自利益。<a id="a-p"></a>愚痴故退。<a id="a-q"></a>不畏未来恶道之苦。<a id="a-r"></a>亦不思惟地狱饿鬼畜生及余生处。<a id="a-s"></a>亦不思惟现在怖畏老病死苦。<a id="a-t"></a>爱别离苦。<a id="a-u"></a>怨憎会苦。<a id="a-v"></a>亦不思惟一切所爱。<a id="a-w"></a>皆当别离。<a id="a-x"></a>以怖亲里知识亲戚。<a id="a-y"></a>而行出家还复习近。<a id="a-z"></a>乐于亲里知识亲旧。<a id="a-10"></a>爱他饮食。<a id="a-11"></a>数至他门。<a id="a-12"></a>身坏命终堕于恶道。<a id="a-13"></a>或生地狱。<a id="a-14"></a>或生饿鬼。<a id="a-15"></a>或生畜生。<a id="a-16"></a>所为出家。<a id="a-17"></a>皆悉退失。<a id="a-18"></a>既堕地狱饿鬼畜生。<a id="a-19"></a>受大苦恼。<a id="a-1A"></a>亲里知识。<a id="a-1B"></a>莫能救护。<a id="a-1C"></a>是故一切比丘。<a id="a-1D"></a>若畏地狱饿鬼畜生。<a id="a-1E"></a>不应乐见生处亲里及诸知识。<a id="a-1F"></a>以近此故。<a id="a-1G"></a>得无利益。<a id="a-1H"></a>为念爱尽义故。<a id="a-1I"></a>而行出家。<a id="a-1J"></a>断除爱网。<a id="a-1K"></a>以愚痴故。<a id="a-1L"></a>习近爱网。<a id="a-1M"></a>如人畏火舍之逃走。<a id="a-1N"></a>更入大火。<a id="a-1O"></a>如是畏家。<a id="a-1P"></a>舍家出家。<a id="a-1Q"></a>还入畏处。<a id="a-1R"></a>亦复如是。<a id="a-1S"></a>舍离亲里。<a id="a-1T"></a>入林树间。<a id="a-1U"></a>还复习近。<a id="a-1V"></a>是为无眼。<a id="a-1W"></a>无知所闭。<a id="a-1X"></a>诸根不调。<a id="a-1Y"></a>是名染法。<a id="a-1Z"></a>云何而断。<a id="a-1a"></a>若不能以智慧断除。<a id="a-1b"></a>或不能遮。<a id="a-1c"></a>或不能持。<a id="a-1d"></a>应当长久远避遮之。<a id="a-1e"></a>若无智人。<a id="a-1f"></a>不能以余方便断爱。<a id="a-1g"></a>当远避之。<a id="a-1h"></a>一切人爱。<a id="a-1i"></a>以不见故。<a id="a-1j"></a>断一切爱法。<a id="a-1k"></a>皆当别离。<a id="a-1l"></a>至于死时。<a id="a-1m"></a>无人能救。<a id="a-1n"></a>唯除善业。<a id="a-1o"></a>无量百千生处善法之业。<a id="a-1p"></a>最为能救。<a id="a-1q"></a>非诸亲里能救于人。<a id="a-1r"></a>亦非兄弟。<a id="a-1s"></a>如是比丘。<a id="a-1t"></a>舍离亲属。<a id="a-1u"></a>独处闲居。<a id="a-1v"></a>能断垢法。<a id="a-1w"></a>老病死时。<a id="a-1x"></a>非诸亲里而能救护。<a id="a-1y"></a>比丘如是思惟。<a id="a-1z"></a>断一切爱。<a id="a-20"></a>或得微薄。<a id="a-21"></a>是名比丘断亲里爱。<a id="a-22"></a>复次在家出家。<a id="a-23"></a>断于第八染法。<a id="a-24"></a>何等染法。<a id="a-25"></a>所谓无义语。<a id="a-26"></a>以正语断之。<a id="a-27"></a>若在家人空无义语。<a id="a-28"></a>众人轻贱。<a id="a-29"></a>犹如草芥。<a id="a-2A"></a>有义之言。<a id="a-2B"></a>第一财物。<a id="a-2C"></a>诸余财物。<a id="a-2D"></a>所不能及。<a id="a-2E"></a>无义之言。<a id="a-2F"></a>虽复富乐。<a id="a-2G"></a>犹名贫穷。<a id="a-2H"></a>空无义语。<a id="a-2I"></a>空而无实。<a id="a-2J"></a>人所轻贱。<a id="a-2K"></a>犹如白羊。<a id="a-2L"></a>无言说财。<a id="a-2M"></a>智人视之。<a id="a-2N"></a>犹如畜生。<a id="a-2O"></a>第一轻毁。<a id="a-2P"></a>如是等法。<a id="a-2Q"></a>云何而断空无义语。<a id="a-2R"></a>所谓正语。<a id="a-2S"></a>正语有二。<a id="a-2T"></a>何等为二。<a id="a-2U"></a>一者默然。<a id="a-2V"></a>二者四种正语。<a id="a-2W"></a>何等为四。<a id="a-2X"></a>一者不妄语。<a id="a-2Y"></a>二者不恶口。<a id="a-2Z"></a>三者不两舌。<a id="a-2a"></a>四者不破坏语。<a id="a-2b"></a>是名正语。<a id="a-2c"></a>在家出家。<a id="a-2d"></a>若能如是。<a id="a-2e"></a>则不轻毁。<a id="a-2f"></a>在家出家。<a id="a-2g"></a>有六因缘。<a id="a-2h"></a>速为人轻。<a id="a-2i"></a>何等为六。<a id="a-2j"></a>谓无义语。<a id="a-2k"></a>突入人家。<a id="a-2l"></a>贪爱他食。<a id="a-2m"></a>坐于尊处。<a id="a-2n"></a>虚说无实。<a id="a-2o"></a>如是六法。<a id="a-2p"></a>人所轻笑。<a id="a-2q"></a>在家出家。<a id="a-2r"></a>应离此法。</p>
  <p id="a2s">复次第九垢染。<a id="a-2t"></a>白法能断。<a id="a-2u"></a>云何白法。<a id="a-2v"></a>断于垢法。<a id="a-2w"></a>谓轻掉法。<a id="a-2x"></a>正住能断。<a id="a-2y"></a>轻掉法者。<a id="a-2z"></a>障一切法。<a id="a-30"></a>心性轻掉。<a id="a-31"></a>以掉动故。<a id="a-32"></a>不信不觉。<a id="a-33"></a>不知世间所作。<a id="a-34"></a>不知言语。<a id="a-35"></a>不知时节。<a id="a-36"></a>不近善友。<a id="a-37"></a>以轻掉放逸故。<a id="a-38"></a>于世间法。<a id="a-39"></a>不能了达。<a id="a-3A"></a>如是轻掉恶垢。<a id="a-3B"></a>能败现在及未来世。<a id="a-3C"></a>不得利益。<a id="a-3D"></a>在家出家。<a id="a-3E"></a>应以正住白法断除轻掉。<a id="a-3F"></a>在家出家。<a id="a-3G"></a>若身口意离掉正住。<a id="a-3H"></a>众人供养。<a id="a-3I"></a>正戒正智正意。<a id="a-3J"></a>离魔境界。<a id="a-3K"></a>善法满足。<a id="a-3L"></a>终得涅槃。<a id="a-3M"></a>于世间法。<a id="a-3N"></a>智者赞叹。<a id="a-3O"></a>世间所作。<a id="a-3P"></a>皆能成就。<a id="a-3Q"></a>众所供养。<a id="a-3R"></a>所至之处。<a id="a-3S"></a>常得安乐。<a id="a-3T"></a>所作成就。<a id="a-3U"></a>如是在家出家。<a id="a-3V"></a>离于轻掉。<a id="a-3W"></a>为一切人之所赞叹。</p>
  <p id="a3X">复次夜摩天王牟修楼陀。<a id="a-3Y"></a>为说法鸟众善时鹅王。<a id="a-3Z"></a>及以魔王放逸大臣等。<a id="a-3a"></a>以本曾从旧天子所次第传闻迦葉佛经。<a id="a-3b"></a>为天众说。</p>
  <p id="a3c">复次第十垢法。<a id="a-3d"></a>可轻可毁。<a id="a-3e"></a>智人所舍。<a id="a-3f"></a>何等垢法。<a id="a-3g"></a>所谓贫穷。<a id="a-3h"></a>贫有二种。<a id="a-3i"></a>一者贫戒。<a id="a-3j"></a>二者贫智。<a id="a-3k"></a>复有二种。<a id="a-3l"></a>一者贫施。<a id="a-3m"></a>二者贫慧。<a id="a-3n"></a>复有二种。<a id="a-3o"></a>一贫种姓。<a id="a-3p"></a>二者贫见。<a id="a-3q"></a>复有二种一贫宝物。<a id="a-3r"></a>二贫师尊。<a id="a-3s"></a>复有二种。<a id="a-3t"></a>一贫亲族。<a id="a-3u"></a>二贫亲旧。<a id="a-3v"></a>一切贫穷。<a id="a-3w"></a>皆可轻毁。<a id="a-3x"></a>若男若女。<a id="a-3y"></a>云何而断。<a id="a-3z"></a>所谓布施。<a id="a-40"></a>一切贫穷。<a id="a-41"></a>布施能断。<a id="a-42"></a>譬如灯明。<a id="a-43"></a>能灭诸闇。<a id="a-44"></a>一切愚痴。<a id="a-45"></a>智能灭之。<a id="a-46"></a>一切异见。<a id="a-47"></a>正见能断。<a id="a-48"></a>如是非法。<a id="a-49"></a>法能断之。<a id="a-4A"></a>第一最胜。<a id="a-4B"></a>一切智者。<a id="a-4C"></a>之所爱摄。<a id="a-4D"></a>断众恶道。<a id="a-4E"></a>现在未来。<a id="a-4F"></a>二世安隐。<a id="a-4G"></a>云何布施。<a id="a-4H"></a>施有多种。<a id="a-4I"></a>所谓智施。<a id="a-4J"></a>戒施。<a id="a-4K"></a>法施。<a id="a-4L"></a>安慰施。<a id="a-4M"></a>示正道施。<a id="a-4N"></a>失道路者示道路施。<a id="a-4O"></a>于道行者示以水施。<a id="a-4P"></a>命施。<a id="a-4Q"></a>资具施。<a id="a-4R"></a>无畏施。<a id="a-4S"></a>实语施。<a id="a-4T"></a>断疑施。<a id="a-4U"></a>五戒施。<a id="a-4V"></a>出家戒施。<a id="a-4W"></a>具足戒施。<a id="a-4X"></a>病医药施。<a id="a-4Y"></a>眼目等施。<a id="a-4Z"></a>如是等种种布施。<a id="a-4a"></a>能利现在及未来世。<a id="a-4b"></a>犹如父母。<a id="a-4c"></a>常思修已。<a id="a-4d"></a>断诸贫穷。<a id="a-4e"></a>断于恶道。<a id="a-4f"></a>于天人中。<a id="a-4g"></a>而受安乐。<a id="a-4h"></a>既受乐已。<a id="a-4i"></a>终得涅槃。<a id="a-4j"></a>如是布施。<a id="a-4k"></a>能断贫穷。<a id="a-4l"></a>是故智者。<a id="a-4m"></a>应行布施。</p>
  <p id="a4n">复次第十一闇法。<a id="a-4o"></a>能缚生死闇障诸法。<a id="a-4p"></a>何等闇法。<a id="a-4q"></a>所谓无智。<a id="a-4r"></a>无量无知。<a id="a-4s"></a>乃至无明闇。<a id="a-4t"></a>缚一切生。<a id="a-4u"></a>一切闇聚。<a id="a-4v"></a>以缚其颈。<a id="a-4w"></a>无知如刀。<a id="a-4x"></a>如火如毒。<a id="a-4y"></a>无知亦如一切无明。<a id="a-4z"></a>一切无明因缘而起。<a id="a-50"></a>能令流转一切地狱饿鬼畜生。<a id="a-51"></a>能缚众生。<a id="a-52"></a>令其流转。<a id="a-53"></a>如是怨垢。<a id="a-54"></a>云何断除。<a id="a-55"></a>谓无漏智。<a id="a-56"></a>犹如明灯。<a id="a-57"></a>为救为归。<a id="a-58"></a>于诸众生。<a id="a-59"></a>如父如母。<a id="a-5A"></a>犹如医师。<a id="a-5B"></a>亦如良药。<a id="a-5C"></a>断无知缚。<a id="a-5D"></a>更不复生。<a id="a-5E"></a>如断树根。<a id="a-5F"></a>树则不生。<a id="a-5G"></a>如火烧薪。<a id="a-5H"></a>不复更生。<a id="a-5I"></a>亦如流水。<a id="a-5J"></a>不复更返以无漏智烧于无知。<a id="a-5K"></a>亦复如是。<a id="a-5L"></a>不复更生。<a id="a-5M"></a>是故应当于一切时。<a id="a-5N"></a>勤修精进。<a id="a-5O"></a>以无漏智。<a id="a-5P"></a>断除无知。<a id="a-5Q"></a>如此所说。<a id="a-5R"></a>十一种法。<a id="a-5S"></a>放逸根本。<a id="a-5T"></a>随逐放逸。<a id="a-5U"></a>放逸故生。<a id="a-5V"></a>是故应断一切放逸。<a id="a-5W"></a>一切放逸根本皆无利益能成放逸。<a id="a-5X"></a>譬如依大地故。<a id="a-5Y"></a>有一切药草树木丛林流水河池堤防城邑聚落园林。<a id="a-5Z"></a>及须弥山王。<a id="a-5a"></a>皆依大地。<a id="a-5b"></a>一切地狱饿鬼畜生。<a id="a-5c"></a>亦复如是。<a id="a-5d"></a>皆依放逸。<a id="a-5e"></a>是故智者。<a id="a-5f"></a>应当舍离。<a id="a-5g"></a>尔时夜摩天王。<a id="a-5h"></a>以偈颂曰。</p>
  <p id="a5i">老人身皮皱　　无力拄杖行</p>
  <p id="a5j">老而不知法　　皆由放逸故</p>
  <p id="a5k">以病破坏身　　偃卧于床席</p>
  <p id="a5l">而不生厌离　　皆由愚痴故</p>
  <p id="a5m">若遇于饥渴　　若入崄恶道</p>
  <p id="a5n">而不生厌离　　皆由放逸故</p>
  <p id="a5o">若得爱别离　　而生于苦恼</p>
  <p id="a5p">一切放逸故　　如来如是说</p>
  <p id="a5q">若于五道中　　具受种种苦</p>
  <p id="a5r">众生常苦恼　　以其愚痴故</p>
  <p id="a5s">呜呼不厌离　　生死诸世间</p>
  <p id="a5t">诸业大轮转　　循环不暂停</p>
  <p id="a5u">三界皆无乐　　亦无有少常</p>
  <p id="a5v">如是愚痴人　　不知生厌离</p>
  <p id="a5w">境界皆虚空　　三界犹如梦</p>
  <p id="a5x">一切皆悉苦　　无目不见知</p>
  <p id="a5y">如是愚痴人　　为放逸所害</p>
  <p id="a5z">死畏欲至时　　无有能遮救</p>
  <p id="a60">为于不善观　　恼乱其心意</p>
  <p id="a61">死王欲将至　　而人不觉知</p>
  <p id="a62">死王将欲至　　夺人保命心</p>
  <p id="a63">三种无利益　　恼害诸众生</p>
  <p id="a64">老病死等苦　　以放逸故生</p>
  <p id="a65">追求恼人中　　放逸害诸天</p>
  <p id="a66">饥渴恼饿鬼　　地狱苦所恼</p>
  <p id="a67">畜生多愚痴　　迭互相残害</p>
  <p id="a68">如是众苦恼　　恼害诸众生</p>
  <p id="a69">以顺非法行　　放逸愚痴故</p>
  <p id="a6A">犹如依大地　　生诸药草第</p>
  <p id="a6B">放逸亦如是　　增长诸烦恼</p>
  <p id="a6C">此魔王军众　　第一大臣等</p>
  <p id="a6D">摧以智金刚　　如日光除闇</p>
  <p id="a6E">于此所说中　　知功德及过</p>
  <p id="a6F">放逸果受苦　　无放逸果乐</p>
  <p id="a6G">如是夜摩王　　无量分别说</p>
  <p id="a6H">放逸之过恶　　不放逸功德</p>
  <p id="a6I">老病死诸苦　　爱别怨憎会</p>
  <p id="a6J">无量诸衰恼　　遍满生死中</p>
  <p id="a6K">若人知方便　　遮于未来苦</p>
  <p id="a6L">恶业是苦因　　不作恶业乐</p>
  <p id="a6M">灭烦恼最乐　　智者如是说</p>
  <p id="a6N">此是涅槃道　　真智所演说</p>
  <p id="a6O">调伏不放逸　　住于闲静处</p>
  <p id="a6P">勇猛离贪心　　去涅槃不远</p>
  <p id="a6Q">离怨及亲友　　灭除于有欲</p>
  <p id="a6R">境界不放逸　　去涅槃不远</p>
  <p id="a6S">若人舍离恶　　修行慈悲心</p>
  <p id="a6T">怖畏生死者　　去涅槃不远</p>
  <p id="a6U">以智断烦恼　　智慧心清凉</p>
  <p id="a6V">度于懈怠垢　　去涅槃不远</p>
  <p id="a6W">与四谛相应　　断于三种过</p>
  <p id="a6X">于诸根自在　　去涅槃不远</p>
  <p id="a6Y">知阿那般那　　修行二种相</p>
  <p id="a6Z">解了智所知　　去涅槃不远</p>
  <p id="a6a">若脱于过畏　　若乐不缚心</p>
  <p id="a6b">以能度彼岸　　是故名牟尼</p>
  <p id="a6c">如是夜摩天王。<a id="a-6d"></a>为说法鸟众善时鹅王。<a id="a-6e"></a>说迦葉如来正法经典。<a id="a-6f"></a>离放逸故。<a id="a-6g"></a>如是无量正法调伏妙音勇胜说法。<a id="a-6h"></a>尔时魔王军众。<a id="a-6i"></a>放逸大臣。<a id="a-6j"></a>闻正法已。<a id="a-6k"></a>作如是念。<a id="a-6l"></a>我今不能转动夜摩天王如此之法。<a id="a-6m"></a>难知深法。<a id="a-6n"></a>不可回转。<a id="a-6o"></a>作是念已。<a id="a-6p"></a>具告同伴。<a id="a-6q"></a>今此牟修楼陀。<a id="a-6r"></a>此法道中。<a id="a-6s"></a>不可转动。<a id="a-6t"></a>乃至一句。<a id="a-6u"></a>如是魔臣。<a id="a-6v"></a>共思惟已。<a id="a-6w"></a>势力劣弱。<a id="a-6x"></a>本念破坏。<a id="a-6y"></a>失大威德。<a id="a-6z"></a>飞升虚空。<a id="a-70"></a>于须臾顷。<a id="a-71"></a>还至他化自在天宫魔波旬所到已。<a id="a-72"></a>时一切魔问使臣言。<a id="a-73"></a>汝所作事。<a id="a-74"></a>如忆念不。<a id="a-75"></a>事究竟不。<a id="a-76"></a>时三大臣闻是语已。<a id="a-77"></a>白魔王言。<a id="a-78"></a>天王。<a id="a-79"></a>我失势力。<a id="a-7A"></a>夜摩天王牟修楼陀有大智慧。<a id="a-7B"></a>于正法中。<a id="a-7C"></a>乃至一句。<a id="a-7D"></a>不可动转。<a id="a-7E"></a>及其天众。<a id="a-7F"></a>亦复如是。<a id="a-7G"></a>我不能乱。<a id="a-7H"></a>时魔波旬闻此语已。<a id="a-7I"></a>作如是念。<a id="a-7J"></a>放逸行天。<a id="a-7K"></a>我能令其住于欲中。<a id="a-7L"></a>虽有大力。<a id="a-7M"></a>以放逸故。<a id="a-7N"></a>住我境界。<a id="a-7O"></a>作是念已。<a id="a-7P"></a>告魔众言。<a id="a-7Q"></a>却后我能破夜摩天。<a id="a-7R"></a>汝勿急速。<a id="a-7S"></a>我有大力悉能坏乱一切天众。<a id="a-7T"></a>后当破之。<a id="a-7U"></a>时魔波旬说是语已。<a id="a-7V"></a>复受无等六欲之乐。<a id="a-7W"></a>于放逸地。<a id="a-7X"></a>转增无量成就大乐。<a id="a-7Y"></a>夜摩天王共善时鹅王。<a id="a-7Z"></a>及说法鸟众。<a id="a-7a"></a>说无量种法魔军放逸。<a id="a-7b"></a>既已退还。<a id="a-7c"></a>时诸天众所作已办。</p>
  <p id="a7d">尔时新生天众。<a id="a-7e"></a>游戏欢娱。<a id="a-7f"></a>于园林中。<a id="a-7g"></a>来向天王说法之处。<a id="a-7h"></a>及善时鹅王说法鸟众。</p>
  <p id="a7i">尔时夜摩天王。<a id="a-7j"></a>见此天众。<a id="a-7k"></a>告善时言汝观如是放逸行天。<a id="a-7l"></a>今来向此。<a id="a-7m"></a>我今当游寂静园林。<a id="a-7n"></a>说是语已。<a id="a-7o"></a>飞升虚空。<a id="a-7p"></a>入寂静林。<a id="a-7q"></a>此诸天众。<a id="a-7r"></a>放逸游行。<a id="a-7s"></a>五欲具足。<a id="a-7t"></a>园林池中娱乐。<a id="a-7u"></a>乃至爱业所集业尽。<a id="a-7v"></a>随业流转。<a id="a-7w"></a>堕于地狱饿鬼畜生。<a id="a-7x"></a>若有余业。<a id="a-7y"></a>生于人中。<a id="a-7z"></a>财富具足。<a id="a-80"></a>为世大人。<a id="a-81"></a>或为大王。<a id="a-82"></a>或为大臣。<a id="a-83"></a>大乐之处。<a id="a-84"></a>众人所爱。<a id="a-85"></a>以余业故。</p>
  <p id="a86">复次比丘。<a id="a-87"></a>知业果报。<a id="a-88"></a>彼以闻慧。<a id="a-89"></a>见夜摩天所住地处。<a id="a-8A"></a>名一向乐。<a id="a-8B"></a>众生何业。<a id="a-8C"></a>生彼地处。<a id="a-8D"></a>彼以闻慧。<a id="a-8E"></a>见有善人持戒不杀不盗。<a id="a-8F"></a>如前所说。<a id="a-8G"></a>复舍邪淫。<a id="a-8H"></a>不犯邪行。<a id="a-8I"></a>第一难持。<a id="a-8J"></a>能舍不作。<a id="a-8K"></a>若见禽兽牝牡和合。<a id="a-8L"></a>不生心念。<a id="a-8M"></a>舍不欲见。<a id="a-8N"></a>亦不思惟。<a id="a-8O"></a>于邪行报。<a id="a-8P"></a>生怖畏心。<a id="a-8Q"></a>是故舍离见邪行者。<a id="a-8R"></a>劝令不作。<a id="a-8S"></a>说邪行报。<a id="a-8T"></a>令住善道。<a id="a-8U"></a>以此因缘。<a id="a-8V"></a>说如是法。<a id="a-8W"></a>言是邪淫。<a id="a-8X"></a>得不爱报。<a id="a-8Y"></a>毕定堕于地狱之报。<a id="a-8Z"></a>既自不作。<a id="a-8a"></a>教他不作。<a id="a-8b"></a>如是之人。<a id="a-8c"></a>自利利他。<a id="a-8d"></a>身坏命终。<a id="a-8e"></a>生于善道夜摩天中一向乐地。<a id="a-8f"></a>以善业故。<a id="a-8g"></a>乐常不断。<a id="a-8h"></a>无量诸乐。<a id="a-8i"></a>皆悉增长。<a id="a-8j"></a>于此地中。<a id="a-8k"></a>有诸园林。<a id="a-8l"></a>见之爱乐。<a id="a-8m"></a>如意之林。<a id="a-8n"></a>一切欲乐。<a id="a-8o"></a>随念皆得。<a id="a-8p"></a>于园林中。<a id="a-8q"></a>爱乐受乐。<a id="a-8r"></a>新生天子。<a id="a-8s"></a>有诸园林。<a id="a-8t"></a>一名光明乐。<a id="a-8u"></a>二名流水乐。<a id="a-8v"></a>三名山聚乐。<a id="a-8w"></a>有莲花池。<a id="a-8x"></a>名曰杂池。<a id="a-8y"></a>有名香流复有园林山池。<a id="a-8z"></a>复有异山天之功德。<a id="a-90"></a>无数具足。<a id="a-91"></a>林池可爱。<a id="a-92"></a>新生天子游戏受乐。<a id="a-93"></a>千倍功德。<a id="a-94"></a>所谓摩尼栏楯池。<a id="a-95"></a>次名众鸟音乐池。<a id="a-96"></a>次名天欢喜池。<a id="a-97"></a>次名常游戏池。<a id="a-98"></a>次名受乐池。<a id="a-99"></a>次名无浊池。<a id="a-9A"></a>次名实有池。<a id="a-9B"></a>次名见当有池。<a id="a-9C"></a>此池周遍。<a id="a-9D"></a>有诸天鸟。<a id="a-9E"></a>出妙音声。<a id="a-9F"></a>色量具足。<a id="a-9G"></a>充满池中。<a id="a-9H"></a>如意之树。<a id="a-9I"></a>遍于池侧。<a id="a-9J"></a>无量功德。<a id="a-9K"></a>皆悉具足。<a id="a-9L"></a>以善业故。<a id="a-9M"></a>与无量天女。<a id="a-9N"></a>受五欲乐。<a id="a-9O"></a>诸天之色。<a id="a-9P"></a>随念顺行。<a id="a-9Q"></a>乐观不离。<a id="a-9R"></a>次第观之。<a id="a-9S"></a>受五欲乐。<a id="a-9T"></a>以其持戒集善业故。<a id="a-9U"></a>得如是报。<a id="a-9V"></a>于花池中。<a id="a-9W"></a>游戏歌舞。<a id="a-9X"></a>受五欲乐。<a id="a-9Y"></a>如是五欲。<a id="a-9Z"></a>渴爱刺林。<a id="a-9a"></a>复以天女而自围绕。<a id="a-9b"></a>于摩尼庄严间错之池。<a id="a-9c"></a>复往诣于余莲花池。<a id="a-9d"></a>庄严之山。<a id="a-9e"></a>游戏受乐。<a id="a-9f"></a>天鬘天衣。<a id="a-9g"></a>五境界乐。<a id="a-9h"></a>目视可爱。<a id="a-9i"></a>升此山上。<a id="a-9j"></a>欲受快乐。<a id="a-9k"></a>所上山峰。<a id="a-9l"></a>名曰山谷。<a id="a-9m"></a>甚可爱乐。<a id="a-9n"></a>于彼山上。<a id="a-9o"></a>复有余天。<a id="a-9p"></a>天鬘天衣。<a id="a-9q"></a>以自庄严。<a id="a-9r"></a>从金山下。<a id="a-9s"></a>天众围绕。<a id="a-9t"></a>游戏而来。<a id="a-9u"></a>百百千千相随而下。<a id="a-9v"></a>新生天子。<a id="a-9w"></a>见诸天众问天女言。<a id="a-9x"></a>如彼天众。<a id="a-9y"></a>共诸天女。<a id="a-9z"></a>游戏受乐。<a id="a-A0"></a>我亦如是。<a id="a-A1"></a>游戏受乐。<a id="a-A2"></a>诸天女言。<a id="a-A3"></a>愿随其意。<a id="a-A4"></a>时初生天子。<a id="a-A5"></a>知天女心。<a id="a-A6"></a>共诸天女。<a id="a-A7"></a>围绕游戏。<a id="a-A8"></a>第一欢喜。<a id="a-A9"></a>五乐音声。<a id="a-AA"></a>以为歌颂。<a id="a-AB"></a>二众共集。<a id="a-AC"></a>游戏受乐。<a id="a-AD"></a>不知厌足。<a id="a-AE"></a>山上有鸟。<a id="a-AF"></a>名曰山冠孔雀王。<a id="a-AG"></a>为诸天众。<a id="a-AH"></a>以偈颂曰。</p>
  <p id="aAI">世间业庄严　　天亦业庄严</p>
  <p id="aAJ">天处无常故　　业尽还破坏</p>
  <p id="aAK">世间爱和合　　不爱于别离</p>
  <p id="aAL">和合必有离　　世间法如是</p>
  <p id="aAM">心爱乐诸乐　　为境界所诳</p>
  <p id="aAN">诸天命速尽　　如心之生灭</p>
  <p id="aAO">老病死破坏　　离别一切人</p>
  <p id="aAP">常有此死法　　愚者不觉知</p>
  <p id="aAQ">老使次第来　　死时垂欲至</p>
  <p id="aAR">为病军能破　　愚者不觉知</p>
  <p id="aAS">六种失人身　　五根能破坏</p>
  <p id="aAT">如人失正道　　处处皆障碍</p>
  <p id="aAU">若人念因果　　常念而不失</p>
  <p id="aAV">是人见实果　　于后不生悔</p>
  <p id="aAW">若人于境界　　实见不贪着</p>
  <p id="aAX">此人于爱境　　则能速得脱</p>
  <p id="aAY">若脱于爱网　　则度恶旷野</p>
  <p id="aAZ">能远放逸火　　是人大智慧</p>
  <p id="aAa">五种大怖畏　　坏一切世间</p>
  <p id="aAb">以其自业故　　老病死离别</p>
  <p id="aAc">如是山冠鸟种种庄严孔雀王菩提萨埵。<a id="a-Ad"></a>以愿力故。<a id="a-Ae"></a>受孔雀身。<a id="a-Af"></a>利益他人。<a id="a-Ag"></a>及利孔雀。<a id="a-Ah"></a>为天说法。<a id="a-Ai"></a>断除放逸。</p>
  <p id="aAj">尔时天众。<a id="a-Ak"></a>见新生天子。<a id="a-Al"></a>心生欢喜。<a id="a-Am"></a>以放逸故。<a id="a-An"></a>于善法语。<a id="a-Ao"></a>心不信受。<a id="a-Ap"></a>或歌或舞。<a id="a-Aq"></a>游戏受乐。<a id="a-Ar"></a>五乐音声。<a id="a-As"></a>于山峰园林。<a id="a-At"></a>有无量种。<a id="a-Au"></a>不可譬喻。<a id="a-Av"></a>金光明窟。<a id="a-Aw"></a>如意之林。<a id="a-Ax"></a>庄严此山。<a id="a-Ay"></a>无量众鸟。<a id="a-Az"></a>百千山河。<a id="a-B0"></a>花林庄严。<a id="a-B1"></a>共诸天女。<a id="a-B2"></a>具一切欲。<a id="a-B3"></a>天乐具足。<a id="a-B4"></a>无量游戏。<a id="a-B5"></a>如是天众。<a id="a-B6"></a>游戏次第。<a id="a-B7"></a>升杂摩尼间错之山。<a id="a-B8"></a>于此山上。<a id="a-B9"></a>有七宝树。<a id="a-BA"></a>如意之林。<a id="a-BB"></a>庄严其山。<a id="a-BC"></a>纵广五由旬。<a id="a-BD"></a>于其林中。<a id="a-BE"></a>有孔雀王。<a id="a-BF"></a>名种种庄严。<a id="a-BG"></a>住在此林。<a id="a-BH"></a>为天说法。<a id="a-BI"></a>为令天子诸天女等离放逸故。<a id="a-BJ"></a>爱说法故。<a id="a-BK"></a>游园林中。<a id="a-BL"></a>莲花林中。<a id="a-BM"></a>种种杂林。<a id="a-BN"></a>河泉流水山峰之中。<a id="a-BO"></a>宝庄严处。<a id="a-BP"></a>百千众鸟。<a id="a-BQ"></a>妙音之处。<a id="a-BR"></a>一切天众。<a id="a-BS"></a>庄严之处。<a id="a-BT"></a>诸天女众。<a id="a-BU"></a>庄严之处。<a id="a-BV"></a>多有天子天女和合受乐。<a id="a-BW"></a>此孔雀王。<a id="a-BX"></a>则至其所。<a id="a-BY"></a>以善业故。<a id="a-BZ"></a>受种种乐。<a id="a-Ba"></a>一切游戏。<a id="a-Bb"></a>如是游戏。<a id="a-Bc"></a>无量差别。<a id="a-Bd"></a>不可譬喻。<a id="a-Be"></a>随念皆得。</p>
  <p id="aBf">尔时孔雀王。<a id="a-Bg"></a>于摩尼间错山峰之中。<a id="a-Bh"></a>见诸天众受放逸乐。<a id="a-Bi"></a>为令天众离放逸故。<a id="a-Bj"></a>以偈颂曰。</p>
  <p id="aBk">现在若未来　　色境无厌足</p>
  <p id="aBl">忆念火所烧　　数数求境界</p>
  <p id="aBm">虽得生天上　　生已还归灭</p>
  <p id="aBn">为业网所缚　　复堕于地狱</p>
  <p id="aBo">出受鬼畜生　　受无量苦恼</p>
  <p id="aBp">众生行五道　　以业因缘故</p>
  <p id="aBq">众生种种业　　甚多不可量</p>
  <p id="aBr">故得种种果　　天中无量乐</p>
  <p id="aBs">业尽故还退　　有生则有灭</p>
  <p id="aBt">见于真谛者　　能见天退灭</p>
  <p id="aBu">此死时欲至　　其命则破坏</p>
  <p id="aBv">一切能恼乱　　愚者不觉知</p>
  <p id="aBw">以种种调伏　　种种说利益</p>
  <p id="aBx">天众乐所迷　　而不生厌离</p>
  <p id="aBy">善语法相应　　二世得安乐</p>
  <p id="aBz">愚者不摄受　　后则生大悔</p>
  <p id="aC0">以多法调伏　　语真义亦明</p>
  <p id="aC1">而天着放逸　　不知真利益</p>
  <p id="aC2">死怨害天命　　大力无能救</p>
  <p id="aC3">大力速驰奔　　死时欲来至</p>
  <p id="aC4">诸天龙夜叉　　乾闼毗舍阇</p>
  <p id="aC5">一切无能敌　　是故死力大</p>
  <p id="aC6">若知力无力　　是人真知业</p>
  <p id="aC7">不为恶业污　　不行于恶道</p>
  <p id="aC8">常修行诸善　　离不善境界</p>
  <p id="aC9">如是作业人　　则无众苦恼</p>
  <p id="aCA">随顺于法行　　增长信精进</p>
  <p id="aCB">三昧力相应　　如母利益子</p>
  <p id="aCC">善法于五道　　一切能救护</p>
  <p id="aCD">非父非母力　　能行于彼处</p>
  <p id="aCE">信顺于正法　　能救恶道苦</p>
  <p id="aCF">随其所至处　　信常有大力</p>
  <p id="aCG">如灯能除闇　　如病得良药</p>
  <p id="aCH">如盲者得眼　　如贫人得财</p>
  <p id="aCI">如水漂溺人　　信为大船筏</p>
  <p id="aCJ">若人放逸行　　信为能除灭</p>
  <p id="aCK">死时得信故　　能除生有海</p>
  <p id="aCL">则得寂灭处　　古世牟尼说</p>
  <p id="aCM">以得信力故　　名正智修行</p>
  <p id="aCN">信及不放逸　　精进知止足</p>
  <p id="aCO">集智近善友　　此六解脱因</p>
  <p id="aCP">施戒善寂灭　　慈心利众生</p>
  <p id="aCQ">及行悲喜舍　　此法得因缘</p>
  <p id="aCR">轻躁近恶友　　粗犷喜妄语</p>
  <p id="aCS">邪见放逸行　　此法地狱因</p>
  <p id="aCT">悭嫉苦恶语　　放逸行离善</p>
  <p id="aCU">心常贪他物　　圣说饿鬼因</p>
  <p id="aCV">近痴离智慧　　爱欲远正法</p>
  <p id="aCW">贪食乐睡眠　　佛说畜生因</p>
  <p id="aCX">若人身口意　　作三种不善</p>
  <p id="aCY">如是无智人　　则堕于地狱</p>
  <p id="aCZ">若作如是因　　受果则不差</p>
  <p id="aCa">如种谷得谷　　善恶业如是</p>
  <p id="aCb">见此众多人　　作生死苦因</p>
  <p id="aCc">如是愚天众　　而犹不觉知</p>
  <p id="aCd">放逸初虽乐　　后则大苦恼</p>
  <p id="aCe">若法后时苦　　智者应舍离</p>
  <p id="aCf">乃至未解脱　　终无有少乐</p>
  <p id="aCg">若得解脱者　　常乐得成就</p>
  <p id="aCh">无常放逸乐　　智者所不说</p>
  <p id="aCi">若得常乐者　　智者说为乐</p>
  <p id="aCj">上上次相续　　诸业皆如是</p>
  <p id="aCk">其果亦如是　　上上而不断</p>
  <p id="aCl">既知业果已　　应舍离放逸</p>
  <p id="aCm">当起智慧心　　此乐为无上</p>
  <p id="aCn">如是孔雀王菩萨。<a id="a-Co"></a>种种方便。<a id="a-Cp"></a>为天说法。<a id="a-Cq"></a>断除放逸。<a id="a-Cr"></a>种种无畏美妙音声。<a id="a-Cs"></a>悉蔽诸天歌咏之音。<a id="a-Ct"></a>以善业故。<a id="a-Cu"></a>其声遍满二万由旬。<a id="a-Cv"></a>闻者悦乐。<a id="a-Cw"></a>法乐相应。</p>
  <p id="aCx">尔时诸天众。<a id="a-Cy"></a>为求乐故。<a id="a-Cz"></a>空中旋转。<a id="a-D0"></a>如四天王。<a id="a-D1"></a>行使天等。<a id="a-D2"></a>或去或来。<a id="a-D3"></a>此诸天众。<a id="a-D4"></a>亦复如是。</p>
  <p id="aD5">尔时兜率陀诸天众。<a id="a-D6"></a>闻此声已。<a id="a-D7"></a>七万天众。<a id="a-D8"></a>从上而下。<a id="a-D9"></a>敬重正法。<a id="a-DA"></a>放逸薄故。<a id="a-DB"></a>向夜摩天种种庄严孔雀王所。<a id="a-DC"></a>时种种庄严孔雀王菩萨。<a id="a-DD"></a>知兜率陀天以心欢喜。<a id="a-DE"></a>告诸天子。<a id="a-DF"></a>善来真天少放逸故。<a id="a-DG"></a>能来至此求未来果。<a id="a-DH"></a>若欲得闻种种法要。<a id="a-DI"></a>汝当速下。<a id="a-DJ"></a>如我所闻寂静之法。<a id="a-DK"></a>当为汝说。<a id="a-DL"></a>我已修集。<a id="a-DM"></a>能至涅槃。<a id="a-DN"></a>我于往昔所闻之法。<a id="a-DO"></a>一切师等。<a id="a-DP"></a>本所不闻。<a id="a-DQ"></a>我于迦罗村陀佛所。<a id="a-DR"></a>得闻此法。<a id="a-DS"></a>生生之处。<a id="a-DT"></a>以愿力故。<a id="a-DU"></a>常不忘失。<a id="a-DV"></a>为他人说。<a id="a-DW"></a>尔时兜率陀天。<a id="a-DX"></a>闻孔雀王说是语已。<a id="a-DY"></a>从空中下。<a id="a-DZ"></a>敬重正法。<a id="a-Da"></a>于山峰中大众共会山峰之中。<a id="a-Db"></a>无量莲花池。<a id="a-Dc"></a>无量流泉。<a id="a-Dd"></a>无量宝性。<a id="a-De"></a>无量众鸟。<a id="a-Df"></a>出妙音声。<a id="a-Dg"></a>于摩尼间错山峰之中。<a id="a-Dh"></a>围绕孔雀王。<a id="a-Di"></a>四面而住。<a id="a-Dj"></a>威德殊胜。<a id="a-Dk"></a>色相具足。<a id="a-Dl"></a>一切光明。<a id="a-Dm"></a>胜夜摩天。<a id="a-Dn"></a>如夜摩天比阎浮提人。<a id="a-Do"></a>兜率陀天胜夜摩天。<a id="a-Dp"></a>亦复如是。<a id="a-Dq"></a>时夜摩天见兜率天。<a id="a-Dr"></a>破坏色慢及自在乐。<a id="a-Ds"></a>往诣孔雀王菩萨所。<a id="a-Dt"></a>有乐游戏。<a id="a-Du"></a>入于林中。<a id="a-Dv"></a>未曾见于兜率天故。<a id="a-Dw"></a>瞻仰而住。<a id="a-Dx"></a>或上山顶。<a id="a-Dy"></a>欲求游戏。<a id="a-Dz"></a>复有诸天。<a id="a-E0"></a>围绕孔雀王四面而住。</p>
  <p id="aE1">尔时孔雀王菩萨告诸天众。<a id="a-E2"></a>有二十二法。<a id="a-E3"></a>我今当说。<a id="a-E4"></a>我所敬习。<a id="a-E5"></a>利益天人。<a id="a-E6"></a>第一安乐。<a id="a-E7"></a>一切众生。<a id="a-E8"></a>令得正行。<a id="a-E9"></a>此二十二法。<a id="a-EA"></a>利益安乐天人爱法。<a id="a-EB"></a>现在未来天人爱法。<a id="a-EC"></a>能断放逸。<a id="a-ED"></a>灭令不生。<a id="a-EE"></a>若诸天人能离放逸。<a id="a-EF"></a>常得安乐。<a id="a-EG"></a>乃至涅槃。<a id="a-EH"></a>此法利益。<a id="a-EI"></a>父母利益所不能及。<a id="a-EJ"></a>何等二十二。<a id="a-EK"></a>一者悔心。<a id="a-EL"></a>二者畏恶道。<a id="a-EM"></a>三者忍。<a id="a-EN"></a>四者精进。<a id="a-EO"></a>五者说法。<a id="a-EP"></a>六者悲心。<a id="a-EQ"></a>七者软心。<a id="a-ER"></a>八者调伏。<a id="a-ES"></a>九者信业。<a id="a-ET"></a>十者不住坏处。<a id="a-EU"></a>十一者住心。<a id="a-EV"></a>十二者畏恶名。<a id="a-EW"></a>十三者不乐着。<a id="a-EX"></a>十四者独行。<a id="a-EY"></a>十五者心不散乱。<a id="a-EZ"></a>十六者念死。<a id="a-Ea"></a>十七者离色富财种姓憍慢。<a id="a-Eb"></a>十八者软语。<a id="a-Ec"></a>十九者于一切众生起平等心。<a id="a-Ed"></a>二十者知足。<a id="a-Ee"></a>二十一者畏于境界。<a id="a-Ef"></a>二十二者舍不信心。<a id="a-Eg"></a>此二十二法。<a id="a-Eh"></a>若天若人。<a id="a-Ei"></a>如实修行。<a id="a-Ej"></a>不堕恶道。<a id="a-Ek"></a>速得涅槃。<a id="a-El"></a>云何名悔。<a id="a-Em"></a>云何悔已而得安隐。<a id="a-En"></a>既生悔已。<a id="a-Eo"></a>断不善法。<a id="a-Ep"></a>云何生悔。<a id="a-Eq"></a>若见他人造作不善。<a id="a-Er"></a>身口意业。<a id="a-Es"></a>他作身业。<a id="a-Et"></a>而呵毁之。<a id="a-Eu"></a>应生悔心。<a id="a-Ev"></a>不共同住。<a id="a-Ew"></a>若有因缘。<a id="a-Ex"></a>自起不善觉观之心。<a id="a-Ey"></a>随生即舍。<a id="a-Ez"></a>不生忆念。<a id="a-F0"></a>不味不着。<a id="a-F1"></a>内心生惭愧。<a id="a-F2"></a>于他人勤修精进。<a id="a-F3"></a>令其不生。<a id="a-F4"></a>不受觉观。<a id="a-F5"></a>心呵恶觉观。<a id="a-F6"></a>譬如大坑满中粪屎死狗不净。<a id="a-F7"></a>有清净人。<a id="a-F8"></a>入中求净。<a id="a-F9"></a>既入坑中不净没咽。<a id="a-FA"></a>尔时其人心生厌恶。<a id="a-FB"></a>若有起于不善觉观。<a id="a-FC"></a>其心生悔。<a id="a-FD"></a>亦复如是。<a id="a-FE"></a>譬如异人。<a id="a-FF"></a>常求净行。<a id="a-FG"></a>以不知故。<a id="a-FH"></a>误食粪秽。<a id="a-FI"></a>或有强力怨家。<a id="a-FJ"></a>强令食粪。<a id="a-FK"></a>食已恶贱。<a id="a-FL"></a>心生悔恨。<a id="a-FM"></a>后更不食。<a id="a-FN"></a>若有行于善业之人。<a id="a-FO"></a>惭愧呵毁不善觉观。<a id="a-FP"></a>亦复如是。<a id="a-FQ"></a>勤修精进。<a id="a-FR"></a>断除觉观。<a id="a-FS"></a>是名初法。<a id="a-FT"></a>不生放逸。<a id="a-FU"></a>断除放逸。<a id="a-FV"></a>破坏放逸。<a id="a-FW"></a>是故天人。<a id="a-FX"></a>应当修学。<a id="a-FY"></a>若有善人。<a id="a-FZ"></a>欲求真谛。<a id="a-Fa"></a>怖畏生死。<a id="a-Fb"></a>若生微少。<a id="a-Fc"></a>不善觉观。<a id="a-Fd"></a>应生悔心。<a id="a-Fe"></a>不生愿心。<a id="a-Ff"></a>不生放逸。<a id="a-Fg"></a>不放逸人。<a id="a-Fh"></a>能起悔心。<a id="a-Fi"></a>放逸之人。<a id="a-Fj"></a>则不能悔。<a id="a-Fk"></a>如是一法。<a id="a-Fl"></a>是诸善业之根本也。<a id="a-Fm"></a>所谓断除不善觉观。<a id="a-Fn"></a>而生悔心。<a id="a-Fo"></a>是名初法。</p>
  <p id="aFp">复次第二善法增长善法。<a id="a-Fq"></a>所谓畏于恶道。<a id="a-Fr"></a>名大出法。<a id="a-Fs"></a>灭于放逸。<a id="a-Ft"></a>能断放逸。<a id="a-Fu"></a>一切人天。<a id="a-Fv"></a>畏恶道行。<a id="a-Fw"></a>若有沙门若婆罗门。<a id="a-Fx"></a>若复余人。<a id="a-Fy"></a>若畏恶道。<a id="a-Fz"></a>不作恶业。<a id="a-G0"></a>若见他作。<a id="a-G1"></a>亦不随喜。<a id="a-G2"></a>知不善业堕于地狱饿鬼畜生。<a id="a-G3"></a>是故不作恶不善业。<a id="a-G4"></a>恶业之因。<a id="a-G5"></a>堕于恶道。<a id="a-G6"></a>何以故。<a id="a-G7"></a>于少恶业。<a id="a-G8"></a>习近喜乐。<a id="a-G9"></a>令恶增长。<a id="a-GA"></a>堕于地狱饿鬼畜生。<a id="a-GB"></a>是故沙门若婆罗门。<a id="a-GC"></a>及余畏恶道者。<a id="a-GD"></a>应如是学。<a id="a-GE"></a>常应怖畏。<a id="a-GF"></a>不善果报。<a id="a-GG"></a>甚为大恶。<a id="a-GH"></a>成就地狱饿鬼畜生放逸行人。<a id="a-GI"></a>少智之人。<a id="a-GJ"></a>若能如是畏恶道者。<a id="a-GK"></a>不作放逸。<a id="a-GL"></a>不作身口意三种恶业。<a id="a-GM"></a>如是之人。<a id="a-GN"></a>常修善业。<a id="a-GO"></a>舍不善业。<a id="a-GP"></a>是名畏恶道。<a id="a-GQ"></a>譬如有人。<a id="a-GR"></a>知自他力。<a id="a-GS"></a>畏于毒蛇。<a id="a-GT"></a>及以刀火。<a id="a-GU"></a>能断人命。<a id="a-GV"></a>畏恶道者。<a id="a-GW"></a>怖畏恶业。<a id="a-GX"></a>亦复如是。<a id="a-GY"></a>如是之人。<a id="a-GZ"></a>于微细业。<a id="a-Ga"></a>舍而不作。<a id="a-Gb"></a>不行放逸。<a id="a-Gc"></a>舍放逸故。<a id="a-Gd"></a>生天人中。<a id="a-Ge"></a>受大富乐。<a id="a-Gf"></a>受富乐已。<a id="a-Gg"></a>后入涅槃。<a id="a-Gh"></a>以胜乐故。<a id="a-Gi"></a>无死无变。<a id="a-Gj"></a>无退无尽。<a id="a-Gk"></a>是故常应怖畏恶道。<a id="a-Gl"></a>若有沙门。<a id="a-Gm"></a>若婆罗门。<a id="a-Gn"></a>及余行者。<a id="a-Go"></a>能如是行。<a id="a-Gp"></a>得无上处。<a id="a-Gq"></a>彼时世尊。<a id="a-Gr"></a>说此偈言。</p>
  <p id="aGs">若人畏恶道　　应舍放逸垢</p>
  <p id="aGt">修善求功德　　则到涅槃城</p>
  <p id="aGu">若人畏恶道　　其人心正直</p>
  <p id="aGv">以其正心故　　从乐得乐处</p>
  <p id="aGw">若不畏恶道　　则多造恶业</p>
  <p id="aGx">为恶火所烧　　将入于地狱</p>
  <p id="aGy">譬如微少火　　虽小亦能烧</p>
  <p id="aGz">恶道亦如是　　经劫犹得报</p>
  <p id="aH0">若人欲得乐　　应畏于恶道</p>
  <p id="aH1">怖畏救恶道　　则能得安乐</p>
  <p id="aH2">如是法中。<a id="a-H3"></a>若天若人。<a id="a-H4"></a>若沙门婆罗门。<a id="a-H5"></a>及余善人。<a id="a-H6"></a>若畏恶道于少不善。<a id="a-H7"></a>寻即悔过。<a id="a-H8"></a>心不随喜。<a id="a-H9"></a>亦不思惟。<a id="a-HA"></a>心念地狱饿鬼畜生。<a id="a-HB"></a>怖畏苦果。<a id="a-HC"></a>念已畏于三不善道。<a id="a-HD"></a>舍十恶业。<a id="a-HE"></a>止而不作。<a id="a-HF"></a>不教他作亦不随喜。<a id="a-HG"></a>不近如是恶业之人。<a id="a-HH"></a>修行善业。<a id="a-HI"></a>舍一切恶。<a id="a-HJ"></a>行净无垢。<a id="a-HK"></a>舍离放逸。<a id="a-HL"></a>止一切恶。<a id="a-HM"></a>于不善法流转有中。<a id="a-HN"></a>而得解脱。<a id="a-HO"></a>于一切法。<a id="a-HP"></a>得解脱已。<a id="a-HQ"></a>解脱诸过。<a id="a-HR"></a>则能安隐。<a id="a-HS"></a>度有彼岸。<a id="a-HT"></a>是故应当常畏恶道。<a id="a-HU"></a>当如是学。<a id="a-HV"></a>一切天人若爱此法。<a id="a-HW"></a>能至涅槃。</p>
  <p id="aHX">复次彼佛世尊。<a id="a-HY"></a>说离放逸能至涅槃。<a id="a-HZ"></a>利益安乐一切天人。<a id="a-Ha"></a>我于先世人中得闻。<a id="a-Hb"></a>忆念不忘。<a id="a-Hc"></a>我今当为诸天众说。<a id="a-Hd"></a>云何名为第三忍法。<a id="a-He"></a>如是忍者。<a id="a-Hf"></a>第一善法。<a id="a-Hg"></a>第一清净。<a id="a-Hh"></a>佛所赞叹。<a id="a-Hi"></a>忍有二种。<a id="a-Hj"></a>一者法忍。<a id="a-Hk"></a>一者生忍。<a id="a-Hl"></a>云何法忍。<a id="a-Hm"></a>缘法道行。<a id="a-Hn"></a>思惟白法。<a id="a-Ho"></a>忍坚固法。<a id="a-Hp"></a>思惟善道胜故能忍。<a id="a-Hq"></a>故名为忍。<a id="a-Hr"></a>譬如大地。<a id="a-Hs"></a>忍诸世间山河园林无量种类。<a id="a-Ht"></a>忍之不疲。<a id="a-Hu"></a>一切法忍。<a id="a-Hv"></a>亦复如是。<a id="a-Hw"></a>能到涅槃。<a id="a-Hx"></a>一切法忍。<a id="a-Hy"></a>坚固最胜。<a id="a-Hz"></a>白净善法。<a id="a-I0"></a>涅槃道摄。<a id="a-I1"></a>故名法忍。<a id="a-I2"></a>如是之人。<a id="a-I3"></a>坚固世间忍故。<a id="a-I4"></a>能至涅槃。</p>
  <p id="aI5">复次第二忍。<a id="a-I6"></a>所谓若沙门婆罗门。<a id="a-I7"></a>若复余人。<a id="a-I8"></a>欲起嗔恚。<a id="a-I9"></a>忍令不起。<a id="a-IA"></a>知嗔过故。<a id="a-IB"></a>作是思惟。<a id="a-IC"></a>若起嗔恚。<a id="a-ID"></a>自烧其身。<a id="a-IE"></a>其心噤毒颜色变异。<a id="a-IF"></a>他人所弃。<a id="a-IG"></a>皆悉惊避。<a id="a-IH"></a>众人不爱。<a id="a-II"></a>轻毁鄙贱。<a id="a-IJ"></a>身坏命终。<a id="a-IK"></a>堕于地狱。<a id="a-IL"></a>以嗔恚故。<a id="a-IM"></a>无恶不作。<a id="a-IN"></a>是故智者。<a id="a-IO"></a>舍嗔如火。<a id="a-IP"></a>知嗔过故。<a id="a-IQ"></a>能自利益。<a id="a-IR"></a>为欲自利。<a id="a-IS"></a>利益他人。<a id="a-IT"></a>应当行忍。<a id="a-IU"></a>譬如大火焚烧屋宅。<a id="a-IV"></a>有勇健者。<a id="a-IW"></a>以水灭之。<a id="a-IX"></a>智慧之人。<a id="a-IY"></a>忍灭嗔恚。<a id="a-IZ"></a>亦复如是。<a id="a-Ia"></a>能忍之人。<a id="a-Ib"></a>第一善心。<a id="a-Ic"></a>能舍嗔恚。<a id="a-Id"></a>众人所爱。<a id="a-Ie"></a>众人乐见。<a id="a-If"></a>人所信受。<a id="a-Ig"></a>颜色清净。<a id="a-Ih"></a>其心寂静。<a id="a-Ii"></a>心不躁动。<a id="a-Ij"></a>善净深心。<a id="a-Ik"></a>离身口过。<a id="a-Il"></a>离心热恼。<a id="a-Im"></a>离恶道畏。<a id="a-In"></a>离于怨憎。<a id="a-Io"></a>离恶名称。<a id="a-Ip"></a>离于忧恼。<a id="a-Iq"></a>离怨家畏。<a id="a-Ir"></a>离于恶人。<a id="a-Is"></a>恶口骂詈。<a id="a-It"></a>离于悔畏。<a id="a-Iu"></a>离恶声畏。<a id="a-Iv"></a>离无利畏。<a id="a-Iw"></a>离于苦畏。<a id="a-Ix"></a>离于慢畏。<a id="a-Iy"></a>若人能离如是之畏。<a id="a-Iz"></a>一切功德。<a id="a-J0"></a>皆悉具足。<a id="a-J1"></a>名称普闻。<a id="a-J2"></a>得现在未来二世之乐。<a id="a-J3"></a>众人视之。<a id="a-J4"></a>犹如父母。<a id="a-J5"></a>是忍辱人。<a id="a-J6"></a>众人亲近是故嗔怒。<a id="a-J7"></a>犹如毒蛇。<a id="a-J8"></a>如刀如火。<a id="a-J9"></a>以忍灭之。<a id="a-JA"></a>能令皆尽。<a id="a-JB"></a>能忍嗔恚。<a id="a-JC"></a>是名为忍。<a id="a-JD"></a>若有善人。<a id="a-JE"></a>欲修行善。<a id="a-JF"></a>应作是念。<a id="a-JG"></a>忍者如宝。<a id="a-JH"></a>应善护之。<a id="a-JI"></a>如是忍者。<a id="a-JJ"></a>能破嗔恚。<a id="a-JK"></a>正法忍光。<a id="a-JL"></a>犹如炬火。<a id="a-JM"></a>能灭嗔闇。<a id="a-JN"></a>如盲者眼贫正法者之财贿。<a id="a-JO"></a>除邪见之贫穷。<a id="a-JP"></a>犹如父母。<a id="a-JQ"></a>利益其子。<a id="a-JR"></a>嗔恚没溺。<a id="a-JS"></a>忍为大船。<a id="a-JT"></a>堕恶道者。<a id="a-JU"></a>忍为救拔。<a id="a-JV"></a>忍如大水。<a id="a-JW"></a>灭地狱火。<a id="a-JX"></a>忍力能断饿鬼悭嫉饥渴之恼。<a id="a-JY"></a>若堕畜生。<a id="a-JZ"></a>互相残害。<a id="a-Ja"></a>忍力则能施其身命。<a id="a-Jb"></a>应乐行忍。<a id="a-Jc"></a>常习不舍。<a id="a-Jd"></a>若畏恶道。<a id="a-Je"></a>当勤精进。<a id="a-Jf"></a>思惟忍力。<a id="a-Jg"></a>尔时孔雀王菩萨。<a id="a-Jh"></a>以偈颂曰。</p>
  <p id="aJi">若人忍庄严　　诸庄严中胜</p>
  <p id="aJj">财物可劫盗　　忍则不可失</p>
  <p id="aJk">若人修行忍　　一切众所爱</p>
  <p id="aJl">后时得安隐　　忍为第一戒</p>
  <p id="aJm">若人修行忍　　舍一切嗔恚</p>
  <p id="aJn">现在及未来　　常得安隐处</p>
  <p id="aJo">忍辱戒智慧　　如是三种财</p>
  <p id="aJp">此财最第一　　非珍宝能譬</p>
  <p id="aJq">若人修行忍　　一切应供养</p>
  <p id="aJr">善人所赞叹　　是故应行忍</p>
  <p id="aJs">忍药为第一　　能除于嗔毒</p>
  <p id="aJt">忍能灭嗔恚　　令其不复生</p>
  <p id="aJu">闇覆愚痴人　　忍为胜光明</p>
  <p id="aJv">如灯能除闇　　忍示于正道</p>
  <p id="aJw">若离正法财　　流转于五道</p>
  <p id="aJx">若有忍财物　　于世最豪富</p>
  <p id="aJy">嗔恚大旷野　　黑闇甚难度</p>
  <p id="aJz">忍资粮具足　　能过无留难</p>
  <p id="aK0">若迷正法路　　忍能为正导</p>
  <p id="aK1">怖畏恶道者　　忍力为救护</p>
  <p id="aK2">常令众生乐　　能灭于苦恼</p>
  <p id="aK3">常得安隐乐　　永离诸怖畏</p>
  <p id="aK4">善人之所爱　　能生信功德</p>
  <p id="aK5">和集善吉祥　　舍离不善法</p>
  <p id="aK6">示人正解脱　　能灭生死畏</p>
  <p id="aK7">升天之阶陛　　灭除地狱火</p>
  <p id="aK8">饿鬼畜生界　　忍为能救护</p>
  <p id="aK9">忍能满功德　　令众生寂灭</p>
  <p id="aKA">欲得吉祥乐　　当修行忍辱</p>
  <p id="aKB">如是忍者。<a id="a-KC"></a>名第一法。<a id="a-KD"></a>以修行故。<a id="a-KE"></a>现在未来。<a id="a-KF"></a>常得安乐。<a id="a-KG"></a>身坏命终。<a id="a-KH"></a>生于天上。<a id="a-KI"></a>后得涅槃。<a id="a-KJ"></a>是故为不放逸。<a id="a-KK"></a>生天人中。<a id="a-KL"></a>当修行忍。</p>
  <p id="aKM">复次第四善业。<a id="a-KN"></a>能离放逸。<a id="a-KO"></a>若沙门婆罗门。<a id="a-KP"></a>及余善人。<a id="a-KQ"></a>作何等善业。<a id="a-KR"></a>所谓精进勤求善法。<a id="a-KS"></a>与善相应。<a id="a-KT"></a>道法精进。<a id="a-KU"></a>正时相应。<a id="a-KV"></a>时处寂静。<a id="a-KW"></a>修习世间出世间法。<a id="a-KX"></a>相应寂静。<a id="a-KY"></a>非不相应。<a id="a-KZ"></a>若沙门婆罗门。<a id="a-Ka"></a>于世间出世间法。<a id="a-Kb"></a>初夜后夜。<a id="a-Kc"></a>知时止息。<a id="a-Kd"></a>知时知处。<a id="a-Ke"></a>及知方便。<a id="a-Kf"></a>如是则得安隐。<a id="a-Kg"></a>而住精进。<a id="a-Kh"></a>能破一切懈怠。<a id="a-Ki"></a>若沙门婆罗门。<a id="a-Kj"></a>为破烦恼。<a id="a-Kk"></a>勤修精进。<a id="a-Kl"></a>既生精进。<a id="a-Km"></a>于色声香味触境界。<a id="a-Kn"></a>不起着心。<a id="a-Ko"></a>若得因缘。<a id="a-Kp"></a>持心令住。<a id="a-Kq"></a>正心精进。<a id="a-Kr"></a>二法为伴。<a id="a-Ks"></a>摄心令离一切境界。<a id="a-Kt"></a>若不善力起。<a id="a-Ku"></a>精进遮之。<a id="a-Kv"></a>正念断除。<a id="a-Kw"></a>一切法中。<a id="a-Kx"></a>精进第一。<a id="a-Ky"></a>以此二法。<a id="a-Kz"></a>为同伴故。<a id="a-L0"></a>令诸善法坚固不坏而得果报。<a id="a-L1"></a>正心精进功德力故。<a id="a-L2"></a>终得涅槃。<a id="a-L3"></a>若沙门婆罗门。<a id="a-L4"></a>及余善人。<a id="a-L5"></a>知此功德。<a id="a-L6"></a>当勤精进。<a id="a-L7"></a>于世间中。<a id="a-L8"></a>精进最胜。<a id="a-L9"></a>若世间业。<a id="a-LA"></a>以勤修故。<a id="a-LB"></a>而得坚固。<a id="a-LC"></a>以勤修故。<a id="a-LD"></a>而得果报。<a id="a-LE"></a>久住于世。<a id="a-LF"></a>他不能坏。<a id="a-LG"></a>若人精进。<a id="a-LH"></a>于命终时。<a id="a-LI"></a>其心清净。<a id="a-LJ"></a>亦不怯弱。<a id="a-LK"></a>心不散乱。<a id="a-LL"></a>不恐不怖。<a id="a-LM"></a>虽得衰恼。<a id="a-LN"></a>不休不息。<a id="a-LO"></a>常勤修习。<a id="a-LP"></a>诸善增长。<a id="a-LQ"></a>怨不能坏。<a id="a-LR"></a>无有人能说其过恶。<a id="a-LS"></a>随所作业。<a id="a-LT"></a>具足成就。<a id="a-LU"></a>如是世间善业精进。<a id="a-LV"></a>智者所赞。<a id="a-LW"></a>何况出世。<a id="a-LX"></a>正智精进。<a id="a-LY"></a>而不胜妙。<a id="a-LZ"></a>是故一切法。<a id="a-La"></a>一切时。<a id="a-Lb"></a>一切智。<a id="a-Lc"></a>有智和合现前精进。<a id="a-Ld"></a>知时知处。<a id="a-Le"></a>正见勤修。<a id="a-Lf"></a>发精进故。<a id="a-Lg"></a>得一切乐。<a id="a-Lh"></a>若行颠倒。<a id="a-Li"></a>则得无利。<a id="a-Lj"></a>衰恼忧患。<a id="a-Lk"></a>若无智慧。<a id="a-Ll"></a>虽复勤苦。<a id="a-Lm"></a>不名精进。<a id="a-Ln"></a>尔时孔雀王菩萨以偈颂曰。</p>
  <p id="aLo">时处相应故　　令作业增长</p>
  <p id="aLp">如法勤精进　　则得善果报</p>
  <p id="aLq">虽法处作业　　舍离于正法</p>
  <p id="aLr">作业不成就　　以离精进故</p>
  <p id="aLs">如法勤精进　　智慧得涅槃</p>
  <p id="aLt">如空中投戟　　即生于天上</p>
  <p id="aLu">若人勤作业　　而修行精进</p>
  <p id="aLv">所作皆和合　　得广大成就</p>
  <p id="aLw">若于世间义　　若出世间义</p>
  <p id="aLx">皆由精进力　　一切得成就</p>
  <p id="aLy">若离精进力　　及离于正法</p>
  <p id="aLz">彼人无富乐　　如求月中垢</p>
  <p id="aM0">贤圣八分道　　念为能守护</p>
  <p id="aM1">精进大力人　　能到第一道</p>
  <p id="aM2">精进得菩提　　精进故生天</p>
  <p id="aM3">一切诸道果　　无非精进得</p>
  <p id="aM4">既知此功德　　精进调诸根</p>
  <p id="aM5">意发勤精进　　无与精进等</p>
  <p id="aM6">如是孔雀王菩萨。<a id="a-M7"></a>为兜率陀天众夜摩天众。<a id="a-M8"></a>说于本生所持经法。<a id="a-M9"></a>时诸天众。<a id="a-MA"></a>皆悉听受。<a id="a-MB"></a>离于放逸。<a id="a-MC"></a>诸根调伏。<a id="a-MD"></a>一心谛听。<a id="a-ME"></a>时孔雀王知诸天心生大欢喜。<a id="a-MF"></a>发勤精进。<a id="a-MG"></a>以清净心。<a id="a-MH"></a>为之说法。<a id="a-MI"></a>令集安隐。<a id="a-MJ"></a>寂灭涅槃。<a id="a-MK"></a>利益安乐一切诸天。<a id="a-ML"></a>一切菩萨。<a id="a-MM"></a>法利众生。</p>
 </body>
</html>