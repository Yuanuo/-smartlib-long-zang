<!doctype html>
<html id="z3IBURfbe" data-ver="1367">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十二</h1>
  <h2 id="a2">观天品第六之三十一(夜摩天之十七)</h2>
  <p id="a3">又复彼天。<a id="a-4"></a>若心有念。<a id="a-5"></a>欲下虚空。<a id="a-6"></a>即心念时。<a id="a-7"></a>共诸天众。<a id="a-8"></a>从空而下。<a id="a-9"></a>下已还至自住处住。<a id="a-A"></a>如是宝珠。<a id="a-B"></a>还复如本。<a id="a-C"></a>有大光明。<a id="a-D"></a>彼诸天女。<a id="a-E"></a>为始生天。<a id="a-F"></a>如是说已。<a id="a-G"></a>尔时如是始生天子。<a id="a-H"></a>为欲罥缚。<a id="a-I"></a>复乐境界。<a id="a-J"></a>向宝珠林。<a id="a-K"></a>见不远处。<a id="a-L"></a>有黄赤白无量百千种种光明满珠林中。<a id="a-M"></a>彼宝珠林不远之处。<a id="a-N"></a>则有鹅林。<a id="a-O"></a>尔时如是始生天子。<a id="a-P"></a>于天女边。<a id="a-Q"></a>如是闻已。<a id="a-R"></a>向宝珠林。<a id="a-S"></a>共彼天女。<a id="a-T"></a>如是往到。<a id="a-U"></a>既前到已。<a id="a-V"></a>见珠光明。<a id="a-W"></a>乃有无量。<a id="a-X"></a>当尔之时。<a id="a-Y"></a>始生天子。<a id="a-Z"></a>如是忆念如彼异天。<a id="a-a"></a>入宝珠林虚空中行。<a id="a-b"></a>遍见天处。<a id="a-c"></a>我亦如是。<a id="a-d"></a>入宝珠林。<a id="a-e"></a>如是而行。<a id="a-f"></a>即于念时。<a id="a-g"></a>随心所念。<a id="a-h"></a>珠为堂舍。<a id="a-i"></a>在虚空中。<a id="a-j"></a>彼始生天。<a id="a-k"></a>空中见已。<a id="a-l"></a>共天女众。<a id="a-m"></a>入宝珠堂。<a id="a-n"></a>如自善业。<a id="a-o"></a>见彼堂中。<a id="a-p"></a>种种可爱。<a id="a-q"></a>彼宝珠中。<a id="a-r"></a>有流水河。<a id="a-s"></a>莲华水池。<a id="a-t"></a>园林山峰。<a id="a-u"></a>满珠堂内。<a id="a-v"></a>眼见心乐。</p>
  <p id="aw">复于诸处。<a id="a-x"></a>见有诸鸟。<a id="a-y"></a>鸟声可爱。<a id="a-z"></a>彼如是处。<a id="a-10"></a>有种种色形相香华。<a id="a-11"></a>复见异处种种鸟兽。<a id="a-12"></a>有河平岸。<a id="a-13"></a>有河峻岸。<a id="a-14"></a>皆悉可爱在彼河边。<a id="a-15"></a>复见异处。<a id="a-16"></a>多有天子及诸天女。<a id="a-17"></a>歌舞喜笑游戏受乐。<a id="a-18"></a>彼如是处诸园林等。<a id="a-19"></a>一切皆如向来所说。<a id="a-1A"></a>天子始见共天女众游戏受乐放逸而行。<a id="a-1B"></a>爱不知足。<a id="a-1C"></a>又行异处。<a id="a-1D"></a>次复行到苏陀食处。<a id="a-1E"></a>为食食故。<a id="a-1F"></a>如自善业。<a id="a-1G"></a>相似得食。<a id="a-1H"></a>食彼食已。<a id="a-1I"></a>为境界火之所烧然。<a id="a-1J"></a>复向酒河。<a id="a-1K"></a>共诸天女。<a id="a-1L"></a>爱波所漂。<a id="a-1M"></a>去向彼河饮酒地处。<a id="a-1N"></a>到彼处已。<a id="a-1O"></a>乃以珠器盛酒而饮。<a id="a-1P"></a>彼既饮酒。<a id="a-1Q"></a>欢喜之心转更增长。<a id="a-1R"></a>爱境界火之所烧然。<a id="a-1S"></a>为五境界之所迷惑。<a id="a-1T"></a>复共天女。<a id="a-1U"></a>歌舞游戏。</p>
  <p id="a1V">彼处如是受天乐已。<a id="a-1W"></a>复向水池莲华之林。<a id="a-1X"></a>为欲在彼池中游戏。<a id="a-1Y"></a>共天女众。<a id="a-1Z"></a>受诸欲乐。<a id="a-1a"></a>是故向彼莲华池林。<a id="a-1b"></a>到已复更受境界乐。<a id="a-1c"></a>共诸天女。<a id="a-1d"></a>水中游戏。<a id="a-1e"></a>第一胜乐。<a id="a-1f"></a>不可譬喻。<a id="a-1g"></a>受如是乐。<a id="a-1h"></a>又复欲发。<a id="a-1i"></a>悕望欲乐。<a id="a-1j"></a>欲闻音声。<a id="a-1k"></a>贪着境界。<a id="a-1l"></a>五乐音声。<a id="a-1m"></a>心念悕望。<a id="a-1n"></a>闻天女众歌咏之声。<a id="a-1o"></a>五乐音声。<a id="a-1p"></a>闻已心乐。<a id="a-1q"></a>不可称说。<a id="a-1r"></a>更无异法可以为喻。<a id="a-1s"></a>彼受如是五欲功德种种胜乐。<a id="a-1t"></a>不知厌足。<a id="a-1u"></a>以有爱故。<a id="a-1v"></a>爱不知足。<a id="a-1w"></a>如火得薪。<a id="a-1x"></a>无有足时。<a id="a-1y"></a>如是欲者。<a id="a-1z"></a>欲不可足。<a id="a-20"></a>常无量种。<a id="a-21"></a>无量分别。<a id="a-22"></a>而受诸乐。<a id="a-23"></a>于长久时。<a id="a-24"></a>既受乐已。<a id="a-25"></a>而复更于鹅林之中珠堂上坐。<a id="a-26"></a>共诸天女。<a id="a-27"></a>下彼珠堂。<a id="a-28"></a>在鹅林中。<a id="a-29"></a>而复更见未曾有处。<a id="a-2A"></a>如是如是。<a id="a-2B"></a>见彼处已。<a id="a-2C"></a>如是如是。<a id="a-2D"></a>心生喜乐。<a id="a-2E"></a>如是如是。<a id="a-2F"></a>种种见已。<a id="a-2G"></a>而于境界。<a id="a-2H"></a>犹不知足。<a id="a-2I"></a>如是流水。<a id="a-2J"></a>莲华河池园林等处。<a id="a-2K"></a>若天天女。<a id="a-2L"></a>见无量种五乐音声如是游戏。<a id="a-2M"></a>又复鹅王。<a id="a-2N"></a>住宽广处。<a id="a-2O"></a>天共天女。<a id="a-2P"></a>向彼鹅处。<a id="a-2Q"></a>如是彼处。<a id="a-2R"></a>见种种天无量百千歌舞游戏而受天乐。<a id="a-2S"></a>更无余物可为譬喻。<a id="a-2T"></a>形世间日。<a id="a-2U"></a>如萤火虫。<a id="a-2V"></a>唯除光明。<a id="a-2W"></a>更无譬喻。<a id="a-2X"></a>彼处如是不可譬喻境界受乐。<a id="a-2Y"></a>彼受乐天。<a id="a-2Z"></a>譬喻叵得。<a id="a-2a"></a>人世界中。<a id="a-2b"></a>第一美味。<a id="a-2c"></a>所谓蜜味合药之酒。<a id="a-2d"></a>甘蔗肉等。<a id="a-2e"></a>阎浮提中。<a id="a-2f"></a>此味第一。<a id="a-2g"></a>一切和合。<a id="a-2h"></a>于赤苏陀。<a id="a-2i"></a>如极苦味。<a id="a-2j"></a>檗味不异。<a id="a-2k"></a>人中胜味。<a id="a-2l"></a>于彼天味。<a id="a-2m"></a>如是劣减。<a id="a-2n"></a>如是味胜。<a id="a-2o"></a>少分譬喻。<a id="a-2p"></a>天中之味。<a id="a-2q"></a>不可譬喻。<a id="a-2r"></a>彼天之香。<a id="a-2s"></a>亦不可喻。<a id="a-2t"></a>如人世间第一善香。<a id="a-2u"></a>谓栴檀香。<a id="a-2v"></a>若沉水香。<a id="a-2w"></a>末香涂香。<a id="a-2x"></a>瞻波迦华。<a id="a-2y"></a>尼居私帝苏摩那华。<a id="a-2z"></a>如是乾陀婆离师迦忧钵罗华。<a id="a-30"></a>拘物头华。<a id="a-31"></a>尼朱罗等。<a id="a-32"></a>此一切华。<a id="a-33"></a>皆悉和合。<a id="a-34"></a>犹亦不如天中之华。<a id="a-35"></a>于彼天中。<a id="a-36"></a>荏婆色华。<a id="a-37"></a>十六分中不及其一。<a id="a-38"></a>如是天中。<a id="a-39"></a>香亦如是不可譬喻。<a id="a-3A"></a>又彼天中。<a id="a-3B"></a>触亦如是不可譬喻。<a id="a-3C"></a>人世界中一切国土平等胜触。<a id="a-3D"></a>谓憍奢耶绢。<a id="a-3E"></a>及乌拏若劫贝等。<a id="a-3F"></a>如是种种。<a id="a-3G"></a>彼人中触。<a id="a-3H"></a>一切和合。<a id="a-3I"></a>于彼天中。<a id="a-3J"></a>极微劣触。<a id="a-3K"></a>谓金最坚。<a id="a-3L"></a>犹胜人中所有胜触。<a id="a-3M"></a>于天下触。<a id="a-3N"></a>十六分中不及其一。<a id="a-3O"></a>如是天中所有诸触。<a id="a-3P"></a>不可譬喻。<a id="a-3Q"></a>又彼天中声亦如是。<a id="a-3R"></a>不可譬喻。<a id="a-3S"></a>人世界中第一声者。<a id="a-3T"></a>所谓琵琶。<a id="a-3U"></a>筝笛箜篌。<a id="a-3V"></a>齐鼓歌等。<a id="a-3W"></a>如是诸声。<a id="a-3X"></a>一切和合。<a id="a-3Y"></a>犹亦不如彼天之中庄严具声。<a id="a-3Z"></a>于彼天中庄严具声。<a id="a-3a"></a>十六分中不及其一。<a id="a-3b"></a>如是天中所有音声。<a id="a-3c"></a>不可譬喻。<a id="a-3d"></a>如是譬喻。<a id="a-3e"></a>唯可得与四天王天以为譬喻。<a id="a-3f"></a>若于第二三十三天。<a id="a-3g"></a>则非譬喻。<a id="a-3h"></a>于夜摩天。<a id="a-3i"></a>亦非譬喻。<a id="a-3j"></a>人中欲乐。<a id="a-3k"></a>唯可得况四天王天所受欲乐。<a id="a-3l"></a>四天王天所受欲乐。<a id="a-3m"></a>唯可得况三十三天所受欲乐。<a id="a-3n"></a>三十三天所受欲乐。<a id="a-3o"></a>唯可得况夜摩天中所受欲乐。<a id="a-3p"></a>如是次第。<a id="a-3q"></a>业力胜故。<a id="a-3r"></a>六欲天中。<a id="a-3s"></a>次第转胜。<a id="a-3t"></a>诸天境界。<a id="a-3u"></a>意亦如是。<a id="a-3v"></a>天乐转胜。<a id="a-3w"></a>意地之乐。<a id="a-3x"></a>有无量种。<a id="a-3y"></a>一切和合。<a id="a-3z"></a>如是天子。<a id="a-40"></a>彼鹅林中。<a id="a-41"></a>游戏受乐。<a id="a-42"></a>次第渐前。<a id="a-43"></a>遂近鹅王。<a id="a-44"></a>见彼鹅王在广池中种种游戏。<a id="a-45"></a>共彼雌鸟。<a id="a-46"></a>住莲华林。<a id="a-47"></a>天众围绕彼大鹅王。<a id="a-48"></a>有一莲华。<a id="a-49"></a>一由旬量。<a id="a-4A"></a>七宝莲华。<a id="a-4B"></a>金刚为须其触极软。<a id="a-4C"></a>及香色等不可譬喻。<a id="a-4D"></a>无量光明。<a id="a-4E"></a>从华而出。<a id="a-4F"></a>有百千叶。<a id="a-4G"></a>彼大鹅王。<a id="a-4H"></a>在彼如是莲华中住。<a id="a-4I"></a>于节会时。<a id="a-4J"></a>节会之时。<a id="a-4K"></a>夜摩天王。<a id="a-4L"></a>牟修楼陀。<a id="a-4M"></a>并天众等。<a id="a-4N"></a>鹅为说法。<a id="a-4O"></a>彼鹅王者。<a id="a-4P"></a>以愿力故。<a id="a-4Q"></a>生夜摩中。<a id="a-4R"></a>如是利益。<a id="a-4S"></a>生夜摩天。<a id="a-4T"></a>为夜摩天。<a id="a-4U"></a>如是说法。<a id="a-4V"></a>令离放逸。<a id="a-4W"></a>尔时如是始生天子。<a id="a-4X"></a>次第渐前。<a id="a-4Y"></a>往到广池。<a id="a-4Z"></a>善时鹅王。<a id="a-4a"></a>既见如是始生天子。<a id="a-4b"></a>为说偈言。</p>
  <p id="a4c">以有渴爱故　　于欲不知足</p>
  <p id="a4d">由心动诸根　　不觉时已过</p>
  <p id="a4e">所爱着欲乐　　无常法所摄</p>
  <p id="a4f">以乐见妇女　　不觉时已过</p>
  <p id="a4g">为爱所迷故　　系属于生死</p>
  <p id="a4h">如是愚痴者　　不觉时已过</p>
  <p id="a4i">为欲牵心故　　没在痴闇中</p>
  <p id="a4j">嗔所系缚者　　不觉时已过</p>
  <p id="a4k">系缚在地狱　　不生厌离心</p>
  <p id="a4l">放逸毒所迷　　不觉时已过</p>
  <p id="a4m">不调不知羞　　恃姓生憍慢</p>
  <p id="a4n">心贪不知足　　不觉时已过</p>
  <p id="a4o">五绳罥所缚　　六法之所迷</p>
  <p id="a4p">三时中常痴　　不觉时已过</p>
  <p id="a4q">不知恶趣道　　恶罥所破坏</p>
  <p id="a4r">若有如是心　　不觉时已过</p>
  <p id="a4s">初得欲则乐　　后则不利益</p>
  <p id="a4t">以心着欲故　　不觉时已过</p>
  <p id="a4u">不知前世苦　　而乐着天乐</p>
  <p id="a4v">未知爱别离　　不觉时已过</p>
  <p id="a4w">为业网所缚　　如鱼在网中</p>
  <p id="a4x">是故失善道　　不觉时已过</p>
  <p id="a4y">愚痴者无心　　不知有过患</p>
  <p id="a4z">没在于痴闇　　不觉时已过</p>
  <p id="a50">众生业罥缚　　独而无伴侣</p>
  <p id="a51">见天女故迷　　不觉时已过</p>
  <p id="a52">乘骑诸根马　　迷失于善道</p>
  <p id="a53">贪着三界味　　不觉时已过</p>
  <p id="a54">不知戒非戒　　或复多嗔恚</p>
  <p id="a55">失意亦失道　　不觉时已过</p>
  <p id="a56">不知利益不　　迷于作不作</p>
  <p id="a57">如小儿戏弄　　不觉时已过</p>
  <p id="a58">如河水速流　　在园林池处</p>
  <p id="a59">常受欲乐故　　不觉时已过</p>
  <p id="a5A">在山顶堂中　　若在莲花林</p>
  <p id="a5B">常受欲乐故　　不觉时已过</p>
  <p id="a5C">于业业报中　　未曾有知解</p>
  <p id="a5D">唯贪着食味　　不觉时已过</p>
  <p id="a5E">业风之所吹　　常在此三界</p>
  <p id="a5F">流转犹如轮　　痴故不觉知</p>
  <p id="a5G">常在于恶处　　上高梁绳上</p>
  <p id="a5H">如是愚痴者　　不勤舍离过</p>
  <p id="a5I">若能舍离欲　　是第一精进</p>
  <p id="a5J">离一切希望　　则无诸烦恼</p>
  <p id="a5K">彼初中后时　　若得佛法已</p>
  <p id="a5L">寂静修行故　　是无烦恼者</p>
  <p id="a5M">若得于欲乐　　彼乐必破坏</p>
  <p id="a5N">因欲得苦报　　知欲非胜法</p>
  <p id="a5O">是故有智者　　心不乐于欲</p>
  <p id="a5P">彼则能断除　　生死苦因缘</p>
  <p id="a5Q">彼大鹅王。<a id="a-5R"></a>为始生天如是说偈。<a id="a-5S"></a>毁呰欲法。<a id="a-5T"></a>如是说故。<a id="a-5U"></a>彼始生天。<a id="a-5V"></a>渐渐前进。<a id="a-5W"></a>近于鹅王。<a id="a-5X"></a>彼始生天。<a id="a-5Y"></a>虽闻胜法而心不受。<a id="a-5Z"></a>境界迷故。<a id="a-5a"></a>渐近鹅王。<a id="a-5b"></a>而不摄法。<a id="a-5c"></a>犹着境界。<a id="a-5d"></a>受诸欲乐。<a id="a-5e"></a>现见鹅王在水中戏。<a id="a-5f"></a>入莲华林。<a id="a-5g"></a>割取莲华。<a id="a-5h"></a>共天女众。<a id="a-5i"></a>掷而弄之。<a id="a-5j"></a>善时鹅王而语之言。<a id="a-5k"></a>此安隐语而不肯受。<a id="a-5l"></a>汝于后时。<a id="a-5m"></a>为何所得。<a id="a-5n"></a>尔时鸟处始生天子。<a id="a-5o"></a>复闻远处有胜妙声。<a id="a-5p"></a>胜于天声。<a id="a-5q"></a>闻彼声已。<a id="a-5r"></a>心生爱乐。<a id="a-5s"></a>其声普遍琵琶箜篌齐鼓笛等。<a id="a-5t"></a>如是种种可爱音声。<a id="a-5u"></a>尔时彼天。<a id="a-5v"></a>在广池边。<a id="a-5w"></a>种种游戏。<a id="a-5x"></a>既闻声已。<a id="a-5y"></a>一切回面。<a id="a-5z"></a>向彼声听。<a id="a-60"></a>尔时远见有百千堂。<a id="a-61"></a>周匝围绕。<a id="a-62"></a>天歌音声。<a id="a-63"></a>甚为可爱。<a id="a-64"></a>闻者欲发。<a id="a-65"></a>端严殊妙如星绕月。<a id="a-66"></a>如是如是。<a id="a-67"></a>堂行围绕。<a id="a-68"></a>或身光明。<a id="a-69"></a>周匝轮行。<a id="a-6A"></a>一切天众。<a id="a-6B"></a>见之心乐。<a id="a-6C"></a>百千天女。<a id="a-6D"></a>咏歌音声。<a id="a-6E"></a>夜摩天主。<a id="a-6F"></a>在百千叶七宝莲华台上而坐。<a id="a-6G"></a>无量天女之所围绕。<a id="a-6H"></a>为听法故。<a id="a-6I"></a>向彼善时菩萨鹅王所住之处。</p>
  <p id="a6J">尔时鹅王善时菩萨。<a id="a-6K"></a>见已速迎。<a id="a-6L"></a>共余雌鹅。<a id="a-6M"></a>并余雄鹅。<a id="a-6N"></a>无量百千胜妙七宝间错其身。<a id="a-6O"></a>一切同时。<a id="a-6P"></a>皆在虚空飞向天主牟修楼陀。<a id="a-6Q"></a>复有余鹅咏歌音声。<a id="a-6R"></a>如是二王。<a id="a-6S"></a>一是鹅王。<a id="a-6T"></a>二是天王。<a id="a-6U"></a>迭相敬重。<a id="a-6V"></a>出美妙语。<a id="a-6W"></a>迭相问讯。<a id="a-6X"></a>鹅王善时。<a id="a-6Y"></a>以本愿故。<a id="a-6Z"></a>为夜摩天除放逸故。<a id="a-6a"></a>生夜摩天。<a id="a-6b"></a>善时王言。<a id="a-6c"></a>天王久时不来在此广池之所。<a id="a-6d"></a>我于余天闻如是言。<a id="a-6e"></a>牟修楼陀夜摩天王。<a id="a-6f"></a>不放逸行。<a id="a-6g"></a>共诸天众。<a id="a-6h"></a>在彼山树具足地处。<a id="a-6i"></a>看六佛塔。<a id="a-6j"></a>礼拜供养。<a id="a-6k"></a>化力书经。<a id="a-6l"></a>在彼佛塔读说彼经。<a id="a-6m"></a>示诸天众。<a id="a-6n"></a>此因缘故。<a id="a-6o"></a>我今来迎。<a id="a-6p"></a>汝于彼处说法之时。<a id="a-6q"></a>我亦在此广池之侧。<a id="a-6r"></a>为游戏天如应说法。<a id="a-6s"></a>谓第一义。<a id="a-6t"></a>寂静安隐。<a id="a-6u"></a>能除放逸。<a id="a-6v"></a>毕竟利益。<a id="a-6w"></a>以此因缘。<a id="a-6x"></a>我今如是来迎天王。<a id="a-6y"></a>我以爱法。<a id="a-6z"></a>离于慢心。<a id="a-70"></a>敬重故来。</p>
  <p id="a71">彼时如是。<a id="a-72"></a>牟修楼陀夜摩天王。<a id="a-73"></a>闻是语已。<a id="a-74"></a>作如是言。<a id="a-75"></a>鹅王普为饶益一切夜摩诸天。<a id="a-76"></a>利益一切夜摩诸天故在此处。<a id="a-77"></a>今共回还到广池所。<a id="a-78"></a>说是语已。<a id="a-79"></a>牟修楼陀夜摩天王。<a id="a-7A"></a>无量天众诸天女众之所围绕。<a id="a-7B"></a>善时鹅王。<a id="a-7C"></a>无量百千鹅众围绕。<a id="a-7D"></a>如是二王。<a id="a-7E"></a>各并其众。<a id="a-7F"></a>彼此和合。<a id="a-7G"></a>于虚空中。<a id="a-7H"></a>种种音声。<a id="a-7I"></a>心皆无垢。<a id="a-7J"></a>犹如宝珠。<a id="a-7K"></a>于放逸地。<a id="a-7L"></a>不放逸行。<a id="a-7M"></a>有大威德。<a id="a-7N"></a>共向广池。<a id="a-7O"></a>到广池已。<a id="a-7P"></a>彼广池所一切天众。<a id="a-7Q"></a>既见天王暂止放逸。<a id="a-7R"></a>不作音声。<a id="a-7S"></a>不相娱乐。<a id="a-7T"></a>不于水中种种游戏。<a id="a-7U"></a>生敬重心。</p>
  <p id="a7V">夜摩天王。<a id="a-7W"></a>知彼天众心调顺故。<a id="a-7X"></a>语鹅王言。<a id="a-7Y"></a>善时鹅王。<a id="a-7Z"></a>此时最善。<a id="a-7a"></a>今可说法。<a id="a-7b"></a>天众见我心皆离慢并天女众一切无慢。<a id="a-7c"></a>可为说法。<a id="a-7d"></a>尔时鹅王。<a id="a-7e"></a>自念本生曾于往世有佛。<a id="a-7f"></a>名为迦迦村陀。<a id="a-7g"></a>于彼佛所闻诸法门。<a id="a-7h"></a>所闻法中。<a id="a-7i"></a>唯以一法。<a id="a-7j"></a>为天众说。<a id="a-7k"></a>语天王言。<a id="a-7l"></a>天王善听。<a id="a-7m"></a>我今为说。<a id="a-7n"></a>有五种法。<a id="a-7o"></a>若天若人。<a id="a-7p"></a>放逸行者。<a id="a-7q"></a>是根本过。<a id="a-7r"></a>何等为五。<a id="a-7s"></a>谓放逸者其心则乱。<a id="a-7t"></a>意念异法。<a id="a-7u"></a>口宣异言。<a id="a-7v"></a>若有所说。<a id="a-7w"></a>不实无义。<a id="a-7x"></a>前后相违。<a id="a-7y"></a>动转不定。<a id="a-7z"></a>他则不受。<a id="a-80"></a>何以故。<a id="a-81"></a>以其放逸心动乱故。<a id="a-82"></a>自不能知。<a id="a-83"></a>为何所说。<a id="a-84"></a>为谁而说。<a id="a-85"></a>彼则轻毁。<a id="a-86"></a>彼则不受。<a id="a-87"></a>以如是故。<a id="a-88"></a>则于一切便为自轻。<a id="a-89"></a>是放逸过。<a id="a-8A"></a>放逸过故堕于恶道。<a id="a-8B"></a>于三恶趣随相应生。<a id="a-8C"></a>此是初过。</p>
  <p id="a8D">又彼放逸有第二过。<a id="a-8E"></a>何者第二。<a id="a-8F"></a>所谓不知应作不作。<a id="a-8G"></a>放逸意故。<a id="a-8H"></a>不知何者是所应作。<a id="a-8I"></a>不知何者所不应作。<a id="a-8J"></a>不知何业。<a id="a-8K"></a>不知何果。<a id="a-8L"></a>以不知业。<a id="a-8M"></a>故不知果。<a id="a-8N"></a>彼愚痴者迷业果故。<a id="a-8O"></a>身坏命终堕于恶道生地狱中。<a id="a-8P"></a>以放逸故得如是过。<a id="a-8Q"></a>此第二过。</p>
  <p id="a8R">又彼放逸有第三过。<a id="a-8S"></a>何者第三。<a id="a-8T"></a>若人若天。<a id="a-8U"></a>以放逸故。<a id="a-8V"></a>近恶知识。<a id="a-8W"></a>不敬三宝。<a id="a-8X"></a>不求于智。<a id="a-8Y"></a>不敬尊长。<a id="a-8Z"></a>于过功德。<a id="a-8a"></a>不觉不知。<a id="a-8b"></a>于生死苦。<a id="a-8c"></a>不生厌离。<a id="a-8d"></a>不知杂业。<a id="a-8e"></a>谓种种业。<a id="a-8f"></a>不能翘勤。<a id="a-8g"></a>常喜睡眠。<a id="a-8h"></a>不能持戒。<a id="a-8i"></a>身坏命终堕于恶道生地狱中。<a id="a-8j"></a>以放逸故。<a id="a-8k"></a>得如是过。<a id="a-8l"></a>此第三过。</p>
  <p id="a8m">又彼放逸有第四过。<a id="a-8n"></a>何者第四。<a id="a-8o"></a>谓于天中。<a id="a-8p"></a>若于人中。<a id="a-8q"></a>即初生时。<a id="a-8r"></a>命行不住。<a id="a-8s"></a>即生即灭。<a id="a-8t"></a>善业亦尔。<a id="a-8u"></a>生已即尽。<a id="a-8v"></a>死王欲至。<a id="a-8w"></a>共谁放逸。<a id="a-8x"></a>彼必别离。<a id="a-8y"></a>此有四法。<a id="a-8z"></a>必定离别。<a id="a-90"></a>何等为四。<a id="a-91"></a>一者少年。<a id="a-92"></a>二者安隐。<a id="a-93"></a>三者寿命。<a id="a-94"></a>四者具足。<a id="a-95"></a>如是四种。<a id="a-96"></a>必定离别。<a id="a-97"></a>智者常观如是四种。<a id="a-98"></a>若放逸者。<a id="a-99"></a>则不能知。<a id="a-9A"></a>若天若人。<a id="a-9B"></a>放逸行者。<a id="a-9C"></a>一切不知。<a id="a-9D"></a>以不知故。<a id="a-9E"></a>堕于恶道。<a id="a-9F"></a>以放逸故。<a id="a-9G"></a>得如是过。<a id="a-9H"></a>此第四过。<a id="a-9I"></a>又彼放逸有第五过。<a id="a-9J"></a>何者第五。<a id="a-9K"></a>谓于第一不可信处。<a id="a-9L"></a>而便信之。<a id="a-9M"></a>不可信中最叵信者。<a id="a-9N"></a>所谓妇女。<a id="a-9O"></a>而愚痴者。<a id="a-9P"></a>信于妇女。<a id="a-9Q"></a>彼愚痴者。<a id="a-9R"></a>虽信妇女。<a id="a-9S"></a>然彼妇女于其不信。<a id="a-9T"></a>乃至命尽。<a id="a-9U"></a>心不离诳。<a id="a-9V"></a>一切妇女。<a id="a-9W"></a>皆多谄诳。<a id="a-9X"></a>皆多幻伪。<a id="a-9Y"></a>多垢破坏。<a id="a-9Z"></a>其心多慢。<a id="a-9a"></a>破戒心浊。<a id="a-9b"></a>如是等过。<a id="a-9c"></a>一切妇女心皆不离。<a id="a-9d"></a>如火之热。<a id="a-9e"></a>一切妇女。<a id="a-9f"></a>不离此法。<a id="a-9g"></a>若愚痴者。<a id="a-9h"></a>信彼妇女。<a id="a-9i"></a>唯有语言。<a id="a-9j"></a>然无一实。<a id="a-9k"></a>以爱贪故。<a id="a-9l"></a>为欲所牵。<a id="a-9m"></a>是故近之。<a id="a-9n"></a>如是略说放逸之行五种过患。<a id="a-9o"></a>如是五过。<a id="a-9p"></a>不离放逸。<a id="a-9q"></a>是故天人。<a id="a-9r"></a>应舍放逸。<a id="a-9s"></a>此放逸行。<a id="a-9t"></a>障涅槃门。<a id="a-9u"></a>放逸行者。<a id="a-9v"></a>身坏命终堕于恶道。<a id="a-9w"></a>生在地狱饿鬼畜生以放逸故。<a id="a-9x"></a>得如是过。<a id="a-9y"></a>此第五过。<a id="a-9z"></a>是故智者。<a id="a-A0"></a>应离放逸。<a id="a-A1"></a>若舍放逸。<a id="a-A2"></a>有五功德。<a id="a-A3"></a>何等为五。<a id="a-A4"></a>所谓正行。<a id="a-A5"></a>心意正信。<a id="a-A6"></a>作所应作。<a id="a-A7"></a>不应作者。<a id="a-A8"></a>则便不作。<a id="a-A9"></a>恒常用意于一切时。<a id="a-AA"></a>皆作利益。<a id="a-AB"></a>舍离放逸。<a id="a-AC"></a>如毒不异。<a id="a-AD"></a>善知三世。<a id="a-AE"></a>此不放逸。<a id="a-AF"></a>最初功德。<a id="a-AG"></a>不放逸故。<a id="a-AH"></a>得此功德。</p>
  <p id="aAI">又不放逸第二功德。<a id="a-AJ"></a>何者第二。<a id="a-AK"></a>谓知轻重。<a id="a-AL"></a>近善知识。<a id="a-AM"></a>常行善业。<a id="a-AN"></a>远恶知识。<a id="a-AO"></a>不作恶业。<a id="a-AP"></a>以彼恶业。<a id="a-AQ"></a>善人嫌毁。<a id="a-AR"></a>若见恶人。<a id="a-AS"></a>则皆舍离。<a id="a-AT"></a>见功德人。<a id="a-AU"></a>则便亲近。<a id="a-AV"></a>如是修行。<a id="a-AW"></a>善意行故。<a id="a-AX"></a>不入恶道。<a id="a-AY"></a>此不放逸第二功德。<a id="a-AZ"></a>不放逸故。<a id="a-Aa"></a>得此功德。<a id="a-Ab"></a>又不放逸第三功德。<a id="a-Ac"></a>何者第三。<a id="a-Ad"></a>所谓谨慎。<a id="a-Ae"></a>乃至舍命。<a id="a-Af"></a>不属妇女。<a id="a-Ag"></a>不信其言。<a id="a-Ah"></a>常一切时。<a id="a-Ai"></a>形相可见。<a id="a-Aj"></a>一切妇女。<a id="a-Ak"></a>有二种缚。<a id="a-Al"></a>系缚世间。<a id="a-Am"></a>唯见其色。<a id="a-An"></a>不信其语。<a id="a-Ao"></a>彼有智者。<a id="a-Ap"></a>如是如实观察妇女。<a id="a-Aq"></a>如是如实正观察已。<a id="a-Ar"></a>虽见歌舞喜笑游戏庄严具等心不贪着。<a id="a-As"></a>一切放逸皆因妇女。<a id="a-At"></a>一切妇女是半放逸。<a id="a-Au"></a>若有能离妇女放逸。<a id="a-Av"></a>则能渡于生死大海。<a id="a-Aw"></a>人世界中。<a id="a-Ax"></a>人皆说言不放逸者。<a id="a-Ay"></a>得名好人。<a id="a-Az"></a>此不放逸第三功德。<a id="a-B0"></a>不放逸故。<a id="a-B1"></a>得此功德。</p>
  <p id="aB2">又不放逸第四功德。<a id="a-B3"></a>何者第四。<a id="a-B4"></a>所谓谨慎不放逸者。<a id="a-B5"></a>谓于富乐。<a id="a-B6"></a>欲等不信。<a id="a-B7"></a>观知无常。<a id="a-B8"></a>作如是知。<a id="a-B9"></a>此欲无常。<a id="a-BA"></a>转动不定。<a id="a-BB"></a>则不可信。<a id="a-BC"></a>不久破坏。<a id="a-BD"></a>不久失灭。<a id="a-BE"></a>如是不信。<a id="a-BF"></a>安隐之事。<a id="a-BG"></a>故不放逸。<a id="a-BH"></a>一切安隐。<a id="a-BI"></a>为病所坏。<a id="a-BJ"></a>如是于少亦不生信。<a id="a-BK"></a>一切少年为老所坏。<a id="a-BL"></a>是故于少不生慢心。<a id="a-BM"></a>如是于命亦不生信。<a id="a-BN"></a>不生慢心。<a id="a-BO"></a>不作恶业。<a id="a-BP"></a>何以故。<a id="a-BQ"></a>必为死王所劫夺故。<a id="a-BR"></a>是故不信一切有为生死之法。<a id="a-BS"></a>以不信故。<a id="a-BT"></a>不放逸行。<a id="a-BU"></a>此不放逸第四功德。<a id="a-BV"></a>不放逸故。<a id="a-BW"></a>得此功德。</p>
  <p id="aBX">又不放逸第五功德。<a id="a-BY"></a>何者第五。<a id="a-BZ"></a>所谓恒常亲近圣人爱乐智故。<a id="a-Ba"></a>归依三宝闻法思义。<a id="a-Bb"></a>彼临死时。<a id="a-Bc"></a>不生怖畏。<a id="a-Bd"></a>以知死相。<a id="a-Be"></a>知退相故。<a id="a-Bf"></a>不生怖畏。<a id="a-Bg"></a>闻义天子。<a id="a-Bh"></a>则知退相。<a id="a-Bi"></a>人欲死时。<a id="a-Bj"></a>则知死相。<a id="a-Bk"></a>如是知故。<a id="a-Bl"></a>知生恶道。<a id="a-Bm"></a>知生善道。<a id="a-Bn"></a>作如是知。<a id="a-Bo"></a>我生善道我生恶道。<a id="a-Bp"></a>若临死时。<a id="a-Bq"></a>恶道相出。<a id="a-Br"></a>则能方便令心清净。<a id="a-Bs"></a>心清净故。<a id="a-Bt"></a>恶道相灭。<a id="a-Bu"></a>善道相现。<a id="a-Bv"></a>此不放逸第一胜果。<a id="a-Bw"></a>甚为难得。<a id="a-Bx"></a>诸亲善中。<a id="a-By"></a>此亦最胜。<a id="a-Bz"></a>此不放逸第五功德。<a id="a-C0"></a>不放逸故。<a id="a-C1"></a>得此功德。<a id="a-C2"></a>尔时彼处善时鹅王。<a id="a-C3"></a>颂彼如来迦迦村陀。<a id="a-C4"></a>佛所说偈言。</p>
  <p id="aC5">已离欲如来　　赞叹不放逸</p>
  <p id="aC6">毁呰放逸行　　所至生死处</p>
  <p id="aC7">不放逸解脱　　放逸故受苦</p>
  <p id="aC8">此放逸系缚　　愚者不能断</p>
  <p id="aC9">不放逸善人　　则生于天中</p>
  <p id="aCA">于天中放逸　　故退时心悔</p>
  <p id="aCB">一切放逸者　　生死不得脱</p>
  <p id="aCC">放逸第一罥　　能缚令流转</p>
  <p id="aCD">作所不应作　　不作所应作</p>
  <p id="aCE">一切放逸者　　所作皆颠倒</p>
  <p id="aCF">尚不作世法　　何况出世法</p>
  <p id="aCG">是故诸智者　　不赞放逸行</p>
  <p id="aCH">以是故不应　　行放逸之行</p>
  <p id="aCI">如是放逸行　　是恶道初使</p>
  <p id="aCJ">若有能舍离　　苦恼之藏处</p>
  <p id="aCK">如是勇健者　　能渡有大海</p>
  <p id="aCL">善时鹅王。<a id="a-CM"></a>为彼天主牟修楼陀并诸天众。<a id="a-CN"></a>如是已说。<a id="a-CO"></a>过去旧法。<a id="a-CP"></a>利益天人。<a id="a-CQ"></a>又彼鹅王。<a id="a-CR"></a>现为天主。<a id="a-CS"></a>牟修楼陀。<a id="a-CT"></a>复更说法。<a id="a-CU"></a>作如是言。<a id="a-CV"></a>有五种法对治沙门放逸之行。<a id="a-CW"></a>何等为五。<a id="a-CX"></a>所谓一切放逸行者。<a id="a-CY"></a>皆受苦恼。<a id="a-CZ"></a>如是之人。<a id="a-Ca"></a>随何放逸。<a id="a-Cb"></a>能致苦恼。<a id="a-Cc"></a>舍彼放逸。<a id="a-Cd"></a>知彼过已。<a id="a-Ce"></a>修行功德。<a id="a-Cf"></a>舍离彼故。<a id="a-Cg"></a>无不饶益。<a id="a-Ch"></a>不受苦恼。<a id="a-Ci"></a>不善恶业。<a id="a-Cj"></a>则不增长。<a id="a-Ck"></a>修行正行。<a id="a-Cl"></a>此是沙门初对治法放逸对治。</p>
  <p id="aCm">又复沙门第二对治。<a id="a-Cn"></a>对治放逸。<a id="a-Co"></a>何者第二。<a id="a-Cp"></a>谓见实义。<a id="a-Cq"></a>实见之人。<a id="a-Cr"></a>一切心意皆悉决定。<a id="a-Cs"></a>如实而见。<a id="a-Ct"></a>如实见故。<a id="a-Cu"></a>不行放逸。<a id="a-Cv"></a>以如实见放逸过故。<a id="a-Cw"></a>此是第二放逸对治。</p>
  <p id="aCx">又复沙门第三对治。<a id="a-Cy"></a>对治放逸。<a id="a-Cz"></a>何者第三。<a id="a-D0"></a>所谓亲近不放逸者。<a id="a-D1"></a>受戒持戒。<a id="a-D2"></a>如彼所行。<a id="a-D3"></a>如是而行。<a id="a-D4"></a>如彼所作。<a id="a-D5"></a>亦如是作。<a id="a-D6"></a>于持戒者。<a id="a-D7"></a>常与同处。<a id="a-D8"></a>于破戒者。<a id="a-D9"></a>舍而不近。<a id="a-DA"></a>是故放逸。<a id="a-DB"></a>一切皆无。<a id="a-DC"></a>此是第三放逸对治。</p>
  <p id="aDD">又复沙门第四对治。<a id="a-DE"></a>对治放逸。<a id="a-DF"></a>何者第四。<a id="a-DG"></a>谓求智故。<a id="a-DH"></a>常近智者。<a id="a-DI"></a>常乐智者。<a id="a-DJ"></a>舍离放逸。<a id="a-DK"></a>近不放逸。<a id="a-DL"></a>如是谨慎不放逸者。<a id="a-DM"></a>乐近苦远。<a id="a-DN"></a>彼善男子。<a id="a-DO"></a>恒常如是不放逸行。<a id="a-DP"></a>此是第四放逸对治。</p>
  <p id="aDQ">又复沙门第五对治。<a id="a-DR"></a>对治放逸。<a id="a-DS"></a>何者第五。<a id="a-DT"></a>所谓有王若王大臣。<a id="a-DU"></a>执放逸者。<a id="a-DV"></a>与其罪罚。<a id="a-DW"></a>或断其命。<a id="a-DX"></a>或时尽夺一切财物。<a id="a-DY"></a>或时与杖。<a id="a-DZ"></a>或截其手。<a id="a-Da"></a>如是种种与放逸者。<a id="a-Db"></a>异异刑罚。<a id="a-Dc"></a>彼既见已。<a id="a-Dd"></a>心生怖畏。<a id="a-De"></a>以怖畏故。<a id="a-Df"></a>舍离放逸。<a id="a-Dg"></a>不放逸行。<a id="a-Dh"></a>如是对治舍离放逸。<a id="a-Di"></a>以见他人受如是罚。<a id="a-Dj"></a>生怖畏故。<a id="a-Dk"></a>随顺法行。<a id="a-Dl"></a>畏行放逸。<a id="a-Dm"></a>堕于地狱。<a id="a-Dn"></a>是故不作一切恶行。<a id="a-Do"></a>此是第五放逸对治。<a id="a-Dp"></a>如是放逸。<a id="a-Dq"></a>于天于人。<a id="a-Dr"></a>则非安隐。<a id="a-Ds"></a>彼多天众。<a id="a-Dt"></a>闻是经已。<a id="a-Du"></a>舍离放逸。<a id="a-Dv"></a>牟修楼陀夜摩天王。<a id="a-Dw"></a>既闻鹅王所说经已。<a id="a-Dx"></a>起随喜心。<a id="a-Dy"></a>复共天众。<a id="a-Dz"></a>飞升虚空。<a id="a-E0"></a>如其本来。<a id="a-E1"></a>还如是去。<a id="a-E2"></a>自余诸天。<a id="a-E3"></a>有在广池更受乐者。<a id="a-E4"></a>有向林中而受乐者。<a id="a-E5"></a>既入园林种种受乐。<a id="a-E6"></a>如是乃至爱善业尽。<a id="a-E7"></a>善业尽故。<a id="a-E8"></a>于彼处退。<a id="a-E9"></a>彼处退已。<a id="a-EA"></a>如自业行。<a id="a-EB"></a>或堕地狱。<a id="a-EC"></a>或堕饿鬼。<a id="a-ED"></a>或堕畜生。<a id="a-EE"></a>若以余业。<a id="a-EF"></a>生于人中。<a id="a-EG"></a>则生第一富乐之处。<a id="a-EH"></a>黠慧利根。<a id="a-EI"></a>多所知见。<a id="a-EJ"></a>有智慧命。<a id="a-EK"></a>以有智慧。<a id="a-EL"></a>是故大富。<a id="a-EM"></a>为王所爱。<a id="a-EN"></a>以余业故。</p>
  <p id="aEO">成就地竟。</p>
  <p id="aEP">又彼比丘。<a id="a-EQ"></a>知业果报。<a id="a-ER"></a>观夜摩天所有地处。<a id="a-ES"></a>彼见闻知。<a id="a-ET"></a>复有地处。<a id="a-EU"></a>名光明围。<a id="a-EV"></a>众生何业生于彼处。<a id="a-EW"></a>彼见闻知。<a id="a-EX"></a>或天眼见。<a id="a-EY"></a>若善男子曾闻法义。<a id="a-EZ"></a>受戒持戒。<a id="a-Ea"></a>正见不邪。<a id="a-Eb"></a>不恼乱他。<a id="a-Ec"></a>心意正直。<a id="a-Ed"></a>不杀不盗。<a id="a-Ee"></a>如前所说。<a id="a-Ef"></a>复舍邪淫。<a id="a-Eg"></a>畏邪行故。<a id="a-Eh"></a>乃至不观画妇女像。<a id="a-Ei"></a>常行善业。<a id="a-Ej"></a>善修净命。<a id="a-Ek"></a>如是之人。<a id="a-El"></a>身坏命终。<a id="a-Em"></a>生于善道。<a id="a-En"></a>天世界中。<a id="a-Eo"></a>光明围处。<a id="a-Ep"></a>生彼处已善业力故。<a id="a-Eq"></a>天妙境界五欲功德种种受乐六根所使。<a id="a-Er"></a>乐见园林。<a id="a-Es"></a>如是如是见种种法。<a id="a-Et"></a>如是如是。<a id="a-Eu"></a>六根增上。<a id="a-Ev"></a>以增上故。<a id="a-Ew"></a>则能驱使地处平正第一柔软七宝间杂。<a id="a-Ex"></a>甚可爱乐。<a id="a-Ey"></a>彼地之中。<a id="a-Ez"></a>若有树生。<a id="a-F0"></a>触极软滑。<a id="a-F1"></a>金果银叶。<a id="a-F2"></a>胜触香味。<a id="a-F3"></a>皆悉具足。<a id="a-F4"></a>如是天果。<a id="a-F5"></a>如意出香。<a id="a-F6"></a>如意生味。</p>
  <p id="aF7">彼处诸天若有是心。<a id="a-F8"></a>欲令彼果如意出酒。<a id="a-F9"></a>即有触香色味具足。<a id="a-FA"></a>天之美酒从果流出。<a id="a-FB"></a>在于树下。<a id="a-FC"></a>时彼诸天共天女众。<a id="a-FD"></a>执珠宝器。<a id="a-FE"></a>承而饮之。<a id="a-FF"></a>如是天酒。<a id="a-FG"></a>有下中上香味触等。<a id="a-FH"></a>业无量故。<a id="a-FI"></a>如彼业因。<a id="a-FJ"></a>如是得酒。<a id="a-FK"></a>有下中上。<a id="a-FL"></a>又复余天有无量种受五欲乐。<a id="a-FM"></a>为放逸烧。<a id="a-FN"></a>乐见园林。<a id="a-FO"></a>歌舞喜笑。<a id="a-FP"></a>处处游戏。<a id="a-FQ"></a>相随而行。<a id="a-FR"></a>向彼园林。<a id="a-FS"></a>如是如是。<a id="a-FT"></a>随所行道。<a id="a-FU"></a>见异异种微妙之色。<a id="a-FV"></a>彼所得味有无量种。<a id="a-FW"></a>无量分别。<a id="a-FX"></a>种种胜味。<a id="a-FY"></a>彼所嗅香。<a id="a-FZ"></a>有无量种无量分别种种妙香。<a id="a-Fa"></a>与心相应。<a id="a-Fb"></a>彼忆念触。<a id="a-Fc"></a>有无量种无量分别受乐相应天妙之触。<a id="a-Fd"></a>彼天所闻天妙音声。<a id="a-Fe"></a>有无量种无量分别心乐相应。<a id="a-Ff"></a>闻已欢喜。<a id="a-Fg"></a>第一持戒胜善业故。<a id="a-Fh"></a>五欲功德皆悉具足。<a id="a-Fi"></a>而受乐行。<a id="a-Fj"></a>彼天如是受乐行故。<a id="a-Fk"></a>乃经久时。<a id="a-Fl"></a>如是受乐。<a id="a-Fm"></a>不知厌足。<a id="a-Fn"></a>复更远见名心乐林。<a id="a-Fo"></a>无量百千宝树庄严。<a id="a-Fp"></a>彼心乐林。<a id="a-Fq"></a>如是可爱。<a id="a-Fr"></a>枝叶根茎。<a id="a-Fs"></a>各各别别。<a id="a-Ft"></a>一厢银林。<a id="a-Fu"></a>其白如雪。<a id="a-Fv"></a>名银树林。<a id="a-Fw"></a>其光犹如阎浮提中月之光明。<a id="a-Fx"></a>彼一一树。<a id="a-Fy"></a>端严殊妙。<a id="a-Fz"></a>天若见者。<a id="a-G0"></a>心则受乐。<a id="a-G1"></a>又复一厢。<a id="a-G2"></a>赤色犹如迦鸡檀那。<a id="a-G3"></a>甚赤无比。<a id="a-G4"></a>有赤光明。<a id="a-G5"></a>其叶亦赤。<a id="a-G6"></a>如是叶等。<a id="a-G7"></a>和合成林。<a id="a-G8"></a>如是赤林。<a id="a-G9"></a>极为可爱。<a id="a-GA"></a>彼林赤故。<a id="a-GB"></a>遍照虚空一切皆赤。<a id="a-GC"></a>又复一厢。<a id="a-GD"></a>名常乐林。<a id="a-GE"></a>其林一厢。<a id="a-GF"></a>有青园林。<a id="a-GG"></a>其林普青。<a id="a-GH"></a>青影光明。<a id="a-GI"></a>彼林一厢。<a id="a-GJ"></a>如是光明。<a id="a-GK"></a>端严殊妙。<a id="a-GL"></a>如阎浮提虚空不异。<a id="a-GM"></a>是毗琉璃宝之光明。<a id="a-GN"></a>如是彼处。<a id="a-GO"></a>名常乐林。<a id="a-GP"></a>复次一厢是颇梨林。<a id="a-GQ"></a>光明清净。<a id="a-GR"></a>根茎枝叶。<a id="a-GS"></a>多有无量流水河池。<a id="a-GT"></a>皆悉具足。<a id="a-GU"></a>又彼大林。<a id="a-GV"></a>次复一厢。<a id="a-GW"></a>青宝树林。<a id="a-GX"></a>根茎枝叶。<a id="a-GY"></a>青色光明。<a id="a-GZ"></a>于树枝中。<a id="a-Ga"></a>有种种鸟。<a id="a-Gb"></a>鸟种种声。<a id="a-Gc"></a>多有种种妙莲花池。<a id="a-Gd"></a>而为庄严。<a id="a-Ge"></a>彼天园林。<a id="a-Gf"></a>如是光明。<a id="a-Gg"></a>端严胜妙。</p>
  <p id="aGh">尔时彼处。<a id="a-Gi"></a>光明围地。<a id="a-Gj"></a>一切诸天。<a id="a-Gk"></a>自身光明。<a id="a-Gl"></a>为欲游戏受诸乐故。<a id="a-Gm"></a>向心乐林。<a id="a-Gn"></a>于彼林中游戏受乐。<a id="a-Go"></a>爱林所系。<a id="a-Gp"></a>五欲功德。<a id="a-Gq"></a>受天快乐。<a id="a-Gr"></a>不知厌足。<a id="a-Gs"></a>又复游戏种种受乐。<a id="a-Gt"></a>入心乐林。<a id="a-Gu"></a>彼林之内。<a id="a-Gv"></a>有种种色。<a id="a-Gw"></a>有种种味。<a id="a-Gx"></a>有种种香。<a id="a-Gy"></a>花果具足。<a id="a-Gz"></a>多有妙蜂。<a id="a-H0"></a>庄严其林。<a id="a-H1"></a>处处普遍。<a id="a-H2"></a>又复多有可爱鸟众种种可爱妙莲花池。<a id="a-H3"></a>种种可爱树枝屋舍。<a id="a-H4"></a>散华遍地。<a id="a-H5"></a>地触柔软。<a id="a-H6"></a>甚可爱乐。<a id="a-H7"></a>多有无量百千天众。<a id="a-H8"></a>是故彼处如是端严。<a id="a-H9"></a>树枝屋舍。<a id="a-HA"></a>多有莲华流水池河种种山谷。<a id="a-HB"></a>多有诸树。<a id="a-HC"></a>歌舞喜笑。<a id="a-HD"></a>种种游戏庄严具声。<a id="a-HE"></a>犹如歌音。<a id="a-HF"></a>微风动林。<a id="a-HG"></a>枝花垂挑。<a id="a-HH"></a>是故彼林。<a id="a-HI"></a>如是严好。<a id="a-HJ"></a>尔时彼天。<a id="a-HK"></a>入彼林中。<a id="a-HL"></a>转胜欢喜。<a id="a-HM"></a>复更歌舞游戏喜笑。<a id="a-HN"></a>迭共受乐。<a id="a-HO"></a>于一切时心乐境界。<a id="a-HP"></a>其心恒常念行放逸。</p>
  <p id="aHQ">彼诸天众如是受乐。<a id="a-HR"></a>乃至久时。<a id="a-HS"></a>复入七宝曼陀罗林。<a id="a-HT"></a>彼林可爱。<a id="a-HU"></a>林中最胜犹如山王。<a id="a-HV"></a>所有光明。<a id="a-HW"></a>胜百千日。<a id="a-HX"></a>绕莲华池以为庄严。<a id="a-HY"></a>曼陀罗林。<a id="a-HZ"></a>有孔雀王。<a id="a-Ha"></a>名曰杂色。<a id="a-Hb"></a>种种七宝。<a id="a-Hc"></a>间错斑杂。<a id="a-Hd"></a>所出音声。<a id="a-He"></a>普遍彼林。<a id="a-Hf"></a>实是菩萨以愿力故。<a id="a-Hg"></a>生彼天中。<a id="a-Hh"></a>为放逸天。<a id="a-Hi"></a>除放逸故。<a id="a-Hj"></a>见彼诸天五境界火之所烧故。<a id="a-Hk"></a>住树枝中。<a id="a-Hl"></a>勇猛无畏。<a id="a-Hm"></a>生怜愍心。<a id="a-Hn"></a>告彼天言。<a id="a-Ho"></a>此诸天等。<a id="a-Hp"></a>多放逸行。<a id="a-Hq"></a>不虑后退。<a id="a-Hr"></a>此乐欲尽。<a id="a-Hs"></a>无常不住。<a id="a-Ht"></a>一切天乐。<a id="a-Hu"></a>速疾已过。<a id="a-Hv"></a>如山中河。<a id="a-Hw"></a>其流迅速。<a id="a-Hx"></a>而不觉知。<a id="a-Hy"></a>心常着乐。<a id="a-Hz"></a>以恶爱故。<a id="a-I0"></a>尔时杂色孔雀鸟王。<a id="a-I1"></a>而说偈言。</p>
  <p id="aI2">所作如梦见　　住处如见焰</p>
  <p id="aI3">城如乾闼婆　　天如是着欲</p>
  <p id="aI4">天为爱所生　　终竟必破坏</p>
  <p id="aI5">谓乐不可尽　　天如是着欲</p>
  <p id="aI6">乐不久则失　　如河流速过</p>
  <p id="aI7">为欲城所诳　　天如是着欲</p>
  <p id="aI8">如风吹动水　　彼水中见月</p>
  <p id="aI9">犹如旋火轮　　天如是着欲</p>
  <p id="aIA">如电之流动　　如鹿爱之焰</p>
  <p id="aIB">如水沫不坚　　天如是着欲</p>
  <p id="aIC">如芭蕉叶动　　又亦如象耳</p>
  <p id="aID">不善人所爱　　天如是着欲</p>
  <p id="aIE">如金波迦果　　如有食铁钩</p>
  <p id="aIF">如幻之无常　　天如是着欲</p>
  <p id="aIG">皆虚诳无物　　暂时不停住</p>
  <p id="aIH">初时味则甜　　天如是着欲</p>
  <p id="aII">唯放逸一味　　是有缚之因</p>
  <p id="aIJ">速使入恶道　　天如是着欲</p>
  <p id="aIK">爱恶物谓好　　常可畏常妨</p>
  <p id="aIL">如毒如刀等　　天如是着欲</p>
  <p id="aIM">彼心乐林。<a id="a-IN"></a>如是孔雀。<a id="a-IO"></a>名杂色王。<a id="a-IP"></a>为调伏天。<a id="a-IQ"></a>如是说偈。<a id="a-IR"></a>善意愿故。<a id="a-IS"></a>于天中生。<a id="a-IT"></a>彼孔雀王。<a id="a-IU"></a>用人中物。<a id="a-IV"></a>以为譬喻。<a id="a-IW"></a>为天众说。<a id="a-IX"></a>何以故。<a id="a-IY"></a>令天闻已。<a id="a-IZ"></a>忆本生故。<a id="a-Ia"></a>以忆本生。<a id="a-Ib"></a>知业果故。<a id="a-Ic"></a>修行无常。<a id="a-Id"></a>修无常故。<a id="a-Ie"></a>不放逸行。<a id="a-If"></a>是故杂色孔雀鸟王。<a id="a-Ig"></a>以人中喻。<a id="a-Ih"></a>为天说法。<a id="a-Ii"></a>说何等法。<a id="a-Ij"></a>谓无常法。<a id="a-Ik"></a>为说欲过。<a id="a-Il"></a>说欲无常。</p>
  <p id="aIm">尔时有天。<a id="a-In"></a>闻所说法。<a id="a-Io"></a>忆本前生。<a id="a-Ip"></a>以忆本生。<a id="a-Iq"></a>知业报故。<a id="a-Ir"></a>于少时中。<a id="a-Is"></a>不放逸行。<a id="a-It"></a>生于善意。<a id="a-Iu"></a>彼天少时。<a id="a-Iv"></a>生于善意不放逸行。<a id="a-Iw"></a>少时利益。<a id="a-Ix"></a>少时安隐。<a id="a-Iy"></a>种未来世无量百千安隐生处善业种子。<a id="a-Iz"></a>是故菩萨杂色鸟王说如是法。<a id="a-J0"></a>尔时天众。<a id="a-J1"></a>犹故着乐。<a id="a-J2"></a>入彼林中。<a id="a-J3"></a>以莲华鬘庄严身首。<a id="a-J4"></a>自身光明庄严其身。<a id="a-J5"></a>五乐音声种种受乐。<a id="a-J6"></a>于彼林中。<a id="a-J7"></a>无量河池水流盈满具足庄严。<a id="a-J8"></a>天众见已。<a id="a-J9"></a>放逸而行。<a id="a-JA"></a>于生老死。<a id="a-JB"></a>不生怖畏。<a id="a-JC"></a>歌舞游戏。<a id="a-JD"></a>不知厌足。<a id="a-JE"></a>更入余林。<a id="a-JF"></a>彼林名鬘。<a id="a-JG"></a>鬘林之树。<a id="a-JH"></a>无量百千。<a id="a-JI"></a>其树枝华。<a id="a-JJ"></a>种种异色。<a id="a-JK"></a>间杂不同。<a id="a-JL"></a>有无量种形相色香。<a id="a-JM"></a>种种妙花。<a id="a-JN"></a>枝枝具足。<a id="a-JO"></a>如是妙华。<a id="a-JP"></a>大小均等希奇得所。<a id="a-JQ"></a>于彼林中。<a id="a-JR"></a>有七宝蜂。<a id="a-JS"></a>其音可爱。<a id="a-JT"></a>在彼华中共天游戏。<a id="a-JU"></a>彼诸天等。<a id="a-JV"></a>取彼华鬘。<a id="a-JW"></a>共天女众。<a id="a-JX"></a>相掷嬉戏。<a id="a-JY"></a>天及天女。<a id="a-JZ"></a>本自端正。<a id="a-Ja"></a>以着如是妙花鬘故。<a id="a-Jb"></a>十倍胜本。<a id="a-Jc"></a>迭互一心。<a id="a-Jd"></a>于彼林中游戏受乐。<a id="a-Je"></a>折取花枝。<a id="a-Jf"></a>其花香气。<a id="a-Jg"></a>遍五由旬。<a id="a-Jh"></a>有十由旬。<a id="a-Ji"></a>二十由旬。<a id="a-Jj"></a>三十由旬。<a id="a-Jk"></a>如是彼林。<a id="a-Jl"></a>天香具足。<a id="a-Jm"></a>无量种花和集而有。</p>
  <p id="aJn">尔时彼天。<a id="a-Jo"></a>如是游戏。<a id="a-Jp"></a>受诸乐已。<a id="a-Jq"></a>复向酒河。<a id="a-Jr"></a>河名欢喜。<a id="a-Js"></a>其河甚大。<a id="a-Jt"></a>彼酒音声。<a id="a-Ju"></a>触味香色。<a id="a-Jv"></a>皆悉具足。<a id="a-Jw"></a>在河而流。<a id="a-Jx"></a>彼天见已。<a id="a-Jy"></a>坐河岸上。<a id="a-Jz"></a>取而饮之。<a id="a-K0"></a>彼复有鸟。<a id="a-K1"></a>名为常乐。<a id="a-K2"></a>见彼诸天在欢喜河。<a id="a-K3"></a>而饮酒故。<a id="a-K4"></a>为说偈言。</p>
  <p id="aK5">没入放逸海　　贪着诸境界</p>
  <p id="aK6">此酒能迷心　　何用复饮酒</p>
  <p id="aK7">为境界火烧　　不知作不作</p>
  <p id="aK8">园林生贪心　　何用复饮酒</p>
  <p id="aK9">彼常乐鸟。<a id="a-KA"></a>见乐酒天在河饮酒。<a id="a-KB"></a>为调伏故。<a id="a-KC"></a>如是说偈。<a id="a-KD"></a>彼天闻已。<a id="a-KE"></a>犹故饮酒。<a id="a-KF"></a>不休不止。<a id="a-KG"></a>心生欢喜。<a id="a-KH"></a>自身光明。<a id="a-KI"></a>周围如鬘。<a id="a-KJ"></a>复以花鬘庄严身体。<a id="a-KK"></a>饮酒游戏。<a id="a-KL"></a>不知厌足。<a id="a-KM"></a>五欲功德。<a id="a-KN"></a>五乐音声。<a id="a-KO"></a>歌舞游戏。<a id="a-KP"></a>次第复向华枝舍林。<a id="a-KQ"></a>希望欲乐。<a id="a-KR"></a>故到彼林。<a id="a-KS"></a>共天女众歌舞喜笑。</p>
  <p id="aKT">尔时彼天见彼树林众花具足。<a id="a-KU"></a>心生欢喜。<a id="a-KV"></a>以先闻故。<a id="a-KW"></a>见则欢喜。<a id="a-KX"></a>如是胜妙可爱园林。<a id="a-KY"></a>有七宝蜂而为庄严。<a id="a-KZ"></a>天众见已。<a id="a-Ka"></a>生希有心。<a id="a-Kb"></a>回眼普看。<a id="a-Kc"></a>不生厌足。<a id="a-Kd"></a>彼天女众。<a id="a-Ke"></a>皆亦如是。<a id="a-Kf"></a>见五千种百千分别华舍具足。<a id="a-Kg"></a>彼诸天女见则入中。<a id="a-Kh"></a>歌舞游戏。<a id="a-Ki"></a>而受快乐。<a id="a-Kj"></a>彼树枝叶甚可爱乐。<a id="a-Kk"></a>密覆如屋。<a id="a-Kl"></a>彼众树枝。<a id="a-Km"></a>是种种宝。<a id="a-Kn"></a>所谓枝者。<a id="a-Ko"></a>毗琉璃枝。<a id="a-Kp"></a>金叶所覆。<a id="a-Kq"></a>若金枝屋。<a id="a-Kr"></a>毗琉璃叶之所覆蔽。<a id="a-Ks"></a>迦鸡檀那妙好色果。<a id="a-Kt"></a>具足而有。<a id="a-Ku"></a>迦鸡檀那青宝树枝。<a id="a-Kv"></a>银色叶覆。<a id="a-Kw"></a>若颇梨树。<a id="a-Kx"></a>金果具足。<a id="a-Ky"></a>若彼有树。<a id="a-Kz"></a>迦鸡檀那以为枝者。<a id="a-L0"></a>青宝叶覆。<a id="a-L1"></a>金果具足。<a id="a-L2"></a>若颇梨树。<a id="a-L3"></a>颇梨枝屋。<a id="a-L4"></a>金叶密覆。<a id="a-L5"></a>大青宝果具足而有。<a id="a-L6"></a>随念庄严。<a id="a-L7"></a>皆悉可爱。<a id="a-L8"></a>蜂众围绕音声美妙。<a id="a-L9"></a>绕华枝屋。<a id="a-LA"></a>彼枝舍内。<a id="a-LB"></a>如是严好。<a id="a-LC"></a>天欲受乐。<a id="a-LD"></a>则入其中。<a id="a-LE"></a>以善业故。</p>
  <p id="aLF">又枝舍外。<a id="a-LG"></a>种种具足。<a id="a-LH"></a>有莲华池。<a id="a-LI"></a>莲花金叶。<a id="a-LJ"></a>皆毗琉璃青宝为须。<a id="a-LK"></a>白银为台。<a id="a-LL"></a>周遍林外。<a id="a-LM"></a>无量蜂众。<a id="a-LN"></a>而为庄严。<a id="a-LO"></a>鹅鸭鸳鸯。<a id="a-LP"></a>迦昙婆罗。<a id="a-LQ"></a>出妙音声。<a id="a-LR"></a>闻者心乐。<a id="a-LS"></a>是故彼林。<a id="a-LT"></a>甚为微妙。<a id="a-LU"></a>彼莲花林。<a id="a-LV"></a>其外华池。<a id="a-LW"></a>如鬘不异。<a id="a-LX"></a>宝花枝舍。<a id="a-LY"></a>周围彼林。<a id="a-LZ"></a>处处普遍。</p>
  <p id="aLa">莲华轮外。<a id="a-Lb"></a>复有树林。<a id="a-Lc"></a>如是林者。<a id="a-Ld"></a>有鸟兽住。<a id="a-Le"></a>心皆欢喜。<a id="a-Lf"></a>有在树下依树坐者。<a id="a-Lg"></a>有游行者。<a id="a-Lh"></a>有在林中食天美果华根等者。<a id="a-Li"></a>果花根等。<a id="a-Lj"></a>有第一色香味触等。<a id="a-Lk"></a>和合具足。<a id="a-Ll"></a>如是鸟兽。<a id="a-Lm"></a>雄雌牝牡。<a id="a-Ln"></a>皆各相随。<a id="a-Lo"></a>又彼鸟兽闻天歌已。<a id="a-Lp"></a>开眼张耳。<a id="a-Lq"></a>羽毛皆竖。<a id="a-Lr"></a>欢喜心乐。<a id="a-Ls"></a>又彼鸟兽。<a id="a-Lt"></a>雄雌牝牡各各相随。<a id="a-Lu"></a>在于树下柔软触地。<a id="a-Lv"></a>迭相看面而受快乐。<a id="a-Lw"></a>或共游戏。</p>
  <p id="aLx">诸兽嚼咽。<a id="a-Ly"></a>牝牡同处。<a id="a-Lz"></a>迭相看面。<a id="a-M0"></a>共受快乐。<a id="a-M1"></a>其身皆是七宝间杂。<a id="a-M2"></a>在于林中如是受乐。</p>
 </body>
</html>