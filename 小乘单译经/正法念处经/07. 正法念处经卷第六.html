<!doctype html>
<html id="z3IBUPBau" data-ver="1439">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第六</h1>
  <h2 id="a2">地狱品第三之二</h2>
  <p id="a3">又彼比丘。<a id="a-4"></a>观活地狱第六别处。<a id="a-5"></a>名不喜处。<a id="a-6"></a>彼业果报。<a id="a-7"></a>众生何业生于彼处。<a id="a-8"></a>彼见闻知。<a id="a-9"></a>行恶之人。<a id="a-A"></a>心常忆念欲杀众生。<a id="a-B"></a>为猎杀故。<a id="a-C"></a>游行林野。<a id="a-D"></a>吹贝打鼓。<a id="a-E"></a>种种方便作大恶声。<a id="a-F"></a>声甚可畏。<a id="a-G"></a>林行众生。<a id="a-H"></a>鹿鸟师子虎豹熊罴猿猴等畜游行无畏。<a id="a-I"></a>行恶业者。<a id="a-J"></a>为欲杀故。<a id="a-K"></a>作彼畏声。<a id="a-L"></a>为猎杀故。<a id="a-M"></a>游行林野。<a id="a-N"></a>为欲奉王。<a id="a-O"></a>若奉王等。<a id="a-P"></a>彼人以是恶业因缘。<a id="a-Q"></a>身坏命终。<a id="a-R"></a>堕活地狱。<a id="a-S"></a>生不喜处。<a id="a-T"></a>如彼业因相似受果。<a id="a-U"></a>如作业时令他众生心不生喜。<a id="a-V"></a>堕在地狱。<a id="a-W"></a>入火炎中。<a id="a-X"></a>热炎嘴鸟。<a id="a-Y"></a>极大恶声。<a id="a-Z"></a>獯狐乌鹫狗犬野干。<a id="a-a"></a>食其耳根。<a id="a-b"></a>令心不喜。<a id="a-c"></a>彼有恶声。<a id="a-d"></a>最为极恶。<a id="a-e"></a>不可爱乐。<a id="a-f"></a>心不喜闻。<a id="a-g"></a>一切声中最可怖畏。<a id="a-h"></a>金刚嘴虫。<a id="a-i"></a>入其骨里。<a id="a-j"></a>行其骨中。<a id="a-k"></a>啖食其耳。<a id="a-l"></a>如是乃至恶业未尽。<a id="a-m"></a>心弥泥鱼。<a id="a-n"></a>爱河中行。<a id="a-o"></a>嗔心旋转。<a id="a-p"></a>浚波漂流。<a id="a-q"></a>生死山中常所止宿。<a id="a-r"></a>欲嗔痴分。<a id="a-s"></a>贪少味欲。<a id="a-t"></a>为钩所钓。<a id="a-u"></a>常行邪见深水之处。<a id="a-v"></a>于三界中。<a id="a-w"></a>若退若生。<a id="a-x"></a>以为身滑。<a id="a-y"></a>常渴声触味色香等如是罪业。<a id="a-z"></a>作时喜笑。<a id="a-10"></a>得殃报时号哭而受。<a id="a-11"></a>尔时世尊。<a id="a-12"></a>而说偈言。</p>
  <p id="a13">痴心弥泥鱼　　住于爱舍宅</p>
  <p id="a14">作业时喜笑　　受苦时号哭</p>
  <p id="a15">若其恶业彼处受尽尔乃得出。<a id="a-16"></a>复生饿鬼畜生之中。<a id="a-17"></a>若其前世过去久远。<a id="a-18"></a>有少善业。<a id="a-19"></a>若生人中。<a id="a-1A"></a>常怀愁苦。<a id="a-1B"></a>于一切时闻不吉声。<a id="a-1C"></a>心不曾喜。<a id="a-1D"></a>所谓常闻不饶益事。<a id="a-1E"></a>妻子死亡。<a id="a-1F"></a>财物散失。<a id="a-1G"></a>眷属有殃。<a id="a-1H"></a>若杀若缚。<a id="a-1I"></a>常怀悲恼。<a id="a-1J"></a>心初不喜。<a id="a-1K"></a>彼不善业。<a id="a-1L"></a>因果相似。</p>
  <p id="a1M">又彼比丘。<a id="a-1N"></a>观活地狱第七别处。<a id="a-1O"></a>名极苦处。<a id="a-1P"></a>众生何业生于彼处。<a id="a-1Q"></a>彼见闻知。<a id="a-1R"></a>行恶业者作恶业时。<a id="a-1S"></a>深厚结使。<a id="a-1T"></a>极深怨恶。<a id="a-1U"></a>多杀众生而行放逸。<a id="a-1V"></a>彼人以是恶业因缘。<a id="a-1W"></a>身坏命终。<a id="a-1X"></a>堕活地狱。<a id="a-1Y"></a>生极苦处。<a id="a-1Z"></a>受热铁火极重苦恼。<a id="a-1a"></a>堕崄崖下。<a id="a-1b"></a>铁钩炎鬘。<a id="a-1c"></a>如是受苦。<a id="a-1d"></a>常不休息。<a id="a-1e"></a>日夜不停。<a id="a-1f"></a>又彼比丘。<a id="a-1g"></a>谛知业果。<a id="a-1h"></a>求涅槃城。<a id="a-1i"></a>谛知世间生死苦恼。<a id="a-1j"></a>观察黑绳大地狱处。<a id="a-1k"></a>如是黑绳大地狱处。<a id="a-1l"></a>有何异处。<a id="a-1m"></a>彼见闻知。<a id="a-1n"></a>黑绳地狱。<a id="a-1o"></a>有处名曰等唤受苦。<a id="a-1p"></a>彼处恶烧。<a id="a-1q"></a>受苦无间。<a id="a-1r"></a>众生何业生于彼处。<a id="a-1s"></a>彼见闻知。<a id="a-1t"></a>若人说法。<a id="a-1u"></a>依恶见论。<a id="a-1v"></a>以因譬喻。<a id="a-1w"></a>一切不实。<a id="a-1x"></a>不顾一切投崖自杀。<a id="a-1y"></a>无正善戒。<a id="a-1z"></a>彼人以是恶业因缘。<a id="a-20"></a>身坏命终。<a id="a-21"></a>堕在黑绳大地狱中。<a id="a-22"></a>生等唤处受大苦恼。<a id="a-23"></a>彼受极苦。<a id="a-24"></a>举在崄崖。<a id="a-25"></a>无量由旬。<a id="a-26"></a>热炎黑绳束缚系已。<a id="a-27"></a>然后推之堕利铁刀热地之上。<a id="a-28"></a>铁炎牙狗之所啖食。<a id="a-29"></a>一切身分。<a id="a-2A"></a>分分分离。<a id="a-2B"></a>唱声吼唤。<a id="a-2C"></a>无有救者。<a id="a-2D"></a>无有护者。<a id="a-2E"></a>无所归诉。<a id="a-2F"></a>无有安慰令离苦者。<a id="a-2G"></a>自心所诳。<a id="a-2H"></a>在生死轮。<a id="a-2I"></a>常恒疾转。<a id="a-2J"></a>痴闇盲冥。<a id="a-2K"></a>身如普烧黑林相似彼地狱地。<a id="a-2L"></a>见阎罗人。<a id="a-2M"></a>苦切偈语责疏之言。</p>
  <p id="a2N">汝邪见愚痴　　痴罥所缚人</p>
  <p id="a2O">今堕此地狱　　在于大苦海</p>
  <p id="a2P">恶见烧福尽　　人中最凡鄙</p>
  <p id="a2Q">汝畏地狱缚　　此是汝舍宅</p>
  <p id="a2R">若属邪见者　　彼人非黠慧</p>
  <p id="a2S">一切地狱行　　怨家心所诳</p>
  <p id="a2T">心是第一怨　　此怨最为恶</p>
  <p id="a2U">此怨能缚人　　送到阎罗处</p>
  <p id="a2V">心常驰诸境　　不曾行正法</p>
  <p id="a2W">迷谬正法道　　送在地狱杀</p>
  <p id="a2X">心不可调御　　甚于大猛火</p>
  <p id="a2Y">速行不可调　　牵人到地狱</p>
  <p id="a2Z">心第一难调　　此火甚于火</p>
  <p id="a2a">难调速疾行　　地狱中地狱</p>
  <p id="a2b">若人心自在　　则行于地狱</p>
  <p id="a2c">若人能制心　　则不受苦恼</p>
  <p id="a2d">欲为第一火　　痴为第一闇</p>
  <p id="a2e">嗔为第一怨　　此三秉世间</p>
  <p id="a2f">汝前作恶时　　自心思惟作</p>
  <p id="a2g">汝本痴心作　　今受此恶报</p>
  <p id="a2h">心好偷他物　　窃行他妇女</p>
  <p id="a2i">常杀害众生　　自心之所诳</p>
  <p id="a2j">如是业自在　　将汝到此处</p>
  <p id="a2k">是汝本恶业　　何故尔呻唤</p>
  <p id="a2l">若人作恶已　　后懊恼则痴</p>
  <p id="a2m">彼不得果报　　如下种碱地</p>
  <p id="a2n">欲者少味利　　受苦报则多</p>
  <p id="a2o">痴人贪着欲　　彼从闇入闇</p>
  <p id="a2p">痴人作诸恶　　为饶益妻子</p>
  <p id="a2q">独受地狱苦　　自业之所诳</p>
  <p id="a2r">若为妻子故　　造作诸恶业</p>
  <p id="a2s">则到此地狱　　今受此苦恼</p>
  <p id="a2t">非妻子非物　　非知识能救</p>
  <p id="a2u">人中欲死时　　无能救护者</p>
  <p id="a2v">若人染欲心　　为爱之所诳</p>
  <p id="a2w">而共相随行　　今得如是苦</p>
  <p id="a2x">本为境界劫　　已为爱所诳</p>
  <p id="a2y">自作此恶业　　今何故呻唤</p>
  <p id="a2z">于彼等唤受苦恼处。<a id="a-30"></a>如是受苦。<a id="a-31"></a>阎魔罗人。<a id="a-32"></a>如是治罪。<a id="a-33"></a>彼地狱人。<a id="a-34"></a>如是受苦。<a id="a-35"></a>如是无量百千年岁。<a id="a-36"></a>受第一苦。<a id="a-37"></a>如是乃至恶业离散。<a id="a-38"></a>破坏烂尽。<a id="a-39"></a>尔乃得脱。<a id="a-3A"></a>若于前世过去久远。<a id="a-3B"></a>有善业熟。<a id="a-3C"></a>若生人中。<a id="a-3D"></a>不善业故。<a id="a-3E"></a>在于边地。<a id="a-3F"></a>陀毗罗国。<a id="a-3G"></a>婆婆罗国。<a id="a-3H"></a>海畔境界。<a id="a-3I"></a>辛头境界。<a id="a-3J"></a>洲潬境界。<a id="a-3K"></a>为人抄劫掠其财物。<a id="a-3L"></a>于极苦恼贫处为奴。<a id="a-3M"></a>若作门兵。<a id="a-3N"></a>身体癃残。<a id="a-3O"></a>一切身分。<a id="a-3P"></a>鄙劣不具。<a id="a-3Q"></a>饥渴烧恼。<a id="a-3R"></a>寒热冲逼。<a id="a-3S"></a>如箭射埵。<a id="a-3T"></a>受极苦恼。<a id="a-3U"></a>常被诬枉。<a id="a-3V"></a>为诸小儿木石塼等。<a id="a-3W"></a>之所打掷。<a id="a-3X"></a>为一切人之所嫌贱。<a id="a-3Y"></a>无妻无子。<a id="a-3Z"></a>一切人中最为凡贱。<a id="a-3a"></a>受第一苦。<a id="a-3b"></a>余业果报。<a id="a-3c"></a>与因相似。<a id="a-3d"></a>因缘相似。<a id="a-3e"></a>如本所作。<a id="a-3f"></a>后如是受。<a id="a-3g"></a>若彼比丘。<a id="a-3h"></a>如是观察地狱黑闇极苦恼业。<a id="a-3i"></a>于生死中得离欲缚。</p>
  <p id="a3j">又修行者。<a id="a-3k"></a>观彼比丘。<a id="a-3l"></a>常勤精进。<a id="a-3m"></a>谛见业果。<a id="a-3n"></a>善行正行。<a id="a-3o"></a>厌离世间一切生死。<a id="a-3p"></a>断绝第一坚牢魔缚。<a id="a-3q"></a>不肯住于魔之境界于烦恼地不乐共住。<a id="a-3r"></a>心不喜乐染着垢爱。<a id="a-3s"></a>彼地夜叉。<a id="a-3t"></a>见彼比丘有如是等功德相应。<a id="a-3u"></a>转复上闻虚空夜叉。<a id="a-3v"></a>如前所说。<a id="a-3w"></a>次第乃至大梵身天。<a id="a-3x"></a>广说如上。<a id="a-3y"></a>又彼比丘。<a id="a-3z"></a>观察黑绳之大地狱。<a id="a-40"></a>复有异处。<a id="a-41"></a>彼见有处名曰旃荼黑绳地狱。<a id="a-42"></a>众生何业生于彼处。<a id="a-43"></a>彼见有人床卧敷具。<a id="a-44"></a>病所须药。<a id="a-45"></a>非已所应而多食用。<a id="a-46"></a>俗人愚痴覆藏恶业。<a id="a-47"></a>若自杀羊。<a id="a-48"></a>若他教杀。<a id="a-49"></a>如婆罗门外道所诳。<a id="a-4A"></a>彼人以是恶业因缘。<a id="a-4B"></a>身坏命终堕于恶处黑绳地狱。<a id="a-4C"></a>生旃荼处。<a id="a-4D"></a>受大苦恼。<a id="a-4E"></a>所谓恶鸟若乌若鹫若恶猪等。<a id="a-4F"></a>拔其眼根。<a id="a-4G"></a>彼地狱主。<a id="a-4H"></a>若以杵枷。<a id="a-4I"></a>若以大斧。<a id="a-4J"></a>若以恶火。<a id="a-4K"></a>极怒急嗔。<a id="a-4L"></a>种种苦逼。<a id="a-4M"></a>既生如是地狱之中。<a id="a-4N"></a>复受种种极重苦恼。<a id="a-4O"></a>所谓挑眼若拔其舌。<a id="a-4P"></a>一切身分。<a id="a-4Q"></a>分分皆拔。<a id="a-4R"></a>饮热铜汁。<a id="a-4S"></a>三奇热铁。<a id="a-4T"></a>遍刺其身。<a id="a-4U"></a>削躄其足。<a id="a-4V"></a>乌鸟所食。<a id="a-4W"></a>一切病集。<a id="a-4X"></a>啼哭号啕。<a id="a-4Y"></a>无主无伴。<a id="a-4Z"></a>阎魔罗人。<a id="a-4a"></a>嗔怒极打。<a id="a-4b"></a>如是黑绳地狱之处。<a id="a-4c"></a>乃至无量百千年岁。<a id="a-4d"></a>恶业坏烂尔乃得脱。<a id="a-4e"></a>若于前世过去久远。<a id="a-4f"></a>善业未熟。<a id="a-4g"></a>则生饿鬼畜生之中。<a id="a-4h"></a>若生人中。<a id="a-4i"></a>瘘脊目盲。<a id="a-4j"></a>寿命短促。<a id="a-4k"></a>人中死已。<a id="a-4l"></a>复入恶道。<a id="a-4m"></a>如是众生业锁所缚。<a id="a-4n"></a>行善业者则得善报。<a id="a-4o"></a>作恶业者则得恶报。<a id="a-4p"></a>业果所缚。<a id="a-4q"></a>常在生死。</p>
  <p id="a4r">又彼比丘观察黑绳。<a id="a-4s"></a>大地狱处。<a id="a-4t"></a>名畏鹫处众生何业。<a id="a-4u"></a>生于彼处。<a id="a-4v"></a>彼见有人。<a id="a-4w"></a>贪物因缘。<a id="a-4x"></a>而杀他人。<a id="a-4y"></a>若缚若饿。<a id="a-4z"></a>若夺饮食。<a id="a-50"></a>彼人以是恶业因缘。<a id="a-51"></a>身坏命终。<a id="a-52"></a>堕于恶道黑绳地狱。<a id="a-53"></a>生畏鹫处。<a id="a-54"></a>受大苦恼。<a id="a-55"></a>彼地狱处。<a id="a-56"></a>铁地火燃。<a id="a-57"></a>普皆水色。<a id="a-58"></a>十千由旬。<a id="a-59"></a>周遍炎起。<a id="a-5A"></a>有铁蒺[卄/梨]彼地狱人。<a id="a-5B"></a>怒杖急打。<a id="a-5C"></a>昼夜常走。<a id="a-5D"></a>火炎刀枷挽弓弩箭。<a id="a-5E"></a>随后走逐。<a id="a-5F"></a>铁锥寻刺。<a id="a-5G"></a>恒常急走。<a id="a-5H"></a>阎魔罗人。<a id="a-5I"></a>手执铁刀铁枷铁箭。<a id="a-5J"></a>皆悉炎燃。<a id="a-5K"></a>斫打射之。<a id="a-5L"></a>唯行彼处。<a id="a-5M"></a>饥渴所逼。<a id="a-5N"></a>命常欲断。<a id="a-5O"></a>无救无归。<a id="a-5P"></a>气息欲绝。<a id="a-5Q"></a>有命而已。<a id="a-5R"></a>他人所秉。<a id="a-5S"></a>具受众苦。<a id="a-5T"></a>尔时世尊。<a id="a-5U"></a>而说偈言。</p>
  <p id="a5V">多人共相随　　造作不善业</p>
  <p id="a5W">后恶业熟时　　有生独受果</p>
  <p id="a5X">火刀怨毒等　　虽害犹可忍</p>
  <p id="a5Y">若自造恶业　　后苦过于是</p>
  <p id="a5Z">亲眷皆分离　　唯业不相舍</p>
  <p id="a5a">善恶未来世　　一切时随逐</p>
  <p id="a5b">随花何处去　　其香亦随逐</p>
  <p id="a5c">若作善恶业　　随逐亦如是</p>
  <p id="a5d">众鸟依树林　　旦去暮还集</p>
  <p id="a5e">众生亦如是　　后时还合会</p>
  <p id="a5f">毁灭他胜事　　自取而陵他</p>
  <p id="a5g">随作何恶业　　彼人痴所诳</p>
  <p id="a5h">若不趣涅槃　　复不向天处</p>
  <p id="a5i">彼痴第一因　　从闇复入闇</p>
  <p id="a5j">彼人如是自作恶业。<a id="a-5k"></a>受地狱苦。<a id="a-5l"></a>乃经无量百千年岁。<a id="a-5m"></a>地狱流转。<a id="a-5n"></a>乃至恶业破坏烂尽。<a id="a-5o"></a>尔乃得脱。<a id="a-5p"></a>然后复生畜生饿鬼。<a id="a-5q"></a>若生人中。<a id="a-5r"></a>为放牧人。<a id="a-5s"></a>若放骆驼。<a id="a-5t"></a>若放余畜。<a id="a-5u"></a>若放牛驴。<a id="a-5v"></a>若放草马。<a id="a-5w"></a>当象当狗。<a id="a-5x"></a>常驱驴驼。<a id="a-5y"></a>处处治生以自存活。<a id="a-5z"></a>若作围兵。<a id="a-60"></a>围兵主师。<a id="a-61"></a>贫穷短命。<a id="a-62"></a>鄙恶作业。<a id="a-63"></a>余残业因。<a id="a-64"></a>相似果报。</p>
  <p id="a65">又彼比丘。<a id="a-66"></a>观察黑绳大地狱处。<a id="a-67"></a>普遍观察十六别处。<a id="a-68"></a>如活地狱。</p>
  <p id="a69">又彼比丘。<a id="a-6A"></a>观活地狱黑绳地狱。<a id="a-6B"></a>既观察已。<a id="a-6C"></a>知业报法。<a id="a-6D"></a>一切恶业。<a id="a-6E"></a>果报坚[革*卬]有作而集。<a id="a-6F"></a>集而不作。<a id="a-6G"></a>作而不集。<a id="a-6H"></a>作而集者。<a id="a-6I"></a>则决定受。<a id="a-6J"></a>集不作者。<a id="a-6K"></a>不决定受。<a id="a-6L"></a>作不集者不决定受。<a id="a-6M"></a>彼见闻知。<a id="a-6N"></a>三种恶业及业果报。<a id="a-6O"></a>如实知已。<a id="a-6P"></a>重生厌离。<a id="a-6Q"></a>观察业绳迭相缚处。<a id="a-6R"></a>又复观察无量种业。<a id="a-6S"></a>又复观察无量种心动转攀缘。<a id="a-6T"></a>彼比丘。<a id="a-6U"></a>如是观察。<a id="a-6V"></a>见诸众生心自在已。<a id="a-6W"></a>又复观察余诸地狱。<a id="a-6X"></a>彼见闻知第三地狱。<a id="a-6Y"></a>名合地狱。<a id="a-6Z"></a>众生何业而生于彼。<a id="a-6a"></a>所谓作集恶不善业。<a id="a-6b"></a>烧煮众生。<a id="a-6c"></a>彼见闻知众生三种作集恶业。<a id="a-6d"></a>生合地狱。<a id="a-6e"></a>受恶果报。<a id="a-6f"></a>所谓杀生偷盗邪行。<a id="a-6g"></a>如是三种恶不善业。<a id="a-6h"></a>生合地狱。<a id="a-6i"></a>彼上恶业。<a id="a-6j"></a>则生如是根本地狱。<a id="a-6k"></a>中下恶业则生别处。<a id="a-6l"></a>有上中下三种苦受。<a id="a-6m"></a>又作业时。<a id="a-6n"></a>心力异故。<a id="a-6o"></a>彼中受命。<a id="a-6p"></a>有上中下。<a id="a-6q"></a>又作业时。<a id="a-6r"></a>心力攀缘有上中下。<a id="a-6s"></a>于彼受苦。<a id="a-6t"></a>有上中下。<a id="a-6u"></a>三种业定。<a id="a-6v"></a>身业三种。<a id="a-6w"></a>口意三种。<a id="a-6x"></a>谓上中下。<a id="a-6y"></a>又复三种。<a id="a-6z"></a>谓欲界生。<a id="a-70"></a>色界中生。<a id="a-71"></a>无色界生。<a id="a-72"></a>又复三种。<a id="a-73"></a>所谓过去现在未来。<a id="a-74"></a>又复三种。<a id="a-75"></a>所谓现受生受后受。<a id="a-76"></a>又复三种。<a id="a-77"></a>谓善不善及以无记。<a id="a-78"></a>又复三种。<a id="a-79"></a>现缚中缚异生处缚。<a id="a-7A"></a>又复三种。<a id="a-7B"></a>人非人缚非人人缚。<a id="a-7C"></a>自处自缚。<a id="a-7D"></a>所谓舍人还得人身。<a id="a-7E"></a>作地狱业。<a id="a-7F"></a>是业势力相似所作。<a id="a-7G"></a>业相似生。<a id="a-7H"></a>如得解脱神通比丘。<a id="a-7I"></a>又复三种。<a id="a-7J"></a>一者作。<a id="a-7K"></a>二者不作。<a id="a-7L"></a>三者缚作。<a id="a-7M"></a>所言作者。<a id="a-7N"></a>初作沙门。<a id="a-7O"></a>言缚作者。<a id="a-7P"></a>后相续缚。<a id="a-7Q"></a>言不作者。<a id="a-7R"></a>乃至获得阿罗汉果。<a id="a-7S"></a>又复作者。<a id="a-7T"></a>作沙门已。<a id="a-7U"></a>作沙门行。<a id="a-7V"></a>又缚作者。<a id="a-7W"></a>此处退已。<a id="a-7X"></a>于异处生。<a id="a-7Y"></a>又复三种。<a id="a-7Z"></a>一者禅缚。<a id="a-7a"></a>二者非禅缚。<a id="a-7b"></a>三无报缚。<a id="a-7c"></a>彼禅缚者。<a id="a-7d"></a>如初禅地二禅缚地。<a id="a-7e"></a>非第三禅。<a id="a-7f"></a>非第四禅。<a id="a-7g"></a>非禅缚者。<a id="a-7h"></a>谓施戒等。<a id="a-7i"></a>无报缚者。<a id="a-7j"></a>谓阿罗汉。<a id="a-7k"></a>诸漏既尽。<a id="a-7l"></a>决定受业。<a id="a-7m"></a>不得果报。<a id="a-7n"></a>彼比丘。<a id="a-7o"></a>观世间海业网系缚。<a id="a-7p"></a>迭互因生行业果报。<a id="a-7q"></a>非有作者。<a id="a-7r"></a>非有受者。<a id="a-7s"></a>非无因缘。<a id="a-7t"></a>唯有业力。<a id="a-7u"></a>彼比丘。<a id="a-7v"></a>如是思惟。<a id="a-7w"></a>破坏魔军。<a id="a-7x"></a>修集善法。<a id="a-7y"></a>更复胜上观合地狱业因果报。<a id="a-7z"></a>云何众生。<a id="a-80"></a>生于根本合大地狱。<a id="a-81"></a>彼见有人。<a id="a-82"></a>杀盗邪行。<a id="a-83"></a>乐行多作。<a id="a-84"></a>如是之业。<a id="a-85"></a>普遍究竟。<a id="a-86"></a>乐行多作。<a id="a-87"></a>是业则生根本地狱。<a id="a-88"></a>并及别处。<a id="a-89"></a>彼人于是根本地狱。<a id="a-8A"></a>受大苦恼。<a id="a-8B"></a>作业如前。<a id="a-8C"></a>若人偷盗及作邪行。<a id="a-8D"></a>是人皆名邪行之人。<a id="a-8E"></a>云何名邪。<a id="a-8F"></a>如是异作。<a id="a-8G"></a>复异分别。<a id="a-8H"></a>若人邪行尊者之妻。<a id="a-8I"></a>彼人生于合大地狱。<a id="a-8J"></a>受大苦恼。<a id="a-8K"></a>所谓苦者。<a id="a-8L"></a>铁炎嘴鹫。<a id="a-8M"></a>取其肠已。<a id="a-8N"></a>挂在树头。<a id="a-8O"></a>而啖食之。<a id="a-8P"></a>彼有大河。<a id="a-8Q"></a>名饶铁钩。<a id="a-8R"></a>彼有铁钩。<a id="a-8S"></a>皆悉火燃。<a id="a-8T"></a>阎魔罗人。<a id="a-8U"></a>执地狱人。<a id="a-8V"></a>掷彼河中。<a id="a-8W"></a>堕铁钩上。<a id="a-8X"></a>又彼河中有热炎刀。<a id="a-8Y"></a>罪人于彼受大苦恼。<a id="a-8Z"></a>彼苦无比。<a id="a-8a"></a>无有譬喻。<a id="a-8b"></a>所谓彼处受燃钩苦。<a id="a-8c"></a>谓以燃钩。<a id="a-8d"></a>钩打其身。<a id="a-8e"></a>阎魔罗人。<a id="a-8f"></a>取地狱人。<a id="a-8g"></a>置彼河中。<a id="a-8h"></a>按令使没彼地狱人。<a id="a-8i"></a>迭互相沈。<a id="a-8j"></a>既相沈已。<a id="a-8k"></a>唱唤号哭。<a id="a-8l"></a>河中非水。<a id="a-8m"></a>热赤铜汁。<a id="a-8n"></a>漂彼罪人。<a id="a-8o"></a>犹如漂本。<a id="a-8p"></a>流转不停。<a id="a-8q"></a>如是漂烧。<a id="a-8r"></a>受大苦恼。<a id="a-8s"></a>彼铁钩河既烧漂已。<a id="a-8t"></a>彼地狱人。<a id="a-8u"></a>或有身如日初出者。<a id="a-8v"></a>有身沉没如重石者。<a id="a-8w"></a>有着河岸不没入者。<a id="a-8x"></a>或有罪人。<a id="a-8y"></a>身如水衣。<a id="a-8z"></a>有为炎嘴铁鹫食之。<a id="a-90"></a>如食鱼者。<a id="a-91"></a>或有身洋。<a id="a-92"></a>其身犹如生酥块者有以铁塼。<a id="a-93"></a>而打之者或有身破。<a id="a-94"></a>百千分数。<a id="a-95"></a>如沙搏者。<a id="a-96"></a>有在河中如洋铜者。<a id="a-97"></a>有以热灰烧其身者。<a id="a-98"></a>有以炎钳钳其身已。<a id="a-99"></a>置热灰中。<a id="a-9A"></a>复以铁钳。<a id="a-9B"></a>连劖刺者。<a id="a-9C"></a>有擘其身犹如细缕。<a id="a-9D"></a>挽而打者。<a id="a-9E"></a>有挽其头。<a id="a-9F"></a>令头在下。<a id="a-9G"></a>在上打者。<a id="a-9H"></a>有置镬中。<a id="a-9I"></a>汤火煮之。<a id="a-9J"></a>如热豆者。<a id="a-9K"></a>有在镬中。<a id="a-9L"></a>迭互上下。<a id="a-9M"></a>速翻覆者。<a id="a-9N"></a>有置在镬偏近一厢。<a id="a-9O"></a>举手向天而号哭者。<a id="a-9P"></a>有共相近而号哭者。<a id="a-9Q"></a>久受大苦无主无救。<a id="a-9R"></a>彼中多有炎嘴鹫鸟。<a id="a-9S"></a>野干狗等。<a id="a-9T"></a>在热地上。<a id="a-9U"></a>不杀而食。<a id="a-9V"></a>屏处受苦。<a id="a-9W"></a>各不相见。<a id="a-9X"></a>种种因缘。<a id="a-9Y"></a>种种受苦。<a id="a-9Z"></a>彼受无量百千种苦。<a id="a-9a"></a>自心所诳。<a id="a-9b"></a>十不善本邪行所得。<a id="a-9c"></a>缘杀生得。<a id="a-9d"></a>缘偷盗得。</p>
  <p id="a9e">又复如是。<a id="a-9f"></a>阎魔罗人。<a id="a-9g"></a>以铁炎杵。<a id="a-9h"></a>筑彼罪人。<a id="a-9i"></a>罪人怖走。<a id="a-9j"></a>四向顾望。<a id="a-9k"></a>望有归救。<a id="a-9l"></a>作如是言。<a id="a-9m"></a>何人救我。<a id="a-9n"></a>我何所归。<a id="a-9o"></a>四向走望。<a id="a-9p"></a>如是行已。<a id="a-9q"></a>炎杵筑已。<a id="a-9r"></a>置炎燃河。<a id="a-9s"></a>若炎燃树。<a id="a-9t"></a>山岩石间。<a id="a-9u"></a>窟穴等中。<a id="a-9v"></a>极崄恶处。<a id="a-9w"></a>受种种苦。<a id="a-9x"></a>谓着树头。<a id="a-9y"></a>复推令堕在铁钩地。<a id="a-9z"></a>彼身疮裂。<a id="a-A0"></a>如是千到。<a id="a-A1"></a>若百千到。<a id="a-A2"></a>又复如是。<a id="a-A3"></a>阎魔罗人。<a id="a-A4"></a>取地狱人。<a id="a-A5"></a>置刀叶林。<a id="a-A6"></a>刀叶甚多。<a id="a-A7"></a>火炎炽燃。<a id="a-A8"></a>而此罪人。<a id="a-A9"></a>见彼树头。<a id="a-AA"></a>有好端正严饰妇女。<a id="a-AB"></a>如是见已。<a id="a-AC"></a>极生爱染。<a id="a-AD"></a>如是妇女。<a id="a-AE"></a>妙鬘庄严。<a id="a-AF"></a>末香坌身。<a id="a-AG"></a>涂香涂身。<a id="a-AH"></a>如是身形第一严饰。<a id="a-AI"></a>身极柔软。<a id="a-AJ"></a>指爪纤长。<a id="a-AK"></a>熙怡含笑。<a id="a-AL"></a>以种种宝庄严其身。<a id="a-AM"></a>种种欲媚。<a id="a-AN"></a>一切愚痴凡夫之人。<a id="a-AO"></a>见则牵心。<a id="a-AP"></a>彼地狱人。<a id="a-AQ"></a>既见如是端正妇女在树上已。<a id="a-AR"></a>生如是心。<a id="a-AS"></a>是我人中本所见者。<a id="a-AT"></a>是我本时先所有者。<a id="a-AU"></a>彼地狱人。<a id="a-AV"></a>自业所诳故如是见。<a id="a-AW"></a>如是见已。<a id="a-AX"></a>即上彼树。<a id="a-AY"></a>树叶如刀。<a id="a-AZ"></a>割其身肉。<a id="a-Aa"></a>既割肉已。<a id="a-Ab"></a>次割其筋。<a id="a-Ac"></a>既割筋已。<a id="a-Ad"></a>次割其骨。<a id="a-Ae"></a>既割骨已。<a id="a-Af"></a>次劈其髓。<a id="a-Ag"></a>如是劈割一切处已。<a id="a-Ah"></a>乃得上树。<a id="a-Ai"></a>欲近妇女。<a id="a-Aj"></a>心转专念。<a id="a-Ak"></a>自心所诳。<a id="a-Al"></a>在彼树上如是受苦。<a id="a-Am"></a>既上树已。<a id="a-An"></a>见彼妇女。<a id="a-Ao"></a>复在于地。<a id="a-Ap"></a>彼人见已。<a id="a-Aq"></a>然彼妇女以欲媚眼。<a id="a-Ar"></a>上看彼人。<a id="a-As"></a>美声语唤。<a id="a-At"></a>先以甜语作如是言。<a id="a-Au"></a>念汝因缘。<a id="a-Av"></a>我到此处。<a id="a-Aw"></a>汝今何故不来近我。<a id="a-Ax"></a>何不抱我。<a id="a-Ay"></a>如是地狱。<a id="a-Az"></a>业化所作。<a id="a-B0"></a>罪人见已。<a id="a-B1"></a>欲心炽盛刀叶树头。<a id="a-B2"></a>次第复下。<a id="a-B3"></a>彼人既下。<a id="a-B4"></a>刀叶向上。<a id="a-B5"></a>炎火炽燃。<a id="a-B6"></a>利如剃刀。<a id="a-B7"></a>如是利刀。<a id="a-B8"></a>先割其肉。<a id="a-B9"></a>次断其筋。<a id="a-BA"></a>次割其骨。<a id="a-BB"></a>次割其脉。<a id="a-BC"></a>次割其髓。<a id="a-BD"></a>遍体作疮。<a id="a-BE"></a>彼地狱人。<a id="a-BF"></a>如是被割。<a id="a-BG"></a>如是被劈。<a id="a-BH"></a>脉脉断已。<a id="a-BI"></a>看彼妇女。<a id="a-BJ"></a>欲爱烧心。<a id="a-BK"></a>既如是看。<a id="a-BL"></a>炎嘴鹫鸟。<a id="a-BM"></a>即啄其眼。<a id="a-BN"></a>火燃刀叶。<a id="a-BO"></a>先割其耳。<a id="a-BP"></a>如是被割。<a id="a-BQ"></a>唱声吼唤。<a id="a-BR"></a>刀叶炎燃次割其舌。<a id="a-BS"></a>次割其鼻。<a id="a-BT"></a>如是遍割。<a id="a-BU"></a>一切身分。<a id="a-BV"></a>欲爱牵心。<a id="a-BW"></a>如是到地。<a id="a-BX"></a>既到地已。<a id="a-BY"></a>而彼妇女。<a id="a-BZ"></a>复在树头。<a id="a-Ba"></a>彼人见已。<a id="a-Bb"></a>而复上树。<a id="a-Bc"></a>如前所说。<a id="a-Bd"></a>彼业力故。<a id="a-Be"></a>如是无量百千年岁。<a id="a-Bf"></a>如是无量百千亿岁。<a id="a-Bg"></a>自心所诳。<a id="a-Bh"></a>彼地狱中。<a id="a-Bi"></a>如是转行。<a id="a-Bj"></a>彼地狱人。<a id="a-Bk"></a>如是被烧。<a id="a-Bl"></a>何因故烧。<a id="a-Bm"></a>邪欲为因。<a id="a-Bn"></a>彼人如是犹不舍欲。<a id="a-Bo"></a>无始来心。<a id="a-Bp"></a>如是转行。<a id="a-Bq"></a>在于地狱饿鬼畜生。<a id="a-Br"></a>众生之心。<a id="a-Bs"></a>不可调顺。<a id="a-Bt"></a>在地狱中犹故如是。<a id="a-Bu"></a>当知是心不可信也。</p>
  <p id="aBv">又复如是合大地狱。<a id="a-Bw"></a>彼中有山。<a id="a-Bx"></a>名为鹫遍。<a id="a-By"></a>彼地狱人。<a id="a-Bz"></a>烧身饥渴。<a id="a-C0"></a>走赴彼山。<a id="a-C1"></a>而彼山中。<a id="a-C2"></a>处处皆有炎嘴铁鹫。<a id="a-C3"></a>壮身大肚。<a id="a-C4"></a>而彼铁鹫。<a id="a-C5"></a>身内肚中。<a id="a-C6"></a>有地狱人。<a id="a-C7"></a>名为火人。<a id="a-C8"></a>彼地狱人。<a id="a-C9"></a>望救望归。<a id="a-CA"></a>故赴彼山。<a id="a-CB"></a>既到彼山。<a id="a-CC"></a>彼铁鹫鸟。<a id="a-CD"></a>先破其头。<a id="a-CE"></a>开髑髅骨。<a id="a-CF"></a>而取其脑。<a id="a-CG"></a>复挑其眼。<a id="a-CH"></a>彼地狱人。<a id="a-CI"></a>号哭唱唤。<a id="a-CJ"></a>然无救者。<a id="a-CK"></a>既破其头。<a id="a-CL"></a>饮脑尽已。<a id="a-CM"></a>掷头异处。<a id="a-CN"></a>彼地狱人。<a id="a-CO"></a>无头无眼。<a id="a-CP"></a>而复走向闇冥地狱。<a id="a-CQ"></a>罪业力故。<a id="a-CR"></a>复有铁鹫。<a id="a-CS"></a>其身极大。<a id="a-CT"></a>彼鹫腹中。<a id="a-CU"></a>悉有火人。<a id="a-CV"></a>来向罪人。<a id="a-CW"></a>到即吞之。<a id="a-CX"></a>彼地狱人。<a id="a-CY"></a>入鹫腹中。<a id="a-CZ"></a>即为火人。<a id="a-Ca"></a>本侵他妻罪业所致。</p>
  <p id="aCb">彼杀生因乐行多作。<a id="a-Cc"></a>乃经无量百千年岁。<a id="a-Cd"></a>常被烧燃。<a id="a-Ce"></a>而复不死。<a id="a-Cf"></a>彼邪行因乐行多作。<a id="a-Cg"></a>则见妇女。<a id="a-Ch"></a>在刀叶林。<a id="a-Ci"></a>彼偷盗因乐行多作。<a id="a-Cj"></a>入异地狱在于一处。<a id="a-Ck"></a>彼处是河。<a id="a-Cl"></a>其河名曰无边彼岸。<a id="a-Cm"></a>热沸铜汁。<a id="a-Cn"></a>满彼河中。<a id="a-Co"></a>地狱罪人。<a id="a-Cp"></a>见河彼岸。<a id="a-Cq"></a>多有种种第一净食。<a id="a-Cr"></a>佉陀尼食。<a id="a-Cs"></a>蒲阇尼食。<a id="a-Ct"></a>有好敷具。<a id="a-Cu"></a>有好树林。<a id="a-Cv"></a>林有邃影。<a id="a-Cw"></a>复有陂池。<a id="a-Cx"></a>河流清水。<a id="a-Cy"></a>彼地狱人。<a id="a-Cz"></a>如是见已。<a id="a-D0"></a>即发大声。<a id="a-D1"></a>迭相招唤。<a id="a-D2"></a>作如是言。<a id="a-D3"></a>汝来汝来。<a id="a-D4"></a>我今得乐。<a id="a-D5"></a>今有种种佉陀尼食。<a id="a-D6"></a>蒲阇尼食。<a id="a-D7"></a>有好敷具。<a id="a-D8"></a>如前所说。<a id="a-D9"></a>彼地狱人。<a id="a-DA"></a>如是唱唤。<a id="a-DB"></a>余地狱人。<a id="a-DC"></a>既闻声已。<a id="a-DD"></a>皆共驰走。<a id="a-DE"></a>谓有能救。<a id="a-DF"></a>谓有可归。<a id="a-DG"></a>和集一处。<a id="a-DH"></a>迭相问言。<a id="a-DI"></a>我今当于何处得乐。<a id="a-DJ"></a>何救何归。<a id="a-DK"></a>复有异人。<a id="a-DL"></a>不唤而来。<a id="a-DM"></a>指示之言。<a id="a-DN"></a>汝今看此无边彼岸。<a id="a-DO"></a>大河彼岸。<a id="a-DP"></a>如是多有佉陀尼食。<a id="a-DQ"></a>蒲阇尼食。<a id="a-DR"></a>敷具树林。<a id="a-DS"></a>荫影清凉。<a id="a-DT"></a>如前所说。<a id="a-DU"></a>彼地狱人。<a id="a-DV"></a>如是一切迭相和集。<a id="a-DW"></a>俱走往赴无边彼岸。<a id="a-DX"></a>大河彼岸。<a id="a-DY"></a>如是河中。<a id="a-DZ"></a>热白镴汁。<a id="a-Da"></a>热铅锡汁。<a id="a-Db"></a>沫覆其上。<a id="a-Dc"></a>彼地狱人。<a id="a-Dd"></a>既如是走。<a id="a-De"></a>堕在彼河。<a id="a-Df"></a>既堕彼已。<a id="a-Dg"></a>其身有如生酥块者。<a id="a-Dh"></a>有消洋者。<a id="a-Di"></a>有炎嘴乌食啖之者。<a id="a-Dj"></a>有热炎口恶鱼食者。<a id="a-Dk"></a>有身分散而消洋者。<a id="a-Dl"></a>彼地狱人在彼河中。<a id="a-Dm"></a>如是一切。<a id="a-Dn"></a>如是受苦。<a id="a-Do"></a>是彼恶业因缘势力作集所致。<a id="a-Dp"></a>如是受苦彼地狱人。<a id="a-Dq"></a>如是无量百千年岁。<a id="a-Dr"></a>烧煮熟烂。<a id="a-Ds"></a>分散消洋。<a id="a-Dt"></a>乃至作集恶业破坏。<a id="a-Du"></a>无气腐烂。<a id="a-Dv"></a>彼地狱中。<a id="a-Dw"></a>尔乃得脱彼地狱中。<a id="a-Dx"></a>阎魔罗人。<a id="a-Dy"></a>责疏罪人。<a id="a-Dz"></a>而说偈言。</p>
  <p id="aE0">妻子罥所缚　　将来地狱舍</p>
  <p id="aE1">何故为心诳　　造作彼恶业</p>
  <p id="aE2">汝本为妻子　　知识亲眷等</p>
  <p id="aE3">造作诸恶业　　非是黠慧人</p>
  <p id="aE4">汝实不自爱　　今到地狱处</p>
  <p id="aE5">何故为儿子　　作恶业至此</p>
  <p id="aE6">若为妻子诳　　造作诸恶业</p>
  <p id="aE7">后心不生悔　　彼人入地狱</p>
  <p id="aE8">汝独地狱烧　　为恶业所食</p>
  <p id="aE9">妻子兄弟等　　亲眷不能救</p>
  <p id="aEA">若为痴所诳　　而不作善业</p>
  <p id="aEB">后则不得乐　　汝今徒悔恨</p>
  <p id="aEC">若随顺欲嗔　　痴心第一诳</p>
  <p id="aED">为妻子乐故　　一切向下行</p>
  <p id="aEE">自业自与果　　众生业至此</p>
  <p id="aEF">作善业生天　　作恶来此处</p>
  <p id="aEG">如是彼处。<a id="a-EH"></a>阎魔罗人。<a id="a-EI"></a>如是多多责地狱人。<a id="a-EJ"></a>如是如是。<a id="a-EK"></a>责疏之言。<a id="a-EL"></a>若汝自身。<a id="a-EM"></a>造作恶业。<a id="a-EN"></a>今欲令谁食如是食。<a id="a-EO"></a>若自作善。<a id="a-EP"></a>还自得善。<a id="a-EQ"></a>若作不善。<a id="a-ER"></a>自得不善。<a id="a-ES"></a>不作不得。<a id="a-ET"></a>作则不失。<a id="a-EU"></a>汝本作业。<a id="a-EV"></a>今得此报。<a id="a-EW"></a>彼地狱人。<a id="a-EX"></a>如是久在合大地狱。<a id="a-EY"></a>乃经无量百千年中。<a id="a-EZ"></a>常被烧煮。<a id="a-Ea"></a>乃至恶业未坏未烂。<a id="a-Eb"></a>业气未尽。<a id="a-Ec"></a>如是杀生偷盗邪行。<a id="a-Ed"></a>乐行多作。<a id="a-Ee"></a>所得果报。<a id="a-Ef"></a>于一切时与苦不止。<a id="a-Eg"></a>若恶业尽。<a id="a-Eh"></a>彼地狱中尔乃得脱。<a id="a-Ei"></a>若于前世过去久远。<a id="a-Ej"></a>有善业熟不生饿鬼畜生之道。<a id="a-Ek"></a>若生人中贫穷短命。<a id="a-El"></a>得下劣妻。<a id="a-Em"></a>设得好者共异人通。<a id="a-En"></a>若或无妻。<a id="a-Eo"></a>得凡鄙身为他所使。<a id="a-Ep"></a>彼业势力余残果报。<a id="a-Eq"></a>得如是等如是恶业。<a id="a-Er"></a>能诳惑人令入地狱。<a id="a-Es"></a>又彼比丘。<a id="a-Et"></a>知业果报。<a id="a-Eu"></a>次复观察合大地狱十六别处。<a id="a-Ev"></a>何等十六。<a id="a-Ew"></a>一名大量受苦恼处。<a id="a-Ex"></a>二名割刳处。<a id="a-Ey"></a>三名脉脉断处。<a id="a-Ez"></a>四名恶见处。<a id="a-F0"></a>五名团处。<a id="a-F1"></a>六名多苦恼处。<a id="a-F2"></a>七名忍苦处。<a id="a-F3"></a>八名朱诛朱诛处。<a id="a-F4"></a>九名何何奚处。<a id="a-F5"></a>十名泪火出处。<a id="a-F6"></a>十一名一切根灭处。<a id="a-F7"></a>十二名无彼岸受苦处。<a id="a-F8"></a>十三名钵头摩处。<a id="a-F9"></a>十四名大钵头摩处。<a id="a-FA"></a>十五名火盆处。<a id="a-FB"></a>十六名铁火末处。<a id="a-FC"></a>合大地狱。<a id="a-FD"></a>有如是等十六别处。<a id="a-FE"></a>众生何业生于彼处。<a id="a-FF"></a>彼比丘。<a id="a-FG"></a>思惟观察。<a id="a-FH"></a>若人三种恶不善业。<a id="a-FI"></a>所谓杀生偷盗邪行。<a id="a-FJ"></a>乐行多作。<a id="a-FK"></a>彼决定受合大地狱。<a id="a-FL"></a>受苦恼处。<a id="a-FM"></a>众生何业。<a id="a-FN"></a>生初大量受苦恼处。<a id="a-FO"></a>彼见有人。<a id="a-FP"></a>不应行淫。<a id="a-FQ"></a>不正观察。<a id="a-FR"></a>乐邪欲行。<a id="a-FS"></a>生彼大量受苦恼处地狱之中。<a id="a-FT"></a>受大苦恼。<a id="a-FU"></a>所谓炎热锋利铁[矛*(替-曰+貝)]。<a id="a-FV"></a>刺令穿彻。<a id="a-FW"></a>以彼铁[矛*(替-曰+貝)]。<a id="a-FX"></a>从下刺之。<a id="a-FY"></a>背上而出。<a id="a-FZ"></a>又复刺之。<a id="a-Fa"></a>腹上而出。<a id="a-Fb"></a>又复刺之。<a id="a-Fc"></a>腰中而出。<a id="a-Fd"></a>又复刺之。<a id="a-Fe"></a>肩上而出。<a id="a-Ff"></a>又复刺之。<a id="a-Fg"></a>从胁而出。<a id="a-Fh"></a>又复刺之。<a id="a-Fi"></a>从咽而出。<a id="a-Fj"></a>又复刺之。<a id="a-Fk"></a>从口而出。<a id="a-Fl"></a>复破髑髅。<a id="a-Fm"></a>而从其出。<a id="a-Fn"></a>又复刺之。<a id="a-Fo"></a>从耳而出。<a id="a-Fp"></a>彼地狱人。<a id="a-Fq"></a>如是被[矛*(替-曰+貝)]。<a id="a-Fr"></a>一切身分皆悉穿破。<a id="a-Fs"></a>受大苦恼。<a id="a-Ft"></a>若烧若煮。<a id="a-Fu"></a>一切身分。<a id="a-Fv"></a>彼受如是诸苦恼已。<a id="a-Fw"></a>又复更与极重苦恼。<a id="a-Fx"></a>所谓复以热炎铁钳。<a id="a-Fy"></a>挟拔其卵。<a id="a-Fz"></a>若铁鹫鸟。<a id="a-G0"></a>挽拔其卵而食之者。<a id="a-G1"></a>如是乃至所作集业未坏未烂业气未尽。<a id="a-G2"></a>于一切时与苦不止。<a id="a-G3"></a>若恶业尽彼地狱处尔乃得脱。<a id="a-G4"></a>若于前世过去久远。<a id="a-G5"></a>有善业熟。<a id="a-G6"></a>不生饿鬼畜生之道。<a id="a-G7"></a>若生人中同业之处为第三人。<a id="a-G8"></a>谓内官等。<a id="a-G9"></a>彼不善业余残果报。<a id="a-GA"></a>又彼比丘。<a id="a-GB"></a>知业果报。<a id="a-GC"></a>次复观察合大地狱。<a id="a-GD"></a>复有何处。<a id="a-GE"></a>彼见闻知复有异处。<a id="a-GF"></a>名割刳处。<a id="a-GG"></a>是合地狱第二别处。<a id="a-GH"></a>众生何业生于彼处。<a id="a-GI"></a>彼见有人杀盗邪行。<a id="a-GJ"></a>乐行多作。<a id="a-GK"></a>堕合地狱。<a id="a-GL"></a>生割刳处。<a id="a-GM"></a>杀生偷盗业及果报。<a id="a-GN"></a>如前所说。<a id="a-GO"></a>何者邪行。<a id="a-GP"></a>谓于妇女不应行处。<a id="a-GQ"></a>口中行淫。<a id="a-GR"></a>彼人以是恶业因缘。<a id="a-GS"></a>身坏命终。<a id="a-GT"></a>堕于恶处合大地狱。<a id="a-GU"></a>生割刳处。<a id="a-GV"></a>受大苦恼。<a id="a-GW"></a>所谓苦者。<a id="a-GX"></a>阎魔罗人。<a id="a-GY"></a>以热铁钉。<a id="a-GZ"></a>钉其口中。<a id="a-Ga"></a>从头而出。<a id="a-Gb"></a>出已急拔。<a id="a-Gc"></a>又钉其口。<a id="a-Gd"></a>耳中而出。<a id="a-Ge"></a>复以铁钵。<a id="a-Gf"></a>盛热铜汁。<a id="a-Gg"></a>泻其口中。<a id="a-Gh"></a>铜汁热炎。<a id="a-Gi"></a>烧燃其唇。<a id="a-Gj"></a>次烧其舌。<a id="a-Gk"></a>既烧舌已。<a id="a-Gl"></a>次烧其眼。<a id="a-Gm"></a>如是烧咽。<a id="a-Gn"></a>次烧其心。<a id="a-Go"></a>次烧其肚。<a id="a-Gp"></a>如是次第。<a id="a-Gq"></a>乃至粪门。<a id="a-Gr"></a>从下而出。<a id="a-Gs"></a>如是邪行。<a id="a-Gt"></a>乐行多作。<a id="a-Gu"></a>恶业果报。<a id="a-Gv"></a>在于地狱。<a id="a-Gw"></a>如是如是种种受苦。<a id="a-Gx"></a>乃经无量百千亿岁。<a id="a-Gy"></a>常被烧煮。<a id="a-Gz"></a>乃至恶业未坏未烂。<a id="a-H0"></a>业气未尽。<a id="a-H1"></a>于一切时与苦不止。<a id="a-H2"></a>若恶业尽。<a id="a-H3"></a>彼地狱处尔乃得脱。<a id="a-H4"></a>若于前世过去久远。<a id="a-H5"></a>有善业熟。<a id="a-H6"></a>不生饿鬼畜生之道。<a id="a-H7"></a>若生人中同业之处。<a id="a-H8"></a>口中常臭。<a id="a-H9"></a>如烂气臭。<a id="a-HA"></a>如是熏他一切所恶。<a id="a-HB"></a>是彼恶业余残果报。</p>
  <p id="aHC">又彼比丘。<a id="a-HD"></a>知业果报。<a id="a-HE"></a>次复观察合大地狱。<a id="a-HF"></a>复有何处。<a id="a-HG"></a>彼见闻知复有异处。<a id="a-HH"></a>彼处名为脉脉断处。<a id="a-HI"></a>是合地狱第三别处。<a id="a-HJ"></a>众生何业生于彼处。<a id="a-HK"></a>彼见有人杀盗邪行。<a id="a-HL"></a>乐行多作。<a id="a-HM"></a>堕合地狱脉脉断处。<a id="a-HN"></a>杀生偷盗业及果报。<a id="a-HO"></a>如前所说。<a id="a-HP"></a>何者邪行。<a id="a-HQ"></a>谓于妇女。<a id="a-HR"></a>非道行淫。<a id="a-HS"></a>彼不随顺。<a id="a-HT"></a>自力强逼。<a id="a-HU"></a>彼人以是恶业因缘。<a id="a-HV"></a>身坏命终。<a id="a-HW"></a>堕于恶处合大地狱脉脉断处。<a id="a-HX"></a>受大苦恼。<a id="a-HY"></a>所谓热筒。<a id="a-HZ"></a>盛热铜汁。<a id="a-Ha"></a>置口令满。<a id="a-Hb"></a>唱声吼唤作如是言。<a id="a-Hc"></a>我今孤独。<a id="a-Hd"></a>如是无量百千年岁。<a id="a-He"></a>乃至恶业未坏未烂。<a id="a-Hf"></a>业气未尽。<a id="a-Hg"></a>于一切时与苦不止。<a id="a-Hh"></a>若恶业尽。<a id="a-Hi"></a>彼地狱处尔乃得脱。<a id="a-Hj"></a>若于前世过去久远。<a id="a-Hk"></a>有善业熟。<a id="a-Hl"></a>不生饿鬼畜生之道。<a id="a-Hm"></a>若生人中。<a id="a-Hn"></a>所得妻妇。<a id="a-Ho"></a>贪爱他人。<a id="a-Hp"></a>彼人见之。<a id="a-Hq"></a>不能遮障。<a id="a-Hr"></a>是彼恶业余残果报。<a id="a-Hs"></a>彼作集业果报不失。<a id="a-Ht"></a>犹故须受。<a id="a-Hu"></a>又彼比丘。<a id="a-Hv"></a>知业果报。<a id="a-Hw"></a>次复观察合大地狱。<a id="a-Hx"></a>复有何处。<a id="a-Hy"></a>彼见闻知复有异处。<a id="a-Hz"></a>名恶见处。<a id="a-I0"></a>是合地狱第四别处。<a id="a-I1"></a>众生何业生于彼处。<a id="a-I2"></a>彼见有人杀盗邪行。<a id="a-I3"></a>乐行多作。<a id="a-I4"></a>堕合地狱生恶见处。<a id="a-I5"></a>杀生偷盗业及果报。<a id="a-I6"></a>如前所说。<a id="a-I7"></a>何者邪行。<a id="a-I8"></a>所谓有人。<a id="a-I9"></a>取他儿子。<a id="a-IA"></a>强逼邪行。<a id="a-IB"></a>自既力多。<a id="a-IC"></a>令彼啼哭。<a id="a-ID"></a>彼人以是恶业因缘。<a id="a-IE"></a>身坏命终。<a id="a-IF"></a>堕于恶处合大地狱。<a id="a-IG"></a>生恶见处。<a id="a-IH"></a>受大苦恼。<a id="a-II"></a>所谓自见己之儿子。<a id="a-IJ"></a>以恶业故。<a id="a-IK"></a>见自儿子在地狱中。<a id="a-IL"></a>于彼儿子。<a id="a-IM"></a>生重爱心。<a id="a-IN"></a>如本人中。<a id="a-IO"></a>如是见已。<a id="a-IP"></a>阎魔罗人。<a id="a-IQ"></a>若以铁杖。<a id="a-IR"></a>若以铁锥。<a id="a-IS"></a>刺其阴中。<a id="a-IT"></a>若以铁钩。<a id="a-IU"></a>钉其阴中。<a id="a-IV"></a>既见自子如是苦事。<a id="a-IW"></a>自生大苦。<a id="a-IX"></a>爱心悲绝。<a id="a-IY"></a>不可堪忍。<a id="a-IZ"></a>此爱心苦。<a id="a-Ia"></a>于火烧苦。<a id="a-Ib"></a>十六分中不及其一。<a id="a-Ic"></a>彼人如是心苦逼已。<a id="a-Id"></a>复受身苦。<a id="a-Ie"></a>所谓彼处。<a id="a-If"></a>阎魔罗人之所执持。<a id="a-Ig"></a>头面在下热炎铁钵。<a id="a-Ih"></a>盛热铜汁。<a id="a-Ii"></a>灌其粪门。<a id="a-Ij"></a>入其身内。<a id="a-Ik"></a>烧其熟藏。<a id="a-Il"></a>烧熟藏已。<a id="a-Im"></a>次烧大肠。<a id="a-In"></a>烧大肠已。<a id="a-Io"></a>次烧小肠。<a id="a-Ip"></a>烧小肠已。<a id="a-Iq"></a>次烧其胃。<a id="a-Ir"></a>既烧胃已。<a id="a-Is"></a>如是次第。<a id="a-It"></a>次烧其咽。<a id="a-Iu"></a>既烧咽已。<a id="a-Iv"></a>次烧其喉。<a id="a-Iw"></a>既烧喉已。<a id="a-Ix"></a>次烧舌根。<a id="a-Iy"></a>烧舌根已。<a id="a-Iz"></a>次烧其舌。<a id="a-J0"></a>既烧舌已。<a id="a-J1"></a>次烧其龂。<a id="a-J2"></a>既烧龂已。<a id="a-J3"></a>次烧其头。<a id="a-J4"></a>既烧头已。<a id="a-J5"></a>次烧其脑。<a id="a-J6"></a>如是烧已。<a id="a-J7"></a>在下而出。<a id="a-J8"></a>彼邪行人。<a id="a-J9"></a>受如是苦。<a id="a-JA"></a>如是无量。<a id="a-JB"></a>百千年中。<a id="a-JC"></a>以业化故。<a id="a-JD"></a>见自儿子。<a id="a-JE"></a>自身心苦。<a id="a-JF"></a>具受如是身心二苦。<a id="a-JG"></a>如是无量百千年中。<a id="a-JH"></a>常受大苦。<a id="a-JI"></a>乃至恶业未坏未烂。<a id="a-JJ"></a>业气未尽。<a id="a-JK"></a>于一切时与苦不止。<a id="a-JL"></a>若恶业尽。<a id="a-JM"></a>彼地狱处尔乃得脱。<a id="a-JN"></a>若于前世过去久远。<a id="a-JO"></a>有善业熟。<a id="a-JP"></a>不生饿鬼畜生之道。<a id="a-JQ"></a>若生人中。<a id="a-JR"></a>则无儿息。<a id="a-JS"></a>虽有不净。<a id="a-JT"></a>不成种子。<a id="a-JU"></a>世人皆言。<a id="a-JV"></a>此人不男。<a id="a-JW"></a>一切嫌贱。<a id="a-JX"></a>是彼恶业。<a id="a-JY"></a>余残果报。</p>
  <p id="aJZ">又彼比丘。<a id="a-Ja"></a>知业果报。<a id="a-Jb"></a>次复观察合大地狱。<a id="a-Jc"></a>为当更有异处以不。<a id="a-Jd"></a>彼见闻知。<a id="a-Je"></a>复有异处。<a id="a-Jf"></a>名为团处。<a id="a-Jg"></a>急团相似。<a id="a-Jh"></a>是合地狱第五别处。<a id="a-Ji"></a>众生何业生于彼处。<a id="a-Jj"></a>彼见有人杀盗邪行。<a id="a-Jk"></a>乐行多作。<a id="a-Jl"></a>堕合地狱。<a id="a-Jm"></a>生于团处。<a id="a-Jn"></a>杀生偷盗。<a id="a-Jo"></a>及以果报。<a id="a-Jp"></a>如前所说。<a id="a-Jq"></a>何者邪行。<a id="a-Jr"></a>所谓有人。<a id="a-Js"></a>若见牸牛若草马等淫道处已。<a id="a-Jt"></a>心生分别。<a id="a-Ju"></a>此如是处。<a id="a-Jv"></a>与人妇女不应有异。<a id="a-Jw"></a>如是念已。<a id="a-Jx"></a>即便生于人妇女想而行淫欲。<a id="a-Jy"></a>彼人以是恶业因缘。<a id="a-Jz"></a>身坏命终。<a id="a-K0"></a>堕于恶处合大地狱。<a id="a-K1"></a>生于团处。<a id="a-K2"></a>受大苦恼。<a id="a-K3"></a>所谓见彼若牛若马恶业因故。<a id="a-K4"></a>地狱中见。<a id="a-K5"></a>自心分别。<a id="a-K6"></a>如前忆念人妇女想。<a id="a-K7"></a>若本牸牛。<a id="a-K8"></a>若本草马。<a id="a-K9"></a>见已即生人妇女想。<a id="a-KA"></a>欲心炽盛。<a id="a-KB"></a>即便走向如是牛马。<a id="a-KC"></a>有铁炎火。<a id="a-KD"></a>满牛马内。<a id="a-KE"></a>彼人既近牛马根门。<a id="a-KF"></a>恶业因故。<a id="a-KG"></a>入彼根门。<a id="a-KH"></a>即入其腹。<a id="a-KI"></a>满中热火。<a id="a-KJ"></a>彼处受苦。<a id="a-KK"></a>乃经无量百千年中。<a id="a-KL"></a>常被烧煮。<a id="a-KM"></a>其身熟烂。<a id="a-KN"></a>不能出声。<a id="a-KO"></a>于彼腹中闇处苦逼。<a id="a-KP"></a>乃至恶业未坏未烂。<a id="a-KQ"></a>业气未尽。<a id="a-KR"></a>于一切时。<a id="a-KS"></a>常被烧燃。<a id="a-KT"></a>若恶业尽。<a id="a-KU"></a>彼地狱处尔乃得脱。<a id="a-KV"></a>若于前世过去久远。<a id="a-KW"></a>有善业熟。<a id="a-KX"></a>不生饿鬼畜生之道。<a id="a-KY"></a>若生人中同业之处。<a id="a-KZ"></a>则生无礼非仁之国。<a id="a-Ka"></a>以己之妻令他侵近。<a id="a-Kb"></a>不生妒忌。<a id="a-Kc"></a>邪行业因。<a id="a-Kd"></a>余残果报。</p>
  <p id="aKe">又彼比丘。<a id="a-Kf"></a>知业果报。<a id="a-Kg"></a>次复观察合大地狱。<a id="a-Kh"></a>为当更有异处以不。<a id="a-Ki"></a>彼见闻知。<a id="a-Kj"></a>复有异处。<a id="a-Kk"></a>名多苦恼。<a id="a-Kl"></a>是合地狱第六别处。<a id="a-Km"></a>众生何业生于彼处。<a id="a-Kn"></a>彼见有人杀盗邪行。<a id="a-Ko"></a>乐行多作。<a id="a-Kp"></a>堕合地狱多苦恼处。<a id="a-Kq"></a>杀生偷盗业及果报。<a id="a-Kr"></a>如前所说。<a id="a-Ks"></a>何者邪行。<a id="a-Kt"></a>谓男行男。<a id="a-Ku"></a>彼人以是恶业因缘。<a id="a-Kv"></a>身坏命终。<a id="a-Kw"></a>堕于恶处合大地狱多苦恼处受大苦恼。<a id="a-Kx"></a>作集业力。<a id="a-Ky"></a>于地狱中。<a id="a-Kz"></a>见本男子。<a id="a-L0"></a>热炎头发。<a id="a-L1"></a>一切身体皆悉热炎。<a id="a-L2"></a>其身坚[革*卬]。<a id="a-L3"></a>犹如金刚。<a id="a-L4"></a>来抱其身。<a id="a-L5"></a>既被抱已。<a id="a-L6"></a>一切身分皆悉解散。<a id="a-L7"></a>犹如沙抟。<a id="a-L8"></a>死已复活。<a id="a-L9"></a>以本不善恶业因故。<a id="a-LA"></a>于彼炎人。<a id="a-LB"></a>极生怖畏。<a id="a-LC"></a>走避而去。<a id="a-LD"></a>堕于崄岸。<a id="a-LE"></a>下未至地。<a id="a-LF"></a>在于空中。<a id="a-LG"></a>有炎嘴乌。<a id="a-LH"></a>分分攫斲。<a id="a-LI"></a>令如芥子。<a id="a-LJ"></a>寻复还合。<a id="a-LK"></a>然后到地。<a id="a-LL"></a>既到地已。<a id="a-LM"></a>彼地复有炎口野干而啖食之唯有骨在。<a id="a-LN"></a>复还生肉。<a id="a-LO"></a>既生肉已。<a id="a-LP"></a>阎魔罗人。<a id="a-LQ"></a>取置炎鼎。<a id="a-LR"></a>而复煮之。<a id="a-LS"></a>如是无量百千年岁。<a id="a-LT"></a>煮之食之。<a id="a-LU"></a>分之散之。<a id="a-LV"></a>乃至恶业未坏未烂。<a id="a-LW"></a>业气未尽。<a id="a-LX"></a>于一切时与苦不止。<a id="a-LY"></a>若恶业尽。<a id="a-LZ"></a>于多苦处尔乃得脱。<a id="a-La"></a>若于前世过去久远有善业熟。<a id="a-Lb"></a>不生饿鬼畜生之道。<a id="a-Lc"></a>若生人中同业之处。<a id="a-Ld"></a>失无量妻。<a id="a-Le"></a>不得一妻。<a id="a-Lf"></a>究竟如是。<a id="a-Lg"></a>设自有妻。<a id="a-Lh"></a>则厌离之。<a id="a-Li"></a>喜乐他人邪行业因余残果报。<a id="a-Lj"></a>又彼比丘。<a id="a-Lk"></a>知业果报。<a id="a-Ll"></a>次复观察合大地狱。<a id="a-Lm"></a>为当更有异处以不。<a id="a-Ln"></a>彼见闻知。<a id="a-Lo"></a>复有异处。<a id="a-Lp"></a>名忍苦处。<a id="a-Lq"></a>是合地狱第七别处。<a id="a-Lr"></a>众生何业生于彼处。<a id="a-Ls"></a>彼见有人杀盗邪行乐行多作。<a id="a-Lt"></a>堕合地狱生忍苦处。<a id="a-Lu"></a>杀生偷盗业及果报。<a id="a-Lv"></a>如前所说。<a id="a-Lw"></a>何者邪行。<a id="a-Lx"></a>所谓有人。<a id="a-Ly"></a>破他军国。<a id="a-Lz"></a>得妇女已。<a id="a-M0"></a>若或自行。<a id="a-M1"></a>若自取已。<a id="a-M2"></a>给与他人。<a id="a-M3"></a>若依道行。<a id="a-M4"></a>若不依道。<a id="a-M5"></a>彼人以是恶业因缘。<a id="a-M6"></a>身坏命终。<a id="a-M7"></a>堕于恶处合大地狱。<a id="a-M8"></a>生忍苦处。<a id="a-M9"></a>受大苦恼。<a id="a-MA"></a>所谓苦者。<a id="a-MB"></a>阎魔罗人。<a id="a-MC"></a>悬之在树。<a id="a-MD"></a>头面在下。<a id="a-ME"></a>足在于上。<a id="a-MF"></a>下燃大火。<a id="a-MG"></a>烧一切身。<a id="a-MH"></a>从面而起。<a id="a-MI"></a>彼地狱火。<a id="a-MJ"></a>热势甚炽。<a id="a-MK"></a>彼罪人身。<a id="a-ML"></a>危脆衃软。<a id="a-MM"></a>眼最软故。<a id="a-MN"></a>烧尽无余。<a id="a-MO"></a>彼罪人身。<a id="a-MP"></a>烧尽复生。<a id="a-MQ"></a>彼人如是受极苦恼。<a id="a-MR"></a>坚[革*卬]叵耐。<a id="a-MS"></a>彼人如是地狱中生。<a id="a-MT"></a>彼人如是受大苦恼。<a id="a-MU"></a>唱声吼唤。<a id="a-MV"></a>呻号啼哭。<a id="a-MW"></a>唱唤口开。<a id="a-MX"></a>彼地狱火。<a id="a-MY"></a>从口而入。<a id="a-MZ"></a>火既入已。<a id="a-Ma"></a>先烧其心。<a id="a-Mb"></a>既烧心已。<a id="a-Mc"></a>次烧其肺。<a id="a-Md"></a>如是次第。<a id="a-Me"></a>至生熟藏。<a id="a-Mf"></a>根及粪门。<a id="a-Mg"></a>如是烧已。<a id="a-Mh"></a>次烧其足。<a id="a-Mi"></a>既受如是被烧苦已。<a id="a-Mj"></a>复有乌来啖食其身。<a id="a-Mk"></a>彼受如是二种大苦。<a id="a-Ml"></a>唱声吼唤。<a id="a-Mm"></a>而烧不止。<a id="a-Mn"></a>如是无量百千年岁。<a id="a-Mo"></a>于地狱中。<a id="a-Mp"></a>受极苦恼。<a id="a-Mq"></a>如是苦恼。<a id="a-Mr"></a>无异相似。<a id="a-Ms"></a>如是无量百千年岁。<a id="a-Mt"></a>乃至恶业。<a id="a-Mu"></a>未烂未坏业气未尽。<a id="a-Mv"></a>于一切时与苦不止。<a id="a-Mw"></a>若恶业尽。<a id="a-Mx"></a>彼地狱处尔乃得脱。<a id="a-My"></a>若于前世过去久远。<a id="a-Mz"></a>有善业熟。<a id="a-N0"></a>不生饿鬼畜生之道。<a id="a-N1"></a>若生人中同业之处。<a id="a-N2"></a>设得好妇。<a id="a-N3"></a>端正无双则为官军破坏劫夺。<a id="a-N4"></a>恶业力故。<a id="a-N5"></a>唱唤号哭。<a id="a-N6"></a>懊恼心碎。<a id="a-N7"></a>彼人如是地狱人中。<a id="a-N8"></a>二时二处受大苦恼。<a id="a-N9"></a>唱唤号哭。<a id="a-NA"></a>懊恼等苦。<a id="a-NB"></a>邪行业因。<a id="a-NC"></a>余残果报。</p>
 </body>
</html>