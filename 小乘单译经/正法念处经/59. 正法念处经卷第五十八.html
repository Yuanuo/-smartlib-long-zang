<!doctype html>
<html id="z3IBURpbk" data-ver="1698">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十八</h1>
  <h2 id="a2">观天品第六之三十七(夜摩天之二十三)</h2>
  <p id="a3">尔时夜摩天王。<a id="a-4"></a>告天众曰。<a id="a-5"></a>汝今何故。<a id="a-6"></a>不于园林华池无量众宝庄严山峰歌舞戏笑。<a id="a-7"></a>天王如是观诸天众。<a id="a-8"></a>为生厌离不厌离耶。<a id="a-9"></a>时诸天众。<a id="a-A"></a>闻夜摩天王说此语已。<a id="a-B"></a>白天王言。<a id="a-C"></a>当于何处园林七宝山峰之中而有乐处。<a id="a-D"></a>我见无量生死衰恼。<a id="a-E"></a>无量差别。<a id="a-F"></a>不可堪忍。<a id="a-G"></a>我自目见一切诸欲皆悉无常。<a id="a-H"></a>后皆致苦。<a id="a-I"></a>此欲无常不住。<a id="a-J"></a>不久败坏无坚无乐。<a id="a-K"></a>尔时夜摩天王。<a id="a-L"></a>闻天众说。<a id="a-M"></a>而告之曰。<a id="a-N"></a>汝今当知。<a id="a-O"></a>一切欲乐。<a id="a-P"></a>后皆致苦。<a id="a-Q"></a>时诸天众。<a id="a-R"></a>白天王言。<a id="a-S"></a>我今已解。<a id="a-T"></a>欲为大苦。<a id="a-U"></a>时夜摩天王告诸天众。<a id="a-V"></a>我能宣说一切生死无量诸苦。<a id="a-W"></a>今当为汝略说少分。<a id="a-X"></a>令亿千劫不复放逸。<a id="a-Y"></a>常行人天二种善道。<a id="a-Z"></a>若断放逸。<a id="a-a"></a>是为智慧。<a id="a-b"></a>若放逸缘来。<a id="a-c"></a>即应远离。<a id="a-d"></a>若不为放逸之所使役。<a id="a-e"></a>则不堕地狱饿鬼畜生。<a id="a-f"></a>复告天众。<a id="a-g"></a>今当为汝说三恶道。<a id="a-h"></a>二种善道。<a id="a-i"></a>二善道者天之与人。<a id="a-j"></a>三恶道者。<a id="a-k"></a>所谓地狱饿鬼畜生。<a id="a-l"></a>如是五道。<a id="a-m"></a>大势力苦。<a id="a-n"></a>我能宣说。<a id="a-o"></a>不可广说。<a id="a-p"></a>今当略说。<a id="a-q"></a>以要言之。<a id="a-r"></a>于天人中。<a id="a-s"></a>有十六苦。<a id="a-t"></a>何等十六。<a id="a-u"></a>天人之中。<a id="a-v"></a>善道所摄。<a id="a-w"></a>一者中阴苦。<a id="a-x"></a>二者住胎苦。<a id="a-y"></a>三者出胎苦。<a id="a-z"></a>四者希求食苦。<a id="a-10"></a>五者怨憎会苦。<a id="a-11"></a>六者爱别离苦。<a id="a-12"></a>七者寒热等苦。<a id="a-13"></a>八者病苦。<a id="a-14"></a>九者他给使苦。<a id="a-15"></a>十者追求营作苦。<a id="a-16"></a>十一者近恶知识苦。<a id="a-17"></a>十二者妻子亲里衰恼苦。<a id="a-18"></a>十三者饥渴苦。<a id="a-19"></a>十四者为他轻毁苦。<a id="a-1A"></a>十五者老苦。<a id="a-1B"></a>十六者死苦。<a id="a-1C"></a>如是十六。<a id="a-1D"></a>人中大苦。<a id="a-1E"></a>于人世间乃至命终。<a id="a-1F"></a>及余众苦。<a id="a-1G"></a>于生死中。<a id="a-1H"></a>不可堪忍。<a id="a-1I"></a>于有为中。<a id="a-1J"></a>无有少乐。<a id="a-1K"></a>一切无常。<a id="a-1L"></a>一切皆尽。<a id="a-1M"></a>一切败坏。<a id="a-1N"></a>初生中阴。<a id="a-1O"></a>识如香气。<a id="a-1P"></a>有何等苦。<a id="a-1Q"></a>业风所吹。<a id="a-1R"></a>非肉眼见。<a id="a-1S"></a>天眼所见。<a id="a-1T"></a>而无所碍。<a id="a-1U"></a>若生人中。<a id="a-1V"></a>生种姓家。<a id="a-1W"></a>有下中上。<a id="a-1X"></a>以布施持戒智慧果报而欲生者此识香气中阴。<a id="a-1Y"></a>亦得如是之食。<a id="a-1Z"></a>若欲生于贫穷种姓。<a id="a-1a"></a>所食粗涩。<a id="a-1b"></a>色香味触。<a id="a-1c"></a>皆悉粗恶。<a id="a-1d"></a>身量减劣。<a id="a-1e"></a>少布施故。<a id="a-1f"></a>不得胜报。<a id="a-1g"></a>是名人中生初中阴苦。</p>
  <p id="a1h">复次第二苦。<a id="a-1i"></a>若生胎中。<a id="a-1j"></a>以业烦恼因缘故住。<a id="a-1k"></a>生贫穷家。<a id="a-1l"></a>母食粗涩。<a id="a-1m"></a>苦酢之食。<a id="a-1n"></a>膜衣筒中。<a id="a-1o"></a>薄少食味。<a id="a-1p"></a>入其脐中。<a id="a-1q"></a>令胎中子。<a id="a-1r"></a>身羸恶色。<a id="a-1s"></a>气力劣弱。<a id="a-1t"></a>母疲极故。<a id="a-1u"></a>子于胎中。<a id="a-1v"></a>则受大苦。<a id="a-1w"></a>转向两胁。<a id="a-1x"></a>走避苦恼。<a id="a-1y"></a>母食冷热。<a id="a-1z"></a>则受痛苦。<a id="a-20"></a>无力无救。<a id="a-21"></a>不能叫唤。<a id="a-22"></a>没屎尿中。<a id="a-23"></a>受无量苦。<a id="a-24"></a>是为善道人中第二大苦。<a id="a-25"></a>何况地狱饿鬼畜生。</p>
  <p id="a26">复次第三苦。<a id="a-27"></a>从胎出生。<a id="a-28"></a>胎藏逼迫。<a id="a-29"></a>犹如压油。<a id="a-2A"></a>婴儿出胎。<a id="a-2B"></a>欲堕逼迫。<a id="a-2C"></a>亦复如是。<a id="a-2D"></a>是为大苦。<a id="a-2E"></a>复次以初生时。<a id="a-2F"></a>其身柔软如生酥搏。<a id="a-2G"></a>亦如芭蕉。<a id="a-2H"></a>又如熟果。<a id="a-2I"></a>母人瞻产。<a id="a-2J"></a>以手捉之。<a id="a-2K"></a>其手坚涩。<a id="a-2L"></a>皴裂劈坼。<a id="a-2M"></a>厌恶蹙面。<a id="a-2N"></a>指甲长利。<a id="a-2O"></a>面目丑恶。<a id="a-2P"></a>以手捉之。<a id="a-2Q"></a>犹如火烧。<a id="a-2R"></a>亦如刀割。<a id="a-2S"></a>如是婴儿。<a id="a-2T"></a>身体细软。<a id="a-2U"></a>母人触之。<a id="a-2V"></a>得大苦恼。<a id="a-2W"></a>若得新衣。<a id="a-2X"></a>粗涩厚重。<a id="a-2Y"></a>或得故衣。<a id="a-2Z"></a>补纳破裂。<a id="a-2a"></a>孔穴穿露。<a id="a-2b"></a>狭小单薄。<a id="a-2c"></a>止于草蓐。<a id="a-2d"></a>寒时大冷。<a id="a-2e"></a>受大寒苦。<a id="a-2f"></a>热则大热。<a id="a-2g"></a>犹如火烧。<a id="a-2h"></a>以本布施不清净故。<a id="a-2i"></a>受斯苦恼。<a id="a-2j"></a>从胎而出。<a id="a-2k"></a>受大苦恼。<a id="a-2l"></a>复以不净布施因缘。<a id="a-2m"></a>令母少乳。<a id="a-2n"></a>所食苦涩。<a id="a-2o"></a>母食劣故。<a id="a-2p"></a>其乳则少。<a id="a-2q"></a>或母食粗恶。<a id="a-2r"></a>故令乳少。<a id="a-2s"></a>羸瘦恶色。<a id="a-2t"></a>唯筋皮骨。<a id="a-2u"></a>以为其身。<a id="a-2v"></a>饥渴病故。<a id="a-2w"></a>身体无力。<a id="a-2x"></a>若无所食啖。<a id="a-2y"></a>从他乞求。<a id="a-2z"></a>人所轻贱。<a id="a-30"></a>少得饮食。<a id="a-31"></a>色香味薄。<a id="a-32"></a>依他而食。<a id="a-33"></a>辛苦继命。<a id="a-34"></a>如是乏食。<a id="a-35"></a>令身苦恼。<a id="a-36"></a>以本所行不善施故。<a id="a-37"></a>乃至命尽。<a id="a-38"></a>常不充足。<a id="a-39"></a>以乏食故。<a id="a-3A"></a>常受苦恼。<a id="a-3B"></a>复次第四苦恼。<a id="a-3C"></a>以悕望食而得苦恼。<a id="a-3D"></a>饥饿所恼。<a id="a-3E"></a>或作盗贼。<a id="a-3F"></a>作诸恶业。<a id="a-3G"></a>作无利益。<a id="a-3H"></a>或作勇健。<a id="a-3I"></a>因致失命或次死苦。<a id="a-3J"></a>诸苦之重。<a id="a-3K"></a>所谓饥渴。<a id="a-3L"></a>尔时夜摩天王牟修楼陀。<a id="a-3M"></a>为诸天众。<a id="a-3N"></a>以偈颂曰。</p>
  <p id="a3O">生死大苦恼　　无与饥渴等</p>
  <p id="a3P">众生以饥苦　　作诸不善业</p>
  <p id="a3Q">从自身起火　　故名饥渴苦</p>
  <p id="a3R">饥渴烧三处　　如劫火烧林</p>
  <p id="a3S">世间大焰火　　不能至后世</p>
  <p id="a3T">饥渴火难断　　至于百千劫</p>
  <p id="a3U">愚人造不善　　行于崄恶道</p>
  <p id="a3V">皆为饮食故　　智者如是说</p>
  <p id="a3W">饥渴有大力　　过于大猛火</p>
  <p id="a3X">一切三界中　　以食因缘转</p>
  <p id="a3Y">若于人世间　　有种种财物</p>
  <p id="a3Z">一切以食故　　成就三有海</p>
  <p id="a3a">如是夜摩天王牟修楼陀。<a id="a-3b"></a>为诸天说。<a id="a-3c"></a>复次天众于人世间。<a id="a-3d"></a>有第五苦。<a id="a-3e"></a>谓怨憎会。<a id="a-3f"></a>有六种苦。<a id="a-3g"></a>何等为六。<a id="a-3h"></a>谓眼见怨等。<a id="a-3i"></a>心不爱乐。<a id="a-3j"></a>心不怜愍。<a id="a-3k"></a>见其身色。<a id="a-3l"></a>心意恼乱。<a id="a-3m"></a>于心心数而起怖畏。<a id="a-3n"></a>生不利益。<a id="a-3o"></a>心心数中。<a id="a-3p"></a>而生苦恼。<a id="a-3q"></a>一切恶中。<a id="a-3r"></a>初第一恶。<a id="a-3s"></a>所谓见怨家色。<a id="a-3t"></a>及恶知识。</p>
  <p id="a3u">复次第二怨憎会苦。<a id="a-3v"></a>若闻其声。<a id="a-3w"></a>不得利益。<a id="a-3x"></a>不爱不顺。<a id="a-3y"></a>心生恼乱。<a id="a-3z"></a>是为怨憎会苦。<a id="a-40"></a>第一恶声。<a id="a-41"></a>谓所闻摄不正法声。<a id="a-42"></a>憎恶声故。<a id="a-43"></a>身坏命终。<a id="a-44"></a>堕于地狱饿鬼畜生。<a id="a-45"></a>若闻不爱不利益声。<a id="a-46"></a>闻已生于恶心恼乱。<a id="a-47"></a>不爱不乐。<a id="a-48"></a>心不怜愍。<a id="a-49"></a>是为人中怨憎不爱合会之苦。</p>
  <p id="a4A">复次第三怨憎不爱会苦。<a id="a-4B"></a>谓鼻闻香。<a id="a-4C"></a>不爱不乐。<a id="a-4D"></a>心不随顺。<a id="a-4E"></a>闻之心恼。<a id="a-4F"></a>或生深苦。<a id="a-4G"></a>是为大恶。<a id="a-4H"></a>不爱合会。<a id="a-4I"></a>诸天子等。<a id="a-4J"></a>是名人中不爱合会。<a id="a-4K"></a>若人愚痴。<a id="a-4L"></a>无有智慧。<a id="a-4M"></a>或行或住。<a id="a-4N"></a>心生贪着。<a id="a-4O"></a>轻慢不敬。<a id="a-4P"></a>若人以香。<a id="a-4Q"></a>供养法僧。<a id="a-4R"></a>其人便以欲心嗅之。<a id="a-4S"></a>身坏命终。<a id="a-4T"></a>堕于地狱饿鬼畜生。<a id="a-4U"></a>如是恶人。<a id="a-4V"></a>以身因缘。<a id="a-4W"></a>以贪身故。<a id="a-4X"></a>身心不净。<a id="a-4Y"></a>身坏命终。<a id="a-4Z"></a>堕于地狱。<a id="a-4a"></a>诸天子。<a id="a-4b"></a>是为人中不爱怨憎合会之苦。<a id="a-4c"></a>复次第四不爱会苦。<a id="a-4d"></a>所谓世间愚痴恶人。<a id="a-4e"></a>因于味故。<a id="a-4f"></a>而作恶业。<a id="a-4g"></a>以恶业故。<a id="a-4h"></a>身坏命终。<a id="a-4i"></a>堕于地狱。<a id="a-4j"></a>若非沙门现沙门像。<a id="a-4k"></a>内怀腐烂。<a id="a-4l"></a>犹如蠡声。<a id="a-4m"></a>或在僧寺。<a id="a-4n"></a>或白衣舍。<a id="a-4o"></a>实非沙门。<a id="a-4p"></a>着沙门服。<a id="a-4q"></a>常贪美食。<a id="a-4r"></a>为味所缚。<a id="a-4s"></a>以是因缘。<a id="a-4t"></a>身坏命终。<a id="a-4u"></a>堕于地狱。<a id="a-4v"></a>复有懈怠比丘。<a id="a-4w"></a>舍离禅味。<a id="a-4x"></a>为美食故。<a id="a-4y"></a>处处游行。<a id="a-4z"></a>心常乐食。<a id="a-50"></a>以懈怠故。<a id="a-51"></a>身坏命终。<a id="a-52"></a>堕于地狱。<a id="a-53"></a>诸天子。<a id="a-54"></a>是为人中以着味故不爱合会而生苦恼。</p>
  <p id="a55">复次诸天子。<a id="a-56"></a>人中第五不爱会苦。<a id="a-57"></a>所谓身体。<a id="a-58"></a>以此缚心。<a id="a-59"></a>不善思惟。<a id="a-5A"></a>不顺法行。<a id="a-5B"></a>意不正念。<a id="a-5C"></a>如是恶人。<a id="a-5D"></a>恶境所缚。<a id="a-5E"></a>身坏命终。<a id="a-5F"></a>堕于地狱。<a id="a-5G"></a>诸天子。<a id="a-5H"></a>是为人中不爱合会而生苦恼。</p>
  <p id="a5I">复次天众。<a id="a-5J"></a>人中第六不爱合会而生苦恼。<a id="a-5K"></a>所谓有人。<a id="a-5L"></a>心意躁动。<a id="a-5M"></a>不能止住。<a id="a-5N"></a>心意不正多有散乱。<a id="a-5O"></a>常思恶业。<a id="a-5P"></a>不乐善法。<a id="a-5Q"></a>乐不善法无利益事。<a id="a-5R"></a>以是因缘。<a id="a-5S"></a>身坏命终。<a id="a-5T"></a>堕于恶道。<a id="a-5U"></a>生地狱中。<a id="a-5V"></a>诸天子。<a id="a-5W"></a>是为人中不爱合会而生苦恼。<a id="a-5X"></a>及余种种无量诸苦。<a id="a-5Y"></a>人中具受。<a id="a-5Z"></a>复有三种怨憎会苦。<a id="a-5a"></a>谓近怨家。<a id="a-5b"></a>怨害其命。<a id="a-5c"></a>如眼中刺。<a id="a-5d"></a>常不随顺。<a id="a-5e"></a>是为第一怨憎会苦。<a id="a-5f"></a>复次第二怨憎会苦。<a id="a-5g"></a>与恶知识。<a id="a-5h"></a>共同事业。<a id="a-5i"></a>是名第二怨憎会苦。</p>
  <p id="a5j">复次第三怨憎会苦。<a id="a-5k"></a>内怀嗔恚。<a id="a-5l"></a>得便伤害。<a id="a-5m"></a>是名第三不爱怨憎会苦。<a id="a-5n"></a>诸天子。<a id="a-5o"></a>是为人中无量种苦。<a id="a-5p"></a>时夜摩天王牟修楼陀。<a id="a-5q"></a>复为天众得厌离故。<a id="a-5r"></a>说于第六人中大苦。<a id="a-5s"></a>所谓爱别离苦。<a id="a-5t"></a>二世利益。<a id="a-5u"></a>是名为爱。<a id="a-5v"></a>善友别离。<a id="a-5w"></a>是为大苦。<a id="a-5x"></a>若离父母兄弟姊妹妻子亲里。<a id="a-5y"></a>及余所爱有恩之人。<a id="a-5z"></a>别离大苦。<a id="a-60"></a>如堕刀火烧其身心受大苦恼。<a id="a-61"></a>是为爱别离苦。<a id="a-62"></a>夜摩天王为利天众。<a id="a-63"></a>演说此法。<a id="a-64"></a>时夜摩天王复为天众。<a id="a-65"></a>说于第七人中大苦。<a id="a-66"></a>所谓寒热二苦。<a id="a-67"></a>诸天子。<a id="a-68"></a>云何人中寒热二苦。<a id="a-69"></a>以于人中饮食不调。<a id="a-6A"></a>应冷而热。<a id="a-6B"></a>应热而冷。<a id="a-6C"></a>久坐则苦。<a id="a-6D"></a>久立亦苦。<a id="a-6E"></a>多饮亦苦。<a id="a-6F"></a>不睡亦苦。<a id="a-6G"></a>若于昏夜右胁而卧。<a id="a-6H"></a>久眠亦苦。<a id="a-6I"></a>左胁亦尔。<a id="a-6J"></a>初乐后苦。<a id="a-6K"></a>于人世间。<a id="a-6L"></a>以贪乐故。<a id="a-6M"></a>为乐所诳。<a id="a-6N"></a>而修善业。<a id="a-6O"></a>以乐诳故。<a id="a-6P"></a>入于地狱。<a id="a-6Q"></a>诸天子。<a id="a-6R"></a>人中之乐。<a id="a-6S"></a>如苦无异。<a id="a-6T"></a>如是夜摩天王牟修楼陀。<a id="a-6U"></a>为利益诸天众。<a id="a-6V"></a>说如是法。<a id="a-6W"></a>汝等天众。<a id="a-6X"></a>勿生此意。<a id="a-6Y"></a>谓人中乐应生厌离。<a id="a-6Z"></a>为离生死说法利益。<a id="a-6a"></a>除天放逸故。</p>
  <p id="a6b">复次夜摩天王为夜摩天众。<a id="a-6c"></a>复说第八人中大苦。<a id="a-6d"></a>所谓病苦。<a id="a-6e"></a>无量差别。<a id="a-6f"></a>无量病起。<a id="a-6g"></a>所谓热病。<a id="a-6h"></a>下痢上气欬逆。<a id="a-6i"></a>四百四病。<a id="a-6j"></a>害诸众生。<a id="a-6k"></a>复有病苦。<a id="a-6l"></a>害诸众生。<a id="a-6m"></a>忧悲愁恼等病。<a id="a-6n"></a>人中大苦。<a id="a-6o"></a>时夜摩天王牟修楼陀为利益天众。<a id="a-6p"></a>复说第九大苦。<a id="a-6q"></a>令离生死。<a id="a-6r"></a>示于人中生死大苦。<a id="a-6s"></a>所谓人中为他所使。<a id="a-6t"></a>是为大苦。<a id="a-6u"></a>同道同生。<a id="a-6v"></a>同根同岁同力。<a id="a-6w"></a>以业劣故。<a id="a-6x"></a>为他所使。<a id="a-6y"></a>若昼若夜。<a id="a-6z"></a>不得自在。<a id="a-70"></a>常受大苦。<a id="a-71"></a>是名人中使役之苦。</p>
  <p id="a72">复次为他使苦。<a id="a-73"></a>若人第一种姓。<a id="a-74"></a>精勤色力。<a id="a-75"></a>读诵智慧。<a id="a-76"></a>具足无乏。<a id="a-77"></a>以贫穷故。<a id="a-78"></a>为下贱人之所使役。<a id="a-79"></a>时夜摩天王牟修楼陀。<a id="a-7A"></a>为夜摩天众得利益故。<a id="a-7B"></a>复为说法。<a id="a-7C"></a>以业下劣。<a id="a-7D"></a>无布施业。<a id="a-7E"></a>人所轻毁。<a id="a-7F"></a>昼夜辛苦。<a id="a-7G"></a>为人所使。<a id="a-7H"></a>无施因缘。<a id="a-7I"></a>常受苦恼。<a id="a-7J"></a>手足破裂。<a id="a-7K"></a>贫穷无食。<a id="a-7L"></a>衣服垢坏。<a id="a-7M"></a>饥渴所恼。<a id="a-7N"></a>寒热辛苦。<a id="a-7O"></a>如是无量苦恼。<a id="a-7P"></a>不可堪忍。<a id="a-7Q"></a>昼夜使役。<a id="a-7R"></a>不断不绝。<a id="a-7S"></a>人中复有种姓色貌。<a id="a-7T"></a>势力下劣。<a id="a-7U"></a>而多财富。<a id="a-7V"></a>复有种姓。<a id="a-7W"></a>色力智慧一切皆胜。<a id="a-7X"></a>而常贫穷。<a id="a-7Y"></a>以贫穷故。<a id="a-7Z"></a>亲近贱人。<a id="a-7a"></a>为业所诳。<a id="a-7b"></a>为心诳故。<a id="a-7c"></a>受大剧苦。<a id="a-7d"></a>诸天子。<a id="a-7e"></a>是为人中使役之苦。<a id="a-7f"></a>复次为他使苦。<a id="a-7g"></a>若贫穷人顺法而行。<a id="a-7h"></a>以贫穷故。<a id="a-7i"></a>亲近恶行不善之人。<a id="a-7j"></a>近不善故。<a id="a-7k"></a>同其恶业。<a id="a-7l"></a>虽不喜乐。<a id="a-7m"></a>为他所使而造恶业。<a id="a-7n"></a>身坏命终。<a id="a-7o"></a>堕于恶道。<a id="a-7p"></a>生地狱中。<a id="a-7q"></a>为他使故。<a id="a-7r"></a>二世受苦。<a id="a-7s"></a>复次天众。<a id="a-7t"></a>人世界中。<a id="a-7u"></a>受大苦恼。<a id="a-7v"></a>所谓第十追求大苦。<a id="a-7w"></a>无量苦恼。<a id="a-7x"></a>为求财故。<a id="a-7y"></a>入于大海。<a id="a-7z"></a>入敌斗战。<a id="a-80"></a>经营造作。<a id="a-81"></a>言辞辩说。<a id="a-82"></a>亲近下贱。<a id="a-83"></a>耕田种殖。<a id="a-84"></a>商贾贩卖。<a id="a-85"></a>畜养畜生。<a id="a-86"></a>游方行使。<a id="a-87"></a>为货所使。<a id="a-88"></a>升大山岩。<a id="a-89"></a>处处游行。<a id="a-8A"></a>依附他人。<a id="a-8B"></a>如此所作。<a id="a-8C"></a>一切追求。<a id="a-8D"></a>皆为财物。<a id="a-8E"></a>严饰衣服。<a id="a-8F"></a>或贫穷人。<a id="a-8G"></a>或爱着人。<a id="a-8H"></a>如是追求。<a id="a-8I"></a>爱网所缚。<a id="a-8J"></a>乃至命尽。<a id="a-8K"></a>或作恶业。<a id="a-8L"></a>或作妄语。<a id="a-8M"></a>诳惑他人。<a id="a-8N"></a>轻称小斗。<a id="a-8O"></a>欺诳于人。<a id="a-8P"></a>沽酒贩卖。<a id="a-8Q"></a>粜卖胡麻。<a id="a-8R"></a>及以卖毒。<a id="a-8S"></a>作如是等恶律仪行。<a id="a-8T"></a>治生贩卖。<a id="a-8U"></a>或破国土。<a id="a-8V"></a>城邑聚落。<a id="a-8W"></a>军营人众。<a id="a-8X"></a>及余种种众恶之业。<a id="a-8Y"></a>以妻子饮食敷具财物故。<a id="a-8Z"></a>追求之苦无量百千。<a id="a-8a"></a>乃至千岁说不可尽。<a id="a-8b"></a>诸天子。<a id="a-8c"></a>是名人中追求之苦。<a id="a-8d"></a>如是夜摩天王。<a id="a-8e"></a>为利益天众厌离有故。<a id="a-8f"></a>说究竟法。<a id="a-8g"></a>诸天子。<a id="a-8h"></a>勿于人中起悕望心。<a id="a-8i"></a>当生厌离。<a id="a-8j"></a>若贪诸有不得利益。<a id="a-8k"></a>以是因缘。<a id="a-8l"></a>说于人中一切衰恼。<a id="a-8m"></a>若生人中。<a id="a-8n"></a>以追求故。<a id="a-8o"></a>作不善业。<a id="a-8p"></a>以是因缘。<a id="a-8q"></a>或堕地狱。<a id="a-8r"></a>或堕畜生。<a id="a-8s"></a>或堕饿鬼。<a id="a-8t"></a>既生恶道。<a id="a-8u"></a>受种种苦。<a id="a-8v"></a>如是夜摩天王。<a id="a-8w"></a>复说十一人中大苦。<a id="a-8x"></a>告诸天众。<a id="a-8y"></a>人中大苦。<a id="a-8z"></a>所谓近恶知识。<a id="a-90"></a>皆无利益。<a id="a-91"></a>一切苦因。<a id="a-92"></a>近恶知识。<a id="a-93"></a>无恶不得。<a id="a-94"></a>造身口意一切恶业。<a id="a-95"></a>以是因缘。<a id="a-96"></a>身坏命终。<a id="a-97"></a>堕于恶道。<a id="a-98"></a>生地狱中。<a id="a-99"></a>受无量苦。<a id="a-9A"></a>于未来世。<a id="a-9B"></a>或堕饿鬼畜生之中。<a id="a-9C"></a>受无量苦。<a id="a-9D"></a>观于人中地狱饿鬼畜生过已。<a id="a-9E"></a>遮于天众。<a id="a-9F"></a>悕望人有。<a id="a-9G"></a>说一涅槃寂灭之处。</p>
  <p id="a9H">复次夜摩天王。<a id="a-9I"></a>为欲利益夜摩天众。<a id="a-9J"></a>说人中苦。<a id="a-9K"></a>所谓人中第十二妻子亲里衰恼大苦。<a id="a-9L"></a>所谓妻子亲里杀缚鞕打。<a id="a-9M"></a>饥渴贫穷。<a id="a-9N"></a>种种苦恼。<a id="a-9O"></a>所爱之人受苦恼故。<a id="a-9P"></a>亦得苦恼。<a id="a-9Q"></a>是名衰恼于人道中以妻子亲里眷属因缘而得苦恼。<a id="a-9R"></a>以是勿乐生于人中。<a id="a-9S"></a>一切有生。<a id="a-9T"></a>必归于死。<a id="a-9U"></a>随有死处。<a id="a-9V"></a>皆是苦恼。<a id="a-9W"></a>于生死中最大苦者。<a id="a-9X"></a>谓生老死。<a id="a-9Y"></a>人中具有。<a id="a-9Z"></a>诸天子。<a id="a-9a"></a>既知人中如是大苦。<a id="a-9b"></a>不可堪忍。<a id="a-9c"></a>勿生欣乐。<a id="a-9d"></a>以如是等无量善寂灭。<a id="a-9e"></a>无上道义。<a id="a-9f"></a>示诸天众。<a id="a-9g"></a>于人道中无利益事。<a id="a-9h"></a>种种有网。<a id="a-9i"></a>不可譬喻。<a id="a-9j"></a>况三恶道无量百千亿。<a id="a-9k"></a>不可譬喻。<a id="a-9l"></a>大苦充满。<a id="a-9m"></a>不比人中。<a id="a-9n"></a>若天退时。<a id="a-9o"></a>少放逸天。<a id="a-9p"></a>为之说言。<a id="a-9q"></a>汝当生于人善道中。<a id="a-9r"></a>若人临终。<a id="a-9s"></a>亲里知识。<a id="a-9t"></a>愿其生天善道之中。<a id="a-9u"></a>二种善道。<a id="a-9v"></a>犹尚如是。<a id="a-9w"></a>况三恶道受大苦恼。<a id="a-9x"></a>如是利益摄他常不放逸。<a id="a-9y"></a>夜摩天王说无量种无量差别。<a id="a-9z"></a>无量方便。<a id="a-A0"></a>无量种法。<a id="a-A1"></a>涅槃胜法。<a id="a-A2"></a>说妻子苦已。<a id="a-A3"></a>复为夜摩天众。<a id="a-A4"></a>说第十三人中大苦。<a id="a-A5"></a>所谓饥渴苦。<a id="a-A6"></a>由饥渴故。<a id="a-A7"></a>作无量恶。<a id="a-A8"></a>其余众苦。<a id="a-A9"></a>无如饥渴。<a id="a-AA"></a>以饥渴故。<a id="a-AB"></a>入众恶处。<a id="a-AC"></a>大种姓人。<a id="a-AD"></a>为饮食故。<a id="a-AE"></a>合掌垂泪。<a id="a-AF"></a>哀声亲近下贱小人。<a id="a-AG"></a>说慈爱语。<a id="a-AH"></a>如是一切皆由饥渴。<a id="a-AI"></a>畏饥渴故。<a id="a-AJ"></a>不顾其命。<a id="a-AK"></a>入危崄处刀刃之间。<a id="a-AL"></a>及恶象敌。<a id="a-AM"></a>一切皆由饥渴苦故。<a id="a-AN"></a>或入大海。<a id="a-AO"></a>经于无量百千由旬。<a id="a-AP"></a>无量恶鱼鳀弥鲵鱼。<a id="a-AQ"></a>洪波恶处。<a id="a-AR"></a>自舍身命。<a id="a-AS"></a>乘于舲舟。<a id="a-AT"></a>而沈大海。<a id="a-AU"></a>如是一切。<a id="a-AV"></a>皆由畏于饥渴之苦。<a id="a-AW"></a>复有无量种种差别。<a id="a-AX"></a>不可具说。<a id="a-AY"></a>如是诸苦。<a id="a-AZ"></a>为口腹故。<a id="a-Aa"></a>若人执缚。<a id="a-Ab"></a>从右门出。<a id="a-Ac"></a>打恶声鼓。<a id="a-Ad"></a>严以死鬘。<a id="a-Ae"></a>灾标在前。<a id="a-Af"></a>怖畏愁恼。<a id="a-Ag"></a>将诣杀处。<a id="a-Ah"></a>命在须臾。<a id="a-Ai"></a>虽复大苦。<a id="a-Aj"></a>未过饥渴。<a id="a-Ak"></a>是故应当以净善心。<a id="a-Al"></a>于福田中。<a id="a-Am"></a>以好财物而行布施。<a id="a-An"></a>时处具足。<a id="a-Ao"></a>于生死畏中。<a id="a-Ap"></a>勤修精进。<a id="a-Aq"></a>善心布施。<a id="a-Ar"></a>天中少饥。<a id="a-As"></a>一切生死。<a id="a-At"></a>皆依饮食以除饥渴。<a id="a-Au"></a>是故一切应行布施。<a id="a-Av"></a>诸天众。<a id="a-Aw"></a>是名人中饥渴苦恼。<a id="a-Ax"></a>无量差别。<a id="a-Ay"></a>于天道中。<a id="a-Az"></a>苦微而软。<a id="a-B0"></a>天乐覆之。<a id="a-B1"></a>福德多故。<a id="a-B2"></a>饮食易得而天不觉。<a id="a-B3"></a>遍于欲界饥渴焰火之所覆蔽。<a id="a-B4"></a>畏于苦火。<a id="a-B5"></a>诸天子。<a id="a-B6"></a>如是观于人中种种生老病死之苦。<a id="a-B7"></a>勿生欣乐。<a id="a-B8"></a>如是夜摩天王牟修楼陀。<a id="a-B9"></a>见夜摩天众其心调伏。<a id="a-BA"></a>多调柔软。<a id="a-BB"></a>既观察已。<a id="a-BC"></a>复为天众说人中苦勤修利他。<a id="a-BD"></a>自利则易。<a id="a-BE"></a>牟修楼陀以不断力。<a id="a-BF"></a>为利他故。<a id="a-BG"></a>为夜摩天众。<a id="a-BH"></a>数数宣说无量种法。<a id="a-BI"></a>说第十四人中大苦。<a id="a-BJ"></a>所谓他轻贱苦。<a id="a-BK"></a>不可堪忍。<a id="a-BL"></a>种种差别。<a id="a-BM"></a>于贫穷人。<a id="a-BN"></a>轻毁偏多。<a id="a-BO"></a>有十种苦。<a id="a-BP"></a>种姓亲族。<a id="a-BQ"></a>兄弟富人之所轻贱。<a id="a-BR"></a>以贫穷苦。<a id="a-BS"></a>依他而食。<a id="a-BT"></a>绮语不实。<a id="a-BU"></a>亲族空语。<a id="a-BV"></a>无义之语。<a id="a-BW"></a>依他住食衣服尘垢。<a id="a-BX"></a>他人轻毁。<a id="a-BY"></a>若入城邑。<a id="a-BZ"></a>若节会日。<a id="a-Ba"></a>人见轻毁。<a id="a-Bb"></a>人道之中。<a id="a-Bc"></a>有如是等无量轻毁大苦世间之人。<a id="a-Bd"></a>无薪之火住在心中。<a id="a-Be"></a>谓轻毁火。<a id="a-Bf"></a>亲里知识。<a id="a-Bg"></a>兄弟火烧。<a id="a-Bh"></a>最为尤甚。<a id="a-Bi"></a>无福德故。<a id="a-Bj"></a>得此十苦。<a id="a-Bk"></a>遍烧其身。<a id="a-Bl"></a>大恶怖畏。<a id="a-Bm"></a>以烧干身。<a id="a-Bn"></a>气如烟起。<a id="a-Bo"></a>诸天子。<a id="a-Bp"></a>应生知足勿于人中而生欣乐。<a id="a-Bq"></a>人中少乐。<a id="a-Br"></a>甚大苦恼。<a id="a-Bs"></a>衰恼短寿轻毁垢污。<a id="a-Bt"></a>唯于人中多有轻毁。<a id="a-Bu"></a>非四道中。<a id="a-Bv"></a>于人道中。<a id="a-Bw"></a>轻毁最重。<a id="a-Bx"></a>得他轻毁。<a id="a-By"></a>一切身分。<a id="a-Bz"></a>犹如中毒。<a id="a-C0"></a>随本所得供养之处。<a id="a-C1"></a>后更轻毁。<a id="a-C2"></a>若人先常得好供养。<a id="a-C3"></a>后得少利。<a id="a-C4"></a>得少时供。<a id="a-C5"></a>若善男子。<a id="a-C6"></a>如是轻毁。<a id="a-C7"></a>过于死苦。<a id="a-C8"></a>诸天子。<a id="a-C9"></a>是为人中难忍大苦。<a id="a-CA"></a>复次第十五人中大苦。<a id="a-CB"></a>所谓老苦。<a id="a-CC"></a>当为汝说。<a id="a-CD"></a>人中老苦。<a id="a-CE"></a>老者能令一切身分羸瘦减劣。<a id="a-CF"></a>诸根皆熟。<a id="a-CG"></a>破坏少壮。<a id="a-CH"></a>拄杖而行。<a id="a-CI"></a>无有气力。<a id="a-CJ"></a>轻毁住处。<a id="a-CK"></a>背伛鼻戾。<a id="a-CL"></a>发白死使。<a id="a-CM"></a>身意减劣。<a id="a-CN"></a>虽未命终。<a id="a-CO"></a>犹如畜生。<a id="a-CP"></a>诸天子。<a id="a-CQ"></a>是则名为人中老苦。<a id="a-CR"></a>名色戏弄。<a id="a-CS"></a>不久必死。<a id="a-CT"></a>若见老苦而不怖畏。<a id="a-CU"></a>当知是人。<a id="a-CV"></a>名为无心。<a id="a-CW"></a>犹如木石。<a id="a-CX"></a>以无心故。<a id="a-CY"></a>虽复人身。<a id="a-CZ"></a>犹如畜生。<a id="a-Ca"></a>诸天子。<a id="a-Cb"></a>于人道中。<a id="a-Cc"></a>生为大苦。<a id="a-Cd"></a>以有生故。<a id="a-Ce"></a>是故老苦。<a id="a-Cf"></a>既知老苦。<a id="a-Cg"></a>勿于人中起欣乐心。<a id="a-Ch"></a>复次第十六人中无量种受生。<a id="a-Ci"></a>生则有苦。<a id="a-Cj"></a>何等苦也。<a id="a-Ck"></a>所谓死苦。<a id="a-Cl"></a>死已复生。<a id="a-Cm"></a>身根入坏。<a id="a-Cn"></a>命根断灭。<a id="a-Co"></a>不复见于兄弟知识。<a id="a-Cp"></a>色身灭已。<a id="a-Cq"></a>复行异处。<a id="a-Cr"></a>以自业果而为资粮。<a id="a-Cs"></a>一切众生。<a id="a-Ct"></a>必归终尽。<a id="a-Cu"></a>命尽弃身。<a id="a-Cv"></a>受中阴有。<a id="a-Cw"></a>是名为死。<a id="a-Cx"></a>一切有生。<a id="a-Cy"></a>皆归于死。<a id="a-Cz"></a>若死而不生。<a id="a-D0"></a>生而不死。<a id="a-D1"></a>无有是处。<a id="a-D2"></a>诸天子。<a id="a-D3"></a>勿于人中而生乐心。<a id="a-D4"></a>尔时夜摩天王牟修楼陀。<a id="a-D5"></a>以偈颂曰。</p>
  <p id="aD6">于人世界中　　有阴皆是苦</p>
  <p id="aD7">有生毕归死　　有死必有生</p>
  <p id="aD8">若住于中阴　　自业受苦恼</p>
  <p id="aD9">长夜远行苦　　此苦不可说</p>
  <p id="aDA">没于屎尿中　　热气之所烧</p>
  <p id="aDB">如是住胎苦　　不可得具说</p>
  <p id="aDC">常贪于食味　　其心常悕望</p>
  <p id="aDD">于味受大苦　　此苦不可说</p>
  <p id="aDE">小心常悕望　　于欲不知足</p>
  <p id="aDF">所受诸苦恼　　此苦不可说</p>
  <p id="aDG">怨憎不爱会　　犹如大火毒</p>
  <p id="aDH">所生诸苦恼　　此苦不可说</p>
  <p id="aDI">于恩爱别离　　众生起大苦</p>
  <p id="aDJ">大恶难堪忍　　此苦不可说</p>
  <p id="aDK">寒热大苦畏　　生无量种苦</p>
  <p id="aDL">大苦甚暴恶　　此苦不可说</p>
  <p id="aDM">病苦害人命　　病为死王使</p>
  <p id="aDN">众生受斯苦　　此苦不可说</p>
  <p id="aDO">为他所策使　　常无有自在</p>
  <p id="aDP">众生受斯苦　　此苦不可说</p>
  <p id="aDQ">爱毒烧众生　　追求受大苦</p>
  <p id="aDR">次第乃至死　　此苦不可说</p>
  <p id="aDS">若近恶知识　　众苦常不断</p>
  <p id="aDT">当受恶道苦　　此苦不可说</p>
  <p id="aDU">妻子得衰恼　　见则生大苦</p>
  <p id="aDV">出过于地狱　　此苦不可说</p>
  <p id="aDW">饥渴自烧身　　犹如猛火焰</p>
  <p id="aDX">能坏于身心　　此苦不可说</p>
  <p id="aDY">常为他轻贱　　亲里及知识</p>
  <p id="aDZ">生于忧悲苦　　此苦不可说</p>
  <p id="aDa">人为老所压　　身羸心意劣</p>
  <p id="aDb">伛偻柱杖行　　此苦不可说</p>
  <p id="aDc">人为死所执　　从此至他世</p>
  <p id="aDd">是死为大苦　　不可得宣说</p>
  <p id="aDe">众生莫能见　　诸业不能遮</p>
  <p id="aDf">能坏诸众生　　是故名为死</p>
  <p id="aDg">大力难堪忍　　能令诸众生</p>
  <p id="aDh">独行大怖畏　　是故名为死</p>
  <p id="aDi">众生毕竟有　　时火不可避</p>
  <p id="aDj">能断众生命　　是故名为死</p>
  <p id="aDk">死王所破坏　　能断人命根</p>
  <p id="aDl">尽于阴界入　　是故名为死</p>
  <p id="aDm">生必有别离　　知识及兄弟</p>
  <p id="aDn">别已不复合　　是故名为死</p>
  <p id="aDo">及死未至时　　应当修善行</p>
  <p id="aDp">死恶无慈愍　　未至应修善</p>
  <p id="aDq">是死甚卒暴　　极恶无慈愍</p>
  <p id="aDr">未至能修善　　乃为天中真</p>
  <p id="aDs">若法中生慧　　是名善命人</p>
  <p id="aDt">若人不离法　　是为命中命</p>
  <p id="aDu">若人心念佛　　是名善命人</p>
  <p id="aDv">不离念佛故　　是为命中命</p>
  <p id="aDw">若人心念法　　是名善命人</p>
  <p id="aDx">不离念法故　　是为命中命</p>
  <p id="aDy">若人心念僧　　是名善命人</p>
  <p id="aDz">不离念僧故　　是为命中命</p>
  <p id="aE0">若人心念实　　是名善命人</p>
  <p id="aE1">不舍离实故　　是为命中命</p>
  <p id="aE2">若人心念道　　是名善命人</p>
  <p id="aE3">不舍离道故　　是为命中命</p>
  <p id="aE4">若人常忆念　　趣向于涅槃</p>
  <p id="aE5">尔乃得名天　　非乐欲乐者</p>
  <p id="aE6">若常一心念　　乐修禅定业</p>
  <p id="aE7">此乐能离有　　非谓着欲乐</p>
  <p id="aE8">既知此有过　　于欲生厌离</p>
  <p id="aE9">精勤求涅槃　　是名真实天</p>
  <p id="aEA">如是夜摩天王。<a id="a-EB"></a>以无量种利益诸天。<a id="a-EC"></a>令诸天众心得清凉。<a id="a-ED"></a>断除恶道。<a id="a-EE"></a>尔时天众白天王言。<a id="a-EF"></a>天王。<a id="a-EG"></a>如天王说。<a id="a-EH"></a>我等现见。<a id="a-EI"></a>色力形貌。<a id="a-EJ"></a>十倍胜者。<a id="a-EK"></a>皆受衰恼。<a id="a-EL"></a>而况我等。<a id="a-EM"></a>夜摩天王。<a id="a-EN"></a>闻此语已。<a id="a-EO"></a>而告之曰。<a id="a-EP"></a>如汝所见。<a id="a-EQ"></a>此诸天众。<a id="a-ER"></a>少衰恼耳。<a id="a-ES"></a>汝等夜摩天众。<a id="a-ET"></a>当堕地狱饿鬼畜生。<a id="a-EU"></a>百倍过此。<a id="a-EV"></a>以汝天众行于非法放逸行故。<a id="a-EW"></a>若诸天众。<a id="a-EX"></a>顺法而行。<a id="a-EY"></a>远离放逸。<a id="a-EZ"></a>则闭一切恶道之门。<a id="a-Ea"></a>常于天人受种种乐。<a id="a-Eb"></a>当离忧悲老病死苦。<a id="a-Ec"></a>得常住处。<a id="a-Ed"></a>永无如上所说诸苦。<a id="a-Ee"></a>以是因缘。<a id="a-Ef"></a>勿行放逸。<a id="a-Eg"></a>如是欲乐。<a id="a-Eh"></a>比无漏智禅定之乐。<a id="a-Ei"></a>百千分中不及其一。<a id="a-Ej"></a>尔时天众。<a id="a-Ek"></a>闻天王说。<a id="a-El"></a>现见诸过。<a id="a-Em"></a>复作是言。<a id="a-En"></a>天王说法。<a id="a-Eo"></a>利益我等。<a id="a-Ep"></a>我今摄受。<a id="a-Eq"></a>令我不受如是生死衰恼之苦。<a id="a-Er"></a>尔时夜摩天王牟修楼陀。<a id="a-Es"></a>以偈颂曰。</p>
  <p id="aEt">若有自作业　　非是他人受</p>
  <p id="aEu">若自善调伏　　是则得常处</p>
  <p id="aEv">若有作异业　　无及善业者</p>
  <p id="aEw">无量百千生　　业常随顺行</p>
  <p id="aEx">广作诸福德　　修行于善法</p>
  <p id="aEy">则得最胜处　　永离老病死</p>
  <p id="aEz">如是自善业　　天众应思惟</p>
  <p id="aF0">若修行善业　　此是胜资粮</p>
  <p id="aF1">如是夜摩天王牟修楼陀。<a id="a-F2"></a>说是偈已。<a id="a-F3"></a>告诸天众。<a id="a-F4"></a>自今已去。<a id="a-F5"></a>勿为贪着色声香味触故而起放逸。<a id="a-F6"></a>游戏园林。<a id="a-F7"></a>时诸天众。<a id="a-F8"></a>闻此语已。<a id="a-F9"></a>白天王言。<a id="a-FA"></a>愿我未来。<a id="a-FB"></a>见弥勒佛无上士调御丈夫天人导师出兴于世。<a id="a-FC"></a>我生人中。<a id="a-FD"></a>见彼世尊在初会。<a id="a-FE"></a>数得闻法已。<a id="a-FF"></a>尽诸有漏。<a id="a-FG"></a>复有天众。<a id="a-FH"></a>愿求阿耨多罗三藐三菩提。<a id="a-FI"></a>作是愿已。<a id="a-FJ"></a>归佛法僧。<a id="a-FK"></a>七万天子及余天众。<a id="a-FL"></a>必生人中。<a id="a-FM"></a>见弥勒佛。<a id="a-FN"></a>得闻法已。<a id="a-FO"></a>诸漏永尽。<a id="a-FP"></a>复有余天。<a id="a-FQ"></a>先见佛塔。<a id="a-FR"></a>发阿耨多罗三藐三菩提愿。<a id="a-FS"></a>复有余天。<a id="a-FT"></a>发缘觉心一切皆愿当来得果。<a id="a-FU"></a>尔时夜摩天王作如是念。<a id="a-FV"></a>我已为他作大利益。<a id="a-FW"></a>令诸天众离放逸行。<a id="a-FX"></a>时夜摩天王。<a id="a-FY"></a>知诸天众意善调伏。<a id="a-FZ"></a>各令还宫。<a id="a-Fa"></a>时诸天众。<a id="a-Fb"></a>恭敬围绕夜摩天王。<a id="a-Fc"></a>舍池而去。<a id="a-Fd"></a>夜摩天主牟修楼陀。<a id="a-Fe"></a>为诸天众。<a id="a-Ff"></a>作利益已复诣余地。<a id="a-Fg"></a>为余天众而作利益。</p>
  <p id="aFh">夜摩天常乐地第八牟修楼陀天化经具足竟。</p>
  <p id="aFi">复次比丘知业果报。<a id="a-Fj"></a>观夜摩天所住之地。<a id="a-Fk"></a>彼以闻慧。<a id="a-Fl"></a>见夜摩天处。<a id="a-Fm"></a>名增长法。<a id="a-Fn"></a>众生何业生于此地。<a id="a-Fo"></a>彼见若人善心持戒。<a id="a-Fp"></a>不杀不盗。<a id="a-Fq"></a>如前所说。<a id="a-Fr"></a>复离邪淫。<a id="a-Fs"></a>微细亦舍。<a id="a-Ft"></a>乃至见画男女。<a id="a-Fu"></a>不生忆念。<a id="a-Fv"></a>如是之人。<a id="a-Fw"></a>不观不念。<a id="a-Fx"></a>不味不着。<a id="a-Fy"></a>不浊心念。<a id="a-Fz"></a>恐犯净行。<a id="a-G0"></a>亦不思惟。<a id="a-G1"></a>不念不善。<a id="a-G2"></a>遮于心过。<a id="a-G3"></a>为他人说邪淫业果以遮其心。<a id="a-G4"></a>令其不喜不爱不乐。<a id="a-G5"></a>此邪淫果。<a id="a-G6"></a>不应习近。<a id="a-G7"></a>非寂灭道。<a id="a-G8"></a>不可爱乐。<a id="a-G9"></a>行善之人。<a id="a-GA"></a>不应喜乐。<a id="a-GB"></a>为他宣说微细之果。<a id="a-GC"></a>持戒梵行。<a id="a-GD"></a>于微尘恶。<a id="a-GE"></a>见之生怖。<a id="a-GF"></a>如是之人。<a id="a-GG"></a>身坏命终。<a id="a-GH"></a>生于善道天世界中增长法地。<a id="a-GI"></a>生彼天已。<a id="a-GJ"></a>善业行故。<a id="a-GK"></a>爱果成就。<a id="a-GL"></a>所谓园林金山峰中。<a id="a-GM"></a>流泉河池。<a id="a-GN"></a>众宝庄严。<a id="a-GO"></a>众鸟妙音。<a id="a-GP"></a>其池四岸。<a id="a-GQ"></a>七宝庄严。<a id="a-GR"></a>青毗琉璃。<a id="a-GS"></a>青因陀宝。<a id="a-GT"></a>间错其地。<a id="a-GU"></a>多有众峰。<a id="a-GV"></a>种种色声。<a id="a-GW"></a>相类各异。<a id="a-GX"></a>见之可爱。<a id="a-GY"></a>其声美妙。<a id="a-GZ"></a>闻之悦乐。<a id="a-Ga"></a>于园林中。<a id="a-Gb"></a>增长爱乐。<a id="a-Gc"></a>复于异处。<a id="a-Gd"></a>金刚青宝。<a id="a-Ge"></a>颇梨为石。<a id="a-Gf"></a>庄严山谷。<a id="a-Gg"></a>于光明山。<a id="a-Gh"></a>闻流水音。<a id="a-Gi"></a>而受快乐。<a id="a-Gj"></a>如意所作。<a id="a-Gk"></a>皆悉自在。<a id="a-Gl"></a>受无比欲。<a id="a-Gm"></a>无量百千天女围绕。<a id="a-Gn"></a>常受欲乐。<a id="a-Go"></a>增长欲乐。<a id="a-Gp"></a>受于无量差别不可喻乐。<a id="a-Gq"></a>种种金山。<a id="a-Gr"></a>毗琉璃峰。<a id="a-Gs"></a>行虚空中。<a id="a-Gt"></a>种种衣服严饰其身。<a id="a-Gu"></a>戏笑歌舞种种妙色。<a id="a-Gv"></a>诸天女等。<a id="a-Gw"></a>以为围绕。<a id="a-Gx"></a>具天五欲。<a id="a-Gy"></a>若见天色。<a id="a-Gz"></a>无量差别。<a id="a-H0"></a>生无等乐。<a id="a-H1"></a>随意游戏。<a id="a-H2"></a>是名色欲。<a id="a-H3"></a>若闻音声。<a id="a-H4"></a>随其所念。<a id="a-H5"></a>共诸天女戏笑歌舞。<a id="a-H6"></a>所闻诸香。<a id="a-H7"></a>无量差别。<a id="a-H8"></a>风吹花池。<a id="a-H9"></a>莲花之香。<a id="a-HA"></a>及余异花。<a id="a-HB"></a>山谷风吹。<a id="a-HC"></a>种种花香。<a id="a-HD"></a>以悦其鼻。<a id="a-HE"></a>舌得无量种种天味。<a id="a-HF"></a>随念具足。<a id="a-HG"></a>咸淡苦甘。<a id="a-HH"></a>辛酢等味。<a id="a-HI"></a>有无量种。<a id="a-HJ"></a>不可譬喻。<a id="a-HK"></a>如意之味。<a id="a-HL"></a>如是身触。<a id="a-HM"></a>无量种业。<a id="a-HN"></a>如意即得。<a id="a-HO"></a>冷暖温凉。<a id="a-HP"></a>柔软细滑。<a id="a-HQ"></a>衣无缕綖。<a id="a-HR"></a>种种色宝而以庄严。<a id="a-HS"></a>无量宝光。<a id="a-HT"></a>照十由旬。<a id="a-HU"></a>二十由旬。<a id="a-HV"></a>乃至百由旬。<a id="a-HW"></a>光明宝珠而受触乐。<a id="a-HX"></a>天园林中。<a id="a-HY"></a>或有花香。<a id="a-HZ"></a>天子闻之。<a id="a-Ha"></a>以善业故。<a id="a-Hb"></a>受乐希有非不作生。<a id="a-Hc"></a>非无因生。<a id="a-Hd"></a>所作不失。<a id="a-He"></a>非是意生非是他与。<a id="a-Hf"></a>亦非他作。<a id="a-Hg"></a>而我受报。<a id="a-Hh"></a>以因缘故。<a id="a-Hi"></a>而生果报。<a id="a-Hj"></a>业果成就。<a id="a-Hk"></a>是持戒人。<a id="a-Hl"></a>随心所念。<a id="a-Hm"></a>爱心悕望。<a id="a-Hn"></a>天众妙色。<a id="a-Ho"></a>天之细色中色。<a id="a-Hp"></a>近远时生。<a id="a-Hq"></a>远时中时。<a id="a-Hr"></a>随念成就。<a id="a-Hs"></a>无量乐法。<a id="a-Ht"></a>以是丈夫善持戒故。<a id="a-Hu"></a>如是天众。<a id="a-Hv"></a>其心着于六欲境界。<a id="a-Hw"></a>欲河所漂而行游戏。<a id="a-Hx"></a>一一园林。<a id="a-Hy"></a>一一山峰。<a id="a-Hz"></a>七宝庄严。<a id="a-I0"></a>园林流泉。<a id="a-I1"></a>出妙音声。<a id="a-I2"></a>百色众鸟。<a id="a-I3"></a>出众异音。<a id="a-I4"></a>是善业者游戏其中。<a id="a-I5"></a>种种妙色。<a id="a-I6"></a>种种相貌。<a id="a-I7"></a>种种功德。<a id="a-I8"></a>种种严饰。<a id="a-I9"></a>令生欲火。<a id="a-IA"></a>天女围绕种种山峰。<a id="a-IB"></a>天鬘天衣庄严其身。<a id="a-IC"></a>涂香末香以严其身。<a id="a-ID"></a>共诸天女。<a id="a-IE"></a>于山峰中。<a id="a-IF"></a>游戏受乐。<a id="a-IG"></a>随其所念生无量欲。<a id="a-IH"></a>复与天女而共往诣等不等地。<a id="a-II"></a>其地可爱。<a id="a-IJ"></a>真金白银。<a id="a-IK"></a>青毗琉璃。<a id="a-IL"></a>青因陀宝。<a id="a-IM"></a>车磲为地。<a id="a-IN"></a>铃网音声。<a id="a-IO"></a>众鸟庄严。<a id="a-IP"></a>尔时有鸟。<a id="a-IQ"></a>名不放逸。<a id="a-IR"></a>见此天子行放逸处。<a id="a-IS"></a>说偈呵责。</p>
  <p id="aIT">但受故业　　不作新业　　业尽则堕</p>
  <p id="aIU">诸法如是　　业将欲尽　　寿命念念</p>
  <p id="aIV">死来卒暴　　愚者不觉　　天子天女</p>
  <p id="aIW">不觉欲染　　念欲时过　　退时将至</p>
  <p id="aIX">得失多返　　因欲境界　　于衰恼中</p>
  <p id="aIY">云何恶意　　汝以善业　　成就受乐</p>
  <p id="aIZ">复作善业　　将至善道　　若乐境界</p>
  <p id="aIa">则没有海　　若离境界　　则得解脱</p>
  <p id="aIb">境界波力　　起于爱河　　智者舍离</p>
  <p id="aIc">趣涅槃城　　勇人舍欲　　而求真谛</p>
  <p id="aId">能知爱境　　三有洄澓　　舍离境界</p>
  <p id="aIe">勿生心念　　如甄波迦　　果报甚苦</p>
  <p id="aIf">人心着乐　　贪驰境界　　集不善业</p>
  <p id="aIg">流转恶道　　常应护心　　轻动粗犷</p>
  <p id="aIh">常着境界　　爱境所覆　　心驰诸境</p>
  <p id="aIi">不觉衰恼　　衰恼既至　　乃知业果</p>
  <p id="aIj">既知此业　　乃境界过　　常应舍离</p>
  <p id="aIk">世间诸缚</p>
  <p id="aIl">如是不放逸鸟。<a id="a-Im"></a>说此偈颂。<a id="a-In"></a>而此天子不听不受。<a id="a-Io"></a>与天女众共受欲乐。<a id="a-Ip"></a>此诸天女。<a id="a-Iq"></a>生死因缘生大苦因。<a id="a-Ir"></a>于无识者与之共游。<a id="a-Is"></a>常行崄恶。<a id="a-It"></a>爱心不停。<a id="a-Iu"></a>常求男子。<a id="a-Iv"></a>心如恶毒。<a id="a-Iw"></a>如恶崄岸。<a id="a-Ix"></a>能然一切男子心火。<a id="a-Iy"></a>与如是等可畏天女。<a id="a-Iz"></a>共受天乐。<a id="a-J0"></a>以愚痴故。<a id="a-J1"></a>而不远避。<a id="a-J2"></a>若有智者。<a id="a-J3"></a>怖畏生死。<a id="a-J4"></a>欲求乐者。<a id="a-J5"></a>离诸天女。<a id="a-J6"></a>愚痴迷惑。<a id="a-J7"></a>欲覆心故。<a id="a-J8"></a>虽知因于女人而得苦恼。<a id="a-J9"></a>不能舍离。<a id="a-JA"></a>与诸婇女共受欲乐。<a id="a-JB"></a>贪欲愚痴嗔恚所覆没生死泥。<a id="a-JC"></a>与诸天女游戏受乐。<a id="a-JD"></a>而不摄受无量利益。<a id="a-JE"></a>遮于恶道。<a id="a-JF"></a>为心所诳。<a id="a-JG"></a>于法不觉游戏园林。<a id="a-JH"></a>与不正行诸天女众爱网受乐。<a id="a-JI"></a>复诣异地。<a id="a-JJ"></a>金毗琉璃。<a id="a-JK"></a>青因陀宝。<a id="a-JL"></a>大青宝王。<a id="a-JM"></a>周遍庄严。<a id="a-JN"></a>游无量处。<a id="a-JO"></a>闻歌咏音。<a id="a-JP"></a>解其章句。<a id="a-JQ"></a>言音美妙。<a id="a-JR"></a>五乐音声。<a id="a-JS"></a>胜德具足无比妙音。<a id="a-JT"></a>昔所未闻。<a id="a-JU"></a>新生天子。<a id="a-JV"></a>既闻此音。<a id="a-JW"></a>与诸天女驰往趣林。<a id="a-JX"></a>其林无量宝树具足。<a id="a-JY"></a>林名大欢喜。<a id="a-JZ"></a>长百由旬。<a id="a-Ja"></a>广三十由旬。<a id="a-Jb"></a>如是大林。<a id="a-Jc"></a>众宝具足。<a id="a-Jd"></a>具大功德。<a id="a-Je"></a>无量天众。<a id="a-Jf"></a>百百千千。<a id="a-Jg"></a>歌舞游戏。<a id="a-Jh"></a>娱乐受乐。</p>
  <p id="aJi">时新生天子。<a id="a-Jj"></a>见此大林毗琉璃树。<a id="a-Jk"></a>有大光明。<a id="a-Jl"></a>无量香花。<a id="a-Jm"></a>功德花鬘。<a id="a-Jn"></a>无量种色。<a id="a-Jo"></a>种种相貌。<a id="a-Jp"></a>见此事已。<a id="a-Jq"></a>复见异树。<a id="a-Jr"></a>毗琉璃树。<a id="a-Js"></a>真金为叶。<a id="a-Jt"></a>青宝为枝。<a id="a-Ju"></a>白银为果。<a id="a-Jv"></a>天味功德。<a id="a-Jw"></a>皆悉具足。<a id="a-Jx"></a>青因陀宝。<a id="a-Jy"></a>挍饰其树。<a id="a-Jz"></a>种种色花。<a id="a-K0"></a>以严树枝。<a id="a-K1"></a>复见异树。<a id="a-K2"></a>青宝为树。<a id="a-K3"></a>真金为枝。<a id="a-K4"></a>毗琉璃叶。<a id="a-K5"></a>无量众蜂。<a id="a-K6"></a>种种色貌。<a id="a-K7"></a>出美妙音。<a id="a-K8"></a>以为庄严。<a id="a-K9"></a>见之悦乐。<a id="a-KA"></a>时新生天子。<a id="a-KB"></a>复见宝花。<a id="a-KC"></a>犹如开目。<a id="a-KD"></a>观之可爱。<a id="a-KE"></a>花中众蜂。<a id="a-KF"></a>出妙音声。<a id="a-KG"></a>复见黄金枝叶荫覆。<a id="a-KH"></a>犹如宫室。<a id="a-KI"></a>百千众峰。<a id="a-KJ"></a>其音美妙。<a id="a-KK"></a>甚可爱乐。<a id="a-KL"></a>复见毗琉璃枝。<a id="a-KM"></a>青宝为叶。<a id="a-KN"></a>荫覆宫室。<a id="a-KO"></a>第一宝珠。<a id="a-KP"></a>种种色鸟。<a id="a-KQ"></a>而以庄严其地柔软。<a id="a-KR"></a>宝钿庄严。<a id="a-KS"></a>熏以天香。<a id="a-KT"></a>多有天女。</p>
  <p id="aKU">新生天子。<a id="a-KV"></a>复见虹色。<a id="a-KW"></a>以严其地。<a id="a-KX"></a>观之可爱。<a id="a-KY"></a>覆以七宝。<a id="a-KZ"></a>平正可爱。<a id="a-Ka"></a>及见天女。<a id="a-Kb"></a>新生天子。<a id="a-Kc"></a>所见诸色。<a id="a-Kd"></a>皆悉可爱。<a id="a-Ke"></a>所闻音声。<a id="a-Kf"></a>皆可爱乐。<a id="a-Kg"></a>其所闻香。<a id="a-Kh"></a>有无量种。<a id="a-Ki"></a>皆亦可爱。<a id="a-Kj"></a>随所得味。<a id="a-Kk"></a>令心爱乐。<a id="a-Kl"></a>无量种味。<a id="a-Km"></a>天味具足。<a id="a-Kn"></a>随其所触。<a id="a-Ko"></a>无量诸触。<a id="a-Kp"></a>令心爱乐。<a id="a-Kq"></a>随其所念。<a id="a-Kr"></a>种种诸法。<a id="a-Ks"></a>随念即得。<a id="a-Kt"></a>如是天子。<a id="a-Ku"></a>一切欲缚。<a id="a-Kv"></a>欲乐不断。<a id="a-Kw"></a>无量可爱。<a id="a-Kx"></a>无量宝地。<a id="a-Ky"></a>宝钿庄严。<a id="a-Kz"></a>闻天鸟音声。<a id="a-L0"></a>共诸天女。<a id="a-L1"></a>入大林中。<a id="a-L2"></a>复见花池。<a id="a-L3"></a>种种庄严。<a id="a-L4"></a>分分差别。<a id="a-L5"></a>或有莲花。<a id="a-L6"></a>毗琉璃茎。<a id="a-L7"></a>真金为叶。<a id="a-L8"></a>金刚为须。<a id="a-L9"></a>青因陀宝。<a id="a-LA"></a>以为其台。<a id="a-LB"></a>花皆柔软复有莲花。<a id="a-LC"></a>真金为茎。<a id="a-LD"></a>毗琉璃叶。<a id="a-LE"></a>白银为台。<a id="a-LF"></a>赤莲花宝。<a id="a-LG"></a>以为其须。<a id="a-LH"></a>种种众蜂。<a id="a-LI"></a>出妙音声。<a id="a-LJ"></a>复有莲花。<a id="a-LK"></a>七宝合成。<a id="a-LL"></a>真金为叶。<a id="a-LM"></a>七宝厕钿。<a id="a-LN"></a>以为其台。<a id="a-LO"></a>所谓因陀青宝。<a id="a-LP"></a>赤莲花宝。<a id="a-LQ"></a>毗琉璃宝。<a id="a-LR"></a>红莲花宝。<a id="a-LS"></a>车磲之宝。<a id="a-LT"></a>大青宝王。<a id="a-LU"></a>如是种种众色光明。<a id="a-LV"></a>以为其台。<a id="a-LW"></a>如一花台。<a id="a-LX"></a>无量花台。<a id="a-LY"></a>皆亦如是。<a id="a-LZ"></a>天子见之观无厌足。<a id="a-La"></a>随其所见。<a id="a-Lb"></a>种种境界。<a id="a-Lc"></a>转转增长。<a id="a-Ld"></a>如以苏油灌于大火。<a id="a-Le"></a>不知厌足。<a id="a-Lf"></a>不知厌足。<a id="a-Lg"></a>云何有乐。<a id="a-Lh"></a>以非乐故。<a id="a-Li"></a>亦非寂灭。<a id="a-Lj"></a>非爱心者得寂灭心。<a id="a-Lk"></a>随所得乐爱心增长。<a id="a-Ll"></a>随爱增长不知厌足。<a id="a-Lm"></a>以无厌足则入近苦。<a id="a-Ln"></a>以于苦中而生乐想。<a id="a-Lo"></a>爱火所烧。<a id="a-Lp"></a>复入林中。<a id="a-Lq"></a>见山谷中。<a id="a-Lr"></a>无量林树。<a id="a-Ls"></a>无量种光。<a id="a-Lt"></a>见之谛视。<a id="a-Lu"></a>于五境界欲火之中。<a id="a-Lv"></a>不知厌足。<a id="a-Lw"></a>复入摩尼宝石之池。<a id="a-Lx"></a>真金颇梨。<a id="a-Ly"></a>色触柔软。<a id="a-Lz"></a>五种柔软。<a id="a-M0"></a>无有水衣。<a id="a-M1"></a>众鸟音声。<a id="a-M2"></a>澄静渊深。<a id="a-M3"></a>复见异处。<a id="a-M4"></a>有莲花池。<a id="a-M5"></a>颇梨色水。<a id="a-M6"></a>充满其中。<a id="a-M7"></a>周匝宝石。<a id="a-M8"></a>以砌四面。<a id="a-M9"></a>光明普遍。<a id="a-MA"></a>鹅鸭鸳鸯。<a id="a-MB"></a>以为庄严。<a id="a-MC"></a>莲花严饰。<a id="a-MD"></a>林树围绕。<a id="a-ME"></a>林中多有美音之鸟。<a id="a-MF"></a>如是种种庄严其池。<a id="a-MG"></a>新生天子。<a id="a-MH"></a>见此池中种种众蜂。<a id="a-MI"></a>七宝为翅。<a id="a-MJ"></a>岸生香树。<a id="a-MK"></a>色貌具足。<a id="a-ML"></a>以为庄严。<a id="a-MM"></a>新生天子。<a id="a-MN"></a>复前入林。<a id="a-MO"></a>见有大河。<a id="a-MP"></a>须陀充满。<a id="a-MQ"></a>新生天子。<a id="a-MR"></a>复见异处。<a id="a-MS"></a>有乳粥河。<a id="a-MT"></a>清净饮河。<a id="a-MU"></a>河流之声。<a id="a-MV"></a>如琴乐音。<a id="a-MW"></a>或百或千。<a id="a-MX"></a>处处流行。<a id="a-MY"></a>多有众鸟。<a id="a-MZ"></a>饮上味酒。<a id="a-Ma"></a>出妙音声。</p>
  <p id="aMb">时新生天子。<a id="a-Mc"></a>复见陆地。<a id="a-Md"></a>种种众花。<a id="a-Me"></a>色貌具足。<a id="a-Mf"></a>香蜂遍满。<a id="a-Mg"></a>众花之中。<a id="a-Mh"></a>庄严大林。<a id="a-Mi"></a>其林先香。<a id="a-Mj"></a>以花香故。<a id="a-Mk"></a>转增百倍。<a id="a-Ml"></a>新生天子。<a id="a-Mm"></a>与诸天女。<a id="a-Mn"></a>复见林中。<a id="a-Mo"></a>有大山峰。<a id="a-Mp"></a>众宝庄严。<a id="a-Mq"></a>无量流水。<a id="a-Mr"></a>以为严饰。<a id="a-Ms"></a>树枝荫覆。<a id="a-Mt"></a>犹如宫室。<a id="a-Mu"></a>种种宝光。<a id="a-Mv"></a>无量百千众鸟妙音。<a id="a-Mw"></a>见之可爱。<a id="a-Mx"></a>俱翅罗音。<a id="a-My"></a>无量百千众花普熏。<a id="a-Mz"></a>光明端严。<a id="a-N0"></a>如阎浮提日月光明。<a id="a-N1"></a>在于虚空。<a id="a-N2"></a>无量光明。<a id="a-N3"></a>庄严天处。<a id="a-N4"></a>光明殊胜。<a id="a-N5"></a>无量光明。<a id="a-N6"></a>庄严山峰。<a id="a-N7"></a>天子见之。<a id="a-N8"></a>复共天女。<a id="a-N9"></a>入山峰中。<a id="a-NA"></a>随入山峰。<a id="a-NB"></a>观林转胜。<a id="a-NC"></a>歌音齐等。<a id="a-ND"></a>渐近转胜。<a id="a-NE"></a>闻此歌音。<a id="a-NF"></a>速疾往诣。<a id="a-NG"></a>昔所未见。<a id="a-NH"></a>如斯天众。<a id="a-NI"></a>举目视之。<a id="a-NJ"></a>复见可爱。<a id="a-NK"></a>笐[竺-二+列]林树。<a id="a-NL"></a>毗琉璃树青因陀树。<a id="a-NM"></a>皆悉端严。<a id="a-NN"></a>新生天子。<a id="a-NO"></a>复入七宝莲花笐林。<a id="a-NP"></a>于此林中。<a id="a-NQ"></a>多有天子。<a id="a-NR"></a>及诸天女。<a id="a-NS"></a>妙色具足严身之具。<a id="a-NT"></a>随念而生。<a id="a-NU"></a>一一天众各各异住。<a id="a-NV"></a>共诸天女。<a id="a-NW"></a>饮天上味。<a id="a-NX"></a>离于醉乱。<a id="a-NY"></a>种种宝林笐[竺-二+列]之中。<a id="a-NZ"></a>游戏受乐。<a id="a-Na"></a>入七宝池。<a id="a-Nb"></a>共诸天子。<a id="a-Nc"></a>五乐音声。<a id="a-Nd"></a>歌舞戏笑。<a id="a-Ne"></a>欢喜受乐。<a id="a-Nf"></a>以爱覆心。<a id="a-Ng"></a>不知厌足。<a id="a-Nh"></a>乐着五欲。<a id="a-Ni"></a>入莲花林。<a id="a-Nj"></a>以莲花叶。<a id="a-Nk"></a>饮天上味。<a id="a-Nl"></a>而不醉乱。<a id="a-Nm"></a>复有天子。<a id="a-Nn"></a>心乐色声香味触等。<a id="a-No"></a>复有天子。<a id="a-Np"></a>住河两岸而共游戏。<a id="a-Nq"></a>新生天子。<a id="a-Nr"></a>复见宝殿。<a id="a-Ns"></a>笐[竺-二+列]如林。<a id="a-Nt"></a>毗琉璃宝以为栏楯。<a id="a-Nu"></a>皆同欲心。<a id="a-Nv"></a>以上中下善业力故。<a id="a-Nw"></a>得上妙色。<a id="a-Nx"></a>五乐音声。<a id="a-Ny"></a>受无等乐。<a id="a-Nz"></a>不可譬喻。</p>
  <p id="aO0">尔时新生天子。<a id="a-O1"></a>本未曾见如此天众游戏受乐。<a id="a-O2"></a>既见此已。<a id="a-O3"></a>与天女众。<a id="a-O4"></a>以欢喜心。<a id="a-O5"></a>向天众所。<a id="a-O6"></a>尔时天众。<a id="a-O7"></a>见此天子衣服严饰上妙色身。<a id="a-O8"></a>得未曾有。<a id="a-O9"></a>生欢喜心。<a id="a-OA"></a>亦向天子。<a id="a-OB"></a>二众和合。<a id="a-OC"></a>心无妨碍。<a id="a-OD"></a>共天女众。<a id="a-OE"></a>一一笐林。<a id="a-OF"></a>一一金峰。<a id="a-OG"></a>一一花池。<a id="a-OH"></a>一一酒河。<a id="a-OI"></a>一一流水。<a id="a-OJ"></a>如是爱乐。<a id="a-OK"></a>不可具说。<a id="a-OL"></a>如是一切天众受乐。</p>
  <p id="aOM">时诸天众久受乐已。<a id="a-ON"></a>复向一切坚固之山。<a id="a-OO"></a>其山七宝。<a id="a-OP"></a>无量河池。<a id="a-OQ"></a>流泉具足。<a id="a-OR"></a>新生天子。<a id="a-OS"></a>天女围绕。<a id="a-OT"></a>共诸天众。<a id="a-OU"></a>常乐音声。<a id="a-OV"></a>山河流泉。<a id="a-OW"></a>周遍充满。<a id="a-OX"></a>无量百千笐[竺-二+列]宫殿。<a id="a-OY"></a>甚可爱乐。<a id="a-OZ"></a>周匝莲花而以围绕。<a id="a-Oa"></a>犹如灯树。<a id="a-Ob"></a>如意之树。<a id="a-Oc"></a>以为庄严。<a id="a-Od"></a>天众见之。<a id="a-Oe"></a>生希有心。<a id="a-Of"></a>其山一面。<a id="a-Og"></a>毗琉璃宝。<a id="a-Oh"></a>其第二面。<a id="a-Oi"></a>真金所成。<a id="a-Oj"></a>其第三面。<a id="a-Ok"></a>因陀青宝。<a id="a-Ol"></a>其第四面。<a id="a-Om"></a>大青宝王。<a id="a-On"></a>四面严饰。<a id="a-Oo"></a>皆悉平等。<a id="a-Op"></a>于平正处。<a id="a-Oq"></a>峰谷笐林。<a id="a-Or"></a>皆悉具足。<a id="a-Os"></a>若念触乐。<a id="a-Ot"></a>欲游戏时。<a id="a-Ou"></a>便上此林。<a id="a-Ov"></a>百百千千一一天子。<a id="a-Ow"></a>有千天女。<a id="a-Ox"></a>以为眷属。<a id="a-Oy"></a>天五乐音。<a id="a-Oz"></a>无量音声。<a id="a-P0"></a>无量和合。<a id="a-P1"></a>歌舞游戏。<a id="a-P2"></a>百百千千。<a id="a-P3"></a>共新生天子。<a id="a-P4"></a>于园林中花池流泉。<a id="a-P5"></a>所见胜上百千亿树。<a id="a-P6"></a>以为庄严。<a id="a-P7"></a>七宝光焰。<a id="a-P8"></a>莲花林笐。<a id="a-P9"></a>此诸天众。<a id="a-PA"></a>于此诸处。<a id="a-PB"></a>歌舞戏笑。<a id="a-PC"></a>安详徐步。<a id="a-PD"></a>向彼大山。<a id="a-PE"></a>互相爱乐。<a id="a-PF"></a>善业为伴。<a id="a-PG"></a>善业所资。<a id="a-PH"></a>以善业故。<a id="a-PI"></a>无有骨肉及以垢污。<a id="a-PJ"></a>共游须陀。<a id="a-PK"></a>食河之上。<a id="a-PL"></a>及游饮河。<a id="a-PM"></a>以善业故。<a id="a-PN"></a>色香味触。<a id="a-PO"></a>皆悉具足。<a id="a-PP"></a>天子食之。<a id="a-PQ"></a>乐五境界。<a id="a-PR"></a>食之发欲。<a id="a-PS"></a>处处受乐。<a id="a-PT"></a>众欲具足。<a id="a-PU"></a>受于无等无量之乐。<a id="a-PV"></a>欲升彼山。<a id="a-PW"></a>见其大山殊胜之处。<a id="a-PX"></a>叹未曾有。<a id="a-PY"></a>久乃至此大山之顶。<a id="a-PZ"></a>游戏山处。<a id="a-Pa"></a>甚可爱乐。<a id="a-Pb"></a>于此山顶。<a id="a-Pc"></a>多有无量游戏之处。<a id="a-Pd"></a>众宝庄严。<a id="a-Pe"></a>林树河池。<a id="a-Pf"></a>拘物头花。<a id="a-Pg"></a>遍于香林。<a id="a-Ph"></a>满山顶上诸欲具足。<a id="a-Pi"></a>随心所念。<a id="a-Pj"></a>无量种爱。<a id="a-Pk"></a>皆得如意。<a id="a-Pl"></a>皆可爱乐。<a id="a-Pm"></a>他不能摄。<a id="a-Pn"></a>如是天子。<a id="a-Po"></a>久受天乐。<a id="a-Pp"></a>如是受乐处处遍观。<a id="a-Pq"></a>复往诣于七宝山谷。<a id="a-Pr"></a>七宝林覆。<a id="a-Ps"></a>光明善药。<a id="a-Pt"></a>见众天鸟。<a id="a-Pu"></a>出妙音声。<a id="a-Pv"></a>寂静之窟。<a id="a-Pw"></a>围绕花池。<a id="a-Px"></a>池名寂静行处。<a id="a-Py"></a>以于先世不具持戒。<a id="a-Pz"></a>生此池中。<a id="a-Q0"></a>于先世时。<a id="a-Q1"></a>其心坚固。<a id="a-Q2"></a>能说法要。<a id="a-Q3"></a>而身不能如说修行。<a id="a-Q4"></a>犹如伎儿。<a id="a-Q5"></a>说业果报。<a id="a-Q6"></a>从于地狱饿鬼中出。<a id="a-Q7"></a>生此池中。<a id="a-Q8"></a>多作鹅鸟。<a id="a-Q9"></a>以本生处寂静行故。<a id="a-QA"></a>生寂静池。<a id="a-QB"></a>七宝为翅。<a id="a-QC"></a>身出光明。<a id="a-QD"></a>其音美妙。<a id="a-QE"></a>食于莲花。<a id="a-QF"></a>雄雌相随。<a id="a-QG"></a>以自娱乐。<a id="a-QH"></a>菩萨鹅王。<a id="a-QI"></a>名曰善时。<a id="a-QJ"></a>多住此池。<a id="a-QK"></a>夜摩天王牟修楼陀。<a id="a-QL"></a>多住于此山窟之中。<a id="a-QM"></a>为天说法。<a id="a-QN"></a>鹅王在池。<a id="a-QO"></a>为鸟说法。<a id="a-QP"></a>尔时诸天众游戏歌舞。<a id="a-QQ"></a>分为二分。<a id="a-QR"></a>一分天众。<a id="a-QS"></a>以善业故。<a id="a-QT"></a>至此池所。<a id="a-QU"></a>一分天众。<a id="a-QV"></a>入放逸林。<a id="a-QW"></a>游戏歌舞。<a id="a-QX"></a>欢娱受乐。<a id="a-QY"></a>有善业者。<a id="a-QZ"></a>往至大池。<a id="a-Qa"></a>鹅为说法。<a id="a-Qb"></a>见诸天众。<a id="a-Qc"></a>为说偈言。</p>
  <p id="aQd">若人虽说法　　不能如说行</p>
  <p id="aQe">此愚人空说　　常受诸苦恼</p>
  <p id="aQf">若但为他说　　不能如说行</p>
  <p id="aQg">语坚而无我　　名为空无心</p>
  <p id="aQh">放逸故生欲　　因欲故生嗔</p>
  <p id="aQi">斯人入恶道　　驰赴于地狱</p>
  <p id="aQj">若乐已过去　　非现前可得</p>
  <p id="aQk">若现受当受　　是亦不名乐</p>
  <p id="aQl">愚人乐放逸　　爱于现在乐</p>
  <p id="aQm">自业果所诳　　则入于地狱</p>
  <p id="aQn">三世爱所诳　　常作无利益</p>
  <p id="aQo">生死缚众生　　智者不应信</p>
  <p id="aQp">愚者所亲友　　被害如大怨</p>
  <p id="aQq">缚世间众生　　智者不应信</p>
  <p id="aQr">若为枷锁缚　　犹尚可断坏</p>
  <p id="aQs">常求欲爱人　　不能断爱缚</p>
  <p id="aQt">若人断爱缚　　而爱于常乐</p>
  <p id="aQu">斯人离爱境　　行智慧境界</p>
  <p id="aQv">智观乐光明　　说爱大闇苦</p>
  <p id="aQw">智者持光明　　则能破诸闇</p>
  <p id="aQx">以智慧利刀　　斫伐于爱树</p>
  <p id="aQy">能伐爱树人　　得无上乐处</p>
  <p id="aQz">断伐爱过林　　及以多流泉</p>
  <p id="aR0">既断爱林树　　得脱于诸有</p>
  <p id="aR1">三道大爱河　　放逸水洄澓</p>
  <p id="aR2">若升智慧船　　到安隐彼岸</p>
  <p id="aR3">升智慧山峰　　持戒谷庄严</p>
  <p id="aR4">以无量智眼　　悉见诸有过</p>
  <p id="aR5">若人远离法　　斯人内外空</p>
  <p id="aR6">若人不乐法　　不坚如水沫</p>
  <p id="aR7">若有人坚实　　内外如金刚</p>
  <p id="aR8">以法行寂静　　益利他众生</p>
  <p id="aR9">若没放逸泥　　乐于境界乐</p>
  <p id="aRA">境界蛇所螫　　常受诸辛苦</p>
  <p id="aRB">是故求乐者　　不应行放逸</p>
  <p id="aRC">若脱放逸者　　则近无量乐</p>
  <p id="aRD">若有智慧人　　不信于放逸</p>
  <p id="aRE">若为放逸螫　　流转于五道</p>
  <p id="aRF">如是鹅鸟。<a id="a-RG"></a>为调诸天。<a id="a-RH"></a>说此偈颂。<a id="a-RI"></a>时诸天众。<a id="a-RJ"></a>以着欲乐。<a id="a-RK"></a>而不听受。<a id="a-RL"></a>亦不摄取。<a id="a-RM"></a>复作歌舞。<a id="a-RN"></a>游戏受乐。</p>
 </body>
</html>