<!doctype html>
<html id="z3IBUQzbW" data-ver="1335">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四十四</h1>
  <h2 id="a2">观天品第六之二十三(夜摩天之九)</h2>
  <p id="a3">又复业分。<a id="a-4"></a>若人生天。<a id="a-5"></a>不曾布施。<a id="a-6"></a>唯持于戒。<a id="a-7"></a>得生天中。<a id="a-8"></a>唯有一种功德具足。<a id="a-9"></a>五欲功德劣于余天。<a id="a-A"></a>是业因缘。<a id="a-B"></a>人胜天劣。<a id="a-C"></a>毗婆尸佛。<a id="a-D"></a>当尔之时。<a id="a-E"></a>而说偈言。</p>
  <p id="aF">人中布施已　　则生于善道</p>
  <p id="aG">非天能布施　　以是果地故</p>
  <p id="aH">人中是业地　　果地则是天</p>
  <p id="aI">一切果因业　　无因则无果</p>
  <p id="aJ">命念念不住　　如是转不回</p>
  <p id="aK">业果将欲尽　　应当作福德</p>
  <p id="aL">一切是心力　　能令命流转</p>
  <p id="aM">是故有智者　　不为命作恶</p>
  <p id="aN">一切皆不畏　　未来诸苦恼</p>
  <p id="aO">如是苦恼人　　痴罥所缚故</p>
  <p id="aP">布施持戒宝　　于诳心中有</p>
  <p id="aQ">若天若是人　　则到于善道</p>
  <p id="aR">有为生住灭　　皆是无常故</p>
  <p id="aS">一切有为乐　　亦如是无常</p>
  <p id="aT">虽坏而生贪　　念念动不住</p>
  <p id="aU">乐命皆如是　　是故应舍离</p>
  <p id="aV">如是此法。<a id="a-W"></a>一切有为悉皆无常。<a id="a-X"></a>苦空无我。<a id="a-Y"></a>一切世间无量衰恼。<a id="a-Z"></a>处处普遍。<a id="a-a"></a>有五种缚。<a id="a-b"></a>缚天缚人。<a id="a-c"></a>愚痴目盲。<a id="a-d"></a>恶欲坏心。<a id="a-e"></a>唯生爱乐。<a id="a-f"></a>一切愚痴毛道凡夫。<a id="a-g"></a>迭相爱缚。<a id="a-h"></a>如鸟在笼。<a id="a-i"></a>一切人天于生死中流转常行。<a id="a-j"></a>以是义故。<a id="a-k"></a>若人若天。<a id="a-l"></a>或命或乐。<a id="a-m"></a>勿生常想。<a id="a-n"></a>应于世间一切诸法。<a id="a-o"></a>不生常想不作无量种种分别又复具足十二种施。<a id="a-p"></a>如是布施。<a id="a-q"></a>天中所无。<a id="a-r"></a>唯人中有。<a id="a-s"></a>天唯食果。<a id="a-t"></a>若食果尽。<a id="a-u"></a>烂失破坏。<a id="a-v"></a>退彼天处。<a id="a-w"></a>何等十二布施具足。<a id="a-x"></a>一者方处具足。<a id="a-y"></a>二者时节具足。<a id="a-z"></a>三者功德具足。<a id="a-10"></a>四者可爱具足。<a id="a-11"></a>谓所爱物。<a id="a-12"></a>五者福田具足。<a id="a-13"></a>六者施饥渴者。<a id="a-14"></a>七者信心施与。<a id="a-15"></a>八者不求而施功德具足。<a id="a-16"></a>九者有欢喜心。<a id="a-17"></a>施妻子等。<a id="a-18"></a>十者简择心所敬重胜富伽罗而施与之。<a id="a-19"></a>十一者。<a id="a-1A"></a>施于世间不轻贱者。<a id="a-1B"></a>十二者。<a id="a-1C"></a>施不望报。<a id="a-1D"></a>此如是等十二种施。<a id="a-1E"></a>复有持戒功德具足。<a id="a-1F"></a>得生天中。<a id="a-1G"></a>尽己则退。<a id="a-1H"></a>是故天。<a id="a-1I"></a>应舍放逸行。<a id="a-1J"></a>如是十二离垢布施为转轮王。<a id="a-1K"></a>财宝富足。<a id="a-1L"></a>或生于天或天相似。</p>
  <p id="a1M">复有十二杂垢布施。<a id="a-1N"></a>何等名为十二种垢。<a id="a-1O"></a>一者于多人聚。<a id="a-1P"></a>和合众中。<a id="a-1Q"></a>或于僧中。<a id="a-1R"></a>平等皆有戒智及行功德具足不平等施。<a id="a-1S"></a>此是垢施。<a id="a-1T"></a>得少果报。<a id="a-1U"></a>二者若男若女。<a id="a-1V"></a>以欲因缘。<a id="a-1W"></a>或男施女。<a id="a-1X"></a>或女施男。<a id="a-1Y"></a>此是第二垢恶布施。<a id="a-1Z"></a>又复第三垢布施者。<a id="a-1a"></a>以怖畏故舍物施与王家门师。<a id="a-1b"></a>谓是沙门婆罗门等。<a id="a-1c"></a>有如是心。<a id="a-1d"></a>若我于王。<a id="a-1e"></a>得衰恼者。<a id="a-1f"></a>则能救我。<a id="a-1g"></a>此非修思因缘故与。<a id="a-1h"></a>名为垢施。<a id="a-1i"></a>又复第四垢布施者。<a id="a-1j"></a>所谓痴心舍物布施。<a id="a-1k"></a>如彼外道婆罗门等。<a id="a-1l"></a>斋会等施。<a id="a-1m"></a>此是第四垢恶布施。<a id="a-1n"></a>又复第五垢布施者。<a id="a-1o"></a>谓见他人所布施者。<a id="a-1p"></a>不知彼人持戒以不。<a id="a-1q"></a>不知彼人有智慧不。<a id="a-1r"></a>有寂静不。<a id="a-1s"></a>为有禅不。<a id="a-1t"></a>唯见他人如是布施。<a id="a-1u"></a>他因缘故。<a id="a-1v"></a>内自无思。<a id="a-1w"></a>如是舍物而施与之。<a id="a-1x"></a>此是第五垢恶布施。<a id="a-1y"></a>又复第六垢布施者。<a id="a-1z"></a>谓前乞者苦求乃与。<a id="a-20"></a>此是第六垢恶布施。<a id="a-21"></a>又复第七垢布施者。<a id="a-22"></a>知他有物为令他信。<a id="a-23"></a>方便欲偷舍物与之。<a id="a-24"></a>后欲作恶种种侵损。<a id="a-25"></a>为觅其便。<a id="a-26"></a>是故与物。<a id="a-27"></a>此是第七垢恶布施。<a id="a-28"></a>又复第八垢布施者。<a id="a-29"></a>为破坏他和合之事。<a id="a-2A"></a>舍物施之。<a id="a-2B"></a>于他二人共为一友。<a id="a-2C"></a>令使别离。<a id="a-2D"></a>后觅其便。<a id="a-2E"></a>则与衰恼。<a id="a-2F"></a>此是第八垢恶布施。<a id="a-2G"></a>又复第九垢布施者。<a id="a-2H"></a>谓为成亲。<a id="a-2I"></a>舍物与他或男施女。<a id="a-2J"></a>或女施男。<a id="a-2K"></a>此是第九垢恶布施。<a id="a-2L"></a>又复第十垢布施者。<a id="a-2M"></a>所谓治生。<a id="a-2N"></a>多买食具种种诸物。<a id="a-2O"></a>粟豆果菜。<a id="a-2P"></a>一切杂物。<a id="a-2Q"></a>待斋会日。<a id="a-2R"></a>贵卖邀利。<a id="a-2S"></a>得物自用。<a id="a-2T"></a>微少饶之。<a id="a-2U"></a>此是第十垢恶布施。<a id="a-2V"></a>又第十一垢布施者。<a id="a-2W"></a>为名称故舍物布施。<a id="a-2X"></a>此第十一垢恶布施。<a id="a-2Y"></a>又第十二垢布施者。<a id="a-2Z"></a>妻子饥贫。<a id="a-2a"></a>以物与之内无善思。<a id="a-2b"></a>此第十二垢恶布施。<a id="a-2c"></a>此一切施。<a id="a-2d"></a>离思无思。<a id="a-2e"></a>以无思故。<a id="a-2f"></a>空无果报。<a id="a-2g"></a>若思增长。<a id="a-2h"></a>则能离垢。<a id="a-2i"></a>譬如垢衣。<a id="a-2j"></a>灰汁洗浣。<a id="a-2k"></a>则便清净。<a id="a-2l"></a>如是思熏。<a id="a-2m"></a>布施成就。<a id="a-2n"></a>毗婆尸佛。<a id="a-2o"></a>当尔之时。<a id="a-2p"></a>而说偈言。</p>
  <p id="a2q">十二功德具　　离十二种垢</p>
  <p id="a2r">成就清净施　　相违则垢浊</p>
  <p id="a2s">或天或男子　　布施得大力</p>
  <p id="a2t">离施堕恶趣　　布施生善道</p>
  <p id="a2u">贪心嫉妒垢　　唯亲爱妻子</p>
  <p id="a2v">此人堕饿鬼　　唯悕望饮食</p>
  <p id="a2w">若解贪心缚　　斫伐慢心树</p>
  <p id="a2x">除灭闇聚者　　此人布施故</p>
  <p id="a2y">布施在前行　　施主随其后</p>
  <p id="a2z">布施能示道　　行到他世去</p>
  <p id="a30">施水澡浴人　　以持戒香涂</p>
  <p id="a31">智慧广无垢　　得度苦彼岸</p>
  <p id="a32">丈夫有三灯　　为利益故然</p>
  <p id="a33">所谓施戒智　　此等能除过</p>
  <p id="a34">爱极为深广　　疑波极动乱</p>
  <p id="a35">持戒修智故　　过如是苦海</p>
  <p id="a36">心不调而速　　一切处皆着</p>
  <p id="a37">布施持戒法　　则能缚此心</p>
  <p id="a38">此等三药师　　能除烦恼病</p>
  <p id="a39">布施持戒智　　恒常与安乐</p>
  <p id="a3A">心有放逸过　　分别曲而轻</p>
  <p id="a3B">布施持戒智　　此三能缚心</p>
  <p id="a3C">三种过炽火　　烧一切世间</p>
  <p id="a3D">智水灭火已　　得寂灭涅槃</p>
  <p id="a3E">彼毗婆尸如来世尊。<a id="a-3F"></a>如是书经在彼塔中。<a id="a-3G"></a>此布施行。<a id="a-3H"></a>唯人能行。<a id="a-3I"></a>天则不能。<a id="a-3J"></a>以此因缘。<a id="a-3K"></a>人胜天劣。<a id="a-3L"></a>汝等既知如是布施。<a id="a-3M"></a>于诸境界。<a id="a-3N"></a>心莫放逸。<a id="a-3O"></a>当善持心。<a id="a-3P"></a>善持心已。<a id="a-3Q"></a>故令烦恼大恶过患心中不生。<a id="a-3R"></a>若其生者。<a id="a-3S"></a>智火能烧。<a id="a-3T"></a>智火烧已。<a id="a-3U"></a>则到第一不退之处。<a id="a-3V"></a>不生不老不死不尽。<a id="a-3W"></a>如是之处。<a id="a-3X"></a>应当舍离。<a id="a-3Y"></a>如怨放逸。<a id="a-3Z"></a>又复天众更有余事。<a id="a-3a"></a>意则劣减。<a id="a-3b"></a>损辱羞耻。<a id="a-3c"></a>所谓食时。<a id="a-3d"></a>现见故羞以业势力有下中上。<a id="a-3e"></a>果亦如是。<a id="a-3f"></a>有下中上。<a id="a-3g"></a>彼天不能。<a id="a-3h"></a>乃至少物以施他天。<a id="a-3i"></a>叵以自业回转与他。<a id="a-3j"></a>所谓人中食时舍施。<a id="a-3k"></a>或时持戒。<a id="a-3l"></a>如是得食。<a id="a-3m"></a>天见他食。<a id="a-3n"></a>胜色胜香。<a id="a-3o"></a>胜味具足。<a id="a-3p"></a>如是见已。<a id="a-3q"></a>心则羞耻。<a id="a-3r"></a>若在园林莲花池水游戏之时。<a id="a-3s"></a>一切受乐。<a id="a-3t"></a>如业相似。<a id="a-3u"></a>成就乐事。<a id="a-3v"></a>见余天面。<a id="a-3w"></a>受快乐已。<a id="a-3x"></a>内心羞惭。<a id="a-3y"></a>自身低减。<a id="a-3z"></a>天中则有五种羞耻。<a id="a-40"></a>何等为五。<a id="a-41"></a>一谓食时有见他天白须陀色。<a id="a-42"></a>自食则垢。<a id="a-43"></a>或时色赤。<a id="a-44"></a>相近食食。<a id="a-45"></a>见则极羞。<a id="a-46"></a>此是初羞。<a id="a-47"></a>第二羞者。<a id="a-48"></a>谓见他天端正好色。<a id="a-49"></a>形服庄严。<a id="a-4A"></a>有多天女妙色殊绝。<a id="a-4B"></a>供养余天。<a id="a-4C"></a>见已则羞。<a id="a-4D"></a>第三羞者。<a id="a-4E"></a>谓见他天在莲花中。<a id="a-4F"></a>空中飞行。<a id="a-4G"></a>园林山峰。<a id="a-4H"></a>莲花池水。<a id="a-4I"></a>金毗琉璃戏乐处行。<a id="a-4J"></a>以业胜故。<a id="a-4K"></a>飞行则疾。<a id="a-4L"></a>若少业天。<a id="a-4M"></a>行则不速。<a id="a-4N"></a>不能共彼同处游行。<a id="a-4O"></a>常在他后。<a id="a-4P"></a>羞天女众。<a id="a-4Q"></a>第四羞者。<a id="a-4R"></a>谓天入在莲花池者。<a id="a-4S"></a>以天本有如是业故。<a id="a-4T"></a>则有如是莲花池生色香触量。<a id="a-4U"></a>劣天见已。<a id="a-4V"></a>于眷属中。<a id="a-4W"></a>则生羞耻。<a id="a-4X"></a>第五羞者。<a id="a-4Y"></a>如天之业。<a id="a-4Z"></a>如是得报。<a id="a-4a"></a>如业坐处。<a id="a-4b"></a>若于本时作大善业。<a id="a-4c"></a>则有妙好毗琉璃座。<a id="a-4d"></a>或青宝座。<a id="a-4e"></a>或时复有赤莲花色胜坐处坐。<a id="a-4f"></a>若余劣天。<a id="a-4g"></a>在彼处坐。<a id="a-4h"></a>以业少故。<a id="a-4i"></a>如是妙座。<a id="a-4j"></a>或变为金。<a id="a-4k"></a>或变为银。<a id="a-4l"></a>或为颇梨。<a id="a-4m"></a>彼天既见。<a id="a-4n"></a>坐处变已种种杂业。<a id="a-4o"></a>轻重等业。<a id="a-4p"></a>既见知已。<a id="a-4q"></a>则生羞耻。<a id="a-4r"></a>既生羞故。<a id="a-4s"></a>威德劣减。<a id="a-4t"></a>彼天如是面色减劣。<a id="a-4u"></a>余天威德。<a id="a-4v"></a>面色增上。<a id="a-4w"></a>自天女众。<a id="a-4x"></a>如是见之。<a id="a-4y"></a>则舍而去。<a id="a-4z"></a>舍离如是。<a id="a-50"></a>少业天子。<a id="a-51"></a>依止其余大业天去。<a id="a-52"></a>游戏受乐。<a id="a-53"></a>天女同心。<a id="a-54"></a>一切皆共诣余天子。<a id="a-55"></a>彼少业天。<a id="a-56"></a>极生羞耻。<a id="a-57"></a>此是天中于眷属所。<a id="a-58"></a>第五羞耻。<a id="a-59"></a>如是不乐有为之法。<a id="a-5A"></a>彼有为法。<a id="a-5B"></a>能为诳惑。<a id="a-5C"></a>令生贪心。<a id="a-5D"></a>如练树叶。<a id="a-5E"></a>其味甚苦。<a id="a-5F"></a>和余甜味。<a id="a-5G"></a>天乐亦尔。<a id="a-5H"></a>杂苦杂乐。<a id="a-5I"></a>何况复在异道众生地狱饿鬼畜生中者。<a id="a-5J"></a>或定业生。<a id="a-5K"></a>不定业生。<a id="a-5L"></a>常苦不止。<a id="a-5M"></a>有无量种大力苦生。<a id="a-5N"></a>譬如海中种种杂水。<a id="a-5O"></a>异异河入。<a id="a-5P"></a>种种水入。<a id="a-5Q"></a>众生之心。<a id="a-5R"></a>亦复如是。<a id="a-5S"></a>相续河流。<a id="a-5T"></a>种种诸业。<a id="a-5U"></a>依业河起。<a id="a-5V"></a>成就大力。<a id="a-5W"></a>诸苦恼生。<a id="a-5X"></a>汝等天众。<a id="a-5Y"></a>此量如是。<a id="a-5Z"></a>说一切种异苦应知。<a id="a-5a"></a>总一切苦。<a id="a-5b"></a>有三种因。<a id="a-5c"></a>和合相应。<a id="a-5d"></a>诸苦满足。<a id="a-5e"></a>此三种苦。<a id="a-5f"></a>有三对治。<a id="a-5g"></a>则能除之。<a id="a-5h"></a>何等为三。<a id="a-5i"></a>谓智戒施。<a id="a-5j"></a>毗婆尸佛。<a id="a-5k"></a>当尔之时。<a id="a-5l"></a>而说偈言。</p>
  <p id="a5m">若心不依止　　智戒施等三</p>
  <p id="a5n">彼众生常苦　　乐则不可得</p>
  <p id="a5o">如种种因缘　　何等业几种</p>
  <p id="a5p">众生所作业　　如是成就果</p>
  <p id="a5q">一切皆因缘　　无不因缘者</p>
  <p id="a5r">有为不破坏　　因缘不可见</p>
  <p id="a5s">为心所诳故　　布施面羞惭</p>
  <p id="a5t">如是布施者　　则不得乐果</p>
  <p id="a5u">和合布施胜　　舍离悭嫉垢</p>
  <p id="a5v">天常受乐故　　则无如是心</p>
  <p id="a5w">饥渴为大火　　能烧诸饿鬼</p>
  <p id="a5x">一切悭嫉果　　实智者所说</p>
  <p id="a5y">若常行布施　　彼必定得乐</p>
  <p id="a5z">以施得乐果　　是故布施胜</p>
  <p id="a60">世间作光明　　恒常自随逐</p>
  <p id="a61">布施则到天　　天供养如仆</p>
  <p id="a62">施是不诳处　　如来如是说</p>
  <p id="a63">以其是实故　　常应行布施</p>
  <p id="a64">舍悭嫉怨已　　而善修于心</p>
  <p id="a65">若能行布施　　得渡生死海</p>
  <p id="a66">施三宝福田　　三种皆清净</p>
  <p id="a67">决定于三时　　三眼见彼果</p>
  <p id="a68">初常行布施　　次精勤护戒</p>
  <p id="a69">智则能割爱　　此为大乐道</p>
  <p id="a6A">若不除断爱　　世间不饶益</p>
  <p id="a6B">彼则不能到　　不生死胜处</p>
  <p id="a6C">常离不施心　　恒乐行布施</p>
  <p id="a6D">无施故饥渴　　饿鬼中烧身</p>
  <p id="a6E">布施得大富　　天乾闼婆中</p>
  <p id="a6F">因施得为王　　善法转轮王</p>
  <p id="a6G">依止布施地　　智者能持戒</p>
  <p id="a6H">持戒者知时　　因智得解脱</p>
  <p id="a6I">出苦之要道　　一切佛所赞</p>
  <p id="a6J">勇健者知已　　则常行布施</p>
  <p id="a6K">不布施生天　　天中受乐少</p>
  <p id="a6L">施故生人中　　从生受富乐</p>
  <p id="a6M">若生在畜生　　亦常受乐果</p>
  <p id="a6N">一切布施乐　　是智者所说</p>
  <p id="a6O">若在饿鬼中　　彼亦有饮食</p>
  <p id="a6P">以本少施故　　则得如是果</p>
  <p id="a6Q">若生地狱中　　饥渴不能烧</p>
  <p id="a6R">一切以施故　　如是皆得果</p>
  <p id="a6S">生泥道中者　　是众生自业</p>
  <p id="a6T">布施得安乐　　如见于父母</p>
  <p id="a6U">如是住施地　　常行于布施</p>
  <p id="a6V">恒乐施持戒　　得脱诸恶处</p>
  <p id="a6W">牟修楼陀夜摩天王。<a id="a-6X"></a>如是已示放逸天众。<a id="a-6Y"></a>天众知已。<a id="a-6Z"></a>一切现见住戒果报。<a id="a-6a"></a>摄取持戒。</p>
  <p id="a6b">又彼天众。<a id="a-6c"></a>复有羞惭所谓业故现前羞耻。<a id="a-6d"></a>见食故羞。<a id="a-6e"></a>园林莲花处处游行。<a id="a-6f"></a>多天女众。<a id="a-6g"></a>而为围绕。<a id="a-6h"></a>种种乐音。<a id="a-6i"></a>在于天中。<a id="a-6j"></a>地上而行。<a id="a-6k"></a>心乐境界五欲之乐。<a id="a-6l"></a>第一胜乐。<a id="a-6m"></a>不可譬喻。<a id="a-6n"></a>成就乐事。</p>
  <p id="a6o">如是转行饮食地处。<a id="a-6p"></a>次第往到种种庄严端正天女。<a id="a-6q"></a>如是天女之所围绕彼天歌舞。<a id="a-6r"></a>五乐音声。<a id="a-6s"></a>游戏受乐。<a id="a-6t"></a>彼天耳识。<a id="a-6u"></a>不知厌足。<a id="a-6v"></a>境界可爱。<a id="a-6w"></a>是故受乐。<a id="a-6x"></a>不可厌足。</p>
  <p id="a6y">又复彼天见种种色。<a id="a-6z"></a>皆悉可爱。<a id="a-70"></a>端严殊妙。<a id="a-71"></a>如意念色见则生乐。<a id="a-72"></a>种种光明。<a id="a-73"></a>种种异色。<a id="a-74"></a>种种形相。<a id="a-75"></a>或在远住。<a id="a-76"></a>或在近住。<a id="a-77"></a>或中间住。<a id="a-78"></a>彼天见已。<a id="a-79"></a>有如是念。<a id="a-7A"></a>彼远住色。<a id="a-7B"></a>可前近来。<a id="a-7C"></a>随心念时。<a id="a-7D"></a>彼可爱色。<a id="a-7E"></a>即来在近。<a id="a-7F"></a>或中住色。<a id="a-7G"></a>如意念来。<a id="a-7H"></a>若念近者。<a id="a-7I"></a>近者则来。<a id="a-7J"></a>若念中者。<a id="a-7K"></a>中者则来。<a id="a-7L"></a>若念远者。<a id="a-7M"></a>远者则来。<a id="a-7N"></a>业果胜故。<a id="a-7O"></a>如是随意。<a id="a-7P"></a>以彼业因。<a id="a-7Q"></a>有下中上。<a id="a-7R"></a>天报如是。<a id="a-7S"></a>有下中上。<a id="a-7T"></a>如是彼天。<a id="a-7U"></a>爱毒所啮。<a id="a-7V"></a>不知厌足。<a id="a-7W"></a>如火得薪。<a id="a-7X"></a>无有足时。<a id="a-7Y"></a>爱心之者。<a id="a-7Z"></a>则于境界。<a id="a-7a"></a>不可厌足。<a id="a-7b"></a>如是天中无量种乐。<a id="a-7c"></a>皆不可足。</p>
  <p id="a7d">又复天众。<a id="a-7e"></a>鼻识嗅香。<a id="a-7f"></a>有无量种。<a id="a-7g"></a>谓园林中。<a id="a-7h"></a>天妙花香。<a id="a-7i"></a>又复彼花树枝中生。<a id="a-7j"></a>枝垂至地。<a id="a-7k"></a>有种种色。<a id="a-7l"></a>种种形相。<a id="a-7m"></a>种种分分。<a id="a-7n"></a>杂杂异异。<a id="a-7o"></a>一切时花。<a id="a-7p"></a>同时开敷。<a id="a-7q"></a>彼如是花。<a id="a-7r"></a>天女取之。<a id="a-7s"></a>送与天子。<a id="a-7t"></a>令得嗅之。<a id="a-7u"></a>或为风吹。<a id="a-7v"></a>香至天子。<a id="a-7w"></a>天子嗅之。<a id="a-7x"></a>嗅已欲发。<a id="a-7y"></a>则受欲乐。</p>
  <p id="a7z">又复天身。<a id="a-80"></a>如是天中。<a id="a-81"></a>庄严殊妙。<a id="a-82"></a>与天相应。<a id="a-83"></a>头上庄严宝璎珞等。<a id="a-84"></a>随天意念。<a id="a-85"></a>一切出生种种衣服。<a id="a-86"></a>有种种香。<a id="a-87"></a>无缕天衣。<a id="a-88"></a>其量相应。<a id="a-89"></a>彼天如是生爱心故。<a id="a-8A"></a>不知厌足。</p>
  <p id="a8B">又复彼天。<a id="a-8C"></a>若心意念。<a id="a-8D"></a>以自业故。<a id="a-8E"></a>一切所须。<a id="a-8F"></a>具足皆得。<a id="a-8G"></a>则有第一可爱饮食。<a id="a-8H"></a>天上地中。<a id="a-8I"></a>有须陀食。<a id="a-8J"></a>以本施时。<a id="a-8K"></a>有下中上。<a id="a-8L"></a>须陀亦尔。<a id="a-8M"></a>有下中上。</p>
  <p id="a8N">又复具有种种天饮。<a id="a-8O"></a>有下中上。<a id="a-8P"></a>业如是故。<a id="a-8Q"></a>自业如印。<a id="a-8R"></a>犹如人中。<a id="a-8S"></a>人身长短随日所在影亦如是长短似身。<a id="a-8T"></a>如是如是。<a id="a-8U"></a>彼天本于人中之时。<a id="a-8V"></a>作如是业。<a id="a-8W"></a>如是食生。<a id="a-8X"></a>彼食食时。<a id="a-8Y"></a>天女现前。<a id="a-8Z"></a>则生羞耻。<a id="a-8a"></a>如是天中。<a id="a-8b"></a>见胜天女。<a id="a-8c"></a>大生苦恼。<a id="a-8d"></a>如是有中。<a id="a-8e"></a>一切无常。<a id="a-8f"></a>无有一乐不破坏者。<a id="a-8g"></a>现见一切有为皆尔。<a id="a-8h"></a>如是应知。<a id="a-8i"></a>又复彼天本善业尽。<a id="a-8j"></a>退时生苦。<a id="a-8k"></a>若放逸天。<a id="a-8l"></a>乐天欲乐。<a id="a-8m"></a>退时爱离腻润尽时。<a id="a-8n"></a>欲向余道。<a id="a-8o"></a>则有相现。<a id="a-8p"></a>以欲退故。<a id="a-8q"></a>身心大苦。<a id="a-8r"></a>若大苦生。<a id="a-8s"></a>彼苦如是。<a id="a-8t"></a>不可譬喻。<a id="a-8u"></a>毗婆尸佛。<a id="a-8v"></a>当尔之时。<a id="a-8w"></a>而说偈言。</p>
  <p id="a8x">种种放逸乐　　为境界所诳</p>
  <p id="a8y">食欲尽退时　　无与同伴者</p>
  <p id="a8z">天前放逸行　　不行布施等</p>
  <p id="a90">于后死退时　　悔热自烧心</p>
  <p id="a91">初中后等时　　心常作利益</p>
  <p id="a92">利益常调者　　死时不怯怖</p>
  <p id="a93">有生必有死　　亦有爱别离</p>
  <p id="a94">愚者不思惟　　为境界所诳</p>
  <p id="a95">死次第念念　　境界破坏天</p>
  <p id="a96">来至天不觉　　以欲着意故</p>
  <p id="a97">若天能知此　　生爱别离苦</p>
  <p id="a98">乃至须臾间　　于欲心不住</p>
  <p id="a99">欲无常可畏　　常作不利益</p>
  <p id="a9A">如是愚痴者　　而犹近于欲</p>
  <p id="a9B">痴天常如是　　为欲火所烧</p>
  <p id="a9C">既被欲烧已　　习欲不休息</p>
  <p id="a9D">若思念真谛　　不喜乐境界</p>
  <p id="a9E">若喜乐欲者　　是则常啼哭</p>
  <p id="a9F">此一切三界　　转行犹如轮</p>
  <p id="a9G">一切业罥缚　　天不见其实</p>
  <p id="a9H">于种种道中　　处处数生死</p>
  <p id="a9I">众生为爱迷　　常受诸苦恼</p>
  <p id="a9J">欲如电火轮　　暂住不可得</p>
  <p id="a9K">如梦乾闼婆　　众生虚妄取</p>
  <p id="a9L">欲如如是等　　畏欲复胜是</p>
  <p id="a9M">无常苦空中　　勿生我所心</p>
  <p id="a9N">此之老死轮　　极恶叵调伏</p>
  <p id="a9O">譬无救众生　　无眼不觉知</p>
  <p id="a9P">牟尼说五根　　空而无自体</p>
  <p id="a9Q">多有无常苦　　自体是病处</p>
  <p id="a9R">如是见知已　　则应舍离欲</p>
  <p id="a9S">彼寂静智慧　　则近涅槃住</p>
  <p id="a9T">彼欲退天者　　根心皆动乱</p>
  <p id="a9U">尔时苦受生　　不可得譬喻</p>
  <p id="a9V">如是受大乐　　如是爱憎心</p>
  <p id="a9W">彼天欲退时　　如是受大苦</p>
  <p id="a9X">诸有死未来　　诸有离八难</p>
  <p id="a9Y">皆应作利益　　此道能得乐</p>
  <p id="a9Z">天中地处退　　人地中死亡</p>
  <p id="a9a">何人如是知　　不厌离生死</p>
  <p id="a9b">如是天中业尽退时。<a id="a-9c"></a>业绳系缚。<a id="a-9d"></a>牵令使退。<a id="a-9e"></a>将向余处。<a id="a-9f"></a>生大怖畏。<a id="a-9g"></a>是故有天同如畜生。<a id="a-9h"></a>若天心乐境界乐行。<a id="a-9i"></a>非自利益。<a id="a-9j"></a>是故天众勿放逸行。<a id="a-9k"></a>莫于后时。<a id="a-9l"></a>心生悔热。<a id="a-9m"></a>夜摩天王牟修楼陀。<a id="a-9n"></a>如是为彼山树具足地处行天毗婆尸佛所作佛塔。<a id="a-9o"></a>见彼塔已。<a id="a-9p"></a>调伏天众。<a id="a-9q"></a>为作利益。<a id="a-9r"></a>示欲过患。<a id="a-9s"></a>为颠倒天四颠倒者。<a id="a-9t"></a>说于正法。<a id="a-9u"></a>死未来间。<a id="a-9v"></a>则示其死。<a id="a-9w"></a>与其怖畏。<a id="a-9x"></a>彼死畏处。<a id="a-9y"></a>无量苦处。<a id="a-9z"></a>示平等道。<a id="a-A0"></a>以寂静心。<a id="a-A1"></a>作他利益。<a id="a-A2"></a>调伏天众。<a id="a-A3"></a>于六经中。<a id="a-A4"></a>毗婆尸佛所作经文第二已竟。<a id="a-A5"></a>又彼天主牟修楼陀夜摩天王。<a id="a-A6"></a>共彼天众山树具足地处来者有修心者不修心者皆摄取之。<a id="a-A7"></a>精勤修习。<a id="a-A8"></a>利益他行。<a id="a-A9"></a>除其放逸。<a id="a-AA"></a>谛见业果。<a id="a-AB"></a>令心柔软。<a id="a-AC"></a>心柔软故。<a id="a-AD"></a>生大信心。<a id="a-AE"></a>信心生已。<a id="a-AF"></a>示其欲过。<a id="a-AG"></a>示欲过已。<a id="a-AH"></a>说命无常。<a id="a-AI"></a>说无常已。<a id="a-AJ"></a>说生死苦。<a id="a-AK"></a>彼天闻已。<a id="a-AL"></a>心则柔软。<a id="a-AM"></a>心柔软故。<a id="a-AN"></a>天王告言。<a id="a-AO"></a>汝等天众。<a id="a-AP"></a>一切皆看此大佛塔。<a id="a-AQ"></a>迦迦村陀如来之塔。<a id="a-AR"></a>应正遍知明行足善逝世间解无上士调御丈夫天人师佛世尊。<a id="a-AS"></a>妙宝佛塔。<a id="a-AT"></a>光明遍满。<a id="a-AU"></a>金珠拘栏。<a id="a-AV"></a>如穿虚空。<a id="a-AW"></a>高出于上。<a id="a-AX"></a>一切皆见。<a id="a-AY"></a>甚可爱乐。<a id="a-AZ"></a>第一清净。<a id="a-Aa"></a>一切天众。<a id="a-Ab"></a>见者心乐。<a id="a-Ac"></a>此诸天中。<a id="a-Ad"></a>高出如幢。<a id="a-Ae"></a>坚牢不动。<a id="a-Af"></a>犹如禅住。<a id="a-Ag"></a>种种善宝光明胜妙。<a id="a-Ah"></a>如正法说。<a id="a-Ai"></a>第一可爱。<a id="a-Aj"></a>天如是见。<a id="a-Ak"></a>汝等天众。<a id="a-Al"></a>共我相随往彼塔所。<a id="a-Am"></a>供养礼拜。<a id="a-An"></a>或以香涂散花供养。<a id="a-Ao"></a>此大仙塔。<a id="a-Ap"></a>有何希有。<a id="a-Aq"></a>今共往看。<a id="a-Ar"></a>若我利益。<a id="a-As"></a>乃至涅槃。<a id="a-At"></a>或身或命皆得安乐。<a id="a-Au"></a>何以故。<a id="a-Av"></a>如来世尊。<a id="a-Aw"></a>虽少说法。<a id="a-Ax"></a>则能利益安乐众生。<a id="a-Ay"></a>一切众生。<a id="a-Az"></a>必得利益。<a id="a-B0"></a>则无有疑。<a id="a-B1"></a>我等今者为自利益。<a id="a-B2"></a>皆共往去。<a id="a-B3"></a>尔时天众。<a id="a-B4"></a>既闻天王如是语已。<a id="a-B5"></a>心皆清净。<a id="a-B6"></a>信天王语。<a id="a-B7"></a>白天王言。<a id="a-B8"></a>我等皆去供养礼拜。<a id="a-B9"></a>为自利益。<a id="a-BA"></a>为自安乐。<a id="a-BB"></a>尔时如是山树具足地处诸天。<a id="a-BC"></a>天王在前。<a id="a-BD"></a>天众在后。<a id="a-BE"></a>向世尊塔。<a id="a-BF"></a>皆共往到。<a id="a-BG"></a>到已则见迦迦村陀如来之塔。<a id="a-BH"></a>生敬重心。<a id="a-BI"></a>礼拜供养。<a id="a-BJ"></a>周匝旋绕。</p>
  <p id="aBK">尔时塔中众宝光明。<a id="a-BL"></a>形日光明。<a id="a-BM"></a>如萤火虫。<a id="a-BN"></a>彼宝光明胜妙如是。<a id="a-BO"></a>彼佛塔中。<a id="a-BP"></a>见垂宝板。<a id="a-BQ"></a>第一光明。<a id="a-BR"></a>板有经字。<a id="a-BS"></a>是天神通之所为作。<a id="a-BT"></a>是故不失不破不坏不可拭灭。<a id="a-BU"></a>何故不失。<a id="a-BV"></a>迦迦村陀牟尼如来。<a id="a-BW"></a>以为利益诸天人故。<a id="a-BX"></a>说此经典。<a id="a-BY"></a>于天人中如是说法。<a id="a-BZ"></a>何以故。<a id="a-Ba"></a>天中乃是人之善道。<a id="a-Bb"></a>人中乃是天之善道。<a id="a-Bc"></a>天退之时。<a id="a-Bd"></a>悕人善道。<a id="a-Be"></a>人死之时。<a id="a-Bf"></a>悕天善道。<a id="a-Bg"></a>如是天人。<a id="a-Bh"></a>迭为善道。<a id="a-Bi"></a>天之与人。<a id="a-Bj"></a>迭相爱乐。<a id="a-Bk"></a>持戒不坏。<a id="a-Bl"></a>则生天中。<a id="a-Bm"></a>持五戒者。<a id="a-Bn"></a>则有二种。<a id="a-Bo"></a>彼持戒者。<a id="a-Bp"></a>以愚痴故。<a id="a-Bq"></a>生而不熟。<a id="a-Br"></a>唯痴者作虽痴而信。<a id="a-Bs"></a>以心信故。<a id="a-Bt"></a>信于佛等。<a id="a-Bu"></a>修行身善口善意善。<a id="a-Bv"></a>非是邪见。<a id="a-Bw"></a>乃至命尽。<a id="a-Bx"></a>信业果报。<a id="a-By"></a>依法得物以自存活。<a id="a-Bz"></a>不恼他人。<a id="a-C0"></a>敬重父母。<a id="a-C1"></a>供养父母。<a id="a-C2"></a>亲近沙门。<a id="a-C3"></a>若婆罗门。<a id="a-C4"></a>恒闻正法。<a id="a-C5"></a>如是痴人。<a id="a-C6"></a>唯信相应。<a id="a-C7"></a>彼虽痴钝。<a id="a-C8"></a>具足修行身口意等相应善业。<a id="a-C9"></a>自性如是。<a id="a-CA"></a>不受禁戒。<a id="a-CB"></a>如是之人。<a id="a-CC"></a>身坏命终。<a id="a-CD"></a>生于善道天世界处。<a id="a-CE"></a>终心善故。<a id="a-CF"></a>得生天中。<a id="a-CG"></a>若得生于夜摩天处。<a id="a-CH"></a>劣于余天。<a id="a-CI"></a>身色形服及庄严具。<a id="a-CJ"></a>诸天女众。<a id="a-CK"></a>若行若食。<a id="a-CL"></a>一切皆劣。<a id="a-CM"></a>则生羞惭。<a id="a-CN"></a>光明亦少。<a id="a-CO"></a>一切欲事。<a id="a-CP"></a>具足皆劣。<a id="a-CQ"></a>彼无智故。<a id="a-CR"></a>不知取戒。<a id="a-CS"></a>于有戒天有智慧者。<a id="a-CT"></a>知取戒者。<a id="a-CU"></a>则为减劣。</p>
  <p id="aCV">又彼痴故。<a id="a-CW"></a>不知取戒而修戒行。<a id="a-CX"></a>于佛等中。<a id="a-CY"></a>生清净信。<a id="a-CZ"></a>乃至不能取一日戒。<a id="a-Ca"></a>身行善行。<a id="a-Cb"></a>口行善行。<a id="a-Cc"></a>意行善行。<a id="a-Cd"></a>身口意中不能具足。<a id="a-Ce"></a>一切修行身善行者谓不杀生。<a id="a-Cf"></a>及不邪行。<a id="a-Cg"></a>不行偷盗。<a id="a-Ch"></a>此是不能一切修行口行善行。<a id="a-Ci"></a>唯不妄语。<a id="a-Cj"></a>口之余垢。<a id="a-Ck"></a>一切不避。<a id="a-Cl"></a>如是唯行一分善行。<a id="a-Cm"></a>不能具足一切善行。<a id="a-Cn"></a>若意善行。<a id="a-Co"></a>唯信命尽。<a id="a-Cp"></a>或有余业。<a id="a-Cq"></a>或时唯信。<a id="a-Cr"></a>生夜摩天于次前者。<a id="a-Cs"></a>转更劣减。<a id="a-Ct"></a>于余修行受戒持戒具足之天。<a id="a-Cu"></a>形量身色。<a id="a-Cv"></a>胜庄严具。<a id="a-Cw"></a>若食若行。<a id="a-Cx"></a>若天女众。<a id="a-Cy"></a>寿命长短声触色香一切皆劣。<a id="a-Cz"></a>自见劣故。<a id="a-D0"></a>极生羞耻。<a id="a-D1"></a>惭于余天。<a id="a-D2"></a>受持戒者。</p>
  <p id="aD3">复有愚痴。<a id="a-D4"></a>不知取戒。<a id="a-D5"></a>持戒相应。<a id="a-D6"></a>唯心正见。<a id="a-D7"></a>得闻佛法。<a id="a-D8"></a>敬信三宝。<a id="a-D9"></a>佛法众僧。<a id="a-DA"></a>乃至不取一日之戒。<a id="a-DB"></a>闻持戒来。<a id="a-DC"></a>或于知识。<a id="a-DD"></a>教示闻来。<a id="a-DE"></a>或于所畏生忌难故。<a id="a-DF"></a>不作偷盗。<a id="a-DG"></a>次第闻来。<a id="a-DH"></a>若闻佛说以余业故。<a id="a-DI"></a>贫穷而生。<a id="a-DJ"></a>如是之人。<a id="a-DK"></a>畏现在世。<a id="a-DL"></a>畏未来世。<a id="a-DM"></a>故不偷盗。<a id="a-DN"></a>口中不说破坏之语。<a id="a-DO"></a>不迭相破。<a id="a-DP"></a>于破坏者。<a id="a-DQ"></a>令使和合。<a id="a-DR"></a>爱善业故。<a id="a-DS"></a>或时传闻佛所说语。<a id="a-DT"></a>彼破坏语余业缘故。<a id="a-DU"></a>亲旧知识。<a id="a-DV"></a>妻子奴婢一切破坏。<a id="a-DW"></a>以是业因。<a id="a-DX"></a>身坏命终。<a id="a-DY"></a>堕于恶道。<a id="a-DZ"></a>生地狱中。<a id="a-Da"></a>如是之人。<a id="a-Db"></a>二种因缘故不两舌。<a id="a-Dc"></a>彼人以是业因缘故。<a id="a-Dd"></a>身坏命终。<a id="a-De"></a>心有信故。<a id="a-Df"></a>或余业故。<a id="a-Dg"></a>或生业故。<a id="a-Dh"></a>信福田故。<a id="a-Di"></a>生夜摩天。<a id="a-Dj"></a>量色形相。<a id="a-Dk"></a>一切劣减。<a id="a-Dl"></a>天女众劣。<a id="a-Dm"></a>若处处行。<a id="a-Dn"></a>饮食等劣。<a id="a-Do"></a>声触亦劣。<a id="a-Dp"></a>味色香命。<a id="a-Dq"></a>一切皆劣。<a id="a-Dr"></a>光明亦劣。<a id="a-Ds"></a>于他天所。<a id="a-Dt"></a>则生羞耻。<a id="a-Du"></a>如是放逸。<a id="a-Dv"></a>不取戒故。<a id="a-Dw"></a>如是三种。<a id="a-Dx"></a>各生天中而有优劣。<a id="a-Dy"></a>唯信佛故。<a id="a-Dz"></a>或如是思。<a id="a-E0"></a>功德胜故。<a id="a-E1"></a>或时本性。<a id="a-E2"></a>如是胜故。<a id="a-E3"></a>或以心体柔软胜故。<a id="a-E4"></a>或正见胜。<a id="a-E5"></a>深心信胜。<a id="a-E6"></a>不谄不曲。<a id="a-E7"></a>不热恼他。<a id="a-E8"></a>如是胜故。<a id="a-E9"></a>供养父母。<a id="a-EA"></a>生敬重心。<a id="a-EB"></a>如是胜故。<a id="a-EC"></a>或愿胜故。<a id="a-ED"></a>彼人如是。<a id="a-EE"></a>如业之心。<a id="a-EF"></a>恒常相续。<a id="a-EG"></a>于福田中。<a id="a-EH"></a>深心势力。<a id="a-EI"></a>意思功德。<a id="a-EJ"></a>有下中上。<a id="a-EK"></a>如是胜业。<a id="a-EL"></a>上生天中。<a id="a-EM"></a>业相似果。<a id="a-EN"></a>决定受得。<a id="a-EO"></a>终不虚妄。<a id="a-EP"></a>不疑不得。<a id="a-EQ"></a>如是定得。<a id="a-ER"></a>何况取戒。<a id="a-ES"></a>乃至涅槃。<a id="a-ET"></a>决定必得。<a id="a-EU"></a>终无虚妄。</p>
  <p id="aEV">几种取戒。<a id="a-EW"></a>略而言之。<a id="a-EX"></a>四众眷属。<a id="a-EY"></a>四种受戒。<a id="a-EZ"></a>彼皆摄果。<a id="a-Ea"></a>何等为四。<a id="a-Eb"></a>所谓比丘。<a id="a-Ec"></a>诸比丘尼。<a id="a-Ed"></a>诸优婆塞。<a id="a-Ee"></a>诸优婆夷。<a id="a-Ef"></a>四众受戒。<a id="a-Eg"></a>彼如是人。<a id="a-Eh"></a>可有几种别别受戒。<a id="a-Ei"></a>彼优婆塞。<a id="a-Ej"></a>略有四种。<a id="a-Ek"></a>何等四种。<a id="a-El"></a>一一分行。<a id="a-Em"></a>二半分行。<a id="a-En"></a>三数数行。<a id="a-Eo"></a>四一切行。<a id="a-Ep"></a>一分行者。<a id="a-Eq"></a>唯持一戒。<a id="a-Er"></a>半分行者。<a id="a-Es"></a>谓取三戒。<a id="a-Et"></a>行于三戒。<a id="a-Eu"></a>数数行者。<a id="a-Ev"></a>不常受戒。<a id="a-Ew"></a>一切行者。<a id="a-Ex"></a>受持五戒。</p>
  <p id="aEy">又复更有四种持戒。<a id="a-Ez"></a>何等为四。<a id="a-F0"></a>一希持戒。<a id="a-F1"></a>二半持戒。<a id="a-F2"></a>三悔持戒。<a id="a-F3"></a>四合持戒。<a id="a-F4"></a>彼优婆塞。<a id="a-F5"></a>于学句海。<a id="a-F6"></a>次第渐取。<a id="a-F7"></a>初取三归。<a id="a-F8"></a>作优婆塞。<a id="a-F9"></a>彼人修心。<a id="a-FA"></a>复于久时。<a id="a-FB"></a>善观察已。<a id="a-FC"></a>取一学句。<a id="a-FD"></a>于彼学句。<a id="a-FE"></a>坚持不缺不穿不孔。</p>
  <p id="aFF">何者不缺。<a id="a-FG"></a>何者不穿。<a id="a-FH"></a>何者不孔。<a id="a-FI"></a>彼不缺者。<a id="a-FJ"></a>乃至命尽。<a id="a-FK"></a>受持不舍。<a id="a-FL"></a>不起一念破戒之心。<a id="a-FM"></a>于他作者。<a id="a-FN"></a>心不随喜。<a id="a-FO"></a>遮他人作。<a id="a-FP"></a>或令他人安住法中故名不缺。<a id="a-FQ"></a>彼不穿者。<a id="a-FR"></a>如彼所受一学句戒。<a id="a-FS"></a>乃于后时。<a id="a-FT"></a>舍彼学句。<a id="a-FU"></a>次于后时。<a id="a-FV"></a>复更摄取。<a id="a-FW"></a>数舍数取。<a id="a-FX"></a>如是名穿。<a id="a-FY"></a>彼人如是学句不穿。<a id="a-FZ"></a>离如是持。</p>
  <p id="aFa">何者不孔。<a id="a-Fb"></a>云何为孔。<a id="a-Fc"></a>于此学句。<a id="a-Fd"></a>初清净心。<a id="a-Fe"></a>知识边取。<a id="a-Ff"></a>取已后时。<a id="a-Fg"></a>其心则悔。<a id="a-Fh"></a>不能护持。<a id="a-Fi"></a>心生疑惑。<a id="a-Fj"></a>彼疑牵心。<a id="a-Fk"></a>心浊而行。<a id="a-Fl"></a>非多思行。<a id="a-Fm"></a>彼人后时。<a id="a-Fn"></a>悔火所烧。<a id="a-Fo"></a>如是烧已。<a id="a-Fp"></a>则舍学句。<a id="a-Fq"></a>如是舍已。<a id="a-Fr"></a>更不复取。<a id="a-Fs"></a>此名为孔。<a id="a-Ft"></a>若人不作如是住者。<a id="a-Fu"></a>则名不孔。</p>
  <p id="aFv">又彼希行优婆塞者。<a id="a-Fw"></a>住于缺穿孔学句戒。<a id="a-Fx"></a>云何为缺。<a id="a-Fy"></a>此心不灭不破不坏。<a id="a-Fz"></a>善心生已。<a id="a-G0"></a>则取学句。<a id="a-G1"></a>如芭蕉叶。<a id="a-G2"></a>如电相似。<a id="a-G3"></a>如是动心欢喜取戒。<a id="a-G4"></a>信心敬重。<a id="a-G5"></a>后时复闻外道法已。<a id="a-G6"></a>心则生悔。<a id="a-G7"></a>痴垢浊心。<a id="a-G8"></a>是故舍戒。<a id="a-G9"></a>复于后时。<a id="a-GA"></a>闻正法已。<a id="a-GB"></a>还复摄取此名为缺。</p>
  <p id="aGC">又复缺者。<a id="a-GD"></a>此优婆塞。<a id="a-GE"></a>疑于学句。<a id="a-GF"></a>如是持戒。<a id="a-GG"></a>有供养天。<a id="a-GH"></a>忆念正法。<a id="a-GI"></a>作如是心。<a id="a-GJ"></a>我于今者。<a id="a-GK"></a>为于佛语而得清净。<a id="a-GL"></a>为于天所而得恩力。<a id="a-GM"></a>如是心故。<a id="a-GN"></a>二皆供养。<a id="a-GO"></a>如是疑心。<a id="a-GP"></a>依法持戒。<a id="a-GQ"></a>此名为穿。<a id="a-GR"></a>又复孔者。<a id="a-GS"></a>内心有孔。<a id="a-GT"></a>外则善行。<a id="a-GU"></a>为他见故。<a id="a-GV"></a>为供养故。<a id="a-GW"></a>受持学句。<a id="a-GX"></a>此名为孔。<a id="a-GY"></a>智者如是。<a id="a-GZ"></a>一切皆舍。<a id="a-Ga"></a>希持戒行优婆塞者。<a id="a-Gb"></a>云何名为希持戒行优婆塞耶。<a id="a-Gc"></a>此优婆塞。<a id="a-Gd"></a>取一学句。<a id="a-Ge"></a>于多时中。<a id="a-Gf"></a>尔乃复取余之学句。<a id="a-Gg"></a>如是次第。<a id="a-Gh"></a>非是一时。<a id="a-Gi"></a>不生一心。<a id="a-Gj"></a>不从一师。<a id="a-Gk"></a>如是久时。<a id="a-Gl"></a>希取学句。<a id="a-Gm"></a>此则名为希行学句优婆塞也。</p>
  <p id="aGn">又复第二半优婆塞。<a id="a-Go"></a>半半取行。<a id="a-Gp"></a>或取二已。<a id="a-Gq"></a>然后取三。<a id="a-Gr"></a>或取三已。<a id="a-Gs"></a>然后取二。<a id="a-Gt"></a>或于后时尔乃取三。<a id="a-Gu"></a>或于久时方乃取二。<a id="a-Gv"></a>此名半行。<a id="a-Gw"></a>于半半中。<a id="a-Gx"></a>下增而行。<a id="a-Gy"></a>增下而行。<a id="a-Gz"></a>何以故。<a id="a-H0"></a>半半学句。<a id="a-H1"></a>并合而取。<a id="a-H2"></a>如是合行而受持者。<a id="a-H3"></a>此名第二半半合行优婆塞也。</p>
  <p id="aH4">云何第三悔优婆塞。<a id="a-H5"></a>前不取戒。<a id="a-H6"></a>唯痴心故。<a id="a-H7"></a>但于佛等生深信心。<a id="a-H8"></a>彼优婆塞。<a id="a-H9"></a>或比丘所。<a id="a-HA"></a>闻持戒果。<a id="a-HB"></a>功德无量。<a id="a-HC"></a>乃至涅槃。<a id="a-HD"></a>既得闻已。<a id="a-HE"></a>悔火烧心。<a id="a-HF"></a>方生敬重。<a id="a-HG"></a>乃至命尽。<a id="a-HH"></a>持戒不舍。<a id="a-HI"></a>此名第三悔优婆塞。</p>
  <p id="aHJ">又复第四。<a id="a-HK"></a>合优婆塞。<a id="a-HL"></a>彼持戒行。<a id="a-HM"></a>一切具足。<a id="a-HN"></a>云何名为合持戒行优婆塞耶。<a id="a-HO"></a>此优婆塞。<a id="a-HP"></a>闻正法已。<a id="a-HQ"></a>则得正法。<a id="a-HR"></a>句句处处。<a id="a-HS"></a>于经经中。<a id="a-HT"></a>十二因缘。<a id="a-HU"></a>十二因缘以知如是十二因法。<a id="a-HV"></a>心中生念。<a id="a-HW"></a>如是信已。<a id="a-HX"></a>唯以舌根一切持戒。<a id="a-HY"></a>摄取满足。<a id="a-HZ"></a>于一时中摄取五戒。<a id="a-Ha"></a>坚持不缺。<a id="a-Hb"></a>不穿不孔。<a id="a-Hc"></a>乃至命尽。<a id="a-Hd"></a>常如是持。<a id="a-He"></a>四优婆塞。<a id="a-Hf"></a>如前所说。</p>
  <p id="aHg">又下中上。<a id="a-Hh"></a>如是次第。<a id="a-Hi"></a>一切中胜。<a id="a-Hj"></a>具持五戒。<a id="a-Hk"></a>于一切中。<a id="a-Hl"></a>最下劣者。<a id="a-Hm"></a>谓希持戒。<a id="a-Hn"></a>最下持戒优婆塞者。<a id="a-Ho"></a>唯一念中摄取持戒。<a id="a-Hp"></a>天则不及。<a id="a-Hq"></a>天魔王等。<a id="a-Hr"></a>悉皆不及。<a id="a-Hs"></a>何以故。<a id="a-Ht"></a>涅槃城法。<a id="a-Hu"></a>能摄取故。<a id="a-Hv"></a>此一切天。<a id="a-Hw"></a>于涅槃城。<a id="a-Hx"></a>不悕不求。</p>
  <p id="aHy">彼地夜叉见持戒者。<a id="a-Hz"></a>供养礼拜。<a id="a-I0"></a>虚空夜叉如是见已。<a id="a-I1"></a>供养礼拜。<a id="a-I2"></a>以如是人随顺法行。<a id="a-I3"></a>能报恩故。<a id="a-I4"></a>能调顺故。<a id="a-I5"></a>如是夜叉。<a id="a-I6"></a>或向天说如是之人。<a id="a-I7"></a>得现世果。<a id="a-I8"></a>若王大臣。<a id="a-I9"></a>或土田主。<a id="a-IA"></a>而供养之。<a id="a-IB"></a>或施财物。<a id="a-IC"></a>随后行天。<a id="a-ID"></a>神通增长。<a id="a-IE"></a>有大势力。<a id="a-IF"></a>诸非法行。<a id="a-IG"></a>恶夜叉等不能恼乱。<a id="a-IH"></a>不能破坏。<a id="a-II"></a>随心所须。<a id="a-IJ"></a>种种意念。<a id="a-IK"></a>皆得具足。<a id="a-IL"></a>称情受乐。<a id="a-IM"></a>诸所作业。<a id="a-IN"></a>皆悉成就。<a id="a-IO"></a>不多病患。<a id="a-IP"></a>面色清净。<a id="a-IQ"></a>睡眠安隐。<a id="a-IR"></a>觉时喜乐。<a id="a-IS"></a>妻子奴婢及余客等。<a id="a-IT"></a>摄取不离。<a id="a-IU"></a>身坏命终。<a id="a-IV"></a>生于善道。<a id="a-IW"></a>在彼天中。<a id="a-IX"></a>量色形相。<a id="a-IY"></a>一切皆胜。<a id="a-IZ"></a>持戒胜故。<a id="a-Ia"></a>如是胜生。<a id="a-Ib"></a>如是业力。<a id="a-Ic"></a>以持戒故。<a id="a-Id"></a>得是大果。<a id="a-Ie"></a>本人中时所集善业。<a id="a-If"></a>夜摩天中放逸行故。<a id="a-Ig"></a>一切皆尽。<a id="a-Ih"></a>众生之心业网缚故。<a id="a-Ii"></a>复于后时。<a id="a-Ij"></a>堕于地狱饿鬼畜生。<a id="a-Ik"></a>是故皆应勤行精进。<a id="a-Il"></a>乃至未得圣印以来。<a id="a-Im"></a>如是精进若心自在。<a id="a-In"></a>放逸而行彼天退时。<a id="a-Io"></a>心则生悔。<a id="a-Ip"></a>堕于地狱饿鬼畜生。<a id="a-Iq"></a>善业尽故。<a id="a-Ir"></a>是以应当舍离放逸。<a id="a-Is"></a>如是第四善优婆塞得现生乐。<a id="a-It"></a>若能次第。<a id="a-Iu"></a>不断精进。<a id="a-Iv"></a>则到涅槃。<a id="a-Iw"></a>如是一种。<a id="a-Ix"></a>是优婆塞。<a id="a-Iy"></a>佛之眷属。<a id="a-Iz"></a>次复云何是优婆夷佛之眷属。<a id="a-J0"></a>凡有几种佛优婆夷。<a id="a-J1"></a>优婆夷者则有四种。<a id="a-J2"></a>一是有信二是种姓。<a id="a-J3"></a>随顺次第。<a id="a-J4"></a>三调伏行。<a id="a-J5"></a>四近住行。<a id="a-J6"></a>言有信者。<a id="a-J7"></a>彼优婆夷种姓熏心。<a id="a-J8"></a>其心柔软。<a id="a-J9"></a>善修其心。<a id="a-JA"></a>彼优婆夷。<a id="a-JB"></a>少闻佛语。<a id="a-JC"></a>闻已能知。<a id="a-JD"></a>知已得味。<a id="a-JE"></a>味已则入。<a id="a-JF"></a>谓入法律。<a id="a-JG"></a>彼优婆夷。<a id="a-JH"></a>住善心已。<a id="a-JI"></a>然后受戒妇女之心。<a id="a-JJ"></a>不能拘执。<a id="a-JK"></a>闻外道语心。<a id="a-JL"></a>则不受不舍佛法。<a id="a-JM"></a>乃至不与外道共语。<a id="a-JN"></a>唯于佛等。<a id="a-JO"></a>生清净心。<a id="a-JP"></a>具受五戒。<a id="a-JQ"></a>此名有信优婆夷也。<a id="a-JR"></a>云何种姓随顺次第。<a id="a-JS"></a>优婆夷耶种姓贤善。<a id="a-JT"></a>随顺法行。<a id="a-JU"></a>入法信法。<a id="a-JV"></a>法救法归法性法坚。<a id="a-JW"></a>不行恶业。<a id="a-JX"></a>他道论师。<a id="a-JY"></a>不能破坏。<a id="a-JZ"></a>常优婆塞。<a id="a-Ja"></a>种姓中生。<a id="a-Jb"></a>于佛等中。<a id="a-Jc"></a>极生信心。<a id="a-Jd"></a>彼种姓中。<a id="a-Je"></a>若生于女。<a id="a-Jf"></a>彼女则能随顺次第。<a id="a-Jg"></a>自从生来。<a id="a-Jh"></a>常闻佛语。<a id="a-Ji"></a>供养沙门。<a id="a-Jj"></a>此优婆夷。<a id="a-Jk"></a>恒常闻义。<a id="a-Jl"></a>此优婆夷。<a id="a-Jm"></a>常一切时。<a id="a-Jn"></a>相续熏心。<a id="a-Jo"></a>受戒持戒。<a id="a-Jp"></a>此是种姓随顺次第优婆夷也。</p>
  <p id="aJq">彼调伏行优婆夷者。<a id="a-Jr"></a>谓本不信佛法僧等。<a id="a-Js"></a>彼若得近善知识故。<a id="a-Jt"></a>信于佛等。<a id="a-Ju"></a>近他因缘。<a id="a-Jv"></a>他令使信。<a id="a-Jw"></a>见他功德持戒具足。<a id="a-Jx"></a>数数取戒。<a id="a-Jy"></a>彼优婆夷。<a id="a-Jz"></a>则名调伏。<a id="a-K0"></a>彼近住行优婆夷者。<a id="a-K1"></a>若有女人。<a id="a-K2"></a>常近外道。<a id="a-K3"></a>知外道法。<a id="a-K4"></a>见其威仪。<a id="a-K5"></a>知威仪已。<a id="a-K6"></a>尔乃后时近佛弟子沙门之所。<a id="a-K7"></a>见其威仪。<a id="a-K8"></a>从其闻法。<a id="a-K9"></a>形相行食。<a id="a-KA"></a>举动进止。<a id="a-KB"></a>身着袈裟。<a id="a-KC"></a>去来寂静。<a id="a-KD"></a>如是见已。<a id="a-KE"></a>然后次第弃舍外道信于佛等。<a id="a-KF"></a>以相近故。<a id="a-KG"></a>是以调顺。<a id="a-KH"></a>从其受戒。<a id="a-KI"></a>名近住行优婆夷也。</p>
  <p id="aKJ">如是四种优婆夷众。<a id="a-KK"></a>如是四种优婆塞众。<a id="a-KL"></a>略说如是。<a id="a-KM"></a>有信解故。<a id="a-KN"></a>心相续故他因缘故。<a id="a-KO"></a>次第近故。<a id="a-KP"></a>如前所说优婆塞众。<a id="a-KQ"></a>所有因缘。<a id="a-KR"></a>优婆夷众。<a id="a-KS"></a>亦皆如是入于法律。<a id="a-KT"></a>如优婆夷。<a id="a-KU"></a>所有因缘。<a id="a-KV"></a>优婆塞众。<a id="a-KW"></a>亦如是入。<a id="a-KX"></a>心相续故。<a id="a-KY"></a>优婆塞众。<a id="a-KZ"></a>优婆夷众。<a id="a-Ka"></a>杂行不别一切善摄。<a id="a-Kb"></a>正见正行。<a id="a-Kc"></a>彼心皆有下中上故。<a id="a-Kd"></a>身坏命终。<a id="a-Ke"></a>皆悉生于善道天中。<a id="a-Kf"></a>彼有生于夜摩天者。<a id="a-Kg"></a>如所集戒。<a id="a-Kh"></a>正行不同。<a id="a-Ki"></a>如是生于余天之中。<a id="a-Kj"></a>以善持戒。<a id="a-Kk"></a>和集相应。<a id="a-Kl"></a>得生天已。<a id="a-Km"></a>放逸而行。<a id="a-Kn"></a>不勤精进。<a id="a-Ko"></a>诸未得圣。<a id="a-Kp"></a>皆福业尽。<a id="a-Kq"></a>复生地狱饿鬼畜生。<a id="a-Kr"></a>福德尽故。<a id="a-Ks"></a>放逸过故。<a id="a-Kt"></a>若其有天不放逸行。<a id="a-Ku"></a>彼则到于乐中乐处。<a id="a-Kv"></a>彼以持戒善修行故。<a id="a-Kw"></a>是故不应起放逸心。<a id="a-Kx"></a>此放逸者。<a id="a-Ky"></a>如毒不异。<a id="a-Kz"></a>一切世间愚痴凡夫。<a id="a-L0"></a>为贪所诳。<a id="a-L1"></a>而行一切不饶益行。<a id="a-L2"></a>一切生死。<a id="a-L3"></a>系缚不离。<a id="a-L4"></a>是故天人。<a id="a-L5"></a>应舍放逸。<a id="a-L6"></a>若天若人。<a id="a-L7"></a>如是持戒。<a id="a-L8"></a>故得生于第一好处。<a id="a-L9"></a>放逸过故福德则尽。<a id="a-LA"></a>彼如是人。<a id="a-LB"></a>自诳太甚。<a id="a-LC"></a>或堕恶道。<a id="a-LD"></a>或长久时。<a id="a-LE"></a>流转生死。<a id="a-LF"></a>牟修楼陀夜摩天王。<a id="a-LG"></a>如是善心。<a id="a-LH"></a>示其天众。<a id="a-LI"></a>彼佛塔中。<a id="a-LJ"></a>板上经字。<a id="a-LK"></a>作如是言。<a id="a-LL"></a>彼佛世尊。<a id="a-LM"></a>怜愍众生。<a id="a-LN"></a>利益天故。<a id="a-LO"></a>神通所化。<a id="a-LP"></a>彼天闻已。<a id="a-LQ"></a>第一胜心。<a id="a-LR"></a>厌离生死。<a id="a-LS"></a>舍放逸行。<a id="a-LT"></a>如毒不异。<a id="a-LU"></a>此优婆塞。<a id="a-LV"></a>及优婆夷。<a id="a-LW"></a>眷属已说。</p>
 </body>
</html>