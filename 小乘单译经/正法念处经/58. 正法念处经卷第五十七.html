<!doctype html>
<html id="z3IBURobj" data-ver="1402">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十七</h1>
  <h2 id="a2">观天品第六之三十六(夜摩天之二十二)</h2>
  <p id="a3">时夜摩天王牟修楼陀。<a id="a-4"></a>知诸天众心生厌离。<a id="a-5"></a>复为现化。<a id="a-6"></a>令增厌离。<a id="a-7"></a>化作天众。<a id="a-8"></a>于华叶中游戏歌舞。<a id="a-9"></a>诸实天众。<a id="a-A"></a>本未曾见。<a id="a-B"></a>如是天众游戏受乐。<a id="a-C"></a>有无量种无量差别。<a id="a-D"></a>为实天众。<a id="a-E"></a>得离慢故。<a id="a-F"></a>时实天众。<a id="a-G"></a>闻诸化天歌乐音声。<a id="a-H"></a>心生羞耻。<a id="a-I"></a>止不歌舞。<a id="a-J"></a>不能游戏。<a id="a-K"></a>不受欲乐。<a id="a-L"></a>一心正住。<a id="a-M"></a>观化天众。<a id="a-N"></a>见化天众作无量种歌舞戏笑。<a id="a-O"></a>无量差别。<a id="a-P"></a>无量可爱。<a id="a-Q"></a>更无相似可以譬喻。<a id="a-R"></a>时诸化天。<a id="a-S"></a>莲华叶中。<a id="a-T"></a>歌舞游戏。<a id="a-U"></a>种种受乐。</p>
  <p id="aV">尔时天王牟修楼陀。<a id="a-W"></a>见实天众心离憍慢善调伏已。<a id="a-X"></a>复于莲华叶中化天歌舞。<a id="a-Y"></a>有一华叶。<a id="a-Z"></a>满中化天。<a id="a-a"></a>忽然坠落堕大池中。<a id="a-b"></a>或有深没。<a id="a-c"></a>更不复出。<a id="a-d"></a>或有涌出。<a id="a-e"></a>在于水上。<a id="a-f"></a>或如死尸。<a id="a-g"></a>浮在水上。<a id="a-h"></a>或有相抱二俱沉没。<a id="a-i"></a>皆唱是言。<a id="a-j"></a>救我救我。<a id="a-k"></a>迭互相唤。<a id="a-l"></a>或有相抱发声大叫。<a id="a-m"></a>或有相抱而便沉没。<a id="a-n"></a>诸实天众。<a id="a-o"></a>在大池岸。<a id="a-p"></a>观诸化天。<a id="a-q"></a>见化天众退没乱坏。<a id="a-r"></a>极生怖畏。<a id="a-s"></a>极大愁恼。</p>
  <p id="at">尔时池中一莲花叶。<a id="a-u"></a>既堕落已。<a id="a-v"></a>复有一莲华叶。<a id="a-w"></a>化天满中。<a id="a-x"></a>而复坠落。<a id="a-y"></a>堕大池中。<a id="a-z"></a>或有沉没。<a id="a-10"></a>或有少力浮在水上。<a id="a-11"></a>发声大叫。<a id="a-12"></a>或有沉没不知所在。<a id="a-13"></a>或有死已没于水下。<a id="a-14"></a>或有死已浮在水上。<a id="a-15"></a>犹如船筏。<a id="a-16"></a>或有叫唤。<a id="a-17"></a>或共天女相抱大叫。<a id="a-18"></a>或为天女两手急抱而没水中。<a id="a-19"></a>犹如人间在恶水中。<a id="a-1A"></a>船筏坏时。<a id="a-1B"></a>人皆沉没。<a id="a-1C"></a>此化天众。<a id="a-1D"></a>住花叶中。<a id="a-1E"></a>与叶俱坠。<a id="a-1F"></a>清净水中。<a id="a-1G"></a>没在大池。<a id="a-1H"></a>亦复如是。</p>
  <p id="a1I">尔时复有一莲华叶。<a id="a-1J"></a>化天满中。<a id="a-1K"></a>而复坠落。<a id="a-1L"></a>堕大池中。<a id="a-1M"></a>如石堕水。<a id="a-1N"></a>不复更出。<a id="a-1O"></a>尔时复有一莲华叶。<a id="a-1P"></a>多有化天。<a id="a-1Q"></a>住在其中。<a id="a-1R"></a>而复坠落。<a id="a-1S"></a>堕大池中。<a id="a-1T"></a>迭共相抱。<a id="a-1U"></a>皆大叫唤。<a id="a-1V"></a>或没半身。<a id="a-1W"></a>久时叫唤。<a id="a-1X"></a>然后尽没。<a id="a-1Y"></a>如是百百千千。<a id="a-1Z"></a>有无量种安详徐堕大池水中。<a id="a-1a"></a>犹如沈石。<a id="a-1b"></a>令实天众。<a id="a-1c"></a>皆悉见之。<a id="a-1d"></a>无量天众。<a id="a-1e"></a>没已不出。</p>
  <p id="a1f">尔时复有一莲华叶。<a id="a-1g"></a>满中化天。<a id="a-1h"></a>临欲堕落。<a id="a-1i"></a>发声大叫。<a id="a-1j"></a>如大山崩。<a id="a-1k"></a>或如地动。<a id="a-1l"></a>或如大海潮波之声。<a id="a-1m"></a>化天堕时。<a id="a-1n"></a>出大音声。<a id="a-1o"></a>亦复如是。<a id="a-1p"></a>时实天众。<a id="a-1q"></a>在彼岸上。<a id="a-1r"></a>闻化天众如是音声。<a id="a-1s"></a>见如是等诸衰恼事。<a id="a-1t"></a>皆生厌离。<a id="a-1u"></a>心大恐怖。<a id="a-1v"></a>周匝绕池。<a id="a-1w"></a>观此化天。<a id="a-1x"></a>心极厌离。<a id="a-1y"></a>共相谓言。<a id="a-1z"></a>如此之事。<a id="a-20"></a>本所未见。<a id="a-21"></a>有如是等一切天众极大衰恼。<a id="a-22"></a>昔所未闻。<a id="a-23"></a>昔所未见此大怖畏。<a id="a-24"></a>作是语已。<a id="a-25"></a>或有思惟。<a id="a-26"></a>极生厌离。<a id="a-27"></a>尔时复有一莲华叶。<a id="a-28"></a>满中天女。<a id="a-29"></a>而复坠落。<a id="a-2A"></a>堕大池中。<a id="a-2B"></a>惊怖求哀。<a id="a-2C"></a>唱如是言。<a id="a-2D"></a>救我救我。<a id="a-2E"></a>复相谓言。<a id="a-2F"></a>若天放逸。<a id="a-2G"></a>则得如是衰恼殃祸。<a id="a-2H"></a>坠落退没。<a id="a-2I"></a>互相告已。<a id="a-2J"></a>时诸实天。<a id="a-2K"></a>心得调伏。<a id="a-2L"></a>皆生厌离。<a id="a-2M"></a>不行放逸。<a id="a-2N"></a>心得随顺。</p>
  <p id="a2O">时夜摩天王牟修楼陀。<a id="a-2P"></a>见实天众心调伏已。<a id="a-2Q"></a>为利益他。<a id="a-2R"></a>自隐其身。<a id="a-2S"></a>入莲花台。<a id="a-2T"></a>共诸调伏不放逸天入莲华台。<a id="a-2U"></a>令实天众。<a id="a-2V"></a>不见天王。<a id="a-2W"></a>王及天众。<a id="a-2X"></a>第一善心。<a id="a-2Y"></a>为利天众。<a id="a-2Z"></a>皆共入于莲花台中。<a id="a-2a"></a>余实天众。<a id="a-2b"></a>不见其身。<a id="a-2c"></a>观诸实天。<a id="a-2d"></a>作如是念。<a id="a-2e"></a>彼天云何为调伏不。<a id="a-2f"></a>为离慢不。</p>
  <p id="a2g">尔时天王。<a id="a-2h"></a>知诸天众心善调伏。<a id="a-2i"></a>乃至心中不念放逸。<a id="a-2j"></a>皆生怖畏。<a id="a-2k"></a>今正是时。<a id="a-2l"></a>应为说法而摄取之。<a id="a-2m"></a>知此事已。<a id="a-2n"></a>于大池中大莲华内复作变化。<a id="a-2o"></a>令生怖畏。<a id="a-2p"></a>化作莲华。<a id="a-2q"></a>有无量叶。<a id="a-2r"></a>及诸化天。<a id="a-2s"></a>在莲华叶。<a id="a-2t"></a>坠于大池。<a id="a-2u"></a>堕于水时。<a id="a-2v"></a>出无量种怖畏之声。<a id="a-2w"></a>而复化作无量天众死尸狼藉。<a id="a-2x"></a>夜摩天王牟修楼陀。<a id="a-2y"></a>心自思惟。<a id="a-2z"></a>如是天众。<a id="a-30"></a>极大怖畏。<a id="a-31"></a>或当驰走。<a id="a-32"></a>奔于余地。<a id="a-33"></a>即复化现令其不去。<a id="a-34"></a>唯观化天。<a id="a-35"></a>转转复生大厌离心。<a id="a-36"></a>如是一切种种化现。<a id="a-37"></a>皆悉作已。<a id="a-38"></a>与其天众。<a id="a-39"></a>入花台中。<a id="a-3A"></a>复更观察。<a id="a-3B"></a>遍观察已。<a id="a-3C"></a>第一悲心。<a id="a-3D"></a>为利天众。<a id="a-3E"></a>出莲花台。<a id="a-3F"></a>共诸天众。<a id="a-3G"></a>出华台已。<a id="a-3H"></a>即摄神力。<a id="a-3I"></a>化事皆灭。<a id="a-3J"></a>安慰天众。<a id="a-3K"></a>作如是言。<a id="a-3L"></a>若天放逸。<a id="a-3M"></a>一切皆当得此衰恼。<a id="a-3N"></a>一切怖畏。<a id="a-3O"></a>放逸为本。<a id="a-3P"></a>不放逸天。<a id="a-3Q"></a>则不怖畏。<a id="a-3R"></a>不得衰恼。<a id="a-3S"></a>尔时天王牟修楼陀。<a id="a-3T"></a>为诸天众。<a id="a-3U"></a>以偈颂曰。</p>
  <p id="a3V">愚痴乐放逸　　常受诸苦恼</p>
  <p id="a3W">若离放逸者　　则得常安乐</p>
  <p id="a3X">一切诸苦树　　放逸为根本</p>
  <p id="a3Y">是故欲离苦　　应当舍放逸</p>
  <p id="a3Z">尔时实天。<a id="a-3a"></a>见夜摩天王牟修楼陀。<a id="a-3b"></a>心皆安隐。<a id="a-3c"></a>欢喜驰趣。<a id="a-3d"></a>夜摩天王。<a id="a-3e"></a>共相谓言。<a id="a-3f"></a>我今得主。<a id="a-3g"></a>夜摩天王。<a id="a-3h"></a>今者坐于大莲华台。<a id="a-3i"></a>天众围绕。<a id="a-3j"></a>能救护我。<a id="a-3k"></a>能摄受我。<a id="a-3l"></a>如是各各共筹量已。<a id="a-3m"></a>一切皆走向大莲华上莲花台。<a id="a-3n"></a>牟修楼陀天王住处师子之座。<a id="a-3o"></a>与莲华台二俱同色。<a id="a-3p"></a>夜摩天王。<a id="a-3q"></a>共余天众。<a id="a-3r"></a>住华台中。<a id="a-3s"></a>天众到已。<a id="a-3t"></a>白天王言。<a id="a-3u"></a>谁令天众如是破坏。<a id="a-3v"></a>如是衰恼。<a id="a-3w"></a>如是坠堕。<a id="a-3x"></a>沉没水中。<a id="a-3y"></a>唱声叫唤。<a id="a-3z"></a>谁能如是与诸天众种种苦恼。</p>
  <p id="a40">尔时天王牟修楼陀。<a id="a-41"></a>告天众曰。<a id="a-42"></a>此放逸过。<a id="a-43"></a>一切众生必定皆有。<a id="a-44"></a>汝等天众。<a id="a-45"></a>皆悉未知。<a id="a-46"></a>尔时天主牟修楼陀。<a id="a-47"></a>为诸天众。<a id="a-48"></a>以偈颂曰。</p>
  <p id="a49">一切诸众生　　皆悉不能破</p>
  <p id="a4A">一切诸业行　　无有能胜者</p>
  <p id="a4B">能令诸世间　　一切皆失坏</p>
  <p id="a4C">以有如是力　　是故名为死</p>
  <p id="a4D">彼能坏世间　　能破阴界入</p>
  <p id="a4E">死王从此世　　将至未来世</p>
  <p id="a4F">无力能抵捍　　无有能救者</p>
  <p id="a4G">唯有法能救　　是故法名救</p>
  <p id="a4H">命速不久停　　壮色亦如是</p>
  <p id="a4I">死来甚迅速　　不应生放逸</p>
  <p id="a4J">一切众生乐　　皆为无常坏</p>
  <p id="a4K">命为死所灭　　不应乐放逸</p>
  <p id="a4L">若善业尽时　　必至三恶趣</p>
  <p id="a4M">既知如是过　　不应乐放逸</p>
  <p id="a4N">世间属无常　　皆有三毒刺</p>
  <p id="a4O">有生故有死　　不应乐放逸</p>
  <p id="a4P">死能破坏命　　老能令衰变</p>
  <p id="a4Q">病能坏安隐　　不应乐放逸</p>
  <p id="a4R">业绳缚众生　　心依绳阁道</p>
  <p id="a4S">流转三有中　　不应乐放逸</p>
  <p id="a4T">乐者必受苦　　苦者苦转胜</p>
  <p id="a4U">公夫为妻子　　不应乐放逸</p>
  <p id="a4V">母亦为妻室　　妻亦为怨家</p>
  <p id="a4W">此等轮转行　　不应乐放逸</p>
  <p id="a4X">于园林山谷　　天女众围绕</p>
  <p id="a4Y">世间皆当尽　　不应乐放逸</p>
  <p id="a4Z">一切天受乐　　皆当归破坏</p>
  <p id="a4a">虚妄不可信　　不应乐放逸</p>
  <p id="a4b">有生皆是苦　　是老死之器</p>
  <p id="a4c">决定必当得　　不应乐放逸</p>
  <p id="a4d">诸根难调伏　　无有能调者</p>
  <p id="a4e">一切乐皆尽　　不应乐放逸</p>
  <p id="a4f">少年必当老　　诸欲犹如梦</p>
  <p id="a4g">是故有智者　　不应乐放逸</p>
  <p id="a4h">犹如芭蕉叶　　如电不久住</p>
  <p id="a4i">一切皆破坏　　不应乐放逸</p>
  <p id="a4j">诸根难调伏　　乐着诸境界</p>
  <p id="a4k">唯有智慧者　　能住自境界</p>
  <p id="a4l">如是天王牟修楼陀。<a id="a-4m"></a>以诸天众心得厌离。<a id="a-4n"></a>为利益他。<a id="a-4o"></a>说如是偈。<a id="a-4p"></a>尔时天王牟修楼陀。<a id="a-4q"></a>复为天众。<a id="a-4r"></a>说放逸过。<a id="a-4s"></a>作如是言。<a id="a-4t"></a>汝等天众。<a id="a-4u"></a>云何没在放逸闇中。<a id="a-4v"></a>不见大恶。<a id="a-4w"></a>不见大畏。<a id="a-4x"></a>汝等皆见如是等天。<a id="a-4y"></a>以放逸故。<a id="a-4z"></a>皆悉破坏。<a id="a-50"></a>归于死灭。<a id="a-51"></a>无能救者。<a id="a-52"></a>彼诸天众。<a id="a-53"></a>一切乐具。<a id="a-54"></a>皆悉胜汝。<a id="a-55"></a>色量形貌。<a id="a-56"></a>富乐光明。<a id="a-57"></a>天女歌咏。<a id="a-58"></a>舞戏皆胜。<a id="a-59"></a>汝等现见彼诸天众。<a id="a-5A"></a>以放逸故。<a id="a-5B"></a>一切磨灭。<a id="a-5C"></a>汝等天众皆应思惟。<a id="a-5D"></a>远离放逸。<a id="a-5E"></a>一切世间恶龙池中。<a id="a-5F"></a>放逸池中。<a id="a-5G"></a>境界恶龙最为大恶。<a id="a-5H"></a>诸风火恶中。<a id="a-5I"></a>放逸之火。<a id="a-5J"></a>与忆念风。<a id="a-5K"></a>最为甚恶。<a id="a-5L"></a>一切闇聚。<a id="a-5M"></a>无量时集。<a id="a-5N"></a>无始来集。<a id="a-5O"></a>放逸闇聚。<a id="a-5P"></a>最为闇冥一切求便。<a id="a-5Q"></a>诸恶怨中。<a id="a-5R"></a>放逸大怨。<a id="a-5S"></a>求境界便。<a id="a-5T"></a>最为大恶。<a id="a-5U"></a>诸利刀中。<a id="a-5V"></a>放逸利刀。<a id="a-5W"></a>最为伤害。<a id="a-5X"></a>堕恶道刀。<a id="a-5Y"></a>一切大恶毒蛇之中。<a id="a-5Z"></a>放逸毒蛇。<a id="a-5a"></a>贪欲之毒。<a id="a-5b"></a>能杀一切愚痴众生毒中最恶。<a id="a-5c"></a>一切怨家。<a id="a-5d"></a>诈亲善中。<a id="a-5e"></a>放逸怨家。<a id="a-5f"></a>诈现亲善。<a id="a-5g"></a>最为大恶。<a id="a-5h"></a>以起一切亲故爱故。<a id="a-5i"></a>一切杻械枷锁及以绳索系缚之中。<a id="a-5j"></a>放逸系缚。<a id="a-5k"></a>最为坚固。<a id="a-5l"></a>过坚难故。<a id="a-5m"></a>一切旷野。<a id="a-5n"></a>无水无树。<a id="a-5o"></a>无果无荫。<a id="a-5p"></a>无量众生。<a id="a-5q"></a>于中遭苦。<a id="a-5r"></a>诸旷野中。<a id="a-5s"></a>放逸旷野。<a id="a-5t"></a>最为大恶。<a id="a-5u"></a>以离乐水。<a id="a-5v"></a>离善人树。<a id="a-5w"></a>离持戒荫。<a id="a-5x"></a>能与世间一切众生无量苦恼。<a id="a-5y"></a>一切不实虚妄见中。<a id="a-5z"></a>妄见为实。<a id="a-60"></a>如旋火轮。<a id="a-61"></a>乾闼婆城。<a id="a-62"></a>鹿爱炎中。<a id="a-63"></a>放逸虚妄。<a id="a-64"></a>最为不实。<a id="a-65"></a>境界乐动。<a id="a-66"></a>不停不住。<a id="a-67"></a>无有如实。<a id="a-68"></a>唯虚妄见。<a id="a-69"></a>如旋火轮。<a id="a-6A"></a>乾闼婆城。<a id="a-6B"></a>鹿爱炎中。<a id="a-6C"></a>放逸最为虚妄不实。<a id="a-6D"></a>一切崄岸颠坠之中。<a id="a-6E"></a>放逸崄岸。<a id="a-6F"></a>最为可畏。<a id="a-6G"></a>必定当堕大恶道故。<a id="a-6H"></a>汝等天众。<a id="a-6I"></a>当知如是。<a id="a-6J"></a>一切五道所摄众生。<a id="a-6K"></a>以放逸故。<a id="a-6L"></a>三趣众生。<a id="a-6M"></a>行恶业故。<a id="a-6N"></a>堕大恶道。<a id="a-6O"></a>是故一切畏苦恼者。<a id="a-6P"></a>应当勤心舍离放逸。<a id="a-6Q"></a>此放逸者一切苦本。<a id="a-6R"></a>尔时天王牟修楼陀。<a id="a-6S"></a>为诸天众以偈颂曰。</p>
  <p id="a6T">不放逸得脱　　放逸常受苦</p>
  <p id="a6U">放逸不放逸　　已略说其相</p>
  <p id="a6V">如是天王牟修楼陀。<a id="a-6W"></a>调伏诸天。<a id="a-6X"></a>为说正道。<a id="a-6Y"></a>时诸天众。<a id="a-6Z"></a>一心谛听。<a id="a-6a"></a>心调伏故。<a id="a-6b"></a>折伏诸根。<a id="a-6c"></a>诸根寂静。<a id="a-6d"></a>夜摩天王牟修楼陀。<a id="a-6e"></a>于莲花台坐师子座。<a id="a-6f"></a>时诸天众。<a id="a-6g"></a>白天王言。<a id="a-6h"></a>愿为我说毕竟利益。<a id="a-6i"></a>毕竟安乐。<a id="a-6j"></a>令我得此毕竟利益。<a id="a-6k"></a>毕竟安乐。<a id="a-6l"></a>我云何行。</p>
  <p id="a6m">尔时天王。<a id="a-6n"></a>告诸天曰。<a id="a-6o"></a>有佛世尊。<a id="a-6p"></a>具一切智。<a id="a-6q"></a>解脱之师。<a id="a-6r"></a>一切诸过。<a id="a-6s"></a>皆悉解脱。<a id="a-6t"></a>一切功德。<a id="a-6u"></a>皆悉具足。<a id="a-6v"></a>于一切众生中。<a id="a-6w"></a>最为殊胜。<a id="a-6x"></a>若能归依。<a id="a-6y"></a>则能断除汝等苦恼佛无放逸。<a id="a-6z"></a>汝当归依。<a id="a-70"></a>能救汝等无量无边生死怖畏。</p>
  <p id="a71">尔时天众。<a id="a-72"></a>闻天王教。<a id="a-73"></a>一切胡跪。<a id="a-74"></a>及诸天女。<a id="a-75"></a>生敬重心。<a id="a-76"></a>摄伏诸根。<a id="a-77"></a>于佛世尊。<a id="a-78"></a>生敬重心。<a id="a-79"></a>合掌顶礼。<a id="a-7A"></a>受三归依。<a id="a-7B"></a>一切天众。<a id="a-7C"></a>以诚实心归依佛归依法归依僧。<a id="a-7D"></a>以善净心。<a id="a-7E"></a>毁呰放逸。<a id="a-7F"></a>诚心悔过。<a id="a-7G"></a>以见化天。<a id="a-7H"></a>有无量种衰恼灭坏。<a id="a-7I"></a>不能堪忍。<a id="a-7J"></a>无量苦恼。</p>
  <p id="a7K">尔时天主牟修楼陀。<a id="a-7L"></a>见诸天众心生厌离。<a id="a-7M"></a>复为化现无量神通。<a id="a-7N"></a>于须臾间。<a id="a-7O"></a>能示一身。<a id="a-7P"></a>以为千身。<a id="a-7Q"></a>于千身中。<a id="a-7R"></a>现百千身。<a id="a-7S"></a>于须臾间。<a id="a-7T"></a>于一形相现于无量种种形相。<a id="a-7U"></a>于须臾间飞升虚空。<a id="a-7V"></a>种种妙宝严饰其身。<a id="a-7W"></a>种种形服。<a id="a-7X"></a>于须臾间。<a id="a-7Y"></a>没于水中。<a id="a-7Z"></a>现一千头。<a id="a-7a"></a>种种宝冠。<a id="a-7b"></a>种种宝印。<a id="a-7c"></a>庄严其臂。<a id="a-7d"></a>其身光明。<a id="a-7e"></a>胜于千日。<a id="a-7f"></a>于须臾间。<a id="a-7g"></a>化作大山。<a id="a-7h"></a>园林具足。<a id="a-7i"></a>在园林中。<a id="a-7j"></a>一切天众之所围绕。<a id="a-7k"></a>天众皆见。<a id="a-7l"></a>或见在于大莲华中。<a id="a-7m"></a>无量百千光明天女之所围绕。<a id="a-7n"></a>是诸天女。<a id="a-7o"></a>身出光明。<a id="a-7p"></a>时实天众。<a id="a-7q"></a>皆不能观天王之身及天女众。</p>
  <p id="a7r">尔时天王牟修楼陀。<a id="a-7s"></a>复现神通。<a id="a-7t"></a>为令天众离放逸故。<a id="a-7u"></a>从其口中出于百千诸天大众。<a id="a-7v"></a>或有坐于七宝宫殿。<a id="a-7w"></a>种种妙宝光明之身。<a id="a-7x"></a>种种容服。<a id="a-7y"></a>共诸天女。<a id="a-7z"></a>庄严端正。<a id="a-80"></a>咏天歌音。<a id="a-81"></a>以为围绕。<a id="a-82"></a>一切皆从牟修楼陀天王口出。<a id="a-83"></a>或有坐于莲花之中。<a id="a-84"></a>如蜂歌音。<a id="a-85"></a>饮于天酒。<a id="a-86"></a>香味相应。<a id="a-87"></a>共诸天女。<a id="a-88"></a>或百或千。<a id="a-89"></a>以天衣鬘而为庄严。<a id="a-8A"></a>身出光明。<a id="a-8B"></a>皆从天王口中而出。</p>
  <p id="a8C">时牟修楼陀。<a id="a-8D"></a>复现神通。<a id="a-8E"></a>从口而出。<a id="a-8F"></a>或有天众。<a id="a-8G"></a>乘七宝鸟。<a id="a-8H"></a>游戏歌咏。<a id="a-8I"></a>五乐音声。<a id="a-8J"></a>共诸天女。<a id="a-8K"></a>欢娱受乐。<a id="a-8L"></a>从于天王口中而出。<a id="a-8M"></a>天之庄严。<a id="a-8N"></a>不得为比。<a id="a-8O"></a>光明功德。<a id="a-8P"></a>皆悉具足。</p>
  <p id="a8Q">尔时天王牟修楼陀复以神力从其口中化天踊出坐于拘婆罗耶中。<a id="a-8R"></a>作天伎乐。<a id="a-8S"></a>出妙音声。<a id="a-8T"></a>诸天女众之所围绕。<a id="a-8U"></a>皆饮天酒。<a id="a-8V"></a>歌颂戏笑。<a id="a-8W"></a>共诸天女。<a id="a-8X"></a>或百或千。<a id="a-8Y"></a>或亿百千。<a id="a-8Z"></a>不可喻色。<a id="a-8a"></a>殊胜天女。<a id="a-8b"></a>而为围绕。<a id="a-8c"></a>种种游戏。<a id="a-8d"></a>天园林中。<a id="a-8e"></a>游行空中而行道路。<a id="a-8f"></a>歌颂音声。<a id="a-8g"></a>胜于实天。<a id="a-8h"></a>足一百倍。<a id="a-8i"></a>歌音色乐。<a id="a-8j"></a>种种功德。<a id="a-8k"></a>皆悉具足。<a id="a-8l"></a>令天众闻。<a id="a-8m"></a>时实天众。<a id="a-8n"></a>未曾见此希有之事。<a id="a-8o"></a>见已皆生希有之心。<a id="a-8p"></a>或生欢喜。<a id="a-8q"></a>或有生疑作是思惟。<a id="a-8r"></a>此天云何从于天王口中而出。<a id="a-8s"></a>甚为希有。<a id="a-8t"></a>时实天众。<a id="a-8u"></a>如是思惟。<a id="a-8v"></a>或共论说。<a id="a-8w"></a>不知云何。</p>
  <p id="a8x">尔时天王牟修楼陀。<a id="a-8y"></a>复现神通。<a id="a-8z"></a>从其口中出化仙人。<a id="a-90"></a>种种容貌。<a id="a-91"></a>或有长发。<a id="a-92"></a>或有螺髻。<a id="a-93"></a>或有身着树皮之衣。<a id="a-94"></a>或有手中执持澡瓶。<a id="a-95"></a>或着天衣华鬘庄严。<a id="a-96"></a>或着黑色鹿皮之衣。<a id="a-97"></a>有如是等种种色貌诸大仙人。<a id="a-98"></a>从口中出。<a id="a-99"></a>或百或千。<a id="a-9A"></a>出已住于虚空之中。<a id="a-9B"></a>而说偈言。</p>
  <p id="a9C">一切众生心　　如幻法不住</p>
  <p id="a9D">一切必归死　　有中莫放逸</p>
  <p id="a9E">一切可爱中　　爱心转增长</p>
  <p id="a9F">终必归破坏　　有中莫放逸</p>
  <p id="a9G">有中更无处　　有生而不灭</p>
  <p id="a9H">一切乐皆畏　　有中莫放逸</p>
  <p id="a9I">一切所见中　　谓五欲可爱</p>
  <p id="a9J">一切皆如梦　　有中莫放逸</p>
  <p id="a9K">喜爱难调伏　　常为众生怨</p>
  <p id="a9L">速将入地狱　　有中莫放逸</p>
  <p id="a9M">虽数受欲乐　　得已而复失</p>
  <p id="a9N">必当皆坏灭　　有中莫放逸</p>
  <p id="a9O">初中后不善　　能坏于世间</p>
  <p id="a9P">业锁所系缚　　犹如钩钓鱼</p>
  <p id="a9Q">虽种种方便　　欲断于业锁</p>
  <p id="a9R">一切天非天　　不能断业锁</p>
  <p id="a9S">生死锁极长　　首尾不可见</p>
  <p id="a9T">是爱甚坚牢　　以缚愚痴人</p>
  <p id="a9U">我及余天众　　若人阿修罗</p>
  <p id="a9V">一切皆无常　　痴盲不能见</p>
  <p id="a9W">业身遍一切　　常流转诸有</p>
  <p id="a9X">一切爱缚心　　智慧乃能断</p>
  <p id="a9Y">从于爱水中　　生于五钻燧</p>
  <p id="a9Z">觉观风力故　　为时火所烧</p>
  <p id="a9a">愚痴无智慧　　贪苦中妄乐</p>
  <p id="a9b">迷故颠倒取　　流转五道中</p>
  <p id="a9c">喜乐于妻子　　及种种富乐</p>
  <p id="a9d">常保此妄乐　　为死王将去</p>
  <p id="a9e">如虎狼杀鹿　　害之不疲厌</p>
  <p id="a9f">死王大势力　　杀害亦如是</p>
  <p id="a9g">一切诸有中　　无量多种苦</p>
  <p id="a9h">为痴所迷惑　　而心不疲惓</p>
  <p id="a9i">若人依止恶　　不名自爱身</p>
  <p id="a9j">既不自爱身　　世间更何爱</p>
  <p id="a9k">如是天王牟修楼陀。<a id="a-9l"></a>从口所出变化仙人。<a id="a-9m"></a>为实天众除放逸故。<a id="a-9n"></a>说如此偈。<a id="a-9o"></a>毕竟利益。<a id="a-9p"></a>尔时天王牟修楼陀。<a id="a-9q"></a>复为利益。<a id="a-9r"></a>神通变化。<a id="a-9s"></a>从其胸中。<a id="a-9t"></a>示现踊出大莲花池。<a id="a-9u"></a>其可爱乐。<a id="a-9v"></a>其池多有鹅鸭鸳鸯。<a id="a-9w"></a>而为庄严。<a id="a-9x"></a>第一清净。<a id="a-9y"></a>八功德水。<a id="a-9z"></a>其莲华池。<a id="a-A0"></a>有百千亿七宝莲华。<a id="a-A1"></a>以覆其上。<a id="a-A2"></a>其花香气满百由旬。<a id="a-A3"></a>其莲华台王在其上。<a id="a-A4"></a>种种妙宝庄严天冠。<a id="a-A5"></a>种种光明。<a id="a-A6"></a>种种宝衣。<a id="a-A7"></a>庄严其身。<a id="a-A8"></a>种种宝印。<a id="a-A9"></a>庄严其臂。<a id="a-AA"></a>种种婇女。<a id="a-AB"></a>而为围绕。<a id="a-AC"></a>坐师子座。<a id="a-AD"></a>其诸婇女。<a id="a-AE"></a>手执白拂。<a id="a-AF"></a>侍立左右。<a id="a-AG"></a>复有诸人。<a id="a-AH"></a>赞叹王言。<a id="a-AI"></a>胜妙增上。<a id="a-AJ"></a>犹如帝释第二天王。<a id="a-AK"></a>有如是等百千化王。<a id="a-AL"></a>夜摩天王。<a id="a-AM"></a>以怜愍心。<a id="a-AN"></a>利益他故。<a id="a-AO"></a>为令一切诸实天众离放逸故。<a id="a-AP"></a>化作帝释。<a id="a-AQ"></a>转轮圣王。<a id="a-AR"></a>及余无量百千诸王。</p>
  <p id="aAS">尔时天王牟修楼陀。<a id="a-AT"></a>为利益故。<a id="a-AU"></a>复示变化。<a id="a-AV"></a>从其脐中。<a id="a-AW"></a>出大莲华。<a id="a-AX"></a>广百由旬。<a id="a-AY"></a>百千亿叶。<a id="a-AZ"></a>七宝莲华。<a id="a-Aa"></a>种种宝叶。<a id="a-Ab"></a>多有众蜂。<a id="a-Ac"></a>出歌咏音。<a id="a-Ad"></a>闻者心悦。<a id="a-Ae"></a>见之爱乐。<a id="a-Af"></a>夜摩天王。<a id="a-Ag"></a>从其脐中。<a id="a-Ah"></a>所化莲华。<a id="a-Ai"></a>其莲华茎。<a id="a-Aj"></a>长五千由旬。<a id="a-Ak"></a>毗琉璃茎。<a id="a-Al"></a>金刚间错。<a id="a-Am"></a>青因陀宝。<a id="a-An"></a>所共集成。<a id="a-Ao"></a>而以庄严。<a id="a-Ap"></a>胜天虹色。<a id="a-Aq"></a>甚可爱乐。<a id="a-Ar"></a>大莲华内。<a id="a-As"></a>有诸化人。<a id="a-At"></a>种种衣服。<a id="a-Au"></a>庄严其身。<a id="a-Av"></a>第一胜乐。<a id="a-Aw"></a>执犁耕地。<a id="a-Ax"></a>而说偈言。</p>
  <p id="aAy">一切犁地者　　心皆希望果</p>
  <p id="aAz">痴心希利故　　不觉当有死</p>
  <p id="aB0">愚者希利心　　念念常增长</p>
  <p id="aB1">而不觉诸行　　念念归灭尽</p>
  <p id="aB2">老罚时欲至　　能令少壮尽</p>
  <p id="aB3">病苦若来至　　能坏于安隐</p>
  <p id="aB4">此三种恶罚　　破坏天非天</p>
  <p id="aB5">速来时欲至　　愚者不觉知</p>
  <p id="aB6">天龙阿修罗　　揵闼紧那罗</p>
  <p id="aB7">罗刹毗舍阇　　皆为老死坏</p>
  <p id="aB8">能令贪爱者　　舍离于亲里</p>
  <p id="aB9">痴爱相系缚　　轮转于诸有</p>
  <p id="aBA">子孙及子孙　　如是种子等</p>
  <p id="aBB">人为爱所诳　　一切皆当失</p>
  <p id="aBC">如是化人。<a id="a-BD"></a>为利益他。<a id="a-BE"></a>说如此偈。<a id="a-BF"></a>时实天众。<a id="a-BG"></a>闻是偈已。<a id="a-BH"></a>心念思惟。<a id="a-BI"></a>于境界中。<a id="a-BJ"></a>不多爱乐。<a id="a-BK"></a>尔时天王牟修楼陀。<a id="a-BL"></a>为利天众。<a id="a-BM"></a>复作现化。<a id="a-BN"></a>于其一切身分之中。<a id="a-BO"></a>种种庄严。<a id="a-BP"></a>种种容貌。<a id="a-BQ"></a>种种宝冠。<a id="a-BR"></a>无量种色无量种形。<a id="a-BS"></a>无量种相。<a id="a-BT"></a>天乾闼婆。<a id="a-BU"></a>若人若龙。<a id="a-BV"></a>阿修罗等。<a id="a-BW"></a>各以自法衣服庄严。<a id="a-BX"></a>从天王身毛孔中出。<a id="a-BY"></a>各如本色。<a id="a-BZ"></a>如其形相。<a id="a-Ba"></a>如其自法。<a id="a-Bb"></a>自共婇女。<a id="a-Bc"></a>歌舞嬉笑。<a id="a-Bd"></a>娱乐受乐。<a id="a-Be"></a>天王受乐。<a id="a-Bf"></a>与人相似。<a id="a-Bg"></a>富乐欢悦。<a id="a-Bh"></a>自相爱乐。<a id="a-Bi"></a>歌舞嬉笑。<a id="a-Bj"></a>欢娱受乐。<a id="a-Bk"></a>复有诸龙种种庄严。<a id="a-Bl"></a>或有一头。<a id="a-Bm"></a>或有二头。<a id="a-Bn"></a>乃至七头。<a id="a-Bo"></a>有种种色种种形相。<a id="a-Bp"></a>胜妙宝冠庄严其首。<a id="a-Bq"></a>种种音声。<a id="a-Br"></a>歌咏游戏。<a id="a-Bs"></a>生欢喜心。<a id="a-Bt"></a>娱乐受乐。<a id="a-Bu"></a>如是勇健罗睺阿修罗等。<a id="a-Bv"></a>皆尽化出。</p>
  <p id="aBw">天帝释乐。<a id="a-Bx"></a>减夜摩天。<a id="a-By"></a>共诸婇女。<a id="a-Bz"></a>围绕供养。<a id="a-C0"></a>第一庄严。<a id="a-C1"></a>阿修罗女。<a id="a-C2"></a>围绕供养。<a id="a-C3"></a>五乐音声。<a id="a-C4"></a>闻之可爱。<a id="a-C5"></a>阿修罗王。<a id="a-C6"></a>住在宫殿。<a id="a-C7"></a>从于天王牟修楼陀身分而出。<a id="a-C8"></a>受第一乐。</p>
  <p id="aC9">又复化现郁单曰人。<a id="a-CA"></a>住云鬘等十大山中。<a id="a-CB"></a>富乐自在。<a id="a-CC"></a>少减第二三十三天。<a id="a-CD"></a>园林花池。<a id="a-CE"></a>多有种种。<a id="a-CF"></a>诸饮食河。<a id="a-CG"></a>种种歌舞游戏受乐。<a id="a-CH"></a>从于天王牟修楼陀身中而出。<a id="a-CI"></a>复化瞿耶尼人。<a id="a-CJ"></a>自乐成就。<a id="a-CK"></a>欢喜游戏。<a id="a-CL"></a>亦复如是。<a id="a-CM"></a>时实天众。<a id="a-CN"></a>见如是等无量种类无量差别夜摩天王。<a id="a-CO"></a>成就如是第一神通。<a id="a-CP"></a>为除放逸胜利益故。<a id="a-CQ"></a>作如是化。<a id="a-CR"></a>非不利益。<a id="a-CS"></a>令放逸天。<a id="a-CT"></a>现见无常。<a id="a-CU"></a>心则柔软。<a id="a-CV"></a>是故示化。<a id="a-CW"></a>种种具足。<a id="a-CX"></a>先示欲味。<a id="a-CY"></a>后示其过。<a id="a-CZ"></a>令其厌欲。<a id="a-Ca"></a>以是因缘。<a id="a-Cb"></a>夜摩天王。<a id="a-Cc"></a>为实天众。<a id="a-Cd"></a>示化欲味。<a id="a-Ce"></a>受种种乐。<a id="a-Cf"></a>歌舞游戏。<a id="a-Cg"></a>衣服庄严。<a id="a-Ch"></a>饮食婇女。<a id="a-Ci"></a>亲近供养。<a id="a-Cj"></a>五根受乐。<a id="a-Ck"></a>如心所念。<a id="a-Cl"></a>具足皆得。<a id="a-Cm"></a>是名欲味。<a id="a-Cn"></a>云何欲过。<a id="a-Co"></a>若得欲已。<a id="a-Cp"></a>心生爱乐。<a id="a-Cq"></a>求之不得共他而有。<a id="a-Cr"></a>非独属己。<a id="a-Cs"></a>爱别离苦。<a id="a-Ct"></a>无量种苦。<a id="a-Cu"></a>为强力者之所侵夺。<a id="a-Cv"></a>复有五种强力所夺。<a id="a-Cw"></a>所谓王贼水火怨家。<a id="a-Cx"></a>复有余苦。<a id="a-Cy"></a>常为怨侵。<a id="a-Cz"></a>常畏他夺。<a id="a-D0"></a>守护怖畏。<a id="a-D1"></a>或心忧愁。<a id="a-D2"></a>死生贪乐。<a id="a-D3"></a>身心常苦。<a id="a-D4"></a>如是欲过。<a id="a-D5"></a>终至于死。<a id="a-D6"></a>有无量种衰恼诸苦。<a id="a-D7"></a>愚痴之人。<a id="a-D8"></a>于此欲过。<a id="a-D9"></a>衰恼苦中。<a id="a-DA"></a>不生厌离。<a id="a-DB"></a>复有欲过。<a id="a-DC"></a>有何等过。<a id="a-DD"></a>为欲因缘。<a id="a-DE"></a>母子斗诤。<a id="a-DF"></a>住不同处。<a id="a-DG"></a>一切皆由欲因缘故。<a id="a-DH"></a>若兄弟斗诤。<a id="a-DI"></a>互相憎嫉。<a id="a-DJ"></a>若打若缚。<a id="a-DK"></a>一切皆由欲因缘故。<a id="a-DL"></a>是为欲过。<a id="a-DM"></a>若王者共诤无量国土。<a id="a-DN"></a>互相攻伐。<a id="a-DO"></a>互相打缚。<a id="a-DP"></a>若杀若害。<a id="a-DQ"></a>加种种苦。<a id="a-DR"></a>一切皆由欲因缘故。<a id="a-DS"></a>是为欲过。<a id="a-DT"></a>是故当知。<a id="a-DU"></a>皆由于欲系缚。<a id="a-DV"></a>一切在于生死。</p>
  <p id="aDW">尔时天王牟修楼陀。<a id="a-DX"></a>为实天众。<a id="a-DY"></a>化作如是无量差别人中欲过。<a id="a-DZ"></a>王者共诤。<a id="a-Da"></a>无量方便。<a id="a-Db"></a>及以余人。<a id="a-Dc"></a>以欲因缘。<a id="a-Dd"></a>入于海中。<a id="a-De"></a>若共斗诤。<a id="a-Df"></a>若系若缚。<a id="a-Dg"></a>忧悲苦恼。<a id="a-Dh"></a>怖畏斗诤。<a id="a-Di"></a>不饶益事。<a id="a-Dj"></a>一切皆由欲因缘故。<a id="a-Dk"></a>一切人中。<a id="a-Dl"></a>皆因欲过。<a id="a-Dm"></a>不得安隐。<a id="a-Dn"></a>云何天中。<a id="a-Do"></a>因于欲过。<a id="a-Dp"></a>所谓诸天。<a id="a-Dq"></a>共阿修罗。<a id="a-Dr"></a>斗战相坏。<a id="a-Ds"></a>一切皆由欲因缘故。<a id="a-Dt"></a>若阿修罗共天斗诤。<a id="a-Du"></a>亦复如是。<a id="a-Dv"></a>由欲因缘。<a id="a-Dw"></a>有如是等。<a id="a-Dx"></a>是为欲过。<a id="a-Dy"></a>以此因缘。<a id="a-Dz"></a>牟修楼陀夜摩天王。<a id="a-E0"></a>为实天众除放逸故。<a id="a-E1"></a>示如是化。</p>
  <p id="aE2">若诸龙等。<a id="a-E3"></a>共龙斗诤。<a id="a-E4"></a>国土失坏。<a id="a-E5"></a>震雷放雹。<a id="a-E6"></a>一切皆由欲因缘故。<a id="a-E7"></a>若诸畜生互共斗诤杀缚捕得。<a id="a-E8"></a>一切皆由欲因缘故。<a id="a-E9"></a>是名欲过。<a id="a-EA"></a>于鬼神中。<a id="a-EB"></a>以食因缘。<a id="a-EC"></a>或欲因缘。<a id="a-ED"></a>互相扑打。<a id="a-EE"></a>以刀相斫一切皆由欲因缘故。<a id="a-EF"></a>是为欲过。<a id="a-EG"></a>以此因缘。<a id="a-EH"></a>夜摩天王。<a id="a-EI"></a>为实天众除放逸故。<a id="a-EJ"></a>示如是化。</p>
  <p id="aEK">于地狱中。<a id="a-EL"></a>互相烧打。<a id="a-EM"></a>互相杀害。<a id="a-EN"></a>受诸苦恼。<a id="a-EO"></a>于人中时。<a id="a-EP"></a>由欲因缘。<a id="a-EQ"></a>造作恶业。<a id="a-ER"></a>斗诤憎嫉以其念本女色因缘。<a id="a-ES"></a>共相憎嫉。<a id="a-ET"></a>以是恶业。<a id="a-EU"></a>堕地狱中。<a id="a-EV"></a>身体裂坏。<a id="a-EW"></a>如是地狱。<a id="a-EX"></a>皆由欲过。<a id="a-EY"></a>以此因缘。<a id="a-EZ"></a>夜摩天王。<a id="a-Ea"></a>为实天众舍离欲故。<a id="a-Eb"></a>示如是化。<a id="a-Ec"></a>遍于五道。<a id="a-Ed"></a>示欲过患。<a id="a-Ee"></a>令厌生死。<a id="a-Ef"></a>示于人中所有欲味。<a id="a-Eg"></a>一切皆失。<a id="a-Eh"></a>夜摩天王。<a id="a-Ei"></a>为示天众欲味欲过。<a id="a-Ej"></a>化作莲花。<a id="a-Ek"></a>百叶堕落。<a id="a-El"></a>破坏磨灭。<a id="a-Em"></a>复广示现天人之过。<a id="a-En"></a>既示过已。<a id="a-Eo"></a>复示出离解脱种子。<a id="a-Ep"></a>利益安乐诸天众故。</p>
  <p id="aEq">夜摩天王。<a id="a-Er"></a>复为饶益诸天众故。<a id="a-Es"></a>示于欲过。<a id="a-Et"></a>何以故。<a id="a-Eu"></a>闻异欲过。<a id="a-Ev"></a>则于生死。<a id="a-Ew"></a>生厌离心。<a id="a-Ex"></a>以异见故。<a id="a-Ey"></a>以此因缘。<a id="a-Ez"></a>为诸天众。<a id="a-F0"></a>复示欲过。<a id="a-F1"></a>若天若龙。<a id="a-F2"></a>阿修罗等。<a id="a-F3"></a>示欲味已。<a id="a-F4"></a>复示欲过。<a id="a-F5"></a>于退没时。<a id="a-F6"></a>得诸衰恼。<a id="a-F7"></a>是诸天人。<a id="a-F8"></a>龙阿修罗。<a id="a-F9"></a>于一切处。<a id="a-FA"></a>受无量种诸欲乐已。<a id="a-FB"></a>至于退时。<a id="a-FC"></a>随诸天等所应受者。<a id="a-FD"></a>皆悉示其种种退法。<a id="a-FE"></a>所谓高山崄峻崖岸。<a id="a-FF"></a>有无量种师子虎豹野狐猪兔。<a id="a-FG"></a>牛驴象马。<a id="a-FH"></a>骆驼猫牛。<a id="a-FI"></a>失收摩罗鱼摩伽罗鱼。<a id="a-FJ"></a>龟鼋之属。<a id="a-FK"></a>或有一头。<a id="a-FL"></a>或有二头。<a id="a-FM"></a>或复多头。<a id="a-FN"></a>口中含土。<a id="a-FO"></a>手中执火。<a id="a-FP"></a>复有遍身烟焰俱起。<a id="a-FQ"></a>或有雨火。<a id="a-FR"></a>或有放于金刚恶雹。<a id="a-FS"></a>遍众多处。<a id="a-FT"></a>其声虓呴甚可怖畏。<a id="a-FU"></a>如一百山同时俱崩。<a id="a-FV"></a>无量种类。<a id="a-FW"></a>身色黤黮。<a id="a-FX"></a>头如大山。<a id="a-FY"></a>色相可畏。<a id="a-FZ"></a>举身髦发。<a id="a-Fa"></a>焰火炽然。<a id="a-Fb"></a>或有百臂。<a id="a-Fc"></a>或有千臂。<a id="a-Fd"></a>于其手中。<a id="a-Fe"></a>或有执罥。<a id="a-Ff"></a>或执刀杖。<a id="a-Fg"></a>或执金刚。<a id="a-Fh"></a>见者大怖。<a id="a-Fi"></a>满大山谷。<a id="a-Fj"></a>如是等众。<a id="a-Fk"></a>从大山出。<a id="a-Fl"></a>走趣化天。<a id="a-Fm"></a>奋目大怒。<a id="a-Fn"></a>眼赤如血。<a id="a-Fo"></a>从其口中。<a id="a-Fp"></a>出诸火焰。<a id="a-Fq"></a>黄赤朱紫无量种色。<a id="a-Fr"></a>如黑云中电光乱起。</p>
  <p id="aFs">复化死王。<a id="a-Ft"></a>阎罗伺命。<a id="a-Fu"></a>色貌可畏。<a id="a-Fv"></a>走向化天。<a id="a-Fw"></a>手捉赤绳。<a id="a-Fx"></a>及诸器仗。<a id="a-Fy"></a>所执器仗。<a id="a-Fz"></a>头皆火然。<a id="a-G0"></a>发大恶声。<a id="a-G1"></a>犹如震雷。<a id="a-G2"></a>其身炽然。<a id="a-G3"></a>满十由旬。<a id="a-G4"></a>或有伺命。<a id="a-G5"></a>有一百眼。<a id="a-G6"></a>或四百眼。<a id="a-G7"></a>乃至千眼。<a id="a-G8"></a>眼皆焰出。<a id="a-G9"></a>青赤黄鸽。<a id="a-GA"></a>种种杂色。<a id="a-GB"></a>其火炽然。<a id="a-GC"></a>至于十里。<a id="a-GD"></a>种种相貌。<a id="a-GE"></a>一切众生之所怖畏。<a id="a-GF"></a>丑陋可恶。<a id="a-GG"></a>从化山中虓呴而出。<a id="a-GH"></a>凸腹下垂。<a id="a-GI"></a>胁如山谷。<a id="a-GJ"></a>头如山峰。<a id="a-GK"></a>或有缩咽入两肩中。<a id="a-GL"></a>或有长发。<a id="a-GM"></a>发皆直竖。<a id="a-GN"></a>咽火焰起。<a id="a-GO"></a>或有长爪。<a id="a-GP"></a>火焰炽然。<a id="a-GQ"></a>或有身毛焰然火起。<a id="a-GR"></a>或有遍体大火猛炽。<a id="a-GS"></a>如烧大山。<a id="a-GT"></a>皆从大力化山中出。<a id="a-GU"></a>放金刚雹。<a id="a-GV"></a>复有死王。<a id="a-GW"></a>阎罗伺命。<a id="a-GX"></a>其头状如乌鹫鸱雕。<a id="a-GY"></a>野干狐狗骆驼之面。<a id="a-GZ"></a>遍身火炽。<a id="a-Ga"></a>恶虫覆身。<a id="a-Gb"></a>以怖天众。<a id="a-Gc"></a>从于大黑化山中出。<a id="a-Gd"></a>一切疾走。<a id="a-Ge"></a>犹如猛风。<a id="a-Gf"></a>吹大黑云。<a id="a-Gg"></a>炽电俱起。<a id="a-Gh"></a>走趣化天。<a id="a-Gi"></a>尔时死王阎罗伺命。<a id="a-Gj"></a>渐近化天。<a id="a-Gk"></a>捉得化天。<a id="a-Gl"></a>焰火铁绳。<a id="a-Gm"></a>返缚其手。<a id="a-Gn"></a>缚已牵挽。<a id="a-Go"></a>尔时化天。<a id="a-Gp"></a>见余化天身被系缚极大怖畏。<a id="a-Gq"></a>各各散走。<a id="a-Gr"></a>时死王使。<a id="a-Gs"></a>寻逐捉之。<a id="a-Gt"></a>举置头上。<a id="a-Gu"></a>升空而去。<a id="a-Gv"></a>不复可见。<a id="a-Gw"></a>过眼境界。<a id="a-Gx"></a>虓呴之声。<a id="a-Gy"></a>甚可怖畏。<a id="a-Gz"></a>或有伺命。<a id="a-H0"></a>捉得化天。<a id="a-H1"></a>以焰铁绳。<a id="a-H2"></a>而系其颈。<a id="a-H3"></a>入地而去。<a id="a-H4"></a>复有死王阎罗伺命。<a id="a-H5"></a>捉余化天。<a id="a-H6"></a>掷着水中。<a id="a-H7"></a>訽[口*戒]唱叫。<a id="a-H8"></a>[口*戒]诸化天。<a id="a-H9"></a>其身不没住在水上。<a id="a-HA"></a>为诸化天。<a id="a-HB"></a>而说偈言。</p>
  <p id="aHC">愚痴憍慢心　　为放逸所使</p>
  <p id="aHD">乐时既已过　　今当就死苦</p>
  <p id="aHE">无量境界林　　恶毒满其中</p>
  <p id="aHF">爱牙甚广大　　求善应舍离</p>
  <p id="aHG">不作众善业　　而常痴放逸</p>
  <p id="aHH">死时既已到　　竟为何所作</p>
  <p id="aHI">没在爱水中　　不能度众苦</p>
  <p id="aHJ">以没生死故　　永无有安乐</p>
  <p id="aHK">一切有生者　　死常随其后</p>
  <p id="aHL">云何愚痴人　　而乐放逸行</p>
  <p id="aHM">难知不可遮　　常有大势力</p>
  <p id="aHN">是大力死军　　世间不觉知</p>
  <p id="aHO">非是斗战力　　无方能舍离</p>
  <p id="aHP">众生放逸故　　不觉死怨至</p>
  <p id="aHQ">死使有二种　　遍行于世间</p>
  <p id="aHR">谓老病衰坏　　愚痴不觉知</p>
  <p id="aHS">如是死王阎罗王伺命。<a id="a-HT"></a>说此偈颂。<a id="a-HU"></a>呵责天众。<a id="a-HV"></a>百返千返。<a id="a-HW"></a>加诸苦恼。<a id="a-HX"></a>时实天众。<a id="a-HY"></a>见衰恼已。<a id="a-HZ"></a>得离一切放逸之心。<a id="a-Ha"></a>受三归依。<a id="a-Hb"></a>时夜摩天王。<a id="a-Hc"></a>知诸天众心已调伏。<a id="a-Hd"></a>复示变化。<a id="a-He"></a>令实天众。<a id="a-Hf"></a>心得厌离。<a id="a-Hg"></a>是等化王。<a id="a-Hh"></a>所著天冠。<a id="a-Hi"></a>一切欲具。<a id="a-Hj"></a>皆从天王牟修楼陀。<a id="a-Hk"></a>身中而出。<a id="a-Hl"></a>共诸婇女。<a id="a-Hm"></a>随顺供养。<a id="a-Hn"></a>如前所说。<a id="a-Ho"></a>上色具足。<a id="a-Hp"></a>复为衰老之所毁坏。<a id="a-Hq"></a>发白面皱。<a id="a-Hr"></a>遍身脉现。<a id="a-Hs"></a>柱杖而行。<a id="a-Ht"></a>羸瘦憔悴。<a id="a-Hu"></a>一切诸业。<a id="a-Hv"></a>皆不能作。<a id="a-Hw"></a>依他而行。<a id="a-Hx"></a>为诸愚人轻弄戏笑。<a id="a-Hy"></a>上气不乐。<a id="a-Hz"></a>诸根变熟。<a id="a-I0"></a>一切力尽。<a id="a-I1"></a>众所轻贱。<a id="a-I2"></a>行步数倒。<a id="a-I3"></a>死时将至。<a id="a-I4"></a>近池而行。<a id="a-I5"></a>身极羸瘦。<a id="a-I6"></a>依他扶侍。<a id="a-I7"></a>身色丑恶。<a id="a-I8"></a>行于池侧。<a id="a-I9"></a>未经几时。<a id="a-IA"></a>身中多有种种病起。<a id="a-IB"></a>所谓热病。<a id="a-IC"></a>下痢欬瘷盛气噎病。<a id="a-ID"></a>脉肿疽疮癞病。<a id="a-IE"></a>垂近死地。<a id="a-IF"></a>身大秽恶。<a id="a-IG"></a>是大恶病。<a id="a-IH"></a>不可疗治。<a id="a-II"></a>死相已现。<a id="a-IJ"></a>其王具婴如是诸病。<a id="a-IK"></a>得如是等极大苦恼。<a id="a-IL"></a>然后命终。<a id="a-IM"></a>既死之后。<a id="a-IN"></a>膖胀臭烂。<a id="a-IO"></a>多有无量百千种虫。<a id="a-IP"></a>时诸天众。<a id="a-IQ"></a>见此死尸。<a id="a-IR"></a>复有雕鹫诸恶贪鸟。<a id="a-IS"></a>从山飞来。<a id="a-IT"></a>取诸死尸而啖食之。<a id="a-IU"></a>或有取尸腾空而去。<a id="a-IV"></a>时诸天众。<a id="a-IW"></a>见是事已。<a id="a-IX"></a>其心厌欲。<a id="a-IY"></a>一心正念。<a id="a-IZ"></a>尔时天王。<a id="a-Ia"></a>为利天众。<a id="a-Ib"></a>复示神化。<a id="a-Ic"></a>示于罗睺阿修罗王。<a id="a-Id"></a>勇健阿修罗王等。<a id="a-Ie"></a>一切皆在大海水下。<a id="a-If"></a>至夜摩天。<a id="a-Ig"></a>住天王所。<a id="a-Ih"></a>去王不远。<a id="a-Ii"></a>住在一面。<a id="a-Ij"></a>大声叫呼。<a id="a-Ik"></a>既叫呼已。<a id="a-Il"></a>颠坠堕地。<a id="a-Im"></a>寻即命终。<a id="a-In"></a>如木如石。<a id="a-Io"></a>不动不觉。<a id="a-Ip"></a>诸阿修罗王。<a id="a-Iq"></a>诸婇女等。<a id="a-Ir"></a>见是事已。<a id="a-Is"></a>极生苦恼。<a id="a-It"></a>皆悉围绕。<a id="a-Iu"></a>叫唤啼哭。<a id="a-Iv"></a>于啼哭时。<a id="a-Iw"></a>有鸟飞来。<a id="a-Ix"></a>取诸死尸。<a id="a-Iy"></a>犹如木石。<a id="a-Iz"></a>众鸟取之。<a id="a-J0"></a>不觉不动。<a id="a-J1"></a>阿修罗女。<a id="a-J2"></a>既啼哭已。<a id="a-J3"></a>一切皆死。<a id="a-J4"></a>复为雕鹫乌鸱众鸟竞共取之。<a id="a-J5"></a>从空而去。<a id="a-J6"></a>令诸天众不复见之。<a id="a-J7"></a>夜摩天王。<a id="a-J8"></a>为利天众。<a id="a-J9"></a>示化如是啼哭悲泣。</p>
  <p id="aJA">尔时夜摩天王。<a id="a-JB"></a>复化龙王。<a id="a-JC"></a>如前所说。<a id="a-JD"></a>复示无常。<a id="a-JE"></a>或有龙王。<a id="a-JF"></a>热沙所烧。<a id="a-JG"></a>犹如焰火。<a id="a-JH"></a>如佉陀罗炭入干草聚。<a id="a-JI"></a>是诸龙王。<a id="a-JJ"></a>热沙所烧。<a id="a-JK"></a>亦复如是。<a id="a-JL"></a>复有龙王。<a id="a-JM"></a>龙女围绕。<a id="a-JN"></a>为金翅鸟。<a id="a-JO"></a>搏撮将去。<a id="a-JP"></a>诸龙女众。<a id="a-JQ"></a>发声大叫。<a id="a-JR"></a>复有龙王。<a id="a-JS"></a>为锯所解。<a id="a-JT"></a>悲声唱叫。<a id="a-JU"></a>怨心相斫。<a id="a-JV"></a>互相加害。<a id="a-JW"></a>如是化龙。<a id="a-JX"></a>为死将去。<a id="a-JY"></a>时诸天众。<a id="a-JZ"></a>见是事已。<a id="a-Ja"></a>心极厌离。</p>
  <p id="aJb">时夜摩天王。<a id="a-Jc"></a>复化弗婆提人。<a id="a-Jd"></a>瞿陀尼人。<a id="a-Je"></a>无量百千。<a id="a-Jf"></a>皆悉衰恼。<a id="a-Jg"></a>及诸女人。<a id="a-Jh"></a>亦复如是。<a id="a-Ji"></a>老极须臾。<a id="a-Jj"></a>皆归于死。<a id="a-Jk"></a>既死之后。<a id="a-Jl"></a>多生诸虫。<a id="a-Jm"></a>偃卧于地。<a id="a-Jn"></a>甚可恶贱。<a id="a-Jo"></a>时实天众。<a id="a-Jp"></a>见此诸事无量差别大恶有过。<a id="a-Jq"></a>见死苦已。<a id="a-Jr"></a>皆生厌离。<a id="a-Js"></a>互相谓言。<a id="a-Jt"></a>此诸众生。<a id="a-Ju"></a>有苦而死。<a id="a-Jv"></a>此诸众生。<a id="a-Jw"></a>老病死尽。<a id="a-Jx"></a>终竟不知。<a id="a-Jy"></a>当诣何处。<a id="a-Jz"></a>为谁将去。<a id="a-K0"></a>一切资具。<a id="a-K1"></a>皆悉无常。<a id="a-K2"></a>一切诸乐皆杂有过。<a id="a-K3"></a>无常不住。<a id="a-K4"></a>败坏之法。<a id="a-K5"></a>不可保信。<a id="a-K6"></a>一切诸法。<a id="a-K7"></a>皆悉破坏。<a id="a-K8"></a>无有少乐。<a id="a-K9"></a>如是实天。<a id="a-KA"></a>互共论说。<a id="a-KB"></a>皆生厌离。</p>
  <p id="aKC">时夜摩天王。<a id="a-KD"></a>知诸天众心生厌离。<a id="a-KE"></a>复化丈夫自在离慢。<a id="a-KF"></a>决定上生。<a id="a-KG"></a>谓郁单曰人。<a id="a-KH"></a>少减天福。<a id="a-KI"></a>受第一乐。<a id="a-KJ"></a>复化令作老病身死。<a id="a-KK"></a>身既死已。<a id="a-KL"></a>无量百千诸虫。<a id="a-KM"></a>啖食其尸。<a id="a-KN"></a>若有见者。<a id="a-KO"></a>皆生厌恶。<a id="a-KP"></a>犹如屎聚。<a id="a-KQ"></a>夜摩天王。<a id="a-KR"></a>为利放逸诸天众故。<a id="a-KS"></a>示如是化郁单曰人。</p>
  <p id="aKT">尔时天王。<a id="a-KU"></a>复作化示。<a id="a-KV"></a>令实天见。<a id="a-KW"></a>谓中阴有。<a id="a-KX"></a>无量有网化中阴有。<a id="a-KY"></a>如众生死。<a id="a-KZ"></a>以业因缘。<a id="a-Ka"></a>生于地狱饿鬼畜生人天之中。<a id="a-Kb"></a>化中阴有。<a id="a-Kc"></a>令诸天众皆得现见无量种种心行之业。<a id="a-Kd"></a>有因缘生。<a id="a-Ke"></a>无量百千五道生死。<a id="a-Kf"></a>为诸实天得厌离故。<a id="a-Kg"></a>于大池中。<a id="a-Kh"></a>示如是化。<a id="a-Ki"></a>不可思议希有之化。<a id="a-Kj"></a>无等无比。<a id="a-Kk"></a>令天现见于池水中。<a id="a-Kl"></a>具见一切五道众生。<a id="a-Km"></a>以业烦恼因缘力故。<a id="a-Kn"></a>流转而行。<a id="a-Ko"></a>从一道死。<a id="a-Kp"></a>复生一道。<a id="a-Kq"></a>轮转生死。<a id="a-Kr"></a>无救无归。<a id="a-Ks"></a>无有伴侣。<a id="a-Kt"></a>轮转诸有轮回地狱饿鬼畜生。<a id="a-Ku"></a>及以人天。<a id="a-Kv"></a>令实天众。<a id="a-Kw"></a>见于种种生中阴有。<a id="a-Kx"></a>见已惊怖。<a id="a-Ky"></a>极生厌离。<a id="a-Kz"></a>复见夜摩诸天中阴之身。<a id="a-L0"></a>见夜摩天。<a id="a-L1"></a>以业尽故。<a id="a-L2"></a>从天退堕。<a id="a-L3"></a>悔火所烧。<a id="a-L4"></a>贪放逸故。<a id="a-L5"></a>天身则灭。<a id="a-L6"></a>中阴身生。<a id="a-L7"></a>足上头下。<a id="a-L8"></a>如印中阴。<a id="a-L9"></a>以恶业故。<a id="a-LA"></a>生地狱阴。<a id="a-LB"></a>见生死业故。<a id="a-LC"></a>极大怖畏。<a id="a-LD"></a>共相谓言。<a id="a-LE"></a>是业因缘。<a id="a-LF"></a>甚大戏弄夜摩天众。<a id="a-LG"></a>时实天众。<a id="a-LH"></a>见是事已。<a id="a-LI"></a>生厌离心。<a id="a-LJ"></a>是名见地狱中阴。<a id="a-LK"></a>非生有阴。<a id="a-LL"></a>牟修楼陀。<a id="a-LM"></a>示如是化。<a id="a-LN"></a>以何义故。<a id="a-LO"></a>不示生阴。<a id="a-LP"></a>以天心软。<a id="a-LQ"></a>不能堪忍。<a id="a-LR"></a>若见生阴。<a id="a-LS"></a>不可譬喻。<a id="a-LT"></a>不可说苦。<a id="a-LU"></a>即失身命。<a id="a-LV"></a>是故示化。<a id="a-LW"></a>不示生阴。<a id="a-LX"></a>是名实天观夜摩天退欲入地狱中阴之身。<a id="a-LY"></a>时夜摩天王复以希有神化中阴。<a id="a-LZ"></a>示夜摩天。<a id="a-La"></a>放逸过恶之所伤害。<a id="a-Lb"></a>以业尽故。<a id="a-Lc"></a>欲堕饿鬼。<a id="a-Ld"></a>足上头下。<a id="a-Le"></a>如印相似。<a id="a-Lf"></a>业绳所牵。<a id="a-Lg"></a>随所作业。<a id="a-Lh"></a>如是成熟。<a id="a-Li"></a>时实天众。<a id="a-Lj"></a>复见如是第二中阴。<a id="a-Lk"></a>复次第三。<a id="a-Ll"></a>见化中阴。<a id="a-Lm"></a>如夜摩天复为放逸之所伤害。<a id="a-Ln"></a>业尽还退。<a id="a-Lo"></a>恶业所缚。<a id="a-Lp"></a>欲堕畜生。<a id="a-Lq"></a>足上头下。<a id="a-Lr"></a>如是中阴。<a id="a-Ls"></a>如印所印。<a id="a-Lt"></a>生畜生中。<a id="a-Lu"></a>无量种类相似中阴。<a id="a-Lv"></a>是名第三道中阴有相。<a id="a-Lw"></a>见之怖畏。<a id="a-Lx"></a>复生厌离惊愕惶怖。<a id="a-Ly"></a>互相观视。<a id="a-Lz"></a>以偈颂曰。</p>
  <p id="aM0">微细难解知　　遍行一切处</p>
  <p id="aM1">是业使众生　　流转于诸趣</p>
  <p id="aM2">若人谤贤圣　　好行衰见业</p>
  <p id="aM3">不信于业果　　死则入地狱</p>
  <p id="aM4">若人内怀恶　　以法谄诳人</p>
  <p id="aM5">世间所不爱　　死则入地狱</p>
  <p id="aM6">若人着欲乐　　常行于恶业</p>
  <p id="aM7">以乐诳其心　　死则入地狱</p>
  <p id="aM8">若得毕竟乐　　乃得名安隐</p>
  <p id="aM9">若乐有苦报　　是不名为乐</p>
  <p id="aMA">放逸诸天众　　退失夜摩天</p>
  <p id="aMB">若法具足者　　智者所赞叹</p>
  <p id="aMC">游戏园林中　　乐见诸天女</p>
  <p id="aMD">欲境无厌足　　以是故退没</p>
  <p id="aME">以乐增长故　　渴爱转增长</p>
  <p id="aMF">智慧人所说　　断爱为第一</p>
  <p id="aMG">我见世中阴　　今生大厌离</p>
  <p id="aMH">谁当救护我　　令我得解脱</p>
  <p id="aMI">时诸天众。<a id="a-MJ"></a>见如是等种种中阴。<a id="a-MK"></a>生厌离心时夜摩天王。<a id="a-ML"></a>牟修楼陀知诸天众。<a id="a-MM"></a>心调伏已。<a id="a-MN"></a>皆灭化天。<a id="a-MO"></a>示以自身。<a id="a-MP"></a>寂灭庄严。<a id="a-MQ"></a>诸天见之。<a id="a-MR"></a>其心安隐。<a id="a-MS"></a>往诣天王。<a id="a-MT"></a>到已围绕。<a id="a-MU"></a>从在一面。<a id="a-MV"></a>心生敬重。<a id="a-MW"></a>欢喜踊跃。<a id="a-MX"></a>作如是念。<a id="a-MY"></a>我今得主。<a id="a-MZ"></a>时实天众。<a id="a-Ma"></a>见无量恶。<a id="a-Mb"></a>皆生厌离。</p>
 </body>
</html>