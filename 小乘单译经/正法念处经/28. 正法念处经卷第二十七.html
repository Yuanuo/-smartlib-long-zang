<!doctype html>
<html id="z3IBUQ5bF" data-ver="1694">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十七</h1>
  <h2 id="a2">观天品第六之六(三十三天之三)</h2>
  <p id="a3">复次比丘。<a id="a-4"></a>知业果报。<a id="a-5"></a>观三十三天所住之地。<a id="a-6"></a>彼以闻慧。<a id="a-7"></a>见第七地。<a id="a-8"></a>名曰杂殿。<a id="a-9"></a>众生何业生于彼处。<a id="a-A"></a>若有众生。<a id="a-B"></a>见故塔寺。<a id="a-C"></a>或恶国王邪见大臣。<a id="a-D"></a>断僧田业。<a id="a-E"></a>如是众生。<a id="a-F"></a>不畏王禁。<a id="a-G"></a>施僧田物。<a id="a-H"></a>向此恶王。<a id="a-I"></a>说佛功德。<a id="a-J"></a>善言叹佛。<a id="a-K"></a>是人命终。<a id="a-L"></a>生杂殿处。<a id="a-M"></a>生此天已。<a id="a-N"></a>五乐音声。<a id="a-O"></a>歌舞戏笑。<a id="a-P"></a>受种种乐。<a id="a-Q"></a>复有异业。<a id="a-R"></a>生于此天。<a id="a-S"></a>不杀不盗。<a id="a-T"></a>于屠儿所。<a id="a-U"></a>以财赎命。<a id="a-V"></a>自不作恶。<a id="a-W"></a>不教他人。<a id="a-X"></a>若有造恶。<a id="a-Y"></a>心不随喜。<a id="a-Z"></a>云何不盗。<a id="a-a"></a>自为国主。<a id="a-b"></a>或为大臣。<a id="a-c"></a>不枉税夺。<a id="a-d"></a>亦教他人。<a id="a-e"></a>令其住戒。<a id="a-f"></a>以此二业。<a id="a-g"></a>生杂殿处。<a id="a-h"></a>其林纵广三千由旬。<a id="a-i"></a>种种宫殿。<a id="a-j"></a>天子游戏。<a id="a-k"></a>故名杂殿。<a id="a-l"></a>诸天子等。<a id="a-m"></a>一一宫殿。<a id="a-n"></a>庄严奇妙。<a id="a-o"></a>金色莲华。<a id="a-p"></a>香气第一。<a id="a-q"></a>毗琉璃蜂。<a id="a-r"></a>出妙音声。<a id="a-s"></a>其莲华林。<a id="a-t"></a>一切杂生。<a id="a-u"></a>一一华池。<a id="a-v"></a>种种莲华。<a id="a-w"></a>或有华池。<a id="a-x"></a>赤宝莲华。<a id="a-y"></a>杂琉璃华。<a id="a-z"></a>或有华池。<a id="a-10"></a>生诸莲华。<a id="a-11"></a>金华琉璃。<a id="a-12"></a>二华杂生。<a id="a-13"></a>一一莲华。<a id="a-14"></a>各有百叶。<a id="a-15"></a>或有金叶。<a id="a-16"></a>或赤宝叶。<a id="a-17"></a>复有杂华。<a id="a-18"></a>毗琉璃叶。<a id="a-19"></a>金色众蜂。<a id="a-1A"></a>游戏其中。<a id="a-1B"></a>复有华池。<a id="a-1C"></a>生诸莲华。<a id="a-1D"></a>赤宝众蜂。<a id="a-1E"></a>以为庄严。<a id="a-1F"></a>复有华池。<a id="a-1G"></a>生诸莲华。<a id="a-1H"></a>毗琉璃茎。<a id="a-1I"></a>真金为华。<a id="a-1J"></a>或有华池。<a id="a-1K"></a>生诸莲华。<a id="a-1L"></a>真金为茎。<a id="a-1M"></a>白银为华。<a id="a-1N"></a>或有华池。<a id="a-1O"></a>生诸莲华。<a id="a-1P"></a>车磲为茎。<a id="a-1Q"></a>白银为华。<a id="a-1R"></a>复有华池。<a id="a-1S"></a>生诸莲华。<a id="a-1T"></a>摩罗伽多为茎。<a id="a-1U"></a>阎浮檀金为华。<a id="a-1V"></a>种种色蜂。<a id="a-1W"></a>出妙音声。<a id="a-1X"></a>满莲华间。<a id="a-1Y"></a>譬如阎浮提中香树之华。<a id="a-1Z"></a>众蜂满中。<a id="a-1a"></a>杂殿华池。<a id="a-1b"></a>亦复如是。<a id="a-1c"></a>譬如画师。<a id="a-1d"></a>若画师弟子。<a id="a-1e"></a>于阎浮提所曾闻事。<a id="a-1f"></a>以众杂彩画种种像。<a id="a-1g"></a>其杂殿林。<a id="a-1h"></a>亦复如是。<a id="a-1i"></a>复有杂色种种众鸟。<a id="a-1j"></a>头足杂色。<a id="a-1k"></a>其身胸腹。<a id="a-1l"></a>亦复如是。<a id="a-1m"></a>或有众鸟。<a id="a-1n"></a>金臆银翅。<a id="a-1o"></a>赤宝为背。<a id="a-1p"></a>目如赤宝。<a id="a-1q"></a>或有众鸟。<a id="a-1r"></a>白银为臆。<a id="a-1s"></a>真金为翅。<a id="a-1t"></a>青毗琉璃。<a id="a-1u"></a>以为两目。<a id="a-1v"></a>赤宝瞳华。<a id="a-1w"></a>杂宝为背。<a id="a-1x"></a>以七宝色种种众鸟。<a id="a-1y"></a>以为庄严。<a id="a-1z"></a>杂殿林中。<a id="a-20"></a>复有山峰。<a id="a-21"></a>青宝珠玉。<a id="a-22"></a>车磲毗琉璃宝。<a id="a-23"></a>赤宝真金。<a id="a-24"></a>光明普照。<a id="a-25"></a>遍满林中。<a id="a-26"></a>互相间错。<a id="a-27"></a>旋流宛转。<a id="a-28"></a>满此林中。<a id="a-29"></a>庄严奇特。<a id="a-2A"></a>甚可爱乐。<a id="a-2B"></a>杂殿林中。<a id="a-2C"></a>复有杂蔓。<a id="a-2D"></a>互相交错。<a id="a-2E"></a>毗琉璃茎。<a id="a-2F"></a>赤宝为须。<a id="a-2G"></a>以为缠蔓。<a id="a-2H"></a>果实庄严。<a id="a-2I"></a>白银为茎。<a id="a-2J"></a>青宝为须。<a id="a-2K"></a>光明围绕。<a id="a-2L"></a>车磲为枝。<a id="a-2M"></a>真金缠绕。<a id="a-2N"></a>赤宝为枝。<a id="a-2O"></a>白银缠络。<a id="a-2P"></a>如是二色。<a id="a-2Q"></a>互相缠裹。<a id="a-2R"></a>是杂殿林。<a id="a-2S"></a>复有三色。<a id="a-2T"></a>庄严树枝。<a id="a-2U"></a>以为帏帐。<a id="a-2V"></a>毗琉璃枝。<a id="a-2W"></a>真金赤宝。<a id="a-2X"></a>以为缠绕。<a id="a-2Y"></a>如是赤宝为枝。<a id="a-2Z"></a>金银为缠。<a id="a-2a"></a>白银为枝。<a id="a-2b"></a>车磲赤宝。<a id="a-2c"></a>以为缠绕。<a id="a-2d"></a>是一一枝。<a id="a-2e"></a>一一枝缠络。<a id="a-2f"></a>杂殿林中。<a id="a-2g"></a>复有杂华。<a id="a-2h"></a>真金为枝。<a id="a-2i"></a>一毗琉璃华。<a id="a-2j"></a>若以银枝。<a id="a-2k"></a>因陀色华。<a id="a-2l"></a>若金枝赤宝为华。<a id="a-2m"></a>车磲为枝。<a id="a-2n"></a>毗琉璃华。<a id="a-2o"></a>生众色果。<a id="a-2p"></a>亦复如是。<a id="a-2q"></a>杂心所起。<a id="a-2r"></a>作诸杂业。<a id="a-2s"></a>杂因集故。<a id="a-2t"></a>得种种报。<a id="a-2u"></a>以业因缘。<a id="a-2v"></a>于杂殿林受杂果报。<a id="a-2w"></a>因果相似。<a id="a-2x"></a>如种种子。<a id="a-2y"></a>得相似果。<a id="a-2z"></a>如其业力。<a id="a-30"></a>随其所作。<a id="a-31"></a>随其时节。<a id="a-32"></a>随心杂生。<a id="a-33"></a>如是作业。<a id="a-34"></a>得如是报。<a id="a-35"></a>如印印物。<a id="a-36"></a>天中乐果。<a id="a-37"></a>非无因生。<a id="a-38"></a>地狱苦报。<a id="a-39"></a>亦复如是。<a id="a-3A"></a>非是我作他人受报。</p>
  <p id="a3B">复次比丘。<a id="a-3C"></a>知业果报。<a id="a-3D"></a>观杂殿林。<a id="a-3E"></a>云何众生造业生于三十三天。<a id="a-3F"></a>若诸世间。<a id="a-3G"></a>有诸众生。<a id="a-3H"></a>行于非法。<a id="a-3I"></a>不孝父母。<a id="a-3J"></a>不敬沙门婆罗门及诸长宿。<a id="a-3K"></a>不近善友。<a id="a-3L"></a>不信业果。<a id="a-3M"></a>行于邪见。<a id="a-3N"></a>如是之时。<a id="a-3O"></a>魔王欢喜。<a id="a-3P"></a>行非法时。<a id="a-3Q"></a>于此世间。<a id="a-3R"></a>有四天众。<a id="a-3S"></a>何等为四。<a id="a-3T"></a>一名斗诤魔使。<a id="a-3U"></a>二名荒乱魔使。<a id="a-3V"></a>为法行人。<a id="a-3W"></a>而作乱心。<a id="a-3X"></a>令听法者惛浊睡眠。<a id="a-3Y"></a>三名贪痴魔使。<a id="a-3Z"></a>令诸施主心生贪惜。<a id="a-3a"></a>作如是念。<a id="a-3b"></a>若我以物施诸福田沙门婆罗门。<a id="a-3c"></a>我之妻子。<a id="a-3d"></a>当如之何。<a id="a-3e"></a>衣食自济。<a id="a-3f"></a>四名离正念魔使。<a id="a-3g"></a>令出家人离于正念。<a id="a-3h"></a>是为初恶。<a id="a-3i"></a>若人入于城邑市肆。<a id="a-3j"></a>见诸女人。<a id="a-3k"></a>酒肆斗诤。<a id="a-3l"></a>互相挝打。<a id="a-3m"></a>梦行破戒。<a id="a-3n"></a>是名四种魔使。<a id="a-3o"></a>若阎浮提人。<a id="a-3p"></a>行于非法。<a id="a-3q"></a>作此恶时。<a id="a-3r"></a>四种魔使。<a id="a-3s"></a>心生欢喜。<a id="a-3t"></a>白魔王言。<a id="a-3u"></a>损减正法。<a id="a-3v"></a>增长魔军。<a id="a-3w"></a>甚可庆悦。<a id="a-3x"></a>魔王闻之。<a id="a-3y"></a>问使者言。<a id="a-3z"></a>云何世间增长我法。<a id="a-40"></a>减损正法时魔使者。<a id="a-41"></a>白魔王言。<a id="a-42"></a>阎浮提人。<a id="a-43"></a>行于非法。<a id="a-44"></a>不孝父母。<a id="a-45"></a>不敬师长沙门婆罗门。<a id="a-46"></a>听正法者。<a id="a-47"></a>我令惛睡。<a id="a-48"></a>令出家者。<a id="a-49"></a>还入凡俗。<a id="a-4A"></a>舍离法服。<a id="a-4B"></a>或出家人。<a id="a-4C"></a>或有持戒。<a id="a-4D"></a>或梵行人。<a id="a-4E"></a>于其梦中。<a id="a-4F"></a>作妇女身。<a id="a-4G"></a>令其心乱。<a id="a-4H"></a>令诸施主。<a id="a-4I"></a>贪惜财物。<a id="a-4J"></a>悭贪覆心。<a id="a-4K"></a>恋着妻子。<a id="a-4L"></a>令出家者习学种种贩卖斗诤。<a id="a-4M"></a>互相挝打。<a id="a-4N"></a>我作如是种种方便。<a id="a-4O"></a>令魔增长。<a id="a-4P"></a>正法损减。<a id="a-4Q"></a>时魔闻之。<a id="a-4R"></a>即遣使者。<a id="a-4S"></a>告罗睺勇健毗摩质多罗阿修罗。<a id="a-4T"></a>钵摩梯恼乱恶龙。<a id="a-4U"></a>汝等今日。<a id="a-4V"></a>应生欢喜。<a id="a-4W"></a>佛之正法。<a id="a-4X"></a>今已损减。<a id="a-4Y"></a>魔军增长。<a id="a-4Z"></a>如是魔使。<a id="a-4a"></a>即诣水底。<a id="a-4b"></a>至毗摩质多阿修罗所。<a id="a-4c"></a>广说上事。<a id="a-4d"></a>时阿修罗。<a id="a-4e"></a>闻之欢喜。<a id="a-4f"></a>即告恼乱恶龙王等。<a id="a-4g"></a>富乐城中恶龙闻之。<a id="a-4h"></a>生大欢喜。<a id="a-4i"></a>为世间人。<a id="a-4j"></a>而作恼乱。<a id="a-4k"></a>如上所说。<a id="a-4l"></a>时天帝释。<a id="a-4m"></a>闻毗留勒天王说如是语。<a id="a-4n"></a>入杂殿林。<a id="a-4o"></a>与三十三天。<a id="a-4p"></a>共论斯事。<a id="a-4q"></a>护世天王来白我言。<a id="a-4r"></a>魔天大力。<a id="a-4s"></a>及阿修罗毗摩质多。<a id="a-4t"></a>恼乱恶龙。<a id="a-4u"></a>汝应集诸天众。<a id="a-4v"></a>悉来至此。<a id="a-4w"></a>我当至彼。<a id="a-4x"></a>宝庄严山。<a id="a-4y"></a>与阿修罗斗。<a id="a-4z"></a>诸天闻之。<a id="a-50"></a>答言如是。<a id="a-51"></a>各还本宫。<a id="a-52"></a>而自庄严。<a id="a-53"></a>杂殿天众。<a id="a-54"></a>亦还本宫。<a id="a-55"></a>种种音声。<a id="a-56"></a>歌舞戏笑。<a id="a-57"></a>入杂殿林。<a id="a-58"></a>时天帝释。<a id="a-59"></a>与诸天众。<a id="a-5A"></a>舍杂殿林。<a id="a-5B"></a>诣于余地。<a id="a-5C"></a>此杂殿林所住天子。<a id="a-5D"></a>所受之乐。<a id="a-5E"></a>乃至爱善业尽。<a id="a-5F"></a>命终还退。<a id="a-5G"></a>随业流转。<a id="a-5H"></a>堕于地狱饿鬼畜生。<a id="a-5I"></a>若生人中。<a id="a-5J"></a>成就快乐。<a id="a-5K"></a>庄严端正。<a id="a-5L"></a>从少至终。<a id="a-5M"></a>常爱杂色种种庄严。<a id="a-5N"></a>好种种语。<a id="a-5O"></a>众人所爱。<a id="a-5P"></a>若行出家。<a id="a-5Q"></a>升师子座。<a id="a-5R"></a>为说法师。<a id="a-5S"></a>解种种语。<a id="a-5T"></a>闻之知足。<a id="a-5U"></a>以余业故。</p>
  <p id="a5V">复次比丘。<a id="a-5W"></a>知业果报。<a id="a-5X"></a>观三十三天所住之地。<a id="a-5Y"></a>彼以闻慧。<a id="a-5Z"></a>见三十三天第八地处。<a id="a-5a"></a>名欢喜园。<a id="a-5b"></a>众生何业生于彼处。<a id="a-5c"></a>彼以闻慧。<a id="a-5d"></a>见此众生。<a id="a-5e"></a>善心深心。<a id="a-5f"></a>不杀不盗。<a id="a-5g"></a>亦教他人。<a id="a-5h"></a>令不杀盗。<a id="a-5i"></a>若见杀者。<a id="a-5j"></a>劝令不杀。<a id="a-5k"></a>不教人作。<a id="a-5l"></a>见作不喜。<a id="a-5m"></a>若有所犯。<a id="a-5n"></a>寻即悔过。<a id="a-5o"></a>离恶知识。<a id="a-5p"></a>云何不杀。<a id="a-5q"></a>见鸟杀害。<a id="a-5r"></a>救令放舍。<a id="a-5s"></a>自不作恶。<a id="a-5t"></a>设作即悔。<a id="a-5u"></a>受不杀戒。<a id="a-5v"></a>以财赎命。<a id="a-5w"></a>令其得脱。<a id="a-5x"></a>复教他人。<a id="a-5y"></a>令助欢喜。<a id="a-5z"></a>云何不盗。<a id="a-60"></a>云何偷盗。<a id="a-61"></a>一切官人。<a id="a-62"></a>王所敕令。<a id="a-63"></a>持国理民。<a id="a-64"></a>聚落城主。<a id="a-65"></a>若放牧主。<a id="a-66"></a>若边戍主。<a id="a-67"></a>有所敕令取牛羊等。<a id="a-68"></a>是人护戒而不肯取。<a id="a-69"></a>以是因缘。<a id="a-6A"></a>命终之后。<a id="a-6B"></a>生欢喜天。<a id="a-6C"></a>三十三天欢喜之园。<a id="a-6D"></a>复有听法。<a id="a-6E"></a>得闻法会。<a id="a-6F"></a>六斋之日。<a id="a-6G"></a>听法受法。<a id="a-6H"></a>一心听法。<a id="a-6I"></a>是法会主。<a id="a-6J"></a>命终之后。<a id="a-6K"></a>生于天中。<a id="a-6L"></a>一切施中。<a id="a-6M"></a>法施第一。<a id="a-6N"></a>以此因缘。<a id="a-6O"></a>命终生于三十三天欢喜之园。<a id="a-6P"></a>生彼天已。<a id="a-6Q"></a>成就无量百千天乐。<a id="a-6R"></a>不可譬喻。<a id="a-6S"></a>当说少分。<a id="a-6T"></a>其林纵广三千由旬。<a id="a-6U"></a>七宝林树。<a id="a-6V"></a>以为庄严。<a id="a-6W"></a>其欢喜天。<a id="a-6X"></a>不诣余园。<a id="a-6Y"></a>是故名曰欢喜园林。<a id="a-6Z"></a>自功德名。<a id="a-6a"></a>其林皆是如意之树。<a id="a-6b"></a>随天所念。<a id="a-6c"></a>皆从树出。<a id="a-6d"></a>若天生念。<a id="a-6e"></a>欲须宫殿。<a id="a-6f"></a>念已欲上。<a id="a-6g"></a>即见树林。<a id="a-6h"></a>是七宝殿。<a id="a-6i"></a>有一百柱。<a id="a-6j"></a>一一殿柱。<a id="a-6k"></a>或以金银琉璃颇梨赤宝车磲。<a id="a-6l"></a>用如是等一切众宝。<a id="a-6m"></a>以为殿柱。<a id="a-6n"></a>复作是念。<a id="a-6o"></a>欲得柔软阶道。<a id="a-6p"></a>升此殿堂。<a id="a-6q"></a>随念即见阶道成就。<a id="a-6r"></a>既入宫殿。<a id="a-6s"></a>复自思惟。<a id="a-6t"></a>今此宫殿生莲华池。<a id="a-6u"></a>随念即生诸莲华池。<a id="a-6v"></a>七宝之色。<a id="a-6w"></a>鹅鸭鸳鸯。<a id="a-6x"></a>以为庄严。<a id="a-6y"></a>复作是念。<a id="a-6z"></a>我此堂中。<a id="a-70"></a>应有天女歌舞戏笑。<a id="a-71"></a>随念即有天女来赴。<a id="a-72"></a>随心戏笑歌舞供养。<a id="a-73"></a>复作是念。<a id="a-74"></a>我今应得天众伎乐随其所念。<a id="a-75"></a>风吹树叶。<a id="a-76"></a>互相敲触。<a id="a-77"></a>出妙音声。<a id="a-78"></a>胜诸天乐。<a id="a-79"></a>复作是念。<a id="a-7A"></a>今此宫殿。<a id="a-7B"></a>应生饮食。<a id="a-7C"></a>随其心念。<a id="a-7D"></a>树枝割裂。<a id="a-7E"></a>流出饮河。<a id="a-7F"></a>色香味具。<a id="a-7G"></a>复作是念。<a id="a-7H"></a>我今应得须陀之味。<a id="a-7I"></a>随其念已。<a id="a-7J"></a>即生上味。<a id="a-7K"></a>须陀之食。<a id="a-7L"></a>色香味具。<a id="a-7M"></a>天子食之。<a id="a-7N"></a>乃至充足。<a id="a-7O"></a>复与天女游戏娱乐。<a id="a-7P"></a>入欢喜园。<a id="a-7Q"></a>欢喜园中所住天子。<a id="a-7R"></a>成就如是胜妙之乐。<a id="a-7S"></a>从殿而下。<a id="a-7T"></a>于此地中。<a id="a-7U"></a>即生莲华。<a id="a-7V"></a>毗琉璃茎。<a id="a-7W"></a>真金为叶。<a id="a-7X"></a>其茎柔濡见者爱乐。<a id="a-7Y"></a>色香具足。<a id="a-7Z"></a>举足下足。<a id="a-7a"></a>蹈华而行。<a id="a-7b"></a>如是步步。<a id="a-7c"></a>成就天乐。<a id="a-7d"></a>随其念念受五欲乐。<a id="a-7e"></a>一切诸根。<a id="a-7f"></a>于自境界。<a id="a-7g"></a>不知厌足。<a id="a-7h"></a>所谓眼常贪色。<a id="a-7i"></a>种种瞻视。<a id="a-7j"></a>爱乐不息。<a id="a-7k"></a>令眼悦乐。<a id="a-7l"></a>见如是色。<a id="a-7m"></a>犹不厌足。<a id="a-7n"></a>耳闻妙声。<a id="a-7o"></a>不知厌足。<a id="a-7p"></a>如是鼻香。<a id="a-7q"></a>若嗅诸香。<a id="a-7r"></a>生大爱欲。<a id="a-7s"></a>不知厌足。<a id="a-7t"></a>舌贪美味。<a id="a-7u"></a>不知厌足。<a id="a-7v"></a>如是爱触。<a id="a-7w"></a>不知厌足。<a id="a-7x"></a>如是所念。<a id="a-7y"></a>皆是爱念。<a id="a-7z"></a>爱乐自身。<a id="a-80"></a>游戏林中。<a id="a-81"></a>受欲无厌。<a id="a-82"></a>境界为母。<a id="a-83"></a>诸根为攒忆念风吹。<a id="a-84"></a>自高为薪。<a id="a-85"></a>欲火炽然。<a id="a-86"></a>欲无厌足。<a id="a-87"></a>以爱欲心。<a id="a-88"></a>于欢喜园游戏受乐。<a id="a-89"></a>释迦天主。<a id="a-8A"></a>于杂宝聚山。<a id="a-8B"></a>破阿修罗。<a id="a-8C"></a>得大名称。<a id="a-8D"></a>如上所说。<a id="a-8E"></a>复来入于欢喜林中。<a id="a-8F"></a>告诸天曰。<a id="a-8G"></a>汝等天众。<a id="a-8H"></a>当生欢悦。<a id="a-8I"></a>入欢喜园。<a id="a-8J"></a>受五欲乐。<a id="a-8K"></a>游戏自娱。<a id="a-8L"></a>我亦自当于欢喜园游戏受乐。<a id="a-8M"></a>已破魔军。<a id="a-8N"></a>毗摩质多罗。<a id="a-8O"></a>及恶龙等。<a id="a-8P"></a>一切天众。<a id="a-8Q"></a>及诸天女。<a id="a-8R"></a>皆可至吾游戏之处受五欲乐。<a id="a-8S"></a>满夏四月。<a id="a-8T"></a>五欲自娱。<a id="a-8U"></a>时天帝释。<a id="a-8V"></a>向三十三天。<a id="a-8W"></a>说是语已。<a id="a-8X"></a>心大欢喜。<a id="a-8Y"></a>告白象王伊罗婆那言。<a id="a-8Z"></a>汝今庄严。<a id="a-8a"></a>吾欲与汝共诸天众。<a id="a-8b"></a>并诸天女。<a id="a-8c"></a>游戏娱乐。<a id="a-8d"></a>于欢喜园。<a id="a-8e"></a>汝当化身。<a id="a-8f"></a>令诸天众。<a id="a-8g"></a>乘汝顶上牙顶之上。<a id="a-8h"></a>向于游戏华池园林山峰之中。<a id="a-8i"></a>如先所化。</p>
  <p id="a8j">尔时白象伊罗婆那。<a id="a-8k"></a>闻天主教。<a id="a-8l"></a>即化大身。<a id="a-8m"></a>身有百头。<a id="a-8n"></a>头有十牙。<a id="a-8o"></a>一一牙端。<a id="a-8p"></a>有百浴池。<a id="a-8q"></a>一一浴池。<a id="a-8r"></a>有千莲华。<a id="a-8s"></a>一一莲华。<a id="a-8t"></a>皆有千叶。<a id="a-8u"></a>七宝所成。<a id="a-8v"></a>一一叶端。<a id="a-8w"></a>皆有千数七宝众蜂。<a id="a-8x"></a>一一叶间。<a id="a-8y"></a>有千天子。<a id="a-8z"></a>其象顶上。<a id="a-90"></a>有诸天女。<a id="a-91"></a>不相妨碍。<a id="a-92"></a>作天伎乐。<a id="a-93"></a>乘虚而游。<a id="a-94"></a>到欢喜园。<a id="a-95"></a>其象两胁。<a id="a-96"></a>化二园林。<a id="a-97"></a>一名喜林。<a id="a-98"></a>二名乐林。<a id="a-99"></a>于其林中。<a id="a-9A"></a>河池莲华。<a id="a-9B"></a>皆悉具足。<a id="a-9C"></a>七宝意树。<a id="a-9D"></a>诸天子等。<a id="a-9E"></a>游戏其中。<a id="a-9F"></a>受五欲乐。<a id="a-9G"></a>天子天女。<a id="a-9H"></a>充满林中。<a id="a-9I"></a>时伊罗婆那大白象王。<a id="a-9J"></a>譬如第二须弥山王。<a id="a-9K"></a>诣欢喜园。<a id="a-9L"></a>其象背上。<a id="a-9M"></a>化作大城。<a id="a-9N"></a>平正柔软。<a id="a-9O"></a>其城街巷。<a id="a-9P"></a>七宝宫殿。<a id="a-9Q"></a>园林庄严。<a id="a-9R"></a>犹如第二善见大城。<a id="a-9S"></a>如是化殿。<a id="a-9T"></a>七宝所成。<a id="a-9U"></a>有一百柱。<a id="a-9V"></a>以为庄严。<a id="a-9W"></a>殿有华池。<a id="a-9X"></a>帝释天王。<a id="a-9Y"></a>与诸天女。<a id="a-9Z"></a>游戏其中。<a id="a-9a"></a>作天伎乐。<a id="a-9b"></a>憍尸迦天王。<a id="a-9c"></a>坐于大殿。<a id="a-9d"></a>向欢喜园。<a id="a-9e"></a>其身不动。<a id="a-9f"></a>如须弥顶。<a id="a-9g"></a>其象耳中。<a id="a-9h"></a>复生华池。<a id="a-9i"></a>其池纵广。<a id="a-9j"></a>满十由旬。<a id="a-9k"></a>其第二池。<a id="a-9l"></a>十一由旬。<a id="a-9m"></a>一名甚深。<a id="a-9n"></a>二名清净。<a id="a-9o"></a>八功德水。<a id="a-9p"></a>充满其中。<a id="a-9q"></a>池中生华。<a id="a-9r"></a>名优钵罗。<a id="a-9s"></a>毗琉璃茎。<a id="a-9t"></a>赤宝为华。<a id="a-9u"></a>众蜂庄严。<a id="a-9v"></a>天香具足。<a id="a-9w"></a>其华开敷。<a id="a-9x"></a>优钵罗华。<a id="a-9y"></a>天子天女。<a id="a-9z"></a>坐华须上。<a id="a-A0"></a>游戏娱乐。<a id="a-A1"></a>或有天子。<a id="a-A2"></a>以水游戏。<a id="a-A3"></a>或有天子。<a id="a-A4"></a>莲华游戏。<a id="a-A5"></a>不知白象为行为住。<a id="a-A6"></a>其象鼻端。<a id="a-A7"></a>化作楼殿。<a id="a-A8"></a>广五由旬。<a id="a-A9"></a>种种众华。<a id="a-AA"></a>曼陀罗华。<a id="a-AB"></a>悉遍庄严。<a id="a-AC"></a>众蜂妙音。<a id="a-AD"></a>牛头栴檀叶以覆楼殿。<a id="a-AE"></a>复有金树。<a id="a-AF"></a>种种众华。<a id="a-AG"></a>以覆其上。<a id="a-AH"></a>有诸天女。<a id="a-AI"></a>坐华须上。<a id="a-AJ"></a>歌众妙音。<a id="a-AK"></a>赞叹天王。<a id="a-AL"></a>如是象鼻所化长殿。<a id="a-AM"></a>于白象王莲华之中。<a id="a-AN"></a>化生莲华。<a id="a-AO"></a>广一由旬。<a id="a-AP"></a>有百千叶。<a id="a-AQ"></a>其叶广长。<a id="a-AR"></a>香气第一。<a id="a-AS"></a>满十由旬。<a id="a-AT"></a>一一叶中。<a id="a-AU"></a>天子天女。<a id="a-AV"></a>游戏其中。<a id="a-AW"></a>各不相见。<a id="a-AX"></a>如是游戏。<a id="a-AY"></a>不相妨碍。<a id="a-AZ"></a>与天王释向欢喜园。<a id="a-Aa"></a>皆不觉知象之行住。<a id="a-Ab"></a>犹如住于须弥山顶。<a id="a-Ac"></a>于象顶上。<a id="a-Ad"></a>复化大山。<a id="a-Ae"></a>名界庄严。<a id="a-Af"></a>以种种界而为庄严。<a id="a-Ag"></a>天树河池。<a id="a-Ah"></a>园林莲华庄严之处。<a id="a-Ai"></a>游戏受乐。<a id="a-Aj"></a>是名象王顶化大山。<a id="a-Ak"></a>其白象王。<a id="a-Al"></a>于其牙上。<a id="a-Am"></a>化作园林。<a id="a-An"></a>如一亿月。<a id="a-Ao"></a>多有众华。<a id="a-Ap"></a>其地白净。<a id="a-Aq"></a>如须陀色。<a id="a-Ar"></a>多有众蜂。<a id="a-As"></a>俱翅罗音。<a id="a-At"></a>充满其中。<a id="a-Au"></a>无量众鸟。<a id="a-Av"></a>众宝庄严。<a id="a-Aw"></a>孔雀命命。<a id="a-Ax"></a>如是无量种种众鸟。<a id="a-Ay"></a>从牙化生。<a id="a-Az"></a>其白象王。<a id="a-B0"></a>身量广大。<a id="a-B1"></a>天众围绕。<a id="a-B2"></a>大身大力。<a id="a-B3"></a>行步平正。<a id="a-B4"></a>而不摇动。<a id="a-B5"></a>向欢喜园。<a id="a-B6"></a>其白象王。<a id="a-B7"></a>从鼻两孔。<a id="a-B8"></a>化作河流。<a id="a-B9"></a>如阎浮提恒河之水。<a id="a-BA"></a>阎牟那河水从。<a id="a-BB"></a>池流下。<a id="a-BC"></a>其水清净。<a id="a-BD"></a>凉冷不浊。<a id="a-BE"></a>从上而下。<a id="a-BF"></a>白象鼻中所出河流。<a id="a-BG"></a>亦复如是。<a id="a-BH"></a>于四天下。<a id="a-BI"></a>人所住处。<a id="a-BJ"></a>林树药草。<a id="a-BK"></a>亢旱炎热。<a id="a-BL"></a>谷麦增长。<a id="a-BM"></a>草木叶上。<a id="a-BN"></a>有水相现。<a id="a-BO"></a>名之为露。<a id="a-BP"></a>其象鼻水。<a id="a-BQ"></a>从空而下。<a id="a-BR"></a>去地远故。<a id="a-BS"></a>为风所吹。<a id="a-BT"></a>散而气燥。<a id="a-BU"></a>故令露少。<a id="a-BV"></a>三天下中名之为露。<a id="a-BW"></a>复次天白象王。<a id="a-BX"></a>若放雾气。<a id="a-BY"></a>堕行天中。<a id="a-BZ"></a>世人观之。<a id="a-Ba"></a>其色则白。<a id="a-Bb"></a>外道说为因陀天王所行之道。<a id="a-Bc"></a>复有说言。<a id="a-Bd"></a>白象王道。<a id="a-Be"></a>如实白水。<a id="a-Bf"></a>风持不堕。<a id="a-Bg"></a>在于空中。<a id="a-Bh"></a>犹如阳焰。<a id="a-Bi"></a>直以远故。<a id="a-Bj"></a>见之不了。<a id="a-Bk"></a>其象头上大山之顶。<a id="a-Bl"></a>宝幢华盖。<a id="a-Bm"></a>悬以宝幡。<a id="a-Bn"></a>毗琉璃轮。<a id="a-Bo"></a>真金为盖。<a id="a-Bp"></a>其光明曜。<a id="a-Bq"></a>犹如日光。<a id="a-Br"></a>于其幢上。<a id="a-Bs"></a>悬以长幡。<a id="a-Bt"></a>于其幡中。<a id="a-Bu"></a>出大光明。<a id="a-Bv"></a>大海之中。<a id="a-Bw"></a>诸阿修罗。<a id="a-Bx"></a>见是事已。<a id="a-By"></a>各相谓言。<a id="a-Bz"></a>帝释天王。<a id="a-C0"></a>胜幡已现。<a id="a-C1"></a>乘白象王。<a id="a-C2"></a>向欢喜园。<a id="a-C3"></a>时天帝释。<a id="a-C4"></a>遥见园林。<a id="a-C5"></a>告诸天曰。<a id="a-C6"></a>汝见此林。<a id="a-C7"></a>甚可爱乐。<a id="a-C8"></a>释迦天主。<a id="a-C9"></a>破阿修罗。<a id="a-CA"></a>既得胜已。<a id="a-CB"></a>游戏此林。<a id="a-CC"></a>如此林树。<a id="a-CD"></a>甚可爱乐。<a id="a-CE"></a>与三十三天夏四月时。<a id="a-CF"></a>于此林中。<a id="a-CG"></a>游戏受乐。<a id="a-CH"></a>时诸天众。<a id="a-CI"></a>白帝释言。<a id="a-CJ"></a>随王所敕。<a id="a-CK"></a>我当奉行。<a id="a-CL"></a>说是语已。<a id="a-CM"></a>近欢喜林。<a id="a-CN"></a>欢喜林中。<a id="a-CO"></a>先住诸天。<a id="a-CP"></a>受五欲乐。<a id="a-CQ"></a>见天胜幢及白象王。<a id="a-CR"></a>心大欢喜。<a id="a-CS"></a>出迎帝释。<a id="a-CT"></a>礼拜供养。<a id="a-CU"></a>合掌顶上。<a id="a-CV"></a>作天伎乐。<a id="a-CW"></a>歌舞游戏。<a id="a-CX"></a>入欢喜林。<a id="a-CY"></a>时天帝释。<a id="a-CZ"></a>即下白象。<a id="a-Ca"></a>与诸天众。<a id="a-Cb"></a>入欢喜园。<a id="a-Cc"></a>一切天众。<a id="a-Cd"></a>亦皆下象。<a id="a-Ce"></a>如是象头鼻端。<a id="a-Cf"></a>及象两胁。<a id="a-Cg"></a>一切天众。<a id="a-Ch"></a>皆舍白象。<a id="a-Ci"></a>入欢喜林。<a id="a-Cj"></a>游戏受乐。<a id="a-Ck"></a>欢喜林中。<a id="a-Cl"></a>先住诸天。<a id="a-Cm"></a>及与天主。<a id="a-Cn"></a>伐阿修罗诸天众等。<a id="a-Co"></a>于夏四月。<a id="a-Cp"></a>受天快乐。<a id="a-Cq"></a>释迦天王。<a id="a-Cr"></a>共诸天众受乐自娱。<a id="a-Cs"></a>如此时间。<a id="a-Ct"></a>若诸天子。<a id="a-Cu"></a>善业将尽。<a id="a-Cv"></a>乃至爱善业尽。<a id="a-Cw"></a>命终还退。<a id="a-Cx"></a>堕于地狱饿鬼畜生。<a id="a-Cy"></a>若生人中。<a id="a-Cz"></a>常受安乐。<a id="a-D0"></a>种种解了。<a id="a-D1"></a>端正第一。<a id="a-D2"></a>众人所爱。<a id="a-D3"></a>山林河池可爱乐处。<a id="a-D4"></a>而生其中。<a id="a-D5"></a>主大国土。<a id="a-D6"></a>富乐自在。<a id="a-D7"></a>以余业故。</p>
  <p id="aD8">复次比丘。<a id="a-D9"></a>知业果报。<a id="a-DA"></a>观伊罗婆那大龙象王。<a id="a-DB"></a>以何业缘。<a id="a-DC"></a>成就大身。<a id="a-DD"></a>大神通力。<a id="a-DE"></a>与阿修罗斗。<a id="a-DF"></a>得大名称。<a id="a-DG"></a>以何业故。<a id="a-DH"></a>受畜生身。<a id="a-DI"></a>彼以闻慧。<a id="a-DJ"></a>见此众生。<a id="a-DK"></a>天中寿命。<a id="a-DL"></a>满七万岁。<a id="a-DM"></a>过去之世。<a id="a-DN"></a>毗陀论部。<a id="a-DO"></a>名不罗那。<a id="a-DP"></a>有婆罗门。<a id="a-DQ"></a>大修福德。<a id="a-DR"></a>好行布施。<a id="a-DS"></a>贫穷盲冥苦恼之人。<a id="a-DT"></a>以善心故。<a id="a-DU"></a>常乐施与。<a id="a-DV"></a>利益众生。<a id="a-DW"></a>尔时有王。<a id="a-DX"></a>名曰善见。<a id="a-DY"></a>于节会日。<a id="a-DZ"></a>出宫游戏。<a id="a-Da"></a>如诸天众。<a id="a-Db"></a>与八万四千大白象王。<a id="a-Dc"></a>金网弥覆。<a id="a-Dd"></a>宝铃庄严。<a id="a-De"></a>犹如如来。<a id="a-Df"></a>一切金铃。<a id="a-Dg"></a>以为庄严。<a id="a-Dh"></a>八万四千婇女。<a id="a-Di"></a>而为围绕。<a id="a-Dj"></a>八万四千妓乐之音。<a id="a-Dk"></a>向游戏处园林之殿。<a id="a-Dl"></a>是善见王第一威德。<a id="a-Dm"></a>受大乐果。<a id="a-Dn"></a>时婆罗门。<a id="a-Do"></a>具足威德。<a id="a-Dp"></a>诣善见王游戏之处。<a id="a-Dq"></a>是婆罗门。<a id="a-Dr"></a>名三摩多。<a id="a-Ds"></a>见此大王。<a id="a-Dt"></a>具足威德。<a id="a-Du"></a>王有白象。<a id="a-Dv"></a>名曰云聚。<a id="a-Dw"></a>宝铃庄严。<a id="a-Dx"></a>真珠金网。<a id="a-Dy"></a>以为璎珞。<a id="a-Dz"></a>善巧工匠之所成就。<a id="a-E0"></a>庄严白象。<a id="a-E1"></a>种种歌戏。<a id="a-E2"></a>诣游戏处。<a id="a-E3"></a>端正第一。<a id="a-E4"></a>时三摩多婆罗门。<a id="a-E5"></a>心自念言。<a id="a-E6"></a>此白象王。<a id="a-E7"></a>第一快乐。<a id="a-E8"></a>我当愿生。<a id="a-E9"></a>为天帝释。<a id="a-EA"></a>作白象王。<a id="a-EB"></a>以布施力及愿力故。<a id="a-EC"></a>命终生天。<a id="a-ED"></a>为天帝释。<a id="a-EE"></a>作白象王。<a id="a-EF"></a>比丘观已。<a id="a-EG"></a>而说颂曰。</p>
  <p id="aEH">如此业画师　　处处业所牵</p>
  <p id="aEI">心王力甚大　　造作种种报</p>
  <p id="aEJ">胜因缘所转　　处处心所使</p>
  <p id="aEK">在在一切处　　行于三界道</p>
  <p id="aEL">一切众生业　　自在使心行</p>
  <p id="aEM">是故调伏心　　能至不退处</p>
  <p id="aEN">轻转难调伏　　处处妄攀缘</p>
  <p id="aEO">若善调伏心　　调伏则安乐</p>
  <p id="aEP">若能调伏心　　则能断众过</p>
  <p id="aEQ">勇者离过恶　　不复受诸苦</p>
  <p id="aER">若此世苦恼　　若未来世苦</p>
  <p id="aES">一切不调伏　　轻心因缘故</p>
  <p id="aET">天龙阿修罗　　地狱鬼罗刹</p>
  <p id="aEU">心常为导主　　如王行三界</p>
  <p id="aEV">心将诣天上　　复行于人中</p>
  <p id="aEW">心将至恶道　　心轮转世间</p>
  <p id="aEX">心轮转坏人　　境界痴所诳</p>
  <p id="aEY">爱漂诸众生　　现得无边苦</p>
  <p id="aEZ">一行常隐覆　　大力难调伏</p>
  <p id="aEa">害而不可见　　轻动速流行</p>
  <p id="aEb">若人有智慧　　调伏如是心</p>
  <p id="aEc">其人离魔网　　则能到彼岸</p>
  <p id="aEd">忆念邪谄曲　　深而极轻动</p>
  <p id="aEe">是心恶险岸　　将人至恶道</p>
  <p id="aEf">如是离众恶　　不为诸根使</p>
  <p id="aEg">不着诸恶法　　得至不灭处</p>
  <p id="aEh">心从因缘生　　所须从心得</p>
  <p id="aEi">缘转速流注　　如是流转行</p>
  <p id="aEj">如是作诸业　　得种种果报</p>
  <p id="aEk">微细心流行　　一念常不住</p>
  <p id="aEl">行处不可知　　常无有形色</p>
  <p id="aEm">将人至何所　　行于何等道</p>
  <p id="aEn">到已住何处　　身为业所作</p>
  <p id="aEo">见心所作业　　作者不可见</p>
  <p id="aEp">此心难调伏　　其形不可见</p>
  <p id="aEq">遍害诸众生　　无目速造业</p>
  <p id="aEr">是心性如幻　　从恶得恶报</p>
  <p id="aEs">是心性如幻　　行处甚难知</p>
  <p id="aEt">能将一切人　　无量生死处</p>
  <p id="aEu">非刀所能割　　火亦不能烧</p>
  <p id="aEv">是心虽无目　　烧害一切人</p>
  <p id="aEw">业绳甚坚牢　　缚诸苦恼人</p>
  <p id="aEx">受百千生死　　将去不可见</p>
  <p id="aEy">须臾作善业　　须臾起不善</p>
  <p id="aEz">心作善不善　　调伏则得乐</p>
  <p id="aF0">六根缘境界　　多贪无厌足</p>
  <p id="aF1">不觉心将至　　恶道受苦恼</p>
  <p id="aF2">如是比丘。<a id="a-F3"></a>观婆罗门作大善业。<a id="a-F4"></a>其愿狭小。<a id="a-F5"></a>见己思惟。<a id="a-F6"></a>自诫其心。<a id="a-F7"></a>如是善业。<a id="a-F8"></a>或得天身。<a id="a-F9"></a>或离生死。<a id="a-FA"></a>为心所使。<a id="a-FB"></a>堕畜生中。<a id="a-FC"></a>心愿力故。</p>
  <p id="aFD">复次比丘。<a id="a-FE"></a>知业果报。<a id="a-FF"></a>观三十三天所住之地。<a id="a-FG"></a>彼以闻慧。<a id="a-FH"></a>见第九地。<a id="a-FI"></a>名曰光明。<a id="a-FJ"></a>众生何业。<a id="a-FK"></a>生于彼处。<a id="a-FL"></a>彼见闻知。<a id="a-FM"></a>若人持戒。<a id="a-FN"></a>转教他人。<a id="a-FO"></a>自不作恶。<a id="a-FP"></a>不教他作。<a id="a-FQ"></a>见作劝舍。<a id="a-FR"></a>自护禁戒。<a id="a-FS"></a>教人护戒。<a id="a-FT"></a>坚固不缺。<a id="a-FU"></a>悉令清净。<a id="a-FV"></a>不杀不盗。<a id="a-FW"></a>云何不杀。<a id="a-FX"></a>若见有地。<a id="a-FY"></a>多有众生。<a id="a-FZ"></a>为持戒故。<a id="a-Fa"></a>不自穿掘。<a id="a-Fb"></a>不教人掘。<a id="a-Fc"></a>若蝎若蚁。<a id="a-Fd"></a>虾蟆黄[狂-王+冗]。<a id="a-Fe"></a>种种众生。<a id="a-Ff"></a>知此众生所居之处。<a id="a-Fg"></a>不自穿坏。<a id="a-Fh"></a>教他不作。<a id="a-Fi"></a>或受禁戒。<a id="a-Fj"></a>或不受戒。<a id="a-Fk"></a>若见为恶。<a id="a-Fl"></a>教令忏悔。<a id="a-Fm"></a>云何不盗。<a id="a-Fn"></a>若是他地。<a id="a-Fo"></a>若陶师处。<a id="a-Fp"></a>若复余人。<a id="a-Fq"></a>乃至泥土。<a id="a-Fr"></a>自不盗取。<a id="a-Fs"></a>不教人取。<a id="a-Ft"></a>令他住戒。<a id="a-Fu"></a>见他盗者。<a id="a-Fv"></a>不生随喜。<a id="a-Fw"></a>劝令不作。<a id="a-Fx"></a>是名不杀不盗。<a id="a-Fy"></a>是持戒人命终之后。<a id="a-Fz"></a>生光明天。<a id="a-G0"></a>心常欢喜。<a id="a-G1"></a>歌舞戏笑。<a id="a-G2"></a>游戏受乐。<a id="a-G3"></a>其身光明。<a id="a-G4"></a>常照天众。<a id="a-G5"></a>多有天人。<a id="a-G6"></a>围林游戏。<a id="a-G7"></a>第一持戒。<a id="a-G8"></a>生此天处。<a id="a-G9"></a>作善业人。<a id="a-GA"></a>受斯乐报。<a id="a-GB"></a>所有园林。<a id="a-GC"></a>金网弥覆。<a id="a-GD"></a>宝铃妙音。<a id="a-GE"></a>毗琉璃铃。<a id="a-GF"></a>善业所成。<a id="a-GG"></a>遥见天子。<a id="a-GH"></a>铃中歌颂。<a id="a-GI"></a>说如是言。<a id="a-GJ"></a>善来天子。<a id="a-GK"></a>修善之人。<a id="a-GL"></a>以寂静偈。<a id="a-GM"></a>而作颂曰。</p>
  <p id="aGN">善寂静心护持戒　　持戒清凉今受乐</p>
  <p id="aGO">善持禁戒种种行　　后得涅槃或乐报</p>
  <p id="aGP">或遮恶道至善处　　是故持戒后清凉</p>
  <p id="aGQ">持戒之人临终时　　其心安隐不恐怖</p>
  <p id="aGR">我无恶道之怖畏　　以持净戒能救护</p>
  <p id="aGS">汝以持戒善护持　　今至天中莫放逸</p>
  <p id="aGT">如是天子。<a id="a-GU"></a>以善业故。<a id="a-GV"></a>铃网之音。<a id="a-GW"></a>演说偈颂。<a id="a-GX"></a>觉悟其心。<a id="a-GY"></a>令离放逸。<a id="a-GZ"></a>有诸天子。<a id="a-Ga"></a>久于先世持戒来者。<a id="a-Gb"></a>闻是法已。<a id="a-Gc"></a>少时持戒。<a id="a-Gd"></a>不入放逸。<a id="a-Ge"></a>若天持戒不经多世则入放逸。<a id="a-Gf"></a>不自觉知。<a id="a-Gg"></a>虽闻法音。<a id="a-Gh"></a>即入放逸。<a id="a-Gi"></a>远离铃网觉悟之音。<a id="a-Gj"></a>更诣余林。<a id="a-Gk"></a>七宝庄严。<a id="a-Gl"></a>光明林中。<a id="a-Gm"></a>其林广长三千由旬。<a id="a-Gn"></a>唯除四地及善见城。<a id="a-Go"></a>余无胜者。<a id="a-Gp"></a>其林四维。<a id="a-Gq"></a>有四如意。<a id="a-Gr"></a>毗琉璃树。<a id="a-Gs"></a>善净无垢。<a id="a-Gt"></a>其光普照满一由旬。<a id="a-Gu"></a>光明如日。<a id="a-Gv"></a>五千由旬悉皆见之。<a id="a-Gw"></a>天子天女。<a id="a-Gx"></a>在于树枝。<a id="a-Gy"></a>游戏受乐。<a id="a-Gz"></a>随心所念。<a id="a-H0"></a>从树得之。<a id="a-H1"></a>四树之中。<a id="a-H2"></a>有光明林。<a id="a-H3"></a>金银琉璃。<a id="a-H4"></a>为莲花池。<a id="a-H5"></a>庄严林树。<a id="a-H6"></a>如融金聚。<a id="a-H7"></a>处处皆有须陀之味。<a id="a-H8"></a>善净无垢。<a id="a-H9"></a>清洁香美。<a id="a-HA"></a>大力自然。<a id="a-HB"></a>须陀之味。<a id="a-HC"></a>复有众鸟。<a id="a-HD"></a>视之可爱。<a id="a-HE"></a>其音美妙。<a id="a-HF"></a>以为庄严。<a id="a-HG"></a>真金为首。<a id="a-HH"></a>白银为翅。<a id="a-HI"></a>毗琉璃胸。<a id="a-HJ"></a>赤宝为嘴。<a id="a-HK"></a>莲华色宝。<a id="a-HL"></a>以为其目。<a id="a-HM"></a>如是众鸟。<a id="a-HN"></a>以为庄严。<a id="a-HO"></a>银叶树上。<a id="a-HP"></a>有真金鸟。<a id="a-HQ"></a>黄金树上。<a id="a-HR"></a>有白银鸟。<a id="a-HS"></a>毗琉璃树赤莲华鸟。<a id="a-HT"></a>赤莲华树。<a id="a-HU"></a>青宝王鸟。<a id="a-HV"></a>一切众鸟。<a id="a-HW"></a>饮酒食果。<a id="a-HX"></a>有七宝树。<a id="a-HY"></a>七宝色鸟。<a id="a-HZ"></a>游戏其上。<a id="a-Ha"></a>复有众蜂。<a id="a-Hb"></a>如赤宝华。<a id="a-Hc"></a>作种种业之所受身。<a id="a-Hd"></a>于莲华中游戏受乐。<a id="a-He"></a>如是树中。<a id="a-Hf"></a>一切功德影皆悉具足。<a id="a-Hg"></a>天子天女。<a id="a-Hh"></a>于此树上。<a id="a-Hi"></a>游戏自娱。<a id="a-Hj"></a>其林具足。<a id="a-Hk"></a>诸天功德。<a id="a-Hl"></a>若天阿修罗。<a id="a-Hm"></a>共斗之时。<a id="a-Hn"></a>释迦天王。<a id="a-Ho"></a>告诸天众。<a id="a-Hp"></a>速疾庄严。<a id="a-Hq"></a>阿修罗军。<a id="a-Hr"></a>恼乱乐见山顶所住诸天。<a id="a-Hs"></a>三十三天。<a id="a-Ht"></a>闻是语已。<a id="a-Hu"></a>向光明林。<a id="a-Hv"></a>一切天众。<a id="a-Hw"></a>共天帝释。<a id="a-Hx"></a>入四树间。<a id="a-Hy"></a>光明林中。<a id="a-Hz"></a>毗琉璃树。<a id="a-I0"></a>净如明镜。<a id="a-I1"></a>自见其相。<a id="a-I2"></a>知斗胜否。<a id="a-I3"></a>若损身分。<a id="a-I4"></a>具悉见之。<a id="a-I5"></a>如是树中。<a id="a-I6"></a>自见其身。<a id="a-I7"></a>若打若害。<a id="a-I8"></a>若见被割。<a id="a-I9"></a>坏已复生。<a id="a-IA"></a>若见断首断腰。<a id="a-IB"></a>即时逝没。<a id="a-IC"></a>于此树中。<a id="a-ID"></a>皆具见之。<a id="a-IE"></a>如其所见。<a id="a-IF"></a>告诸天子。<a id="a-IG"></a>当避横死。<a id="a-IH"></a>甚为大利。<a id="a-II"></a>阿修罗斗害此天子。<a id="a-IJ"></a>帝释闻已。<a id="a-IK"></a>告言。<a id="a-IL"></a>大仙。<a id="a-IM"></a>汝勿斗战。<a id="a-IN"></a>必当衰害。<a id="a-IO"></a>非时夭寿。<a id="a-IP"></a>比丘思惟。<a id="a-IQ"></a>观天树中。<a id="a-IR"></a>见衰没相。<a id="a-IS"></a>以闻慧知。<a id="a-IT"></a>若人悲心。<a id="a-IU"></a>见屠杀者。<a id="a-IV"></a>欲杀众生。<a id="a-IW"></a>令其得脱。<a id="a-IX"></a>以是果报。<a id="a-IY"></a>于光明林。<a id="a-IZ"></a>自见身相。<a id="a-Ia"></a>诸天复诣光明林中。<a id="a-Ib"></a>名曰杂林。<a id="a-Ic"></a>住光明林。<a id="a-Id"></a>如意之树以为庄严。<a id="a-Ie"></a>入此林已。<a id="a-If"></a>各自思惟。<a id="a-Ig"></a>天阿修罗。<a id="a-Ih"></a>谁力增胜。<a id="a-Ii"></a>以何力故。<a id="a-Ij"></a>天得增胜。<a id="a-Ik"></a>以何力故。<a id="a-Il"></a>阿修罗胜。<a id="a-Im"></a>时天帝释。<a id="a-In"></a>告诸天众。<a id="a-Io"></a>修行法者。<a id="a-Ip"></a>生诸天中。<a id="a-Iq"></a>阎浮提人。<a id="a-Ir"></a>于劫初时。<a id="a-Is"></a>行十善道。<a id="a-It"></a>或教他人。<a id="a-Iu"></a>自敕身口。<a id="a-Iv"></a>持七种戒。<a id="a-Iw"></a>不缺不漏。<a id="a-Ix"></a>坚固不谄。<a id="a-Iy"></a>如是众生。<a id="a-Iz"></a>命终生天。<a id="a-J0"></a>譬如皮囊。<a id="a-J1"></a>满中盛沙。<a id="a-J2"></a>不系其口。<a id="a-J3"></a>有大力人。<a id="a-J4"></a>泻之速出。<a id="a-J5"></a>劫初之时。<a id="a-J6"></a>生诸天中。<a id="a-J7"></a>亦复如是。<a id="a-J8"></a>是故诸天。<a id="a-J9"></a>势力增长。<a id="a-JA"></a>阿修罗众。<a id="a-JB"></a>其力减少。<a id="a-JC"></a>乐见山顶所住诸天。<a id="a-JD"></a>能遮阿修罗。<a id="a-JE"></a>复于后时。<a id="a-JF"></a>人行不善。<a id="a-JG"></a>缺漏不坚。<a id="a-JH"></a>行少善业。<a id="a-JI"></a>阎浮提人。<a id="a-JJ"></a>命终生天。<a id="a-JK"></a>譬如庵罗果欲熟之时。<a id="a-JL"></a>有大力人。<a id="a-JM"></a>摇动其树。<a id="a-JN"></a>其果少堕。<a id="a-JO"></a>生于天中。<a id="a-JP"></a>亦复如是。<a id="a-JQ"></a>复于异时。<a id="a-JR"></a>行杂垢业。<a id="a-JS"></a>不持身戒。<a id="a-JT"></a>不持口戒。<a id="a-JU"></a>不坚不净。<a id="a-JV"></a>不常修习。<a id="a-JW"></a>是人命终。<a id="a-JX"></a>少生天中。<a id="a-JY"></a>譬如毗罗大树之果。<a id="a-JZ"></a>其果未熟。<a id="a-Ja"></a>少力之人。<a id="a-Jb"></a>虽复摇之。<a id="a-Jc"></a>不能令动。<a id="a-Jd"></a>设得动之。<a id="a-Je"></a>果落甚少。<a id="a-Jf"></a>若有熟者。<a id="a-Jg"></a>其果则堕。<a id="a-Jh"></a>若未熟者。<a id="a-Ji"></a>则不堕落。<a id="a-Jj"></a>如是劫初众生。<a id="a-Jk"></a>多生天上。<a id="a-Jl"></a>后世众生。<a id="a-Jm"></a>生天甚少。<a id="a-Jn"></a>亦复如是。<a id="a-Jo"></a>以其杂垢破禁戒故。<a id="a-Jp"></a>汝等诸天。<a id="a-Jq"></a>莫行放逸。<a id="a-Jr"></a>若行放逸。<a id="a-Js"></a>增益阿修罗。<a id="a-Jt"></a>减损诸天众。<a id="a-Ju"></a>今世众生。<a id="a-Jv"></a>多行非法。<a id="a-Jw"></a>无有戒法。<a id="a-Jx"></a>不持七种身口之戒。<a id="a-Jy"></a>诳惑他人。<a id="a-Jz"></a>令生热恼。<a id="a-K0"></a>不孝父母。<a id="a-K1"></a>不敬师长。<a id="a-K2"></a>不顺法行。<a id="a-K3"></a>是人命终。<a id="a-K4"></a>堕于地狱。<a id="a-K5"></a>譬如皮囊满中盛沙。<a id="a-K6"></a>不系其口。<a id="a-K7"></a>有大力人。<a id="a-K8"></a>泻之速出。<a id="a-K9"></a>今世众生行不善业。<a id="a-KA"></a>堕阿修罗。<a id="a-KB"></a>亦复如是。<a id="a-KC"></a>若诸众生。<a id="a-KD"></a>有半持戒。<a id="a-KE"></a>或身或口。<a id="a-KF"></a>是人命终。<a id="a-KG"></a>生阿修罗中。<a id="a-KH"></a>或生天中。<a id="a-KI"></a>譬如庵婆罗果树。<a id="a-KJ"></a>有大力人。<a id="a-KK"></a>摇动其树。<a id="a-KL"></a>若果熟者。<a id="a-KM"></a>随摇则堕。<a id="a-KN"></a>若未熟者。<a id="a-KO"></a>摇之不落。<a id="a-KP"></a>杂业众生。<a id="a-KQ"></a>亦复如是。<a id="a-KR"></a>或生天中。<a id="a-KS"></a>或堕地狱。<a id="a-KT"></a>或有生于阿修罗中。<a id="a-KU"></a>若诸世间尽行不善。<a id="a-KV"></a>不孝父母。<a id="a-KW"></a>不顺法行。<a id="a-KX"></a>不敬师长沙门婆罗门。<a id="a-KY"></a>不持身戒及以口戒。<a id="a-KZ"></a>是人命终。<a id="a-Ka"></a>堕于地狱。<a id="a-Kb"></a>或复堕于阿修罗中。<a id="a-Kc"></a>是故令诸阿修罗军。<a id="a-Kd"></a>增长大力。<a id="a-Ke"></a>天力减少。<a id="a-Kf"></a>虽复如是。<a id="a-Kg"></a>我今能胜阿修罗军。<a id="a-Kh"></a>非余天众。<a id="a-Ki"></a>汝当思惟。<a id="a-Kj"></a>行于法行。<a id="a-Kk"></a>若于今世。<a id="a-Kl"></a>若未来世。<a id="a-Km"></a>守护正法。<a id="a-Kn"></a>一切力中。<a id="a-Ko"></a>法力最胜。<a id="a-Kp"></a>余无及者。<a id="a-Kq"></a>汝当思惟。<a id="a-Kr"></a>忆念正法。<a id="a-Ks"></a>勉力勤加。<a id="a-Kt"></a>破阿修罗。<a id="a-Ku"></a>时诸天众。<a id="a-Kv"></a>闻天帝释说如是教。<a id="a-Kw"></a>白帝释言。<a id="a-Kx"></a>如天王教。<a id="a-Ky"></a>我当奉行。<a id="a-Kz"></a>说是语已。<a id="a-L0"></a>向钾胄林。<a id="a-L1"></a>从树出生不可坏钾。<a id="a-L2"></a>以自庄严。<a id="a-L3"></a>着此钾者。<a id="a-L4"></a>无能为敌。<a id="a-L5"></a>其光照曜。<a id="a-L6"></a>譬如日出。<a id="a-L7"></a>忧陀延山。<a id="a-L8"></a>其光明曜。<a id="a-L9"></a>亦复如是。<a id="a-LA"></a>向乐见山。<a id="a-LB"></a>欲与阿修罗列阵大战。<a id="a-LC"></a>如前所说。<a id="a-LD"></a>光明林中所住诸天。<a id="a-LE"></a>互相娱乐。<a id="a-LF"></a>受五欲乐。<a id="a-LG"></a>心意放逸。<a id="a-LH"></a>于毗琉璃林。<a id="a-LI"></a>黄金树林。<a id="a-LJ"></a>赤宝林中。<a id="a-LK"></a>华果具足。<a id="a-LL"></a>种种众鸟。<a id="a-LM"></a>出妙音声。</p>
  <p id="aLN">复次比丘。<a id="a-LO"></a>知业果报。<a id="a-LP"></a>观三十三天中种种鸟兽。<a id="a-LQ"></a>有种种色。<a id="a-LR"></a>种种庄严。<a id="a-LS"></a>种种形相。<a id="a-LT"></a>种种音声。<a id="a-LU"></a>种种宝翅。<a id="a-LV"></a>游戏受乐。<a id="a-LW"></a>于园林中。<a id="a-LX"></a>如实观之。<a id="a-LY"></a>知微细业因缘果报。<a id="a-LZ"></a>彼以闻慧。<a id="a-La"></a>见诸众生。<a id="a-Lb"></a>为工画师。<a id="a-Lc"></a>虽受雇直。<a id="a-Ld"></a>无巧伪心为他营福。<a id="a-Le"></a>图画僧房讲堂精舍。<a id="a-Lf"></a>明净彩色。<a id="a-Lg"></a>以青黄朱紫种种杂色。<a id="a-Lh"></a>图画佛塔精舍门阁。<a id="a-Li"></a>或作山树人龙鸟兽师子虎鹿。<a id="a-Lj"></a>园林城郭。<a id="a-Lk"></a>浴池戏处。<a id="a-Ll"></a>莲华林池。<a id="a-Lm"></a>沙门婆罗门军营殿堂。<a id="a-Ln"></a>为供养佛。<a id="a-Lo"></a>庄严因缘。<a id="a-Lp"></a>图饰形像。<a id="a-Lq"></a>受人雇直。<a id="a-Lr"></a>或复刻镂。<a id="a-Ls"></a>或以泥木金银铜等。<a id="a-Lt"></a>如是种种造立形像。<a id="a-Lu"></a>诸工匠师。<a id="a-Lv"></a>命终生天。<a id="a-Lw"></a>受众鸟身。<a id="a-Lx"></a>造作杂业而不持戒。<a id="a-Ly"></a>作此鸟身。<a id="a-Lz"></a>或受鹿形。<a id="a-M0"></a>众蜂之身。<a id="a-M1"></a>常受快乐。<a id="a-M2"></a>如其作业。<a id="a-M3"></a>得相似果。<a id="a-M4"></a>如天受乐。<a id="a-M5"></a>无智造业。<a id="a-M6"></a>虽有思心。<a id="a-M7"></a>以无智故。<a id="a-M8"></a>痴身受乐。<a id="a-M9"></a>于天园林。<a id="a-MA"></a>游戏受乐。<a id="a-MB"></a>山林峰岭。<a id="a-MC"></a>如画刻镂。<a id="a-MD"></a>象牙金银。<a id="a-ME"></a>如素所为。<a id="a-MF"></a>如印印物。<a id="a-MG"></a>于天园林。<a id="a-MH"></a>生无量色。<a id="a-MI"></a>如本彩色。<a id="a-MJ"></a>天复于此光明林中。<a id="a-MK"></a>游戏歌舞。<a id="a-ML"></a>受种种乐。<a id="a-MM"></a>此光明天。<a id="a-MN"></a>乃至爱善业尽。<a id="a-MO"></a>命终还退。<a id="a-MP"></a>随业流转。<a id="a-MQ"></a>堕于地狱饿鬼畜生。<a id="a-MR"></a>若有善业。<a id="a-MS"></a>生于人中。<a id="a-MT"></a>常受安乐。<a id="a-MU"></a>或为国王。<a id="a-MV"></a>或为大臣。<a id="a-MW"></a>为无量人之所供养。<a id="a-MX"></a>乐行游戏。<a id="a-MY"></a>爱于节会。<a id="a-MZ"></a>心常欢喜。<a id="a-Ma"></a>颜色端正。<a id="a-Mb"></a>饮食如意。<a id="a-Mc"></a>常受安乐。<a id="a-Md"></a>他不能夺。<a id="a-Me"></a>床褥卧具。<a id="a-Mf"></a>园林游观。<a id="a-Mg"></a>奴婢充足。<a id="a-Mh"></a>以余业故。</p>
  <p id="aMi">复次比丘。<a id="a-Mj"></a>知业果报。<a id="a-Mk"></a>观三十三天所住之地。<a id="a-Ml"></a>彼以闻慧。<a id="a-Mm"></a>见第十地。<a id="a-Mn"></a>名波利耶多。<a id="a-Mo"></a>众生何业而生彼处。<a id="a-Mp"></a>彼见闻知。<a id="a-Mq"></a>若人净信。<a id="a-Mr"></a>以久舍物。<a id="a-Ms"></a>若衣服饮食床蓐汤药。<a id="a-Mt"></a>以用布施。<a id="a-Mu"></a>复教他人不杀众生。<a id="a-Mv"></a>乃至昆蚁。<a id="a-Mw"></a>不起杀心。<a id="a-Mx"></a>若见有果为虫所食。<a id="a-My"></a>为护其命。<a id="a-Mz"></a>不食虫果。<a id="a-N0"></a>见人食者。<a id="a-N1"></a>劝令不食。<a id="a-N2"></a>自持禁戒。<a id="a-N3"></a>复教他人。<a id="a-N4"></a>云何不盗。<a id="a-N5"></a>于他所有。<a id="a-N6"></a>乃至不取根食果食。<a id="a-N7"></a>若于林中。<a id="a-N8"></a>若于空地。<a id="a-N9"></a>自既不取。<a id="a-NA"></a>亦教他人。<a id="a-NB"></a>如是之人。<a id="a-NC"></a>自利利人。<a id="a-ND"></a>命终之后。<a id="a-NE"></a>生于波利耶多树园。<a id="a-NF"></a>波利耶多树。<a id="a-NG"></a>第一最胜。<a id="a-NH"></a>于此一树。<a id="a-NI"></a>能示阎浮提人善不善相。<a id="a-NJ"></a>若阎浮提人随顺法行。<a id="a-NK"></a>其树华果。<a id="a-NL"></a>则便具足。<a id="a-NM"></a>以阎浮提人顺法行故。<a id="a-NN"></a>其华光明。<a id="a-NO"></a>照百由旬。<a id="a-NP"></a>三十三天。<a id="a-NQ"></a>心怀欢喜。<a id="a-NR"></a>围绕而住。<a id="a-NS"></a>如是波利耶多树华果茂盛。<a id="a-NT"></a>知阎浮提人。<a id="a-NU"></a>孝养父母供养沙门婆罗门耆旧长宿。<a id="a-NV"></a>是故此树华果敷荣。<a id="a-NW"></a>夏四月时。<a id="a-NX"></a>其诸天众。<a id="a-NY"></a>围绕此树。<a id="a-NZ"></a>娱乐受乐。<a id="a-Na"></a>若波利耶多树。<a id="a-Nb"></a>其华半生。<a id="a-Nc"></a>则少欢喜。<a id="a-Nd"></a>知阎浮提人少分持戒。<a id="a-Ne"></a>令此天树。<a id="a-Nf"></a>但生半华。<a id="a-Ng"></a>若一切人。<a id="a-Nh"></a>尽行非法。<a id="a-Ni"></a>则此天树波利耶多华皆堕落。<a id="a-Nj"></a>其色憔悴。<a id="a-Nk"></a>无有光明。<a id="a-Nl"></a>亦失香气。<a id="a-Nm"></a>譬如冬天。<a id="a-Nn"></a>云雾障日。<a id="a-No"></a>光明不了。<a id="a-Np"></a>视不曜目。<a id="a-Nq"></a>如是波利耶多拘毗陀罗树。<a id="a-Nr"></a>光明微少。<a id="a-Ns"></a>香气损减。<a id="a-Nt"></a>相貌憔悴。<a id="a-Nu"></a>时诸天众。<a id="a-Nv"></a>见是事已。<a id="a-Nw"></a>白帝释言。<a id="a-Nx"></a>天王当知。<a id="a-Ny"></a>波利耶多树光明损减。<a id="a-Nz"></a>香气劣弱。<a id="a-O0"></a>一切威德。<a id="a-O1"></a>悉不如本。<a id="a-O2"></a>必是阎浮提人。<a id="a-O3"></a>不孝父母。<a id="a-O4"></a>不敬沙门婆罗门耆旧长宿。<a id="a-O5"></a>帝释闻之。<a id="a-O6"></a>即取宝像与诸天众。<a id="a-O7"></a>恭敬供养。<a id="a-O8"></a>尊重赞叹。<a id="a-O9"></a>如来之像。<a id="a-OA"></a>念佛功德。<a id="a-OB"></a>告诸天众。<a id="a-OC"></a>此波利耶多拘毗陀罗树。<a id="a-OD"></a>花叶堕落。<a id="a-OE"></a>我今当往至彼树下。<a id="a-OF"></a>汝等庄严。<a id="a-OG"></a>我今善心。<a id="a-OH"></a>持如来塔。<a id="a-OI"></a>世尊形像。<a id="a-OJ"></a>至彼树下。<a id="a-OK"></a>以天涂香末香。<a id="a-OL"></a>供养世尊。<a id="a-OM"></a>尔时诸天。<a id="a-ON"></a>闻帝释教。<a id="a-OO"></a>无量百千。<a id="a-OP"></a>诸天大众。<a id="a-OQ"></a>诣帝释所。<a id="a-OR"></a>时天帝释。<a id="a-OS"></a>以如来像。<a id="a-OT"></a>置天冠上。<a id="a-OU"></a>顶戴而行。<a id="a-OV"></a>往诣波利耶多树园。<a id="a-OW"></a>见彼天众。<a id="a-OX"></a>皆无欢悦。<a id="a-OY"></a>以此波利耶多树叶堕落。<a id="a-OZ"></a>失本光明。<a id="a-Oa"></a>是故不悦。<a id="a-Ob"></a>时天帝释。<a id="a-Oc"></a>以如来像。<a id="a-Od"></a>安置树下七宝之地毗琉璃座。<a id="a-Oe"></a>一切天众。<a id="a-Of"></a>皆起信敬。<a id="a-Og"></a>生敬重心。<a id="a-Oh"></a>以天摩卢迦华。<a id="a-Oi"></a>天曼陀罗华。<a id="a-Oj"></a>摩诃曼陀罗华。<a id="a-Ok"></a>拘赊耶舍华。<a id="a-Ol"></a>如是众华。<a id="a-Om"></a>以为供养。<a id="a-On"></a>香水澡浴如来形像。<a id="a-Oo"></a>如是供养已。<a id="a-Op"></a>教诸天众。<a id="a-Oq"></a>当起信敬。<a id="a-Or"></a>离于悭嫉。<a id="a-Os"></a>离放逸心。<a id="a-Ot"></a>此佛如来。<a id="a-Ou"></a>三界大师。<a id="a-Ov"></a>正法圣众。<a id="a-Ow"></a>诸天子等。<a id="a-Ox"></a>闻帝释教。<a id="a-Oy"></a>皆起敬信。<a id="a-Oz"></a>顶礼如来天尊之像。<a id="a-P0"></a>尔时帝释。<a id="a-P1"></a>即以偈颂。<a id="a-P2"></a>而赞叹曰。</p>
  <p id="aP3">如来解脱恩爱毒　　亲爱一切诸众生</p>
  <p id="aP4">久已度于生死海　　南无南无一切智</p>
  <p id="aP5">尔时帝释。<a id="a-P6"></a>合掌恭敬。<a id="a-P7"></a>向如来像。<a id="a-P8"></a>与诸天众。<a id="a-P9"></a>胡跪合掌。<a id="a-PA"></a>复以偈颂。<a id="a-PB"></a>赞叹如来。</p>
  <p id="aPC">如来永断欲贪嗔　　永离热恼不可量</p>
  <p id="aPD">一切众生无上师　　南无南无一切智</p>
  <p id="aPE">偈赞佛已。<a id="a-PF"></a>一切天众。<a id="a-PG"></a>围绕树王。<a id="a-PH"></a>敬重如来。<a id="a-PI"></a>生大信根。<a id="a-PJ"></a>如是一切天众。<a id="a-PK"></a>以净善心。<a id="a-PL"></a>增长正法。<a id="a-PM"></a>供养佛像。<a id="a-PN"></a>时波利耶多树。<a id="a-PO"></a>即便生嘴。<a id="a-PP"></a>新叶欲出。<a id="a-PQ"></a>诸天见已。<a id="a-PR"></a>皆大欢喜。<a id="a-PS"></a>其树不久。<a id="a-PT"></a>次第花叶。<a id="a-PU"></a>如本不异。<a id="a-PV"></a>其光遍照一百由旬。<a id="a-PW"></a>香气亦尔。<a id="a-PX"></a>叶如云色。<a id="a-PY"></a>众蜂围绕。<a id="a-PZ"></a>其影鲜泽。<a id="a-Pa"></a>天众围绕。<a id="a-Pb"></a>如第二日。<a id="a-Pc"></a>见光威德。<a id="a-Pd"></a>其香普熏一百由旬。<a id="a-Pe"></a>其枝遍覆一百由旬。<a id="a-Pf"></a>根亦如是。<a id="a-Pg"></a>一切天众皆大欢喜。<a id="a-Ph"></a>其天树王。<a id="a-Pi"></a>光明香气。<a id="a-Pj"></a>如本具足。<a id="a-Pk"></a>譬如六万众山之中。<a id="a-Pl"></a>须弥山王最为第一。<a id="a-Pm"></a>种种树中。<a id="a-Pn"></a>波利耶多树。<a id="a-Po"></a>光明庄严。<a id="a-Pp"></a>亦复如是。<a id="a-Pq"></a>最为第一。<a id="a-Pr"></a>见胜光明。<a id="a-Ps"></a>威德殊胜。<a id="a-Pt"></a>充满具足。<a id="a-Pu"></a>明净显现。<a id="a-Pv"></a>具足明焰。<a id="a-Pw"></a>三十三天。<a id="a-Px"></a>见之欢喜。<a id="a-Py"></a>共相谓曰。<a id="a-Pz"></a>汝等天子。<a id="a-Q0"></a>见佛如是大势力不。<a id="a-Q1"></a>此天树王。<a id="a-Q2"></a>华叶光明香气具足。<a id="a-Q3"></a>如本不异。<a id="a-Q4"></a>三十三天。<a id="a-Q5"></a>见树势力。<a id="a-Q6"></a>光明增胜。<a id="a-Q7"></a>皆离疑网。<a id="a-Q8"></a>阎浮提人。<a id="a-Q9"></a>顺法修行。<a id="a-QA"></a>念法心胜。<a id="a-QB"></a>魔军损减。<a id="a-QC"></a>非法恶龙及阿修罗。<a id="a-QD"></a>不能破坏。<a id="a-QE"></a>如法之人。<a id="a-QF"></a>正法增长。<a id="a-QG"></a>天众不减于天女中不复劣弱。<a id="a-QH"></a>魔军减少。<a id="a-QI"></a>天众大力。<a id="a-QJ"></a>以树王相。<a id="a-QK"></a>当知诸天有大威德。<a id="a-QL"></a>如是三十三天。<a id="a-QM"></a>各各说已。<a id="a-QN"></a>尔时护世。<a id="a-QO"></a>从阎浮提。<a id="a-QP"></a>诣第二天波利耶多树王园中。<a id="a-QQ"></a>是时护世。<a id="a-QR"></a>见三十三天。<a id="a-QS"></a>于波利耶多树下。<a id="a-QT"></a>以清净心。<a id="a-QU"></a>供养如来。<a id="a-QV"></a>身出光明。<a id="a-QW"></a>到已头面顶礼帝释。<a id="a-QX"></a>白天王言。<a id="a-QY"></a>诸天大众。<a id="a-QZ"></a>今应欢喜。<a id="a-Qa"></a>今阎浮提一切人民。<a id="a-Qb"></a>随顺法行。<a id="a-Qc"></a>供养父母沙门婆罗门。<a id="a-Qd"></a>恭敬长宿。<a id="a-Qe"></a>时诸天众。<a id="a-Qf"></a>闻其所说。<a id="a-Qg"></a>皆大欢喜。<a id="a-Qh"></a>供养护世。<a id="a-Qi"></a>作如是言。<a id="a-Qj"></a>汝令我喜。<a id="a-Qk"></a>汝亦如是。<a id="a-Ql"></a>常得庆悦。<a id="a-Qm"></a>以说阎浮提人行法行故。<a id="a-Qn"></a>如是天众。<a id="a-Qo"></a>闻护世天说如是语。<a id="a-Qp"></a>复设供养。<a id="a-Qq"></a>既供养已。<a id="a-Qr"></a>持如来像。<a id="a-Qs"></a>诣善法堂。<a id="a-Qt"></a>树王诸天。<a id="a-Qu"></a>及天帝释。<a id="a-Qv"></a>还入波利耶多树园。<a id="a-Qw"></a>夏四月中。<a id="a-Qx"></a>受天快乐。<a id="a-Qy"></a>游戏娱乐。<a id="a-Qz"></a>天女围绕。<a id="a-R0"></a>于夏四月游戏受乐。<a id="a-R1"></a>若有天子。<a id="a-R2"></a>从此命终。<a id="a-R3"></a>随业流转。<a id="a-R4"></a>堕于地狱饿鬼畜生。<a id="a-R5"></a>若有前业。<a id="a-R6"></a>得生人中。<a id="a-R7"></a>颜貌端正。<a id="a-R8"></a>人所乐见。<a id="a-R9"></a>心常欢喜。<a id="a-RA"></a>安乐无恼。<a id="a-RB"></a>众人爱敬。<a id="a-RC"></a>歌舞戏笑。<a id="a-RD"></a>常自娱乐。<a id="a-RE"></a>一切女人。<a id="a-RF"></a>若有见者。<a id="a-RG"></a>皆生爱敬。<a id="a-RH"></a>或为国王。<a id="a-RI"></a>或为大臣。<a id="a-RJ"></a>以余业故。</p>
 </body>
</html>