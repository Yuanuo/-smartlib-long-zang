<!doctype html>
<html id="z3IBUQkbQ" data-ver="1317">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十八</h1>
  <h2 id="a2">观天品第六之十七(夜摩天之三)</h2>
  <p id="a3">尔时如是。<a id="a-4"></a>始生天子。<a id="a-5"></a>作如是念。<a id="a-6"></a>彼天大乐。<a id="a-7"></a>胜于此间夜摩天王。<a id="a-8"></a>如是思惟。<a id="a-9"></a>于须臾间。<a id="a-A"></a>心动不定。<a id="a-B"></a>于境界乐心生爱乐。<a id="a-C"></a>复更深着。<a id="a-D"></a>观诸乐处。<a id="a-E"></a>普于天众何者何者受乐之事。<a id="a-F"></a>一切皆见。<a id="a-G"></a>次第安详游历彼处。<a id="a-H"></a>如是次近牟修楼陀夜摩天王所住之处。<a id="a-I"></a>王于彼处。<a id="a-J"></a>无量百千多亿天众围绕受乐。<a id="a-K"></a>多有无量诸天女众。<a id="a-L"></a>手执莲花围绕供养。<a id="a-M"></a>彼天王色。<a id="a-N"></a>不可比类。<a id="a-O"></a>无与等色。<a id="a-P"></a>威德光明。<a id="a-Q"></a>功德具足。<a id="a-R"></a>彼王出胜。<a id="a-S"></a>一切天众所有光明。<a id="a-T"></a>如日胜于一切星等众星围绕。<a id="a-U"></a>夜摩天王。<a id="a-V"></a>亦复如是。<a id="a-W"></a>威德殊胜。<a id="a-X"></a>在师子座。<a id="a-Y"></a>其座软触。<a id="a-Z"></a>非丝等成。<a id="a-a"></a>纯是妙宝希有之色。<a id="a-b"></a>形服庄严。<a id="a-c"></a>威德具足。<a id="a-d"></a>无量种声歌乐之音。<a id="a-e"></a>异异嬉戏。<a id="a-f"></a>闻欲功德。<a id="a-g"></a>胜心受乐。<a id="a-h"></a>夜摩天中。<a id="a-i"></a>如是境界。<a id="a-j"></a>更无胜者。<a id="a-k"></a>胜帝释王所有功德。<a id="a-l"></a>牟修楼陀夜摩天王。<a id="a-m"></a>有五十聚胜妙光明。<a id="a-n"></a>从身而出。<a id="a-o"></a>皆有焰起。<a id="a-p"></a>彼帝释王。<a id="a-q"></a>于两肩上。<a id="a-r"></a>二处出光。<a id="a-s"></a>彼光明聚。<a id="a-t"></a>于此则劣。<a id="a-u"></a>牟修楼陀夜摩天王。<a id="a-v"></a>六根门众。<a id="a-w"></a>以善业故。<a id="a-x"></a>如是和合。<a id="a-y"></a>于帝释王所有功德。<a id="a-z"></a>百倍为胜。<a id="a-10"></a>如是胜故。<a id="a-11"></a>不可比类。<a id="a-12"></a>彼色如是。<a id="a-13"></a>无可譬喻。<a id="a-14"></a>乐及境界。<a id="a-15"></a>亦如是胜。<a id="a-16"></a>不可譬喻。<a id="a-17"></a>彼王眷属。<a id="a-18"></a>下劣威德。<a id="a-19"></a>犹胜帝释。<a id="a-1A"></a>何况天王牟修楼陀。<a id="a-1B"></a>所有威德。<a id="a-1C"></a>内外清净。<a id="a-1D"></a>彼既如是。<a id="a-1E"></a>云何可喻。</p>
  <p id="a1F">尔时如是始生天子。<a id="a-1G"></a>即于遥见牟修楼陀天王之时。<a id="a-1H"></a>色乐威德一切微劣。<a id="a-1I"></a>既见天王。<a id="a-1J"></a>观自身已。<a id="a-1K"></a>如是思惟。<a id="a-1L"></a>我身于彼天王之身亿百千倍。<a id="a-1M"></a>百千千倍。<a id="a-1N"></a>微劣不如以行第一胜善业故。<a id="a-1O"></a>得此天王牟修楼陀上妙之身。<a id="a-1P"></a>此有如是殊胜威德。<a id="a-1Q"></a>何况所闻。<a id="a-1R"></a>名为寂静。<a id="a-1S"></a>胜于此王。<a id="a-1T"></a>牟修楼陀。<a id="a-1U"></a>所有威德。<a id="a-1V"></a>皆悉具足。<a id="a-1W"></a>上上天业。<a id="a-1X"></a>次第胜胜。<a id="a-1Y"></a>转转微妙。<a id="a-1Z"></a>如是少时。<a id="a-1a"></a>心思惟已。<a id="a-1b"></a>而复专听歌等音声。<a id="a-1c"></a>尔时如是始生天子。<a id="a-1d"></a>更复前进。<a id="a-1e"></a>安详徐诣牟修楼陀夜摩天王所住之处。<a id="a-1f"></a>牟修楼陀夜摩天王周匝。<a id="a-1g"></a>多有胜妙身色。<a id="a-1h"></a>第一庄严。<a id="a-1i"></a>容貌端正。<a id="a-1j"></a>殊胜威德。<a id="a-1k"></a>好身妙音。<a id="a-1l"></a>七千天女。<a id="a-1m"></a>近身歌舞喜笑游行。<a id="a-1n"></a>自余天女小远身者。<a id="a-1o"></a>不可计数。<a id="a-1p"></a>嬉戏娱乐。<a id="a-1q"></a>皆饮天酒。<a id="a-1r"></a>彼此共迭意念同心。<a id="a-1s"></a>彼诸天女。<a id="a-1t"></a>各得天王牟修楼陀。<a id="a-1u"></a>共受欲乐。<a id="a-1v"></a>心作是知。<a id="a-1w"></a>王唯爱我。<a id="a-1x"></a>更不爱余。<a id="a-1y"></a>于我得乐。<a id="a-1z"></a>不于余女。<a id="a-20"></a>唯我欲胜。<a id="a-21"></a>余则不尔。<a id="a-22"></a>夜摩天欲。<a id="a-23"></a>口说则成。<a id="a-24"></a>身不交合。<a id="a-25"></a>彼诸天女。<a id="a-26"></a>皆有是意。<a id="a-27"></a>一一皆谓牟修楼陀夜摩天王。<a id="a-28"></a>唯独爱之。</p>
  <p id="a29">尔时如是始生天子。<a id="a-2A"></a>更复前近牟修楼陀夜摩天王。<a id="a-2B"></a>见有无量百千天众之所围绕。<a id="a-2C"></a>有无量种具足胜妙功德舌语。<a id="a-2D"></a>调伏天众。<a id="a-2E"></a>牟修楼陀夜摩天王。<a id="a-2F"></a>于一切天。<a id="a-2G"></a>若旧生者。<a id="a-2H"></a>若始生者。<a id="a-2I"></a>皆悉普识。<a id="a-2J"></a>牟修楼陀。<a id="a-2K"></a>见始生天。<a id="a-2L"></a>眼则不转。<a id="a-2M"></a>自余旧天。<a id="a-2N"></a>即便语彼。<a id="a-2O"></a>始生天子。<a id="a-2P"></a>作如是言。<a id="a-2Q"></a>大王今者。<a id="a-2R"></a>如是看汝。<a id="a-2S"></a>何以不跪。</p>
  <p id="a2T">尔时如是始生天子。<a id="a-2U"></a>闻已即跪。<a id="a-2V"></a>尔时天王牟修楼陀。<a id="a-2W"></a>见其跪已。<a id="a-2X"></a>告言大仙。<a id="a-2Y"></a>汝今始生夜摩天地。<a id="a-2Z"></a>汝今可在夜摩天地第一乐处。<a id="a-2a"></a>于中受乐。<a id="a-2b"></a>汝以修行三种善业。<a id="a-2c"></a>得生此处。<a id="a-2d"></a>汝今善来。<a id="a-2e"></a>自善业故。<a id="a-2f"></a>此中受乐。<a id="a-2g"></a>于此天处。<a id="a-2h"></a>久住多时。<a id="a-2i"></a>勿放逸行。<a id="a-2j"></a>牟修楼陀夜摩天王。<a id="a-2k"></a>为始生天。<a id="a-2l"></a>而说偈言。</p>
  <p id="a2m">始初生天子　　若爱此生乐</p>
  <p id="a2n">彼不及退苦　　十六分中一</p>
  <p id="a2o">味少怖畏多　　常诳惑丈夫</p>
  <p id="a2p">如乾闼婆城　　欲乐味亦尔</p>
  <p id="a2q">此欲极为恶　　能破坏众生</p>
  <p id="a2r">是故有智者　　心常不信欲</p>
  <p id="a2s">牟修楼陀夜摩天王。<a id="a-2t"></a>如是教彼始生天子。<a id="a-2u"></a>始生天子。<a id="a-2v"></a>如是启白。<a id="a-2w"></a>牟修楼陀夜摩天王。<a id="a-2x"></a>而作是言。<a id="a-2y"></a>实尔。<a id="a-2z"></a>天王。<a id="a-30"></a>我初不知此天之中有如是过。<a id="a-31"></a>不知天中。<a id="a-32"></a>云何法行如他余天之所行作。<a id="a-33"></a>我如是作。<a id="a-34"></a>我自不知。<a id="a-35"></a>尔时天王牟修楼陀。<a id="a-36"></a>复说偈言。</p>
  <p id="a37">若至死到时　　更无余同伴</p>
  <p id="a38">死后异处去　　无有共行者</p>
  <p id="a39">众生心种种　　若干心性欲</p>
  <p id="a3A">如是异异业　　造作生死缚</p>
  <p id="a3B">乃至即生时　　必定已属死</p>
  <p id="a3C">种种痴覆心　　于此不知怖</p>
  <p id="a3D">若退时已到　　能破第一有</p>
  <p id="a3E">彼痴心不觉　　死苦之可畏</p>
  <p id="a3F">欢喜生放逸　　数数受生死</p>
  <p id="a3G">痴者不觉知　　境界能诳天</p>
  <p id="a3H">境界蛇能啮　　境界爱生痴</p>
  <p id="a3I">天常不觉知　　退时大怖畏</p>
  <p id="a3J">生苦最为大　　退无如是苦</p>
  <p id="a3K">如是大生苦　　唯天中成就</p>
  <p id="a3L">业风之所吹　　轮转受大苦</p>
  <p id="a3M">丈夫死所将　　心诳不自在</p>
  <p id="a3N">非父亦非母　　非知识非亲</p>
  <p id="a3O">若死时既至　　无有同伴者</p>
  <p id="a3P">本性如是诳　　一切无伴侣</p>
  <p id="a3Q">唯意如是恶　　各各迭相诳</p>
  <p id="a3R">非余亦非亲　　而能为救者</p>
  <p id="a3S">死时既到已　　亲亦如非亲</p>
  <p id="a3T">汝若见非亲　　亦受大快乐</p>
  <p id="a3U">死王力自在　　公夺大乐去</p>
  <p id="a3V">境界令心迷　　常为欲所使</p>
  <p id="a3W">虽未觉苦恼　　必定得不疑</p>
  <p id="a3X">牟修楼陀夜摩天王。<a id="a-3Y"></a>以如是等真实之法。<a id="a-3Z"></a>教彼如是始生天子。<a id="a-3a"></a>时彼天子。<a id="a-3b"></a>既得闻已。<a id="a-3c"></a>心生厌离。<a id="a-3d"></a>于须臾间。<a id="a-3e"></a>还复歌舞戏乐喜笑。<a id="a-3f"></a>更复染着。<a id="a-3g"></a>一切世间愚痴凡夫。<a id="a-3h"></a>心无常故。<a id="a-3i"></a>心不定故。<a id="a-3j"></a>以乐力胜覆其心故。<a id="a-3k"></a>为爱使故。<a id="a-3l"></a>心百倍动。<a id="a-3m"></a>以此因缘。<a id="a-3n"></a>天放逸行。<a id="a-3o"></a>以如是故。<a id="a-3p"></a>乃至少法。<a id="a-3q"></a>不住心中。</p>
  <p id="a3r">尔时如是始生天子。<a id="a-3s"></a>于彼天王牟修楼陀堂殿之所。<a id="a-3t"></a>种种戏乐。<a id="a-3u"></a>共自眷属。<a id="a-3v"></a>如是歌舞。<a id="a-3w"></a>种种嬉戏。<a id="a-3x"></a>五欲功德。<a id="a-3y"></a>皆悉具有。<a id="a-3z"></a>境界受乐。<a id="a-40"></a>和集还去。<a id="a-41"></a>着来时道。<a id="a-42"></a>到自所止。<a id="a-43"></a>云处游行。<a id="a-44"></a>本所住处。<a id="a-45"></a>既还到已。<a id="a-46"></a>复共余天。<a id="a-47"></a>种种受乐。<a id="a-48"></a>嬉戏游行。<a id="a-49"></a>向名广殿。<a id="a-4A"></a>彼殿可爱。<a id="a-4B"></a>今具足说。<a id="a-4C"></a>内有二十那由他舍。<a id="a-4D"></a>有种种色。<a id="a-4E"></a>异异形相。<a id="a-4F"></a>宝光明集。<a id="a-4G"></a>多有天众。<a id="a-4H"></a>诸天女众。<a id="a-4I"></a>如是妙殿。<a id="a-4J"></a>随天所念。<a id="a-4K"></a>一切皆得。<a id="a-4L"></a>如彼天子心之所念。<a id="a-4M"></a>一切皆得。<a id="a-4N"></a>如是之色。<a id="a-4O"></a>如是形相。<a id="a-4P"></a>园林花池。<a id="a-4Q"></a>多有无量百千鸟众。<a id="a-4R"></a>以为庄严。<a id="a-4S"></a>七宝山峰。<a id="a-4T"></a>彼殿如是。<a id="a-4U"></a>天善业故。<a id="a-4V"></a>若天忆念欲游行时。<a id="a-4W"></a>殿并园林。<a id="a-4X"></a>莲花河池。<a id="a-4Y"></a>种种天树。<a id="a-4Z"></a>飞行虚空。<a id="a-4a"></a>如鸟无异。<a id="a-4b"></a>若天忆念。<a id="a-4c"></a>此殿动去。<a id="a-4d"></a>我则受乐。<a id="a-4e"></a>即于念时飞行而去。<a id="a-4f"></a>若天忆念。<a id="a-4g"></a>起如是心。<a id="a-4h"></a>随我所须。<a id="a-4i"></a>饮食具足。<a id="a-4j"></a>则有河流。<a id="a-4k"></a>皆是天食。<a id="a-4l"></a>无量种种。<a id="a-4m"></a>皆悉具足。<a id="a-4n"></a>随念而有。<a id="a-4o"></a>色香味具。<a id="a-4p"></a>满河流出。<a id="a-4q"></a>以彼天子本善业故。<a id="a-4r"></a>若不善业。<a id="a-4s"></a>无此境界。</p>
  <p id="a4t">又复此天。<a id="a-4u"></a>生如是念。<a id="a-4v"></a>我此殿内转更宽博。<a id="a-4w"></a>广百由旬。<a id="a-4x"></a>即于念时。<a id="a-4y"></a>多有无量种种可爱诸流水河。<a id="a-4z"></a>妙莲花池。<a id="a-50"></a>并诸涧谷。<a id="a-51"></a>具足房舍。<a id="a-52"></a>种种园林。<a id="a-53"></a>妙莲花等。<a id="a-54"></a>皆悉具足。<a id="a-55"></a>如是宽博。<a id="a-56"></a>彼天见已。<a id="a-57"></a>转更欢喜。<a id="a-58"></a>生如是心。<a id="a-59"></a>我于此处。<a id="a-5A"></a>游行戏乐。<a id="a-5B"></a>我心欢喜。<a id="a-5C"></a>更共余天此中受乐。<a id="a-5D"></a>复令余天于此殿中共我戏乐。<a id="a-5E"></a>若夜摩王天众来此。<a id="a-5F"></a>我共受乐。<a id="a-5G"></a>即彼天子。<a id="a-5H"></a>心生念时。<a id="a-5I"></a>牟修楼陀夜摩天王。<a id="a-5J"></a>所有天众。<a id="a-5K"></a>向其殿内。<a id="a-5L"></a>而共游戏。<a id="a-5M"></a>即于念时。<a id="a-5N"></a>彼天发行。<a id="a-5O"></a>有乘鹅者。<a id="a-5P"></a>乘孔雀者。<a id="a-5Q"></a>复有乘于他养鸟者。<a id="a-5R"></a>有乘花者。<a id="a-5S"></a>有乘鸭者。<a id="a-5T"></a>复有异天乘鸳鸯者。<a id="a-5U"></a>复有乘于命命鸟者。<a id="a-5V"></a>有乘树者。<a id="a-5W"></a>如是异异种种乘来。<a id="a-5X"></a>胜欢喜心。<a id="a-5Y"></a>乐音游戏复共种种形服庄严。<a id="a-5Z"></a>诸天女等。<a id="a-5a"></a>喜笑歌舞。<a id="a-5b"></a>莲花妙鬘。<a id="a-5c"></a>角络其体。<a id="a-5d"></a>受第一乐。<a id="a-5e"></a>胜欢喜心。<a id="a-5f"></a>天女赞叹。<a id="a-5g"></a>乘空而行。<a id="a-5h"></a>向天游戏殿舍之中。<a id="a-5i"></a>既行到已。<a id="a-5j"></a>彼此迭共种种受乐。<a id="a-5k"></a>如是游戏放逸行故。<a id="a-5l"></a>其心不定。<a id="a-5m"></a>牟修楼陀夜摩天王。<a id="a-5n"></a>见其放逸。<a id="a-5o"></a>而观察之。<a id="a-5p"></a>如放逸天。<a id="a-5q"></a>放逸行观。<a id="a-5r"></a>生如是心。<a id="a-5s"></a>我于今者。<a id="a-5t"></a>以何方便而能利益安乐如是放逸之天。<a id="a-5u"></a>尔时天王牟修楼陀。<a id="a-5v"></a>复微细意。<a id="a-5w"></a>深思惟曰。<a id="a-5x"></a>今令余天须陀洹者。<a id="a-5y"></a>共我相随。<a id="a-5z"></a>筹量语论。<a id="a-60"></a>如彼地处。<a id="a-61"></a>云云游行地处之中。<a id="a-62"></a>种种受乐。<a id="a-63"></a>行于放逸。<a id="a-64"></a>云何善法。<a id="a-65"></a>摄取彼天。<a id="a-66"></a>自他利益。<a id="a-67"></a>彼此皆作。<a id="a-68"></a>令我及彼皆离过罪。<a id="a-69"></a>我为善友。<a id="a-6A"></a>令彼利益。<a id="a-6B"></a>说法利他。<a id="a-6C"></a>是善知识。<a id="a-6D"></a>若教恶业。<a id="a-6E"></a>则是怨家。<a id="a-6F"></a>能令和集地狱恶业。<a id="a-6G"></a>尔时天王牟修楼陀。<a id="a-6H"></a>共须陀洹。<a id="a-6I"></a>既筹量已。<a id="a-6J"></a>自神通力化作妙殿。<a id="a-6K"></a>共升彼殿。<a id="a-6L"></a>而向彼去。<a id="a-6M"></a>第一河池。<a id="a-6N"></a>流水具足。<a id="a-6O"></a>园林诸树。<a id="a-6P"></a>皆悉备有。<a id="a-6Q"></a>无量种种。<a id="a-6R"></a>皆悉可爱。<a id="a-6S"></a>有如是等胜妙之事。<a id="a-6T"></a>共向彼处云云游行地处之殿。<a id="a-6U"></a>则为下劣。<a id="a-6V"></a>百倍不如。<a id="a-6W"></a>千倍不如。<a id="a-6X"></a>何以故。<a id="a-6Y"></a>善业力故。<a id="a-6Z"></a>夜摩天中。<a id="a-6a"></a>一切诸天。<a id="a-6b"></a>所有善业。<a id="a-6c"></a>牟修楼陀夜摩天王。<a id="a-6d"></a>善业最胜。<a id="a-6e"></a>善业胜者。<a id="a-6f"></a>神通亦胜。<a id="a-6g"></a>以此因缘。<a id="a-6h"></a>其殿则胜。<a id="a-6i"></a>有妙光明。<a id="a-6j"></a>胜于一切夜摩诸天所有殿舍。<a id="a-6k"></a>譬如日殿。<a id="a-6l"></a>一切余殿。<a id="a-6m"></a>不及少分。<a id="a-6n"></a>如是彼殿。<a id="a-6o"></a>最为殊胜。<a id="a-6p"></a>余天之殿。<a id="a-6q"></a>不及少分。<a id="a-6r"></a>彼如是殿。<a id="a-6s"></a>自分功德。<a id="a-6t"></a>皆悉具足。<a id="a-6u"></a>行虚空中。<a id="a-6v"></a>向彼地处云云游行受乐地处。<a id="a-6w"></a>须陀洹天。<a id="a-6x"></a>相随共往。<a id="a-6y"></a>以须陀洹圣人之天少放逸行故。<a id="a-6z"></a>与相随向彼地处。</p>
  <p id="a70">尔时彼处放逸行天。<a id="a-71"></a>既见天王牟修楼陀。<a id="a-72"></a>生敬重心。<a id="a-73"></a>速尔前进。<a id="a-74"></a>一切皆向牟修楼陀夜摩天王。<a id="a-75"></a>相与奉迎。<a id="a-76"></a>或百或千。<a id="a-77"></a>百百千千。<a id="a-78"></a>如是一切奉迎天王。<a id="a-79"></a>尔时天王牟修楼陀。<a id="a-7A"></a>既到彼殿。<a id="a-7B"></a>即作神通。<a id="a-7C"></a>变化力故。<a id="a-7D"></a>令彼迎天。<a id="a-7E"></a>忽尔之中。<a id="a-7F"></a>各不相见。<a id="a-7G"></a>唯见自身。<a id="a-7H"></a>独近天王。<a id="a-7I"></a>于其乐音。<a id="a-7J"></a>一切不闻。<a id="a-7K"></a>种种妙色。<a id="a-7L"></a>皆悉不见。<a id="a-7M"></a>以王神通故。<a id="a-7N"></a>令使尔彼天。<a id="a-7O"></a>各各有如是心。<a id="a-7P"></a>唯我在此。<a id="a-7Q"></a>自余诸天为何所在。<a id="a-7R"></a>恒常共我坐此殿中。<a id="a-7S"></a>今何处去。<a id="a-7T"></a>一切不见。<a id="a-7U"></a>如是念已。<a id="a-7V"></a>彼天各各前向天王牟修楼陀。<a id="a-7W"></a>唯见天王及须陀洹。<a id="a-7X"></a>不见余者。<a id="a-7Y"></a>彼一切天。<a id="a-7Z"></a>各各皆生希有之心。<a id="a-7a"></a>心生怖畏。<a id="a-7b"></a>皆白天王牟修楼陀。<a id="a-7c"></a>作如是言。<a id="a-7d"></a>我此殿中。<a id="a-7e"></a>共住诸天。<a id="a-7f"></a>不知今者向何处去。<a id="a-7g"></a>尔时天王牟修楼陀。<a id="a-7h"></a>告彼天言。<a id="a-7i"></a>如是等天。<a id="a-7j"></a>一切放逸。<a id="a-7k"></a>行放逸行。<a id="a-7l"></a>以业尽故。<a id="a-7m"></a>退堕地狱饿鬼畜生。<a id="a-7n"></a>或生人中。<a id="a-7o"></a>若放逸天。<a id="a-7p"></a>行放逸行。<a id="a-7q"></a>放逸所坏。<a id="a-7r"></a>为境界爱之所破坏。<a id="a-7s"></a>心乐五欲诸功德故。<a id="a-7t"></a>于境界火。<a id="a-7u"></a>心念分别而自焰然。<a id="a-7v"></a>从自心燧生此炽火。<a id="a-7w"></a>业风所吹。<a id="a-7x"></a>名广殿中心未厌足。<a id="a-7y"></a>为五焰火所烧然已。<a id="a-7z"></a>复为地狱大火所烧。<a id="a-80"></a>受种种苦。<a id="a-81"></a>自心所诳。<a id="a-82"></a>身坏命终。<a id="a-83"></a>生地狱中。<a id="a-84"></a>此放逸过。<a id="a-85"></a>一切过中。<a id="a-86"></a>最为胜上。<a id="a-87"></a>何以故。<a id="a-88"></a>为放逸过所破坏者。<a id="a-89"></a>散失一切诸善法故。<a id="a-8A"></a>彼如是天。<a id="a-8B"></a>自心自诳。<a id="a-8C"></a>如是痴天。<a id="a-8D"></a>后时心悔。<a id="a-8E"></a>尔时彼处一切诸天。<a id="a-8F"></a>既于天王牟修楼陀。<a id="a-8G"></a>如是闻已。<a id="a-8H"></a>一一心中。<a id="a-8I"></a>皆生厌离。<a id="a-8J"></a>皆生怖畏。<a id="a-8K"></a>各白天王牟修楼陀。<a id="a-8L"></a>而作是言。<a id="a-8M"></a>天主大王。<a id="a-8N"></a>云何如是一念之顷。<a id="a-8O"></a>一切天退。<a id="a-8P"></a>此未曾有。<a id="a-8Q"></a>一切诸天。<a id="a-8R"></a>于一念顷。<a id="a-8S"></a>如是皆退。<a id="a-8T"></a>云云游行地处尽空。<a id="a-8U"></a>此为甚苦。<a id="a-8V"></a>以何方便。<a id="a-8W"></a>令我不退。<a id="a-8X"></a>不受苦恼不爱别离令我不受别离之苦令我不堕地狱饿鬼畜生等中。<a id="a-8Y"></a>尔时天王牟修楼陀。<a id="a-8Z"></a>即为彼天。<a id="a-8a"></a>而说偈言。</p>
  <p id="a8b">行放逸道者　　则不见贤善</p>
  <p id="a8c">犹如钻冰者　　火则不可得</p>
  <p id="a8d">离因则无果　　无因果叵得</p>
  <p id="a8e">放逸求功德　　究竟不可获</p>
  <p id="a8f">放逸破坏生　　如是转行天</p>
  <p id="a8g">彼痴失善业　　堕于恶道处</p>
  <p id="a8h">若有是痴心　　于爱欲受乐</p>
  <p id="a8i">后得衰恼已　　其心则生悔</p>
  <p id="a8j">欲火所烧者　　为境界所诳</p>
  <p id="a8k">不得寂静道　　一切上乐处</p>
  <p id="a8l">若世间欲乐　　若爱所生乐</p>
  <p id="a8m">不及一内乐　　十六分之一</p>
  <p id="a8n">猗生为第一　　白法离生死</p>
  <p id="a8o">爱尽第一乐　　毕竟不退乐</p>
  <p id="a8p">不怖畏知足　　此修者不求</p>
  <p id="a8q">如是禅定乐　　更无乐可比</p>
  <p id="a8r">若不为爱缚　　疑所不坏者</p>
  <p id="a8s">彼则渡有海　　常受一切乐</p>
  <p id="a8t">若心住欲者　　彼则不受乐</p>
  <p id="a8u">是一切苦器　　入于地狱处</p>
  <p id="a8v">常为业罥缚　　之所牵挽者</p>
  <p id="a8w">一切无能救　　令脱此苦者</p>
  <p id="a8x">所见去来法　　由业有生死</p>
  <p id="a8y">去来皆如是　　业因之所得</p>
  <p id="a8z">愚痴故贪欲　　乃至终退时</p>
  <p id="a90">受生死大苦　　而不能觉知</p>
  <p id="a91">以愚痴覆故　　受乐不厌足</p>
  <p id="a92">以不知足故　　如是常破坏</p>
  <p id="a93">非初非中后　　非今非后世</p>
  <p id="a94">常修习欲者　　无明故流转</p>
  <p id="a95">以善业尽故　　于此处必退</p>
  <p id="a96">食放逸毒者　　痴故不觉知</p>
  <p id="a97">此身念念变　　以痴故不觉</p>
  <p id="a98">于后欲退时　　乃觉知苦恼</p>
  <p id="a99">若于苦怖畏　　及怖畏死者</p>
  <p id="a9A">应念于正法　　如是必得乐</p>
  <p id="a9B">尔时彼天。<a id="a-9C"></a>既闻天王牟修楼陀如是说已。<a id="a-9D"></a>于放逸行。<a id="a-9E"></a>少时心离。<a id="a-9F"></a>复白天王牟修楼陀。<a id="a-9G"></a>而作是言。<a id="a-9H"></a>天主大王。<a id="a-9I"></a>此一切天。<a id="a-9J"></a>皆悉不见。<a id="a-9K"></a>岂一念间。<a id="a-9L"></a>皆破坏耶。<a id="a-9M"></a>一切失耶。<a id="a-9N"></a>愿王实说。<a id="a-9O"></a>尔时天王牟修楼陀。<a id="a-9P"></a>即告之言。<a id="a-9Q"></a>如来善业。<a id="a-9R"></a>还如是去。<a id="a-9S"></a>以业尽故。<a id="a-9T"></a>一切业。<a id="a-9U"></a>法决定如是。<a id="a-9V"></a>一切众生。<a id="a-9W"></a>迭相别离。<a id="a-9X"></a>心生懊恼。<a id="a-9Y"></a>老病死等。<a id="a-9Z"></a>如是三种。<a id="a-9a"></a>有相对法。<a id="a-9b"></a>命少无病。<a id="a-9c"></a>若何丈夫。<a id="a-9d"></a>或人或天。<a id="a-9e"></a>心不放逸。<a id="a-9f"></a>不放逸行。<a id="a-9g"></a>彼于如是三种可畏。<a id="a-9h"></a>则能觉知。<a id="a-9i"></a>如此三种命少无病。<a id="a-9j"></a>以放逸故。<a id="a-9k"></a>能令皆失。<a id="a-9l"></a>一切诸天。<a id="a-9m"></a>毕竟如是。<a id="a-9n"></a>死未来间。<a id="a-9o"></a>勤行精进。<a id="a-9p"></a>作诸方便。<a id="a-9q"></a>三种精进。<a id="a-9r"></a>谓施戒智。<a id="a-9s"></a>此三能除此三大畏。<a id="a-9t"></a>无量分别。<a id="a-9u"></a>常随逐行。<a id="a-9v"></a>暂时不离。<a id="a-9w"></a>若不畏者。<a id="a-9x"></a>彼则于后临欲死时。<a id="a-9y"></a>口面破坏。<a id="a-9z"></a>眼目转动。<a id="a-A0"></a>诸根干燥。<a id="a-A1"></a>一切诸亲。<a id="a-A2"></a>兄弟妻子眷属皆舍。<a id="a-A3"></a>尔时则为退爱别离火之所烧。<a id="a-A4"></a>极大苦死。<a id="a-A5"></a>彼一切天。<a id="a-A6"></a>于一切时。<a id="a-A7"></a>无量分别。<a id="a-A8"></a>五欲现前。<a id="a-A9"></a>歌舞戏笑。<a id="a-AA"></a>欢喜游行。<a id="a-AB"></a>于园林中。<a id="a-AC"></a>如是受乐。<a id="a-AD"></a>放逸境界。<a id="a-AE"></a>如见善友。<a id="a-AF"></a>知识之面。<a id="a-AG"></a>不觉其果。<a id="a-AH"></a>彼于后时。<a id="a-AI"></a>悔火所烧。<a id="a-AJ"></a>我身云何不作善业。<a id="a-AK"></a>何不布施。<a id="a-AL"></a>何不持戒。<a id="a-AM"></a>何不修智。<a id="a-AN"></a>如是三种。<a id="a-AO"></a>我何不作。<a id="a-AP"></a>由放逸故。<a id="a-AQ"></a>我于今者孤独而死舍离诸亲及兄弟等。<a id="a-AR"></a>为死所摄。<a id="a-AS"></a>如是将去。<a id="a-AT"></a>离此世间第一爱处。<a id="a-AU"></a>无量境界受乐之处。<a id="a-AV"></a>如是后时。<a id="a-AW"></a>心生悔恼。<a id="a-AX"></a>乃至如是能破坏天。<a id="a-AY"></a>大力死王未来之间。<a id="a-AZ"></a>汝等毕竟莫行放逸。<a id="a-Aa"></a>舍放逸故。<a id="a-Ab"></a>必得安隐。<a id="a-Ac"></a>于彼死时。<a id="a-Ad"></a>不为悔火之所烧然。<a id="a-Ae"></a>如此之道第一安隐。<a id="a-Af"></a>凡诸一切衰恼之者。<a id="a-Ag"></a>于施戒智。<a id="a-Ah"></a>乐修多作。<a id="a-Ai"></a>彼时依此蒙救得脱。<a id="a-Aj"></a>是依是救。<a id="a-Ak"></a>是大力伴。<a id="a-Al"></a>若死至时。<a id="a-Am"></a>必定不免。<a id="a-An"></a>必能破坏彼来至时。<a id="a-Ao"></a>不可禁制。<a id="a-Ap"></a>不可免离。<a id="a-Aq"></a>能夺一切众生之命。<a id="a-Ar"></a>如是恶死。<a id="a-As"></a>何不方便。<a id="a-At"></a>精进勤修。<a id="a-Au"></a>令使不来。<a id="a-Av"></a>一切放逸恶未至时。<a id="a-Aw"></a>甚为贤善。<a id="a-Ax"></a>如大毒火。<a id="a-Ay"></a>放逸亦尔。<a id="a-Az"></a>汝等诸天。<a id="a-B0"></a>是放逸使。<a id="a-B1"></a>又复诸天。<a id="a-B2"></a>皆属放逸。<a id="a-B3"></a>彼放逸怨。<a id="a-B4"></a>随逐不舍。<a id="a-B5"></a>于园林中山峰之上。<a id="a-B6"></a>游戏而行一切诸法。<a id="a-B7"></a>皆悉无常。<a id="a-B8"></a>而谓是常。<a id="a-B9"></a>生如是心。<a id="a-BA"></a>我常共彼诸天女众。<a id="a-BB"></a>相随受乐。<a id="a-BC"></a>如是天女。<a id="a-BD"></a>常少不老。<a id="a-BE"></a>我此天女常共相随。<a id="a-BF"></a>终不能别如是常为诸境界乐之所诳惑。<a id="a-BG"></a>第一大力。<a id="a-BH"></a>能为破坏。<a id="a-BI"></a>死王既至。<a id="a-BJ"></a>非诸天女能遮能救。<a id="a-BK"></a>彼思量心。<a id="a-BL"></a>亦不能救。<a id="a-BM"></a>常不别心。<a id="a-BN"></a>亦不能救。<a id="a-BO"></a>彼所思惟。<a id="a-BP"></a>一切皆空。<a id="a-BQ"></a>一切无常。<a id="a-BR"></a>不坚不牢。<a id="a-BS"></a>既为放逸所破坏已。<a id="a-BT"></a>生于地狱饿鬼畜生。<a id="a-BU"></a>为痴所坏。<a id="a-BV"></a>致此大苦。<a id="a-BW"></a>又复彼天。<a id="a-BX"></a>于无始时轮转生退。<a id="a-BY"></a>数数懊恼。<a id="a-BZ"></a>常被诳惑。<a id="a-Ba"></a>愚痴不觉。</p>
  <p id="aBb">尔时天主牟修楼陀。<a id="a-Bc"></a>法相应语。<a id="a-Bd"></a>义相应语。<a id="a-Be"></a>如是说已。<a id="a-Bf"></a>若彼处天有智慧者。<a id="a-Bg"></a>则于彼语。<a id="a-Bh"></a>犹如甘露。<a id="a-Bi"></a>无垢清净。<a id="a-Bj"></a>摄取在心。<a id="a-Bk"></a>舍离放逸。<a id="a-Bl"></a>于欲深厌。<a id="a-Bm"></a>彼天如是心正念已。<a id="a-Bn"></a>即向天王牟修楼陀。<a id="a-Bo"></a>而说偈言。</p>
  <p id="aBp">若利益及实　　如相应不异</p>
  <p id="aBq">天作如是语　　是利益之因</p>
  <p id="aBr">能摄心寂静　　如是者得乐</p>
  <p id="aBs">从乐至乐处　　必得乐不疑</p>
  <p id="aBt">若于此颠倒　　放逸破坏天</p>
  <p id="aBu">如是痴心者　　必当堕地狱</p>
  <p id="aBv">如是天子。<a id="a-Bw"></a>既向天王。<a id="a-Bx"></a>如是说已。<a id="a-By"></a>生厌离心彼诸天子。<a id="a-Bz"></a>又复重尔问天王言。<a id="a-C0"></a>我今有疑。<a id="a-C1"></a>此殿舍中。<a id="a-C2"></a>一切天众。<a id="a-C3"></a>为何处去。<a id="a-C4"></a>尔时天王牟修楼陀。<a id="a-C5"></a>见其调伏。<a id="a-C6"></a>心生厌离。<a id="a-C7"></a>已舍放逸。<a id="a-C8"></a>即摄神通。<a id="a-C9"></a>彼诸天众。<a id="a-CA"></a>迭互相见。<a id="a-CB"></a>既相见已。<a id="a-CC"></a>彼此迭共生欢喜心。<a id="a-CD"></a>彼诸天众。<a id="a-CE"></a>心欢喜已。<a id="a-CF"></a>牟修楼陀夜摩天王。<a id="a-CG"></a>而告之言。<a id="a-CH"></a>汝等各各迭相见障。<a id="a-CI"></a>向来乃是我神通力所障碍故。<a id="a-CJ"></a>而令汝等互不相见。<a id="a-CK"></a>汝于今者还复迭共相见如本。<a id="a-CL"></a>彼能破坏。<a id="a-CM"></a>大力死王。<a id="a-CN"></a>若来至者。<a id="a-CO"></a>百千亿劫。<a id="a-CP"></a>永不相见。<a id="a-CQ"></a>令汝等退。<a id="a-CR"></a>生在地狱饿鬼畜生。<a id="a-CS"></a>更不可得。<a id="a-CT"></a>如是相见。<a id="a-CU"></a>是故应念。<a id="a-CV"></a>不行放逸。<a id="a-CW"></a>勿起异心。<a id="a-CX"></a>常当摄意。<a id="a-CY"></a>勿乐境界。<a id="a-CZ"></a>尔时多天。<a id="a-Ca"></a>如是闻已。<a id="a-Cb"></a>极生厌离。<a id="a-Cc"></a>心厌离故。<a id="a-Cd"></a>得须陀洹。<a id="a-Ce"></a>尔时天王牟修楼陀。<a id="a-Cf"></a>如是知已甚大欢喜。<a id="a-Cg"></a>生如是心。<a id="a-Ch"></a>我于今者。<a id="a-Ci"></a>所作已办。<a id="a-Cj"></a>自意满足。<a id="a-Ck"></a>舍离此处。<a id="a-Cl"></a>向嬉戏处。<a id="a-Cm"></a>云处游行诸天众等。<a id="a-Cn"></a>第一善心。<a id="a-Co"></a>若有已得须陀洹者。<a id="a-Cp"></a>不放逸行。<a id="a-Cq"></a>若不得者。<a id="a-Cr"></a>其心则轻。<a id="a-Cs"></a>犹行放逸。<a id="a-Ct"></a>乐放逸行。<a id="a-Cu"></a>乐放逸乐。<a id="a-Cv"></a>如是园林。<a id="a-Cw"></a>流水河池。<a id="a-Cx"></a>山峰涧谷。<a id="a-Cy"></a>共诸天女。<a id="a-Cz"></a>受种种乐。<a id="a-D0"></a>不虑死畏。<a id="a-D1"></a>乃至彼处。<a id="a-D2"></a>受乐游戏。<a id="a-D3"></a>歌舞喜笑。<a id="a-D4"></a>可爱善业。<a id="a-D5"></a>和集皆尽。<a id="a-D6"></a>善业尽已。<a id="a-D7"></a>于所应作。<a id="a-D8"></a>悉皆不作。<a id="a-D9"></a>复堕地狱饿鬼畜生。<a id="a-DA"></a>若有余业。<a id="a-DB"></a>生于人中。<a id="a-DC"></a>常一切时。<a id="a-DD"></a>第一喜乐。<a id="a-DE"></a>第一端正。<a id="a-DF"></a>第一财物。<a id="a-DG"></a>具足而有。<a id="a-DH"></a>一切人爱。<a id="a-DI"></a>本性心喜。<a id="a-DJ"></a>随顺法行。<a id="a-DK"></a>嬉戏歌舞。<a id="a-DL"></a>而受诸乐。<a id="a-DM"></a>乐行寺舍。<a id="a-DN"></a>有莲华处。<a id="a-DO"></a>流水河池。<a id="a-DP"></a>若王大臣。<a id="a-DQ"></a>王等富者。<a id="a-DR"></a>一切知识。<a id="a-DS"></a>皆共善友。<a id="a-DT"></a>诸亲兄弟。<a id="a-DU"></a>心皆爱乐。<a id="a-DV"></a>常不妄语。<a id="a-DW"></a>心常正直。<a id="a-DX"></a>一切善人。<a id="a-DY"></a>常乐共行。<a id="a-DZ"></a>不坏威仪。<a id="a-Da"></a>无量功德。<a id="a-Db"></a>皆悉具足。<a id="a-Dc"></a>如是彼人。<a id="a-Dd"></a>身聚具足。<a id="a-De"></a>如是得身。<a id="a-Df"></a>以余业故。<a id="a-Dg"></a>又彼比丘。<a id="a-Dh"></a>知业果报。<a id="a-Di"></a>观夜摩天所有地处。<a id="a-Dj"></a>彼见闻知。<a id="a-Dk"></a>彼夜摩天。<a id="a-Dl"></a>复有地处。<a id="a-Dm"></a>名为积负。<a id="a-Dn"></a>众生何业生彼地处。<a id="a-Do"></a>彼见闻知。<a id="a-Dp"></a>若善丈夫。<a id="a-Dq"></a>常畏业果。<a id="a-Dr"></a>心性正直。<a id="a-Ds"></a>正见不邪。<a id="a-Dt"></a>修行正业。<a id="a-Du"></a>舍恶知识。<a id="a-Dv"></a>常一切时念佛法僧。<a id="a-Dw"></a>微少恶业。<a id="a-Dx"></a>深生怖畏。<a id="a-Dy"></a>不杀盗淫。<a id="a-Dz"></a>乃至道行。<a id="a-E0"></a>若见妇女。<a id="a-E1"></a>若歌若舞。<a id="a-E2"></a>庄严具声。<a id="a-E3"></a>闻已不着。<a id="a-E4"></a>心不爱念。<a id="a-E5"></a>心善观察。<a id="a-E6"></a>无不善心。<a id="a-E7"></a>亦不喜乐。<a id="a-E8"></a>见其过已。<a id="a-E9"></a>心不分别。<a id="a-EA"></a>彼若如是不起邪行。<a id="a-EB"></a>身坏命终。<a id="a-EC"></a>生于善道。<a id="a-ED"></a>夜摩天中积负地处。<a id="a-EE"></a>此善业人。<a id="a-EF"></a>生彼处已。<a id="a-EG"></a>受乐不断。<a id="a-EH"></a>恒常成就。<a id="a-EI"></a>自身光明。<a id="a-EJ"></a>五欲境界。<a id="a-EK"></a>受于快乐。<a id="a-EL"></a>彼处有山。<a id="a-EM"></a>名聚积崖。<a id="a-EN"></a>七宝诸树。<a id="a-EO"></a>以为庄严。<a id="a-EP"></a>满彼山中。<a id="a-EQ"></a>无量百千种种鸟众。<a id="a-ER"></a>鸟有无量种种妙色。<a id="a-ES"></a>庄严彼山。<a id="a-ET"></a>在彼山处出种种声。<a id="a-EU"></a>行种种处。<a id="a-EV"></a>见则可爱。<a id="a-EW"></a>多有无量种种妙色。<a id="a-EX"></a>种种处行。<a id="a-EY"></a>无量形相。<a id="a-EZ"></a>满彼山中。<a id="a-Ea"></a>又复更有流水河池。<a id="a-Eb"></a>种种莲花诸涧谷中。<a id="a-Ec"></a>多有种种名忆念树。<a id="a-Ed"></a>以为庄严。<a id="a-Ee"></a>交枝为舍。<a id="a-Ef"></a>种种花果。<a id="a-Eg"></a>皆悉具足。<a id="a-Eh"></a>其山之量。<a id="a-Ei"></a>三百由旬。<a id="a-Ej"></a>诸天子众。<a id="a-Ek"></a>诸天女众。<a id="a-El"></a>处处多饶。<a id="a-Em"></a>普彼山中。<a id="a-En"></a>皆可爱乐。<a id="a-Eo"></a>第一天众所住之处。<a id="a-Ep"></a>如是山中分分地处。<a id="a-Eq"></a>彼处一切善分分处。<a id="a-Er"></a>七楞七厢。<a id="a-Es"></a>皆有园林种种间杂。<a id="a-Et"></a>彼善分处。<a id="a-Eu"></a>有七种宝。<a id="a-Ev"></a>彼七种宝。<a id="a-Ew"></a>各为一厢。</p>
  <p id="aEx">一厢青宝。<a id="a-Ey"></a>光明遍至六万由旬。<a id="a-Ez"></a>如是光明。<a id="a-F0"></a>一切虚空。<a id="a-F1"></a>普遍青色。<a id="a-F2"></a>若天忆念欲上山时。<a id="a-F3"></a>天自普身。<a id="a-F4"></a>以种种宝间错庄严。<a id="a-F5"></a>在彼如是聚积崖山。<a id="a-F6"></a>行于如是青宝之厢。<a id="a-F7"></a>乘空而去。<a id="a-F8"></a>自身种种庄严诸宝。<a id="a-F9"></a>无有色光。<a id="a-FA"></a>与山同色。<a id="a-FB"></a>皆作青色。<a id="a-FC"></a>及青光明。<a id="a-FD"></a>与山平等。<a id="a-FE"></a>青色青光。<a id="a-FF"></a>皆悉第一。<a id="a-FG"></a>聚积崖山。<a id="a-FH"></a>一厢如是青宝之色。<a id="a-FI"></a>又复如是。<a id="a-FJ"></a>聚积崖山第二厢。<a id="a-FK"></a>处皆是颇梨。<a id="a-FL"></a>若天种种庄严其身。<a id="a-FM"></a>种种间错。<a id="a-FN"></a>行于彼厢。<a id="a-FO"></a>乘空而去举身种种庄严诸宝。<a id="a-FP"></a>无有光色。<a id="a-FQ"></a>与山同色。<a id="a-FR"></a>谓颇梨色。<a id="a-FS"></a>光明亦尔。<a id="a-FT"></a>与山平等彼天身光。<a id="a-FU"></a>如入水池。</p>
  <p id="aFV">又复如是聚积崖山第三厢处。<a id="a-FW"></a>悉皆是银。<a id="a-FX"></a>色及光明。<a id="a-FY"></a>所遍至处。<a id="a-FZ"></a>五百由旬。<a id="a-Fa"></a>第一白光。<a id="a-Fb"></a>见者甚乐。<a id="a-Fc"></a>若何者天。<a id="a-Fd"></a>行于彼厢。<a id="a-Fe"></a>乘空而去。<a id="a-Ff"></a>其身种种庄严之色。<a id="a-Fg"></a>皆同白色。<a id="a-Fh"></a>以彼山厢光明力故。</p>
  <p id="aFi">又复如是。<a id="a-Fj"></a>聚积崖山第四厢处一切皆是阎浮那提真金为体。<a id="a-Fk"></a>光色如日彼厢光明。<a id="a-Fl"></a>其焰圆轮。<a id="a-Fm"></a>满千由旬。<a id="a-Fn"></a>若何者天行于彼厢。<a id="a-Fo"></a>乘空而去。<a id="a-Fp"></a>身亦同色又复如是。<a id="a-Fq"></a>聚积崖山。<a id="a-Fr"></a>第五厢处。<a id="a-Fs"></a>皆钵头摩。<a id="a-Ft"></a>真宝之色。<a id="a-Fu"></a>一切普赤。<a id="a-Fv"></a>光明遍至。<a id="a-Fw"></a>一千由旬。<a id="a-Fx"></a>若何者天。<a id="a-Fy"></a>行于彼厢乘空而去。<a id="a-Fz"></a>身同赤色。<a id="a-G0"></a>彼天若着赤宝庄严。<a id="a-G1"></a>本赤色灭。<a id="a-G2"></a>百倍更赤。<a id="a-G3"></a>以彼宝厢。<a id="a-G4"></a>光明力故。</p>
  <p id="aG5">又复如是。<a id="a-G6"></a>聚积崖山第六厢处。<a id="a-G7"></a>皆是金刚真宝之色。<a id="a-G8"></a>其光遍至五千由旬。<a id="a-G9"></a>楞间色出。<a id="a-GA"></a>如天虹色。<a id="a-GB"></a>若何者天。<a id="a-GC"></a>行于彼厢乘空而去。<a id="a-GD"></a>身亦同色。<a id="a-GE"></a>以是彼山。<a id="a-GF"></a>光明力故。</p>
  <p id="aGG">又复如是。<a id="a-GH"></a>聚积崖山第七厢处。<a id="a-GI"></a>皆是七宝种种杂色。<a id="a-GJ"></a>光明遍至。<a id="a-GK"></a>百千由旬。<a id="a-GL"></a>若何者天。<a id="a-GM"></a>行于彼厢。<a id="a-GN"></a>乘空而去。<a id="a-GO"></a>随天之身。<a id="a-GP"></a>诸庄严色。<a id="a-GQ"></a>皆悉更胜。<a id="a-GR"></a>随种种衣。<a id="a-GS"></a>其色转胜。</p>
  <p id="aGT">如是胜妙聚积崖山。<a id="a-GU"></a>威德普胜。<a id="a-GV"></a>若须弥楼妙宝山王。<a id="a-GW"></a>而欲比此聚积崖山光明可爱。<a id="a-GX"></a>妙宝光明。<a id="a-GY"></a>百倍不及。<a id="a-GZ"></a>千倍不及。<a id="a-Ga"></a>至百千倍亦所不及。<a id="a-Gb"></a>彼胜妙山。<a id="a-Gc"></a>如是威德。<a id="a-Gd"></a>何以故。<a id="a-Ge"></a>善业胜故。<a id="a-Gf"></a>彼山光明。<a id="a-Gg"></a>亦如是胜。<a id="a-Gh"></a>彼夜摩天。<a id="a-Gi"></a>净戒胜故。<a id="a-Gj"></a>善业胜故。<a id="a-Gk"></a>以是胜因。<a id="a-Gl"></a>是故彼山普胜可爱。<a id="a-Gm"></a>又复彼山。<a id="a-Gn"></a>普真珠网。<a id="a-Go"></a>周匝遍覆。<a id="a-Gp"></a>第一善净。<a id="a-Gq"></a>第一光明。<a id="a-Gr"></a>一切天见。<a id="a-Gs"></a>皆得利益。<a id="a-Gt"></a>彼真珠网。<a id="a-Gu"></a>如是覆山。<a id="a-Gv"></a>甚为端严。<a id="a-Gw"></a>有大光明。<a id="a-Gx"></a>彼有大城。<a id="a-Gy"></a>名如意念。<a id="a-Gz"></a>真珠璎珞。<a id="a-H0"></a>庄严殊妙。<a id="a-H1"></a>如是光明。<a id="a-H2"></a>甚为广博。<a id="a-H3"></a>多有无量种种诸鸟。<a id="a-H4"></a>名杂璎珞。<a id="a-H5"></a>住彼网中。<a id="a-H6"></a>若天放逸行放逸时。<a id="a-H7"></a>彼鸟说偈教诫之言。</p>
  <p id="aH8">种种业因故　　今生此天身</p>
  <p id="aH9">得天不知法　　后则心生悔</p>
  <p id="aHA">此园林可乐　　枝枸栏庄严</p>
  <p id="aHB">身生此处者　　一切是善果</p>
  <p id="aHC">何人作何业　　作业作善业</p>
  <p id="aHD">彼彼如是成　　果亦如是得</p>
  <p id="aHE">汝等天现见　　下中上等乐</p>
  <p id="aHF">何人如业行　　彼彼如是果</p>
  <p id="aHG">痴种种庄严　　随逐痴行人</p>
  <p id="aHH">彼为痴所迷　　不见大怖畏</p>
  <p id="aHI">若痴放逸者　　不作自利益</p>
  <p id="aHJ">喜乐种种欲　　悕求种种果</p>
  <p id="aHK">天为痴覆故　　不造作诸业</p>
  <p id="aHL">若天爱杂果　　彼天不持戒</p>
  <p id="aHM">譬如舍离灯　　欲唯取光明</p>
  <p id="aHN">彼天亦如是　　离因异求果</p>
  <p id="aHO">若以因求果　　彼则常受乐</p>
  <p id="aHP">无子果叵得　　无灯岂有光</p>
  <p id="aHQ">无戒则无天　　离智无解脱</p>
  <p id="aHR">若得解脱者　　则无所悕望</p>
  <p id="aHS">若离欲爱者　　慧则非我所</p>
  <p id="aHT">若业所得乐　　一切是垢浊</p>
  <p id="aHU">若得尽灭乐　　一切不垢浊</p>
  <p id="aHV">不得尽灭乐　　垢浊则不疑</p>
  <p id="aHW">彼复经百劫　　境界不知足</p>
  <p id="aHX">爱境界乐故　　于乐不知足</p>
  <p id="aHY">若常近于欲　　数数更增长</p>
  <p id="aHZ">彼增长如毒　　后时与苦恼</p>
  <p id="aHa">欲能为破坏　　恒常是退因</p>
  <p id="aHb">若不能舍欲　　彼天甚懈怠</p>
  <p id="aHc">若知功德过　　此是智慧相</p>
  <p id="aHd">不知功德过　　则为愚痴相</p>
  <p id="aHe">若知功德相　　过亦如是知</p>
  <p id="aHf">真知功德过　　恒常不离乐</p>
  <p id="aHg">善人知此欲　　境界过功德</p>
  <p id="aHh">天云何舍智　　受行乐境界</p>
  <p id="aHi">彼如是鸟。<a id="a-Hj"></a>真珠网中。<a id="a-Hk"></a>利益天故。<a id="a-Hl"></a>已说此偈。<a id="a-Hm"></a>又复彼山普光明轮之所围绕山。<a id="a-Hn"></a>上种种诸宝轮旋而缠绕之。<a id="a-Ho"></a>种种光明。<a id="a-Hp"></a>如阎浮提虹色相似。<a id="a-Hq"></a>若诸天等。<a id="a-Hr"></a>见彼轮旋。<a id="a-Hs"></a>心生欢喜。<a id="a-Ht"></a>则有轮旋绕身而生。<a id="a-Hu"></a>彼一切天见一一厢。<a id="a-Hv"></a>生希有心。<a id="a-Hw"></a>有无量宝庄严天身此一一厢游戏受乐。<a id="a-Hx"></a>以修种种胜善业故。<a id="a-Hy"></a>如是受乐。</p>
  <p id="aHz">又彼山中所有诸殿。<a id="a-I0"></a>有四园林。<a id="a-I1"></a>如须弥楼。<a id="a-I2"></a>何等为四。<a id="a-I3"></a>一名端正庄严二名峰林。<a id="a-I4"></a>三名甘露端严。<a id="a-I5"></a>四名种杂。<a id="a-I6"></a>此等名为四种园林流水河池。<a id="a-I7"></a>妙莲花等。<a id="a-I8"></a>种种涧谷。<a id="a-I9"></a>有种种鸟。<a id="a-IA"></a>音声微妙。<a id="a-IB"></a>诸树花敷。<a id="a-IC"></a>树鸟音声。<a id="a-ID"></a>皆悉可爱。<a id="a-IE"></a>枸栏重楼。<a id="a-IF"></a>种种堂殿。<a id="a-IG"></a>行行相应有山名为一切布施。<a id="a-IH"></a>希有殊胜。<a id="a-II"></a>到彼山已。<a id="a-IJ"></a>次到彼林。<a id="a-IK"></a>如彼云处游行地处。<a id="a-IL"></a>如是天子。<a id="a-IM"></a>共天女众。<a id="a-IN"></a>受天五欲功德之乐。<a id="a-IO"></a>而彼树林。<a id="a-IP"></a>第一可爱。<a id="a-IQ"></a>彼中一林。<a id="a-IR"></a>皆是阎浮那提金宝。<a id="a-IS"></a>其叶皆是毗琉璃宝。<a id="a-IT"></a>妙莲花宝车磲色花。</p>
  <p id="aIU">复次第二林。<a id="a-IV"></a>是白银林。<a id="a-IW"></a>真金色叶。<a id="a-IX"></a>彼林之花。<a id="a-IY"></a>有无量种第一善香。<a id="a-IZ"></a>熏百由旬。<a id="a-Ia"></a>彼天嗅之。<a id="a-Ib"></a>既嗅香已。<a id="a-Ic"></a>胜欢喜心。<a id="a-Id"></a>彼第三林。<a id="a-Ie"></a>是毗琉璃。<a id="a-If"></a>其叶是银。<a id="a-Ig"></a>其花则有种种杂色。<a id="a-Ih"></a>有种种香。<a id="a-Ii"></a>彼第四林。<a id="a-Ij"></a>名种杂林。<a id="a-Ik"></a>无量杂色。<a id="a-Il"></a>无量河池。<a id="a-Im"></a>有妙莲花。<a id="a-In"></a>种种诸鸟。<a id="a-Io"></a>种种音声。<a id="a-Ip"></a>百千功德。<a id="a-Iq"></a>具足而有。<a id="a-Ir"></a>于彼林中种种音声。<a id="a-Is"></a>如彼第二三十三天帝释之王。<a id="a-It"></a>如是彼处。<a id="a-Iu"></a>须夜摩天。<a id="a-Iv"></a>光明威力。<a id="a-Iw"></a>功德具足。<a id="a-Ix"></a>多有无量诸善业者。<a id="a-Iy"></a>于彼山中。<a id="a-Iz"></a>多有无量百千天众之所围绕。<a id="a-J0"></a>而受快乐。<a id="a-J1"></a>种种境界。<a id="a-J2"></a>功德具足。<a id="a-J3"></a>彼须夜摩大福德天。<a id="a-J4"></a>第一神通。<a id="a-J5"></a>第一光明。<a id="a-J6"></a>第一势力。<a id="a-J7"></a>自业所化。<a id="a-J8"></a>五欲功德。<a id="a-J9"></a>皆悉具足。<a id="a-JA"></a>五欲境界。<a id="a-JB"></a>皆悉可爱。<a id="a-JC"></a>六根受乐。<a id="a-JD"></a>彼处如是。<a id="a-JE"></a>须夜摩天。<a id="a-JF"></a>彼天中胜。<a id="a-JG"></a>以善业故。<a id="a-JH"></a>彼山如是。<a id="a-JI"></a>具足可爱。<a id="a-JJ"></a>彼中有鸟。<a id="a-JK"></a>名一切时常欢喜鸟。<a id="a-JL"></a>彼鸟如是。<a id="a-JM"></a>自业口语。<a id="a-JN"></a>悕望相应。<a id="a-JO"></a>而说偈言。</p>
  <p id="aJP">非智慧心念　　亦复非悕望</p>
  <p id="aJQ">唯业能与乐　　乐由作业得</p>
  <p id="aJR">胜中复胜胜　　可爱中可爱</p>
  <p id="aJS">持戒善果报　　从丈夫作得</p>
  <p id="aJT">境界门摇动　　如曲河下流</p>
  <p id="aJU">若能调御心　　彼天是乐器</p>
  <p id="aJV">自作福德业　　自身而修行</p>
  <p id="aJW">或受苦受乐　　自身如是受</p>
  <p id="aJX">造作恶业者　　自身则如怨</p>
  <p id="aJY">身善如善友　　如是身自行</p>
  <p id="aJZ">如河流之速　　身转变亦尔</p>
  <p id="aJa">是故应作福　　无垢净持戒</p>
  <p id="aJb">若意乐不善　　常喜境界乐</p>
  <p id="aJc">犹如大闇处　　作不饶益行</p>
  <p id="aJd">喜乐境界动　　常随顺欲行</p>
  <p id="aJe">有此非法意　　彼则受苦恼</p>
  <p id="aJf">诸苦是魔业　　法乐普周遍</p>
  <p id="aJg">如是苦乐相　　智者如是知</p>
  <p id="aJh">若心求乐者　　随顺正法行</p>
  <p id="aJi">若有悕望苦　　彼心行非法</p>
  <p id="aJj">非因不得乐　　种种苦皆然</p>
  <p id="aJk">苦乐因差别　　尔知自利行</p>
  <p id="aJl">若无量分别　　则有无量种</p>
  <p id="aJm">彼一切业果　　如是得生死</p>
  <p id="aJn">若不爱乐法　　一生身空过</p>
  <p id="aJo">法能将到天　　行法者得乐</p>
  <p id="aJp">若法救护者　　此如是善足</p>
  <p id="aJq">离法者非善　　必定入地狱</p>
  <p id="aJr">好人宁身死　　而不行非法</p>
  <p id="aJs">若舍离法者　　生死常转行</p>
  <p id="aJt">离于法眼者　　为痴覆于心</p>
  <p id="aJu">乐虚妄无利　　如病眼看乐</p>
  <p id="aJv">法芽意如田　　无心则不生</p>
  <p id="aJw">若持戒意钝　　专行于非法</p>
  <p id="aJx">依非法道已　　不善使令行</p>
  <p id="aJy">久转行生死　　为心所疲惓</p>
  <p id="aJz">此心念念中　　无量种转行</p>
  <p id="aK0">其体甚轻动　　如幻乾闼婆</p>
  <p id="aK1">彼心有系缚　　谓智慧持戒</p>
  <p id="aK2">不缚有大力　　无量种种转</p>
  <p id="aK3">境界欲乐多　　为爱使令行</p>
  <p id="aK4">是故诳惑天　　令行放逸行</p>
  <p id="aK5">不觉知终退　　命终必破坏</p>
  <p id="aK6">一切无常动　　尽时必失乐</p>
  <p id="aK7">一切天上乐　　痴天不觉知</p>
  <p id="aK8">痴爱放逸行　　如是喜乐乐</p>
  <p id="aK9">天众愚痴故　　常轮转生死</p>
  <p id="aKA">先无后时有　　已有后还无</p>
  <p id="aKB">天当必定退　　世间法如是</p>
  <p id="aKC">唯有智慧者　　不着世间乐</p>
  <p id="aKD">如是彼鸟。<a id="a-KE"></a>行彼山中。<a id="a-KF"></a>作如是说。<a id="a-KG"></a>与种种法。<a id="a-KH"></a>和合相应。<a id="a-KI"></a>若天先曾已于多世行善业来。<a id="a-KJ"></a>闻彼鸟语。<a id="a-KK"></a>心念摄受。<a id="a-KL"></a>若未多世。<a id="a-KM"></a>一两世来行善法者。<a id="a-KN"></a>虽闻鸟语。<a id="a-KO"></a>乃至一句而不觉知。<a id="a-KP"></a>是故应当勤行精进。<a id="a-KQ"></a>常作利益。<a id="a-KR"></a>修行智明。<a id="a-KS"></a>除此已外。<a id="a-KT"></a>无如是救。<a id="a-KU"></a>无如是药。<a id="a-KV"></a>此智能遮一切恶道。<a id="a-KW"></a>乃是第一乐之种子。<a id="a-KX"></a>智者。<a id="a-KY"></a>应当心乐正法。<a id="a-KZ"></a>正念思惟。<a id="a-Ka"></a>而修心意。<a id="a-Kb"></a>若修意者。<a id="a-Kc"></a>是则具有如是功德。<a id="a-Kd"></a>和合相应。<a id="a-Ke"></a>次第乃至到于涅槃。<a id="a-Kf"></a>若天闻彼鸟音声已。<a id="a-Kg"></a>于须臾间暂息放逸。</p>
  <p id="aKh">又复彼天。<a id="a-Ki"></a>于山园林无量众宝。<a id="a-Kj"></a>光明峰上。<a id="a-Kk"></a>彼天山中。<a id="a-Kl"></a>五欲功德。<a id="a-Km"></a>种种和集。<a id="a-Kn"></a>嬉戏游行。<a id="a-Ko"></a>多种受乐。<a id="a-Kp"></a>乃至可爱。<a id="a-Kq"></a>善业和集。<a id="a-Kr"></a>一切尽已。<a id="a-Ks"></a>彼处复退。<a id="a-Kt"></a>如业而行。<a id="a-Ku"></a>生于地狱饿鬼畜生。<a id="a-Kv"></a>有生人中。<a id="a-Kw"></a>彼于一生。<a id="a-Kx"></a>常受快乐。<a id="a-Ky"></a>身得自在。<a id="a-Kz"></a>不属于他。<a id="a-L0"></a>第一大富。<a id="a-L1"></a>心常爱智。<a id="a-L2"></a>第一胜色。<a id="a-L3"></a>端正具足。<a id="a-L4"></a>为一切人之所乐见。<a id="a-L5"></a>为一切人之所敬重。<a id="a-L6"></a>生于可爱富乐国土。<a id="a-L7"></a>或在城内。<a id="a-L8"></a>或多人处。<a id="a-L9"></a>亲旧兄弟之所供养。<a id="a-LA"></a>若王大臣。<a id="a-LB"></a>其心正直。<a id="a-LC"></a>随顺法行。<a id="a-LD"></a>正见不邪。<a id="a-LE"></a>彼余业故。</p>
 </body>
</html>