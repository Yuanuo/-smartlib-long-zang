<!doctype html>
<html id="z3IBUPlb6" data-ver="1524">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第十八</h1>
  <h2 id="a2">畜生品第五之一</h2>
  <p id="a3">复次比丘。<a id="a-4"></a>知业果报。<a id="a-5"></a>如实观诸地狱。<a id="a-6"></a>知业果报。<a id="a-7"></a>一百三十六地狱中。<a id="a-8"></a>众生寿命长短增减如实知已。<a id="a-9"></a>观第二道无量饿鬼。<a id="a-A"></a>略而说之。<a id="a-B"></a>三十六种。<a id="a-C"></a>及观业行。<a id="a-D"></a>亦如实知。<a id="a-E"></a>彼以闻慧。<a id="a-F"></a>观诸畜生种类差别。<a id="a-G"></a>三十四亿。<a id="a-H"></a>随心自在。<a id="a-I"></a>生于五道。<a id="a-J"></a>于五道中。<a id="a-K"></a>畜生种类。<a id="a-L"></a>其数最多。<a id="a-M"></a>种种相貌。<a id="a-N"></a>种种色类。<a id="a-O"></a>行食不同。<a id="a-P"></a>群飞各异。<a id="a-Q"></a>憎爱违顺。<a id="a-R"></a>伴行双只。<a id="a-S"></a>同生共游。<a id="a-T"></a>所谓飞禽。<a id="a-U"></a>及诸走兽。<a id="a-V"></a>乌鹊鹅雁。<a id="a-W"></a>鸿鸟众类。<a id="a-X"></a>异群别游。<a id="a-Y"></a>不相怨害。<a id="a-Z"></a>狐狗野干等。<a id="a-a"></a>互相憎嫉。<a id="a-b"></a>乌与角鸱。<a id="a-c"></a>马及水牛。<a id="a-d"></a>蚖蛇鼬等。<a id="a-e"></a>共相残害。<a id="a-f"></a>形相不同。<a id="a-g"></a>行食各异。<a id="a-h"></a>以何业故。<a id="a-i"></a>种种形相行食各异。<a id="a-j"></a>彼以闻慧。<a id="a-k"></a>观是众生。<a id="a-l"></a>为种种心之所役使。<a id="a-m"></a>作种种业。<a id="a-n"></a>入种种道。<a id="a-o"></a>啖种种食。<a id="a-p"></a>观察彼等。<a id="a-q"></a>以何因故。<a id="a-r"></a>各各异类共相憎嫉。<a id="a-s"></a>即以闻慧。<a id="a-t"></a>知此众生。<a id="a-u"></a>于前世时。<a id="a-v"></a>以邪见故。<a id="a-w"></a>习学邪法。<a id="a-x"></a>复有众生。<a id="a-y"></a>亦学邪法。<a id="a-z"></a>而生邪慢。<a id="a-10"></a>以邪见论邪见譬喻。<a id="a-11"></a>互相诤论。<a id="a-12"></a>虽共谈论。<a id="a-13"></a>无所利益。<a id="a-14"></a>无有安乐。<a id="a-15"></a>亦非善道。<a id="a-16"></a>如是二人。<a id="a-17"></a>身坏命终。<a id="a-18"></a>堕于地狱。<a id="a-19"></a>受无量苦。<a id="a-1A"></a>从地狱出。<a id="a-1B"></a>以本怨憎。<a id="a-1C"></a>堕畜生中。<a id="a-1D"></a>是故怨对还相杀害。<a id="a-1E"></a>所谓蚖蛇黄鼬。<a id="a-1F"></a>马及水牛。<a id="a-1G"></a>乌角鸱等。</p>
  <p id="a1H">复次比丘。<a id="a-1I"></a>知业果报。<a id="a-1J"></a>观诸畜生。<a id="a-1K"></a>以何业故。<a id="a-1L"></a>畜生之类相随无害。<a id="a-1M"></a>即以闻慧。<a id="a-1N"></a>知此众生。<a id="a-1O"></a>于人中时。<a id="a-1P"></a>为生死故。<a id="a-1Q"></a>行布施时。<a id="a-1R"></a>寻共发愿。<a id="a-1S"></a>于当来世。<a id="a-1T"></a>常为夫妻。<a id="a-1U"></a>是人身坏命终之后。<a id="a-1V"></a>生畜生中。<a id="a-1W"></a>而有少乐非大苦恼。<a id="a-1X"></a>谓命命鸟。<a id="a-1Y"></a>鸳鸯鸽鸟。<a id="a-1Z"></a>多乐爱欲。<a id="a-1a"></a>以业因故。</p>
  <p id="a1b">复次比丘。<a id="a-1c"></a>知业果报。<a id="a-1d"></a>观诸畜生。<a id="a-1e"></a>狐狗野干。<a id="a-1f"></a>以何业故。<a id="a-1g"></a>性相憎害。<a id="a-1h"></a>即以闻慧。<a id="a-1i"></a>知此众生。<a id="a-1j"></a>于人中时。<a id="a-1k"></a>于诸善人出家人所。<a id="a-1l"></a>污其净食。<a id="a-1m"></a>常戏斗诤。<a id="a-1n"></a>贪心因缘。<a id="a-1o"></a>身坏命终。<a id="a-1p"></a>堕畜生中。<a id="a-1q"></a>受于野干狐狗之身。<a id="a-1r"></a>互相憎嫉。</p>
  <p id="a1s">复次比丘。<a id="a-1t"></a>知业果报。<a id="a-1u"></a>观诸獐鹿。<a id="a-1v"></a>以何业故。<a id="a-1w"></a>而生彼处。<a id="a-1x"></a>即以闻慧。<a id="a-1y"></a>知此众生。<a id="a-1z"></a>为前世时。<a id="a-20"></a>喜作强贼。<a id="a-21"></a>击鼓吹贝。<a id="a-22"></a>至于城邑聚落村营。<a id="a-23"></a>破坏人栅。<a id="a-24"></a>作大音声。<a id="a-25"></a>加诸恐怖。<a id="a-26"></a>如是之人。<a id="a-27"></a>身坏命终。<a id="a-28"></a>堕于地狱。<a id="a-29"></a>具受众苦。<a id="a-2A"></a>从地狱出。<a id="a-2B"></a>生獐鹿中。<a id="a-2C"></a>心常怖畏。<a id="a-2D"></a>以本宿世破人村落。<a id="a-2E"></a>令他恐怖。<a id="a-2F"></a>是故生于旷野山林。<a id="a-2G"></a>常多恐怖。<a id="a-2H"></a>以业力故。<a id="a-2I"></a>若生人中。<a id="a-2J"></a>心常恐怖。<a id="a-2K"></a>小心怯弱。<a id="a-2L"></a>多怀怖畏。<a id="a-2M"></a>余业缘故。<a id="a-2N"></a>如是少分。<a id="a-2O"></a>观畜生处互相憎嫉。<a id="a-2P"></a>以多业故。<a id="a-2Q"></a>共相残害。<a id="a-2R"></a>随本业故。</p>
  <p id="a2S">复次比丘。<a id="a-2T"></a>知业果报。<a id="a-2U"></a>观诸畜生。<a id="a-2V"></a>以何业故。<a id="a-2W"></a>受化生身。<a id="a-2X"></a>即以闻慧。<a id="a-2Y"></a>知此众生。<a id="a-2Z"></a>于前世时。<a id="a-2a"></a>为求丝绢。<a id="a-2b"></a>养蚕杀茧。<a id="a-2c"></a>或蒸或煮。<a id="a-2d"></a>以水渍之。<a id="a-2e"></a>生无量虫。<a id="a-2f"></a>名火髻虫。<a id="a-2g"></a>有诸外道。<a id="a-2h"></a>受邪斋法。<a id="a-2i"></a>取此细虫。<a id="a-2j"></a>置于火中供养诸天。<a id="a-2k"></a>以求福德。<a id="a-2l"></a>身坏命终。<a id="a-2m"></a>堕于地狱。<a id="a-2n"></a>具受众苦。<a id="a-2o"></a>从地狱出。<a id="a-2p"></a>生于俱舍诸化生中。<a id="a-2q"></a>种种异类。</p>
  <p id="a2r">复次比丘。<a id="a-2s"></a>知业果报。<a id="a-2t"></a>观诸畜生。<a id="a-2u"></a>以何业故。<a id="a-2v"></a>堕湿生中。<a id="a-2w"></a>彼以闻慧。<a id="a-2x"></a>知此众生。<a id="a-2y"></a>起恶邪见。<a id="a-2z"></a>杀害龟鳖鱼蟹蚌蛤。<a id="a-30"></a>及小池中多有细虫。<a id="a-31"></a>或酢中细虫。<a id="a-32"></a>或有恶人。<a id="a-33"></a>为贪财故。<a id="a-34"></a>杀诸细虫。<a id="a-35"></a>或邪见事天。<a id="a-36"></a>杀虫祭祀。<a id="a-37"></a>身坏命终。<a id="a-38"></a>堕于地狱。<a id="a-39"></a>具受众苦。<a id="a-3A"></a>不可称计。<a id="a-3B"></a>从地狱出。<a id="a-3C"></a>受湿生身。<a id="a-3D"></a>或作蚊子。<a id="a-3E"></a>或为蚤虱。<a id="a-3F"></a>观二种生已。<a id="a-3G"></a>如是次第以微细心。<a id="a-3H"></a>观业果报。<a id="a-3I"></a>观于卵生诸众生等。<a id="a-3J"></a>以何业故而生彼处。<a id="a-3K"></a>若人未断贪欲恚痴。<a id="a-3L"></a>修学禅定。<a id="a-3M"></a>得世俗通。<a id="a-3N"></a>有因缘故。<a id="a-3O"></a>起嗔恚心。<a id="a-3P"></a>破坏国土。<a id="a-3Q"></a>是人身坏命终。<a id="a-3R"></a>堕于地狱。<a id="a-3S"></a>受无量苦。<a id="a-3T"></a>从地狱出。<a id="a-3U"></a>受于卵生飞鸟雕鹫之形。<a id="a-3V"></a>从此命终。<a id="a-3W"></a>若生人中。<a id="a-3X"></a>常多嗔恚。<a id="a-3Y"></a>以余业故。</p>
  <p id="a3Z">复次比丘。<a id="a-3a"></a>知业果报。<a id="a-3b"></a>彼以闻慧。<a id="a-3c"></a>观诸畜生。<a id="a-3d"></a>以何业故。<a id="a-3e"></a>受胎生身。<a id="a-3f"></a>若有众生。<a id="a-3g"></a>以欲爱心。<a id="a-3h"></a>和合牛马。<a id="a-3i"></a>令其交会以自悦意。<a id="a-3j"></a>或令他人邪行非礼。<a id="a-3k"></a>是人身坏命终之后。<a id="a-3l"></a>堕于地狱。<a id="a-3m"></a>具受众苦。<a id="a-3n"></a>从地狱出。<a id="a-3o"></a>受于胎生畜生之身。<a id="a-3p"></a>若生人中。<a id="a-3q"></a>受黄门身。<a id="a-3r"></a>以余业故。</p>
  <p id="a3s">复次比丘。<a id="a-3t"></a>观十一种畜生已。<a id="a-3u"></a>次观四种众生。<a id="a-3v"></a>从地狱出。<a id="a-3w"></a>受四种食。<a id="a-3x"></a>何等为四。<a id="a-3y"></a>一者抟食。<a id="a-3z"></a>二者意思食。<a id="a-40"></a>三者触食。<a id="a-41"></a>四者识爱食。<a id="a-42"></a>比丘思惟观察四食果报。<a id="a-43"></a>以闻慧观。<a id="a-44"></a>见有众生。<a id="a-45"></a>以诸抟食。<a id="a-46"></a>与恶戒者及诸贼人。<a id="a-47"></a>既食之后。<a id="a-48"></a>令此贼人杀害除怨。<a id="a-49"></a>是贼受语即杀彼怨。<a id="a-4A"></a>如是恶人。<a id="a-4B"></a>身坏命终堕于地狱。<a id="a-4C"></a>具受众苦。<a id="a-4D"></a>从地狱出。<a id="a-4E"></a>堕于段食畜生之中。<a id="a-4F"></a>受水牛牛羊驼驴象马猪狗野干獐鹿[犛-未+牙]牛乌鸱雕鹫鹅鸭孔雀命命鸿鸟杂类众鸟。<a id="a-4G"></a>多处旷野崄岸中生。<a id="a-4H"></a>是名少分抟食众生。</p>
  <p id="a4I">复次比丘。<a id="a-4J"></a>观于触食众生之类。<a id="a-4K"></a>住在[穀-禾+卵]中。<a id="a-4L"></a>或初出[穀-禾+卵]。<a id="a-4M"></a>以触为食。<a id="a-4N"></a>复有众鸟。<a id="a-4O"></a>乐住水中。<a id="a-4P"></a>依岸为巢。<a id="a-4Q"></a>或穿河岸。<a id="a-4R"></a>以为窼窟。<a id="a-4S"></a>敷产卵[穀-禾+卵]。<a id="a-4T"></a>龙蛇等类。<a id="a-4U"></a>以何业故。<a id="a-4V"></a>而受触食。<a id="a-4W"></a>比丘观察。<a id="a-4X"></a>即以闻慧。<a id="a-4Y"></a>知此众生。<a id="a-4Z"></a>于前世时。<a id="a-4a"></a>心许行施。<a id="a-4b"></a>思惟筹量。<a id="a-4c"></a>后心还悔。<a id="a-4d"></a>而不施与。<a id="a-4e"></a>以不善业。<a id="a-4f"></a>堕畜生中。<a id="a-4g"></a>以本思心。<a id="a-4h"></a>受触食报。</p>
  <p id="a4i">复次比丘。<a id="a-4j"></a>观于思食诸众生等。<a id="a-4k"></a>以何业故。<a id="a-4l"></a>而受思食。<a id="a-4m"></a>即以闻慧。<a id="a-4n"></a>知众生类。<a id="a-4o"></a>谓赤鱼子。<a id="a-4p"></a>堤弥鱼子。<a id="a-4q"></a>错鱼等子。<a id="a-4r"></a>螺蚌蛤卵。<a id="a-4s"></a>思心为食。<a id="a-4t"></a>若母忆念。<a id="a-4u"></a>则不饥渴。<a id="a-4v"></a>身命增长。<a id="a-4w"></a>以何业故。<a id="a-4x"></a>而生此处。<a id="a-4y"></a>即以闻慧。<a id="a-4z"></a>知此众生。<a id="a-50"></a>愚痴少智。<a id="a-51"></a>不识业果。<a id="a-52"></a>许施人物而语之言。<a id="a-53"></a>却后半月。<a id="a-54"></a>或至一月。<a id="a-55"></a>我当施汝财物饮食。<a id="a-56"></a>金银珍宝。<a id="a-57"></a>时彼贫人。<a id="a-58"></a>闻其许施。<a id="a-59"></a>心生欢喜。<a id="a-5A"></a>美言赞叹。<a id="a-5B"></a>一月半月望有所得。<a id="a-5C"></a>时贫穷人往至其家。<a id="a-5D"></a>是时其人更作异语。<a id="a-5E"></a>不复本信。<a id="a-5F"></a>如是恶人。<a id="a-5G"></a>命终之后。<a id="a-5H"></a>堕于忧喜地狱之中。<a id="a-5I"></a>具受众苦。<a id="a-5J"></a>从彼命终。<a id="a-5K"></a>堕畜生中。<a id="a-5L"></a>意思为食。<a id="a-5M"></a>以其前世许他贫人令生欢喜后竟无实。<a id="a-5N"></a>以是因缘。<a id="a-5O"></a>若生人中为人奴婢以余业故。</p>
  <p id="a5P">复次比丘。<a id="a-5Q"></a>知业果报。<a id="a-5R"></a>观诸畜生第四识食。<a id="a-5S"></a>即以闻慧。<a id="a-5T"></a>见有畜生。<a id="a-5U"></a>爱识苦恼。<a id="a-5V"></a>常忆饮食。<a id="a-5W"></a>生旷野中。<a id="a-5X"></a>受大蟒身。<a id="a-5Y"></a>蜥蝪等身。<a id="a-5Z"></a>唯吸风气。<a id="a-5a"></a>复有光明天。<a id="a-5b"></a>亦名爱识忆食。<a id="a-5c"></a>而非苦恼。<a id="a-5d"></a>见食忆持。<a id="a-5e"></a>随念即饱。<a id="a-5f"></a>畜生忆食。<a id="a-5g"></a>以何业故。<a id="a-5h"></a>而受斯报。<a id="a-5i"></a>即以闻慧。<a id="a-5j"></a>知此众生。<a id="a-5k"></a>或以多嗔。<a id="a-5l"></a>或以多痴。<a id="a-5m"></a>杀害众生。<a id="a-5n"></a>彼人身坏。<a id="a-5o"></a>生恶道中。<a id="a-5p"></a>受大蟒身。<a id="a-5q"></a>以前世时好爱怨结自缚其心。<a id="a-5r"></a>以是因缘。<a id="a-5s"></a>生畜生中。<a id="a-5t"></a>受斯苦恼。<a id="a-5u"></a>爱识食风。<a id="a-5v"></a>若生人中。<a id="a-5w"></a>于无因处。<a id="a-5x"></a>常怀嗔恚。<a id="a-5y"></a>而起斗诤。<a id="a-5z"></a>以余业故。</p>
  <p id="a60">复次比丘。<a id="a-61"></a>知业果报。<a id="a-62"></a>观无量无边畜生世间。<a id="a-63"></a>云何众生受水虫身。<a id="a-64"></a>彼以闻慧。<a id="a-65"></a>知此众生。<a id="a-66"></a>愚痴少智。<a id="a-67"></a>无有慧心。<a id="a-68"></a>临命终时。<a id="a-69"></a>极患渴病。<a id="a-6A"></a>贪爱念水。<a id="a-6B"></a>身坏命终。<a id="a-6C"></a>堕于恶道。<a id="a-6D"></a>受水虫身。<a id="a-6E"></a>作种种鱼。<a id="a-6F"></a>是人命终。<a id="a-6G"></a>于中阴有。<a id="a-6H"></a>见诸水时。<a id="a-6I"></a>起心即往。<a id="a-6J"></a>生于水中。<a id="a-6K"></a>取因缘有。<a id="a-6L"></a>此中阴有分。<a id="a-6M"></a>若本不行布施持戒。<a id="a-6N"></a>是人则生暖水之中。<a id="a-6O"></a>口常干燥。<a id="a-6P"></a>如触灰汁。<a id="a-6Q"></a>以本业故。</p>
  <p id="a6R">复次比丘。<a id="a-6S"></a>知业果报。<a id="a-6T"></a>观诸飞鸟畜生之类。<a id="a-6U"></a>以何业故。<a id="a-6V"></a>行于虚空无碍之处。<a id="a-6W"></a>即以闻慧。<a id="a-6X"></a>观三种神通。<a id="a-6Y"></a>何等为三。<a id="a-6Z"></a>一者解脱神通。<a id="a-6a"></a>二者身行神通。<a id="a-6b"></a>三者心自在神通。<a id="a-6c"></a>是解脱人。<a id="a-6d"></a>随心忆念。<a id="a-6e"></a>若鸟行地界。<a id="a-6f"></a>若飞于空。<a id="a-6g"></a>亦如地行。<a id="a-6h"></a>非解脱法。<a id="a-6i"></a>诸佛如来神通之力。<a id="a-6j"></a>如心念缘。<a id="a-6k"></a>随意能至。<a id="a-6l"></a>有三种作。<a id="a-6m"></a>如是三种。<a id="a-6n"></a>圣神通胜。</p>
  <p id="a6o">复次比丘。<a id="a-6p"></a>知业果报。<a id="a-6q"></a>观于畜生。<a id="a-6r"></a>云何观于地狱畜生。<a id="a-6s"></a>天人。<a id="a-6t"></a>水行陆行空行。<a id="a-6u"></a>飞鸟走兽。<a id="a-6v"></a>彼以闻慧。<a id="a-6w"></a>观地狱中种种苦恼。<a id="a-6x"></a>有二种畜生。<a id="a-6y"></a>有众生数非众生数。<a id="a-6z"></a>众生数者。<a id="a-70"></a>生于彼处。<a id="a-71"></a>被烧苦恼。<a id="a-72"></a>非众生数者。<a id="a-73"></a>地狱罪人。<a id="a-74"></a>以颠倒心。<a id="a-75"></a>见诸大鸟。<a id="a-76"></a>于虚空中翱翔游戏。<a id="a-77"></a>心即生念。<a id="a-78"></a>愿生此处。<a id="a-79"></a>随念即生。<a id="a-7A"></a>受飞鸟身。<a id="a-7B"></a>具受如上地狱苦恼。<a id="a-7C"></a>以恶业报。<a id="a-7D"></a>生地狱中。<a id="a-7E"></a>见诸师子。<a id="a-7F"></a>形色可畏。<a id="a-7G"></a>虎豹大鸟。<a id="a-7H"></a>恶虫蟒蛇。<a id="a-7I"></a>大恶色者。<a id="a-7J"></a>非众生数。<a id="a-7K"></a>以诸逼恼。<a id="a-7L"></a>害地狱人。<a id="a-7M"></a>是众生数。<a id="a-7N"></a>业之所得。<a id="a-7O"></a>令诸罪人。<a id="a-7P"></a>受大苦恼。<a id="a-7Q"></a>彼无苦恼畜生众生。<a id="a-7R"></a>在地狱中。<a id="a-7S"></a>为师子虎豹。<a id="a-7T"></a>乃至蟒蛇之所恼害。</p>
  <p id="a7U">复次比丘。<a id="a-7V"></a>知业果报。<a id="a-7W"></a>观饥渴烧身诸饿鬼道。<a id="a-7X"></a>有诸畜生。<a id="a-7Y"></a>受饥渴苦。<a id="a-7Z"></a>即以闻慧。<a id="a-7a"></a>见三十六种饿鬼道中。<a id="a-7b"></a>生诸飞鸟。<a id="a-7c"></a>从人中死。<a id="a-7d"></a>生于鸟中。<a id="a-7e"></a>受乌鸱雕鹫鹰鹞等鸟害生之类。<a id="a-7f"></a>从鸟中死。<a id="a-7g"></a>生饿鬼世间。<a id="a-7h"></a>受饿鸟身。<a id="a-7i"></a>饥渴烧身。<a id="a-7j"></a>啄诸饿鬼。<a id="a-7k"></a>拔其眼出。<a id="a-7l"></a>或破其头而食其脑。<a id="a-7m"></a>如是饿鬼眼睛脑髓。<a id="a-7n"></a>热如融铜。<a id="a-7o"></a>此等众生。<a id="a-7p"></a>皆共食之。<a id="a-7q"></a>以恶业故。<a id="a-7r"></a>比丘如是。<a id="a-7s"></a>观饿鬼鸟已。<a id="a-7t"></a>即以伽他而呵责言。</p>
  <p id="a7u">热业得热报　　具受诸大苦</p>
  <p id="a7v">如是应舍离　　此恶不善业</p>
  <p id="a7w">勿造斯恶业　　贪嫉自破坏</p>
  <p id="a7x">若行贪嫉者　　堕饿鬼畜生</p>
  <p id="a7y">互共相残害　　或打缚系闭</p>
  <p id="a7z">则受饿畜生　　故应舍愚痴</p>
  <p id="a80">愚痴自坏心　　远离于戒施</p>
  <p id="a81">为爱所诳惑　　则堕畜生中</p>
  <p id="a82">不识行邪正　　食所不应食</p>
  <p id="a83">应作而不作　　不解法非法</p>
  <p id="a84">五根痴顽钝　　但作畜生业</p>
  <p id="a85">如是比丘。<a id="a-86"></a>观诸畜生。<a id="a-87"></a>但有一业。<a id="a-88"></a>时所系缚。<a id="a-89"></a>流转无量百千生死。<a id="a-8A"></a>受畜生中。<a id="a-8B"></a>无量百千种种苦网之所系缚。<a id="a-8C"></a>畜生一业。<a id="a-8D"></a>无量因缘次第贪欲业系不断。<a id="a-8E"></a>生大海中。<a id="a-8F"></a>深十由旬。<a id="a-8G"></a>受于摩竭大鱼。<a id="a-8H"></a>螺蚌蛤虫。<a id="a-8I"></a>提弥鲵罗。<a id="a-8J"></a>那迦错鱼。<a id="a-8K"></a>迭互相畏。<a id="a-8L"></a>常怀恐怖。<a id="a-8M"></a>多行淫欲。<a id="a-8N"></a>愚痴因缘。<a id="a-8O"></a>非法邪行。<a id="a-8P"></a>不识应行。<a id="a-8Q"></a>不应行处。<a id="a-8R"></a>生大海中。<a id="a-8S"></a>为水焦恼。<a id="a-8T"></a>常患饥渴。<a id="a-8U"></a>互相残害。<a id="a-8V"></a>惶怖相畏。<a id="a-8W"></a>若多行嗔痴。<a id="a-8X"></a>生大海中。<a id="a-8Y"></a>深万由旬。<a id="a-8Z"></a>受毒龙身。<a id="a-8a"></a>迭共嗔恼。<a id="a-8b"></a>嗔心乱心。<a id="a-8c"></a>吐毒相害。<a id="a-8d"></a>常行恶业。<a id="a-8e"></a>龙所住城。<a id="a-8f"></a>名曰戏乐。<a id="a-8g"></a>其城纵广三千由旬。<a id="a-8h"></a>龙王满中。<a id="a-8i"></a>有二种龙王。<a id="a-8j"></a>一者法行。<a id="a-8k"></a>二者非法行。<a id="a-8l"></a>一护世界。<a id="a-8m"></a>二坏世间。<a id="a-8n"></a>于其城中法行龙王所住之处。<a id="a-8o"></a>不雨热沙。<a id="a-8p"></a>非法龙王所住之处。<a id="a-8q"></a>常雨热沙。<a id="a-8r"></a>若热沙着顶。<a id="a-8s"></a>热如炽火。<a id="a-8t"></a>焚烧宫殿。<a id="a-8u"></a>及其眷属。<a id="a-8v"></a>皆悉磨灭。<a id="a-8w"></a>灭已复生。</p>
  <p id="a8x">复次比丘。<a id="a-8y"></a>知业果报。<a id="a-8z"></a>观龙世界雨热沙苦。<a id="a-90"></a>以何业因。<a id="a-91"></a>而受斯报。<a id="a-92"></a>即以闻慧。<a id="a-93"></a>知此众生。<a id="a-94"></a>于人中时。<a id="a-95"></a>愚痴之人。<a id="a-96"></a>以嗔恚心。<a id="a-97"></a>焚烧僧房。<a id="a-98"></a>聚落城邑。<a id="a-99"></a>如是恶人。<a id="a-9A"></a>身坏命终。<a id="a-9B"></a>堕于地狱。<a id="a-9C"></a>受无量苦。<a id="a-9D"></a>从地狱出。<a id="a-9E"></a>生于龙中。<a id="a-9F"></a>以前世时以火烧人村落僧房。<a id="a-9G"></a>以是因缘受畜生身。<a id="a-9H"></a>热沙所烧。</p>
  <p id="a9I">复次比丘。<a id="a-9J"></a>观龙世间。<a id="a-9K"></a>以何业故。<a id="a-9L"></a>生于彼处。<a id="a-9M"></a>以何缘故。<a id="a-9N"></a>不为热沙之所烧害。<a id="a-9O"></a>即以闻慧。<a id="a-9P"></a>知此众生。<a id="a-9Q"></a>于前世时。<a id="a-9R"></a>受诸外道世间邪戒。<a id="a-9S"></a>行于布施而不清净。<a id="a-9T"></a>如上所说。<a id="a-9U"></a>七种不净。<a id="a-9V"></a>以嗔恚心。<a id="a-9W"></a>愿生龙中。<a id="a-9X"></a>是人身坏命终之后。<a id="a-9Y"></a>堕戏乐城。<a id="a-9Z"></a>受龙王身。<a id="a-9a"></a>生彼城已。<a id="a-9b"></a>嗔恚心薄。<a id="a-9c"></a>忆念福德。<a id="a-9d"></a>随顺法行。<a id="a-9e"></a>如是龙王。<a id="a-9f"></a>其身不受热沙之苦。</p>
  <p id="a9g">复次比丘。<a id="a-9h"></a>知业果报。<a id="a-9i"></a>观龙世间。<a id="a-9j"></a>以何业故。<a id="a-9k"></a>法行龙王生戏乐城。<a id="a-9l"></a>戏乐城者。<a id="a-9m"></a>为何等相。<a id="a-9n"></a>即以闻慧。<a id="a-9o"></a>观法行龙王所住之城。<a id="a-9p"></a>七宝城郭。<a id="a-9q"></a>七宝色光。<a id="a-9r"></a>诸池水中。<a id="a-9s"></a>优波罗花。<a id="a-9t"></a>众花具足。<a id="a-9u"></a>酥陀味食。<a id="a-9v"></a>常受快乐。<a id="a-9w"></a>香鬘璎珞。<a id="a-9x"></a>末香涂香。<a id="a-9y"></a>庄严其身。<a id="a-9z"></a>神通忆念。<a id="a-A0"></a>随意皆得。<a id="a-A1"></a>然其顶上。<a id="a-A2"></a>有龙蛇头。<a id="a-A3"></a>于其城中。<a id="a-A4"></a>有诸法行龙王。<a id="a-A5"></a>其名曰七头龙王。<a id="a-A6"></a>象面龙王。<a id="a-A7"></a>婆修吉龙王。<a id="a-A8"></a>得叉迦龙王。<a id="a-A9"></a>跋陀罗龙王(魏言贤龙)。<a id="a-AA"></a>卢醯多龙王(魏言赤龙)。<a id="a-AB"></a>钵摩梯龙王。<a id="a-AC"></a>云鬘龙王。<a id="a-AD"></a>阿跋多龙王。<a id="a-AE"></a>一切道龙王。<a id="a-AF"></a>钵婆呵龙王(魏言忍龙)。<a id="a-AG"></a>如是等福德诸龙。<a id="a-AH"></a>随顺法行。<a id="a-AI"></a>以善心故。<a id="a-AJ"></a>依时降雨。<a id="a-AK"></a>令诸世间五谷成熟。<a id="a-AL"></a>丰乐安隐不降灾雹。<a id="a-AM"></a>信佛法僧。<a id="a-AN"></a>随顺法行。<a id="a-AO"></a>护佛舍利。<a id="a-AP"></a>如是龙王。<a id="a-AQ"></a>无热沙苦。<a id="a-AR"></a>受第一乐。<a id="a-AS"></a>于四天下。<a id="a-AT"></a>降澍甘雨。<a id="a-AU"></a>谓阎浮提。<a id="a-AV"></a>瞿陀尼。<a id="a-AW"></a>弗婆提。<a id="a-AX"></a>郁单越。<a id="a-AY"></a>若人顺法。<a id="a-AZ"></a>孝养父母。<a id="a-Aa"></a>供养沙门及婆罗门。<a id="a-Ab"></a>修行正法。<a id="a-Ac"></a>令法行龙王增长大力。<a id="a-Ad"></a>以法胜故。<a id="a-Ae"></a>降微细雨。<a id="a-Af"></a>五谷熟成。<a id="a-Ag"></a>色香味具。<a id="a-Ah"></a>无诸灾害。<a id="a-Ai"></a>果实繁茂。<a id="a-Aj"></a>众花妙色。<a id="a-Ak"></a>日月晶光。<a id="a-Al"></a>威德明净。<a id="a-Am"></a>福德龙王。<a id="a-An"></a>不放毒风。<a id="a-Ao"></a>阎浮提人。<a id="a-Ap"></a>有四因缘。<a id="a-Aq"></a>则多丧命。<a id="a-Ar"></a>何等为四。<a id="a-As"></a>一者饥俭。<a id="a-At"></a>二者刀兵。<a id="a-Au"></a>三者毒风。<a id="a-Av"></a>四者恶雨。<a id="a-Aw"></a>若诸世间。<a id="a-Ax"></a>随顺法行。<a id="a-Ay"></a>修诸福德。<a id="a-Az"></a>法行龙王。<a id="a-B0"></a>增长大力。<a id="a-B1"></a>不出恶云。<a id="a-B2"></a>不降恶雨。<a id="a-B3"></a>无恶风气。<a id="a-B4"></a>众水调善。<a id="a-B5"></a>稻谷丰熟。<a id="a-B6"></a>果味肥美。<a id="a-B7"></a>色香味具。<a id="a-B8"></a>食之无病。<a id="a-B9"></a>离诸饥恼。<a id="a-BA"></a>色力具足。<a id="a-BB"></a>四大安隐。<a id="a-BC"></a>修行善业。<a id="a-BD"></a>以行善业。<a id="a-BE"></a>助其果报。<a id="a-BF"></a>田稼丰熟。<a id="a-BG"></a>法行龙王。<a id="a-BH"></a>如是次第拥护顺法修善众生。<a id="a-BI"></a>观阎浮提已。<a id="a-BJ"></a>观瞿陀尼。<a id="a-BK"></a>云何顺法龙王。<a id="a-BL"></a>护瞿陀尼。<a id="a-BM"></a>瞿陀尼界众生心软。<a id="a-BN"></a>唯有一恶。<a id="a-BO"></a>以水浊因缘。<a id="a-BP"></a>食之天命。<a id="a-BQ"></a>顺法龙王。<a id="a-BR"></a>于彼世界。<a id="a-BS"></a>不雨浊水。<a id="a-BT"></a>瞿陀尼人。<a id="a-BU"></a>食清水故。<a id="a-BV"></a>得无病恼。<a id="a-BW"></a>以龙力故。</p>
  <p id="aBX">复次比丘。<a id="a-BY"></a>知业果报。<a id="a-BZ"></a>观弗婆提法行龙王。<a id="a-Ba"></a>云何与乐。<a id="a-Bb"></a>彼以闻慧。<a id="a-Bc"></a>知弗婆提人。<a id="a-Bd"></a>若闻雷声。<a id="a-Be"></a>若见电光。<a id="a-Bf"></a>以心软故。<a id="a-Bg"></a>即得病苦。<a id="a-Bh"></a>法行龙王。<a id="a-Bi"></a>于彼世界。<a id="a-Bj"></a>不作雷音。<a id="a-Bk"></a>不放电光。<a id="a-Bl"></a>令弗婆提人。<a id="a-Bm"></a>不遭病苦。<a id="a-Bn"></a>龙王力故。</p>
  <p id="aBo">复次比丘。<a id="a-Bp"></a>知业果报。<a id="a-Bq"></a>观郁单越人。<a id="a-Br"></a>云何衰恼。<a id="a-Bs"></a>彼以闻慧。<a id="a-Bt"></a>知郁单越人。<a id="a-Bu"></a>若遇黑云。<a id="a-Bv"></a>冷风所吹。<a id="a-Bw"></a>香花不敷。<a id="a-Bx"></a>既见花合。<a id="a-By"></a>心怀忧恼。<a id="a-Bz"></a>黑云起故。<a id="a-C0"></a>僧迦赊山。<a id="a-C1"></a>鸟鸣粗恶。<a id="a-C2"></a>众乐音声。<a id="a-C3"></a>悉无美音。<a id="a-C4"></a>于恶龙所。<a id="a-C5"></a>得此衰恼。<a id="a-C6"></a>法行龙王。<a id="a-C7"></a>不以黑云冷风。<a id="a-C8"></a>飘[颱-台+鼓]如是四天下。<a id="a-C9"></a>法行龙王。<a id="a-CA"></a>以义安乐。<a id="a-CB"></a>利益众生。</p>
  <p id="aCC">复次比丘。<a id="a-CD"></a>知业果报。<a id="a-CE"></a>观龙世间。<a id="a-CF"></a>何等恶龙。<a id="a-CG"></a>不顺法行。<a id="a-CH"></a>即以闻慧。<a id="a-CI"></a>知戏乐城诸恶龙王不顺法行。<a id="a-CJ"></a>其名曰波罗摩梯龙王(魏言恼乱)。<a id="a-CK"></a>毗谌林婆龙王(魏言奋迅)。<a id="a-CL"></a>迦罗龙王(魏言黑色)。<a id="a-CM"></a>睺楼睺楼龙王(魏言多声)。<a id="a-CN"></a>住于海中戏乐城内。<a id="a-CO"></a>云何此等非法恶龙增长势力。</p>
  <p id="aCP">彼以闻慧。<a id="a-CQ"></a>知诸众生行不善法。<a id="a-CR"></a>不孝父母。<a id="a-CS"></a>不敬沙门及婆罗门。<a id="a-CT"></a>如是恶龙增长势力。<a id="a-CU"></a>于阎浮提作大恶身。<a id="a-CV"></a>以恶心故。<a id="a-CW"></a>起恶云雨。<a id="a-CX"></a>所雨之处。<a id="a-CY"></a>生恶毒树。<a id="a-CZ"></a>恶风吹树。<a id="a-Ca"></a>毒气入水令水杂毒。<a id="a-Cb"></a>一切五谷皆悉弊恶。<a id="a-Cc"></a>若有食者则得病苦。<a id="a-Cd"></a>谷力薄故令人短命。<a id="a-Ce"></a>是弊龙王。<a id="a-Cf"></a>恶心灾毒。<a id="a-Cg"></a>迭互相害。<a id="a-Ch"></a>以是恶故。<a id="a-Ci"></a>阎浮提人。<a id="a-Cj"></a>悉皆毁坏。<a id="a-Ck"></a>以非法龙作诸恶故。</p>
  <p id="aCl">复次比丘。<a id="a-Cm"></a>知业果报。<a id="a-Cn"></a>观于自在大力龙王。<a id="a-Co"></a>云何非法恶行龙王。<a id="a-Cp"></a>以诸衰患。<a id="a-Cq"></a>恼瞿陀尼。<a id="a-Cr"></a>彼以闻慧。<a id="a-Cs"></a>知非法恶龙。<a id="a-Ct"></a>于瞿陀尼空山崄处降澍洪雨。<a id="a-Cu"></a>令一切水皆悉潦浊。<a id="a-Cv"></a>瞿陀尼人。<a id="a-Cw"></a>若有饮者。<a id="a-Cx"></a>以此因缘。<a id="a-Cy"></a>得大衰恼。<a id="a-Cz"></a>如是比丘。<a id="a-D0"></a>观瞿陀尼。<a id="a-D1"></a>如实了知。</p>
  <p id="aD2">复次比丘。<a id="a-D3"></a>知业果报。<a id="a-D4"></a>观弗婆提。<a id="a-D5"></a>彼以闻慧。<a id="a-D6"></a>知诸世间不修法行。<a id="a-D7"></a>时恶龙王力势增长。<a id="a-D8"></a>震吼大雷。<a id="a-D9"></a>如大山崩。<a id="a-DA"></a>弗婆提人。<a id="a-DB"></a>以软心故。<a id="a-DC"></a>多遭病苦。<a id="a-DD"></a>或耀电光。<a id="a-DE"></a>遍满世界。<a id="a-DF"></a>如火炽燃。<a id="a-DG"></a>云中龙现。<a id="a-DH"></a>眼如车轮。<a id="a-DI"></a>其身黑恶。<a id="a-DJ"></a>犹如黑山。<a id="a-DK"></a>其颈三头。<a id="a-DL"></a>奋出众花。<a id="a-DM"></a>形如马相或作蛇身。<a id="a-DN"></a>现如是等种种恶身。<a id="a-DO"></a>令弗婆提有人见之得大衰恼。</p>
  <p id="aDP">复次比丘。<a id="a-DQ"></a>知业果报。<a id="a-DR"></a>观郁单越。<a id="a-DS"></a>如第二天。<a id="a-DT"></a>云何恶龙。<a id="a-DU"></a>于郁单越人。<a id="a-DV"></a>加诸衰恼。<a id="a-DW"></a>即以闻慧。<a id="a-DX"></a>知郁单越僧迦赊山。<a id="a-DY"></a>如前所说。<a id="a-DZ"></a>莲华常开。<a id="a-Da"></a>香气馚流。<a id="a-Db"></a>其色妙好。<a id="a-Dc"></a>彼国众人。<a id="a-Dd"></a>嗅之欢喜。<a id="a-De"></a>若世间人。<a id="a-Df"></a>不孝父母。<a id="a-Dg"></a>不供养沙门婆罗门时恶龙王。<a id="a-Dh"></a>以自在心势力增长。<a id="a-Di"></a>起大重云。<a id="a-Dj"></a>犹如黑山。<a id="a-Dk"></a>黤霮垂布。<a id="a-Dl"></a>掩蔽日光。<a id="a-Dm"></a>莲华即合。<a id="a-Dn"></a>无有香气。<a id="a-Do"></a>失金色光。<a id="a-Dp"></a>郁单越人。<a id="a-Dq"></a>见华既合。<a id="a-Dr"></a>愁恼怯劣。<a id="a-Ds"></a>云中出风。<a id="a-Dt"></a>吹众乐音。<a id="a-Du"></a>皆悉乱坏。<a id="a-Dv"></a>不可爱乐。<a id="a-Dw"></a>如是四天下恶龙势力。<a id="a-Dx"></a>而作衰害。</p>
  <p id="aDy">复次比丘。<a id="a-Dz"></a>知业果报。<a id="a-E0"></a>观四天下有胜有劣。<a id="a-E1"></a>彼以闻慧。<a id="a-E2"></a>观郁单越国快乐安隐。<a id="a-E3"></a>胜三天下。<a id="a-E4"></a>阎浮提人行法非法。<a id="a-E5"></a>以是因缘。<a id="a-E6"></a>苦乐增减。<a id="a-E7"></a>是三天下。<a id="a-E8"></a>增长业地。<a id="a-E9"></a>行十善道。<a id="a-EA"></a>有佛出世。<a id="a-EB"></a>以阎浮提因缘故。<a id="a-EC"></a>有四天下。<a id="a-ED"></a>阎浮提人思惟。<a id="a-EE"></a>修行十善业道。<a id="a-EF"></a>能修梵行。<a id="a-EG"></a>此世界中。<a id="a-EH"></a>多能思惟观察生灭。<a id="a-EI"></a>此国金刚座处。<a id="a-EJ"></a>一切世间阎浮提国悉无此座。<a id="a-EK"></a>金刚座处八万四千由旬。<a id="a-EL"></a>佛坐此座生菩提心。<a id="a-EM"></a>以此因缘。<a id="a-EN"></a>如来出于阎浮提国。<a id="a-EO"></a>非余天下。<a id="a-EP"></a>何以故。<a id="a-EQ"></a>善根成就。<a id="a-ER"></a>得佛菩提。<a id="a-ES"></a>须弥山王。<a id="a-ET"></a>尚不能持。<a id="a-EU"></a>何况余地。<a id="a-EV"></a>以是因缘。<a id="a-EW"></a>佛处阎浮提。<a id="a-EX"></a>不处余国。<a id="a-EY"></a>人身难得。<a id="a-EZ"></a>阎浮提中造业因缘。<a id="a-Ea"></a>得生人中。<a id="a-Eb"></a>以此因缘。<a id="a-Ec"></a>四天下中。<a id="a-Ed"></a>阎浮提国。<a id="a-Ee"></a>第一最胜。<a id="a-Ef"></a>非余天下。</p>
  <p id="aEg">复次比丘。<a id="a-Eh"></a>知业果报。<a id="a-Ei"></a>观龙世界。<a id="a-Ej"></a>以何业故。<a id="a-Ek"></a>非法行龙王。<a id="a-El"></a>吞食虾蟆。<a id="a-Em"></a>啖食沙土。<a id="a-En"></a>呼吸食风。<a id="a-Eo"></a>彼以闻慧。<a id="a-Ep"></a>知此众生。<a id="a-Eq"></a>于人中时欺陵妻子。<a id="a-Er"></a>独饭美食。<a id="a-Es"></a>其人妻子。<a id="a-Et"></a>见之恋着。<a id="a-Eu"></a>口中流涎。<a id="a-Ev"></a>此人独食。<a id="a-Ew"></a>饱满充足。<a id="a-Ex"></a>于妻子所。<a id="a-Ey"></a>但与粗涩。<a id="a-Ez"></a>如是之人。<a id="a-F0"></a>身坏命终。<a id="a-F1"></a>堕于龙中。<a id="a-F2"></a>吞食虾蟆。<a id="a-F3"></a>啖沙吸风。<a id="a-F4"></a>受相似业果。</p>
  <p id="aF5">复次比丘。<a id="a-F6"></a>知业果报。<a id="a-F7"></a>观龙世界。<a id="a-F8"></a>以何业故。<a id="a-F9"></a>诸龙降雨。<a id="a-FA"></a>复以何业。<a id="a-FB"></a>降诸灾雹。<a id="a-FC"></a>即以闻慧。<a id="a-FD"></a>知此恶龙含毒嗔恚。<a id="a-FE"></a>不顺法行。<a id="a-FF"></a>一一龙王。<a id="a-FG"></a>嗔恚斗诤。<a id="a-FH"></a>起恶云雨。<a id="a-FI"></a>恶风灾雹。<a id="a-FJ"></a>悉令五谷散坏不收。<a id="a-FK"></a>以诸众生行于非法。<a id="a-FL"></a>恶龙嗔恚。<a id="a-FM"></a>故有斯变。</p>
  <p id="aFN">复次比丘。<a id="a-FO"></a>知业果报观龙世界。<a id="a-FP"></a>云何于阎浮提降澍时雨。<a id="a-FQ"></a>润益甘蔗稻麻丛林大小麦豆。<a id="a-FR"></a>五谷增长。<a id="a-FS"></a>即以闻慧。<a id="a-FT"></a>见法行龙王。<a id="a-FU"></a>降注时雨。<a id="a-FV"></a>以义安乐利益众生。<a id="a-FW"></a>以诸众生随顺法行。<a id="a-FX"></a>降澍时雨。<a id="a-FY"></a>令国丰乐。</p>
  <p id="aFZ">复次比丘。<a id="a-Fa"></a>知业果报。<a id="a-Fb"></a>观一切龙所住宫殿。<a id="a-Fc"></a>几许龙众住于海中。<a id="a-Fd"></a>几许龙众住于众流。<a id="a-Fe"></a>即以闻慧。<a id="a-Ff"></a>知阎浮提人不顺法行。<a id="a-Fg"></a>无量诸龙住于众流。<a id="a-Fh"></a>阎浮提人随顺法行。<a id="a-Fi"></a>五十七亿龙。<a id="a-Fj"></a>住于众流。</p>
  <p id="aFk">复次比丘。<a id="a-Fl"></a>知业果报。<a id="a-Fm"></a>观龙世间。<a id="a-Fn"></a>观戏乐城及流水龙已。<a id="a-Fo"></a>观大海底。<a id="a-Fp"></a>何等众生住在其中。<a id="a-Fq"></a>即以闻慧。<a id="a-Fr"></a>知大海地下天之怨敌。<a id="a-Fs"></a>名阿修罗。<a id="a-Ft"></a>略说二种。<a id="a-Fu"></a>何等为二。<a id="a-Fv"></a>一者鬼道所摄。<a id="a-Fw"></a>二者畜生所摄。<a id="a-Fx"></a>鬼道摄者。<a id="a-Fy"></a>魔身饿鬼。<a id="a-Fz"></a>有神通力。<a id="a-G0"></a>畜生所摄阿修罗者。<a id="a-G1"></a>住大海底须弥山侧。<a id="a-G2"></a>在海地下八万四千由旬。<a id="a-G3"></a>略说四地。<a id="a-G4"></a>第一地处。<a id="a-G5"></a>二万一千由旬。<a id="a-G6"></a>是罗睺阿修罗王所住之处。<a id="a-G7"></a>此罗睺阿修罗王。<a id="a-G8"></a>于欲界中化身大小。<a id="a-G9"></a>随意能作。<a id="a-GA"></a>以人行善不善力故。<a id="a-GB"></a>时阿修罗作是思惟。<a id="a-GC"></a>我当观彼怨家园林游戏之处。<a id="a-GD"></a>与诸婇女共相娱乐。<a id="a-GE"></a>恣意受乐。<a id="a-GF"></a>思惟是已。<a id="a-GG"></a>即自庄严。<a id="a-GH"></a>以大青珠王。<a id="a-GI"></a>波头摩珠王。<a id="a-GJ"></a>光明威德珠王。<a id="a-GK"></a>或以金玉五色赤珠王。<a id="a-GL"></a>或以杂色衣王。<a id="a-GM"></a>若青若赤。<a id="a-GN"></a>若黄若黑。<a id="a-GO"></a>种种诸色。<a id="a-GP"></a>庄严其身。<a id="a-GQ"></a>以为钾胄。<a id="a-GR"></a>光明晃昱。<a id="a-GS"></a>时罗睺阿修罗王。<a id="a-GT"></a>身量广大。<a id="a-GU"></a>如须弥山王。<a id="a-GV"></a>遍身珠宝。<a id="a-GW"></a>出大光明。<a id="a-GX"></a>大青珠宝出青色光。<a id="a-GY"></a>黄黑赤色亦复如是。<a id="a-GZ"></a>以珠光明。<a id="a-Ga"></a>心大憍慢。<a id="a-Gb"></a>谓无与等。<a id="a-Gc"></a>欲令天女阿修罗女爱敬其身。<a id="a-Gd"></a>从城中出。<a id="a-Ge"></a>其所住城。<a id="a-Gf"></a>名曰光明。<a id="a-Gg"></a>纵广八千由旬。<a id="a-Gh"></a>无量宝林。<a id="a-Gi"></a>流泉浴池诸树莲花。<a id="a-Gj"></a>庄严其城。<a id="a-Gk"></a>首冠花鬘。<a id="a-Gl"></a>涂香自严。<a id="a-Gm"></a>散以末香。<a id="a-Gn"></a>从城而起观天园林游戏之处。<a id="a-Go"></a>若阎浮提人不行正法。<a id="a-Gp"></a>不孝养父母。<a id="a-Gq"></a>不敬沙门婆罗门及诸尊长。<a id="a-Gr"></a>不依法行。<a id="a-Gs"></a>不奉三宝不观善法及不善法。<a id="a-Gt"></a>诸天势力悉为减少。<a id="a-Gu"></a>四天王天展转相告。<a id="a-Gv"></a>悉避逃逝。<a id="a-Gw"></a>恐师子儿罗睺阿修罗王来杀我等。<a id="a-Gx"></a>若阎浮提人。<a id="a-Gy"></a>修行正法。<a id="a-Gz"></a>孝养父母。<a id="a-H0"></a>敬事师长。<a id="a-H1"></a>供养沙门耆旧长宿。<a id="a-H2"></a>一切诸天势力增长。<a id="a-H3"></a>时四天王。<a id="a-H4"></a>以众宝衣。<a id="a-H5"></a>庄严其身。<a id="a-H6"></a>涂香末香。<a id="a-H7"></a>即时当于师子儿罗睺阿修罗。<a id="a-H8"></a>上虚空之中。<a id="a-H9"></a>雨诸刀剑。<a id="a-HA"></a>一切天众。<a id="a-HB"></a>心生喜悦。<a id="a-HC"></a>至须弥侧。<a id="a-HD"></a>发声大叫。<a id="a-HE"></a>若天不出。<a id="a-HF"></a>阿修罗王。<a id="a-HG"></a>欲观园林。<a id="a-HH"></a>日百千光照其身上。<a id="a-HI"></a>庄严之具。<a id="a-HJ"></a>映障其目。<a id="a-HK"></a>而不能见诸天园林游戏娱乐受乐之处。<a id="a-HL"></a>时罗睺阿修罗王。<a id="a-HM"></a>作是思惟。<a id="a-HN"></a>日障我目。<a id="a-HO"></a>不能得见诸天婇女。<a id="a-HP"></a>我当以手障日光轮。<a id="a-HQ"></a>观诸天女。<a id="a-HR"></a>即举右手。<a id="a-HS"></a>以障日轮。<a id="a-HT"></a>欲见天女可爱妙色。<a id="a-HU"></a>手出四光。<a id="a-HV"></a>如上所说。<a id="a-HW"></a>立海水中。<a id="a-HX"></a>水至其腰。<a id="a-HY"></a>宝珠光明。<a id="a-HZ"></a>或青或黄或赤或黑。<a id="a-Ha"></a>以手障日。<a id="a-Hb"></a>世间邪见诸论师等。<a id="a-Hc"></a>咸生异说。<a id="a-Hd"></a>言罗睺阿修罗王蚀日。<a id="a-He"></a>若日赤色黑色。<a id="a-Hf"></a>以如是法相人寿命。<a id="a-Hg"></a>不识业果诸相师等。<a id="a-Hh"></a>作如是说。<a id="a-Hi"></a>或言当丰。<a id="a-Hj"></a>或言当俭。<a id="a-Hk"></a>或言凶祸。<a id="a-Hl"></a>殃及王者。<a id="a-Hm"></a>或言吉庆。<a id="a-Hn"></a>时阿修罗手障日已。<a id="a-Ho"></a>谛观诸天园林浴池游戏之处。<a id="a-Hp"></a>时天帝释见是事已。<a id="a-Hq"></a>敕诸天众庄严宫殿。<a id="a-Hr"></a>令诸天子以种种宝庄严其身。<a id="a-Hs"></a>往趣罗睺阿修罗所。<a id="a-Ht"></a>欲共斗战。<a id="a-Hu"></a>时罗睺阿修罗王。<a id="a-Hv"></a>见诸天众。<a id="a-Hw"></a>即还宫城。</p>
  <p id="aHx">复次比丘。<a id="a-Hy"></a>云何观月蚀。<a id="a-Hz"></a>即以闻慧。<a id="a-I0"></a>知罗睺阿修罗王眷属官众。<a id="a-I1"></a>行于海上。<a id="a-I2"></a>见月常游忧陀延山顶。<a id="a-I3"></a>行阎浮提。<a id="a-I4"></a>住毗琉璃光明之中。<a id="a-I5"></a>端严殊妙。<a id="a-I6"></a>百倍转胜。<a id="a-I7"></a>官属见已。<a id="a-I8"></a>即至罗睺阿修罗所。<a id="a-I9"></a>白言大王。<a id="a-IA"></a>满月端严如天女面。<a id="a-IB"></a>时罗睺王。<a id="a-IC"></a>闻是语已。<a id="a-ID"></a>爱心即生。<a id="a-IE"></a>欲见天女。<a id="a-IF"></a>从地而起。<a id="a-IG"></a>渴仰欲见。<a id="a-IH"></a>以手障月。<a id="a-II"></a>欲见天女。<a id="a-IJ"></a>阿修罗王。<a id="a-IK"></a>无量众宝。<a id="a-IL"></a>庄严其身。<a id="a-IM"></a>如上所说。<a id="a-IN"></a>阎浮提中咒术师等。<a id="a-IO"></a>而作咒曰。<a id="a-IP"></a>一切国土聚落城邑众恶速灭。<a id="a-IQ"></a>一切世间土地众恶速灭。<a id="a-IR"></a>一切婆罗门中众恶速灭。<a id="a-IS"></a>若月黑色黄色。<a id="a-IT"></a>世间相师作如是说。<a id="a-IU"></a>或言当丰。<a id="a-IV"></a>或言当俭。<a id="a-IW"></a>或言王者凶危。<a id="a-IX"></a>或言吉庆。<a id="a-IY"></a>或言兵刃勇起。<a id="a-IZ"></a>或言不起。<a id="a-Ia"></a>瞿陀尼。<a id="a-Ib"></a>弗婆提。<a id="a-Ic"></a>郁单越。<a id="a-Id"></a>何其方面所蚀之处无邪见说。<a id="a-Ie"></a>以此一因缘故。<a id="a-If"></a>日月掩蔽。<a id="a-Ig"></a>谓是月蚀。<a id="a-Ih"></a>复次二因缘故。<a id="a-Ii"></a>掩蔽日月。<a id="a-Ij"></a>天降大声。<a id="a-Ik"></a>罗睺阿修罗王住大海下。<a id="a-Il"></a>时诸官属白言大王。<a id="a-Im"></a>天主憍尸迦。<a id="a-In"></a>住须弥山顶善见城内。<a id="a-Io"></a>处善法堂。<a id="a-Ip"></a>诸天功德。<a id="a-Iq"></a>五欲具足。<a id="a-Ir"></a>眷属围绕。<a id="a-Is"></a>欢娱受乐。<a id="a-It"></a>天主憍尸迦。<a id="a-Iu"></a>为诸天主。<a id="a-Iv"></a>大王今为我等所尊。<a id="a-Iw"></a>王有大力。<a id="a-Ix"></a>神通胜彼。<a id="a-Iy"></a>可率官属往攻。<a id="a-Iz"></a>天主坏善见城。<a id="a-J0"></a>时阿修罗即受其语。<a id="a-J1"></a>奋威纵怒。<a id="a-J2"></a>出光明城。<a id="a-J3"></a>震吼如雷。<a id="a-J4"></a>阎浮提中诸国相师。<a id="a-J5"></a>谓天兽下。<a id="a-J6"></a>说如此相。<a id="a-J7"></a>或言丰乐。<a id="a-J8"></a>安隐无他。<a id="a-J9"></a>或言灾俭。<a id="a-JA"></a>五谷勇贵。<a id="a-JB"></a>或言王者崩亡。<a id="a-JC"></a>或言吉庆灵应嘉祥。<a id="a-JD"></a>或言兵刀起于境内。<a id="a-JE"></a>或言人民安乐无变。<a id="a-JF"></a>或言当须斋肃洁净拜神求福。<a id="a-JG"></a>时罗睺阿修罗王。<a id="a-JH"></a>如是思惟。<a id="a-JI"></a>我宝珠等。<a id="a-JJ"></a>留此城内。<a id="a-JK"></a>为我诸子作大光明。<a id="a-JL"></a>若无宝珠则无光明。<a id="a-JM"></a>天上亦尔。<a id="a-JN"></a>有日月故则有光明。<a id="a-JO"></a>若无日月则应闇冥。<a id="a-JP"></a>我今宁可覆蔽日月。<a id="a-JQ"></a>令天黑闇。<a id="a-JR"></a>时阿修罗思惟是已。<a id="a-JS"></a>从城而起。<a id="a-JT"></a>即以一手。<a id="a-JU"></a>覆障日月诸光明轮。<a id="a-JV"></a>世间愚人。<a id="a-JW"></a>诸相师等。<a id="a-JX"></a>咸记灾祥。<a id="a-JY"></a>如上所说。<a id="a-JZ"></a>复以一手。<a id="a-Ja"></a>摩须弥顶。<a id="a-Jb"></a>欲与诸天决其得失。<a id="a-Jc"></a>是阿修罗畜生少智。<a id="a-Jd"></a>见天种种胜相庄严。<a id="a-Je"></a>威德光明。<a id="a-Jf"></a>心生疑悔。<a id="a-Jg"></a>还归所止。<a id="a-Jh"></a>住光明城。<a id="a-Ji"></a>是名第二因缘。<a id="a-Jj"></a>掩蔽日月。<a id="a-Jk"></a>令日月蚀。<a id="a-Jl"></a>天声震吼。</p>
  <p id="aJm">复次比丘。<a id="a-Jn"></a>知业果报。<a id="a-Jo"></a>观大罗睺阿修罗王所受之乐。<a id="a-Jp"></a>彼以闻慧。<a id="a-Jq"></a>观阿修罗所住城内。<a id="a-Jr"></a>种种众宝以为庄严。<a id="a-Js"></a>在须弥山侧。<a id="a-Jt"></a>深二万一千由旬。<a id="a-Ju"></a>广八千由旬。<a id="a-Jv"></a>莲华浴池。<a id="a-Jw"></a>林树蔚茂。<a id="a-Jx"></a>皆悉具足。<a id="a-Jy"></a>真金为地。<a id="a-Jz"></a>色若电光。<a id="a-K0"></a>金殿堂阁。<a id="a-K1"></a>珊瑚宝树。<a id="a-K2"></a>悬众宝铃。<a id="a-K3"></a>出妙音声。<a id="a-K4"></a>种种乐音。<a id="a-K5"></a>欢娱受乐。<a id="a-K6"></a>一一池中。<a id="a-K7"></a>金花庄严。<a id="a-K8"></a>凫雁鸯鸳。<a id="a-K9"></a>皆真金色。<a id="a-KA"></a>以为严饰。<a id="a-KB"></a>见者爱乐。<a id="a-KC"></a>如天众鸟。<a id="a-KD"></a>摩尼为嘴。<a id="a-KE"></a>欢喜游戏。<a id="a-KF"></a>七宝杂色。<a id="a-KG"></a>青毗琉璃以为羽翼。<a id="a-KH"></a>于诸楼阁栏楯之间。<a id="a-KI"></a>欢娱游戏。<a id="a-KJ"></a>甚可爱乐。<a id="a-KK"></a>出妙音声。<a id="a-KL"></a>见者悦乐。<a id="a-KM"></a>一切众鸟亦复如是。<a id="a-KN"></a>清净无秽。<a id="a-KO"></a>端正庄严。<a id="a-KP"></a>孔雀翡翠(尾也)。<a id="a-KQ"></a>眼互开合。<a id="a-KR"></a>头顶胜冠。<a id="a-KS"></a>双类随行。<a id="a-KT"></a>饮食华汁。<a id="a-KU"></a>婆鸠罗华。<a id="a-KV"></a>其声雅妙。<a id="a-KW"></a>如童子音。<a id="a-KX"></a>顶冠金色。<a id="a-KY"></a>或毗琉璃。<a id="a-KZ"></a>于栏楯间翱翔游。<a id="a-Ka"></a>未曾休息。<a id="a-Kb"></a>恣于华汁。<a id="a-Kc"></a>其目绀青。<a id="a-Kd"></a>身色杂彩。<a id="a-Ke"></a>如间电光。<a id="a-Kf"></a>众色分明。<a id="a-Kg"></a>黄色细软。<a id="a-Kh"></a>鲜明如电。<a id="a-Ki"></a>行于林树山岩之间。<a id="a-Kj"></a>纵逸游戏。<a id="a-Kk"></a>华鬘璎珞。<a id="a-Kl"></a>如天虹色。<a id="a-Km"></a>光明绕身。<a id="a-Kn"></a>如鬘庄严。<a id="a-Ko"></a>咽喉含美。<a id="a-Kp"></a>如赤珠色。<a id="a-Kq"></a>两翅柔软。<a id="a-Kr"></a>如莲华敷。<a id="a-Ks"></a>无量众色。<a id="a-Kt"></a>长摩尼嘴。<a id="a-Ku"></a>身气香洁。<a id="a-Kv"></a>如毕利迦。<a id="a-Kw"></a>游戏宫殿。<a id="a-Kx"></a>双类同行。<a id="a-Ky"></a>羽翼润泽。<a id="a-Kz"></a>飞则俱游。<a id="a-L0"></a>澡洁清池。<a id="a-L1"></a>翱翔陆庭。<a id="a-L2"></a>亦复如是。<a id="a-L3"></a>哀呜相呼。<a id="a-L4"></a>出微妙音。<a id="a-L5"></a>发欲之音。<a id="a-L6"></a>俱枳罗鸟。<a id="a-L7"></a>遮俱罗鸟。<a id="a-L8"></a>婆求罗鸟。<a id="a-L9"></a>如是众鸟。<a id="a-LA"></a>遍满城中。<a id="a-LB"></a>林树之间。<a id="a-LC"></a>悉闻其音。<a id="a-LD"></a>多有林树。<a id="a-LE"></a>莲华浴池。<a id="a-LF"></a>以为庄严。<a id="a-LG"></a>于其城中。<a id="a-LH"></a>有四园林。<a id="a-LI"></a>皆是金树。<a id="a-LJ"></a>一一园林。<a id="a-LK"></a>纵广正等满百由旬。<a id="a-LL"></a>一名游戏。<a id="a-LM"></a>二名耽乐。<a id="a-LN"></a>三名鹅住。<a id="a-LO"></a>四名俱枳罗。<a id="a-LP"></a>此四园林。<a id="a-LQ"></a>映饰其城。<a id="a-LR"></a>一一林树有三千种。<a id="a-LS"></a>如愿之树。<a id="a-LT"></a>其树金色。<a id="a-LU"></a>如云如影。<a id="a-LV"></a>其枝柔软。<a id="a-LW"></a>鸟栖其上。<a id="a-LX"></a>众华常敷。<a id="a-LY"></a>香气馚馥。<a id="a-LZ"></a>满一由旬。<a id="a-La"></a>多有群蜂。<a id="a-Lb"></a>流蜜充溢。<a id="a-Lc"></a>或金色树。<a id="a-Ld"></a>酒泉流树。<a id="a-Le"></a>牛头栴檀香树。<a id="a-Lf"></a>有如云色。<a id="a-Lg"></a>七叶香树。<a id="a-Lh"></a>枳多迦树。<a id="a-Li"></a>毕利迦树。<a id="a-Lj"></a>微风吹动。<a id="a-Lk"></a>黑沉水树。<a id="a-Ll"></a>普眼香树。<a id="a-Lm"></a>明灯香树。<a id="a-Ln"></a>摩尼香树。<a id="a-Lo"></a>火色香树。<a id="a-Lp"></a>青无忧树。<a id="a-Lq"></a>赤无忧树。<a id="a-Lr"></a>婆究罗树。<a id="a-Ls"></a>阿枳多树。<a id="a-Lt"></a>阿珠那树。<a id="a-Lu"></a>尼珠罗树。<a id="a-Lv"></a>青荆香树。<a id="a-Lw"></a>堤罗迦树。<a id="a-Lx"></a>有如是等众华香树。<a id="a-Ly"></a>其华敷荣。<a id="a-Lz"></a>常若新出。<a id="a-M0"></a>复有众果。<a id="a-M1"></a>摩头迦树。<a id="a-M2"></a>凤凰子树。<a id="a-M3"></a>婆那娑树(其果如瓮)。<a id="a-M4"></a>无遮果树。<a id="a-M5"></a>垂瓠果树。<a id="a-M6"></a>毗头罗树。<a id="a-M7"></a>地盖果树。<a id="a-M8"></a>虚空盖树。<a id="a-M9"></a>云色果树。<a id="a-MA"></a>乐见果树。<a id="a-MB"></a>遮云果树。<a id="a-MC"></a>鸟集果树。<a id="a-MD"></a>蜂芒果树。<a id="a-ME"></a>香鬘树。<a id="a-MF"></a>香华树。<a id="a-MG"></a>种种色华。<a id="a-MH"></a>时时常敷。<a id="a-MI"></a>女人见之皆生乐着树。<a id="a-MJ"></a>蒱桃树。<a id="a-MK"></a>迦卑他树。<a id="a-ML"></a>波流沙迦树。<a id="a-MM"></a>其叶具足。<a id="a-MN"></a>光明庄严。<a id="a-MO"></a>郁映渠流。<a id="a-MP"></a>严饰泉池。<a id="a-MQ"></a>观之可爱。<a id="a-MR"></a>如是种种诸树。<a id="a-MS"></a>或有生于阎浮提中。<a id="a-MT"></a>或有生于郁单越国。<a id="a-MU"></a>或有生于阿修罗王光明城中。<a id="a-MV"></a>或有华树。<a id="a-MW"></a>或有果树。<a id="a-MX"></a>或有酒树。<a id="a-MY"></a>阿修罗王遍行游观。<a id="a-MZ"></a>欢娱受乐。<a id="a-Ma"></a>与众婇女围绕自娱。<a id="a-Mb"></a>于此烦恼。<a id="a-Mc"></a>染无常不坚速朽之乐。<a id="a-Md"></a>谓为甘露不死之地。<a id="a-Me"></a>阿修罗王有四婇女。<a id="a-Mf"></a>从忆念生。<a id="a-Mg"></a>一名如影。<a id="a-Mh"></a>二名诸香。<a id="a-Mi"></a>三名妙林。<a id="a-Mj"></a>四名胜德。<a id="a-Mk"></a>此四婇女。<a id="a-Ml"></a>有十二那由他侍女。<a id="a-Mm"></a>以为眷属。<a id="a-Mn"></a>围绕阿修罗王。<a id="a-Mo"></a>娱乐恣情。<a id="a-Mp"></a>纵逸受乐。<a id="a-Mq"></a>无喻可说。<a id="a-Mr"></a>阿修罗王自业成就。<a id="a-Ms"></a>无量亿众婇女围绕。<a id="a-Mt"></a>欢娱喜乐。<a id="a-Mu"></a>千柱宝殿。<a id="a-Mv"></a>宝房行列。</p>
  <p id="aMw">复次比丘知业果报。<a id="a-Mx"></a>观罗睺阿修罗王。<a id="a-My"></a>以何业报得阿修罗道。<a id="a-Mz"></a>作何业故得如是报。<a id="a-N0"></a>伽他颂曰。</p>
  <p id="aN1">无因则无果　　造业必有报</p>
  <p id="aN2">如种子得果　　善业生人天</p>
  <p id="aN3">善业得乐果　　常处天人中</p>
  <p id="aN4">恶业堕三处　　阿修罗云何</p>
  <p id="aN5">彼受畜生道　　云何受乐报</p>
  <p id="aN6">少智莫能了　　此有何因缘</p>
  <p id="aN7">比丘思惟已即以闻慧。<a id="a-N8"></a>观阿修罗往昔过去。<a id="a-N9"></a>习婆罗门法。<a id="a-NA"></a>第一聪慧。<a id="a-NB"></a>善知世间种种技术。<a id="a-NC"></a>喜行布施。<a id="a-ND"></a>于旷野中。<a id="a-NE"></a>施诸饮食果食根食。<a id="a-NF"></a>清泉美水。<a id="a-NG"></a>房舍敷具。<a id="a-NH"></a>又于四交路首。<a id="a-NI"></a>施诸病人。<a id="a-NJ"></a>行路估客。<a id="a-NK"></a>盲冥贫穷。<a id="a-NL"></a>施于房舍。<a id="a-NM"></a>饮食敷具。<a id="a-NN"></a>悉令满足。<a id="a-NO"></a>而不正见。<a id="a-NP"></a>尔时弥梯罗林。<a id="a-NQ"></a>有僧加蓝。<a id="a-NR"></a>纵广二十由旬。<a id="a-NS"></a>于其寺中。<a id="a-NT"></a>有无量百千佛塔宝焰庄严。<a id="a-NU"></a>泥弥王等五百大王。<a id="a-NV"></a>共造斯福。<a id="a-NW"></a>中有一塔。<a id="a-NX"></a>真金璎珞。<a id="a-NY"></a>焰鬘庄严。<a id="a-NZ"></a>七宝映饰。<a id="a-Na"></a>种种庄校。<a id="a-Nb"></a>随其曾闻诸佛名号。<a id="a-Nc"></a>皆悉图画如来影像。<a id="a-Nd"></a>种种林树。<a id="a-Ne"></a>池流泉源。<a id="a-Nf"></a>庄严胜妙。<a id="a-Ng"></a>如上所说。</p>
  <p id="aNh">尔时阎浮提中。<a id="a-Ni"></a>如罗睺阿修罗王城中林树。<a id="a-Nj"></a>皆悉具有。<a id="a-Nk"></a>如所见树。<a id="a-Nl"></a>画工图饰。<a id="a-Nm"></a>庄严佛塔。<a id="a-Nn"></a>浴池流泉。<a id="a-No"></a>众妙莲华。<a id="a-Np"></a>众鸟游戏。<a id="a-Nq"></a>亦如上说。<a id="a-Nr"></a>时婆罗门。<a id="a-Ns"></a>名曰婆利。<a id="a-Nt"></a>诵毗陀论。<a id="a-Nu"></a>广造福业。<a id="a-Nv"></a>如上所说。<a id="a-Nw"></a>时婆罗门。<a id="a-Nx"></a>以四千乘车。<a id="a-Ny"></a>载众饮食。<a id="a-Nz"></a>至大旷野。<a id="a-O0"></a>众人行路。<a id="a-O1"></a>欲施所须。<a id="a-O2"></a>见一佛塔。<a id="a-O3"></a>高二由旬。<a id="a-O4"></a>广五十里。<a id="a-O5"></a>时有恶人。<a id="a-O6"></a>以火烧塔。<a id="a-O7"></a>舍之而去。<a id="a-O8"></a>时婆罗门。<a id="a-O9"></a>见火烧塔。<a id="a-OA"></a>作是思惟。<a id="a-OB"></a>我今宁可且住施福。<a id="a-OC"></a>救如来塔。<a id="a-OD"></a>奇妙庄严。<a id="a-OE"></a>雕饰精丽。<a id="a-OF"></a>广大希有。<a id="a-OG"></a>当灭此火。<a id="a-OH"></a>令塔不坏。<a id="a-OI"></a>若我不救。<a id="a-OJ"></a>王若知者。<a id="a-OK"></a>或加重罚。<a id="a-OL"></a>非实信心。<a id="a-OM"></a>非尊重心。<a id="a-ON"></a>即以四千乘车。<a id="a-OO"></a>载水以灭此火。<a id="a-OP"></a>既灭火已含笑而言。<a id="a-OQ"></a>我救此塔。<a id="a-OR"></a>为有福德无福德耶。<a id="a-OS"></a>若有福德。<a id="a-OT"></a>愿我后身得大身相。<a id="a-OU"></a>欲界无等。<a id="a-OV"></a>虽作此愿。<a id="a-OW"></a>而犹不信不正思惟。<a id="a-OX"></a>常爱斗战不信正业。<a id="a-OY"></a>福田力故。<a id="a-OZ"></a>生光明城作阿修罗王。</p>
 </body>
</html>