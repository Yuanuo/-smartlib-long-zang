<!doctype html>
<html id="z3IBUQabM" data-ver="1526">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十四</h1>
  <h2 id="a2">观天品第六之十三(三十三天之十)</h2>
  <p id="a3">时诸天众。<a id="a-4"></a>心生敬重。<a id="a-5"></a>复听帝释所说法要。<a id="a-6"></a>合掌顶上。<a id="a-7"></a>白帝释言。<a id="a-8"></a>我今现见此法势力。<a id="a-9"></a>天王说法。<a id="a-A"></a>随我等心。<a id="a-B"></a>得信清净。<a id="a-C"></a>阎罗使者。<a id="a-D"></a>亦随渐灭。<a id="a-E"></a>随闻如来所说法力。<a id="a-F"></a>即皆消灭。<a id="a-G"></a>何况修行。<a id="a-H"></a>若有修行至不灭处。<a id="a-I"></a>尔时帝释心生欢喜。<a id="a-J"></a>作如是言。<a id="a-K"></a>我于今者。<a id="a-L"></a>所作已办。<a id="a-M"></a>我为如是放逸诸天。<a id="a-N"></a>除断放逸。<a id="a-O"></a>得不放逸。<a id="a-P"></a>令其欢喜。<a id="a-Q"></a>我今当为此诸天众说深妙法。<a id="a-R"></a>如我往昔。<a id="a-S"></a>于大师所。<a id="a-T"></a>闻正法要。<a id="a-U"></a>解脱城门。<a id="a-V"></a>念出入息安那波那。<a id="a-W"></a>于昔旧天。<a id="a-X"></a>次第所闻。<a id="a-Y"></a>既得闻已。<a id="a-Z"></a>复见世尊为我宣说。<a id="a-a"></a>是故我今为诸天。<a id="a-b"></a>说杂四圣谛法。<a id="a-c"></a>于一谛中。<a id="a-d"></a>四种分别。<a id="a-e"></a>我今当说。<a id="a-f"></a>利益如是一切天众。<a id="a-g"></a>亦自利益。<a id="a-h"></a>亦利益他生死行众生。<a id="a-i"></a>种种方便。<a id="a-j"></a>为之说法。<a id="a-k"></a>令诸众生心得淳熟。<a id="a-l"></a>我已如是。<a id="a-m"></a>说十五法。<a id="a-n"></a>我今次为诸天众等。<a id="a-o"></a>说十六法。<a id="a-p"></a>阿那般那出入息法。<a id="a-q"></a>分别四圣谛。<a id="a-r"></a>方便自因之相。<a id="a-s"></a>云何名为次第说也。<a id="a-t"></a>是修行者。<a id="a-u"></a>观于自身。<a id="a-v"></a>缚心猕猴。<a id="a-w"></a>诸天子。<a id="a-x"></a>云何缚于觉观心之猕猴。<a id="a-y"></a>缚何等心。<a id="a-z"></a>所谓缚识。<a id="a-10"></a>如是一心。<a id="a-11"></a>次第观身相。<a id="a-12"></a>观身循身观。<a id="a-13"></a>染不染无记观。<a id="a-14"></a>受善受循受观。<a id="a-15"></a>苦受乐受。<a id="a-16"></a>不苦不乐受观。<a id="a-17"></a>受自相观。<a id="a-18"></a>法循法观。<a id="a-19"></a>善不善无记。<a id="a-1A"></a>如自相。<a id="a-1B"></a>是名四念处。<a id="a-1C"></a>是修行者。<a id="a-1D"></a>入如是法。<a id="a-1E"></a>一心观察一切有为。<a id="a-1F"></a>自相寂灭。<a id="a-1G"></a>观四念处。<a id="a-1H"></a>是四圣谛相。<a id="a-1I"></a>如是念处。<a id="a-1J"></a>遍一切处。<a id="a-1K"></a>所谓次第行相。<a id="a-1L"></a>常无常。<a id="a-1M"></a>合和聚散。<a id="a-1N"></a>空无作者。<a id="a-1O"></a>空无我者。<a id="a-1P"></a>破坏衰恼。<a id="a-1Q"></a>如是观苦无常。<a id="a-1R"></a>见四念处已。<a id="a-1S"></a>观四圣谛自相。<a id="a-1T"></a>如实观察。<a id="a-1U"></a>生于暖法。<a id="a-1V"></a>从于暖法。<a id="a-1W"></a>生于智慧。<a id="a-1X"></a>譬如钻火。<a id="a-1Y"></a>先见烟相。<a id="a-1Z"></a>后乃见火。<a id="a-1a"></a>如钻如燧。<a id="a-1b"></a>先生热气。<a id="a-1c"></a>后乃生火。<a id="a-1d"></a>以信乐故。<a id="a-1e"></a>于一切烦恼无知法中。<a id="a-1f"></a>未来能生圣法毗尼。<a id="a-1g"></a>亦复如是。<a id="a-1h"></a>以十六种观四圣谛。<a id="a-1i"></a>如是暖法。<a id="a-1j"></a>云何生耶。<a id="a-1k"></a>云何观于四圣谛耶。<a id="a-1l"></a>诸天子。<a id="a-1m"></a>所谓是苦圣谛因缘有故无常。<a id="a-1n"></a>败坏故苦。<a id="a-1o"></a>离人故空。<a id="a-1p"></a>不自在故无我。<a id="a-1q"></a>如是四种分别。<a id="a-1r"></a>观苦圣谛。<a id="a-1s"></a>行者观苦圣谛已。<a id="a-1t"></a>观集圣谛。<a id="a-1u"></a>四种分别。<a id="a-1v"></a>云何分别。<a id="a-1w"></a>所谓行相续转故。<a id="a-1x"></a>集相似果流转诸有故。<a id="a-1y"></a>因一切性流转有故。<a id="a-1z"></a>势力不相似相续缘有故。<a id="a-20"></a>行者复观苦灭圣谛。<a id="a-21"></a>四种分别。<a id="a-22"></a>诸天子。<a id="a-23"></a>云何行者分别修行苦灭圣谛。<a id="a-24"></a>舍一切衰恼故。<a id="a-25"></a>灭烦恼火离故。<a id="a-26"></a>一切法第一寂灭故。<a id="a-27"></a>清净法出生死故。<a id="a-28"></a>行者复观道圣谛。<a id="a-29"></a>四种分别。<a id="a-2A"></a>诸天子。<a id="a-2B"></a>云何行者分别观察。<a id="a-2C"></a>所谓得不退处故。<a id="a-2D"></a>道不颠倒故。<a id="a-2E"></a>一切圣人所住法故。<a id="a-2F"></a>以无碍断除生死衰恼出世间故。<a id="a-2G"></a>是名十六种修行之法。<a id="a-2H"></a>我已说之。<a id="a-2I"></a>汝等天众。<a id="a-2J"></a>勤修精进。<a id="a-2K"></a>观现暖法。<a id="a-2L"></a>展转相教。<a id="a-2M"></a>从出入息。<a id="a-2N"></a>生于暖法。<a id="a-2O"></a>从于暖法。<a id="a-2P"></a>生于顶法。<a id="a-2Q"></a>以信系念三宝功德。<a id="a-2R"></a>聚等胜过前观如是。<a id="a-2S"></a>行者云何观察。<a id="a-2T"></a>名顶法道。<a id="a-2U"></a>如山顶上。<a id="a-2V"></a>顶法增长。<a id="a-2W"></a>次第得生忍法善根。<a id="a-2X"></a>以得忍故。<a id="a-2Y"></a>住第三处。<a id="a-2Z"></a>名生现前。<a id="a-2a"></a>非现法忍。<a id="a-2b"></a>以现忍法。<a id="a-2c"></a>故名忍法。<a id="a-2d"></a>忍增长故。<a id="a-2e"></a>名世间第一法。<a id="a-2f"></a>于一念时。<a id="a-2g"></a>心心数法。<a id="a-2h"></a>名得世间第一法。<a id="a-2i"></a>次第得成须陀洹。<a id="a-2j"></a>如是之法。<a id="a-2k"></a>我自证之。<a id="a-2l"></a>若人能证如是之法。<a id="a-2m"></a>不见阎罗可畏使者。<a id="a-2n"></a>亦不怖畏。<a id="a-2o"></a>如是诸天子。<a id="a-2p"></a>以不放逸故。<a id="a-2q"></a>得如是法。<a id="a-2r"></a>是故诸天子。<a id="a-2s"></a>莫得放逸。<a id="a-2t"></a>尔时释迦天王。<a id="a-2u"></a>而说颂曰。</p>
  <p id="a2v">若于出入息　　善知十六断</p>
  <p id="a2w">暖法及顶相　　忍法逆顺观</p>
  <p id="a2x">知世第一法　　次第知真谛</p>
  <p id="a2y">知次第正法　　不失于善道</p>
  <p id="a2z">解脱于三结　　破坏八种有</p>
  <p id="a30">勇猛断恶道　　故名须陀洹</p>
  <p id="a31">有漏不善法　　决定行恶道</p>
  <p id="a32">流趣于涅槃　　故名须陀洹</p>
  <p id="a33">尔时天帝释说此偈已。<a id="a-34"></a>告诸天众。<a id="a-35"></a>如是十六种念。<a id="a-36"></a>阿那般那。<a id="a-37"></a>我已具说。<a id="a-38"></a>汝当思惟。<a id="a-39"></a>此道寂灭。<a id="a-3A"></a>入涅槃城。<a id="a-3B"></a>无所怖畏。<a id="a-3C"></a>一切圣人之所爱念。<a id="a-3D"></a>是故汝等。<a id="a-3E"></a>应当决定修行此道。<a id="a-3F"></a>若汝畏于阎罗使者。<a id="a-3G"></a>应当次第忆念如是阿那般那十六之行。</p>
  <p id="a3H">复次诸天子。<a id="a-3I"></a>有十七种中阴有法。<a id="a-3J"></a>汝当系念行寂灭道。<a id="a-3K"></a>若天若人念此道者。<a id="a-3L"></a>终不畏于阎罗使者之所加害。<a id="a-3M"></a>何等十七中阴有耶。<a id="a-3N"></a>所谓死时。<a id="a-3O"></a>见于色相。<a id="a-3P"></a>若人中死。<a id="a-3Q"></a>生于天上。<a id="a-3R"></a>则见乐相。<a id="a-3S"></a>见中阴有。<a id="a-3T"></a>犹如白氎。<a id="a-3U"></a>垂垂欲堕。<a id="a-3V"></a>细软白净。<a id="a-3W"></a>见已欢喜。<a id="a-3X"></a>颜色怡悦。<a id="a-3Y"></a>临命终时。<a id="a-3Z"></a>复见园林。<a id="a-3a"></a>甚可爱乐。<a id="a-3b"></a>莲花池水。<a id="a-3c"></a>亦皆可爱。<a id="a-3d"></a>河亦可爱。<a id="a-3e"></a>林亦可爱。<a id="a-3f"></a>次第闻诸歌舞戏笑。<a id="a-3g"></a>次闻诸香。<a id="a-3h"></a>一切爱乐。<a id="a-3i"></a>无量种物。<a id="a-3j"></a>和合细触。<a id="a-3k"></a>如是次第。<a id="a-3l"></a>即生天上。<a id="a-3m"></a>以善业故。<a id="a-3n"></a>现得天乐。<a id="a-3o"></a>得此乐已。<a id="a-3p"></a>含笑怡悦。<a id="a-3q"></a>颜色清净。<a id="a-3r"></a>亲族兄弟。<a id="a-3s"></a>悲啼号泣。<a id="a-3t"></a>以善相故。<a id="a-3u"></a>不闻不见。<a id="a-3v"></a>心亦不念。<a id="a-3w"></a>以善业故。<a id="a-3x"></a>临命终时。<a id="a-3y"></a>于中阴有。<a id="a-3z"></a>大乐成就。<a id="a-40"></a>初生乐处。<a id="a-41"></a>天身相似。<a id="a-42"></a>天众相似。<a id="a-43"></a>如是之相。<a id="a-44"></a>生处相似。<a id="a-45"></a>如印所印。<a id="a-46"></a>亦如一切天众色相。<a id="a-47"></a>亦如欲界六天受乐。<a id="a-48"></a>亦如游行境界相似。<a id="a-49"></a>触亦相似。<a id="a-4A"></a>天色相似。<a id="a-4B"></a>又住中阴。<a id="a-4C"></a>见诸天中生处胜故。<a id="a-4D"></a>即生心取。<a id="a-4E"></a>爱境界故。<a id="a-4F"></a>即受天身。<a id="a-4G"></a>是则名曰初中阴有。</p>
  <p id="a4H">复次诸天子。<a id="a-4I"></a>云何第二中阴有耶。<a id="a-4J"></a>若阎浮提人中命终。<a id="a-4K"></a>生郁单越。<a id="a-4L"></a>则见细软赤氎可爱之色。<a id="a-4M"></a>见之爱乐。<a id="a-4N"></a>即生贪心。<a id="a-4O"></a>以手捉持。<a id="a-4P"></a>举手揽之。<a id="a-4Q"></a>如揽虚空。<a id="a-4R"></a>亲族谓之两手摸空。<a id="a-4S"></a>复有风吹。<a id="a-4T"></a>若此病人。<a id="a-4U"></a>冬寒之时。<a id="a-4V"></a>暖风来吹。<a id="a-4W"></a>若暑热时。<a id="a-4X"></a>凉风来吹。<a id="a-4Y"></a>除其郁蒸。<a id="a-4Z"></a>令心喜乐。<a id="a-4a"></a>以心缘故。<a id="a-4b"></a>不闻哀泣悲啼之声。<a id="a-4c"></a>若其业动。<a id="a-4d"></a>其心亦动。<a id="a-4e"></a>闻其悲啼哭泣之声。<a id="a-4f"></a>业风吹令生于异处。<a id="a-4g"></a>是故亲族兄弟。<a id="a-4h"></a>临命终时。<a id="a-4i"></a>悲泣啼哭。<a id="a-4j"></a>甚为障碍。<a id="a-4k"></a>若不妨碍。<a id="a-4l"></a>生郁单越。<a id="a-4m"></a>中间次第有善相出。<a id="a-4n"></a>见青莲花池。<a id="a-4o"></a>鹅鸭鸳鸯。<a id="a-4p"></a>充满池中。<a id="a-4q"></a>周遍具足。<a id="a-4r"></a>其人见之。<a id="a-4s"></a>即走往趣。<a id="a-4t"></a>如是中间。<a id="a-4u"></a>生于善心。<a id="a-4v"></a>命终即见青莲花池。<a id="a-4w"></a>入中游戏。<a id="a-4x"></a>若于郁单越。<a id="a-4y"></a>欲入母胎。<a id="a-4z"></a>从花池出。<a id="a-50"></a>行于陆地。<a id="a-51"></a>见于父母染欲和合。<a id="a-52"></a>因于不净。<a id="a-53"></a>以颠倒见。<a id="a-54"></a>见其父身。<a id="a-55"></a>乃是雄鹅。<a id="a-56"></a>母为雌鹅。<a id="a-57"></a>若男子生。<a id="a-58"></a>自见其身。<a id="a-59"></a>作雄鹅身。<a id="a-5A"></a>若女人生。<a id="a-5B"></a>自见其身。<a id="a-5C"></a>作雌鹅身。<a id="a-5D"></a>若男子生。<a id="a-5E"></a>于父生碍。<a id="a-5F"></a>于母爱染。<a id="a-5G"></a>生郁单越。<a id="a-5H"></a>是名第二中阴有也。</p>
  <p id="a5I">复次诸天子。<a id="a-5J"></a>云何第三中阴有耶。<a id="a-5K"></a>若阎浮提中死。<a id="a-5L"></a>生瞿陀尼。<a id="a-5M"></a>则有相现。<a id="a-5N"></a>若临终时。<a id="a-5O"></a>见有屋宅。<a id="a-5P"></a>尽作黄色。<a id="a-5Q"></a>犹如金色。<a id="a-5R"></a>遍覆如云。<a id="a-5S"></a>见虚空中有黄氎相。<a id="a-5T"></a>举手揽之。<a id="a-5U"></a>亲族兄弟。<a id="a-5V"></a>说言病人两手揽空。<a id="a-5W"></a>是人尔时善有将尽。<a id="a-5X"></a>见身如牛。<a id="a-5Y"></a>见诸牛群。<a id="a-5Z"></a>如梦所见。<a id="a-5a"></a>若男子受生。<a id="a-5b"></a>见其父母染爱和合而行不净。<a id="a-5c"></a>自见人身。<a id="a-5d"></a>多有宅舍。<a id="a-5e"></a>见其父相犹如特牛。<a id="a-5f"></a>除去其父与母和合。<a id="a-5g"></a>瞿陀尼人男子生者。<a id="a-5h"></a>有如是相。<a id="a-5i"></a>若女人生瞿陀尼界。<a id="a-5j"></a>自见其身。<a id="a-5k"></a>犹若乳牛。<a id="a-5l"></a>作如是念。<a id="a-5m"></a>何故特牛。<a id="a-5n"></a>与彼和合。<a id="a-5o"></a>不与我对。<a id="a-5p"></a>如是念已。<a id="a-5q"></a>受女人身。<a id="a-5r"></a>是名瞿陀尼国女人受生。<a id="a-5s"></a>是名第三中阴有也。</p>
  <p id="a5t">复次诸天子。<a id="a-5u"></a>云何第四中阴有耶。<a id="a-5v"></a>若阎浮提人命终。<a id="a-5w"></a>生于弗婆提界。<a id="a-5x"></a>则有相现。<a id="a-5y"></a>见青氎相。<a id="a-5z"></a>一切皆青。<a id="a-60"></a>遍覆虚空。<a id="a-61"></a>见其屋宅。<a id="a-62"></a>悉如虚空。<a id="a-63"></a>恐青[疊*毛]堕。<a id="a-64"></a>以手遮之。<a id="a-65"></a>亲族兄弟。<a id="a-66"></a>说言遮空。<a id="a-67"></a>命终生于弗婆提国。<a id="a-68"></a>见中阴身。<a id="a-69"></a>犹如马形。<a id="a-6A"></a>自见其父。<a id="a-6B"></a>犹如父马。<a id="a-6C"></a>母如草马。<a id="a-6D"></a>父母交会。<a id="a-6E"></a>爱染和合。<a id="a-6F"></a>若男子受生。<a id="a-6G"></a>作如是念。<a id="a-6H"></a>我当与此草马和合。<a id="a-6I"></a>若女人受生。<a id="a-6J"></a>自见己身。<a id="a-6K"></a>如草马形。<a id="a-6L"></a>作如是念。<a id="a-6M"></a>如是父马。<a id="a-6N"></a>何故不与我共和合。<a id="a-6O"></a>作是念已。<a id="a-6P"></a>即受女身。<a id="a-6Q"></a>是名第四中阴有也。</p>
  <p id="a6R">复次诸天子。<a id="a-6S"></a>云何第五中阴有耶。<a id="a-6T"></a>若郁单越人。<a id="a-6U"></a>临命终时。<a id="a-6V"></a>见上行相。<a id="a-6W"></a>诸天子。<a id="a-6X"></a>若大业大心。<a id="a-6Y"></a>心业自在。<a id="a-6Z"></a>生于天上。<a id="a-6a"></a>临命终时。<a id="a-6b"></a>以手揽空。<a id="a-6c"></a>如一梦心。<a id="a-6d"></a>梦中所见种种好花。<a id="a-6e"></a>见之欢喜。<a id="a-6f"></a>又闻第一上妙之香。<a id="a-6g"></a>第一妙色皆悉具足。<a id="a-6h"></a>第一庄严。<a id="a-6i"></a>青黄赤白。<a id="a-6j"></a>第一香气。<a id="a-6k"></a>在其手中。<a id="a-6l"></a>是人见花。<a id="a-6m"></a>生于贪心。<a id="a-6n"></a>作如是念。<a id="a-6o"></a>今见此树。<a id="a-6p"></a>我当升之。<a id="a-6q"></a>作是念已。<a id="a-6r"></a>临终生于中阴有中。<a id="a-6s"></a>见莲花树。<a id="a-6t"></a>青黄赤白。<a id="a-6u"></a>有无量种。<a id="a-6v"></a>复作是念。<a id="a-6w"></a>我当升树。<a id="a-6x"></a>作是念已。<a id="a-6y"></a>即上大树。<a id="a-6z"></a>乃是升于须弥宝山。<a id="a-70"></a>升此山已。<a id="a-71"></a>见天世界花果庄严。<a id="a-72"></a>作如是念。<a id="a-73"></a>我当游行如是之处。<a id="a-74"></a>我今至此花果之林。<a id="a-75"></a>处处具足。<a id="a-76"></a>是名郁单越人下品受生。<a id="a-77"></a>是名第五中阴有也。</p>
  <p id="a78">复次诸天子。<a id="a-79"></a>云何第六中阴有耶。<a id="a-7A"></a>若郁单越人。<a id="a-7B"></a>以中业故。<a id="a-7C"></a>临命终时。<a id="a-7D"></a>欲生天上。<a id="a-7E"></a>则有相现。<a id="a-7F"></a>临命终时。<a id="a-7G"></a>见莲花池。<a id="a-7H"></a>甚可爱乐。<a id="a-7I"></a>众峰庄严。<a id="a-7J"></a>一切皆香。<a id="a-7K"></a>升此莲花。<a id="a-7L"></a>升已须臾。<a id="a-7M"></a>乘空而飞。<a id="a-7N"></a>犹如梦中。<a id="a-7O"></a>生于天上。<a id="a-7P"></a>见妙莲花。<a id="a-7Q"></a>可爱胜妙。<a id="a-7R"></a>最为第一。<a id="a-7S"></a>作如是念。<a id="a-7T"></a>我今当至胜莲花池摄此莲花。<a id="a-7U"></a>是名郁单越人中品受生。<a id="a-7V"></a>是名第六中阴有也。</p>
  <p id="a7W">复次诸天子。<a id="a-7X"></a>云何第七中阴有耶。<a id="a-7Y"></a>郁单越人以胜业故。<a id="a-7Z"></a>生三十三天。<a id="a-7a"></a>善法堂等三十三处。<a id="a-7b"></a>从郁单越。<a id="a-7c"></a>临命终时。<a id="a-7d"></a>见胜妙堂。<a id="a-7e"></a>庄严殊妙。<a id="a-7f"></a>其人尔时即升胜殿。<a id="a-7g"></a>实非升殿。<a id="a-7h"></a>乃升虚空。<a id="a-7i"></a>至天世界。<a id="a-7j"></a>见其宫殿。<a id="a-7k"></a>心念即往生此殿中。<a id="a-7l"></a>以为天子。<a id="a-7m"></a>是名郁单越人命终之后生于天上。<a id="a-7n"></a>受上品生。<a id="a-7o"></a>是名第七中阴有也。</p>
  <p id="a7p">复次诸天子。<a id="a-7q"></a>云何名曰第八中阴有道相续。<a id="a-7r"></a>若郁单越人临命终时。<a id="a-7s"></a>则有相现。<a id="a-7t"></a>诸天子。<a id="a-7u"></a>其人见于园林行列游戏之处。<a id="a-7v"></a>香洁可爱。<a id="a-7w"></a>闻之悦乐。<a id="a-7x"></a>不多苦恼。<a id="a-7y"></a>无苦恼故。<a id="a-7z"></a>其心不浊。<a id="a-80"></a>以清净心。<a id="a-81"></a>舍其寿命。<a id="a-82"></a>受中阴身。<a id="a-83"></a>见天宫殿。<a id="a-84"></a>作如是念。<a id="a-85"></a>我当升此宫殿游戏。<a id="a-86"></a>作是念已。<a id="a-87"></a>即升宫殿。<a id="a-88"></a>见诸天众游空而行。<a id="a-89"></a>或走或住山峰之中。<a id="a-8A"></a>或身相触。<a id="a-8B"></a>处处游戏。<a id="a-8C"></a>住于中阴。<a id="a-8D"></a>自见其身。<a id="a-8E"></a>升于天上。<a id="a-8F"></a>犹如梦中。<a id="a-8G"></a>三十三天。<a id="a-8H"></a>胜妙可爱。<a id="a-8I"></a>一切五欲。<a id="a-8J"></a>皆悉具足。<a id="a-8K"></a>作如是念。<a id="a-8L"></a>我今当至如是之处。<a id="a-8M"></a>作是念已。<a id="a-8N"></a>即生天上。<a id="a-8O"></a>取因缘有。<a id="a-8P"></a>如是有分。<a id="a-8Q"></a>有上中下。<a id="a-8R"></a>生天上已。<a id="a-8S"></a>见于种种殊胜园林。<a id="a-8T"></a>悕望欲得。<a id="a-8U"></a>从郁单越死。<a id="a-8V"></a>生此天中。<a id="a-8W"></a>如是一切郁单越人。<a id="a-8X"></a>生此天已。<a id="a-8Y"></a>余业意生。<a id="a-8Z"></a>乐于欲乐。<a id="a-8a"></a>贪五欲境。<a id="a-8b"></a>歌舞游戏。<a id="a-8c"></a>受爱欲乐。<a id="a-8d"></a>喜游山峰。<a id="a-8e"></a>多受欲乐。<a id="a-8f"></a>爱一切欲。<a id="a-8g"></a>何以故。<a id="a-8h"></a>由前习故。<a id="a-8i"></a>爱习增长。<a id="a-8j"></a>如是诸天子。<a id="a-8k"></a>是名郁单越人命终生天。<a id="a-8l"></a>生此天处。<a id="a-8m"></a>熏习游戏。<a id="a-8n"></a>及死时相。<a id="a-8o"></a>是名第八中阴有也。</p>
  <p id="a8p">复次诸天子。<a id="a-8q"></a>云何第九中阴有耶。<a id="a-8r"></a>若瞿陀尼人。<a id="a-8s"></a>命终生天。<a id="a-8t"></a>有二种业。<a id="a-8u"></a>何等为二。<a id="a-8v"></a>一者余业。<a id="a-8w"></a>二者生业。<a id="a-8x"></a>生于天上。<a id="a-8y"></a>其人云何。<a id="a-8z"></a>中阴受生。<a id="a-90"></a>临命终时。<a id="a-91"></a>则有相生。<a id="a-92"></a>现报将尽。<a id="a-93"></a>或中阴有。<a id="a-94"></a>则有相生。<a id="a-95"></a>动乱如梦。<a id="a-96"></a>诸天子。<a id="a-97"></a>瞿陀尼人。<a id="a-98"></a>临命终时。<a id="a-99"></a>以善业故。<a id="a-9A"></a>垂舍命时。<a id="a-9B"></a>气不咽浊。<a id="a-9C"></a>脉不断坏。<a id="a-9D"></a>诸根清净。<a id="a-9E"></a>于时次第见大池水。<a id="a-9F"></a>如毗琉璃。<a id="a-9G"></a>入池欲渡。<a id="a-9H"></a>其水调适。<a id="a-9I"></a>不冷不热。<a id="a-9J"></a>洋洋而流浮至彼岸。<a id="a-9K"></a>如是如是。<a id="a-9L"></a>近受生处。<a id="a-9M"></a>既至彼岸。<a id="a-9N"></a>见诸天女。<a id="a-9O"></a>第一端正。<a id="a-9P"></a>种种庄严。<a id="a-9Q"></a>戏笑歌舞。<a id="a-9R"></a>其人见已。<a id="a-9S"></a>欲心亲近。<a id="a-9T"></a>前抱女人。<a id="a-9U"></a>即时生天。<a id="a-9V"></a>受天快乐。<a id="a-9W"></a>如梦中阴即时灭坏。<a id="a-9X"></a>无量乱心。<a id="a-9Y"></a>生已即觉。<a id="a-9Z"></a>见众妙色。<a id="a-9a"></a>受胜妙身。<a id="a-9b"></a>是名第九中阴有也。<a id="a-9c"></a>瞿陀尼人。<a id="a-9d"></a>生有三品上中下业。<a id="a-9e"></a>同一光明等一中阴。<a id="a-9f"></a>等同一见。<a id="a-9g"></a>同一生行。<a id="a-9h"></a>一切相似。<a id="a-9i"></a>不如郁单越人三种受生差别相也。</p>
  <p id="a9j">复次诸天子。<a id="a-9k"></a>云何名曰第十中阴有也。<a id="a-9l"></a>若弗婆提人。<a id="a-9m"></a>临命终时。<a id="a-9n"></a>见于死相。<a id="a-9o"></a>见自业相。<a id="a-9p"></a>或见他业。<a id="a-9q"></a>或见殿堂。<a id="a-9r"></a>殊胜幢幡。<a id="a-9s"></a>栏楯庄严。<a id="a-9t"></a>于中阴有。<a id="a-9u"></a>心生欢喜。<a id="a-9v"></a>周遍游戏。<a id="a-9w"></a>欲近受生。<a id="a-9x"></a>于殿堂外。<a id="a-9y"></a>见业相似。<a id="a-9z"></a>见众婇女。<a id="a-A0"></a>与诸丈夫歌颂娱乐。<a id="a-A1"></a>第一庄严。<a id="a-A2"></a>歌舞戏笑。<a id="a-A3"></a>于中阴有。<a id="a-A4"></a>作如是念。<a id="a-A5"></a>我当出殿见诸婇女。<a id="a-A6"></a>及诸丈夫。<a id="a-A7"></a>共其游戏歌舞戏笑。<a id="a-A8"></a>何以故。<a id="a-A9"></a>以诸婇女与诸丈夫第一游戏歌舞戏笑。<a id="a-AA"></a>念已即出。<a id="a-AB"></a>入游戏众。<a id="a-AC"></a>尔时其人。<a id="a-AD"></a>自知我入。<a id="a-AE"></a>犹如睡觉。<a id="a-AF"></a>即生天上。<a id="a-AG"></a>是名第十中阴有也。<a id="a-AH"></a>是名四天下中阴有也。<a id="a-AI"></a>如是光明中阴有生。<a id="a-AJ"></a>我微细知。<a id="a-AK"></a>余不能了。<a id="a-AL"></a>诸余外道。<a id="a-AM"></a>莫能知者。<a id="a-AN"></a>虽世间法。<a id="a-AO"></a>无人能见。</p>
  <p id="aAP">复次诸天子。<a id="a-AQ"></a>云何名曰第十一中阴有耶。<a id="a-AR"></a>诸饿鬼等。<a id="a-AS"></a>以不善业。<a id="a-AT"></a>生饿鬼中。<a id="a-AU"></a>恶业既尽。<a id="a-AV"></a>受余善业。<a id="a-AW"></a>本于余道。<a id="a-AX"></a>所作善业可爱之业。<a id="a-AY"></a>犹如父母。<a id="a-AZ"></a>欲生天中。<a id="a-Aa"></a>则有相现。<a id="a-Ab"></a>云何尽有而心相现。<a id="a-Ac"></a>诸天子。<a id="a-Ad"></a>若饿鬼中死。<a id="a-Ae"></a>欲生天上。<a id="a-Af"></a>于饿鬼中。<a id="a-Ag"></a>饥渴烧身。<a id="a-Ah"></a>嫉妒破坏。<a id="a-Ai"></a>常贪饮食。<a id="a-Aj"></a>常念浆水。<a id="a-Ak"></a>但念饮食。<a id="a-Al"></a>余无所知。<a id="a-Am"></a>命欲终时。<a id="a-An"></a>不复起念。<a id="a-Ao"></a>本念皆灭。<a id="a-Ap"></a>其身无热。<a id="a-Aq"></a>柔软清凉。<a id="a-Ar"></a>身有长毛。<a id="a-As"></a>遍身恶虫。<a id="a-At"></a>皆悉堕落。<a id="a-Au"></a>面色清净。<a id="a-Av"></a>凉风触身。<a id="a-Aw"></a>临至命终。<a id="a-Ax"></a>悉无饥渴。<a id="a-Ay"></a>诸根净洁。<a id="a-Az"></a>雕鹫乌鸱。<a id="a-B0"></a>诸恶禽兽。<a id="a-B1"></a>常啄其眼。<a id="a-B2"></a>至临终时。<a id="a-B3"></a>皆悉不近。<a id="a-B4"></a>见饮食河。<a id="a-B5"></a>盈溢充满。<a id="a-B6"></a>入中阴有。<a id="a-B7"></a>以前习故。<a id="a-B8"></a>虽见饮食。<a id="a-B9"></a>不饮不食。<a id="a-BA"></a>唯以目视。<a id="a-BB"></a>如人梦中见食。<a id="a-BC"></a>不饮不食。<a id="a-BD"></a>或如梦食。<a id="a-BE"></a>虽食不饱。<a id="a-BF"></a>如是虽见。<a id="a-BG"></a>而未饱满。<a id="a-BH"></a>唯生欢喜。<a id="a-BI"></a>见天可爱。<a id="a-BJ"></a>如觉见色。<a id="a-BK"></a>心即生念。<a id="a-BL"></a>走往趣之。<a id="a-BM"></a>悕望欲往至于彼处。<a id="a-BN"></a>念已即趣。<a id="a-BO"></a>生于天上。<a id="a-BP"></a>是名十一中阴有也。</p>
  <p id="aBQ">复次诸天子。<a id="a-BR"></a>云何名曰第十二中阴有耶。<a id="a-BS"></a>希有之业。<a id="a-BT"></a>以愚痴故。<a id="a-BU"></a>受畜生身。<a id="a-BV"></a>无量种类多痴因缘。<a id="a-BW"></a>业成熟故。<a id="a-BX"></a>余业受于无量百千亿生死之身。<a id="a-BY"></a>业成就故。<a id="a-BZ"></a>堕于地狱饿鬼畜生。<a id="a-Ba"></a>于无量劫所作之业轮转世间。<a id="a-Bb"></a>不可穷尽。<a id="a-Bc"></a>不可思量。<a id="a-Bd"></a>无始邪曲。<a id="a-Be"></a>不作利益恼害众生轮转无穷。<a id="a-Bf"></a>于畜生中。<a id="a-Bg"></a>无量种类。<a id="a-Bh"></a>无量种食。<a id="a-Bi"></a>无量诸道。<a id="a-Bj"></a>无量种身。<a id="a-Bk"></a>无量种地。<a id="a-Bl"></a>有无量种诸心种子。<a id="a-Bm"></a>造无量业。<a id="a-Bn"></a>或教他不信。<a id="a-Bo"></a>作诸恶业。<a id="a-Bp"></a>受报既尽。<a id="a-Bq"></a>犹如渧于大海之水。<a id="a-Br"></a>令海枯竭。<a id="a-Bs"></a>业海生渧。<a id="a-Bt"></a>畜生业尽。<a id="a-Bu"></a>以余善业。<a id="a-Bv"></a>畜生中死。<a id="a-Bw"></a>生二天处。<a id="a-Bx"></a>或生四天王天。<a id="a-By"></a>或生三十三天。<a id="a-Bz"></a>于畜生恶道苦报欲尽。<a id="a-C0"></a>将得脱身。<a id="a-C1"></a>则有相现。<a id="a-C2"></a>其相所缘。<a id="a-C3"></a>有无量种。<a id="a-C4"></a>不可具说。<a id="a-C5"></a>畜生中死。<a id="a-C6"></a>生于天上。<a id="a-C7"></a>甚为希有。<a id="a-C8"></a>非谓饿鬼地狱中也。<a id="a-C9"></a>何以故。<a id="a-CA"></a>以痴心故。<a id="a-CB"></a>多作恶业。<a id="a-CC"></a>堕畜生中。<a id="a-CD"></a>于一世中。<a id="a-CE"></a>所作恶业。<a id="a-CF"></a>百千亿生。<a id="a-CG"></a>受之不尽。<a id="a-CH"></a>或于一劫。<a id="a-CI"></a>至百千劫。<a id="a-CJ"></a>生死流转。<a id="a-CK"></a>从生至生。<a id="a-CL"></a>业锁所系。<a id="a-CM"></a>流转世间。<a id="a-CN"></a>受畜生身。<a id="a-CO"></a>是故宁堕地狱饿鬼。<a id="a-CP"></a>不受愚痴畜生之身。<a id="a-CQ"></a>以是因缘。<a id="a-CR"></a>畜生之中。<a id="a-CS"></a>命终生天。<a id="a-CT"></a>甚为难有。<a id="a-CU"></a>非地狱也。<a id="a-CV"></a>如是畜生。<a id="a-CW"></a>苦处临终。<a id="a-CX"></a>见光明现。<a id="a-CY"></a>以余善业。<a id="a-CZ"></a>痴心薄少。<a id="a-Ca"></a>本智少增。<a id="a-Cb"></a>智心渐利。<a id="a-Cc"></a>临命终时。<a id="a-Cd"></a>见光明相。<a id="a-Ce"></a>若见山谷。<a id="a-Cf"></a>见诸树林。<a id="a-Cg"></a>种种流水。<a id="a-Ch"></a>种种河池。<a id="a-Ci"></a>及见饮食。<a id="a-Cj"></a>若忆念见世间智故。<a id="a-Ck"></a>见有乐处。<a id="a-Cl"></a>或在山中。<a id="a-Cm"></a>或在林间。<a id="a-Cn"></a>或忆饮食。<a id="a-Co"></a>或见乐处。<a id="a-Cp"></a>即走往趣。<a id="a-Cq"></a>如梦所见。<a id="a-Cr"></a>走往趣之。<a id="a-Cs"></a>如是如是。<a id="a-Ct"></a>近受生处。<a id="a-Cu"></a>即受天身。<a id="a-Cv"></a>如从梦觉。<a id="a-Cw"></a>见众色相。<a id="a-Cx"></a>于百千亿受生之处。<a id="a-Cy"></a>悉皆未曾见如是色。<a id="a-Cz"></a>见已欢喜。<a id="a-D0"></a>发希有心。<a id="a-D1"></a>此何等物。<a id="a-D2"></a>云何有此。<a id="a-D3"></a>何因有此。<a id="a-D4"></a>以不习故。<a id="a-D5"></a>诸识钝故。<a id="a-D6"></a>是故生于希有之心。<a id="a-D7"></a>我当至此。<a id="a-D8"></a>尽摄此物。<a id="a-D9"></a>余善业故。<a id="a-DA"></a>起如是心。<a id="a-DB"></a>以此因缘。<a id="a-DC"></a>生如是意。<a id="a-DD"></a>生此念时。<a id="a-DE"></a>即生天上。<a id="a-DF"></a>是名十二中阴有也。<a id="a-DG"></a>第一难有。<a id="a-DH"></a>第一希有。<a id="a-DI"></a>第一难知。<a id="a-DJ"></a>戏弄之中。<a id="a-DK"></a>业最第一。<a id="a-DL"></a>种种业处。<a id="a-DM"></a>心大幻师。<a id="a-DN"></a>游戏诸道生死之处。<a id="a-DO"></a>戏弄众生。<a id="a-DP"></a>尔时诸天闻天帝释说此语已。<a id="a-DQ"></a>心生深信。<a id="a-DR"></a>而说颂曰。</p>
  <p id="aDS">天王如父母　　利益天世间</p>
  <p id="aDT">天王利我等　　此世及未来</p>
  <p id="aDU">为我等说法　　断于放逸心</p>
  <p id="aDV">我等必当得　　尽苦涅槃道</p>
  <p id="aDW">以现业果报　　为我等宣说</p>
  <p id="aDX">以生死之法　　示世令解知</p>
  <p id="aDY">天王见实谛　　饶益于我等</p>
  <p id="aDZ">以我愚痴故　　示之以智慧</p>
  <p id="aDa">贪心爱婇女　　常求于欲乐</p>
  <p id="aDb">天王示我等　　生死之因缘</p>
  <p id="aDc">王如盲者导　　病者大良药</p>
  <p id="aDd">演说正法道　　利益诸天众</p>
  <p id="aDe">天王既如是　　说法以利益</p>
  <p id="aDf">令阎罗狱卒　　悉灭不复现</p>
  <p id="aDg">尔时诸天众。<a id="a-Dh"></a>说此偈已。<a id="a-Di"></a>尔时天帝释。<a id="a-Dj"></a>复告诸天子。<a id="a-Dk"></a>云何名曰第十三中阴有。<a id="a-Dl"></a>道地狱众生。<a id="a-Dm"></a>希有难得。<a id="a-Dn"></a>生于天上。<a id="a-Do"></a>余业因缘。<a id="a-Dp"></a>善因缘故。<a id="a-Dq"></a>如业成熟。<a id="a-Dr"></a>第一清凉。<a id="a-Ds"></a>第一利益。<a id="a-Dt"></a>先堕地狱。<a id="a-Du"></a>善为出缘。<a id="a-Dv"></a>从于无量苦恼之中。<a id="a-Dw"></a>既得脱已。<a id="a-Dx"></a>生受无量快乐之地。<a id="a-Dy"></a>地狱众生者。<a id="a-Dz"></a>所谓活地狱。<a id="a-E0"></a>黑绳地狱。<a id="a-E1"></a>众合地狱。<a id="a-E2"></a>叫唤地狱。<a id="a-E3"></a>大叫唤地狱。<a id="a-E4"></a>焦热大地狱等。<a id="a-E5"></a>及众隔处。<a id="a-E6"></a>受大苦处。<a id="a-E7"></a>第一可怖毛竖之处。<a id="a-E8"></a>焰火炽然。<a id="a-E9"></a>周匝围绕。<a id="a-EA"></a>是地狱人。<a id="a-EB"></a>以业尽故。<a id="a-EC"></a>将欲得脱。<a id="a-ED"></a>从此地狱临命终时。<a id="a-EE"></a>则有相现。<a id="a-EF"></a>云何中阴有。<a id="a-EG"></a>生于天上。<a id="a-EH"></a>业因缘故。<a id="a-EI"></a>舍于大苦。<a id="a-EJ"></a>受第一乐。<a id="a-EK"></a>诸天子。<a id="a-EL"></a>地狱之人。<a id="a-EM"></a>恶业尽故。<a id="a-EN"></a>命欲终时。<a id="a-EO"></a>若诸狱卒。<a id="a-EP"></a>掷置镬中。<a id="a-EQ"></a>犹如水沫。<a id="a-ER"></a>灭已不生。<a id="a-ES"></a>若以棒打。<a id="a-ET"></a>随打即死。<a id="a-EU"></a>不复更生。<a id="a-EV"></a>若置铁函。<a id="a-EW"></a>置已即死。<a id="a-EX"></a>不复更生。<a id="a-EY"></a>若置灰河。<a id="a-EZ"></a>入已消融。<a id="a-Ea"></a>不复更生。<a id="a-Eb"></a>若铁棒打。<a id="a-Ec"></a>随打即死。<a id="a-Ed"></a>灭已不生。<a id="a-Ee"></a>若铁嘴鸟。<a id="a-Ef"></a>铁乌食啖。<a id="a-Eg"></a>食已不生。<a id="a-Eh"></a>若师子虎狼。<a id="a-Ei"></a>种种恶兽。<a id="a-Ej"></a>取之食啖。<a id="a-Ek"></a>食已不生。<a id="a-El"></a>是地狱人。<a id="a-Em"></a>恶业既尽。<a id="a-En"></a>命终之后。<a id="a-Eo"></a>不复见于阎罗狱卒。<a id="a-Ep"></a>何以故。<a id="a-Eq"></a>以彼非是众生数故。<a id="a-Er"></a>如油炷尽。<a id="a-Es"></a>则无有灯。<a id="a-Et"></a>业尽亦尔。<a id="a-Eu"></a>不复见于阎罗狱卒。<a id="a-Ev"></a>如阎浮提。<a id="a-Ew"></a>日光既现。<a id="a-Ex"></a>则无闇冥。<a id="a-Ey"></a>恶业尽时。<a id="a-Ez"></a>阎罗狱卒。<a id="a-F0"></a>亦复如是。<a id="a-F1"></a>恶口恶眼。<a id="a-F2"></a>如众生相。<a id="a-F3"></a>可畏之色。<a id="a-F4"></a>皆悉磨灭。<a id="a-F5"></a>如破画壁。<a id="a-F6"></a>画亦随灭。<a id="a-F7"></a>恶业画壁。<a id="a-F8"></a>亦复如是。<a id="a-F9"></a>不复见于阎罗狱卒可畏之色。<a id="a-FA"></a>以如来说。<a id="a-FB"></a>阎罗狱卒。<a id="a-FC"></a>非众生数故。<a id="a-FD"></a>是名地狱。<a id="a-FE"></a>众生得脱地狱。<a id="a-FF"></a>生于天上。<a id="a-FG"></a>尔时天帝释。<a id="a-FH"></a>以偈颂曰。</p>
  <p id="aFI">如人值怨家　　得脱无众难</p>
  <p id="aFJ">如得多知识　　一切方便利</p>
  <p id="aFK">既得脱恶业　　大力狱卒处</p>
  <p id="aFL">今已得善业　　生于天世间</p>
  <p id="aFM">其人生天上　　无量诸庄严</p>
  <p id="aFN">常受于天乐　　乃至善业尽</p>
  <p id="aFO">其人不自在　　业尽还退没</p>
  <p id="aFP">如灯油炷尽　　光明亦随灭</p>
  <p id="aFQ">业风之所吹　　从上而退下</p>
  <p id="aFR">风力之所转　　流转于世间</p>
  <p id="aFS">若人有智慧　　不为业所缚</p>
  <p id="aFT">诸业不能缚　　不流转生死</p>
  <p id="aFU">如以藕根丝　　欲系须弥山</p>
  <p id="aFV">其人渡旷野　　无忧及衰恼</p>
  <p id="aFW">智者不流转　　犹如须弥山</p>
  <p id="aFX">尔时天帝释为诸天众。<a id="a-FY"></a>说是偈已。<a id="a-FZ"></a>复说地狱中阴有相。<a id="a-Fa"></a>本所不见。<a id="a-Fb"></a>忽于虚空中。<a id="a-Fc"></a>见有第一歌舞戏笑。<a id="a-Fd"></a>香风触身。<a id="a-Fe"></a>受第一乐。<a id="a-Ff"></a>众妙音声。<a id="a-Fg"></a>谓乐器音。<a id="a-Fh"></a>种种音声。<a id="a-Fi"></a>闻如是等。<a id="a-Fj"></a>风吹乐音。<a id="a-Fk"></a>闻可爱香。<a id="a-Fl"></a>见妙色相。<a id="a-Fm"></a>园林花池。<a id="a-Fn"></a>闻众妙音。<a id="a-Fo"></a>自见身相。<a id="a-Fp"></a>忽生妙色。<a id="a-Fq"></a>威德第一。<a id="a-Fr"></a>见身香洁。<a id="a-Fs"></a>花鬘庄严。<a id="a-Ft"></a>一切无碍。<a id="a-Fu"></a>见诸虚空。<a id="a-Fv"></a>清净无垢。<a id="a-Fw"></a>星宿满空。<a id="a-Fx"></a>闻河流声。<a id="a-Fy"></a>鹅鸭鸳鸯。<a id="a-Fz"></a>出种种音。<a id="a-G0"></a>皆悉闻知。<a id="a-G1"></a>如是中阴。<a id="a-G2"></a>闻当生处。<a id="a-G3"></a>有诸音乐。<a id="a-G4"></a>琴瑟箜篌。<a id="a-G5"></a>种种乐音。<a id="a-G6"></a>先于无量百千亿岁。<a id="a-G7"></a>未曾得生。<a id="a-G8"></a>如是欢喜。<a id="a-G9"></a>遍生善相。<a id="a-GA"></a>如自见身。<a id="a-GB"></a>在于兄弟亲族知识。<a id="a-GC"></a>念念之中。<a id="a-GD"></a>生大欢喜。<a id="a-GE"></a>欲近生有。<a id="a-GF"></a>或生三十三天。<a id="a-GG"></a>或生四天王天。<a id="a-GH"></a>至此天已。<a id="a-GI"></a>见众园林。<a id="a-GJ"></a>及闻香气。<a id="a-GK"></a>七宝莲花。<a id="a-GL"></a>天子端正。<a id="a-GM"></a>作如是念。<a id="a-GN"></a>我今当至如是之处。<a id="a-GO"></a>念已即生。<a id="a-GP"></a>如是有分。<a id="a-GQ"></a>取因缘有。<a id="a-GR"></a>如是众生。<a id="a-GS"></a>恶业既尽。<a id="a-GT"></a>从地狱出。<a id="a-GU"></a>于不可说大苦恼处。<a id="a-GV"></a>命终生于大乐之处。<a id="a-GW"></a>是名十三中阴有也。</p>
  <p id="aGX">复次诸天子。<a id="a-GY"></a>云何名曰第十四中阴有道相续。<a id="a-GZ"></a>云何知耶。<a id="a-Ga"></a>若人中死。<a id="a-Gb"></a>还生人中。<a id="a-Gc"></a>有何等相。<a id="a-Gd"></a>云何悕望。<a id="a-Ge"></a>其人死时。<a id="a-Gf"></a>若生人中。<a id="a-Gg"></a>则有相现。<a id="a-Gh"></a>云何悕望。<a id="a-Gi"></a>若生人中。<a id="a-Gj"></a>于临终时。<a id="a-Gk"></a>见如是相。<a id="a-Gl"></a>见大石山。<a id="a-Gm"></a>犹如影相。<a id="a-Gn"></a>在其身上。<a id="a-Go"></a>尔时其人。<a id="a-Gp"></a>作如是念。<a id="a-Gq"></a>此山或当堕我身上。<a id="a-Gr"></a>是故动手欲遮此山。<a id="a-Gs"></a>兄弟亲里见之。<a id="a-Gt"></a>谓为触于虚空。<a id="a-Gu"></a>既见此已。<a id="a-Gv"></a>又见此山。<a id="a-Gw"></a>犹如白氎。<a id="a-Gx"></a>即升此[疊*毛]。<a id="a-Gy"></a>乃见赤[疊*毛]。<a id="a-Gz"></a>次第临终。<a id="a-H0"></a>复见光明。<a id="a-H1"></a>以少习故。<a id="a-H2"></a>临终迷乱。<a id="a-H3"></a>见一切色。<a id="a-H4"></a>如梦所见。<a id="a-H5"></a>以心迷故。<a id="a-H6"></a>见其父母。<a id="a-H7"></a>爱欲和合。<a id="a-H8"></a>见之生念。<a id="a-H9"></a>而起颠倒。<a id="a-HA"></a>若男子生。<a id="a-HB"></a>自见其身。<a id="a-HC"></a>与母交会。<a id="a-HD"></a>谓父妨碍。<a id="a-HE"></a>若女人生。<a id="a-HF"></a>自见其身。<a id="a-HG"></a>与父交会。<a id="a-HH"></a>谓母妨碍。<a id="a-HI"></a>当于尔时。<a id="a-HJ"></a>中阴则坏。<a id="a-HK"></a>生阴识起。<a id="a-HL"></a>次第缘生。<a id="a-HM"></a>如印所印。<a id="a-HN"></a>印坏文成。<a id="a-HO"></a>是名人中命终还生人中。<a id="a-HP"></a>是名十四中阴有也。</p>
  <p id="aHQ">复次诸天子。<a id="a-HR"></a>云何名第十五中阴有道相续天中命终。<a id="a-HS"></a>还生天上。<a id="a-HT"></a>则无苦恼。<a id="a-HU"></a>如余天子命终之时。<a id="a-HV"></a>爱别离苦。<a id="a-HW"></a>堕于地狱饿鬼畜生。<a id="a-HX"></a>如此天子。<a id="a-HY"></a>不失己身庄严之具。<a id="a-HZ"></a>亦无余天坐其本处。<a id="a-Ha"></a>不见种种苦恼之相。<a id="a-Hb"></a>所坐之处。<a id="a-Hc"></a>无余天生。<a id="a-Hd"></a>此天命终。<a id="a-He"></a>生于胜天。<a id="a-Hf"></a>若四天处。<a id="a-Hg"></a>命终之后。<a id="a-Hh"></a>生三十三天。<a id="a-Hi"></a>可爱胜相。<a id="a-Hj"></a>闻众歌音。<a id="a-Hk"></a>先所未闻。<a id="a-Hl"></a>见五欲境。<a id="a-Hm"></a>皆悉胜妙。<a id="a-Hn"></a>次第命终。<a id="a-Ho"></a>见中阴有。<a id="a-Hp"></a>第一天女。<a id="a-Hq"></a>种种音声。<a id="a-Hr"></a>手执莲花。<a id="a-Hs"></a>色相殊胜。<a id="a-Ht"></a>河池流水。<a id="a-Hu"></a>园林胜妙。<a id="a-Hv"></a>昔所未睹。<a id="a-Hw"></a>如梦所见。<a id="a-Hx"></a>是中阴有。<a id="a-Hy"></a>见如是事。<a id="a-Hz"></a>若近生有。<a id="a-I0"></a>如从眠觉。<a id="a-I1"></a>见于正色。<a id="a-I2"></a>见五欲功德境界具足。<a id="a-I3"></a>本所未见。<a id="a-I4"></a>呜呼叹言。<a id="a-I5"></a>如是希有。<a id="a-I6"></a>昔所未见。<a id="a-I7"></a>我当往至如是之处。<a id="a-I8"></a>念已即往生于天中。<a id="a-I9"></a>是名第十五中阴有相续道也。<a id="a-IA"></a>复次诸天子。<a id="a-IB"></a>云何名曰第十六中阴有道相续。<a id="a-IC"></a>云何有耶。<a id="a-ID"></a>若从上天。<a id="a-IE"></a>退生下天。<a id="a-IF"></a>见众莲花园林流池。<a id="a-IG"></a>皆亦不如。<a id="a-IH"></a>既见此已。<a id="a-II"></a>饥渴苦恼。<a id="a-IJ"></a>渴仰欲得。<a id="a-IK"></a>即往彼生。<a id="a-IL"></a>如是虽同生天。<a id="a-IM"></a>二种阴有。<a id="a-IN"></a>二种相生。<a id="a-IO"></a>是名第十六中阴有相续道也。</p>
  <p id="aIP">复次诸天子。<a id="a-IQ"></a>云何名曰第十七中阴有道相续。<a id="a-IR"></a>若弗婆提人。<a id="a-IS"></a>生瞿陀尼。<a id="a-IT"></a>有何等相。<a id="a-IU"></a>瞿陀尼人。<a id="a-IV"></a>生弗婆提。<a id="a-IW"></a>复有何相。<a id="a-IX"></a>诸天子。<a id="a-IY"></a>如是二天下人。<a id="a-IZ"></a>彼此互生。<a id="a-Ia"></a>皆以一相。<a id="a-Ib"></a>临命终时。<a id="a-Ic"></a>见黑闇窟。<a id="a-Id"></a>于此窟中。<a id="a-Ie"></a>有赤电光。<a id="a-If"></a>下垂如幡。<a id="a-Ig"></a>或赤或白。<a id="a-Ih"></a>其人见之。<a id="a-Ii"></a>以手揽捉。<a id="a-Ij"></a>是人尔时。<a id="a-Ik"></a>现阴即灭。<a id="a-Il"></a>以手接幡。<a id="a-Im"></a>次第缘幡。<a id="a-In"></a>入此窟中。<a id="a-Io"></a>受中阴身。<a id="a-Ip"></a>近于生阴。<a id="a-Iq"></a>见受生法。<a id="a-Ir"></a>亦如前说。<a id="a-Is"></a>或见二牛。<a id="a-It"></a>或见二马。<a id="a-Iu"></a>爱染交会。<a id="a-Iv"></a>即生欲心。<a id="a-Iw"></a>既生欲心。<a id="a-Ix"></a>即受生阴。<a id="a-Iy"></a>如是诸天子。<a id="a-Iz"></a>是名第十七中阴有也。</p>
  <p id="aJ0">汝等当知。<a id="a-J1"></a>既知此法。<a id="a-J2"></a>勿得放逸。<a id="a-J3"></a>何以故。<a id="a-J4"></a>放逸之人。<a id="a-J5"></a>不得脱于生老病死。<a id="a-J6"></a>于世间法。<a id="a-J7"></a>不得利益。<a id="a-J8"></a>如是放逸。<a id="a-J9"></a>永无安乐。<a id="a-JA"></a>若欲脱苦。<a id="a-JB"></a>当自勉力。<a id="a-JC"></a>舍于放逸。<a id="a-JD"></a>若天若人。<a id="a-JE"></a>有智慧者。<a id="a-JF"></a>应舍放逸。<a id="a-JG"></a>天子当知。<a id="a-JH"></a>是名十七种中阴有道相续不断。<a id="a-JI"></a>汝等应当舍诸放逸。<a id="a-JJ"></a>诸天子。<a id="a-JK"></a>如是十七中阴有道相续。<a id="a-JL"></a>汝等应当思惟观察。<a id="a-JM"></a>既观察已。<a id="a-JN"></a>则如实知。<a id="a-JO"></a>如实知已。<a id="a-JP"></a>勤修精进。</p>
  <p id="aJQ">复次诸天子。<a id="a-JR"></a>于二十法中。<a id="a-JS"></a>从一渐增已。<a id="a-JT"></a>为汝等次第宣说十七中阴有道相续。<a id="a-JU"></a>今为汝等。<a id="a-JV"></a>说十八界。<a id="a-JW"></a>何等十八。<a id="a-JX"></a>众生无量。<a id="a-JY"></a>信解不同。<a id="a-JZ"></a>无量种性。<a id="a-Ja"></a>怖畏三过。<a id="a-Jb"></a>三聚众生。<a id="a-Jc"></a>三种自在。<a id="a-Jd"></a>微细信解。<a id="a-Je"></a>种种所作。<a id="a-Jf"></a>种种性。<a id="a-Jg"></a>种种业。<a id="a-Jh"></a>种种道。<a id="a-Ji"></a>种种苦乐。<a id="a-Jj"></a>种种色。<a id="a-Jk"></a>种种增上。<a id="a-Jl"></a>一切众生心界之性。<a id="a-Jm"></a>心界广多。<a id="a-Jn"></a>身体各异。<a id="a-Jo"></a>如是无量众生心界。<a id="a-Jp"></a>总略粗数。<a id="a-Jq"></a>有十八恶。<a id="a-Jr"></a>心过所使。<a id="a-Js"></a>以广心界故。<a id="a-Jt"></a>有地狱饿鬼畜生。<a id="a-Ju"></a>天人轮转。<a id="a-Jv"></a>总说诸法。<a id="a-Jw"></a>十八所摄。<a id="a-Jx"></a>初界性中。<a id="a-Jy"></a>欲为增上。<a id="a-Jz"></a>天之与人。<a id="a-K0"></a>欲心增上。<a id="a-K1"></a>一切鬼女。<a id="a-K2"></a>及畜生女。<a id="a-K3"></a>能变化者。<a id="a-K4"></a>慢心增上。<a id="a-K5"></a>嗔恚增上。<a id="a-K6"></a>以嗔心故。<a id="a-K7"></a>欲心薄少。<a id="a-K8"></a>是则名曰畜生。<a id="a-K9"></a>非人初界性也。<a id="a-KA"></a>于畜生中。<a id="a-KB"></a>复有多欲。<a id="a-KC"></a>欲心增上。<a id="a-KD"></a>谓孔雀鸟。<a id="a-KE"></a>俱翅罗鸟。<a id="a-KF"></a>鸠鸽鸡雀鹅鸭鸳鸯众蜂鱼等。<a id="a-KG"></a>迦陵频伽鸟。<a id="a-KH"></a>其性多欲。<a id="a-KI"></a>是名上欲。</p>
  <p id="aKJ">复次诸天子。<a id="a-KK"></a>云何第二心性界也。<a id="a-KL"></a>于畜生中。<a id="a-KM"></a>何等畜生名为中欲。<a id="a-KN"></a>所谓猫狗猪牛。<a id="a-KO"></a>水牛骆驼。<a id="a-KP"></a>象马骡驴。<a id="a-KQ"></a>乌鸱雕鹫。<a id="a-KR"></a>鹦鹆鸟等。<a id="a-KS"></a>是名中欲。<a id="a-KT"></a>是名第二心性界也。</p>
  <p id="aKU">复次诸天子。<a id="a-KV"></a>云何第三心性界耶。<a id="a-KW"></a>于畜生中。<a id="a-KX"></a>何等畜生。<a id="a-KY"></a>名下欲心。<a id="a-KZ"></a>所谓师子虎兕。<a id="a-Ka"></a>狼狗熊罴。<a id="a-Kb"></a>豺豹狐狸。<a id="a-Kc"></a>摩伽罗鱼。<a id="a-Kd"></a>俱赊耶鱼。<a id="a-Ke"></a>吉利斯摩罗鱼。<a id="a-Kf"></a>摩伽罗鱼。<a id="a-Kg"></a>屯头摩罗鱼。<a id="a-Kh"></a>如是等类。<a id="a-Ki"></a>时节行欲。<a id="a-Kj"></a>非时不行。<a id="a-Kk"></a>是名下欲。<a id="a-Kl"></a>是名第三心性界也。<a id="a-Km"></a>诸天子。<a id="a-Kn"></a>于畜生中。<a id="a-Ko"></a>有无量种。<a id="a-Kp"></a>无量生处。<a id="a-Kq"></a>无量名字。<a id="a-Kr"></a>不可具说。<a id="a-Ks"></a>不可数知。</p>
  <p id="aKt">复次诸天子。<a id="a-Ku"></a>云何第四心性界耶。<a id="a-Kv"></a>于畜生中。<a id="a-Kw"></a>何等畜生。<a id="a-Kx"></a>嗔心偏多。<a id="a-Ky"></a>非欲心多。<a id="a-Kz"></a>此第四界。<a id="a-L0"></a>所谓师子虎狼。<a id="a-L1"></a>狗蛇黄狖。<a id="a-L2"></a>兕豹熊罴。<a id="a-L3"></a>角鸱乌雕。<a id="a-L4"></a>失收摩罗。<a id="a-L5"></a>及野猪等。<a id="a-L6"></a>如是众生。<a id="a-L7"></a>嗔心偏多。<a id="a-L8"></a>是名第四心性界也。</p>
  <p id="aL9">复次诸天子。<a id="a-LA"></a>云何第五心性界耶。<a id="a-LB"></a>于畜生中。<a id="a-LC"></a>何等畜生。<a id="a-LD"></a>名为中嗔。<a id="a-LE"></a>所谓牛马水牛。<a id="a-LF"></a>迦陵频伽鸟。<a id="a-LG"></a>娑林陀鸟。<a id="a-LH"></a>迦卢陀鸟。<a id="a-LI"></a>孔雀鸡雉。<a id="a-LJ"></a>及猫鼠等。<a id="a-LK"></a>中嗔恚性。<a id="a-LL"></a>是名第五心性界也。</p>
  <p id="aLM">复次诸天子。<a id="a-LN"></a>云何第六心性界耶。<a id="a-LO"></a>谓下嗔性。<a id="a-LP"></a>所谓下嗔者。<a id="a-LQ"></a>鹅鸭鸳鸯。<a id="a-LR"></a>食鱼白鸟。<a id="a-LS"></a>俱翅罗鸟。<a id="a-LT"></a>雀娑罗鸟。<a id="a-LU"></a>驴鹿龟鳖。<a id="a-LV"></a>兔猬山乌。<a id="a-LW"></a>雁鸟虾蟆。<a id="a-LX"></a>如是等比。<a id="a-LY"></a>名为下嗔。<a id="a-LZ"></a>是名第六心性界也。</p>
  <p id="aLa">复次诸天子。<a id="a-Lb"></a>云何第七心性界耶。<a id="a-Lc"></a>于鬼神中。<a id="a-Ld"></a>若有神通。<a id="a-Le"></a>行于欲心。<a id="a-Lf"></a>阿修罗神。<a id="a-Lg"></a>畜生之数。<a id="a-Lh"></a>欲性增多。<a id="a-Li"></a>名为上欲。<a id="a-Lj"></a>是名第七心性界也。</p>
  <p id="aLk">复次诸天子。<a id="a-Ll"></a>云何第八心性界耶。<a id="a-Lm"></a>若食香饿鬼。<a id="a-Ln"></a>名曰中欲。<a id="a-Lo"></a>是名第八心性界也。</p>
  <p id="aLp">复次诸天子。<a id="a-Lq"></a>云何第九心性界耶。<a id="a-Lr"></a>若悕望鬼。<a id="a-Ls"></a>食弃食鬼。<a id="a-Lt"></a>是名下欲。<a id="a-Lu"></a>是名第九心性界也。<a id="a-Lv"></a>复次诸天子。<a id="a-Lw"></a>云何第十心性界耶。<a id="a-Lx"></a>迦楼足天等。<a id="a-Ly"></a>名曰下欲。<a id="a-Lz"></a>嗔心则多。<a id="a-M0"></a>好爱斗诤。<a id="a-M1"></a>常欲与诸阿修罗斗。<a id="a-M2"></a>以其嗔故。<a id="a-M3"></a>欲心则薄。<a id="a-M4"></a>是名第十心性界也。</p>
  <p id="aM5">复次诸天子。<a id="a-M6"></a>云何第十一心性界耶。<a id="a-M7"></a>谓鬘持天。<a id="a-M8"></a>中欲中嗔中性。<a id="a-M9"></a>是名第十一心性界也。</p>
  <p id="aMA">复次诸天子。<a id="a-MB"></a>云何第十二心性界耶。<a id="a-MC"></a>所谓常恣意天。<a id="a-MD"></a>欲性则多嗔恚性少。<a id="a-ME"></a>不善斗诤。<a id="a-MF"></a>行使诸天。<a id="a-MG"></a>多嗔少欲。<a id="a-MH"></a>是名十二心性界也。</p>
  <p id="aMI">复次诸天子。<a id="a-MJ"></a>云何第十三心性界耶。<a id="a-MK"></a>所谓一切三十三天。<a id="a-ML"></a>欲性则多。<a id="a-MM"></a>嗔恚薄少。<a id="a-MN"></a>是名第十三心性界也。</p>
  <p id="aMO">复次诸天子。<a id="a-MP"></a>云何第十四心性界耶。<a id="a-MQ"></a>谓郁单越人。<a id="a-MR"></a>嗔恚心薄。<a id="a-MS"></a>欲性界多。<a id="a-MT"></a>是名第十四心性界也。</p>
  <p id="aMU">复次诸天子。<a id="a-MV"></a>云何第十五心性界耶。<a id="a-MW"></a>谓瞿陀尼人。<a id="a-MX"></a>一切嗔恚心多。<a id="a-MY"></a>欲心亦多。<a id="a-MZ"></a>二性同等。<a id="a-Ma"></a>是名第十五心性界也。</p>
  <p id="aMb">复次诸天子。<a id="a-Mc"></a>云何第十六心性界耶。<a id="a-Md"></a>弗婆提人。<a id="a-Me"></a>欲心嗔心。<a id="a-Mf"></a>二俱杂有。<a id="a-Mg"></a>是名第十六心性界也。</p>
  <p id="aMh">复次诸天子。<a id="a-Mi"></a>云何第十七心性界耶。<a id="a-Mj"></a>谓阎浮提人。<a id="a-Mk"></a>种种性。<a id="a-Ml"></a>种种行。<a id="a-Mm"></a>种种信解。<a id="a-Mn"></a>是名十七心性界也。</p>
  <p id="aMo">复次诸天子。<a id="a-Mp"></a>云何第十八心性界耶。<a id="a-Mq"></a>一切余天。<a id="a-Mr"></a>及地狱人。<a id="a-Ms"></a>虽受苦恼。<a id="a-Mt"></a>见业幻女人。<a id="a-Mu"></a>犹生欲心。<a id="a-Mv"></a>以业作故。<a id="a-Mw"></a>如是地狱。<a id="a-Mx"></a>欲心亦多。<a id="a-My"></a>四天王天。<a id="a-Mz"></a>众生心性。<a id="a-N0"></a>如是界。<a id="a-N1"></a>如是依止。<a id="a-N2"></a>如是信解。<a id="a-N3"></a>是名总说一切十八界性。<a id="a-N4"></a>如是一切有欲有嗔。<a id="a-N5"></a>则有痴心。<a id="a-N6"></a>以痴因缘。<a id="a-N7"></a>而有贪嗔。<a id="a-N8"></a>若离痴心。<a id="a-N9"></a>则无贪嗔。<a id="a-NA"></a>以痴心故。<a id="a-NB"></a>或贪或嗔。<a id="a-NC"></a>如是诸天子。<a id="a-ND"></a>是名分别三种之过。<a id="a-NE"></a>以依过故。<a id="a-NF"></a>无量分别。</p>
  <p id="aNG">复次诸天子。<a id="a-NH"></a>复有十八界。<a id="a-NI"></a>所谓眼界色界眼识界。<a id="a-NJ"></a>耳界声界耳识界。<a id="a-NK"></a>鼻界香界鼻识界。<a id="a-NL"></a>舌界味界舌识界。<a id="a-NM"></a>身界触界身识界。<a id="a-NN"></a>意界法界意识界。<a id="a-NO"></a>如是诸天子。<a id="a-NP"></a>是名十八界。<a id="a-NQ"></a>若天若人。<a id="a-NR"></a>思惟如是十八界者。<a id="a-NS"></a>能于境界。<a id="a-NT"></a>护放逸行。<a id="a-NU"></a>此是一切。<a id="a-NV"></a>愚痴凡夫痴因缘也。</p>
  <p id="aNW">复次诸天子。<a id="a-NX"></a>放逸之人。<a id="a-NY"></a>有十九处。<a id="a-NZ"></a>二种所摄。<a id="a-Na"></a>所谓四禅处。<a id="a-Nb"></a>除净居天。<a id="a-Nc"></a>有十六处。<a id="a-Nd"></a>欲界三处。<a id="a-Ne"></a>地狱畜生饿鬼。<a id="a-Nf"></a>人受苦多者。<a id="a-Ng"></a>地狱所摄。<a id="a-Nh"></a>是为十九。</p>
  <p id="aNi">复次诸天子。<a id="a-Nj"></a>如前所说。<a id="a-Nk"></a>四禅十六处人。<a id="a-Nl"></a>及地狱饿鬼畜生。<a id="a-Nm"></a>是为二十。<a id="a-Nn"></a>如是生死。<a id="a-No"></a>不调伏故。<a id="a-Np"></a>各各差别。<a id="a-Nq"></a>或说十种掉悔。<a id="a-Nr"></a>尔时诸天众。<a id="a-Ns"></a>闻天帝释说是法已。<a id="a-Nt"></a>即以偈颂赞帝释曰。</p>
  <p id="aNu">天王说此法　　寂静最第一</p>
  <p id="aNv">我今受此法　　怖畏故修行</p>
  <p id="aNw">若人能说法　　利益于他人</p>
  <p id="aNx">其人如父母　　示以涅槃城</p>
  <p id="aNy">若为他人说　　一句之善法</p>
  <p id="aNz">则为善导师　　为众生所尊</p>
  <p id="aO0">天王之所说　　善法价无量</p>
  <p id="aO1">此法得寂静　　非为余宝物</p>
  <p id="aO2">宝物归无常　　善法增智慧</p>
  <p id="aO3">世间物破坏　　善法常坚固</p>
  <p id="aO4">若有顺法行　　随人百千世</p>
  <p id="aO5">虽种种宝物　　不能至后世</p>
  <p id="aO6">种种财宝物　　则可强劫夺</p>
  <p id="aO7">王贼及水火　　不能劫法财</p>
  <p id="aO8">尔时诸天子。<a id="a-O9"></a>赞叹供养天帝释已。<a id="a-OA"></a>于帝释前。<a id="a-OB"></a>恭敬而住。<a id="a-OC"></a>尔时帝释。<a id="a-OD"></a>调伏诸天。<a id="a-OE"></a>为诸天子。<a id="a-OF"></a>示一切天乐。<a id="a-OG"></a>皆悉无常。<a id="a-OH"></a>变坏无我。<a id="a-OI"></a>除灭所化。<a id="a-OJ"></a>时诸天众。<a id="a-OK"></a>皆生厌心。<a id="a-OL"></a>还归本宫。<a id="a-OM"></a>受天之乐。<a id="a-ON"></a>乃至爱集乐业既尽。<a id="a-OO"></a>命终还退。<a id="a-OP"></a>不堕恶道。<a id="a-OQ"></a>生于人中。<a id="a-OR"></a>第一顺法。<a id="a-OS"></a>以自修行。<a id="a-OT"></a>乐游林野。<a id="a-OU"></a>畏未来世。<a id="a-OV"></a>得闻法已。<a id="a-OW"></a>出家学道。<a id="a-OX"></a>或得须陀洹。<a id="a-OY"></a>或得斯陀含。<a id="a-OZ"></a>或得阿那含。<a id="a-Oa"></a>或得阿罗汉。<a id="a-Ob"></a>以前闻法因缘力故。</p>
 </body>
</html>