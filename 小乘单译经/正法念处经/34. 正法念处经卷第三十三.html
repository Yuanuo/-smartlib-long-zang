<!doctype html>
<html id="z3IBUQYbL" data-ver="1634">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十三</h1>
  <h2 id="a2">观天品第六之十二(三十三天之九)</h2>
  <p id="a3">尔时天主释迦提婆。<a id="a-4"></a>告天子曰。<a id="a-5"></a>此诸天子。<a id="a-6"></a>以放逸行。<a id="a-7"></a>不如实知。<a id="a-8"></a>不行正法。<a id="a-9"></a>我为如是放逸天子。<a id="a-A"></a>欲令离于憍慢放逸。<a id="a-B"></a>示如是化。<a id="a-C"></a>此诸天子既生厌离。<a id="a-D"></a>其心调伏。<a id="a-E"></a>我今说法。<a id="a-F"></a>必能信受。<a id="a-G"></a>时天帝释见诸天子心调伏已。<a id="a-H"></a>告诸天众。<a id="a-I"></a>汝等谛听。<a id="a-J"></a>当为汝说。<a id="a-K"></a>如此丈夫。<a id="a-L"></a>第一大力。<a id="a-M"></a>形貌丑陋。<a id="a-N"></a>能坏他人。<a id="a-O"></a>难以为敌。<a id="a-P"></a>非咒术力所能调伏。<a id="a-Q"></a>一切天众。<a id="a-R"></a>无如之何。<a id="a-S"></a>复有胜天。<a id="a-T"></a>过于汝等。<a id="a-U"></a>亦不能遮。<a id="a-V"></a>复况汝等色力减少。<a id="a-W"></a>无自在力。<a id="a-X"></a>是丈夫者。<a id="a-Y"></a>名阎罗使。<a id="a-Z"></a>名死时使。<a id="a-a"></a>以烦恼业。<a id="a-b"></a>缚诸众生。<a id="a-c"></a>缚之而去。<a id="a-d"></a>将至地狱饿鬼畜生。<a id="a-e"></a>有八种法。<a id="a-f"></a>摄于一切生死众生。<a id="a-g"></a>何等为八。<a id="a-h"></a>一者一切生者。<a id="a-i"></a>皆归于死。<a id="a-j"></a>二者无有强健而不病恼。<a id="a-k"></a>三者一切少壮。<a id="a-l"></a>皆归衰老。<a id="a-m"></a>四者具足财富。<a id="a-n"></a>当有贫穷。<a id="a-o"></a>五者皆由业故。<a id="a-p"></a>有诸世间。<a id="a-q"></a>业之所得。<a id="a-r"></a>随顺于业。<a id="a-s"></a>随所作业。<a id="a-t"></a>或善不善。<a id="a-u"></a>如是如是。<a id="a-v"></a>得业果报。<a id="a-w"></a>六者一切恩爱。<a id="a-x"></a>皆当别离。<a id="a-y"></a>无有坚固。<a id="a-z"></a>七者自作之业。<a id="a-10"></a>决定受报。<a id="a-11"></a>无有他作我受其果。<a id="a-12"></a>无有自作他受其报。<a id="a-13"></a>一切诸法。<a id="a-14"></a>决定如是。<a id="a-15"></a>八者世间放逸。<a id="a-16"></a>无有安隐。<a id="a-17"></a>必受苦果。<a id="a-18"></a>是名八法。<a id="a-19"></a>如是之法。<a id="a-1A"></a>于世间中。<a id="a-1B"></a>流转生死。<a id="a-1C"></a>从因缘生。<a id="a-1D"></a>如是之法。<a id="a-1E"></a>不可以力而抵捍之。<a id="a-1F"></a>非咒术力所能调伏。<a id="a-1G"></a>如是阎罗使者。<a id="a-1H"></a>非力能敌。<a id="a-1I"></a>非咒术力之所能遮。<a id="a-1J"></a>生死之法。<a id="a-1K"></a>法皆如是。<a id="a-1L"></a>若人造恶。<a id="a-1M"></a>能加苦恼。<a id="a-1N"></a>无量楚毒。<a id="a-1O"></a>诸天阿修罗人龙夜叉毗舍遮等。<a id="a-1P"></a>如是阎罗使者。<a id="a-1Q"></a>皆能加害。<a id="a-1R"></a>令此众生堕于地狱饿鬼畜生。<a id="a-1S"></a>时诸天众白帝释言。<a id="a-1T"></a>天王。<a id="a-1U"></a>我于如是阎罗使者。<a id="a-1V"></a>不得自在。<a id="a-1W"></a>唯愿天王。<a id="a-1X"></a>以方便力。<a id="a-1Y"></a>令我得脱阎罗使者。<a id="a-1Z"></a>我当随顺天王之教。<a id="a-1a"></a>尔时天王释迦提婆告诸天曰。<a id="a-1b"></a>有大方便。<a id="a-1c"></a>若能修者不为阎罗使者所害。<a id="a-1d"></a>云何方便。<a id="a-1e"></a>能得自在。<a id="a-1f"></a>谓断一法。<a id="a-1g"></a>言一法者。<a id="a-1h"></a>谓断放逸。<a id="a-1i"></a>复修二法。<a id="a-1j"></a>谓舍摩他毗婆舍那。<a id="a-1k"></a>复断三过。<a id="a-1l"></a>谓贪嗔痴。<a id="a-1m"></a>观四圣谛。<a id="a-1n"></a>苦集灭道。<a id="a-1o"></a>知五善护。<a id="a-1p"></a>谓五境界。<a id="a-1q"></a>复有六护。<a id="a-1r"></a>所谓六根知七正智。<a id="a-1s"></a>谓七觉分。<a id="a-1t"></a>行八圣道。<a id="a-1u"></a>谓正见等知。<a id="a-1v"></a>九众生居知。<a id="a-1w"></a>十业得果知。<a id="a-1x"></a>十一修知。<a id="a-1y"></a>十二入知。<a id="a-1z"></a>十三念随顺系念知。<a id="a-20"></a>十四禅善修其心知。<a id="a-21"></a>十五法知。<a id="a-22"></a>于十六阿那波那知。<a id="a-23"></a>十七中阴有道相续轮转行法知。<a id="a-24"></a>十八界知。<a id="a-25"></a>十九中有知。<a id="a-26"></a>于欲界众生所居有。<a id="a-27"></a>二十处知。<a id="a-28"></a>其行业如是知者。<a id="a-29"></a>则得自在。<a id="a-2A"></a>若天若人。<a id="a-2B"></a>能如是知。<a id="a-2C"></a>能断三恶道。<a id="a-2D"></a>能生一切善法。<a id="a-2E"></a>摄诸善法。<a id="a-2F"></a>若天若人。<a id="a-2G"></a>能断恶道。<a id="a-2H"></a>死则不为阎罗使者之所怖畏是故应舍放逸之行。<a id="a-2I"></a>放逸能断一切善法。<a id="a-2J"></a>犹如怨家。<a id="a-2K"></a>放逸之人。<a id="a-2L"></a>不得世乐及出世乐。<a id="a-2M"></a>放逸覆人。<a id="a-2N"></a>犹如畜生。<a id="a-2O"></a>未睡如睡。<a id="a-2P"></a>不知应作及不应作。<a id="a-2Q"></a>福德非福德。<a id="a-2R"></a>亲友非亲友。<a id="a-2S"></a>福田非福田。<a id="a-2T"></a>应说不应说。<a id="a-2U"></a>不知利益。<a id="a-2V"></a>不知损减。<a id="a-2W"></a>不知功德。<a id="a-2X"></a>不知过恶。<a id="a-2Y"></a>是名初恶。<a id="a-2Z"></a>一切无利。<a id="a-2a"></a>衰恼之根本也。<a id="a-2b"></a>应断放逸。<a id="a-2c"></a>一切诸天。<a id="a-2d"></a>皆行放逸。<a id="a-2e"></a>云何不为阎罗使者之所系缚。<a id="a-2f"></a>尔时天主释迦提婆。<a id="a-2g"></a>而说颂曰。</p>
  <p id="a2h">若天人放逸　　乐行于非法</p>
  <p id="a2i">至于临终时　　则见阎罗使</p>
  <p id="a2j">放逸如毒害　　智者所舍离</p>
  <p id="a2k">临于命终时　　则无众苦恼</p>
  <p id="a2l">放逸死受苦　　不放逸最乐</p>
  <p id="a2m">若欲求乐者　　常应离放逸</p>
  <p id="a2n">诸天子。<a id="a-2o"></a>断一法者。<a id="a-2p"></a>谓断放逸。<a id="a-2q"></a>则有六种。<a id="a-2r"></a>何等为六。<a id="a-2s"></a>眼见色已。<a id="a-2t"></a>生放逸心。<a id="a-2u"></a>非如实见。<a id="a-2v"></a>或见好色。<a id="a-2w"></a>或见恶色。<a id="a-2x"></a>若黄若黑。<a id="a-2y"></a>若赤若白。<a id="a-2z"></a>若长若短。<a id="a-30"></a>若方若圆。<a id="a-31"></a>如是世间。<a id="a-32"></a>不如实知。<a id="a-33"></a>以放逸故。<a id="a-34"></a>亦复不知出世之法。<a id="a-35"></a>以放逸意。<a id="a-36"></a>虽复见色。<a id="a-37"></a>不如实见。<a id="a-38"></a>于己身色。<a id="a-39"></a>不能正观。<a id="a-3A"></a>不乐观于四真谛法。<a id="a-3B"></a>于诸色中。<a id="a-3C"></a>不实见实。<a id="a-3D"></a>心放逸故。<a id="a-3E"></a>不能观于世间之法及出世法。<a id="a-3F"></a>耳闻声已。<a id="a-3G"></a>不知其义。<a id="a-3H"></a>或歌或语。<a id="a-3I"></a>若义若非义。<a id="a-3J"></a>不解如是世间之义。<a id="a-3K"></a>若修多罗。<a id="a-3L"></a>若伽陀。<a id="a-3M"></a>若祇夜。<a id="a-3N"></a>若毗伽那。<a id="a-3O"></a>若忧陀那。<a id="a-3P"></a>若尼陀那。<a id="a-3Q"></a>若毗多迦。<a id="a-3R"></a>若阇多迦。<a id="a-3S"></a>若毗佛略。<a id="a-3T"></a>若阿浮多达摩。<a id="a-3U"></a>闻如是法。<a id="a-3V"></a>不解其义。<a id="a-3W"></a>以放逸故。<a id="a-3X"></a>命终之时。<a id="a-3Y"></a>为阎罗使系缚将去。<a id="a-3Z"></a>复有放逸。<a id="a-3a"></a>既闻诸香。<a id="a-3b"></a>鼻即贪嗅。<a id="a-3c"></a>不知花香及以果香。<a id="a-3d"></a>不知如是世间之香。<a id="a-3e"></a>先以烧香供养布施。<a id="a-3f"></a>以放逸故。<a id="a-3g"></a>不知诸香。<a id="a-3h"></a>复以放逸。<a id="a-3i"></a>不知诸味。<a id="a-3j"></a>其所食味。<a id="a-3k"></a>若甘若酢。<a id="a-3l"></a>若碱若苦。<a id="a-3m"></a>若辛若淡。<a id="a-3n"></a>若涩若滑。<a id="a-3o"></a>不知差别。<a id="a-3p"></a>心放逸故。<a id="a-3q"></a>不知如是世间之味。<a id="a-3r"></a>及以不知出世法味。<a id="a-3s"></a>以放逸故。<a id="a-3t"></a>复以放逸。<a id="a-3u"></a>不知身体。<a id="a-3v"></a>不作身业。<a id="a-3w"></a>修治宅舍。<a id="a-3x"></a>不修作业。<a id="a-3y"></a>不作众善。<a id="a-3z"></a>是人宅舍。<a id="a-40"></a>物不具足。<a id="a-41"></a>不知世间。<a id="a-42"></a>所不应作。<a id="a-43"></a>不知出世间所不应作。<a id="a-44"></a>不近耆旧。<a id="a-45"></a>亦不恭敬礼拜问讯。<a id="a-46"></a>以放逸故。</p>
  <p id="a47">诸天子。<a id="a-48"></a>复以放逸。<a id="a-49"></a>不知心法。<a id="a-4A"></a>若善不善若无记。<a id="a-4B"></a>不知临命终时。<a id="a-4C"></a>死杖所害。<a id="a-4D"></a>受大苦恼。<a id="a-4E"></a>为阎罗使。<a id="a-4F"></a>自在将去。<a id="a-4G"></a>是故天子。<a id="a-4H"></a>应断一法。<a id="a-4I"></a>所谓放逸。<a id="a-4J"></a>修二法者。<a id="a-4K"></a>一者赊摩他。<a id="a-4L"></a>二者毗婆舍那。<a id="a-4M"></a>如是二法。<a id="a-4N"></a>示涅槃道。<a id="a-4O"></a>赊摩他者。<a id="a-4P"></a>能断生法及未生法。<a id="a-4Q"></a>能令寂静。<a id="a-4R"></a>毗婆舍那者。<a id="a-4S"></a>见心见法二种身故。<a id="a-4T"></a>名毗婆舍那。<a id="a-4U"></a>如是二法。<a id="a-4V"></a>以为善伴。<a id="a-4W"></a>能断三过。<a id="a-4X"></a>若着欲者。<a id="a-4Y"></a>教不净观。<a id="a-4Z"></a>若嗔恚者。<a id="a-4a"></a>教慈心观。<a id="a-4b"></a>若愚痴者。<a id="a-4c"></a>教以智慧。<a id="a-4d"></a>如是三法。<a id="a-4e"></a>对治三法。<a id="a-4f"></a>令其不复起于放逸。<a id="a-4g"></a>若临终时。<a id="a-4h"></a>不复畏于阎罗使者。<a id="a-4i"></a>云何四圣谛。<a id="a-4j"></a>四圣谛者。<a id="a-4k"></a>谓苦谛集谛灭谛道谛。<a id="a-4l"></a>苦谛者。<a id="a-4m"></a>苦有二种。<a id="a-4n"></a>一者身苦。<a id="a-4o"></a>二者心苦。<a id="a-4p"></a>集谛者。<a id="a-4q"></a>谓阴界入。<a id="a-4r"></a>灭谛者。<a id="a-4s"></a>所谓寂灭。<a id="a-4t"></a>道谛者。<a id="a-4u"></a>谓八圣道。<a id="a-4v"></a>是名四圣谛。<a id="a-4w"></a>善护五境界者。<a id="a-4x"></a>所谓色声香味触等。<a id="a-4y"></a>云何六护。<a id="a-4z"></a>所谓六根。<a id="a-50"></a>眼耳鼻舌身意。<a id="a-51"></a>于境界处善守护之。<a id="a-52"></a>何等七法。<a id="a-53"></a>谓七觉分。<a id="a-54"></a>如人身分。<a id="a-55"></a>亦如城分。<a id="a-56"></a>亦如众分。<a id="a-57"></a>是名菩提分。<a id="a-58"></a>何等为七。<a id="a-59"></a>谓念觉分。<a id="a-5A"></a>择法觉分。<a id="a-5B"></a>精进觉分。<a id="a-5C"></a>喜觉分。<a id="a-5D"></a>猗觉分。<a id="a-5E"></a>定觉分。<a id="a-5F"></a>舍觉分。<a id="a-5G"></a>念觉分者。<a id="a-5H"></a>有何等相。<a id="a-5I"></a>所谓念于有为过恶。<a id="a-5J"></a>念于实谛。<a id="a-5K"></a>念于涅槃寂灭之法。<a id="a-5L"></a>是名念觉分。<a id="a-5M"></a>择法觉分。<a id="a-5N"></a>有何等相。<a id="a-5O"></a>以智慧简择。<a id="a-5P"></a>云何简择。<a id="a-5Q"></a>以如实相法。<a id="a-5R"></a>简择此法。<a id="a-5S"></a>思惟其义。<a id="a-5T"></a>心念其义。<a id="a-5U"></a>念念不离。<a id="a-5V"></a>既思念已。<a id="a-5W"></a>复修精进。<a id="a-5X"></a>是名精进觉分。<a id="a-5Y"></a>念此法已。<a id="a-5Z"></a>希欲心生。<a id="a-5a"></a>念如是义。<a id="a-5b"></a>而生欢喜。<a id="a-5c"></a>是名喜觉分。<a id="a-5d"></a>复于此义。<a id="a-5e"></a>心思惟已。<a id="a-5f"></a>身法心法。<a id="a-5g"></a>如实调伏。<a id="a-5h"></a>柔软轻乐。<a id="a-5i"></a>修行不乱。<a id="a-5j"></a>是名猗觉分。<a id="a-5k"></a>复于此义。<a id="a-5l"></a>心思惟已。<a id="a-5m"></a>缘于住心。<a id="a-5n"></a>以摄其心。<a id="a-5o"></a>是名定觉分。<a id="a-5p"></a>复舍定意。<a id="a-5q"></a>及以余念。<a id="a-5r"></a>是名舍觉分。<a id="a-5s"></a>如此之法。<a id="a-5t"></a>若果若智。<a id="a-5u"></a>及断烦恼。<a id="a-5v"></a>皆悉差别。<a id="a-5w"></a>其果亦别。<a id="a-5x"></a>上上转胜。<a id="a-5y"></a>一缘而生。<a id="a-5z"></a>其用各异。<a id="a-60"></a>如是天子。<a id="a-61"></a>是名七觉分。<a id="a-62"></a>若有念者。<a id="a-63"></a>能舍放逸。</p>
  <p id="a64">诸天子。<a id="a-65"></a>云何八圣道。<a id="a-66"></a>能离放逸。<a id="a-67"></a>怖畏未来。<a id="a-68"></a>以求安乐。<a id="a-69"></a>求涅槃道。<a id="a-6A"></a>正见圣谛。<a id="a-6B"></a>如实见。<a id="a-6C"></a>正思惟圣谛。<a id="a-6D"></a>正语圣谛。<a id="a-6E"></a>正业圣谛。<a id="a-6F"></a>正命圣谛。<a id="a-6G"></a>正精进圣谛。<a id="a-6H"></a>正念圣谛。<a id="a-6I"></a>正定圣谛。<a id="a-6J"></a>云何正见。<a id="a-6K"></a>如实见相应义。<a id="a-6L"></a>是名正见。<a id="a-6M"></a>云何正思惟。<a id="a-6N"></a>如实见如实法自相平等相。<a id="a-6O"></a>于如是法。<a id="a-6P"></a>心念种子。<a id="a-6Q"></a>是名正思惟。<a id="a-6R"></a>云何正语。<a id="a-6S"></a>思惟四种口业。<a id="a-6T"></a>舍口四过。<a id="a-6U"></a>护持禁戒。<a id="a-6V"></a>是名正语。<a id="a-6W"></a>云何正业。<a id="a-6X"></a>舍于三种身不善业。<a id="a-6Y"></a>护持禁戒。<a id="a-6Z"></a>是名正业。<a id="a-6a"></a>云何正命。<a id="a-6b"></a>乃至失命。<a id="a-6c"></a>持戒不舍。<a id="a-6d"></a>是名正命。<a id="a-6e"></a>云何正精进。<a id="a-6f"></a>于如是义。<a id="a-6g"></a>其心忆念。<a id="a-6h"></a>而起精进。<a id="a-6i"></a>是名正精进。<a id="a-6j"></a>云何正念。<a id="a-6k"></a>于如是法义。<a id="a-6l"></a>忆念思惟。<a id="a-6m"></a>不忘不失。<a id="a-6n"></a>是名正念。<a id="a-6o"></a>云何正定。<a id="a-6p"></a>于如是法义。<a id="a-6q"></a>以实念心。<a id="a-6r"></a>一心忆念。<a id="a-6s"></a>法定一相。<a id="a-6t"></a>是名正定。<a id="a-6u"></a>是名贤圣八圣道分。<a id="a-6v"></a>若能忆念。<a id="a-6w"></a>则不畏于阎罗王使。<a id="a-6x"></a>复观九种众生居处。</p>
  <p id="a6y">诸天子。<a id="a-6z"></a>又观十种大地之法。<a id="a-70"></a>何等为十。<a id="a-71"></a>一者受。<a id="a-72"></a>二者想。<a id="a-73"></a>三者思。<a id="a-74"></a>四者触。<a id="a-75"></a>五者作意。<a id="a-76"></a>六者欲。<a id="a-77"></a>七者解脱。<a id="a-78"></a>八者念。<a id="a-79"></a>九者三昧。<a id="a-7A"></a>十者慧。<a id="a-7B"></a>是名十大地法。<a id="a-7C"></a>共心而生。<a id="a-7D"></a>各各异相。<a id="a-7E"></a>汝等当知。<a id="a-7F"></a>何等相。<a id="a-7G"></a>如是之法。<a id="a-7H"></a>一缘而生。<a id="a-7I"></a>犹如日光。<a id="a-7J"></a>如是之法。<a id="a-7K"></a>共心而生。<a id="a-7L"></a>有增减相应相。<a id="a-7M"></a>云何名想。<a id="a-7N"></a>知差别相应。<a id="a-7O"></a>故名为想。<a id="a-7P"></a>云何名思。<a id="a-7Q"></a>意缘三种。<a id="a-7R"></a>善不善无记。<a id="a-7S"></a>复有三种。<a id="a-7T"></a>谓身口意思。<a id="a-7U"></a>所依止而无相貌。<a id="a-7V"></a>云何名触。<a id="a-7W"></a>三种和合而生于触。<a id="a-7X"></a>起三种受。<a id="a-7Y"></a>故名为触。<a id="a-7Z"></a>天子当知。<a id="a-7a"></a>云何三触生三种受。<a id="a-7b"></a>谓苦受乐受。<a id="a-7c"></a>不苦不乐受。<a id="a-7d"></a>云何名作意。<a id="a-7e"></a>摄取于法。<a id="a-7f"></a>故名作意。<a id="a-7g"></a>云何名欲。<a id="a-7h"></a>忆念所作。<a id="a-7i"></a>故名为欲。</p>
  <p id="a7j">云何解脱。<a id="a-7k"></a>能辩了故。<a id="a-7l"></a>亦名为信。<a id="a-7m"></a>以能信故。<a id="a-7n"></a>亦名为力。<a id="a-7o"></a>以能持故。<a id="a-7p"></a>云何名念。<a id="a-7q"></a>若攀缘处。<a id="a-7r"></a>心不迷乱。<a id="a-7s"></a>是名为念。<a id="a-7t"></a>云何名三昧。<a id="a-7u"></a>若心一缘。<a id="a-7v"></a>是名三昧。<a id="a-7w"></a>云何名慧。<a id="a-7x"></a>分别观法。<a id="a-7y"></a>是名为慧。</p>
  <p id="a7z">诸天子。<a id="a-80"></a>复有十种烦恼大地。<a id="a-81"></a>若有受行如此法者。<a id="a-82"></a>临命终时。<a id="a-83"></a>为阎罗使。<a id="a-84"></a>自在系缚。<a id="a-85"></a>何等为十。<a id="a-86"></a>一者不信。<a id="a-87"></a>二者懈怠。<a id="a-88"></a>三者不念。<a id="a-89"></a>四者乱心。<a id="a-8A"></a>五者愚痴。<a id="a-8B"></a>六者不善观。<a id="a-8C"></a>七者邪见解脱。<a id="a-8D"></a>八者不调伏。<a id="a-8E"></a>九者无明。<a id="a-8F"></a>十者放逸。<a id="a-8G"></a>是名十法烦恼大地。<a id="a-8H"></a>染生有法。<a id="a-8I"></a>为阎罗王使者所缚之因缘也。<a id="a-8J"></a>诸天子。<a id="a-8K"></a>如我所说。<a id="a-8L"></a>云何十种不善大地。<a id="a-8M"></a>云何不信。<a id="a-8N"></a>不信解脱。<a id="a-8O"></a>若不信于解脱之法。<a id="a-8P"></a>故名不信。<a id="a-8Q"></a>云何懈怠。<a id="a-8R"></a>舍离精进。<a id="a-8S"></a>故名懈怠。<a id="a-8T"></a>云何不念。<a id="a-8U"></a>以忘失法。<a id="a-8V"></a>故名不念。<a id="a-8W"></a>云何乱心。<a id="a-8X"></a>其心不正。<a id="a-8Y"></a>故名乱心。<a id="a-8Z"></a>云何愚痴。<a id="a-8a"></a>无方便心。<a id="a-8b"></a>故名愚痴。<a id="a-8c"></a>云何不善观。<a id="a-8d"></a>不正观察。<a id="a-8e"></a>思惟非法。<a id="a-8f"></a>不行正道。<a id="a-8g"></a>不净见净。<a id="a-8h"></a>故名不善观。<a id="a-8i"></a>云何邪见。<a id="a-8j"></a>取颠倒法。<a id="a-8k"></a>坚着不舍。<a id="a-8l"></a>故名邪见。<a id="a-8m"></a>云何不调伏心。<a id="a-8n"></a>不寂静故。<a id="a-8o"></a>名不调伏。<a id="a-8p"></a>云何无明。<a id="a-8q"></a>迷于三界。<a id="a-8r"></a>故名无明。<a id="a-8s"></a>云何放逸。<a id="a-8t"></a>不作善业。<a id="a-8u"></a>故名放逸。<a id="a-8v"></a>是名十种烦恼大地。<a id="a-8w"></a>甚可鄙恶。</p>
  <p id="a8x">诸天子。<a id="a-8y"></a>复有十种染地之法。<a id="a-8z"></a>何等为十。<a id="a-90"></a>一者嗔。<a id="a-91"></a>二者恨。<a id="a-92"></a>三者不悔。<a id="a-93"></a>四者坚。<a id="a-94"></a>五者幻。<a id="a-95"></a>六者谄曲。<a id="a-96"></a>七者嫉妒。<a id="a-97"></a>八者悭。<a id="a-98"></a>九者憍慢。<a id="a-99"></a>十者大慢。<a id="a-9A"></a>是名十种染地法也。<a id="a-9B"></a>何故名曰染地法耶。<a id="a-9C"></a>大地所摄。<a id="a-9D"></a>故名染地。<a id="a-9E"></a>云何名嗔。<a id="a-9F"></a>其心粗恶故名为嗔。<a id="a-9G"></a>云何名恨。<a id="a-9H"></a>其心结缚。<a id="a-9I"></a>转成怨结。<a id="a-9J"></a>故名为恨。<a id="a-9K"></a>云何不悔。<a id="a-9L"></a>乐作众恶。<a id="a-9M"></a>作已欢喜。<a id="a-9N"></a>故名不悔。<a id="a-9O"></a>云何名坚。<a id="a-9P"></a>作诸恶业。<a id="a-9Q"></a>执着不舍。<a id="a-9R"></a>是名为坚。<a id="a-9S"></a>云何名幻。<a id="a-9T"></a>诳众生故。<a id="a-9U"></a>为十二入之所诳惑。<a id="a-9V"></a>故名为幻。<a id="a-9W"></a>天子当知。<a id="a-9X"></a>云何十二入。<a id="a-9Y"></a>所谓内有眼耳鼻舌身意。<a id="a-9Z"></a>是名内入。<a id="a-9a"></a>外有色声香味触法。<a id="a-9b"></a>是名外入。<a id="a-9c"></a>二种分别。<a id="a-9d"></a>一者相。<a id="a-9e"></a>二者自体大。<a id="a-9f"></a>所言相者。<a id="a-9g"></a>四大因缘。<a id="a-9h"></a>而生眼识。<a id="a-9i"></a>是名为眼。<a id="a-9j"></a>当知耳鼻舌身意。<a id="a-9k"></a>分别境界。<a id="a-9l"></a>各有自相。<a id="a-9m"></a>云何当知。<a id="a-9n"></a>自体相耶。<a id="a-9o"></a>言自体者。<a id="a-9p"></a>名不颠倒。<a id="a-9q"></a>以五因缘。<a id="a-9r"></a>而生眼识。<a id="a-9s"></a>何等为五。<a id="a-9t"></a>有眼有色。<a id="a-9u"></a>有明有空。<a id="a-9v"></a>有忆念故。<a id="a-9w"></a>眼识得生。<a id="a-9x"></a>耳则不尔。<a id="a-9y"></a>耳识之生。<a id="a-9z"></a>明闇俱知。<a id="a-A0"></a>不因于明。<a id="a-A1"></a>鼻舌身意。<a id="a-A2"></a>亦复如是。<a id="a-A3"></a>意识于明或时有用。<a id="a-A4"></a>或时不用。<a id="a-A5"></a>云何有用。<a id="a-A6"></a>云何不用。<a id="a-A7"></a>若眼识见色。<a id="a-A8"></a>意识决了。<a id="a-A9"></a>是名为用。<a id="a-AA"></a>云何或用。<a id="a-AB"></a>或有不用。<a id="a-AC"></a>眼识观色。<a id="a-AD"></a>若无光明。<a id="a-AE"></a>则无所见。<a id="a-AF"></a>余根所知。<a id="a-AG"></a>不因光明。<a id="a-AH"></a>是名识大。<a id="a-AI"></a>诸天子。<a id="a-AJ"></a>复有四大因缘。<a id="a-AK"></a>各各相依。<a id="a-AL"></a>云何四大。<a id="a-AM"></a>互共相依。<a id="a-AN"></a>或增或减。<a id="a-AO"></a>眼增火大。<a id="a-AP"></a>鼻增地大。<a id="a-AQ"></a>身增风大。<a id="a-AR"></a>舌增水大。<a id="a-AS"></a>耳增空大。<a id="a-AT"></a>此法增胜。<a id="a-AU"></a>耳中空界。<a id="a-AV"></a>意得取声。<a id="a-AW"></a>是故当知。<a id="a-AX"></a>故有增减。<a id="a-AY"></a>复次观入。<a id="a-AZ"></a>何者近缘。<a id="a-Aa"></a>何入远缘。<a id="a-Ab"></a>鼻舌及身。<a id="a-Ac"></a>如是三根。<a id="a-Ad"></a>对触乃知。<a id="a-Ae"></a>眼之所见。<a id="a-Af"></a>非近非远。<a id="a-Ag"></a>耳之所闻。<a id="a-Ah"></a>远则不了。<a id="a-Ai"></a>近则能知。<a id="a-Aj"></a>内亦自闻。<a id="a-Ak"></a>鼻之所闻。<a id="a-Al"></a>近则能知。<a id="a-Am"></a>内亦自了。<a id="a-An"></a>如鼻内有病。<a id="a-Ao"></a>亦自闻臭。<a id="a-Ap"></a>如耳中风声。<a id="a-Aq"></a>亦皆自闻如是识。<a id="a-Ar"></a>二种所摄。<a id="a-As"></a>眼识意识。<a id="a-At"></a>如是尽摄。<a id="a-Au"></a>譬如一火。<a id="a-Av"></a>随然得名。<a id="a-Aw"></a>或名木火。<a id="a-Ax"></a>或名草火。<a id="a-Ay"></a>一切诸识。<a id="a-Az"></a>亦复如是。<a id="a-B0"></a>因于意识。<a id="a-B1"></a>各各差别。<a id="a-B2"></a>天子当知。<a id="a-B3"></a>如是诸入。<a id="a-B4"></a>既得知已。<a id="a-B5"></a>莫得放逸。<a id="a-B6"></a>不放逸行。<a id="a-B7"></a>不贪不嗔不痴。<a id="a-B8"></a>如是善人。<a id="a-B9"></a>命终之时。<a id="a-BA"></a>不畏阎罗王使者所缚。<a id="a-BB"></a>不见可畏狱卒恶相。<a id="a-BC"></a>不见阎罗王恶境界也。<a id="a-BD"></a>不堕地狱饿鬼畜生。<a id="a-BE"></a>常受安乐。<a id="a-BF"></a>乃至涅槃。<a id="a-BG"></a>成就无量。<a id="a-BH"></a>欢喜安乐。<a id="a-BI"></a>不放逸故。</p>
  <p id="aBJ">复次天子。<a id="a-BK"></a>观十二入。<a id="a-BL"></a>无常苦空无我观其依止因缘而生。<a id="a-BM"></a>如是观已。<a id="a-BN"></a>离于放逸。<a id="a-BO"></a>观眼识生。<a id="a-BP"></a>犹如幻法。<a id="a-BQ"></a>空无所有。<a id="a-BR"></a>非坚非实。<a id="a-BS"></a>破坏之法。<a id="a-BT"></a>眼识灭已。<a id="a-BU"></a>而生耳识。<a id="a-BV"></a>空无所有。<a id="a-BW"></a>不坚破坏。<a id="a-BX"></a>如是观内六入。<a id="a-BY"></a>外六入。<a id="a-BZ"></a>或生或灭。<a id="a-Ba"></a>斗诤爱味。<a id="a-Bb"></a>衰变无常。<a id="a-Bc"></a>从因缘生。<a id="a-Bd"></a>如实知之。<a id="a-Be"></a>如是见已。<a id="a-Bf"></a>不贪于色。<a id="a-Bg"></a>若见爱色。<a id="a-Bh"></a>不生染着。<a id="a-Bi"></a>不放逸者。<a id="a-Bj"></a>诸天五欲。<a id="a-Bk"></a>尚不生贪。<a id="a-Bl"></a>何况人欲。<a id="a-Bm"></a>尔时释迦天王。<a id="a-Bn"></a>而说颂曰。</p>
  <p id="aBo">迷惑于界入　　妨于涅槃道</p>
  <p id="aBp">以此放逸故　　失一切善法</p>
  <p id="aBq">若有三种过　　是大恶道使</p>
  <p id="aBr">痴为第一恶　　放逸故流转</p>
  <p id="aBs">愚痴放逸行　　死常在手中</p>
  <p id="aBt">若有乐放逸　　一切尽破坏</p>
  <p id="aBu">若人过一法　　思惟于二法</p>
  <p id="aBv">知于三处相　　是人则受乐</p>
  <p id="aBw">若天福德尽　　放逸所破坏</p>
  <p id="aBx">堕落痴所诳　　无人能救护</p>
  <p id="aBy">一法常最胜　　能忍而修行</p>
  <p id="aBz">若与忍相应　　悲念诸众生</p>
  <p id="aC0">命终怖畏时　　得如是大力</p>
  <p id="aC1">是故离放逸　　精进修诸行</p>
  <p id="aC2">若能舍无明　　当守护明智</p>
  <p id="aC3">以知明无明　　放逸不能坏</p>
  <p id="aC4">若人舍放逸　　决定得大利</p>
  <p id="aC5">如是不放逸　　则能自利益</p>
  <p id="aC6">放逸网自缚　　勤修则解脱</p>
  <p id="aC7">如是缚解相　　我今总略说</p>
  <p id="aC8">天子既已知　　若有行放逸</p>
  <p id="aC9">至于临终时　　乃知其果报</p>
  <p id="aCA">如是天帝释。<a id="a-CB"></a>广说十二入相。<a id="a-CC"></a>调伏放逸诸天子等。<a id="a-CD"></a>若诸天子。<a id="a-CE"></a>曾种善根。<a id="a-CF"></a>少行放逸。<a id="a-CG"></a>闻此法已。<a id="a-CH"></a>心自觉悟。<a id="a-CI"></a>不复放逸。<a id="a-CJ"></a>诸根淳熟。<a id="a-CK"></a>皆能受行。<a id="a-CL"></a>若诸天子。<a id="a-CM"></a>根未熟者。<a id="a-CN"></a>如破生痈。<a id="a-CO"></a>破捺之时。<a id="a-CP"></a>捺已洗治。<a id="a-CQ"></a>无所利益。<a id="a-CR"></a>亦复如是。</p>
  <p id="aCS">复次帝释天王。<a id="a-CT"></a>从一渐增。<a id="a-CU"></a>次第说于十二入法。<a id="a-CV"></a>十二入相。<a id="a-CW"></a>已于诸天大众之中。<a id="a-CX"></a>作神通力。<a id="a-CY"></a>示希有事。<a id="a-CZ"></a>次第令入。<a id="a-Ca"></a>系心正念。<a id="a-Cb"></a>觉因缘相。<a id="a-Cc"></a>离于放逸。<a id="a-Cd"></a>令其利益。<a id="a-Ce"></a>见此变化。<a id="a-Cf"></a>心生厌离。<a id="a-Cg"></a>时天帝释。<a id="a-Ch"></a>方便利益。<a id="a-Ci"></a>为诸天众。<a id="a-Cj"></a>广说妙法。<a id="a-Ck"></a>诸天子。<a id="a-Cl"></a>云何谄曲心不正直。<a id="a-Cm"></a>坚着生死。<a id="a-Cn"></a>故名谄曲。<a id="a-Co"></a>云何名妒。<a id="a-Cp"></a>于他热恼。<a id="a-Cq"></a>故名为妒。<a id="a-Cr"></a>云何名悭。<a id="a-Cs"></a>惧己物尽。<a id="a-Ct"></a>而生贪惜。<a id="a-Cu"></a>故名悭。<a id="a-Cv"></a>是名三界染地之法。<a id="a-Cw"></a>分别则有三界所摄。<a id="a-Cx"></a>嗔恨悭妒幻。<a id="a-Cy"></a>欲界所系。<a id="a-Cz"></a>谄曲一法。<a id="a-D0"></a>遍于欲界及于梵天。<a id="a-D1"></a>憍慢大慢。<a id="a-D2"></a>遍于三界。<a id="a-D3"></a>诸天子。<a id="a-D4"></a>是名十种不善大地法也。<a id="a-D5"></a>复有十种善大地法。<a id="a-D6"></a>何等为十。<a id="a-D7"></a>所谓不贪不痴。<a id="a-D8"></a>有惭有愧。<a id="a-D9"></a>有信调伏。<a id="a-DA"></a>不放逸精进。<a id="a-DB"></a>舍离不生侵恼。<a id="a-DC"></a>是名十种善大地法。<a id="a-DD"></a>如是十法。<a id="a-DE"></a>各各异相。<a id="a-DF"></a>谓不贪者。<a id="a-DG"></a>一切善法之根本也。<a id="a-DH"></a>犹如梁柱。<a id="a-DI"></a>不痴善根。<a id="a-DJ"></a>亦复如是。<a id="a-DK"></a>惭者自守正直。<a id="a-DL"></a>愧者愧于他人。<a id="a-DM"></a>信者于一切法。<a id="a-DN"></a>其心清净。<a id="a-DO"></a>调伏者。<a id="a-DP"></a>身心调善。<a id="a-DQ"></a>离于恶法。<a id="a-DR"></a>依清凉法。<a id="a-DS"></a>不放逸者。<a id="a-DT"></a>勤修善法。<a id="a-DU"></a>舍者于作不作。<a id="a-DV"></a>因缘之中。<a id="a-DW"></a>其心舍离。<a id="a-DX"></a>不侵恼者。<a id="a-DY"></a>不恼众生。<a id="a-DZ"></a>是名十种善法大地。<a id="a-Da"></a>若有心念如是法者。<a id="a-Db"></a>于命终时不畏死怖。<a id="a-Dc"></a>不畏阎罗使者所缚。<a id="a-Dd"></a>何以故。<a id="a-De"></a>摄善法故。<a id="a-Df"></a>如向所说心心数法。<a id="a-Dg"></a>善大地法。<a id="a-Dh"></a>染大地法。<a id="a-Di"></a>自相总说。<a id="a-Dj"></a>是名十法。</p>
  <p id="aDk">复次诸天子。<a id="a-Dl"></a>云何名为修十一法若有比丘。<a id="a-Dm"></a>观于自身。<a id="a-Dn"></a>自见其身。<a id="a-Do"></a>不爱不迷。<a id="a-Dp"></a>心不坚着是名初修。</p>
  <p id="aDq">复次诸天子。<a id="a-Dr"></a>若有比丘先受所欲。<a id="a-Ds"></a>毁訾不味不着不念。<a id="a-Dt"></a>生厌离心。<a id="a-Du"></a>是则名曰第二修也。</p>
  <p id="aDv">复次诸天子。<a id="a-Dw"></a>若有比丘。<a id="a-Dx"></a>常不放逸。<a id="a-Dy"></a>不着境界。<a id="a-Dz"></a>尽诸结使。<a id="a-E0"></a>是名修于不放逸行。<a id="a-E1"></a>是则名曰第三修也。</p>
  <p id="aE2">复次诸天子。<a id="a-E3"></a>若有比丘。<a id="a-E4"></a>忆念善法。<a id="a-E5"></a>修行善法。<a id="a-E6"></a>如是善法。<a id="a-E7"></a>能生乐报。<a id="a-E8"></a>乐因乐缘。<a id="a-E9"></a>如是乐报。<a id="a-EA"></a>我当受之。<a id="a-EB"></a>断不善法是则名曰第四修也。</p>
  <p id="aEC">复次诸天子。<a id="a-ED"></a>修行乐受生受有何力。<a id="a-EE"></a>云何而生。<a id="a-EF"></a>何因何缘。<a id="a-EG"></a>云何因缘。<a id="a-EH"></a>云何而生。<a id="a-EI"></a>如是受生。<a id="a-EJ"></a>莫为妨碍。<a id="a-EK"></a>如实观受。<a id="a-EL"></a>不坚不实。<a id="a-EM"></a>空无所有。<a id="a-EN"></a>是则名曰第五修也。</p>
  <p id="aEO">复次诸天子。<a id="a-EP"></a>若有比丘。<a id="a-EQ"></a>修行一切诸行。<a id="a-ER"></a>无常苦空无我。<a id="a-ES"></a>无所有。<a id="a-ET"></a>互相因缘。<a id="a-EU"></a>而得有生。<a id="a-EV"></a>非一力生。<a id="a-EW"></a>如是修行。<a id="a-EX"></a>如是修已。<a id="a-EY"></a>心不爱乐。<a id="a-EZ"></a>是则名曰第六修也。</p>
  <p id="aEa">复次诸天子。<a id="a-Eb"></a>若有比丘。<a id="a-Ec"></a>作如是念。<a id="a-Ed"></a>我生善念。<a id="a-Ee"></a>生善因缘。<a id="a-Ef"></a>既生此念。<a id="a-Eg"></a>异念所坏。<a id="a-Eh"></a>我今所缘。<a id="a-Ei"></a>生灭不善之念。<a id="a-Ej"></a>坏我善念。<a id="a-Ek"></a>妨我善法。<a id="a-El"></a>如是常念所缘。<a id="a-Em"></a>是则名曰第七修也。</p>
  <p id="aEn">复次诸天子。<a id="a-Eo"></a>若有比丘修第八行法相。<a id="a-Ep"></a>平等相。<a id="a-Eq"></a>住自相法。<a id="a-Er"></a>不颠倒。<a id="a-Es"></a>一切诸法。<a id="a-Et"></a>性无垢故。<a id="a-Eu"></a>如是比丘。<a id="a-Ev"></a>复自观察。<a id="a-Ew"></a>我既有生。<a id="a-Ex"></a>毕定当死。<a id="a-Ey"></a>有为之法。<a id="a-Ez"></a>无非三相。<a id="a-F0"></a>如是修行。<a id="a-F1"></a>一切诸法。<a id="a-F2"></a>皆悉无常。<a id="a-F3"></a>是则名曰第八修也。</p>
  <p id="aF4">复次诸天子。<a id="a-F5"></a>云何名为第九修耶。<a id="a-F6"></a>三烦恼根。<a id="a-F7"></a>三种对治。<a id="a-F8"></a>所谓贪欲嗔恚愚痴。<a id="a-F9"></a>贪欲之人。<a id="a-FA"></a>教不净观嗔恚之人。<a id="a-FB"></a>教以慈心。<a id="a-FC"></a>愚痴之人。<a id="a-FD"></a>教观因缘。<a id="a-FE"></a>是名对治。<a id="a-FF"></a>如是修观。<a id="a-FG"></a>心常思念。<a id="a-FH"></a>是则名曰第九修也。</p>
  <p id="aFI">复次诸天子。<a id="a-FJ"></a>云何名为第十修耶。<a id="a-FK"></a>念佛功德。<a id="a-FL"></a>安乐世间。<a id="a-FM"></a>是故修行利益自身。<a id="a-FN"></a>是则名曰第十修也。</p>
  <p id="aFO">复次诸天子。<a id="a-FP"></a>云何名为第十一修。<a id="a-FQ"></a>从他次第。<a id="a-FR"></a>闻无常法。<a id="a-FS"></a>念念不住从于处胎。<a id="a-FT"></a>生灭不住。<a id="a-FU"></a>如始处胎。<a id="a-FV"></a>童子少年乃至老时。<a id="a-FW"></a>如是比丘。<a id="a-FX"></a>及余修习。<a id="a-FY"></a>既修习已。<a id="a-FZ"></a>临命终时。<a id="a-Fa"></a>不畏阎罗王使者。<a id="a-Fb"></a>自在所持。<a id="a-Fc"></a>不见丑恶怖畏之相。<a id="a-Fd"></a>是则名曰十一修也。</p>
  <p id="aFe">复次诸天子。<a id="a-Ff"></a>云何名为十三系念善修利益安乐。<a id="a-Fg"></a>乃至涅槃。<a id="a-Fh"></a>何等十三。<a id="a-Fi"></a>念不放逸。<a id="a-Fj"></a>念生住灭。<a id="a-Fk"></a>念不散乱。<a id="a-Fl"></a>如是念已。<a id="a-Fm"></a>若见好色。<a id="a-Fn"></a>若见恶色。<a id="a-Fo"></a>若见女人。<a id="a-Fp"></a>观其身内。<a id="a-Fq"></a>脓血不净之所住处。<a id="a-Fr"></a>大小便利不净之处。<a id="a-Fs"></a>如是系念。<a id="a-Ft"></a>令不散乱。<a id="a-Fu"></a>若入城邑聚落乞求。<a id="a-Fv"></a>行色境界。<a id="a-Fw"></a>不应行处。<a id="a-Fx"></a>若不系念。<a id="a-Fy"></a>则着色欲。<a id="a-Fz"></a>以是因缘。<a id="a-G0"></a>系心不散。<a id="a-G1"></a>是名第一一心系念也。</p>
  <p id="aG2">复次第二系念。<a id="a-G3"></a>思惟观外境界。<a id="a-G4"></a>可爱园林及莲华池可爱河泉游戏之处。<a id="a-G5"></a>见已作如是念。<a id="a-G6"></a>如是可爱游戏之处。<a id="a-G7"></a>以愚痴心而生贪着。<a id="a-G8"></a>必当衰坏。<a id="a-G9"></a>树叶萎黄。<a id="a-GA"></a>失其本相。<a id="a-GB"></a>雕零堕落。<a id="a-GC"></a>状似枯死。<a id="a-GD"></a>荫影希疏。<a id="a-GE"></a>如是有为。<a id="a-GF"></a>一切无常。<a id="a-GG"></a>空无所有。<a id="a-GH"></a>何况爱法。<a id="a-GI"></a>如是作心系念。<a id="a-GJ"></a>作是念已。<a id="a-GK"></a>心不贪着内外境界。<a id="a-GL"></a>魔不能乱。<a id="a-GM"></a>是名第二一心系念。</p>
  <p id="aGN">复次第三一心系念。<a id="a-GO"></a>利益安乐。<a id="a-GP"></a>云何系念。<a id="a-GQ"></a>缘何等法。<a id="a-GR"></a>若食若眠。<a id="a-GS"></a>曾见美色。<a id="a-GT"></a>念不分别。<a id="a-GU"></a>心不系念。<a id="a-GV"></a>作如是念。<a id="a-GW"></a>愚痴凡夫。<a id="a-GX"></a>诸根贪着。<a id="a-GY"></a>不知厌足。<a id="a-GZ"></a>如是系念。<a id="a-Ga"></a>是名第三一心系念。</p>
  <p id="aGb">复次第四一心系念。<a id="a-Gc"></a>随何等处。<a id="a-Gd"></a>得供养利。<a id="a-Ge"></a>衣服床褥。<a id="a-Gf"></a>卧具医药。<a id="a-Gg"></a>心不欢喜。<a id="a-Gh"></a>不喜不乐。<a id="a-Gi"></a>何以故。<a id="a-Gj"></a>供养之利。<a id="a-Gk"></a>利养疮深。<a id="a-Gl"></a>割皮坏肉。<a id="a-Gm"></a>坏肉断筋。<a id="a-Gn"></a>断筋破骨。<a id="a-Go"></a>破骨伤髓。<a id="a-Gp"></a>利养因缘。<a id="a-Gq"></a>能坏善法。<a id="a-Gr"></a>亦复如是。<a id="a-Gs"></a>是名第四一心系念。</p>
  <p id="aGt">复次第五一心系念。<a id="a-Gu"></a>若游城邑聚落村营。<a id="a-Gv"></a>不住城邑。<a id="a-Gw"></a>若有众人。<a id="a-Gx"></a>往至其所。<a id="a-Gy"></a>不与多言。<a id="a-Gz"></a>不乐多语。<a id="a-H0"></a>何以故。<a id="a-H1"></a>若人游行城邑聚落。<a id="a-H2"></a>心则散乱。<a id="a-H3"></a>不能自利。<a id="a-H4"></a>如是一心系念。<a id="a-H5"></a>如实观之。<a id="a-H6"></a>是名第五一心系念。</p>
  <p id="aH7">复次第六一心系念。<a id="a-H8"></a>见如是过于冢间树下。<a id="a-H9"></a>若草[卄/積]边。<a id="a-HA"></a>若山涧边。<a id="a-HB"></a>若住空舍。<a id="a-HC"></a>无所爱着。<a id="a-HD"></a>亦无亲爱。<a id="a-HE"></a>不亲近他。<a id="a-HF"></a>善法增长。<a id="a-HG"></a>得自利益。<a id="a-HH"></a>远避众人。<a id="a-HI"></a>是名第六一心系念。</p>
  <p id="aHJ">复次第七一心系念。<a id="a-HK"></a>闻说天报。<a id="a-HL"></a>心不爱乐。<a id="a-HM"></a>而生厌离。<a id="a-HN"></a>乐闻说于地狱苦果。<a id="a-HO"></a>其心无厌作如是念。<a id="a-HP"></a>天退衰没。<a id="a-HQ"></a>为阎罗使自在将去。<a id="a-HR"></a>我今不复作地狱业。<a id="a-HS"></a>亦不随喜。<a id="a-HT"></a>见有作者。<a id="a-HU"></a>教令舍离。<a id="a-HV"></a>如是比丘。<a id="a-HW"></a>闻天不喜。<a id="a-HX"></a>闻地狱苦。<a id="a-HY"></a>不生怖畏。<a id="a-HZ"></a>离忧离喜。<a id="a-Ha"></a>常念善法。<a id="a-Hb"></a>是名第七一心系念。</p>
  <p id="aHc">复次第八一心系念。<a id="a-Hd"></a>我起善念。<a id="a-He"></a>舍不善法。<a id="a-Hf"></a>悉令尽坏。<a id="a-Hg"></a>离于余气。<a id="a-Hh"></a>生余善法。<a id="a-Hi"></a>系念善法。<a id="a-Hj"></a>若不善念。<a id="a-Hk"></a>妨于善念。<a id="a-Hl"></a>我已断不善念。<a id="a-Hm"></a>如是攀缘。<a id="a-Hn"></a>想念次第之数。<a id="a-Ho"></a>一心系念。<a id="a-Hp"></a>调伏其心。<a id="a-Hq"></a>是人能于洄澓涌波。<a id="a-Hr"></a>怨家之心。<a id="a-Hs"></a>令住境界。<a id="a-Ht"></a>是名第八一心系念。</p>
  <p id="aHu">复次第九一心系念。<a id="a-Hv"></a>念佛功德念敬重法。<a id="a-Hw"></a>念敬信师。<a id="a-Hx"></a>随善师行。<a id="a-Hy"></a>正意修行直视一寻。<a id="a-Hz"></a>利益一切众生心念。<a id="a-I0"></a>度脱如是系念。<a id="a-I1"></a>得果不空乃至涅槃。<a id="a-I2"></a>是名第九一心系念。</p>
  <p id="aI3">复次第十一心系念。<a id="a-I4"></a>善修正行。<a id="a-I5"></a>如有四种大怖畏至。<a id="a-I6"></a>谓衰老病死。<a id="a-I7"></a>怖畏死怨。<a id="a-I8"></a>不喜忆念。<a id="a-I9"></a>见四种法。<a id="a-IA"></a>流动无常。<a id="a-IB"></a>于寿命安隐。<a id="a-IC"></a>少壮具足。<a id="a-ID"></a>如是四种。<a id="a-IE"></a>如前所说。<a id="a-IF"></a>常有怖畏。<a id="a-IG"></a>如是修无常想。<a id="a-IH"></a>不乐五欲。<a id="a-II"></a>不为爱怒之所使也。<a id="a-IJ"></a>常行正念。<a id="a-IK"></a>则能碎于烦恼大山。<a id="a-IL"></a>是名第十一心系念。</p>
  <p id="aIM">复次第十一一心系念不生分别。<a id="a-IN"></a>此是精进。<a id="a-IO"></a>此是懈怠。<a id="a-IP"></a>若生是念。<a id="a-IQ"></a>则自毁伤。<a id="a-IR"></a>不恼他人。<a id="a-IS"></a>其心清净。<a id="a-IT"></a>系念调伏不恼众生。<a id="a-IU"></a>是名第十一一心系念。</p>
  <p id="aIV">复次第十二一心系念。<a id="a-IW"></a>常听正法。<a id="a-IX"></a>闻已受持。<a id="a-IY"></a>既受持已。<a id="a-IZ"></a>坚持不忘。<a id="a-Ia"></a>是人知于善法及不善法。<a id="a-Ib"></a>如是之人。<a id="a-Ic"></a>如大闇中大灯明也。<a id="a-Id"></a>善不善法。<a id="a-Ie"></a>于佛法中。<a id="a-If"></a>皆能了知。<a id="a-Ig"></a>犹如明灯。<a id="a-Ih"></a>是名一心系念。<a id="a-Ii"></a>如是一心系念。<a id="a-Ij"></a>不为爱怒。<a id="a-Ik"></a>不为魔使。<a id="a-Il"></a>是名第十二一心系念。</p>
  <p id="aIm">复次第十三一心系念。<a id="a-In"></a>念身受心念如是处。<a id="a-Io"></a>知于自相。<a id="a-Ip"></a>正心系念。<a id="a-Iq"></a>离放逸行。<a id="a-Ir"></a>既不放逸。<a id="a-Is"></a>不为阎罗使者自在将去。<a id="a-It"></a>以自在故。<a id="a-Iu"></a>不失忆念。<a id="a-Iv"></a>无非时行。<a id="a-Iw"></a>不行非处。<a id="a-Ix"></a>不行恶境。<a id="a-Iy"></a>一切系念。<a id="a-Iz"></a>是名第十三一心系念。</p>
  <p id="aJ0">复次诸天子。<a id="a-J1"></a>有十四种善修其心。<a id="a-J2"></a>善调伏心。<a id="a-J3"></a>善清净心。<a id="a-J4"></a>离于放逸。<a id="a-J5"></a>何等十四。<a id="a-J6"></a>一者知足。<a id="a-J7"></a>二者精进。<a id="a-J8"></a>三者寂静。<a id="a-J9"></a>四者亲近善师。<a id="a-JA"></a>五者离恶知识。<a id="a-JB"></a>六者修习佛法。<a id="a-JC"></a>七者善观修习。<a id="a-JD"></a>八者舍于憍慢。<a id="a-JE"></a>九者信于因果法及非法。<a id="a-JF"></a>十者念于善欲。<a id="a-JG"></a>十一者不观女色。<a id="a-JH"></a>十二者不近亲族。<a id="a-JI"></a>十三者正住一切境界。<a id="a-JJ"></a>十四者畏于生死。<a id="a-JK"></a>是名十四法善修其心。<a id="a-JL"></a>以此因缘。<a id="a-JM"></a>调伏其心。<a id="a-JN"></a>临命终时。<a id="a-JO"></a>不畏恶道阎罗狱卒。<a id="a-JP"></a>不开恶道门。<a id="a-JQ"></a>不断正法。<a id="a-JR"></a>不为阎罗使者之所系缚。<a id="a-JS"></a>随意将去。<a id="a-JT"></a>不作恶业。<a id="a-JU"></a>能得一切善法者。<a id="a-JV"></a>所谓善调伏心。<a id="a-JW"></a>令修善业。<a id="a-JX"></a>能将众生至人天中。<a id="a-JY"></a>开涅槃门。<a id="a-JZ"></a>后得涅槃。<a id="a-Ja"></a>是故诸天子。<a id="a-Jb"></a>汝等应善调伏其心。<a id="a-Jc"></a>心调伏故。<a id="a-Jd"></a>尚不见于阎罗使者。<a id="a-Je"></a>何况将去。<a id="a-Jf"></a>时天帝释为诸天众。<a id="a-Jg"></a>说恶道畏。<a id="a-Jh"></a>见阎罗王使者怖畏。<a id="a-Ji"></a>我已如是一一渐增次第为汝说十四法。<a id="a-Jj"></a>今当为汝说十五法。<a id="a-Jk"></a>如我往昔。<a id="a-Jl"></a>从佛所闻。<a id="a-Jm"></a>我今当说。<a id="a-Jn"></a>何等十五。<a id="a-Jo"></a>若出家沙门。<a id="a-Jp"></a>毁于法式。<a id="a-Jq"></a>亦令他作。<a id="a-Jr"></a>被袈裟法。<a id="a-Js"></a>所著袈裟。<a id="a-Jt"></a>令他爱欲。<a id="a-Ju"></a>乐好袈裟。<a id="a-Jv"></a>以自庄严。<a id="a-Jw"></a>其音粗恶。<a id="a-Jx"></a>犹如驴声。<a id="a-Jy"></a>细步徐行。<a id="a-Jz"></a>端严威仪。<a id="a-K0"></a>为爱欲故。<a id="a-K1"></a>庄严其身。<a id="a-K2"></a>如是沙门。<a id="a-K3"></a>不勤精进。<a id="a-K4"></a>乐见女人。<a id="a-K5"></a>憍慢自大。<a id="a-K6"></a>其心轻躁。<a id="a-K7"></a>欲心放逸。<a id="a-K8"></a>是故所著衣服。<a id="a-K9"></a>为遮寒热。<a id="a-KA"></a>才得覆身。<a id="a-KB"></a>不生贪着。<a id="a-KC"></a>不为爱着。<a id="a-KD"></a>放逸所诳。<a id="a-KE"></a>临命终时。<a id="a-KF"></a>不生悔心。<a id="a-KG"></a>是名初法。</p>
  <p id="aKH">复次诸天子。<a id="a-KI"></a>云何沙门。<a id="a-KJ"></a>知第二法。<a id="a-KK"></a>知于知足。<a id="a-KL"></a>持何等戒。<a id="a-KM"></a>出家修行。<a id="a-KN"></a>或修智慧。<a id="a-KO"></a>既自知已。<a id="a-KP"></a>于施主所。<a id="a-KQ"></a>施卧具医药。<a id="a-KR"></a>知足受畜。<a id="a-KS"></a>相应受施。<a id="a-KT"></a>如法受施。<a id="a-KU"></a>如是受施。<a id="a-KV"></a>不妨出家沙门之法。<a id="a-KW"></a>是名知于第二法也。</p>
  <p id="aKX">复次诸天子。<a id="a-KY"></a>云何沙门知第三法。<a id="a-KZ"></a>不以贪心念于卧具。<a id="a-Ka"></a>若聚落城邑非功德处。<a id="a-Kb"></a>为饮食衣服故。<a id="a-Kc"></a>舍离阿兰若处。<a id="a-Kd"></a>入于聚落城邑。<a id="a-Ke"></a>妨修善法。<a id="a-Kf"></a>失于知足。<a id="a-Kg"></a>沙门法中第一胜者。<a id="a-Kh"></a>所谓知足。<a id="a-Ki"></a>及不放逸。<a id="a-Kj"></a>若人乐贪。<a id="a-Kk"></a>不乐知足。<a id="a-Kl"></a>为贪所诳。<a id="a-Km"></a>害于善法。<a id="a-Kn"></a>如是之人。<a id="a-Ko"></a>犹如痴狗。<a id="a-Kp"></a>还自食吐。<a id="a-Kq"></a>是名沙门第三法也。</p>
  <p id="aKr">复次诸天子。<a id="a-Ks"></a>云何沙门知第四法。<a id="a-Kt"></a>所读经典。<a id="a-Ku"></a>不言多读。<a id="a-Kv"></a>恐于施主多设供养饮食衣服卧具医药。<a id="a-Kw"></a>恐其难消。<a id="a-Kx"></a>妨出家法。<a id="a-Ky"></a>非我所应。<a id="a-Kz"></a>自知止足。<a id="a-L0"></a>是名沙门知第四法。<a id="a-L1"></a>复有第四少欲之法。<a id="a-L2"></a>若有比丘少欲知足。<a id="a-L3"></a>于何等法。<a id="a-L4"></a>不放逸行。<a id="a-L5"></a>如是沙门。<a id="a-L6"></a>或为僧使。<a id="a-L7"></a>或为病人。<a id="a-L8"></a>至施主家。<a id="a-L9"></a>乞求财物。<a id="a-LA"></a>于施主家。<a id="a-LB"></a>若饮一水。<a id="a-LC"></a>妨于善法。<a id="a-LD"></a>唐劳行使。<a id="a-LE"></a>虚作勤劳。<a id="a-LF"></a>而无福德。<a id="a-LG"></a>何以故。<a id="a-LH"></a>以贪味故。<a id="a-LI"></a>至施主家。<a id="a-LJ"></a>令诸施主。<a id="a-LK"></a>心生轻贱。<a id="a-LL"></a>如是比丘。<a id="a-LM"></a>非自利益。<a id="a-LN"></a>不利病人。<a id="a-LO"></a>非利众僧。<a id="a-LP"></a>此是第一轻慢因缘。<a id="a-LQ"></a>所谓至檀越家。<a id="a-LR"></a>贪于食味。<a id="a-LS"></a>轻躁不正语。<a id="a-LT"></a>此三种法。<a id="a-LU"></a>世间出世间之所轻贱。<a id="a-LV"></a>是故知足不放逸行。<a id="a-LW"></a>舍于此法。<a id="a-LX"></a>是名沙门第四法也。</p>
  <p id="aLY">复次诸天子。<a id="a-LZ"></a>云何知第五法。<a id="a-La"></a>少欲知足。<a id="a-Lb"></a>依止乞食。<a id="a-Lc"></a>受出家法。<a id="a-Ld"></a>唯受一食。<a id="a-Le"></a>不举宿食。<a id="a-Lf"></a>若举宿食。<a id="a-Lg"></a>心则贪着。<a id="a-Lh"></a>不乐禅诵。<a id="a-Li"></a>贪着食味。<a id="a-Lj"></a>恐后不得。<a id="a-Lk"></a>如是少贪。<a id="a-Ll"></a>妨沙门法。<a id="a-Lm"></a>何况比丘。<a id="a-Ln"></a>多贪供养。<a id="a-Lo"></a>若畜此法。<a id="a-Lp"></a>为于爱网。<a id="a-Lq"></a>坚牢系缚。<a id="a-Lr"></a>是名沙门第五法也。</p>
  <p id="aLs">复次诸天子。<a id="a-Lt"></a>云何沙门知第六法。<a id="a-Lu"></a>若有沙门大姓出家。<a id="a-Lv"></a>少欲知足。<a id="a-Lw"></a>我既出家。<a id="a-Lx"></a>已不自说言。<a id="a-Ly"></a>我是某甲大姓出家。<a id="a-Lz"></a>亦教弟子。<a id="a-M0"></a>不令宣说。<a id="a-M1"></a>若受法弟子。<a id="a-M2"></a>若出家弟子。<a id="a-M3"></a>教令不说。<a id="a-M4"></a>恐诸施主多设供养。<a id="a-M5"></a>卧具衣服饮食医药。<a id="a-M6"></a>若我受取。<a id="a-M7"></a>妨于善法。<a id="a-M8"></a>若我不受。<a id="a-M9"></a>坏弟子心。<a id="a-MA"></a>若生嗔恚。<a id="a-MB"></a>妨其善法。<a id="a-MC"></a>于未来世。<a id="a-MD"></a>得不饶益。<a id="a-ME"></a>如是之人。<a id="a-MF"></a>知足受施。<a id="a-MG"></a>不为爱摄。<a id="a-MH"></a>心不散乱。<a id="a-MI"></a>于正法中。<a id="a-MJ"></a>生正念心。<a id="a-MK"></a>乐于林中。<a id="a-ML"></a>修学禅观。<a id="a-MM"></a>观身循身观。<a id="a-MN"></a>观心循心观。<a id="a-MO"></a>观受循受观。<a id="a-MP"></a>观法循法观。<a id="a-MQ"></a>如是比丘。<a id="a-MR"></a>于有为狱。<a id="a-MS"></a>则能超越。<a id="a-MT"></a>以行少欲知足行故。<a id="a-MU"></a>是名沙门第六法也。</p>
  <p id="aMV">复次诸天子。<a id="a-MW"></a>云何沙门知第七法。<a id="a-MX"></a>少欲知足。<a id="a-MY"></a>畏大利养。<a id="a-MZ"></a>舍利养已。<a id="a-Ma"></a>知何等法。<a id="a-Mb"></a>若有比丘。<a id="a-Mc"></a>多有知识。<a id="a-Md"></a>乐多事务。<a id="a-Me"></a>乐多弟子。<a id="a-Mf"></a>多利供养。<a id="a-Mg"></a>贪乐请食。<a id="a-Mh"></a>数见亲旧。<a id="a-Mi"></a>如是比丘。<a id="a-Mj"></a>修行之人。<a id="a-Mk"></a>不应与之共为行伴至聚落中。<a id="a-Ml"></a>何故不得与其相随。<a id="a-Mm"></a>恐放逸故。<a id="a-Mn"></a>如是比丘。<a id="a-Mo"></a>乐于利养。<a id="a-Mp"></a>众人所知。<a id="a-Mq"></a>同处行故。<a id="a-Mr"></a>亦谓此人多贪无厌。<a id="a-Ms"></a>以供养故。<a id="a-Mt"></a>敬重其人。<a id="a-Mu"></a>二俱妨碍。<a id="a-Mv"></a>若多事比丘。<a id="a-Mw"></a>受他利养。<a id="a-Mx"></a>若此行人。<a id="a-My"></a>不受其物。<a id="a-Mz"></a>令多事者。<a id="a-N0"></a>其心忿恚。<a id="a-N1"></a>言此比丘谄曲不实。<a id="a-N2"></a>诳于聚落诸施主等。<a id="a-N3"></a>谓是比丘。<a id="a-N4"></a>内心贪浊。<a id="a-N5"></a>以是因缘。<a id="a-N6"></a>令他见者内自毁伤。<a id="a-N7"></a>是故少欲知足比丘。<a id="a-N8"></a>不应与彼多事比丘同止共住行来出入。<a id="a-N9"></a>以生过故。<a id="a-NA"></a>是名沙门第七法也。</p>
  <p id="aNB">复次诸天子。<a id="a-NC"></a>云何沙门知第八法。<a id="a-ND"></a>少欲比丘。<a id="a-NE"></a>怖畏生死。<a id="a-NF"></a>远于利养。<a id="a-NG"></a>常念一心。<a id="a-NH"></a>云何知法。<a id="a-NI"></a>若在家时。<a id="a-NJ"></a>种种技术。<a id="a-NK"></a>既出家已。<a id="a-NL"></a>不复自说。<a id="a-NM"></a>所谓医方工巧伎乐刀槊。<a id="a-NN"></a>如是种种技术。<a id="a-NO"></a>不自谈说。<a id="a-NP"></a>何以故。<a id="a-NQ"></a>恐诸施主知我技术。<a id="a-NR"></a>多致供养。<a id="a-NS"></a>妨沙门法。<a id="a-NT"></a>或以如是世俗技术。<a id="a-NU"></a>心乐习行。<a id="a-NV"></a>毁坏善法。<a id="a-NW"></a>不得一心。<a id="a-NX"></a>不得禅定。<a id="a-NY"></a>心不清净。<a id="a-NZ"></a>妨沙门法。<a id="a-Na"></a>自利利他。<a id="a-Nb"></a>亦皆损减。<a id="a-Nc"></a>不能利益调伏弟子。<a id="a-Nd"></a>是故应舍不说技术。<a id="a-Ne"></a>是名沙门第八法也。</p>
  <p id="aNf">复次诸天子。<a id="a-Ng"></a>云何沙门。<a id="a-Nh"></a>知第九法。<a id="a-Ni"></a>少欲比丘。<a id="a-Nj"></a>智慧之人。<a id="a-Nk"></a>远离供养。<a id="a-Nl"></a>见塔寺中。<a id="a-Nm"></a>若城邑内。<a id="a-Nn"></a>若聚落中。<a id="a-No"></a>若近聚落。<a id="a-Np"></a>若栅邑中。<a id="a-Nq"></a>若近栅邑。<a id="a-Nr"></a>见有僧寺。<a id="a-Ns"></a>若有众多破戒比丘。<a id="a-Nt"></a>多欲无厌。<a id="a-Nu"></a>多畜饮食。<a id="a-Nv"></a>食不净食。<a id="a-Nw"></a>饮酒放逸。<a id="a-Nx"></a>治生贩卖不净之物。<a id="a-Ny"></a>出入财产。<a id="a-Nz"></a>亲近俗人。<a id="a-O0"></a>以为知识不乐住寺。<a id="a-O1"></a>多乐住于施主之家。<a id="a-O2"></a>少欲比丘。<a id="a-O3"></a>不应与此多欲比丘共住一寺。<a id="a-O4"></a>若有欲得寂静之心。<a id="a-O5"></a>欲离魔缚。<a id="a-O6"></a>不应住于如是之处。<a id="a-O7"></a>何以故。<a id="a-O8"></a>恐城中人。<a id="a-O9"></a>若聚落人。<a id="a-OA"></a>栅邑中人。<a id="a-OB"></a>知诸比丘破戒行恶。<a id="a-OC"></a>谓我一人。<a id="a-OD"></a>持戒第一。<a id="a-OE"></a>多施供养。<a id="a-OF"></a>若我受此供养之物。<a id="a-OG"></a>不名少欲。<a id="a-OH"></a>若我不受。<a id="a-OI"></a>如是利养。<a id="a-OJ"></a>众人嫌恨。<a id="a-OK"></a>亦令多人嗔恨施主。<a id="a-OL"></a>何故以物乃施一人。<a id="a-OM"></a>不施多人。<a id="a-ON"></a>知此过已。<a id="a-OO"></a>少欲比丘。<a id="a-OP"></a>不应共于不净比丘同处而住。<a id="a-OQ"></a>是名沙门第九法也。</p>
  <p id="aOR">复次诸天子。<a id="a-OS"></a>云何沙门知第十法。<a id="a-OT"></a>若有比丘。<a id="a-OU"></a>得世俗通。<a id="a-OV"></a>能示异相。<a id="a-OW"></a>少欲比丘。<a id="a-OX"></a>不应宣说。<a id="a-OY"></a>何以故。<a id="a-OZ"></a>恐诸闻者。<a id="a-Oa"></a>谓我当是阿罗汉人。<a id="a-Ob"></a>多设供养。<a id="a-Oc"></a>妨沙门法。<a id="a-Od"></a>或失神通。<a id="a-Oe"></a>坏少欲法。<a id="a-Of"></a>是名沙门第十法也。</p>
  <p id="aOg">复次诸天子。<a id="a-Oh"></a>云何沙门知第十一法。<a id="a-Oi"></a>若有比丘。<a id="a-Oj"></a>持佛舍利。<a id="a-Ok"></a>从城至城。<a id="a-Ol"></a>从村至村。<a id="a-Om"></a>从邑至邑。<a id="a-On"></a>从乡至乡。<a id="a-Oo"></a>以实神力。<a id="a-Op"></a>示于世间。<a id="a-Oq"></a>如是舍利。<a id="a-Or"></a>是大福田。<a id="a-Os"></a>当设供养。<a id="a-Ot"></a>如是比丘。<a id="a-Ou"></a>少闻无智。<a id="a-Ov"></a>称美赞叹少欲比丘。<a id="a-Ow"></a>言此比丘多闻智慧。<a id="a-Ox"></a>能为汝等。<a id="a-Oy"></a>演说正法。<a id="a-Oz"></a>施主闻已。<a id="a-P0"></a>敬重舍利。<a id="a-P1"></a>及多闻比丘。<a id="a-P2"></a>广设供养。<a id="a-P3"></a>若此比丘。<a id="a-P4"></a>受此供养。<a id="a-P5"></a>非少欲法。<a id="a-P6"></a>少欲比丘。<a id="a-P7"></a>不应与此游行比丘共行共住。<a id="a-P8"></a>何以故。<a id="a-P9"></a>诸施主等。<a id="a-PA"></a>见此比丘不持禁戒。<a id="a-PB"></a>谓少欲者。<a id="a-PC"></a>亦破禁戒。<a id="a-PD"></a>是故不应与破戒者行住坐卧。<a id="a-PE"></a>恐阎罗使狱卒缚故。<a id="a-PF"></a>恐放逸故。<a id="a-PG"></a>是名沙门第十一法也。</p>
  <p id="aPH">复次诸天子。<a id="a-PI"></a>云何沙门知第十二法。<a id="a-PJ"></a>受乞食法。<a id="a-PK"></a>头陀功德。<a id="a-PL"></a>无知识处。<a id="a-PM"></a>游行乞食。<a id="a-PN"></a>不行放逸。<a id="a-PO"></a>舍于着味。<a id="a-PP"></a>是名沙门第十二法也。</p>
  <p id="aPQ">复次诸天子。<a id="a-PR"></a>云何沙门知第十三法。<a id="a-PS"></a>知足比丘。<a id="a-PT"></a>受粪扫衣。<a id="a-PU"></a>知足受衣。<a id="a-PV"></a>畜陈故衣。<a id="a-PW"></a>于物知足。<a id="a-PX"></a>是名沙门第十三法也。</p>
  <p id="aPY">复次诸天子。<a id="a-PZ"></a>云何沙门少欲比丘知第十四法。<a id="a-Pa"></a>知足比丘。<a id="a-Pb"></a>能破魔众。<a id="a-Pc"></a>是名沙门第十四法也。</p>
  <p id="aPd">复次诸天子。<a id="a-Pe"></a>云何沙门知第十五法。<a id="a-Pf"></a>少欲比丘。<a id="a-Pg"></a>独行无侣。<a id="a-Ph"></a>舍恶知识。<a id="a-Pi"></a>摧破无始烦恼坚山。<a id="a-Pj"></a>如是知足。<a id="a-Pk"></a>得第一乐。<a id="a-Pl"></a>临命终时。<a id="a-Pm"></a>则不为于阎罗使者自在所缚。<a id="a-Pn"></a>不见丑恶大怖畏相。<a id="a-Po"></a>心不怖畏。<a id="a-Pp"></a>尔时释迦天王。<a id="a-Pq"></a>即说偈言。</p>
  <p id="aPr">少欲知足法　　出家应修行</p>
  <p id="aPs">如是持戒人　　则近涅槃道</p>
  <p id="aPt">所作不悕望　　勤求涅槃道</p>
  <p id="aPu">不为魔境缚　　不至魔境界</p>
  <p id="aPv">若人常修行　　不生悕望心</p>
  <p id="aPw">修行勤精进　　则无有众苦</p>
  <p id="aPx">念已作怖畏　　思惟于现在</p>
  <p id="aPy">亦知于未来　　则脱烦恼缚</p>
  <p id="aPz">常乐不放逸　　畏于不信法</p>
  <p id="aQ0">修无垢净智　　则近涅槃住</p>
  <p id="aQ1">诸天受快乐　　犹起放逸行</p>
  <p id="aQ2">何况愚痴人　　为放逸所使</p>
  <p id="aQ3">若人行放逸　　是为已死人</p>
  <p id="aQ4">若不放逸行　　常住智慧人</p>
  <p id="aQ5">放逸懈怠心　　精勤能断除</p>
  <p id="aQ6">放逸众苦本　　舍之如弃死</p>
  <p id="aQ7">如是释迦天王。<a id="a-Q8"></a>为诸天众化阎罗使。<a id="a-Q9"></a>怖诸天子。<a id="a-QA"></a>为之说法。<a id="a-QB"></a>尔时帝释知诸天子于正法中心生信乐。<a id="a-QC"></a>见阎罗使。<a id="a-QD"></a>渐欲消灭。<a id="a-QE"></a>既见此事。<a id="a-QF"></a>复往诣于释迦天王。<a id="a-QG"></a>复有诸天。<a id="a-QH"></a>恐怖隐藏于园林中。<a id="a-QI"></a>一切皆往诣帝释所。<a id="a-QJ"></a>尔时帝释知此诸天心之所念。<a id="a-QK"></a>随诸天众心渐清净。<a id="a-QL"></a>渐渐灭化。</p>
 </body>
</html>