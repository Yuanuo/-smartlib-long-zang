<!doctype html>
<html id="z3IBUPOay" data-ver="1547">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第十</h1>
  <h2 id="a2">地狱品第三之六</h2>
  <p id="a3">又彼比丘。<a id="a-4"></a>知业果报。<a id="a-5"></a>观大叫唤之大地狱。<a id="a-6"></a>复有何处。<a id="a-7"></a>彼见闻知复有异处。<a id="a-8"></a>名血髓食。<a id="a-9"></a>是彼地狱第十七处。<a id="a-A"></a>众生何业生于彼处。<a id="a-B"></a>彼见闻知若人杀盗邪行饮酒业及果报。<a id="a-C"></a>如前所说。<a id="a-D"></a>复有妄语作集恶业。<a id="a-E"></a>谓王王等。<a id="a-F"></a>若聚落主诸自在者。<a id="a-G"></a>赋税物已后言未足而复更取。<a id="a-H"></a>若或长取。<a id="a-I"></a>违王旧法。<a id="a-J"></a>彼人以是恶业因缘。<a id="a-K"></a>身坏命终堕于恶处。<a id="a-L"></a>在彼地狱血髓食处。<a id="a-M"></a>受大苦恼。<a id="a-N"></a>所谓苦者。<a id="a-O"></a>如前所说。<a id="a-P"></a>活黑绳等诸地狱中所有苦恼。<a id="a-Q"></a>彼一切苦。<a id="a-R"></a>此中具受。<a id="a-S"></a>复有胜者。<a id="a-T"></a>所谓彼处。<a id="a-U"></a>炎燃树叶。<a id="a-V"></a>阎魔罗人。<a id="a-W"></a>以炎铁绳缚彼罪人。<a id="a-X"></a>头下足上悬在彼树。<a id="a-Y"></a>金刚嘴乌。<a id="a-Z"></a>有金刚爪先。<a id="a-a"></a>食其足。<a id="a-b"></a>足上血出。<a id="a-c"></a>下入其口。<a id="a-d"></a>彼地狱人。<a id="a-e"></a>即自食之。<a id="a-f"></a>而常不死。<a id="a-g"></a>何以故。<a id="a-h"></a>一切苦中饥苦最大。<a id="a-i"></a>处处皆说。<a id="a-j"></a>一切皆知。<a id="a-k"></a>一切皆诵。<a id="a-l"></a>彼饮自血受二种苦。<a id="a-m"></a>既受大苦复受饥苦。<a id="a-n"></a>尔时世尊。<a id="a-o"></a>而说偈言。</p>
  <p id="ap">非如热风烧　　风吹火烧苦</p>
  <p id="aq">业风之所吹　　饥渴苦甚重</p>
  <p id="ar">彼地狱人如是无量百千年岁。<a id="a-s"></a>自食血髓。<a id="a-t"></a>头面在下。<a id="a-u"></a>为第一火之所烧燃。<a id="a-v"></a>如是无量百千年中。<a id="a-w"></a>于一切时。<a id="a-x"></a>彼地狱处。<a id="a-y"></a>常被烧煮。<a id="a-z"></a>乃至恶业未坏未烂。<a id="a-10"></a>业气未尽。<a id="a-11"></a>于一切时与苦不止。<a id="a-12"></a>若恶业尽。<a id="a-13"></a>彼地狱处尔乃得脱。<a id="a-14"></a>若于前世过去久远。<a id="a-15"></a>有善业熟。<a id="a-16"></a>不生饿鬼畜生之道。<a id="a-17"></a>若生人中同业之处。<a id="a-18"></a>贫穷困苦人所不信。<a id="a-19"></a>鼻常有血。<a id="a-1A"></a>若嚼杨枝。<a id="a-1B"></a>鼻中齿间常有血出。<a id="a-1C"></a>是彼地狱余残果报。</p>
  <p id="a1D">又彼比丘。<a id="a-1E"></a>知业果报。<a id="a-1F"></a>观大叫唤之大地狱。<a id="a-1G"></a>复有何处。<a id="a-1H"></a>彼见闻知复有异处。<a id="a-1I"></a>名十一炎。<a id="a-1J"></a>是彼地狱第十八处。<a id="a-1K"></a>众生何业生于彼处。<a id="a-1L"></a>彼见闻知若何等人。<a id="a-1M"></a>杀生偷盗邪行饮酒业及果报。<a id="a-1N"></a>如前所说。<a id="a-1O"></a>复有妄语。<a id="a-1P"></a>谓王王等。<a id="a-1Q"></a>若可信人。<a id="a-1R"></a>能断事者。<a id="a-1S"></a>若或长者。<a id="a-1T"></a>或于两人。<a id="a-1U"></a>若于两朋相对诤事而为断之。<a id="a-1V"></a>或因取物。<a id="a-1W"></a>或因相识。<a id="a-1X"></a>或欲或嗔。<a id="a-1Y"></a>随情偏断不依道理。<a id="a-1Z"></a>作妄语说。<a id="a-1a"></a>彼人以是恶业因缘身坏命终。<a id="a-1b"></a>堕于恶处。<a id="a-1c"></a>在彼地狱十一炎处。<a id="a-1d"></a>受大苦恼。<a id="a-1e"></a>所谓苦者。<a id="a-1f"></a>如前所说。<a id="a-1g"></a>活等地狱所受苦恼。<a id="a-1h"></a>彼一切苦。<a id="a-1i"></a>此中具受。<a id="a-1j"></a>十倍更重。<a id="a-1k"></a>朋妄语人。<a id="a-1l"></a>更复偏重。<a id="a-1m"></a>何者为重。<a id="a-1n"></a>以恶业故。<a id="a-1o"></a>十一炎处。<a id="a-1p"></a>有火聚生。<a id="a-1q"></a>十方为十。<a id="a-1r"></a>内饥渴烧。<a id="a-1s"></a>是第十一。<a id="a-1t"></a>内火饥渴。<a id="a-1u"></a>炎从口出。<a id="a-1v"></a>彼妄语人舌朋妄语。<a id="a-1w"></a>是恶业故。<a id="a-1x"></a>念念烧舌。<a id="a-1y"></a>烧已复生。<a id="a-1z"></a>受烧舌苦。<a id="a-20"></a>为十六分。<a id="a-21"></a>十火聚苦。<a id="a-22"></a>不及其一。<a id="a-23"></a>以恶业故。<a id="a-24"></a>受是舌苦。<a id="a-25"></a>彼地狱人受如是等十一炎聚极重苦恼。<a id="a-26"></a>乃至无量百千年岁。<a id="a-27"></a>常烧常煮。<a id="a-28"></a>乃至恶业未坏未烂。<a id="a-29"></a>业气未尽。<a id="a-2A"></a>于一切时与苦不止。<a id="a-2B"></a>若恶业尽。<a id="a-2C"></a>彼地狱处尔乃得脱。<a id="a-2D"></a>若于前世过去久远。<a id="a-2E"></a>有善业熟不生饿鬼畜生之道。<a id="a-2F"></a>若生人中同业之处。<a id="a-2G"></a>常患饥渴。<a id="a-2H"></a>一切身分常被热烧。<a id="a-2I"></a>贫穷短命。<a id="a-2J"></a>所有语言人所不信。<a id="a-2K"></a>性甚愚痴。<a id="a-2L"></a>懵钝丑陋。<a id="a-2M"></a>手足劈裂。<a id="a-2N"></a>衣裳破碎。<a id="a-2O"></a>常在道路。<a id="a-2P"></a>若四出巷若三角巷。<a id="a-2Q"></a>恒常乞求。<a id="a-2R"></a>若常治生。<a id="a-2S"></a>卖微贱物。<a id="a-2T"></a>从生至终。<a id="a-2U"></a>受第一苦。<a id="a-2V"></a>于对诤中。<a id="a-2W"></a>常堕负朋。<a id="a-2X"></a>是彼恶业余残果报。</p>
  <p id="a2Y">又彼比丘。<a id="a-2Z"></a>知业果报。<a id="a-2a"></a>观察大唤大地狱处。<a id="a-2b"></a>唯有此处。<a id="a-2c"></a>更无异处。</p>
  <p id="a2d">又修行者。<a id="a-2e"></a>内心思惟随顺正法。<a id="a-2f"></a>观察法行。<a id="a-2g"></a>见彼比丘欲入寂静。<a id="a-2h"></a>不老不死。<a id="a-2i"></a>不尽不灭。<a id="a-2j"></a>涅槃之道。<a id="a-2k"></a>彼地夜叉。<a id="a-2l"></a>见彼比丘勤精进已。<a id="a-2m"></a>心大欢喜。<a id="a-2n"></a>转复上闻虚空夜叉。<a id="a-2o"></a>虚空夜叉。<a id="a-2p"></a>如是次第至少光天。<a id="a-2q"></a>说如是言。<a id="a-2r"></a>阎浮提中。<a id="a-2s"></a>某甲种姓。<a id="a-2t"></a>略而言之。<a id="a-2u"></a>次第乃至得第十地。<a id="a-2v"></a>心不乐住魔之境界。<a id="a-2w"></a>亦不乐与爱心共行。<a id="a-2x"></a>舍离染法。<a id="a-2y"></a>彼少光天。<a id="a-2z"></a>闻已欢喜。<a id="a-30"></a>而作是言。<a id="a-31"></a>魔分损减。<a id="a-32"></a>正法朋长。<a id="a-33"></a>又彼比丘知业果报。<a id="a-34"></a>勤断世间生死系缚。<a id="a-35"></a>如是忆念。<a id="a-36"></a>此诸众生。<a id="a-37"></a>受大苦恼。<a id="a-38"></a>为爱所诳。<a id="a-39"></a>痴结所缚。<a id="a-3A"></a>心使相应。<a id="a-3B"></a>三时中煮。<a id="a-3C"></a>而于生死无心欲断。<a id="a-3D"></a>此诸众生。<a id="a-3E"></a>岂可无心。<a id="a-3F"></a>若其有心。<a id="a-3G"></a>则应有知。<a id="a-3H"></a>若有知者。<a id="a-3I"></a>何不离欲。<a id="a-3J"></a>又复众生。<a id="a-3K"></a>久在天中受胜乐者。<a id="a-3L"></a>犹尚离欲。<a id="a-3M"></a>何况地狱久受大苦。<a id="a-3N"></a>而不离欲。<a id="a-3O"></a>彼众生心。<a id="a-3P"></a>如是坚[革*卬]。<a id="a-3Q"></a>受如是等无量种种一切苦恼而不疲倦。<a id="a-3R"></a>长夜眠睡而不寤寤。<a id="a-3S"></a>如是心者。<a id="a-3T"></a>有五种过。<a id="a-3U"></a>如是无量。<a id="a-3V"></a>谓老病死。<a id="a-3W"></a>怨憎合会恩爱别离。</p>
  <p id="a3X">又复更有十种苦恼。<a id="a-3Y"></a>十者所谓饥渴过患。<a id="a-3Z"></a>爱离过患。<a id="a-3a"></a>彼此国土斗诤过患。<a id="a-3b"></a>退生过患。<a id="a-3c"></a>他毁过患。<a id="a-3d"></a>求他过患。<a id="a-3e"></a>寒热过患。<a id="a-3f"></a>两人相憎共斗过患。<a id="a-3g"></a>失财过患。<a id="a-3h"></a>所求念中不得过患。<a id="a-3i"></a>如是略说。<a id="a-3j"></a>心有如是十种过患。<a id="a-3k"></a>众生之心。<a id="a-3l"></a>受如是等多种过患。<a id="a-3m"></a>犹不离欲。<a id="a-3n"></a>此诸众生。<a id="a-3o"></a>无始无终。<a id="a-3p"></a>怨心所诳。<a id="a-3q"></a>如是心者。<a id="a-3r"></a>常动不住。<a id="a-3s"></a>无耳无心。<a id="a-3t"></a>如石金刚。<a id="a-3u"></a>多吉祥处能为妨碍。<a id="a-3v"></a>不住正法。<a id="a-3w"></a>不曾喜乐。<a id="a-3x"></a>一切时渴。<a id="a-3y"></a>色声香触味等境界。<a id="a-3z"></a>未曾饱足。<a id="a-40"></a>如毒刀火。<a id="a-41"></a>五境界毒。<a id="a-42"></a>六入大贼。<a id="a-43"></a>不知不觉。<a id="a-44"></a>七菩提分。<a id="a-45"></a>亦不安忍。<a id="a-46"></a>八分圣道。<a id="a-47"></a>又亦不知。<a id="a-48"></a>九众生居。<a id="a-49"></a>乃至不知。<a id="a-4A"></a>十善业道。<a id="a-4B"></a>于十一地不能思量。<a id="a-4C"></a>于十二入生住行等。<a id="a-4D"></a>不能谛知。<a id="a-4E"></a>十三地上。<a id="a-4F"></a>不能思量。<a id="a-4G"></a>十四心缘。<a id="a-4H"></a>常共相随。<a id="a-4I"></a>于十七垢心不思量。<a id="a-4J"></a>于十八受穿穴流行。<a id="a-4K"></a>于十九行。<a id="a-4L"></a>十五因缘。<a id="a-4M"></a>不能安忍。<a id="a-4N"></a>十六恶行。<a id="a-4O"></a>和合相应。<a id="a-4P"></a>穿穴而行。<a id="a-4Q"></a>近二十处。<a id="a-4R"></a>彼二十边。<a id="a-4S"></a>心常乱行。<a id="a-4T"></a>比丘如是观察心已。<a id="a-4U"></a>于彼众生。<a id="a-4V"></a>起怜愍心。<a id="a-4W"></a>谛观思量业果报法。<a id="a-4X"></a>又彼比丘。<a id="a-4Y"></a>如是精勤。<a id="a-4Z"></a>复更生心。<a id="a-4a"></a>欲断魔缚。<a id="a-4b"></a>作是思惟。<a id="a-4c"></a>为当更有胜地狱不。<a id="a-4d"></a>彼见闻知。<a id="a-4e"></a>更复有余胜大地狱。<a id="a-4f"></a>于大叫唤之大地狱。<a id="a-4g"></a>十倍胜恶。<a id="a-4h"></a>恶业苦恼。<a id="a-4i"></a>势力极恶。<a id="a-4j"></a>名为焦热。<a id="a-4k"></a>有十六处。<a id="a-4l"></a>何等十六。<a id="a-4m"></a>一名大烧。<a id="a-4n"></a>二名分荼梨迦。<a id="a-4o"></a>三名龙旋。<a id="a-4p"></a>四名赤铜弥泥鱼旋。<a id="a-4q"></a>五名铁镬。<a id="a-4r"></a>六名血河漂。<a id="a-4s"></a>七名饶骨髓虫。<a id="a-4t"></a>八名一切人熟。<a id="a-4u"></a>九名无终没入。<a id="a-4v"></a>十名大钵头摩。<a id="a-4w"></a>十一名恶崄岸。<a id="a-4x"></a>十二名金刚骨。<a id="a-4y"></a>十三名黑铁绳摽刃解受苦。<a id="a-4z"></a>十四名那迦虫柱恶火受苦。<a id="a-50"></a>十五名闇火风。<a id="a-51"></a>十六名金刚嘴蜂。<a id="a-52"></a>此是焦热之大地狱十六别处。<a id="a-53"></a>彼大地狱。<a id="a-54"></a>寿命长远。<a id="a-55"></a>无有算数。<a id="a-56"></a>众生何业生彼地狱。<a id="a-57"></a>彼见闻知。<a id="a-58"></a>若人坚重杀生偷盗邪行饮酒妄语言说。<a id="a-59"></a>复有邪见。<a id="a-5A"></a>乐行多作。<a id="a-5B"></a>恶业普遍。<a id="a-5C"></a>而复究竟。<a id="a-5D"></a>乐行多作。<a id="a-5E"></a>彼人以是恶业因缘。<a id="a-5F"></a>身坏命终堕在焦热大地狱中。<a id="a-5G"></a>杀盗邪行饮酒妄语业及果报。<a id="a-5H"></a>如前所说。<a id="a-5I"></a>今说邪见。<a id="a-5J"></a>若人邪见乐行多作。<a id="a-5K"></a>向他人说。<a id="a-5L"></a>所谓世间。<a id="a-5M"></a>无施无会。<a id="a-5N"></a>无善无恶。<a id="a-5O"></a>及以果报。<a id="a-5P"></a>无此世间。<a id="a-5Q"></a>无他世间。<a id="a-5R"></a>无父无母。<a id="a-5S"></a>如是断说。<a id="a-5T"></a>自失业果。<a id="a-5U"></a>向他人说。<a id="a-5V"></a>安住他人。<a id="a-5W"></a>随喜他人。<a id="a-5X"></a>自身增长。<a id="a-5Y"></a>他人邪见。<a id="a-5Z"></a>说言无因无业无道。<a id="a-5a"></a>如是之人。<a id="a-5b"></a>虽有形服而是大贼。<a id="a-5c"></a>彼人以是恶业因缘。<a id="a-5d"></a>身坏命终堕于恶处。<a id="a-5e"></a>在彼焦热大地狱中。<a id="a-5f"></a>受大苦恼。<a id="a-5g"></a>彼不信人。<a id="a-5h"></a>实业果报。<a id="a-5i"></a>彼不信人临欲死时。<a id="a-5j"></a>未到中有。<a id="a-5k"></a>恶相已现。<a id="a-5l"></a>谓彼病时。<a id="a-5m"></a>眼中自见险恶闇处。<a id="a-5n"></a>多有师子虎蛇熊罴。<a id="a-5o"></a>高大如山。<a id="a-5p"></a>既如是见。<a id="a-5q"></a>生大怖畏。<a id="a-5r"></a>见彼恶兽疾来向已。<a id="a-5s"></a>速行不住。<a id="a-5t"></a>逼近其身。<a id="a-5u"></a>彼重病人。<a id="a-5v"></a>闻彼师子虎等吼声。<a id="a-5w"></a>生大怖畏。<a id="a-5x"></a>悲苦懊恼。<a id="a-5y"></a>复见异人。<a id="a-5z"></a>皱面喎口。<a id="a-60"></a>复见在上有黑色火。<a id="a-61"></a>闻野干鸣作种种声。<a id="a-62"></a>又复更见阎魔罗人身作种种可畏形状。<a id="a-63"></a>生大怖畏。<a id="a-64"></a>彼邪说人。<a id="a-65"></a>说恶因人说恶朋人。<a id="a-66"></a>说恶见人。<a id="a-67"></a>说恶法人。<a id="a-68"></a>乐说不信业果之人。<a id="a-69"></a>所作言说。<a id="a-6A"></a>是堕崄岸恶处。<a id="a-6B"></a>因人自他皆诳。<a id="a-6C"></a>造作最大恶业之人。<a id="a-6D"></a>彼如是业。<a id="a-6E"></a>乐行多作。<a id="a-6F"></a>作而复集。<a id="a-6G"></a>得果时至。<a id="a-6H"></a>见如是等不善影相。<a id="a-6I"></a>生大怖畏。<a id="a-6J"></a>诸根战动。<a id="a-6K"></a>状相外彰。<a id="a-6L"></a>失屎失尿。<a id="a-6M"></a>或复呻唤。<a id="a-6N"></a>踧声不出。<a id="a-6O"></a>或复皱面。<a id="a-6P"></a>或复张口。<a id="a-6Q"></a>或复以手摩挽床敷。<a id="a-6R"></a>或自见身山头堕地。<a id="a-6S"></a>如是见已。<a id="a-6T"></a>手欲拒拓。<a id="a-6U"></a>瞻病之人见如是已。<a id="a-6V"></a>作如是言。<a id="a-6W"></a>如是病人。<a id="a-6X"></a>挽摩虚空。<a id="a-6Y"></a>如是病者或见自身。<a id="a-6Z"></a>欲有所堕。<a id="a-6a"></a>以手摩触一切身分。<a id="a-6b"></a>如是邪见。<a id="a-6c"></a>恶业行人。<a id="a-6d"></a>于业果报。<a id="a-6e"></a>不生信心。<a id="a-6f"></a>如是种种在地狱中。<a id="a-6g"></a>受报相生。<a id="a-6h"></a>譬如屎堆。<a id="a-6i"></a>人虽未到。<a id="a-6j"></a>已闻其臭。<a id="a-6k"></a>如是如是。<a id="a-6l"></a>未到地狱而见地狱恶处生相。<a id="a-6m"></a>极大恐怖。<a id="a-6n"></a>一切邪见不信之人。<a id="a-6o"></a>如是惊怖。<a id="a-6p"></a>愚痴之人。<a id="a-6q"></a>作集恶业。<a id="a-6r"></a>不善业价。<a id="a-6s"></a>买得地狱苦恼财物。<a id="a-6t"></a>彼处受报。<a id="a-6u"></a>如是地狱。<a id="a-6v"></a>多有恶风。<a id="a-6w"></a>所谓斜风。<a id="a-6x"></a>卑波罗风。<a id="a-6y"></a>彼风严利。<a id="a-6z"></a>触其身分。<a id="a-70"></a>若拍若劈。<a id="a-71"></a>彼风急恶。<a id="a-72"></a>彼受身心二种苦恼。<a id="a-73"></a>此身欲尽将至中有。<a id="a-74"></a>临死残命。<a id="a-75"></a>而心不能攀缘善法。<a id="a-76"></a>彼邪见人。<a id="a-77"></a>于人世间。<a id="a-78"></a>如是空过。<a id="a-79"></a>不得利益。<a id="a-7A"></a>于中有中。<a id="a-7B"></a>未入地狱地狱相现。<a id="a-7C"></a>自业邪见恶业所致。<a id="a-7D"></a>谓心战动。<a id="a-7E"></a>有不可爱恶色声触。<a id="a-7F"></a>诸味香等。<a id="a-7G"></a>一切皆得。<a id="a-7H"></a>闻不可爱可怖可畏地狱罪人啼哭之声。<a id="a-7I"></a>有恶风触。<a id="a-7J"></a>如极利刀。<a id="a-7K"></a>得极苦味。<a id="a-7L"></a>见恶炎色臭恶臭气。<a id="a-7M"></a>彼人如是一切境界。<a id="a-7N"></a>生大怖畏。<a id="a-7O"></a>心甚惊恐。<a id="a-7P"></a>如是恶人。<a id="a-7Q"></a>颠倒说法。<a id="a-7R"></a>恶业力故。<a id="a-7S"></a>见地狱色皆悉颠倒。<a id="a-7T"></a>如是颠倒。<a id="a-7U"></a>见地狱处。<a id="a-7V"></a>庄严殊妙。<a id="a-7W"></a>故于地狱。<a id="a-7X"></a>极生爱心。<a id="a-7Y"></a>起意悕望。<a id="a-7Z"></a>我今云何得生彼处。<a id="a-7a"></a>彼邪见人。<a id="a-7b"></a>于有分中。<a id="a-7c"></a>不得受苦。<a id="a-7d"></a>要生地狱。<a id="a-7e"></a>取因缘故。<a id="a-7f"></a>生地狱中。<a id="a-7g"></a>取心即生。<a id="a-7h"></a>更无中间。<a id="a-7i"></a>既彼处生。<a id="a-7j"></a>即于生时。<a id="a-7k"></a>如前所说。<a id="a-7l"></a>活等地狱所受诸苦。<a id="a-7m"></a>彼一切苦。<a id="a-7n"></a>此中具受。<a id="a-7o"></a>十倍更重。<a id="a-7p"></a>四百四病。<a id="a-7q"></a>如地狱中极恶相似。<a id="a-7r"></a>无异譬喻。<a id="a-7s"></a>诸怖畏中。<a id="a-7t"></a>此畏最胜。<a id="a-7u"></a>恶业果报。<a id="a-7v"></a>皆悉平等。<a id="a-7w"></a>一种火生。<a id="a-7x"></a>如是恶火。<a id="a-7y"></a>以胡麻许。<a id="a-7z"></a>若置山林若国若洲。<a id="a-80"></a>能速烧尽一阎浮提。<a id="a-81"></a>何况地狱受罪人身。<a id="a-82"></a>如是恶火烧罪人身。<a id="a-83"></a>如生酥块。<a id="a-84"></a>洋已复生。<a id="a-85"></a>在大闇处。<a id="a-86"></a>无有昼夜差别之相。<a id="a-87"></a>如是无量百千年岁。<a id="a-88"></a>苦恼海中。<a id="a-89"></a>一切闇中邪见。<a id="a-8A"></a>最闇作集而说得如是果。<a id="a-8B"></a>于无数年时节长远。<a id="a-8C"></a>常被烧煮。<a id="a-8D"></a>所受苦恼。<a id="a-8E"></a>不可譬喻。<a id="a-8F"></a>于一切时。<a id="a-8G"></a>如是受苦。<a id="a-8H"></a>乃至恶业。<a id="a-8I"></a>破坏无气。<a id="a-8J"></a>腐烂尽灭。<a id="a-8K"></a>彼地狱中尔乃得脱。<a id="a-8L"></a>既得脱已。<a id="a-8M"></a>于五百世生饿鬼中。<a id="a-8N"></a>名黄饿鬼。<a id="a-8O"></a>彼人彼处既得脱已。<a id="a-8P"></a>于五百世。<a id="a-8Q"></a>生多苦恼畜生之中。<a id="a-8R"></a>彼处脱已。<a id="a-8S"></a>难得人身。<a id="a-8T"></a>如龟遇孔。<a id="a-8U"></a>若于前世过去久远。<a id="a-8V"></a>有善业熟。<a id="a-8W"></a>得生人中。<a id="a-8X"></a>在于边处夷人中生。<a id="a-8Y"></a>常病常贫。<a id="a-8Z"></a>目盲少命。<a id="a-8a"></a>所有语言。<a id="a-8b"></a>人所不信。<a id="a-8c"></a>是彼邪见余残果报。</p>
  <p id="a8d">又彼比丘。<a id="a-8e"></a>知业果报。<a id="a-8f"></a>次观焦热之大地狱。<a id="a-8g"></a>有何异处。<a id="a-8h"></a>彼见闻知。<a id="a-8i"></a>有别异处名大烧处。<a id="a-8j"></a>是彼地狱最初别处。<a id="a-8k"></a>众生何业生于彼处。<a id="a-8l"></a>彼见闻知。<a id="a-8m"></a>若人杀生偷盗邪行饮酒妄语业及果报。<a id="a-8n"></a>如前所说。<a id="a-8o"></a>复有邪见乐行多作。<a id="a-8p"></a>得恶业果。<a id="a-8q"></a>云何邪见。<a id="a-8r"></a>所谓有人作如是见。<a id="a-8s"></a>杀生因缘。<a id="a-8t"></a>得生天中如是恶业。<a id="a-8u"></a>得恶果报。<a id="a-8v"></a>何以故。<a id="a-8w"></a>以死苦者。<a id="a-8x"></a>苦中最重。<a id="a-8y"></a>诸道中乐。<a id="a-8z"></a>天乐为最。<a id="a-90"></a>杀生之业。<a id="a-91"></a>非彼乐因。<a id="a-92"></a>杀生与苦故非乐因。<a id="a-93"></a>如是既作恶因业果。<a id="a-94"></a>为他人说。<a id="a-95"></a>如是邪见。<a id="a-96"></a>得恶业果。<a id="a-97"></a>而不忏悔。<a id="a-98"></a>彼人以是恶业因缘。<a id="a-99"></a>身坏命终。<a id="a-9A"></a>堕于恶处。<a id="a-9B"></a>在彼地狱。<a id="a-9C"></a>生大烧处。<a id="a-9D"></a>受大苦恼。<a id="a-9E"></a>所谓苦者。<a id="a-9F"></a>如前所说。<a id="a-9G"></a>活等地狱所受苦恼。<a id="a-9H"></a>彼一切苦。<a id="a-9I"></a>此中具受。<a id="a-9J"></a>十倍更重。<a id="a-9K"></a>复有胜者。<a id="a-9L"></a>以恶业故。<a id="a-9M"></a>自身生火。<a id="a-9N"></a>其火极热。<a id="a-9O"></a>余地狱火。<a id="a-9P"></a>于此地狱极热大火。<a id="a-9Q"></a>十六分中唯是一分。<a id="a-9R"></a>此地狱人。<a id="a-9S"></a>见余地狱所有诸火。<a id="a-9T"></a>犹如霜雪。<a id="a-9U"></a>此地狱人。<a id="a-9V"></a>内外炎燃。<a id="a-9W"></a>而复更有第三炽火。<a id="a-9X"></a>谓心悔热。<a id="a-9Y"></a>如是异生。<a id="a-9Z"></a>而复更烧。<a id="a-9a"></a>彼地狱人。<a id="a-9b"></a>自知邪见。<a id="a-9c"></a>如是苦果。<a id="a-9d"></a>苦报苦味。<a id="a-9e"></a>以邪见故。<a id="a-9f"></a>如是火烧。<a id="a-9g"></a>无一念间暂时得乐。<a id="a-9h"></a>如是焦热大地狱处。<a id="a-9i"></a>名大烧处。<a id="a-9j"></a>彼恶邪见恶业行人。<a id="a-9k"></a>长远时煮。<a id="a-9l"></a>云何长时无人知数。<a id="a-9m"></a>彼地狱人。<a id="a-9n"></a>于一切时。<a id="a-9o"></a>烧煮散坏。<a id="a-9p"></a>乃至恶业。<a id="a-9q"></a>未坏未烂。<a id="a-9r"></a>业气未尽。<a id="a-9s"></a>于一切时。<a id="a-9t"></a>与苦不止。<a id="a-9u"></a>若恶业尽。<a id="a-9v"></a>彼地狱处尔乃得脱。<a id="a-9w"></a>既得脱已。<a id="a-9x"></a>于三百世。<a id="a-9y"></a>生饿鬼中。<a id="a-9z"></a>于二百世。<a id="a-A0"></a>生畜生中。<a id="a-A1"></a>彼人彼处既得脱已。<a id="a-A2"></a>若生人中同业之处。<a id="a-A3"></a>则于父母。<a id="a-A4"></a>不生敬重。<a id="a-A5"></a>无惭无愧无羞无耻。<a id="a-A6"></a>食人粪屎。<a id="a-A7"></a>于诸国土。<a id="a-A8"></a>处处游行。<a id="a-A9"></a>离闻正法。<a id="a-AA"></a>为一切人之所嫌贱。<a id="a-AB"></a>与狗同食。<a id="a-AC"></a>与狗同行。<a id="a-AD"></a>手足粗捩。<a id="a-AE"></a>常依他食。<a id="a-AF"></a>尽其身命空无福德。<a id="a-AG"></a>舍此身已。<a id="a-AH"></a>次第还入不可爱道。<a id="a-AI"></a>如前邪见不爱中下。<a id="a-AJ"></a>彼比丘既观察已。<a id="a-AK"></a>随善正见。<a id="a-AL"></a>正意谛观。<a id="a-AM"></a>行于正道。<a id="a-AN"></a>得涅槃行。<a id="a-AO"></a>相应观察。</p>
  <p id="aAP">又彼比丘知业果报。<a id="a-AQ"></a>复观焦热之大地狱。<a id="a-AR"></a>复有何处。<a id="a-AS"></a>彼见闻知。<a id="a-AT"></a>复有异处。<a id="a-AU"></a>彼处名为分荼离迦。<a id="a-AV"></a>是彼地狱第二别处。<a id="a-AW"></a>众生何业。<a id="a-AX"></a>生于彼处。<a id="a-AY"></a>彼见闻知。<a id="a-AZ"></a>若人杀生偷盗邪行饮酒妄语。<a id="a-Aa"></a>乐行多作业及果报。<a id="a-Ab"></a>如前所说。<a id="a-Ac"></a>复有邪见。<a id="a-Ad"></a>如是一种乐行多作。<a id="a-Ae"></a>所谓有人自饿而死。<a id="a-Af"></a>望得生天。<a id="a-Ag"></a>彼人如是复教他人。<a id="a-Ah"></a>若随喜他。<a id="a-Ai"></a>令住邪见恶因所缚。<a id="a-Aj"></a>心恶思惟。<a id="a-Ak"></a>造作恶论。<a id="a-Al"></a>复教他人。<a id="a-Am"></a>令住恶论。<a id="a-An"></a>彼人如是自饿而死。<a id="a-Ao"></a>彼人以是恶业因缘。<a id="a-Ap"></a>身坏命终。<a id="a-Aq"></a>堕于恶处。<a id="a-Ar"></a>在彼地狱。<a id="a-As"></a>分荼梨迦别异处生受大苦恼。<a id="a-At"></a>所谓苦者。<a id="a-Au"></a>如前所说。<a id="a-Av"></a>活等地狱所受苦恼。<a id="a-Aw"></a>彼一切苦。<a id="a-Ax"></a>此中具受。<a id="a-Ay"></a>两倍更重。<a id="a-Az"></a>复有胜者。<a id="a-B0"></a>所谓彼人。<a id="a-B1"></a>一切身分。<a id="a-B2"></a>炎鬘无间。<a id="a-B3"></a>如是罪人一切身分。<a id="a-B4"></a>无芥子许中间无火无炎燃处。<a id="a-B5"></a>彼人恶业相似因果。<a id="a-B6"></a>火热甚炽不可譬喻。<a id="a-B7"></a>无有相似。<a id="a-B8"></a>如彼邪见。<a id="a-B9"></a>一切业中最第一恶。<a id="a-BA"></a>如彼相似。<a id="a-BB"></a>其火热极。<a id="a-BC"></a>一切火中。<a id="a-BD"></a>此火最热。<a id="a-BE"></a>一切恶业相似得果。<a id="a-BF"></a>是故彼火不可譬喻。<a id="a-BG"></a>无有相似彼业力故。<a id="a-BH"></a>于一切时。<a id="a-BI"></a>常烧不停。<a id="a-BJ"></a>如是烧已。<a id="a-BK"></a>复见开敷分荼梨迦。<a id="a-BL"></a>无量鸟众喜乐池流。<a id="a-BM"></a>清水具足。<a id="a-BN"></a>异地狱人。<a id="a-BO"></a>如是说言。<a id="a-BP"></a>汝疾走来。<a id="a-BQ"></a>汝疾走来。<a id="a-BR"></a>我此间有分荼梨迦。<a id="a-BS"></a>池林清软。<a id="a-BT"></a>有水可饮。<a id="a-BU"></a>林有润影近在不远。<a id="a-BV"></a>彼地狱人。<a id="a-BW"></a>唤邪见人而安慰之。<a id="a-BX"></a>相随走趣分荼梨迦池林水所。<a id="a-BY"></a>既如是走。<a id="a-BZ"></a>火炭满道道上有坑。<a id="a-Ba"></a>满中炽火。<a id="a-Bb"></a>罪人入已。<a id="a-Bc"></a>一切身分皆悉烧尽。<a id="a-Bd"></a>烧已复生。<a id="a-Be"></a>生已复烧。<a id="a-Bf"></a>渴欲饮水。<a id="a-Bg"></a>走犹不息。<a id="a-Bh"></a>既如是走。<a id="a-Bi"></a>鞞多罗杖生在道上杖有火炎。<a id="a-Bj"></a>拘捩罪人。<a id="a-Bk"></a>一切身分皆悉作疮。<a id="a-Bl"></a>骨髓散尽。<a id="a-Bm"></a>尽已复生。<a id="a-Bn"></a>以热渴故。<a id="a-Bo"></a>犹故走趣分荼梨迦池水树林。<a id="a-Bp"></a>以恶业故。<a id="a-Bq"></a>有食肉虫。<a id="a-Br"></a>遍其身体。<a id="a-Bs"></a>啄其两眼而啖食之。<a id="a-Bt"></a>啄已复生。<a id="a-Bu"></a>生已复啄。<a id="a-Bv"></a>彼人无眼而复热渴。<a id="a-Bw"></a>如是走趣分荼梨迦池水树林。<a id="a-Bx"></a>复有异虫。<a id="a-By"></a>生在其身。<a id="a-Bz"></a>彼盲眼人。<a id="a-C0"></a>一切身分。<a id="a-C1"></a>为虫所食。<a id="a-C2"></a>唱声大唤。<a id="a-C3"></a>又复眼生。<a id="a-C4"></a>虫复啄食。<a id="a-C5"></a>如是无量百千年岁。<a id="a-C6"></a>食已复生。<a id="a-C7"></a>生已复食。<a id="a-C8"></a>若复走趣分荼梨迦池水树林。<a id="a-C9"></a>既到彼已。<a id="a-CA"></a>悕望凉冷。<a id="a-CB"></a>便前进入。<a id="a-CC"></a>既入彼处分荼梨迦。<a id="a-CD"></a>炎燃高火五百由旬。<a id="a-CE"></a>彼地狱人恶业所诳。<a id="a-CF"></a>各各别上分荼梨迦。<a id="a-CG"></a>既上树已。<a id="a-CH"></a>多有炎鬘。<a id="a-CI"></a>普遍身分。<a id="a-CJ"></a>如是上已。<a id="a-CK"></a>受第一恶极重苦恼。<a id="a-CL"></a>饥渴所逼。<a id="a-CM"></a>如是彼处所有炽火。<a id="a-CN"></a>其色犹如分荼离迦。<a id="a-CO"></a>彼火烧炙。<a id="a-CP"></a>死而复活。<a id="a-CQ"></a>一切身分皆悉遍烧。<a id="a-CR"></a>如甄叔迦树色相似。<a id="a-CS"></a>于一切时。<a id="a-CT"></a>受大苦恼。<a id="a-CU"></a>乃至恶业未坏未烂。<a id="a-CV"></a>业气未尽。<a id="a-CW"></a>于一切时。<a id="a-CX"></a>与苦不止。<a id="a-CY"></a>若恶业尽。<a id="a-CZ"></a>彼地狱处尔乃得脱。<a id="a-Ca"></a>既得脱已。<a id="a-Cb"></a>于四百世。<a id="a-Cc"></a>生饿鬼中。<a id="a-Cd"></a>受饥渴苦。<a id="a-Ce"></a>既得脱已。<a id="a-Cf"></a>于三百世。<a id="a-Cg"></a>生畜生中。<a id="a-Ch"></a>既得脱已。<a id="a-Ci"></a>难得人身。<a id="a-Cj"></a>如龟遇孔。<a id="a-Ck"></a>若生人中同业之处。<a id="a-Cl"></a>彼人则生畏刀铁处俭处贼处多恶人处。<a id="a-Cm"></a>国土中生。<a id="a-Cn"></a>又彼生处常贫常病。<a id="a-Co"></a>仆使下贱诸根不具。<a id="a-Cp"></a>是彼邪见恶行恶业余残果报。</p>
  <p id="aCq">又彼比丘。<a id="a-Cr"></a>知业果报。<a id="a-Cs"></a>复观焦热之大地狱。<a id="a-Ct"></a>复有何处。<a id="a-Cu"></a>彼见闻知。<a id="a-Cv"></a>复有异处。<a id="a-Cw"></a>名为龙旋。<a id="a-Cx"></a>是彼地狱第三别处。<a id="a-Cy"></a>众生何业生于彼处。<a id="a-Cz"></a>彼见闻知。<a id="a-D0"></a>若人杀生偷盗邪行饮酒妄语。<a id="a-D1"></a>乐行多作业及果报。<a id="a-D2"></a>如前所说。<a id="a-D3"></a>复有邪见乐行多作。<a id="a-D4"></a>所谓有人形相不正。<a id="a-D5"></a>或有常[跳-兆+存]不曾正坐。<a id="a-D6"></a>若常合掌。<a id="a-D7"></a>常手支颊。<a id="a-D8"></a>常舐手食。<a id="a-D9"></a>有如是等诸外道辈。<a id="a-DA"></a>彼有说言。<a id="a-DB"></a>断欲嗔痴。<a id="a-DC"></a>得涅槃者。<a id="a-DD"></a>是则不然。<a id="a-DE"></a>寂静根者。<a id="a-DF"></a>是亦不得。<a id="a-DG"></a>彼人以是恶业因缘。<a id="a-DH"></a>身坏命终。<a id="a-DI"></a>堕于恶处。<a id="a-DJ"></a>在彼地狱。<a id="a-DK"></a>生龙旋处。<a id="a-DL"></a>受大苦恼。<a id="a-DM"></a>所谓苦者。<a id="a-DN"></a>彼处多饶炎头恶龙。<a id="a-DO"></a>嗔怒毒盛。<a id="a-DP"></a>在彼地狱。<a id="a-DQ"></a>彼龙身量。<a id="a-DR"></a>若一居赊。<a id="a-DS"></a>有一由旬。<a id="a-DT"></a>恶毒炽盛。<a id="a-DU"></a>普身遍体。<a id="a-DV"></a>有见毒者。<a id="a-DW"></a>有触毒者。<a id="a-DX"></a>有牙毒者。<a id="a-DY"></a>满彼地狱。<a id="a-DZ"></a>彼地狱人。<a id="a-Da"></a>生龙群中。<a id="a-Db"></a>众龙回转。<a id="a-Dc"></a>拶磨罪人。<a id="a-Dd"></a>碎如麨抟。<a id="a-De"></a>复有生在龙口中者。<a id="a-Df"></a>彼牙毒炎。<a id="a-Dg"></a>连急速嚼。<a id="a-Dh"></a>有无量到。<a id="a-Di"></a>若百千到。<a id="a-Dj"></a>死已复生。<a id="a-Dk"></a>生已复嚼嚼已复死。<a id="a-Dl"></a>死已复生。<a id="a-Dm"></a>彼诸罪人。<a id="a-Dn"></a>三种火烧。<a id="a-Do"></a>一是毒火。<a id="a-Dp"></a>二地狱火。<a id="a-Dq"></a>三饥渴火。<a id="a-Dr"></a>彼诸罪人。<a id="a-Ds"></a>生三火中。<a id="a-Dt"></a>受坚[革*卬]苦。<a id="a-Du"></a>自业相似。<a id="a-Dv"></a>复有第四病火煮之。<a id="a-Dw"></a>病重苦恼。<a id="a-Dx"></a>不可具说。<a id="a-Dy"></a>如是罪人。<a id="a-Dz"></a>恶业行者。<a id="a-E0"></a>常一切时。<a id="a-E1"></a>在火中生。<a id="a-E2"></a>烧煮拶磨干燥碎散。<a id="a-E3"></a>乃至恶业破坏无气。<a id="a-E4"></a>腐烂尽灭。<a id="a-E5"></a>彼地狱处尔乃得脱。<a id="a-E6"></a>既得脱已。<a id="a-E7"></a>百五十世。<a id="a-E8"></a>生在针咽饿鬼之中。<a id="a-E9"></a>于二百世。<a id="a-EA"></a>生畜生中。<a id="a-EB"></a>饥渴烧身。<a id="a-EC"></a>离水无水。<a id="a-ED"></a>谓师子虎熊罴等身。<a id="a-EE"></a>在于旷野十二由旬无水之处。<a id="a-EF"></a>若得脱已。<a id="a-EG"></a>难得人身。<a id="a-EH"></a>如龟遇孔。<a id="a-EI"></a>若生人中。<a id="a-EJ"></a>则为野人。<a id="a-EK"></a>眼不见食。<a id="a-EL"></a>何况食之。<a id="a-EM"></a>唯食药草及诸果等。<a id="a-EN"></a>以自存活。<a id="a-EO"></a>是彼恶业余残果报。</p>
  <p id="aEP">又彼比丘。<a id="a-EQ"></a>知业果报。<a id="a-ER"></a>复观焦热之大地狱更有何处。<a id="a-ES"></a>彼见闻知。<a id="a-ET"></a>复有异处。<a id="a-EU"></a>名为赤铜弥泥旋处。<a id="a-EV"></a>是彼地狱第四别处。<a id="a-EW"></a>众生何业生于彼处。<a id="a-EX"></a>彼见闻知。<a id="a-EY"></a>若人杀生偷盗邪行饮酒妄语。<a id="a-EZ"></a>乐行多作。<a id="a-Ea"></a>所谓计言一切世间命无命物。<a id="a-Eb"></a>一切皆是魔醯首罗之所化作。<a id="a-Ec"></a>非是业果。<a id="a-Ed"></a>彼人以是恶业因缘。<a id="a-Ee"></a>身坏命终。<a id="a-Ef"></a>堕于恶处。<a id="a-Eg"></a>在彼地狱。<a id="a-Eh"></a>生于赤铜弥泥旋处。<a id="a-Ei"></a>受大苦恼。<a id="a-Ej"></a>所谓苦者。<a id="a-Ek"></a>彼地狱处。<a id="a-El"></a>赤炎铜汁。<a id="a-Em"></a>满中如海。<a id="a-En"></a>其中多有铁弥那鱼。<a id="a-Eo"></a>恶业所作。<a id="a-Ep"></a>复有树叶。<a id="a-Eq"></a>利如剃刀。<a id="a-Er"></a>生在赤铜弥泥旋处。<a id="a-Es"></a>诸地狱人。<a id="a-Et"></a>在彼处生。<a id="a-Eu"></a>生已复死。<a id="a-Ev"></a>死已复生。<a id="a-Ew"></a>一切身分。<a id="a-Ex"></a>皆悉散坏。<a id="a-Ey"></a>烂熟浮出。<a id="a-Ez"></a>在铜汁上。<a id="a-F0"></a>出已复没。<a id="a-F1"></a>受大苦恼。<a id="a-F2"></a>迭相走奔。<a id="a-F3"></a>更互唱声。<a id="a-F4"></a>彼邪见人。<a id="a-F5"></a>邪见说者。<a id="a-F6"></a>唱唤既走。<a id="a-F7"></a>恶业所作。<a id="a-F8"></a>恶弥那鱼。<a id="a-F9"></a>张口疾走。<a id="a-FA"></a>向地狱人。<a id="a-FB"></a>彼鱼既到。<a id="a-FC"></a>即以涎罥摄缚罪人。<a id="a-FD"></a>令入口中。<a id="a-FE"></a>以牙机关嚼之令碎。<a id="a-FF"></a>彼罪人身。<a id="a-FG"></a>半在鱼口。<a id="a-FH"></a>半在口外。<a id="a-FI"></a>热炎赤铜沸汁煮之。<a id="a-FJ"></a>受是二种坚急苦恼。<a id="a-FK"></a>彼人如是半在鱼口。<a id="a-FL"></a>常被咀嚼。<a id="a-FM"></a>半在热炎。<a id="a-FN"></a>赤铜汁煮。<a id="a-FO"></a>经无数时。<a id="a-FP"></a>既得脱已。<a id="a-FQ"></a>更复入余异赤铜汁。<a id="a-FR"></a>既入彼处。<a id="a-FS"></a>多有恶虫。<a id="a-FT"></a>虫金刚嘴。<a id="a-FU"></a>牙复甚利无量炽毒。<a id="a-FV"></a>如是恶虫在彼闇处赤铜汁中。<a id="a-FW"></a>取彼罪人嚼之令破。<a id="a-FX"></a>碎末如沙。<a id="a-FY"></a>然后食之。<a id="a-FZ"></a>彼地狱人既受苦恼。<a id="a-Fa"></a>若欲唱唤而张口者。<a id="a-Fb"></a>彼赤铜汁满其口中。<a id="a-Fc"></a>不能出声。<a id="a-Fd"></a>彼赤铜汁。<a id="a-Fe"></a>遍满九窍。<a id="a-Ff"></a>满已极煮。<a id="a-Fg"></a>一切身分皆悉消洋。<a id="a-Fh"></a>又复彼处。<a id="a-Fi"></a>时节长久。<a id="a-Fj"></a>煮之下沉沈已浮出。<a id="a-Fk"></a>既浮出已恶业所作。<a id="a-Fl"></a>多有风刀而甚毒利。<a id="a-Fm"></a>碎割其身。<a id="a-Fn"></a>彼不实语不信业果邪见之人。<a id="a-Fo"></a>常一切时。<a id="a-Fp"></a>烧煮散坏。<a id="a-Fq"></a>乃至恶业。<a id="a-Fr"></a>未坏未烂。<a id="a-Fs"></a>业气未尽。<a id="a-Ft"></a>于一切时与苦不止。<a id="a-Fu"></a>若恶业尽。<a id="a-Fv"></a>彼地狱处尔乃得脱。<a id="a-Fw"></a>既得脱已。<a id="a-Fx"></a>于三百世。<a id="a-Fy"></a>生饿鬼中。<a id="a-Fz"></a>彼鬼名为悕望悕望。<a id="a-G0"></a>若得脱已。<a id="a-G1"></a>于三百世。<a id="a-G2"></a>生畜生中。<a id="a-G3"></a>作象作熊作蚁子等。<a id="a-G4"></a>常患饥渴。<a id="a-G5"></a>寒热所逼。<a id="a-G6"></a>风吹日炙。<a id="a-G7"></a>忍耐叵堪。<a id="a-G8"></a>彼畜生中。<a id="a-G9"></a>既得脱已。<a id="a-GA"></a>难得人身。<a id="a-GB"></a>如龟遇孔。<a id="a-GC"></a>若于前世过去久远。<a id="a-GD"></a>有善业熟。<a id="a-GE"></a>得生人中。<a id="a-GF"></a>在多怖畏崄恶之处。<a id="a-GG"></a>常斫木处。<a id="a-GH"></a>常取鱼处。<a id="a-GI"></a>常生怖畏。<a id="a-GJ"></a>是彼恶业余残果报。</p>
  <p id="aGK">又彼比丘。<a id="a-GL"></a>知业果报。<a id="a-GM"></a>复观焦热之大地狱。<a id="a-GN"></a>更有何处。<a id="a-GO"></a>彼见闻知。<a id="a-GP"></a>复有异处。<a id="a-GQ"></a>名铁镬处。<a id="a-GR"></a>是彼地狱第五别处。<a id="a-GS"></a>众生何业生于彼处。<a id="a-GT"></a>彼见有人杀盗邪行饮酒妄语。<a id="a-GU"></a>业及果报。<a id="a-GV"></a>如前所说。<a id="a-GW"></a>复有邪见乐行多作。<a id="a-GX"></a>所谓外道邪见斋中杀于丈夫。<a id="a-GY"></a>而作是言。<a id="a-GZ"></a>我今作会而杀丈夫。<a id="a-Ga"></a>彼得生天。<a id="a-Gb"></a>我亦生天。<a id="a-Gc"></a>彼若生天。<a id="a-Gd"></a>与我为证。<a id="a-Ge"></a>或有取龟杀证因缘。<a id="a-Gf"></a>后世生天。<a id="a-Gg"></a>或复教他一生如是。<a id="a-Gh"></a>种姓如是。<a id="a-Gi"></a>妨碍正道。<a id="a-Gj"></a>安住邪道。<a id="a-Gk"></a>如是恶业邪见之人。<a id="a-Gl"></a>身坏命终。<a id="a-Gm"></a>堕于恶处。<a id="a-Gn"></a>在彼地狱生铁镬处。<a id="a-Go"></a>受大苦恼。<a id="a-Gp"></a>所谓苦者。<a id="a-Gq"></a>如前所说。<a id="a-Gr"></a>活等地狱所受苦恼。<a id="a-Gs"></a>彼一切苦。<a id="a-Gt"></a>此中具受。<a id="a-Gu"></a>十倍更重。<a id="a-Gv"></a>复有胜者。<a id="a-Gw"></a>有六铁镬。<a id="a-Gx"></a>十由旬量。<a id="a-Gy"></a>六者所谓平等受苦。<a id="a-Gz"></a>无力无救。<a id="a-H0"></a>火常热沸。<a id="a-H1"></a>锯叶水生。<a id="a-H2"></a>极利刀鬘。<a id="a-H3"></a>极热沸水。<a id="a-H4"></a>多饶恶蛇。<a id="a-H5"></a>平等受苦。<a id="a-H6"></a>无力镬者。<a id="a-H7"></a>罪人入中。<a id="a-H8"></a>详聚一处。<a id="a-H9"></a>作一身聚。<a id="a-HA"></a>犹如麨抟。<a id="a-HB"></a>被煮无力。<a id="a-HC"></a>而复更煮。<a id="a-HD"></a>转复无力。<a id="a-HE"></a>如是恶处。<a id="a-HF"></a>身不能救。<a id="a-HG"></a>心不能救。<a id="a-HH"></a>如是无法。<a id="a-HI"></a>恶道之人无法可救。<a id="a-HJ"></a>离能救人。<a id="a-HK"></a>以无救故。<a id="a-HL"></a>长久时煮。<a id="a-HM"></a>火常热沸。<a id="a-HN"></a>热铁镬者。<a id="a-HO"></a>罪人入中。<a id="a-HP"></a>热沸赤铜。<a id="a-HQ"></a>煮之身散。<a id="a-HR"></a>灰亦叵得。<a id="a-HS"></a>尽已复生。<a id="a-HT"></a>生而常煮。<a id="a-HU"></a>锯叶水生。<a id="a-HV"></a>热铁镬者。<a id="a-HW"></a>罪人入中。<a id="a-HX"></a>赤铜色水。<a id="a-HY"></a>锯割其身。<a id="a-HZ"></a>彼处火炎。<a id="a-Ha"></a>头在下入。<a id="a-Hb"></a>既入彼处。<a id="a-Hc"></a>或沈或浮。<a id="a-Hd"></a>常为锯割。<a id="a-He"></a>热沸铜汁割其身体。<a id="a-Hf"></a>脉脉分散。<a id="a-Hg"></a>如是劈裂。<a id="a-Hh"></a>又复沉没。<a id="a-Hi"></a>没已更浮。<a id="a-Hj"></a>浮已复沈。<a id="a-Hk"></a>如是锯水。<a id="a-Hl"></a>常割常裂。<a id="a-Hm"></a>皆悉熟烂。<a id="a-Hn"></a>犹如熟豆。<a id="a-Ho"></a>身体分裂。<a id="a-Hp"></a>或浮或沈。<a id="a-Hq"></a>于长久时常煮割劈。<a id="a-Hr"></a>极利刀鬘热铁镬者。<a id="a-Hs"></a>罪人入中。<a id="a-Ht"></a>所受苦恼。<a id="a-Hu"></a>有利刀鬘。<a id="a-Hv"></a>在彼镬中。<a id="a-Hw"></a>利如剃刀。<a id="a-Hx"></a>劈其身分。<a id="a-Hy"></a>若置罪人。<a id="a-Hz"></a>极热沸水。<a id="a-I0"></a>多饶恶蛇。<a id="a-I1"></a>此二镬者。<a id="a-I2"></a>罪人入中。<a id="a-I3"></a>所受苦恼。<a id="a-I4"></a>有热沸水。<a id="a-I5"></a>极沸勇沫。<a id="a-I6"></a>高半由旬。<a id="a-I7"></a>沫中有蛇。<a id="a-I8"></a>牙甚严利。<a id="a-I9"></a>若触若见。<a id="a-IA"></a>皆有炽火。<a id="a-IB"></a>烧地狱人。<a id="a-IC"></a>触如刀割。<a id="a-ID"></a>肉尽骨在。<a id="a-IE"></a>煮之则熟。<a id="a-IF"></a>身皆烂尽。<a id="a-IG"></a>沸沫煮之。<a id="a-IH"></a>身分皆洋。<a id="a-II"></a>若在水中。<a id="a-IJ"></a>苦毒煎煮。<a id="a-IK"></a>受第一苦。<a id="a-IL"></a>坚[革*卬]重苦。<a id="a-IM"></a>彼地狱人。<a id="a-IN"></a>阎魔罗人。<a id="a-IO"></a>若来到者。<a id="a-IP"></a>起如是意。<a id="a-IQ"></a>作何方便。<a id="a-IR"></a>闭塞镬门。<a id="a-IS"></a>令彼罪人。<a id="a-IT"></a>不能走出。<a id="a-IU"></a>阎魔罗人。<a id="a-IV"></a>起如是意。<a id="a-IW"></a>当以金刚坚塞其口。<a id="a-IX"></a>合之在地。<a id="a-IY"></a>则不能走。<a id="a-IZ"></a>种种苦恼。<a id="a-Ia"></a>在中具受。<a id="a-Ib"></a>阎魔罗人。<a id="a-Ic"></a>既发此意。<a id="a-Id"></a>一切铁镬。<a id="a-Ie"></a>合口在下。<a id="a-If"></a>复炎鬘火。<a id="a-Ig"></a>两倍炽炎。<a id="a-Ih"></a>彼地狱人。<a id="a-Ii"></a>受如是苦。<a id="a-Ij"></a>阎魔罗人。<a id="a-Ik"></a>极有嗔意。<a id="a-Il"></a>复更思惟。<a id="a-Im"></a>云何方便。<a id="a-In"></a>更与异苦。<a id="a-Io"></a>既思惟已。<a id="a-Ip"></a>复取铁薪。<a id="a-Iq"></a>两重炎燃。<a id="a-Ir"></a>若地狱人。<a id="a-Is"></a>意欲向上。<a id="a-It"></a>热沸铜汁。<a id="a-Iu"></a>迭互相着。<a id="a-Iv"></a>有身散者。<a id="a-Iw"></a>有蛇严毒。<a id="a-Ix"></a>火烧其身。<a id="a-Iy"></a>已烂熟者。<a id="a-Iz"></a>常一切时受种种苦。<a id="a-J0"></a>乃至恶业未坏未烂。<a id="a-J1"></a>业气未尽。<a id="a-J2"></a>于一切时。<a id="a-J3"></a>与苦不止。<a id="a-J4"></a>若恶业尽。<a id="a-J5"></a>彼地狱处热铁镬中。<a id="a-J6"></a>尔乃得脱。<a id="a-J7"></a>既得脱已。<a id="a-J8"></a>于三百世。<a id="a-J9"></a>生食臭气。<a id="a-JA"></a>饿鬼之中。<a id="a-JB"></a>彼处脱已。<a id="a-JC"></a>于三百世。<a id="a-JD"></a>生畜生中。<a id="a-JE"></a>彼处脱已。<a id="a-JF"></a>若生人中。<a id="a-JG"></a>同业之处。<a id="a-JH"></a>作痴论师。<a id="a-JI"></a>说恶因论。<a id="a-JJ"></a>心意颠倒。<a id="a-JK"></a>或望富乐。<a id="a-JL"></a>一月不食。<a id="a-JM"></a>有望生天。<a id="a-JN"></a>一日不食。<a id="a-JO"></a>爱使所缚。<a id="a-JP"></a>彼人如是。<a id="a-JQ"></a>为苦所缚。<a id="a-JR"></a>如是如是。<a id="a-JS"></a>复更受苦。<a id="a-JT"></a>是彼恶业。<a id="a-JU"></a>余残果报。</p>
  <p id="aJV">又彼比丘。<a id="a-JW"></a>知业果报。<a id="a-JX"></a>复观焦热之大地狱。<a id="a-JY"></a>复有何处。<a id="a-JZ"></a>彼见闻知。<a id="a-Ja"></a>复有异处。<a id="a-Jb"></a>名血河漂。<a id="a-Jc"></a>是彼地狱第六别处。<a id="a-Jd"></a>众生何业。<a id="a-Je"></a>生于彼处。<a id="a-Jf"></a>所谓邪见恶业众生。<a id="a-Jg"></a>生于彼处。<a id="a-Jh"></a>彼见有人违犯禁戒。<a id="a-Ji"></a>多犯戒已。<a id="a-Jj"></a>如是思惟。<a id="a-Jk"></a>我若苦行。<a id="a-Jl"></a>罪则消灭。<a id="a-Jm"></a>有多福德。<a id="a-Jn"></a>彼人既作如是思惟。<a id="a-Jo"></a>入树林中。<a id="a-Jp"></a>悬脚着树头面在下。<a id="a-Jq"></a>以刀破鼻。<a id="a-Jr"></a>或自破额。<a id="a-Js"></a>作疮血出。<a id="a-Jt"></a>以火烧血。<a id="a-Ju"></a>望得生天。<a id="a-Jv"></a>是恶道行。<a id="a-Jw"></a>譬如有人沙中求油。<a id="a-Jx"></a>油不可得。<a id="a-Jy"></a>彼人血尽而致命终。<a id="a-Jz"></a>彼人以是恶业因缘。<a id="a-K0"></a>身坏命终。<a id="a-K1"></a>堕于恶处。<a id="a-K2"></a>在彼地狱血河漂处。<a id="a-K3"></a>受大苦恼。<a id="a-K4"></a>所谓苦者。<a id="a-K5"></a>如前所说。<a id="a-K6"></a>活等地狱所受苦恼。<a id="a-K7"></a>彼一切苦。<a id="a-K8"></a>此中具受。<a id="a-K9"></a>五倍更重。<a id="a-KA"></a>复有胜者。<a id="a-KB"></a>所谓彼处。<a id="a-KC"></a>阎魔罗人。<a id="a-KD"></a>手执热炎。<a id="a-KE"></a>枷刀[矛*(替-曰+貝)]石。<a id="a-KF"></a>散之为末。<a id="a-KG"></a>流血成河。<a id="a-KH"></a>此河急漂。<a id="a-KI"></a>余地狱人。<a id="a-KJ"></a>多饶发骨。<a id="a-KK"></a>在彼河中。<a id="a-KL"></a>复有第二赤铜河流。<a id="a-KM"></a>其河名曰恶水可畏。<a id="a-KN"></a>彼河有虫。<a id="a-KO"></a>名为丸虫。<a id="a-KP"></a>其触如火。<a id="a-KQ"></a>彼地狱处。<a id="a-KR"></a>触彼罪人。<a id="a-KS"></a>烧而食之。<a id="a-KT"></a>如是地狱。<a id="a-KU"></a>血河所漂。<a id="a-KV"></a>年岁无数。<a id="a-KW"></a>时节久远。<a id="a-KX"></a>受大苦恼。<a id="a-KY"></a>彼血河漂地狱之处。<a id="a-KZ"></a>常一切时。<a id="a-Ka"></a>受恶苦恼。<a id="a-Kb"></a>如是乃至彼邪见人。<a id="a-Kc"></a>恶不善业。<a id="a-Kd"></a>未坏未烂。<a id="a-Ke"></a>业气未尽。<a id="a-Kf"></a>于一切时。<a id="a-Kg"></a>与苦不止。<a id="a-Kh"></a>若恶业尽。<a id="a-Ki"></a>彼地狱处尔乃得脱。<a id="a-Kj"></a>既得脱已。<a id="a-Kk"></a>于五百世。<a id="a-Kl"></a>食烟活命。<a id="a-Km"></a>饿鬼中生。<a id="a-Kn"></a>既得脱已。<a id="a-Ko"></a>于四百世。<a id="a-Kp"></a>生畜生中。<a id="a-Kq"></a>而作海鸟。<a id="a-Kr"></a>或在海畔河口处生。<a id="a-Ks"></a>彼鸟赤头。<a id="a-Kt"></a>是彼前业余残果报。<a id="a-Ku"></a>若生人中同业之处。<a id="a-Kv"></a>贫穷多病。<a id="a-Kw"></a>是本恶业余残果报。</p>
  <p id="aKx">又彼比丘。<a id="a-Ky"></a>知业果报。<a id="a-Kz"></a>复观焦热之大地狱。<a id="a-L0"></a>复有何处。<a id="a-L1"></a>彼见闻知。<a id="a-L2"></a>复有异处。<a id="a-L3"></a>彼处名为饶骨髓虫。<a id="a-L4"></a>是彼地狱第七别处。<a id="a-L5"></a>众生何业。<a id="a-L6"></a>生于彼处。<a id="a-L7"></a>彼见闻知。<a id="a-L8"></a>若人多作恶不善业。<a id="a-L9"></a>身不善业。<a id="a-LA"></a>口不善业。<a id="a-LB"></a>意不善业。<a id="a-LC"></a>复离正闻如是痴人。<a id="a-LD"></a>望生梵世。<a id="a-LE"></a>恶行离戒。<a id="a-LF"></a>本性无戒。<a id="a-LG"></a>此谄曲人。<a id="a-LH"></a>与他苦恼。<a id="a-LI"></a>远离正戒。<a id="a-LJ"></a>以干牛屎而自烧身。<a id="a-LK"></a>彼人现世烧身受苦。<a id="a-LL"></a>如是人中人火所烧。<a id="a-LM"></a>身坏命终。<a id="a-LN"></a>堕于恶处。<a id="a-LO"></a>饶骨髓虫地狱处生。<a id="a-LP"></a>受大苦恼。<a id="a-LQ"></a>所谓苦者。<a id="a-LR"></a>铁椎打头。<a id="a-LS"></a>乃至脚足。<a id="a-LT"></a>唱声大唤。<a id="a-LU"></a>一切身分。<a id="a-LV"></a>如蜜蜡抟。<a id="a-LW"></a>不可分别。<a id="a-LX"></a>而复不死。<a id="a-LY"></a>是彼邪见恶业力故。<a id="a-LZ"></a>彼地狱处。<a id="a-La"></a>旷三由旬。<a id="a-Lb"></a>高五由旬。<a id="a-Lc"></a>地狱人身。<a id="a-Ld"></a>广长亦尔。<a id="a-Le"></a>遍满其中。<a id="a-Lf"></a>以为肉山。<a id="a-Lg"></a>彼地狱处。<a id="a-Lh"></a>饶湿生虫。<a id="a-Li"></a>皆是众生。<a id="a-Lj"></a>如是虫者。<a id="a-Lk"></a>何业所致。<a id="a-Ll"></a>若何丈夫。<a id="a-Lm"></a>若何妇女。<a id="a-Ln"></a>自身他身。<a id="a-Lo"></a>有虫虱等。<a id="a-Lp"></a>本杀彼虫。<a id="a-Lq"></a>或杀蚁子。<a id="a-Lr"></a>或黑虫等。<a id="a-Ls"></a>或杀蜱等。<a id="a-Lt"></a>彼人以是恶业因缘。<a id="a-Lu"></a>身坏命终。<a id="a-Lv"></a>彼处作虫。<a id="a-Lw"></a>名机关虫。<a id="a-Lx"></a>如是罪虫。<a id="a-Ly"></a>生在彼山。<a id="a-Lz"></a>自业所作。<a id="a-M0"></a>自业果生。<a id="a-M1"></a>以恶业故。<a id="a-M2"></a>饶骨髓虫地狱之处。<a id="a-M3"></a>更复有余。<a id="a-M4"></a>阎魔罗人。<a id="a-M5"></a>以火烧之。<a id="a-M6"></a>彼邪见者。<a id="a-M7"></a>本人中时。<a id="a-M8"></a>以干牛粪烧身业故。<a id="a-M9"></a>与机关虫一处合烧。<a id="a-MA"></a>受大苦恼。<a id="a-MB"></a>彼山既烧。<a id="a-MC"></a>火炎上出。<a id="a-MD"></a>高十由旬。<a id="a-ME"></a>彼地狱人。<a id="a-MF"></a>自罪业故。<a id="a-MG"></a>大火烧身。<a id="a-MH"></a>共机关虫一处被烧。<a id="a-MI"></a>彼虫身小。<a id="a-MJ"></a>受苦亦少。<a id="a-MK"></a>彼地狱人。<a id="a-ML"></a>身块甚大。<a id="a-MM"></a>受苦亦多。<a id="a-MN"></a>彼火炎鬘。<a id="a-MO"></a>迭互相烧。<a id="a-MP"></a>时节长远。<a id="a-MQ"></a>年岁无数。<a id="a-MR"></a>不可穷尽。<a id="a-MS"></a>乃至彼人。<a id="a-MT"></a>邪见恶业。<a id="a-MU"></a>未坏未烂。<a id="a-MV"></a>业气未尽。<a id="a-MW"></a>于一切时。<a id="a-MX"></a>与苦不止。<a id="a-MY"></a>若恶业尽。<a id="a-MZ"></a>彼地狱处尔乃得脱。<a id="a-Ma"></a>既得脱已。<a id="a-Mb"></a>于五百世。<a id="a-Mc"></a>生在针咽山傍止住饿鬼之中。<a id="a-Md"></a>彼处脱已。<a id="a-Me"></a>于五百世。<a id="a-Mf"></a>生畜生中。<a id="a-Mg"></a>受海鱼身。<a id="a-Mh"></a>在于大海大波浪处。<a id="a-Mi"></a>极冷水中。<a id="a-Mj"></a>灰水之中。<a id="a-Mk"></a>既得脱已。<a id="a-Ml"></a>难得人身。<a id="a-Mm"></a>如龟遇孔。<a id="a-Mn"></a>若生人中同业之处。<a id="a-Mo"></a>常在林行。<a id="a-Mp"></a>在林中住。<a id="a-Mq"></a>或荒榛处。<a id="a-Mr"></a>资生活命。<a id="a-Ms"></a>贫穷困苦。<a id="a-Mt"></a>如是之人。<a id="a-Mu"></a>彼荒榛中。<a id="a-Mv"></a>野火所烧。<a id="a-Mw"></a>是彼恶业余残果报。</p>
  <p id="aMx">又彼比丘。<a id="a-My"></a>知业果报。<a id="a-Mz"></a>复观焦热之大地狱。<a id="a-N0"></a>复有何处。<a id="a-N1"></a>彼见闻知。<a id="a-N2"></a>复有异处。<a id="a-N3"></a>彼处名为一切人熟。<a id="a-N4"></a>是彼地狱第八别处。<a id="a-N5"></a>众生何业生于彼处。<a id="a-N6"></a>彼见闻知。<a id="a-N7"></a>若人杀生偷盗邪行饮酒妄语乐行多作。<a id="a-N8"></a>业及果报。<a id="a-N9"></a>如前所说。<a id="a-NA"></a>复有邪见。<a id="a-NB"></a>所谓有人愚痴邪见听闻邪法。<a id="a-NC"></a>如是痴人身业颠倒。<a id="a-ND"></a>口业颠倒。<a id="a-NE"></a>意业颠倒。<a id="a-NF"></a>如是三业常颠倒。<a id="a-NG"></a>行彼邪见人。<a id="a-NH"></a>修邪见行。<a id="a-NI"></a>若于树林。<a id="a-NJ"></a>若山若榛。<a id="a-NK"></a>若两村间。<a id="a-NL"></a>若洲潬上。<a id="a-NM"></a>如是等处。<a id="a-NN"></a>放火烧之。<a id="a-NO"></a>彼邪见人。<a id="a-NP"></a>有如是心。<a id="a-NQ"></a>若火饱满。<a id="a-NR"></a>天则欢喜。<a id="a-NS"></a>天若欢喜。<a id="a-NT"></a>我则生天。<a id="a-NU"></a>如是痴人。<a id="a-NV"></a>闻恶法故。<a id="a-NW"></a>恶法所诳。<a id="a-NX"></a>作如是计。<a id="a-NY"></a>餧火令饱。<a id="a-NZ"></a>当得生天。<a id="a-Na"></a>如是放火。<a id="a-Nb"></a>彼人以是恶业因缘。<a id="a-Nc"></a>身坏命终。<a id="a-Nd"></a>堕于恶处。<a id="a-Ne"></a>一切人熟地狱处生。<a id="a-Nf"></a>受大苦恼。<a id="a-Ng"></a>所谓苦者。<a id="a-Nh"></a>如前所说。<a id="a-Ni"></a>活等地狱所受苦恼。<a id="a-Nj"></a>彼一切苦。<a id="a-Nk"></a>此中具受。<a id="a-Nl"></a>五倍更重。<a id="a-Nm"></a>复有胜者。<a id="a-Nn"></a>既生彼处。<a id="a-No"></a>见本人中男女妻妾所爱知识。<a id="a-Np"></a>若父若母。<a id="a-Nq"></a>一切所爱亲友之人。<a id="a-Nr"></a>皆被烧煮。<a id="a-Ns"></a>彼地狱处。<a id="a-Nt"></a>男女妻妾。<a id="a-Nu"></a>所爱善友。<a id="a-Nv"></a>父母知识。<a id="a-Nw"></a>皆是人中业化所作。<a id="a-Nx"></a>见在地狱而被烧煮。<a id="a-Ny"></a>彼人见已。<a id="a-Nz"></a>心大忧悲。<a id="a-O0"></a>极受大苦。<a id="a-O1"></a>见彼一切所敬爱者被烧被煮。<a id="a-O2"></a>彼地狱处爱火自烧。<a id="a-O3"></a>忧悲苦重。<a id="a-O4"></a>十六分中彼地狱火不及一分。<a id="a-O5"></a>地狱人中。<a id="a-O6"></a>一切苦恼。<a id="a-O7"></a>爱火苦胜。<a id="a-O8"></a>彼爱火者火中之火。<a id="a-O9"></a>彼爱罥者。<a id="a-OA"></a>罥中之罥。<a id="a-OB"></a>彼爱缚者。<a id="a-OC"></a>缚中之缚。<a id="a-OD"></a>击缚一切愚痴凡夫。<a id="a-OE"></a>彼人邪见不善业故。<a id="a-OF"></a>于地狱中见所爱敬亲善等人被烧被煮。<a id="a-OG"></a>彼地狱人爱火自烧。<a id="a-OH"></a>彼地狱火。<a id="a-OI"></a>于爱心火。<a id="a-OJ"></a>犹如霜雪。<a id="a-OK"></a>闻妻子众父母等众悲号大唤。<a id="a-OL"></a>作如是言。<a id="a-OM"></a>汝来救我。<a id="a-ON"></a>可来救我。<a id="a-OO"></a>彼地狱人。<a id="a-OP"></a>为地狱火之所烧煮。<a id="a-OQ"></a>不得自在。<a id="a-OR"></a>云何能救彼地狱处。<a id="a-OS"></a>常一切时受如是等身心火烧。<a id="a-OT"></a>时节长远。<a id="a-OU"></a>年岁无数。<a id="a-OV"></a>乃至恶业。<a id="a-OW"></a>未坏未烂。<a id="a-OX"></a>业气未尽。<a id="a-OY"></a>于一切时。<a id="a-OZ"></a>与苦不止。<a id="a-Oa"></a>若恶业尽。<a id="a-Ob"></a>彼地狱处尔乃得脱。<a id="a-Oc"></a>既得脱已。<a id="a-Od"></a>于三百世。<a id="a-Oe"></a>生饿鬼中。<a id="a-Of"></a>唯食解等所弃饮食。<a id="a-Og"></a>彼处脱已。<a id="a-Oh"></a>于五百世。<a id="a-Oi"></a>生畜生中。<a id="a-Oj"></a>常作水虫。<a id="a-Ok"></a>多饶儿子。<a id="a-Ol"></a>如是儿子。<a id="a-Om"></a>为渔猎人。<a id="a-On"></a>常所杀害。<a id="a-Oo"></a>既脱彼处。<a id="a-Op"></a>难得人身。<a id="a-Oq"></a>如龟遇孔。<a id="a-Or"></a>若生人中同业之处。<a id="a-Os"></a>贫穷短命。<a id="a-Ot"></a>诸根不具。<a id="a-Ou"></a>无妻无子。<a id="a-Ov"></a>常作贱人天祀奴等。<a id="a-Ow"></a>是彼恶业余残果报。</p>
 </body>
</html>