<!doctype html>
<html id="z3IBUP7as" data-ver="1379">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第四</h1>
  <h2 id="a2">生死品第二之二</h2>
  <p id="a3">又修行者。<a id="a-4"></a>内心思惟随顺正法。<a id="a-5"></a>观察法行。<a id="a-6"></a>彼比丘受阴地分。<a id="a-7"></a>略如六天之所知见又复云何得第五地。<a id="a-8"></a>又彼比丘。<a id="a-9"></a>已谛见受彼六天众既作业已。<a id="a-A"></a>观想阴相分别思量。<a id="a-B"></a>何者地中。<a id="a-C"></a>我共彼想行于白法。<a id="a-D"></a>正思惟已。<a id="a-E"></a>一分中行。<a id="a-F"></a>观察彼想行白法相。<a id="a-G"></a>初如是法。<a id="a-H"></a>分分善知。<a id="a-I"></a>云何缘于有见有对。<a id="a-J"></a>生不可见无对之想。<a id="a-K"></a>彼比丘更广观想。<a id="a-L"></a>彼想攀缘十一种色。<a id="a-M"></a>所谓长短方圆三角团及青黄赤白紫等。</p>
  <p id="aN">依彼长相则起长想。<a id="a-O"></a>如是世间。<a id="a-P"></a>愚痴少智。<a id="a-Q"></a>无边生死。<a id="a-R"></a>业果退生。<a id="a-S"></a>爱离寒热。<a id="a-T"></a>饥渴之患。<a id="a-U"></a>为他作使。<a id="a-V"></a>若奴仆等。<a id="a-W"></a>迭互相食。<a id="a-X"></a>如是和集。<a id="a-Y"></a>虚妄不实。<a id="a-Z"></a>一切所有不饶益事。<a id="a-a"></a>如是无量。<a id="a-b"></a>不可堪忍。<a id="a-c"></a>无量百千亿那由他一切所作身口意起作苦恼业。<a id="a-d"></a>以为庄严。<a id="a-e"></a>虚妄诳诈。<a id="a-f"></a>愚痴凡夫。<a id="a-g"></a>恒常如是。<a id="a-h"></a>人中则有农作等苦。<a id="a-i"></a>迭相欺诳。<a id="a-j"></a>斗秤不平。<a id="a-k"></a>言讼诤斗。<a id="a-l"></a>治生求利。<a id="a-m"></a>参承王等。<a id="a-n"></a>入海远行。<a id="a-o"></a>种种斗诤。<a id="a-p"></a>田作放牧。<a id="a-q"></a>生夷人中。<a id="a-r"></a>喜生邪见。<a id="a-s"></a>根不具足。<a id="a-t"></a>离闻正法。<a id="a-u"></a>生无佛处无善因缘。<a id="a-v"></a>虽得无难。<a id="a-w"></a>心常喜乐饮酒淫盗贪欲嗔恚妄语两舌恶口绮语。<a id="a-x"></a>如是之人。<a id="a-y"></a>是长生死。<a id="a-z"></a>缘彼长相。<a id="a-10"></a>则起长想。</p>
  <p id="a11">又复天中长生死相。<a id="a-12"></a>缘彼相想。<a id="a-13"></a>如是天中。<a id="a-14"></a>不得境界。<a id="a-15"></a>喜乐境界。<a id="a-16"></a>声味色香。<a id="a-17"></a>贪欲嗔痴。<a id="a-18"></a>种种放逸习近妇女。<a id="a-19"></a>欢喜园中。<a id="a-1A"></a>种杂庄严。<a id="a-1B"></a>宝间宫殿。<a id="a-1C"></a>树林水池。<a id="a-1D"></a>有妙莲花。<a id="a-1E"></a>游戏快乐。<a id="a-1F"></a>天诸花香。<a id="a-1G"></a>种种味食。<a id="a-1H"></a>舞食游行。<a id="a-1I"></a>贪着喜乐。<a id="a-1J"></a>天栴檀末。<a id="a-1K"></a>若散若涂。<a id="a-1L"></a>曼陀罗花。<a id="a-1M"></a>天歌音声。<a id="a-1N"></a>心生喜乐。<a id="a-1O"></a>离于正法。<a id="a-1P"></a>是长生死。<a id="a-1Q"></a>若生天中。<a id="a-1R"></a>有如是事。<a id="a-1S"></a>缘彼长相。<a id="a-1T"></a>则生长想。</p>
  <p id="a1U">又复饿鬼。<a id="a-1V"></a>长生死相。<a id="a-1W"></a>缘彼相想。<a id="a-1X"></a>恶业行故。<a id="a-1Y"></a>饥渴乏瘦雨火堕身。<a id="a-1Z"></a>咽则如针。<a id="a-1a"></a>胁状山岩。<a id="a-1b"></a>如空破瓮。<a id="a-1c"></a>以妒嫉故。<a id="a-1d"></a>以刀剑等。<a id="a-1e"></a>迭相斫割。<a id="a-1f"></a>在黑闇处。<a id="a-1g"></a>堕坠崄岸。<a id="a-1h"></a>疾走往趣。<a id="a-1i"></a>河渠陂池。<a id="a-1j"></a>阎魔罗人。<a id="a-1k"></a>手执刀杖。<a id="a-1l"></a>若利[钁-(目*目)+賏]等。<a id="a-1m"></a>斫打斲之。<a id="a-1n"></a>受大苦恼。<a id="a-1o"></a>食人唾吐。<a id="a-1p"></a>是等恶食。<a id="a-1q"></a>无量百千。<a id="a-1r"></a>不可堪忍。<a id="a-1s"></a>受种种苦。<a id="a-1t"></a>眼中泪出头发蓬乱。<a id="a-1u"></a>覆身盖面。<a id="a-1v"></a>有百千虫周遍其体。<a id="a-1w"></a>担负恶身饶一切病。<a id="a-1x"></a>长行生死。<a id="a-1y"></a>常有铁鸟。<a id="a-1z"></a>爪嘴火燃。<a id="a-20"></a>攫啄其眼。<a id="a-21"></a>口如烧树。<a id="a-22"></a>迭互相食。<a id="a-23"></a>于三十六百千亿数尔许由旬旷野中行。<a id="a-24"></a>无主无导。<a id="a-25"></a>饥渴所逼。<a id="a-26"></a>其身火燃。<a id="a-27"></a>入黑闇处。<a id="a-28"></a>如是饿鬼。<a id="a-29"></a>邪见所诳。<a id="a-2A"></a>离闻正法。<a id="a-2B"></a>是长生死。<a id="a-2C"></a>缘彼相想。<a id="a-2D"></a>又复畜生。<a id="a-2E"></a>迭互相食。<a id="a-2F"></a>非理淫欲。<a id="a-2G"></a>不知所应。<a id="a-2H"></a>若生水中。<a id="a-2I"></a>水中而行。<a id="a-2J"></a>心燥常饥。<a id="a-2K"></a>常畏他取。<a id="a-2L"></a>鼋龟悭兽。<a id="a-2M"></a>及水獭等。<a id="a-2N"></a>鱼则堤弥。<a id="a-2O"></a>堤弥宜罗。<a id="a-2P"></a>有名瓮鱼。<a id="a-2Q"></a>金毗罗鱼。<a id="a-2R"></a>那迦罗鱼。<a id="a-2S"></a>名大口鱼。<a id="a-2T"></a>蛤蠡等虫。<a id="a-2U"></a>常一切时大者食小。<a id="a-2V"></a>常畏网等。<a id="a-2W"></a>遮障而取。<a id="a-2X"></a>又陆地行。<a id="a-2Y"></a>獐鹿水牛。<a id="a-2Z"></a>猪象牛马。<a id="a-2a"></a>驴及牦牛。<a id="a-2b"></a>麋熊犀等。<a id="a-2c"></a>种种苦缚。<a id="a-2d"></a>刀刃所杀。<a id="a-2e"></a>有病老死。<a id="a-2f"></a>迭相恼害。<a id="a-2g"></a>百千苦恼。<a id="a-2h"></a>如空中行。<a id="a-2i"></a>乌鸟獯狐。<a id="a-2j"></a>鹅及孔雀。<a id="a-2k"></a>鸲鹆鸡雉。<a id="a-2l"></a>鸠鸽水雁。<a id="a-2m"></a>青鸟护泽。<a id="a-2n"></a>百舌鹳雀。<a id="a-2o"></a>命命他养。<a id="a-2p"></a>是等诸鸟。<a id="a-2q"></a>如是无量。<a id="a-2r"></a>复有异鸟。<a id="a-2s"></a>杀缚饥渴。<a id="a-2t"></a>迭相食啖寒热苦恼之所逼切。<a id="a-2u"></a>如是畜生。<a id="a-2v"></a>水陆空行三处皆畏。<a id="a-2w"></a>是长生死。<a id="a-2x"></a>缘彼相想。<a id="a-2y"></a>如活地狱。<a id="a-2z"></a>黑绳地狱。<a id="a-30"></a>合地狱叫唤地狱。<a id="a-31"></a>大叫唤地狱。<a id="a-32"></a>焦热地狱。<a id="a-33"></a>大焦热地狱。<a id="a-34"></a>阿鼻地狱。<a id="a-35"></a>第一苦恼。<a id="a-36"></a>不可思议。<a id="a-37"></a>无量百千畏火刀等。<a id="a-38"></a>堕诸恶池。<a id="a-39"></a>身分血洋。<a id="a-3A"></a>入刀叶林。<a id="a-3B"></a>入大火中。<a id="a-3C"></a>堕在灰河。<a id="a-3D"></a>行火燃地。<a id="a-3E"></a>受火烧苦。<a id="a-3F"></a>坚[革*卬]相似无量种恶苦恼所逼不可忍耐。<a id="a-3G"></a>如是地狱。<a id="a-3H"></a>是长生死。<a id="a-3I"></a>缘彼相想。<a id="a-3J"></a>彼比丘慧聚观察。<a id="a-3K"></a>彼见有对。<a id="a-3L"></a>缘彼长色业果因缘。<a id="a-3M"></a>缘于四谛。<a id="a-3N"></a>观察众生种种诸行。<a id="a-3O"></a>百千由旬。<a id="a-3P"></a>如是道行。<a id="a-3Q"></a>分分思量。<a id="a-3R"></a>观察因缘。<a id="a-3S"></a>厌离生死。</p>
  <p id="a3T">又修行者。<a id="a-3U"></a>内心思惟。<a id="a-3V"></a>随顺正法。<a id="a-3W"></a>观察法行。<a id="a-3X"></a>云何彼比丘。<a id="a-3Y"></a>分分思量观彼短相。<a id="a-3Z"></a>彼见闻知。<a id="a-3a"></a>或天眼见。<a id="a-3b"></a>彼比丘。<a id="a-3c"></a>欲动魔军。<a id="a-3d"></a>云何分分思量观察短生死相。<a id="a-3e"></a>受戒头陀。<a id="a-3f"></a>精勤布施。<a id="a-3g"></a>持戒智行。<a id="a-3h"></a>恭敬尊长。<a id="a-3i"></a>直心欢喜。<a id="a-3j"></a>如是正见敬重父母。<a id="a-3k"></a>见佛闻法。<a id="a-3l"></a>恭敬供养。<a id="a-3m"></a>不谄曲行。<a id="a-3n"></a>不慢不诳。<a id="a-3o"></a>近善知识。<a id="a-3p"></a>守信正行。<a id="a-3q"></a>直心起业。<a id="a-3r"></a>严身口意。<a id="a-3s"></a>如是之人。<a id="a-3t"></a>生死则短。<a id="a-3u"></a>缘彼相想。<a id="a-3v"></a>若生天中。<a id="a-3w"></a>则有放逸。<a id="a-3x"></a>欢喜园中。<a id="a-3y"></a>间错宝辇。<a id="a-3z"></a>种种树林。<a id="a-40"></a>水池莲花。<a id="a-41"></a>有好栴檀胜妙璎珞。<a id="a-42"></a>庄严端正。<a id="a-43"></a>有劫波树。<a id="a-44"></a>河流泉林。<a id="a-45"></a>游食快乐。<a id="a-46"></a>舍如是乐。<a id="a-47"></a>受持禁戒。<a id="a-48"></a>饮食游行。<a id="a-49"></a>如是种种禅思读诵。<a id="a-4A"></a>乐见善人。<a id="a-4B"></a>教他读诵。<a id="a-4C"></a>舍施调顺。<a id="a-4D"></a>正行梵行。<a id="a-4E"></a>寂静诸根。<a id="a-4F"></a>少语乐法。<a id="a-4G"></a>如法饮食。<a id="a-4H"></a>若天如是。<a id="a-4I"></a>生死则短尔时世尊。<a id="a-4J"></a>而说偈言。</p>
  <p id="a4K">种种诸苦恼　　饥渴口焦干</p>
  <p id="a4L">火炎烧其身　　如被烧枯树</p>
  <p id="a4M">彼苦不可数　　若一念静根</p>
  <p id="a4N">暂依佛法僧　　彼人生死短</p>
  <p id="a4O">比丘如是。<a id="a-4P"></a>缘于相想。</p>
  <p id="a4Q">常怖畏挝打　　若雨及寒热</p>
  <p id="a4R">迭互相食啖　　如是等众苦</p>
  <p id="a4S">彼苦不可数　　若一念静心</p>
  <p id="a4T">暂依佛法僧　　畜生生死短</p>
  <p id="a4U">比丘如是。<a id="a-4V"></a>缘于相想。</p>
  <p id="a4W">在活黑绳合　　叫唤大叫唤</p>
  <p id="a4X">阿鼻等地狱　　种种极苦逼</p>
  <p id="a4Y">彼苦不可数　　能于一念中</p>
  <p id="a4Z">寂静心取戒　　地狱生死短</p>
  <p id="a4a">比丘如是。<a id="a-4b"></a>缘于相想。<a id="a-4c"></a>彼比丘。<a id="a-4d"></a>如是思惟生死短相。<a id="a-4e"></a>何者四楞。<a id="a-4f"></a>彼正观察。<a id="a-4g"></a>郁单越人。<a id="a-4h"></a>于一切物无我所心。<a id="a-4i"></a>决定上行。<a id="a-4j"></a>彼人如是四楞生死。<a id="a-4k"></a>比丘如是。<a id="a-4l"></a>缘于相想。</p>
  <p id="a4m">何者是圆地狱畜生饿鬼等中。<a id="a-4n"></a>无智轮转。<a id="a-4o"></a>非自心行。<a id="a-4p"></a>是圆生死。<a id="a-4q"></a>比丘如是。<a id="a-4r"></a>缘于相想。</p>
  <p id="a4s">何者三角。<a id="a-4t"></a>若人行善不善无记种种杂业。<a id="a-4u"></a>地狱天人诸处杂生。<a id="a-4v"></a>彼不善业。<a id="a-4w"></a>生地狱中。<a id="a-4x"></a>善业天中。<a id="a-4y"></a>杂业人中。<a id="a-4z"></a>若行三业。<a id="a-50"></a>于三处生。<a id="a-51"></a>如是名为三角生死。<a id="a-52"></a>比丘如是。<a id="a-53"></a>缘于相想。</p>
  <p id="a54">何者是团。<a id="a-55"></a>四大天王。<a id="a-56"></a>三十三天。<a id="a-57"></a>夜摩化乐他化自在。<a id="a-58"></a>业相似生。<a id="a-59"></a>于天中退复生天中。<a id="a-5A"></a>于人中退复生人中。<a id="a-5B"></a>非难处地。<a id="a-5C"></a>是团生死。<a id="a-5D"></a>比丘如是。<a id="a-5E"></a>缘于相想。<a id="a-5F"></a>何者是青。<a id="a-5G"></a>不善业摄。<a id="a-5H"></a>地狱之人。<a id="a-5I"></a>入闇地狱。<a id="a-5J"></a>是青生死。<a id="a-5K"></a>比丘如是。<a id="a-5L"></a>缘于相想。<a id="a-5M"></a>何者是黄。<a id="a-5N"></a>黄色业摄。<a id="a-5O"></a>生饿鬼中。<a id="a-5P"></a>互相加恶。<a id="a-5Q"></a>迭共破坏。<a id="a-5R"></a>如是饿鬼。<a id="a-5S"></a>是黄生死。<a id="a-5T"></a>比丘如是。<a id="a-5U"></a>缘于相想。</p>
  <p id="a5V">何者是赤。<a id="a-5W"></a>赤业所摄。<a id="a-5X"></a>生畜生中。<a id="a-5Y"></a>迭相食血。<a id="a-5Z"></a>于血生爱。<a id="a-5a"></a>是赤生死。<a id="a-5b"></a>比丘如是。<a id="a-5c"></a>缘于相想。</p>
  <p id="a5d">何者是白。<a id="a-5e"></a>白色业摄。<a id="a-5f"></a>生于天中。<a id="a-5g"></a>彼人白业。<a id="a-5h"></a>善道宝价。<a id="a-5i"></a>买天人生。<a id="a-5j"></a>天欲退时。<a id="a-5k"></a>余天语言汝善道去人世界中。<a id="a-5l"></a>人中欲死。<a id="a-5m"></a>亲友知识。<a id="a-5n"></a>妻子啼哭。<a id="a-5o"></a>泪出覆面。<a id="a-5p"></a>而作是言。<a id="a-5q"></a>甚可爱愍。<a id="a-5r"></a>今舍我去。<a id="a-5s"></a>当好处生。<a id="a-5t"></a>生于人中。<a id="a-5u"></a>如是天人。<a id="a-5v"></a>是白生死。<a id="a-5w"></a>比丘如是。<a id="a-5x"></a>缘于相想。</p>
  <p id="a5y">彼比丘。<a id="a-5z"></a>如是思惟。<a id="a-60"></a>既得人身。<a id="a-61"></a>若不行善。<a id="a-62"></a>修施戒智。<a id="a-63"></a>彼人自诳。<a id="a-64"></a>流转地狱畜生饿鬼旷野中行。<a id="a-65"></a>如是愚痴凡夫之人。<a id="a-66"></a>具足聚集。<a id="a-67"></a>如是业道。<a id="a-68"></a>彼比丘。<a id="a-69"></a>谛观察受。<a id="a-6A"></a>观察想阴。<a id="a-6B"></a>攀缘而行。<a id="a-6C"></a>谛见谛求。<a id="a-6D"></a>因眼缘色而生眼识三和合触。<a id="a-6E"></a>修多作想。<a id="a-6F"></a>历别观察。<a id="a-6G"></a>见色好恶。<a id="a-6H"></a>若近若远。<a id="a-6I"></a>若长若短。<a id="a-6J"></a>若方若圆若白三角。<a id="a-6K"></a>是色形相。<a id="a-6L"></a>历别观察。<a id="a-6M"></a>彼诸相想。<a id="a-6N"></a>观想因缘。<a id="a-6O"></a>观阴界入。<a id="a-6P"></a>因缘相想。<a id="a-6Q"></a>历别观察。<a id="a-6R"></a>若恶业报。<a id="a-6S"></a>分分正证。<a id="a-6T"></a>因相应缘。<a id="a-6U"></a>觉因相应。<a id="a-6V"></a>然后舍离。<a id="a-6W"></a>若有利益。<a id="a-6X"></a>若不利益。<a id="a-6Y"></a>各各异相。<a id="a-6Z"></a>知过去想。<a id="a-6a"></a>我于此业。<a id="a-6b"></a>已得善报。<a id="a-6c"></a>已得恶报。<a id="a-6d"></a>如前所说。<a id="a-6e"></a>如是知想。<a id="a-6f"></a>若有想者。<a id="a-6g"></a>犹须忆念。<a id="a-6h"></a>彼忆念者。<a id="a-6i"></a>缘彼想生。<a id="a-6j"></a>如灯光明。<a id="a-6k"></a>因灯缘灯。<a id="a-6l"></a>因缘于灯。<a id="a-6m"></a>故有光明。<a id="a-6n"></a>如是如是。<a id="a-6o"></a>因想缘想。<a id="a-6p"></a>以想势力。<a id="a-6q"></a>故有忆念。<a id="a-6r"></a>彼比丘得第五地。<a id="a-6s"></a>比丘如是知想触已。<a id="a-6t"></a>于彼天乐。<a id="a-6u"></a>不生贪乐。<a id="a-6v"></a>于地狱苦。<a id="a-6w"></a>不生怖畏。<a id="a-6x"></a>彼平等见。<a id="a-6y"></a>想如真金。<a id="a-6z"></a>彼想比丘。<a id="a-70"></a>破如是想。<a id="a-71"></a>异法观想。<a id="a-72"></a>解脱彼想。<a id="a-73"></a>复观余人。<a id="a-74"></a>虚妄不实。<a id="a-75"></a>我今观察。<a id="a-76"></a>何因何缘。<a id="a-77"></a>何因缘想。<a id="a-78"></a>彼观察想。<a id="a-79"></a>因缘和合。<a id="a-7A"></a>生如是想。<a id="a-7B"></a>若因缘灭。<a id="a-7C"></a>彼想则灭。<a id="a-7D"></a>如彼月珠。<a id="a-7E"></a>譬如月珠。<a id="a-7F"></a>缘月缘珠。<a id="a-7G"></a>则清水生。<a id="a-7H"></a>想亦如是因缘而生。<a id="a-7I"></a>如是想者。<a id="a-7J"></a>非无因缘。<a id="a-7K"></a>非有作者。<a id="a-7L"></a>非有受者。<a id="a-7M"></a>非自然生。<a id="a-7N"></a>比丘如是谛观想阴。<a id="a-7O"></a>彼既如是谛观想已。<a id="a-7P"></a>谛知生灭。<a id="a-7Q"></a>复微细观。<a id="a-7R"></a>如河激流。<a id="a-7S"></a>想亦如是。<a id="a-7T"></a>善想生已。<a id="a-7U"></a>余因缘力转为不善。<a id="a-7V"></a>不善想生。<a id="a-7W"></a>余因缘力转为善想。<a id="a-7X"></a>彼心猿猴。<a id="a-7Y"></a>初始破坏。<a id="a-7Z"></a>无记为记。<a id="a-7a"></a>彼观乐想。<a id="a-7b"></a>不生贪乐。<a id="a-7c"></a>无漏乐中生于乐想。<a id="a-7d"></a>乐中苦想。<a id="a-7e"></a>如是知乐。<a id="a-7f"></a>云何而见。<a id="a-7g"></a>善阴界入若生若灭。<a id="a-7h"></a>不喜乐受。<a id="a-7i"></a>不乐想灭。<a id="a-7j"></a>不取想灭。<a id="a-7k"></a>然后行生。<a id="a-7l"></a>非住非灭。<a id="a-7m"></a>心不悕望。<a id="a-7n"></a>识生住灭。<a id="a-7o"></a>比丘。<a id="a-7p"></a>如是谛知此阴。<a id="a-7q"></a>是故不住魔之境界。<a id="a-7r"></a>贪欲嗔痴所不能缚。<a id="a-7s"></a>无有常乐净我等见。<a id="a-7t"></a>无明不能于生死中。<a id="a-7u"></a>以色声香味触爱罥之所系缚不失忆念。<a id="a-7v"></a>彼忆念生能尽诸漏。<a id="a-7w"></a>能到涅槃尔时世尊。<a id="a-7x"></a>而说偈言。</p>
  <p id="a7y">若何等比丘　　亲近懈怠人</p>
  <p id="a7z">不常勤精进　　如是非比丘</p>
  <p id="a80">若不乐床敷　　佛说是比丘</p>
  <p id="a81">若意乐懈怠　　彼不应善法</p>
  <p id="a82">烦恼根唯一　　所谓懈怠是</p>
  <p id="a83">若有一懈怠　　彼人不得法</p>
  <p id="a84">非唯有法服　　而得名比丘</p>
  <p id="a85">若无读诵心　　无禅无漏尽</p>
  <p id="a86">唯有比丘形　　如是非比丘</p>
  <p id="a87">但喜林中游　　不乐道境界</p>
  <p id="a88">贪意乐酒色　　如是非比丘</p>
  <p id="a89">若能绝魔缚　　复能断恶业</p>
  <p id="a8A">佛说彼比丘　　不妄食僧食</p>
  <p id="a8B">宁食蛇毒菵　　及以洋铜等</p>
  <p id="a8C">终不破禁戒　　而食僧饮食</p>
  <p id="a8D">如是则不应　　食所不应食</p>
  <p id="a8E">若食烦恼者　　则是地狱人</p>
  <p id="a8F">若人舍烦恼　　如蛇窟中出</p>
  <p id="a8G">彼比丘应食　　非乐见妇女</p>
  <p id="a8H">以自身为质　　而心喜乐恶</p>
  <p id="a8I">此人污僧宝　　云何是比丘</p>
  <p id="a8J">若贪爱利养　　喜乐于境界</p>
  <p id="a8K">见妇女生染　　非道非俗人</p>
  <p id="a8L">若能烧烦恼　　如火焚树林</p>
  <p id="a8M">名善婆罗门　　不贪着饮食</p>
  <p id="a8N">常乐行聚落　　喜数数洗浴</p>
  <p id="a8O">愚痴诳自他　　悉没于道法</p>
  <p id="a8P">静心空闲处　　常行禅不舍</p>
  <p id="a8Q">得名婆罗门　　入善道境界</p>
  <p id="a8R">好处阿兰若　　非其人不住</p>
  <p id="a8S">离欲人能止　　悲喜乐欲者</p>
  <p id="a8T">若喜多言语　　爱乐于境界</p>
  <p id="a8U">不向涅槃城　　不生不死处</p>
  <p id="a8V">近王极美食　　常饮酒喜嗔</p>
  <p id="a8W">唯名字比丘　　妄语诳檀越</p>
  <p id="a8X">若诈说方便　　数到王门所</p>
  <p id="a8Y">衰恼他俗人　　损败空闲者</p>
  <p id="a8Z">若人舍妻子　　而依寂静林</p>
  <p id="a8a">犹有系恋意　　如吐已还食</p>
  <p id="a8b">彼比丘。<a id="a-8c"></a>此过寂静。<a id="a-8d"></a>谛观诸阴。<a id="a-8e"></a>如实谛见。<a id="a-8f"></a>勤修解脱。<a id="a-8g"></a>咨问尊长。<a id="a-8h"></a>若道非道。<a id="a-8i"></a>谛知见故。<a id="a-8j"></a>八分圣道。<a id="a-8k"></a>求解脱城。<a id="a-8l"></a>常勤行道。<a id="a-8m"></a>平等正见。<a id="a-8n"></a>心无垢染。<a id="a-8o"></a>其心寂静。<a id="a-8p"></a>于所行道。<a id="a-8q"></a>乐修多作。<a id="a-8r"></a>彼比丘。<a id="a-8s"></a>如是善法无漏业道。<a id="a-8t"></a>和合修行。<a id="a-8u"></a>减损魔众。<a id="a-8v"></a>长正法朋。<a id="a-8w"></a>彼地夜叉。<a id="a-8x"></a>如是知已。<a id="a-8y"></a>转复上闻虚空夜叉。<a id="a-8z"></a>虚空夜叉。<a id="a-90"></a>次第复向四大王说。<a id="a-91"></a>彼四大王。<a id="a-92"></a>乃至炎摩兜率陀天。<a id="a-93"></a>弥勒世尊如前所说。<a id="a-94"></a>兜率陀处。<a id="a-95"></a>有一菩萨。<a id="a-96"></a>极大欢喜。<a id="a-97"></a>向化应天如是说言。<a id="a-98"></a>阎浮提中。<a id="a-99"></a>某善男子。<a id="a-9A"></a>剃除须发。<a id="a-9B"></a>被服法衣。<a id="a-9C"></a>如前所说。<a id="a-9D"></a>彼化应天。<a id="a-9E"></a>转复欢喜。<a id="a-9F"></a>如前所说。<a id="a-9G"></a>又修行者。<a id="a-9H"></a>内心思惟。<a id="a-9I"></a>随顺正法。<a id="a-9J"></a>观察法行。<a id="a-9K"></a>云何彼比丘。<a id="a-9L"></a>得第五地。<a id="a-9M"></a>彼见闻知。<a id="a-9N"></a>或天眼见。<a id="a-9O"></a>观十色入。<a id="a-9P"></a>十者所谓眼入色入耳入声入鼻入香入舌入味入身入触入。<a id="a-9Q"></a>云何观察此十色入。<a id="a-9R"></a>眼入因缘。<a id="a-9S"></a>色入因缘。<a id="a-9T"></a>我此想生。<a id="a-9U"></a>彼如是观。<a id="a-9V"></a>以眼因缘色因缘故而生眼识。<a id="a-9W"></a>三和合触。<a id="a-9X"></a>触共受想思等俱生。<a id="a-9Y"></a>彼比丘。<a id="a-9Z"></a>若受知受。<a id="a-9a"></a>若思知思。<a id="a-9b"></a>若想知想。<a id="a-9c"></a>如此色长。<a id="a-9d"></a>如此色短。<a id="a-9e"></a>此色可爱。<a id="a-9f"></a>此不可爱。<a id="a-9g"></a>此色可见。<a id="a-9h"></a>此不可见。<a id="a-9i"></a>此色有对。<a id="a-9j"></a>此色无对。<a id="a-9k"></a>如是乃至。<a id="a-9l"></a>此意名色。<a id="a-9m"></a>有十一种。<a id="a-9n"></a>如是分别。<a id="a-9o"></a>三和合触。<a id="a-9p"></a>触共受想。<a id="a-9q"></a>思等俱生。<a id="a-9r"></a>知彼眼触。<a id="a-9s"></a>生受想思。<a id="a-9t"></a>彼义云何。<a id="a-9u"></a>觉知名受。<a id="a-9v"></a>受知时节。<a id="a-9w"></a>是名想义。<a id="a-9x"></a>是名意转。<a id="a-9y"></a>此等法生。<a id="a-9z"></a>有异异相。<a id="a-A0"></a>有异异体。<a id="a-A1"></a>异义则如十大地法。<a id="a-A2"></a>如是异相。<a id="a-A3"></a>是思异相。<a id="a-A4"></a>念慧解脱。<a id="a-A5"></a>受想思触。<a id="a-A6"></a>欲进三昧。<a id="a-A7"></a>此一攀缘。<a id="a-A8"></a>有异异相。<a id="a-A9"></a>如是受想。<a id="a-AA"></a>如是想相。<a id="a-AB"></a>有异非一。<a id="a-AC"></a>譬如日光。<a id="a-AD"></a>一缘异体。<a id="a-AE"></a>如是如是。<a id="a-AF"></a>异自体受。<a id="a-AG"></a>异自体思。<a id="a-AH"></a>谛知眼触。<a id="a-AI"></a>生受想思。<a id="a-AJ"></a>彼正观察。<a id="a-AK"></a>眼如是空。<a id="a-AL"></a>无物不坚。<a id="a-AM"></a>比丘如是。<a id="a-AN"></a>实见彼眼。<a id="a-AO"></a>谛知于道。<a id="a-AP"></a>远离邪见。<a id="a-AQ"></a>正见现前。<a id="a-AR"></a>彼舍如是共痴浊行。<a id="a-AS"></a>不净眼想。<a id="a-AT"></a>不真实想。<a id="a-AU"></a>谛观此眼。<a id="a-AV"></a>唯是肉抟。<a id="a-AW"></a>脂脓血泪不净物合。<a id="a-AX"></a>如是知已。<a id="a-AY"></a>则能断欲彼于此眼知无常已。<a id="a-AZ"></a>则见无常。<a id="a-Aa"></a>彼知此眼唯有肉抟在骨匡已。<a id="a-Ab"></a>心得离欲。<a id="a-Ac"></a>复知此眼筋缠缚已。<a id="a-Ad"></a>知此眼入。<a id="a-Ae"></a>自他迭互。<a id="a-Af"></a>各不相应。<a id="a-Ag"></a>此物不坚。<a id="a-Ah"></a>一切无我。</p>
  <p id="aAi">以要言之。<a id="a-Aj"></a>如是眼者。<a id="a-Ak"></a>唯是苦物。<a id="a-Al"></a>既观知已。<a id="a-Am"></a>离眼入欲。<a id="a-An"></a>既观眼入。<a id="a-Ao"></a>如是知已。<a id="a-Ap"></a>次复观色。<a id="a-Aq"></a>如是色者。<a id="a-Ar"></a>有爱不爱。<a id="a-As"></a>是无记法。<a id="a-At"></a>不实分别。<a id="a-Au"></a>此有何坚。<a id="a-Av"></a>何净何常。<a id="a-Aw"></a>何我何乐。<a id="a-Ax"></a>如是观色。<a id="a-Ay"></a>思惟知已。<a id="a-Az"></a>知一切色皆悉无坚。<a id="a-B0"></a>唯有分别。<a id="a-B1"></a>此色如是。<a id="a-B2"></a>有爱不爱。<a id="a-B3"></a>此爱不爱。<a id="a-B4"></a>体不可得。<a id="a-B5"></a>此唯世间若爱若憎分别摄取。<a id="a-B6"></a>若爱若憎。<a id="a-B7"></a>如是忆念。<a id="a-B8"></a>又彼比丘。<a id="a-B9"></a>既如是观眼色入已。<a id="a-BA"></a>观耳声入。<a id="a-BB"></a>彼观察声。<a id="a-BC"></a>云何而生。<a id="a-BD"></a>根尘相对而生此声。<a id="a-BE"></a>彼如是观。<a id="a-BF"></a>以耳因缘。<a id="a-BG"></a>念因缘故。<a id="a-BH"></a>而生耳识。<a id="a-BI"></a>三和合触。<a id="a-BJ"></a>触共受想思等俱生。<a id="a-BK"></a>知触共彼受想思生若以知触共思而生。<a id="a-BL"></a>觉知思想。<a id="a-BM"></a>所谓长相。<a id="a-BN"></a>远等因缘。<a id="a-BO"></a>得闻其声厚粗细业。<a id="a-BP"></a>若爱不爱。<a id="a-BQ"></a>彼比丘。<a id="a-BR"></a>知如是声。<a id="a-BS"></a>思知想知。<a id="a-BT"></a>分分思量。<a id="a-BU"></a>以意识知。<a id="a-BV"></a>思知受知。<a id="a-BW"></a>忆念思量。<a id="a-BX"></a>彼耳声入。<a id="a-BY"></a>思量简择。<a id="a-BZ"></a>然后觉知如是声者非有自体。<a id="a-Ba"></a>无爱不爱唯有分别。<a id="a-Bb"></a>此声如是有爱不爱。<a id="a-Bc"></a>如是声者。<a id="a-Bd"></a>非有自体非常非物。<a id="a-Be"></a>破坏不坚。<a id="a-Bf"></a>无乐无我。<a id="a-Bg"></a>亦无我所。<a id="a-Bh"></a>唯贪嗔痴爱不爱声。<a id="a-Bi"></a>如是正观声耳入已。<a id="a-Bj"></a>若闻声时。<a id="a-Bk"></a>则不迷惑。<a id="a-Bl"></a>不生喜乐。<a id="a-Bm"></a>不取不着。<a id="a-Bn"></a>不谓有坚。<a id="a-Bo"></a>如是观察。<a id="a-Bp"></a>耳声入已不乐耳识离耳识欲。<a id="a-Bq"></a>耳识非我。<a id="a-Br"></a>我非耳识。<a id="a-Bs"></a>触受想思。<a id="a-Bt"></a>皆亦如是。<a id="a-Bu"></a>又彼比丘。<a id="a-Bv"></a>观鼻香入。<a id="a-Bw"></a>以鼻因缘。<a id="a-Bx"></a>以香因缘。<a id="a-By"></a>念因缘故。<a id="a-Bz"></a>而生鼻识。<a id="a-C0"></a>若近若远。<a id="a-C1"></a>若爱不爱。<a id="a-C2"></a>若香若臭。<a id="a-C3"></a>风和合来。<a id="a-C4"></a>因风而闻。<a id="a-C5"></a>鼻为内入。<a id="a-C6"></a>香为外入。<a id="a-C7"></a>三和合触。<a id="a-C8"></a>触共受想思等俱生。<a id="a-C9"></a>知彼相已。<a id="a-CA"></a>如是观察鼻香入相。<a id="a-CB"></a>知内触相。<a id="a-CC"></a>则知触相。<a id="a-CD"></a>思相平等。<a id="a-CE"></a>于如是法。<a id="a-CF"></a>一相攀缘。<a id="a-CG"></a>异因缘用。<a id="a-CH"></a>异者。<a id="a-CI"></a>所谓有异异相。<a id="a-CJ"></a>有异异体。<a id="a-CK"></a>异相则如十大地法。<a id="a-CL"></a>如前所说。<a id="a-CM"></a>此一切法。<a id="a-CN"></a>如是异相。<a id="a-CO"></a>非是一相一因缘作。<a id="a-CP"></a>彼比丘。<a id="a-CQ"></a>如是谛知彼鼻香入。<a id="a-CR"></a>如是谛求。<a id="a-CS"></a>此如是物。<a id="a-CT"></a>有何物坚。<a id="a-CU"></a>有何物常。<a id="a-CV"></a>何物不坏。<a id="a-CW"></a>此入无常苦空无我。<a id="a-CX"></a>彼人如是知鼻香入一切非我。<a id="a-CY"></a>非是我所。<a id="a-CZ"></a>如是正知。<a id="a-Ca"></a>唯有分别此鼻香入。<a id="a-Cb"></a>如是唯缚。<a id="a-Cc"></a>愚痴凡夫。<a id="a-Cd"></a>非黠慧者。<a id="a-Ce"></a>比丘如是一种观察。</p>
  <p id="aCf">又彼比丘。<a id="a-Cg"></a>观舌味入。<a id="a-Ch"></a>彼念等缘而生舌识。<a id="a-Ci"></a>三和合触。<a id="a-Cj"></a>触共受想思等俱生。<a id="a-Ck"></a>彼随顺觉。<a id="a-Cl"></a>名为受相。<a id="a-Cm"></a>知是想相。<a id="a-Cn"></a>对是触相想是思相。<a id="a-Co"></a>想缘于相。<a id="a-Cp"></a>彼如是法。<a id="a-Cq"></a>各各自相。<a id="a-Cr"></a>复平等相。<a id="a-Cs"></a>异因缘生。<a id="a-Ct"></a>如是一切。<a id="a-Cu"></a>共成一事。<a id="a-Cv"></a>譬如因筒因钳因糠因水因盆。<a id="a-Cw"></a>金师因缘。<a id="a-Cx"></a>作一指环。<a id="a-Cy"></a>若作手钏。<a id="a-Cz"></a>如是法者。<a id="a-D0"></a>非一相成。<a id="a-D1"></a>此舌味入。<a id="a-D2"></a>亦复如是。<a id="a-D3"></a>又彼比丘。<a id="a-D4"></a>谛观舌入。<a id="a-D5"></a>及以味入。<a id="a-D6"></a>如是观已。<a id="a-D7"></a>彼舌味入。<a id="a-D8"></a>无有少法。<a id="a-D9"></a>常乐我净。<a id="a-DA"></a>一切种种深细思惟。<a id="a-DB"></a>不得一法。<a id="a-DC"></a>如是如是。<a id="a-DD"></a>一相相应。<a id="a-DE"></a>彼于舌入味入离染。<a id="a-DF"></a>一切众生沉没此海。<a id="a-DG"></a>喜乐味海。<a id="a-DH"></a>迭相障碍。<a id="a-DI"></a>是故。<a id="a-DJ"></a>复于人天地狱畜生饿鬼五道大海。<a id="a-DK"></a>如是系缚。<a id="a-DL"></a>比丘如是。<a id="a-DM"></a>于舌味入。<a id="a-DN"></a>虽欲解脱。<a id="a-DO"></a>舌入非我。<a id="a-DP"></a>我非舌入。<a id="a-DQ"></a>非常非物。<a id="a-DR"></a>亦非不动。<a id="a-DS"></a>非不破坏。<a id="a-DT"></a>非舌味入。<a id="a-DU"></a>比丘如是得离染欲。<a id="a-DV"></a>又彼比丘。<a id="a-DW"></a>观身触入。<a id="a-DX"></a>身触因缘。<a id="a-DY"></a>而生身识。<a id="a-DZ"></a>三和合触。<a id="a-Da"></a>触共受想思等俱生。<a id="a-Db"></a>如前所说。<a id="a-Dc"></a>眼根入等。<a id="a-Dd"></a>此身触入。<a id="a-De"></a>应如是知。</p>
  <p id="aDf">又修行者。<a id="a-Dg"></a>内心思惟。<a id="a-Dh"></a>随顺正法。<a id="a-Di"></a>观察法行。<a id="a-Dj"></a>云何比丘。<a id="a-Dk"></a>如是观察十色入已。<a id="a-Dl"></a>观察法入。<a id="a-Dm"></a>彼见闻知。<a id="a-Dn"></a>或天眼见。<a id="a-Do"></a>彼法入中摄三种法。<a id="a-Dp"></a>谓数缘灭。<a id="a-Dq"></a>非数缘灭。<a id="a-Dr"></a>及以虚空所有无法皆法入摄。<a id="a-Ds"></a>如是观已。<a id="a-Dt"></a>彼虚空者。<a id="a-Du"></a>亦是法入。<a id="a-Dv"></a>数缘灭者。<a id="a-Dw"></a>此法名智。<a id="a-Dx"></a>无量种种证已。<a id="a-Dy"></a>顺行数缘。<a id="a-Dz"></a>作已证断烦恼。<a id="a-E0"></a>令彼烦恼尽灭。<a id="a-E1"></a>失坏一切无漏非数缘者。<a id="a-E2"></a>彼非数缘。<a id="a-E3"></a>名智非受。<a id="a-E4"></a>非知非觉。<a id="a-E5"></a>又亦非疑。<a id="a-E6"></a>余人之识。<a id="a-E7"></a>有百千生。<a id="a-E8"></a>一切皆失眼耳鼻舌身意等识。<a id="a-E9"></a>彼已破坏。<a id="a-EA"></a>不复更生。<a id="a-EB"></a>如是名为非数缘灭。<a id="a-EC"></a>此非数缘第三虚空。<a id="a-ED"></a>知此三法。<a id="a-EE"></a>不生是常。<a id="a-EF"></a>非三世摄。<a id="a-EG"></a>此非今生。<a id="a-EH"></a>亦非已生。<a id="a-EI"></a>又非当生。<a id="a-EJ"></a>又彼比丘。<a id="a-EK"></a>法入二种。<a id="a-EL"></a>各各分别。<a id="a-EM"></a>谓色无色。<a id="a-EN"></a>所言色者。<a id="a-EO"></a>谓十色入。<a id="a-EP"></a>云何眼识。<a id="a-EQ"></a>非见非对。<a id="a-ER"></a>见对见色。<a id="a-ES"></a>如是耳识。<a id="a-ET"></a>非见非对。<a id="a-EU"></a>云何取声。<a id="a-EV"></a>如是鼻识。<a id="a-EW"></a>非见非对。<a id="a-EX"></a>云何取香。<a id="a-EY"></a>如是舌识。<a id="a-EZ"></a>非见非对。<a id="a-Ea"></a>云何取味。<a id="a-Eb"></a>如是身识。<a id="a-Ec"></a>非见非对。<a id="a-Ed"></a>云何取触。<a id="a-Ee"></a>云何如是。<a id="a-Ef"></a>彼外五入。<a id="a-Eg"></a>此内五入。<a id="a-Eh"></a>非见非对。<a id="a-Ei"></a>与彼见对。<a id="a-Ej"></a>云何相得。<a id="a-Ek"></a>彼比丘。<a id="a-El"></a>如是观察。<a id="a-Em"></a>眼识生时。<a id="a-En"></a>二种攀缘。<a id="a-Eo"></a>乃至意识。<a id="a-Ep"></a>皆有二种。<a id="a-Eq"></a>如是识生。<a id="a-Er"></a>如印印物。<a id="a-Es"></a>彼不似印。<a id="a-Et"></a>印软物坚。<a id="a-Eu"></a>则不能印。<a id="a-Ev"></a>印坚物软。<a id="a-Ew"></a>印则文生。<a id="a-Ex"></a>如是如是。<a id="a-Ey"></a>识非见对。<a id="a-Ez"></a>缘取见对一切法中。<a id="a-F0"></a>第三印生。<a id="a-F1"></a>不相似物。<a id="a-F2"></a>不相似生。<a id="a-F3"></a>如是诸法。<a id="a-F4"></a>不相似物。<a id="a-F5"></a>不相似生。<a id="a-F6"></a>是初居致。<a id="a-F7"></a>第二居致。<a id="a-F8"></a>二法相似。<a id="a-F9"></a>还相似生。<a id="a-FA"></a>所谓白缕。<a id="a-FB"></a>生成白衣。<a id="a-FC"></a>第三居致。<a id="a-FD"></a>二不相应。<a id="a-FE"></a>不相应生。<a id="a-FF"></a>如燧火生。<a id="a-FG"></a>木之与火。<a id="a-FH"></a>不相应见。<a id="a-FI"></a>第四居致。<a id="a-FJ"></a>见从稀物。<a id="a-FK"></a>而生稠物。<a id="a-FL"></a>如乳生酪。<a id="a-FM"></a>乳稀酪稠。<a id="a-FN"></a>彼法如是。<a id="a-FO"></a>则不相应。<a id="a-FP"></a>如是如是不相似法。<a id="a-FQ"></a>谓眼识等。<a id="a-FR"></a>异因异缘。<a id="a-FS"></a>眼识等生。<a id="a-FT"></a>尔时世尊。<a id="a-FU"></a>而说偈言。</p>
  <p id="aFV">若乐觉知法　　在林而行禅</p>
  <p id="aFW">正觉知谛相　　则得无上处</p>
  <p id="aFX">常乐行慈心　　勤于法境界</p>
  <p id="aFY">谛知于身相　　则名真比丘</p>
  <p id="aFZ">若人正观察　　欲恚不能坏</p>
  <p id="aFa">彼得言比丘　　异此非比丘</p>
  <p id="aFb">愍一切众生　　舍一切贪恋</p>
  <p id="aFc">解脱一切缚　　则名真比丘</p>
  <p id="aFd">若人调御心　　境界不能坏</p>
  <p id="aFe">无垢如真金　　名知足比丘</p>
  <p id="aFf">若人爱不爱　　不垢污心意</p>
  <p id="aFg">当知彼行善　　舍离一切过</p>
  <p id="aFh">威仪不可嫌　　法行调诸根</p>
  <p id="aFi">勇猛清净意　　如是名比丘</p>
  <p id="aFj">若人常喜乐　　知诸论中义</p>
  <p id="aFk">不贪着饮食　　名寂意比丘</p>
  <p id="aFl">林行阿兰若　　冢间草为敷</p>
  <p id="aFm">若以此为乐　　如是名比丘</p>
  <p id="aFn">谛知罪业过　　善达诸业果</p>
  <p id="aFo">深识因与缘　　是离恶比丘</p>
  <p id="aFp">破生死旷野　　坏恶调诸根</p>
  <p id="aFq">复能善知友　　名寂意比丘</p>
  <p id="aFr">于誉心不喜　　毁訾心不忧</p>
  <p id="aFs">如大海之深　　是修行比丘</p>
  <p id="aFt">坚意隐他恶　　不餐软滑语</p>
  <p id="aFu">时语善恭敬　　名寂静比丘</p>
  <p id="aFv">知欲界业因　　亦知色界因</p>
  <p id="aFw">无色亦谛知　　是知论比丘</p>
  <p id="aFx">不喜世俗语　　常乐断诸过</p>
  <p id="aFy">于境界如毒　　佛说是比丘</p>
  <p id="aFz">若人欲如泥　　意常如是行</p>
  <p id="aG0">黠慧开心意　　解脱生死缚</p>
  <p id="aG1">若人禅诵业　　远离于懈怠</p>
  <p id="aG2">利益诸众生　　名兰若比丘</p>
  <p id="aG3">若能答问难　　辩才调诸根</p>
  <p id="aG4">当知是法师　　不尔如草等</p>
  <p id="aG5">若身行意行　　一切不疲倦</p>
  <p id="aG6">僧所有事业　　一切皆能作</p>
  <p id="aG7">而不求财物　　不为富乐名</p>
  <p id="aG8">唯利益僧意　　解脱一切缚</p>
  <p id="aG9">持戒不悕天　　亦不求名利</p>
  <p id="aGA">持戒为涅槃　　是寂静比丘</p>
  <p id="aGB">常舍离众恶　　但乐行善行</p>
  <p id="aGC">不近恶知识　　是佛法比丘</p>
  <p id="aGD">常以慈修心　　恭敬质直意</p>
  <p id="aGE">学句不缺者　　去涅槃不远</p>
  <p id="aGF">常畏老病死　　不悕乐世间</p>
  <p id="aGG">修禅不放逸　　去涅槃不远</p>
  <p id="aGH">若人以无常　　自他空无我</p>
  <p id="aGI">修禅上上智　　去涅槃不远</p>
  <p id="aGJ">又修行者。<a id="a-GK"></a>内心思惟。<a id="a-GL"></a>随顺正法。<a id="a-GM"></a>观察法行。<a id="a-GN"></a>云何彼比丘。<a id="a-GO"></a>得五地已。<a id="a-GP"></a>得第六地。<a id="a-GQ"></a>彼见闻知。<a id="a-GR"></a>或天眼见彼比丘。<a id="a-GS"></a>解四居致。<a id="a-GT"></a>此法云何有相似。<a id="a-GU"></a>因得相似果。<a id="a-GV"></a>不相似因不相似果。<a id="a-GW"></a>因不相似果不相似。<a id="a-GX"></a>有半相似半不相似。<a id="a-GY"></a>云何名为有相似因得相似果。<a id="a-GZ"></a>譬如稻因还生于稻。<a id="a-Ga"></a>如是如是。<a id="a-Gb"></a>内相似者。<a id="a-Gc"></a>善业相似。<a id="a-Gd"></a>如是得果。<a id="a-Ge"></a>谓天人中是初居致。<a id="a-Gf"></a>云何名为不相似因不相似果。<a id="a-Gg"></a>譬如甜乳。<a id="a-Gh"></a>而生酢酪。<a id="a-Gi"></a>不可爱乐。<a id="a-Gj"></a>如是如是。<a id="a-Gk"></a>内不相似。<a id="a-Gl"></a>谓于此世爱染声触味色香等。<a id="a-Gm"></a>而得地狱不可爱果。<a id="a-Gn"></a>不可乐果。<a id="a-Go"></a>犹如酢酪。<a id="a-Gp"></a>第二居致。<a id="a-Gq"></a>云何名为因不相似果不相似。<a id="a-Gr"></a>譬如青等。<a id="a-Gs"></a>合生异色。<a id="a-Gt"></a>色不相似如是如是。<a id="a-Gu"></a>内不相似。<a id="a-Gv"></a>谓业果报皆不相似。<a id="a-Gw"></a>非其业果。<a id="a-Gx"></a>所谓邪见。<a id="a-Gy"></a>外道斋法。<a id="a-Gz"></a>杀羊悕天。<a id="a-H0"></a>而堕地狱。<a id="a-H1"></a>第三居致。<a id="a-H2"></a>云何名为有半相似半不相似。<a id="a-H3"></a>譬如白缕以成白衣。<a id="a-H4"></a>缕细衣粗。<a id="a-H5"></a>是不相似。<a id="a-H6"></a>如是如是。<a id="a-H7"></a>内半相似半不相似。<a id="a-H8"></a>细不善业。<a id="a-H9"></a>得大地狱不善粗报。<a id="a-HA"></a>第四居致。</p>
  <p id="aHB">又彼比丘。<a id="a-HC"></a>思惟观已。<a id="a-HD"></a>不取业果。<a id="a-HE"></a>更复思惟。<a id="a-HF"></a>观异业果。<a id="a-HG"></a>于有中行。<a id="a-HH"></a>犹如轮转。<a id="a-HI"></a>有四居致。<a id="a-HJ"></a>有业未到。<a id="a-HK"></a>众人共作而能逼恼。<a id="a-HL"></a>此初居致。<a id="a-HM"></a>有业已到。<a id="a-HN"></a>方能逼恼。<a id="a-HO"></a>第二居致。<a id="a-HP"></a>有业若到。<a id="a-HQ"></a>若其未到。<a id="a-HR"></a>皆能逼恼。<a id="a-HS"></a>第三居致。<a id="a-HT"></a>有业非到亦非未到。<a id="a-HU"></a>第四居致。<a id="a-HV"></a>有业未到。<a id="a-HW"></a>众人共作。<a id="a-HX"></a>能逼恼者。<a id="a-HY"></a>如世间法。<a id="a-HZ"></a>星虽未到。<a id="a-Ha"></a>国土得殃。<a id="a-Hb"></a>若出世间。<a id="a-Hc"></a>眼识未到。<a id="a-Hd"></a>业海能逼。<a id="a-He"></a>所谓欲心忧悲等逼。<a id="a-Hf"></a>此初居致。<a id="a-Hg"></a>有业已到。<a id="a-Hh"></a>方能逼者。<a id="a-Hi"></a>如世间法。<a id="a-Hj"></a>火到乃烧。<a id="a-Hk"></a>刀至方割。<a id="a-Hl"></a>若出世间。<a id="a-Hm"></a>不善业到。<a id="a-Hn"></a>地狱畜生饿鬼逼恼。<a id="a-Ho"></a>第二居致。<a id="a-Hp"></a>有业若到若其未到能逼恼者。<a id="a-Hq"></a>如世间法。<a id="a-Hr"></a>咒毒势力。<a id="a-Hs"></a>若到未到悉能逼恼。<a id="a-Ht"></a>若出世间。<a id="a-Hu"></a>人欲死时。<a id="a-Hv"></a>有悕望相未到地狱第三居致。<a id="a-Hw"></a>有业非到非未到者。<a id="a-Hx"></a>譬如世间种种药子。<a id="a-Hy"></a>非到生力。<a id="a-Hz"></a>非未到生。<a id="a-I0"></a>若出世间。<a id="a-I1"></a>亦复如是。<a id="a-I2"></a>罗汉比丘。<a id="a-I3"></a>决定受业。<a id="a-I4"></a>量如须弥。<a id="a-I5"></a>彼阿罗汉。<a id="a-I6"></a>若入涅槃若未涅槃。<a id="a-I7"></a>此业不能逼阿罗汉。<a id="a-I8"></a>第四居致。</p>
  <p id="aI9">有业现受而非生受。<a id="a-IA"></a>此初居致。<a id="a-IB"></a>有业生受而非现受。<a id="a-IC"></a>第二居致。<a id="a-ID"></a>有业生受。<a id="a-IE"></a>亦现世受。<a id="a-IF"></a>第三居致。<a id="a-IG"></a>有非现受亦非生受。<a id="a-IH"></a>第四居致。<a id="a-II"></a>何业现受而非生受。<a id="a-IJ"></a>若世间者。<a id="a-IK"></a>如犯王法。<a id="a-IL"></a>王法与罚。<a id="a-IM"></a>此业现受而非生受出世间者。<a id="a-IN"></a>修行布施善人所赞。<a id="a-IO"></a>此业现受非他世受。<a id="a-IP"></a>此初居致。<a id="a-IQ"></a>何业生受而非现受。<a id="a-IR"></a>若世间者。<a id="a-IS"></a>入火得火。<a id="a-IT"></a>世世间者。<a id="a-IU"></a>此世行善若行不善。<a id="a-IV"></a>异世得果。<a id="a-IW"></a>此可现见。<a id="a-IX"></a>第二居致。<a id="a-IY"></a>何业生受亦现世受。<a id="a-IZ"></a>若世间者。<a id="a-Ia"></a>所谓现受。<a id="a-Ib"></a>生世亦受。<a id="a-Ic"></a>出世间者。<a id="a-Id"></a>亦复如是。<a id="a-Ie"></a>第三居致。<a id="a-If"></a>何业非现亦非生受。<a id="a-Ig"></a>若世间者。<a id="a-Ih"></a>如不语戒。<a id="a-Ii"></a>不语布施。<a id="a-Ij"></a>出世间者。<a id="a-Ik"></a>谓无记业。<a id="a-Il"></a>非现世受非生世受第四居致。</p>
  <p id="aIm">彼比丘。<a id="a-In"></a>如是。<a id="a-Io"></a>一厢处坐如是观察。<a id="a-Ip"></a>无量种枝业果报罗网。<a id="a-Iq"></a>遍满地狱饿鬼畜生人天之中。<a id="a-Ir"></a>如是见已。<a id="a-Is"></a>随顺法行。</p>
  <p id="aIt">又修行者。<a id="a-Iu"></a>内心思惟。<a id="a-Iv"></a>随顺正法。<a id="a-Iw"></a>观察法行。<a id="a-Ix"></a>云何比丘。<a id="a-Iy"></a>知业果报。<a id="a-Iz"></a>谓知此业。<a id="a-J0"></a>知此业果。<a id="a-J1"></a>知善不善。<a id="a-J2"></a>知此众生成就身恶行。<a id="a-J3"></a>成就口恶行。<a id="a-J4"></a>成就意恶行。<a id="a-J5"></a>毁谤贤圣。<a id="a-J6"></a>邪见所摄。<a id="a-J7"></a>彼人以是业因缘故。<a id="a-J8"></a>身坏命终。<a id="a-J9"></a>或堕地狱。<a id="a-JA"></a>或堕畜生。<a id="a-JB"></a>或堕饿鬼。<a id="a-JC"></a>若有众生成就身善行。<a id="a-JD"></a>成就口善行。<a id="a-JE"></a>成就意善行。<a id="a-JF"></a>赞叹贤圣。<a id="a-JG"></a>正见所摄。<a id="a-JH"></a>彼人以是业因缘故。<a id="a-JI"></a>身坏命终。<a id="a-JJ"></a>则生善道天世界中。<a id="a-JK"></a>彼比丘。<a id="a-JL"></a>如是观察。<a id="a-JM"></a>自业报法。<a id="a-JN"></a>彼比丘。<a id="a-JO"></a>如是观已魔界众生。<a id="a-JP"></a>不与共行。<a id="a-JQ"></a>终到涅槃。<a id="a-JR"></a>如是法行。<a id="a-JS"></a>修厌离行。<a id="a-JT"></a>勤行善道。<a id="a-JU"></a>终尽生死。<a id="a-JV"></a>摄取他人。<a id="a-JW"></a>令度生死。<a id="a-JX"></a>如自度已。<a id="a-JY"></a>及诸檀越。<a id="a-JZ"></a>彼比丘。<a id="a-Ja"></a>知业报法。<a id="a-Jb"></a>观察地狱饿鬼畜生人天诸趣业报法数。<a id="a-Jc"></a>譬如清净毗琉璃珠。<a id="a-Jd"></a>为庄严故。<a id="a-Je"></a>以绳穿之。<a id="a-Jf"></a>随彼绳色。<a id="a-Jg"></a>若青若黄。<a id="a-Jh"></a>赤白紫等。<a id="a-Ji"></a>如彼色见。<a id="a-Jj"></a>如是业珠。<a id="a-Jk"></a>报绳穿之。<a id="a-Jl"></a>彼比丘。<a id="a-Jm"></a>于是业中。<a id="a-Jn"></a>皆见闻知。<a id="a-Jo"></a>或天眼见。<a id="a-Jp"></a>清净明了。<a id="a-Jq"></a>又彼比丘。<a id="a-Jr"></a>若见若闻。<a id="a-Js"></a>知业报法。<a id="a-Jt"></a>犹如彼珠。<a id="a-Ju"></a>譬如有珠。<a id="a-Jv"></a>其色极白。<a id="a-Jw"></a>普清无瑕。<a id="a-Jx"></a>清净任穿。<a id="a-Jy"></a>已善修治。<a id="a-Jz"></a>普门殊胜。<a id="a-K0"></a>一切世人之所赞叹。<a id="a-K1"></a>任王王等所应畜用。<a id="a-K2"></a>如是功德相应净珠。<a id="a-K3"></a>唯王王等知此功德清净珠价。<a id="a-K4"></a>取此珠已。<a id="a-K5"></a>着庄严上。<a id="a-K6"></a>如是如是。<a id="a-K7"></a>彼比丘。<a id="a-K8"></a>十善业道净分宝珠。<a id="a-K9"></a>普白善净。<a id="a-KA"></a>离过无瑕。<a id="a-KB"></a>清净任穿。<a id="a-KC"></a>对治法分。<a id="a-KD"></a>有大势力。<a id="a-KE"></a>是答难法。<a id="a-KF"></a>乃是法师。<a id="a-KG"></a>法钻所穿。<a id="a-KH"></a>善巧修治。<a id="a-KI"></a>如是如是。<a id="a-KJ"></a>愿施戒智。<a id="a-KK"></a>如是如是。<a id="a-KL"></a>修治十善业道珠已。<a id="a-KM"></a>随愿所取转轮圣王。<a id="a-KN"></a>若取天王。<a id="a-KO"></a>若取魔王。<a id="a-KP"></a>若取梵王。<a id="a-KQ"></a>修无漏禅。<a id="a-KR"></a>三昧自在。<a id="a-KS"></a>如是如是。<a id="a-KT"></a>彼正法珠善修治已。<a id="a-KU"></a>名为普门。<a id="a-KV"></a>此普门者。<a id="a-KW"></a>谓天人门。<a id="a-KX"></a>彼正法珠。<a id="a-KY"></a>名为普门。<a id="a-KZ"></a>世间城中既得出已。<a id="a-Ka"></a>入涅槃门。<a id="a-Kb"></a>一切世人所赞叹者。<a id="a-Kc"></a>谓正见人学人所赞。<a id="a-Kd"></a>任王王等所应用者。<a id="a-Ke"></a>入正法道心王所应。<a id="a-Kf"></a>若人信彼毗琉璃珠。<a id="a-Kg"></a>一切功德皆悉具足。<a id="a-Kh"></a>如是宝珠。<a id="a-Ki"></a>与正法珠相似相对。</p>
  <p id="aKj">又彼比丘。<a id="a-Kk"></a>观业报法。<a id="a-Kl"></a>犹如彼珠。<a id="a-Km"></a>譬如有珠。<a id="a-Kn"></a>其珠有瑕。<a id="a-Ko"></a>不普清净。<a id="a-Kp"></a>非一切门而不鲜白。<a id="a-Kq"></a>不任钻穿。<a id="a-Kr"></a>不任修治。<a id="a-Ks"></a>一切人见则不钻叹。<a id="a-Kt"></a>非王王等所应畜用。<a id="a-Ku"></a>如是如是。<a id="a-Kv"></a>彼外道法。<a id="a-Kw"></a>是相似法。<a id="a-Kx"></a>如有瑕珠。<a id="a-Ky"></a>所言瑕者。<a id="a-Kz"></a>谓身见瑕。<a id="a-L0"></a>戒取疑瑕。<a id="a-L1"></a>非一切门。<a id="a-L2"></a>唯是地狱饿鬼畜生三趣之门。<a id="a-L3"></a>非是好法。<a id="a-L4"></a>又亦不与无漏相应。<a id="a-L5"></a>不任钻穿。<a id="a-L6"></a>非答难法。<a id="a-L7"></a>非是法师法钻所穿。<a id="a-L8"></a>非王王等所应畜用。<a id="a-L9"></a>八富伽罗正法道行。<a id="a-LA"></a>是心之王。<a id="a-LB"></a>彼外道珠。<a id="a-LC"></a>非其所应。<a id="a-LD"></a>如是等法。<a id="a-LE"></a>相似相对。<a id="a-LF"></a>非法瑕珠若系人咽如是之人。<a id="a-LG"></a>彼相似珠。<a id="a-LH"></a>用系咽已。<a id="a-LI"></a>在于地狱饿鬼畜生。<a id="a-LJ"></a>无始以来生死流转。<a id="a-LK"></a>彼比丘。<a id="a-LL"></a>如是观察珠相似珠。<a id="a-LM"></a>譬如世间有琉璃珠。<a id="a-LN"></a>似毗琉璃。<a id="a-LO"></a>有人见之。<a id="a-LP"></a>谓毗琉璃。<a id="a-LQ"></a>愚痴凡夫亦复如是。<a id="a-LR"></a>彼比丘。<a id="a-LS"></a>如是谛知法非法已。<a id="a-LT"></a>得第七地。<a id="a-LU"></a>彼地夜叉。<a id="a-LV"></a>见彼比丘。<a id="a-LW"></a>清净持戒得第七地。<a id="a-LX"></a>转复欢喜。<a id="a-LY"></a>如是传闻虚空夜叉。<a id="a-LZ"></a>虚空夜叉闻四大王。<a id="a-La"></a>彼四大王闻四天王。<a id="a-Lb"></a>彼四天王如是传闻三十三天。<a id="a-Lc"></a>三十三天如是复向帝释王说。<a id="a-Ld"></a>彼帝释王次第复向炎摩天说。<a id="a-Le"></a>彼炎摩天展转复闻兜率陀天。<a id="a-Lf"></a>兜率陀天如是具白弥勒世尊弥勒世尊告化应天。<a id="a-Lg"></a>彼化应天复向他化自在天说。<a id="a-Lh"></a>作如是言。<a id="a-Li"></a>阎浮提中。<a id="a-Lj"></a>某善男子。<a id="a-Lk"></a>如是次第。<a id="a-Ll"></a>如前所说。</p>
  <p id="aLm">又修行者。<a id="a-Ln"></a>内心思惟。<a id="a-Lo"></a>随顺正法。<a id="a-Lp"></a>观察法行。<a id="a-Lq"></a>云何比丘。<a id="a-Lr"></a>观业报法。<a id="a-Ls"></a>第十一者。<a id="a-Lt"></a>名为无作。<a id="a-Lu"></a>是色所摄。<a id="a-Lv"></a>一切法中。<a id="a-Lw"></a>与色相应。<a id="a-Lx"></a>若人受戒。<a id="a-Ly"></a>一发戒已。<a id="a-Lz"></a>若睡若闷。<a id="a-M0"></a>失心癫狂。<a id="a-M1"></a>如是善法。<a id="a-M2"></a>相续转行。<a id="a-M3"></a>譬如河流流常不断。<a id="a-M4"></a>如是之人。<a id="a-M5"></a>若睡若闷失心癫狂。<a id="a-M6"></a>如是无作。<a id="a-M7"></a>常流不断。<a id="a-M8"></a>无作名色。<a id="a-M9"></a>不可见对。<a id="a-MA"></a>彼复云何。<a id="a-MB"></a>色业所摄。<a id="a-MC"></a>此无作色。<a id="a-MD"></a>乃是一切善法之柱。<a id="a-ME"></a>此如是等十一种色。</p>
 </body>
</html>