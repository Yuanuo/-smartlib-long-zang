<!doctype html>
<html id="z3IBUPybC" data-ver="1581">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十四</h1>
  <h2 id="a2">观天品第六之三</h2>
  <p id="a3">复次比丘。<a id="a-4"></a>观四天王三地住处。<a id="a-5"></a>一一业果。<a id="a-6"></a>具观察已。<a id="a-7"></a>观第四处。<a id="a-8"></a>彼以闻慧观三箜篌天。<a id="a-9"></a>有十种地。<a id="a-A"></a>何等为十。<a id="a-B"></a>一名乾陀罗。<a id="a-C"></a>二名应声。<a id="a-D"></a>三名喜乐。<a id="a-E"></a>四名探水。<a id="a-F"></a>五名白身。<a id="a-G"></a>六名共娱乐。<a id="a-H"></a>七名喜乐行。<a id="a-I"></a>八名共行。<a id="a-J"></a>九名化生。<a id="a-K"></a>十名集行。<a id="a-L"></a>是为三箜篌天十地住处。<a id="a-M"></a>比丘如是。<a id="a-N"></a>分别观察彼业果报。<a id="a-O"></a>以何业故生此天处。<a id="a-P"></a>即以闻慧见箜篌天。<a id="a-Q"></a>修行善业。<a id="a-R"></a>生彼天中。<a id="a-S"></a>得相似果。<a id="a-T"></a>第一地处。<a id="a-U"></a>名乾陀罗。<a id="a-V"></a>众生何业生于此天。<a id="a-W"></a>若有众生。<a id="a-X"></a>信心修身。<a id="a-Y"></a>以园林地。<a id="a-Z"></a>或甘蔗田。<a id="a-a"></a>或庵罗林。<a id="a-b"></a>美果之林。<a id="a-c"></a>施与众僧。<a id="a-d"></a>令僧受用。<a id="a-e"></a>此人命终。<a id="a-f"></a>生乾陀罗天。<a id="a-g"></a>受无量乐。<a id="a-h"></a>以天栴檀。<a id="a-i"></a>牛头栴檀。<a id="a-j"></a>以涂其身。<a id="a-k"></a>无量天女。<a id="a-l"></a>围绕娱乐。<a id="a-m"></a>种种庄严。<a id="a-n"></a>种种色貌。<a id="a-o"></a>善知歌舞戏笑之法。<a id="a-p"></a>游戏园林。<a id="a-q"></a>及诸华池。<a id="a-r"></a>游戏受乐。<a id="a-s"></a>身服天衣。<a id="a-t"></a>华鬘自严。<a id="a-u"></a>心相爱乐。<a id="a-v"></a>其华香气。<a id="a-w"></a>熏百由旬。<a id="a-x"></a>天诸玉女。<a id="a-y"></a>闻此香气。<a id="a-z"></a>皆大欢喜。<a id="a-10"></a>百倍纵逸。<a id="a-11"></a>瞻仰天子。<a id="a-12"></a>欲情无厌。<a id="a-13"></a>无量种法。<a id="a-14"></a>百倍恭敬。<a id="a-15"></a>如是天子。<a id="a-16"></a>心意恣逸。<a id="a-17"></a>欲乐自娱。<a id="a-18"></a>有诸河流。<a id="a-19"></a>一名宝流河。<a id="a-1A"></a>二名波流河。<a id="a-1B"></a>三名金流河。<a id="a-1C"></a>四名酒流河。<a id="a-1D"></a>五名美流河。<a id="a-1E"></a>六名流沫笑河。<a id="a-1F"></a>如是诸河。<a id="a-1G"></a>鹅鸭鸳鸯。<a id="a-1H"></a>出众妙音。<a id="a-1I"></a>于河两岸。<a id="a-1J"></a>多有园林。<a id="a-1K"></a>其林郁映。<a id="a-1L"></a>众鸟杂色。<a id="a-1M"></a>七宝庄严。<a id="a-1N"></a>出和雅音。<a id="a-1O"></a>甚可爱乐。<a id="a-1P"></a>诸天女众。<a id="a-1Q"></a>出妙歌音。<a id="a-1R"></a>闻众鸟声。<a id="a-1S"></a>百倍增欲。<a id="a-1T"></a>不乐余音。<a id="a-1U"></a>闻已欢喜。<a id="a-1V"></a>受无量乐。<a id="a-1W"></a>七音具足。<a id="a-1X"></a>柔软相应。<a id="a-1Y"></a>河中众鸟。<a id="a-1Z"></a>天女歌戏。<a id="a-1a"></a>饮天甘露。<a id="a-1b"></a>无有醉乱。<a id="a-1c"></a>与诸天女。<a id="a-1d"></a>欢娱受乐。<a id="a-1e"></a>于众宝山。<a id="a-1f"></a>金毗琉璃颇梨山峰。<a id="a-1g"></a>园林池河。<a id="a-1h"></a>流泉莲花。<a id="a-1i"></a>众鸟严饰。<a id="a-1j"></a>复与天女。<a id="a-1k"></a>游于青色毗琉璃地。<a id="a-1l"></a>种种众华。<a id="a-1m"></a>遍覆其地。<a id="a-1n"></a>于此地中。<a id="a-1o"></a>游戏受乐。<a id="a-1p"></a>以善业故。<a id="a-1q"></a>天乐成就。<a id="a-1r"></a>如是比丘。<a id="a-1s"></a>以闻智慧。<a id="a-1t"></a>观天乐已。<a id="a-1u"></a>而说颂曰。</p>
  <p id="a1v">五根常受乐　　欲境所诳惑</p>
  <p id="a1w">欲火未曾有　　须臾间厌足</p>
  <p id="a1x">一一诸境界　　处处见天女</p>
  <p id="a1y">一切胜境界　　欲火焰炽然</p>
  <p id="a1z">若合若离散　　或说或忆念</p>
  <p id="a20">以天女因缘　　火起烧天人</p>
  <p id="a21">火法和合有　　不合则不生</p>
  <p id="a22">若合若不合　　欲火常炽然</p>
  <p id="a23">因缘不合故　　火远则不烧</p>
  <p id="a24">欲火无远近　　常烧害众生</p>
  <p id="a25">以意想薪力　　邪忆念所使</p>
  <p id="a26">爱油投欲火　　焚烧愚痴人</p>
  <p id="a27">若以火烧身　　烧已须臾灭</p>
  <p id="a28">名色离散已　　欲火犹不灭</p>
  <p id="a29">欲火烧众生　　过于火烧人</p>
  <p id="a2A">欲火害虽甚　　而人不生厌</p>
  <p id="a2B">五根因缘起　　缘于五境界</p>
  <p id="a2C">爱风之所吹　　欲火烧众生</p>
  <p id="a2D">从忆念燧生　　由境界增长</p>
  <p id="a2E">虽非可见法　　烧人过炽火</p>
  <p id="a2F">欲火亦如是　　增长过炽然</p>
  <p id="a2G">如是欲所盲　　贪着于欲乐</p>
  <p id="a2H">火则有光明　　欲火闇所覆</p>
  <p id="a2I">是欲如怨毒　　智人应舍离</p>
  <p id="a2J">如是比丘。<a id="a-2K"></a>观于欲火焚烧天人。<a id="a-2L"></a>心生悲愍。<a id="a-2M"></a>见其过故。<a id="a-2N"></a>不乐天乐。<a id="a-2O"></a>如是乾陀罗天。<a id="a-2P"></a>受种种乐。<a id="a-2Q"></a>乃至爱善业尽。<a id="a-2R"></a>从天命终。<a id="a-2S"></a>有余善业。<a id="a-2T"></a>不堕地狱饿鬼畜生。<a id="a-2U"></a>得受人身。<a id="a-2V"></a>多有田封大富饶财。<a id="a-2W"></a>以余业故。</p>
  <p id="a2X">复次比丘。<a id="a-2Y"></a>知业果报。<a id="a-2Z"></a>观箜篌天所住境界。<a id="a-2a"></a>彼以闻慧。<a id="a-2b"></a>观箜篌天第二地处。<a id="a-2c"></a>名曰应声。<a id="a-2d"></a>众生何业生于彼处。<a id="a-2e"></a>彼以闻慧。<a id="a-2f"></a>见有众生正行善业。<a id="a-2g"></a>为邪见人说一偈法。<a id="a-2h"></a>令其心净。<a id="a-2i"></a>清凉信佛。<a id="a-2j"></a>是人命终。<a id="a-2k"></a>生应声天。<a id="a-2l"></a>受五欲乐。<a id="a-2m"></a>游戏天河。<a id="a-2n"></a>莲华池中。<a id="a-2o"></a>金毗琉璃。<a id="a-2p"></a>颇梨山峰。<a id="a-2q"></a>乾闼婆音。<a id="a-2r"></a>诸天女众。<a id="a-2s"></a>种种庄严。<a id="a-2t"></a>歌舞戏笑。<a id="a-2u"></a>端正无比。<a id="a-2v"></a>围绕天子。<a id="a-2w"></a>增长喜乐。<a id="a-2x"></a>游戏山峰。<a id="a-2y"></a>受种种乐。<a id="a-2z"></a>天鬘末香。<a id="a-30"></a>庄严其身。<a id="a-31"></a>无量境界。<a id="a-32"></a>以自娱乐。<a id="a-33"></a>又游山峪。<a id="a-34"></a>金山园林。<a id="a-35"></a>游戏受乐。<a id="a-36"></a>有诸金山。<a id="a-37"></a>所谓瞻婆帝山。<a id="a-38"></a>无影之山。<a id="a-39"></a>一切乐山。<a id="a-3A"></a>心意化山。<a id="a-3B"></a>如是等山。<a id="a-3C"></a>众宝庄严。<a id="a-3D"></a>金园林庄严。<a id="a-3E"></a>诸天众等。<a id="a-3F"></a>欢喜歌颂。<a id="a-3G"></a>游于山峰。<a id="a-3H"></a>乃至众水。<a id="a-3I"></a>众莲华池。<a id="a-3J"></a>其水清净。<a id="a-3K"></a>凉美净洁。<a id="a-3L"></a>以为庄严。<a id="a-3M"></a>众鸟纵逸。<a id="a-3N"></a>出妙音声。<a id="a-3O"></a>其山住处。<a id="a-3P"></a>甚可爱乐。<a id="a-3Q"></a>受自业报。<a id="a-3R"></a>游戏受乐。<a id="a-3S"></a>天女围绕。<a id="a-3T"></a>种种众鸟。<a id="a-3U"></a>出众妙音。<a id="a-3V"></a>众蜂欲音。<a id="a-3W"></a>游戏天子。<a id="a-3X"></a>所住林殿。<a id="a-3Y"></a>与众天女。<a id="a-3Z"></a>受第一乐。<a id="a-3a"></a>如是地天。<a id="a-3b"></a>所受之乐。<a id="a-3c"></a>乃至爱善业尽。<a id="a-3d"></a>从天还退。<a id="a-3e"></a>随业流转。<a id="a-3f"></a>受诸生死。<a id="a-3g"></a>或生地狱饿鬼畜生。<a id="a-3h"></a>若有余业。<a id="a-3i"></a>得受人身。<a id="a-3j"></a>生于大姓豪富第一。<a id="a-3k"></a>人所敬重。<a id="a-3l"></a>身口意善。<a id="a-3m"></a>眷属坚固。<a id="a-3n"></a>奴婢僮客。<a id="a-3o"></a>皆悉具足。<a id="a-3p"></a>以余业故。</p>
  <p id="a3q">复次比丘。<a id="a-3r"></a>知业果报。<a id="a-3s"></a>观三箜篌天所住之地。<a id="a-3t"></a>彼以闻慧。<a id="a-3u"></a>见箜篌天第三地处。<a id="a-3v"></a>名曰喜乐。<a id="a-3w"></a>众生何业生于彼处。<a id="a-3x"></a>彼以闻慧。<a id="a-3y"></a>见此众生修行善业。<a id="a-3z"></a>以净信心。<a id="a-40"></a>施人美饮。<a id="a-41"></a>或施行人清净美水。<a id="a-42"></a>令其安乐。<a id="a-43"></a>或覆泉井。<a id="a-44"></a>恐诸蛇毒蜘蛛虫蚁堕于井中。<a id="a-45"></a>行人饮之。<a id="a-46"></a>而致苦恼。<a id="a-47"></a>以是因缘。<a id="a-48"></a>覆盖泉井。<a id="a-49"></a>不求恩分。<a id="a-4A"></a>为福德故。<a id="a-4B"></a>彼人命终。<a id="a-4C"></a>生三箜篌天喜乐地中。<a id="a-4D"></a>生彼天已。<a id="a-4E"></a>其身光明。<a id="a-4F"></a>如第二日。<a id="a-4G"></a>以善业故。<a id="a-4H"></a>遍身庄严。<a id="a-4I"></a>游戏山峪。<a id="a-4J"></a>泉池流水。<a id="a-4K"></a>与诸天女。<a id="a-4L"></a>同心共游。<a id="a-4M"></a>端正少年。<a id="a-4N"></a>无有苦老。<a id="a-4O"></a>无量色声香味爱触。<a id="a-4P"></a>受五欲乐。<a id="a-4Q"></a>其地山林多有七宝。<a id="a-4R"></a>以为林树。<a id="a-4S"></a>无萎林等。<a id="a-4T"></a>其林众花。<a id="a-4U"></a>未曾萎变。<a id="a-4V"></a>香气常熏。<a id="a-4W"></a>金影树林。<a id="a-4X"></a>金枝弥覆。<a id="a-4Y"></a>毗琉璃峰。<a id="a-4Z"></a>以为庄严。<a id="a-4a"></a>孔雀众鸟。<a id="a-4b"></a>俱翅罗鸟。<a id="a-4c"></a>七宝羽翼。<a id="a-4d"></a>出美妙音。<a id="a-4e"></a>自观身相。<a id="a-4f"></a>心生悦乐。<a id="a-4g"></a>所谓杂色羽翼。<a id="a-4h"></a>随天所念。<a id="a-4i"></a>出美妙音。<a id="a-4j"></a>闻其声已。<a id="a-4k"></a>各各皆发希有之心。<a id="a-4l"></a>此鸟能知我心所念。<a id="a-4m"></a>随意出声。<a id="a-4n"></a>其音美妙。<a id="a-4o"></a>于鸟口中。<a id="a-4p"></a>出甘露饮。<a id="a-4q"></a>相续不断。<a id="a-4r"></a>众鸟饮之。<a id="a-4s"></a>十倍纵逸。<a id="a-4t"></a>心生欢喜。<a id="a-4u"></a>口出百种功德之音。<a id="a-4v"></a>其音庄严。<a id="a-4w"></a>功德胜妙。<a id="a-4x"></a>闻种种鸟歌众妙音。<a id="a-4y"></a>爱欲之心。<a id="a-4z"></a>百倍放逸。<a id="a-50"></a>心生欢乐。<a id="a-51"></a>复有众鸟。<a id="a-52"></a>名嘴游戏。<a id="a-53"></a>于铃网内。<a id="a-54"></a>出众妙音。<a id="a-55"></a>其音清妙。<a id="a-56"></a>与铃音合。<a id="a-57"></a>不可分别。<a id="a-58"></a>和合出声。<a id="a-59"></a>两倍转妙。<a id="a-5A"></a>复有众鸟。<a id="a-5B"></a>名曰岸行。<a id="a-5C"></a>住于河岸。<a id="a-5D"></a>金莲华中。<a id="a-5E"></a>流出香饮。<a id="a-5F"></a>复有众鸟。<a id="a-5G"></a>名曰影游。<a id="a-5H"></a>随其行处。<a id="a-5I"></a>地则同色。<a id="a-5J"></a>复有众鸟。<a id="a-5K"></a>名曰轮鸟。<a id="a-5L"></a>若此轮鸟。<a id="a-5M"></a>戏行所近。<a id="a-5N"></a>令诸天女。<a id="a-5O"></a>端正殊妙。<a id="a-5P"></a>过先百倍。<a id="a-5Q"></a>无量林中。<a id="a-5R"></a>游戏受乐。<a id="a-5S"></a>未曾断绝。<a id="a-5T"></a>随念成就。<a id="a-5U"></a>第一胜乐。<a id="a-5V"></a>清净无比。<a id="a-5W"></a>无量天女。<a id="a-5X"></a>而自围绕。<a id="a-5Y"></a>游戏林中。<a id="a-5Z"></a>或游山峰。<a id="a-5a"></a>乘空趣于金毗琉璃山顶。<a id="a-5b"></a>众莲华池。<a id="a-5c"></a>鹅鸭鸳鸯。<a id="a-5d"></a>其水清净。<a id="a-5e"></a>如毗琉璃。<a id="a-5f"></a>香水湛然。<a id="a-5g"></a>充满其中。<a id="a-5h"></a>于游戏处。<a id="a-5i"></a>众香流水。<a id="a-5j"></a>诸林香气。<a id="a-5k"></a>悉皆普熏。<a id="a-5l"></a>无量金树。<a id="a-5m"></a>毗琉璃树。<a id="a-5n"></a>围绕彼山。<a id="a-5o"></a>其地柔软。<a id="a-5p"></a>举足下足。<a id="a-5q"></a>蹈之随平。<a id="a-5r"></a>于此地中。<a id="a-5s"></a>与诸天女。<a id="a-5t"></a>游戏其中。<a id="a-5u"></a>皆共娱乐。<a id="a-5v"></a>目视爱色。<a id="a-5w"></a>无量百千。<a id="a-5x"></a>种种妙色。<a id="a-5y"></a>无量百千。<a id="a-5z"></a>可爱妙声。<a id="a-60"></a>无量百千。<a id="a-61"></a>种种妙香。<a id="a-62"></a>如是诸根。<a id="a-63"></a>受无量乐。<a id="a-64"></a>乃至爱善业尽。<a id="a-65"></a>从此命终。<a id="a-66"></a>若有余善。<a id="a-67"></a>不堕地狱饿鬼畜生。<a id="a-68"></a>得受人身。<a id="a-69"></a>常得安乐。<a id="a-6A"></a>王所爱重。<a id="a-6B"></a>众人所念。<a id="a-6C"></a>以余业故。</p>
  <p id="a6D">复次比丘。<a id="a-6E"></a>知业果报。<a id="a-6F"></a>观箜篌天。<a id="a-6G"></a>彼以闻慧。<a id="a-6H"></a>见箜篌天第四地处。<a id="a-6I"></a>名曰探水。<a id="a-6J"></a>众生何业生于彼处。<a id="a-6K"></a>彼以闻慧。<a id="a-6L"></a>见此众生。<a id="a-6M"></a>修行善业。<a id="a-6N"></a>信心悲心。<a id="a-6O"></a>润益之心。<a id="a-6P"></a>见病困者。<a id="a-6Q"></a>其命临终。<a id="a-6R"></a>咽喉之中。<a id="a-6S"></a>啒啒出声。<a id="a-6T"></a>余命未尽。<a id="a-6U"></a>施其浆饮。<a id="a-6V"></a>或施其财。<a id="a-6W"></a>以续彼命。<a id="a-6X"></a>是人以此善业因缘。<a id="a-6Y"></a>命终生于三箜篌天探水之地。<a id="a-6Z"></a>受天快乐。<a id="a-6a"></a>光明威德。<a id="a-6b"></a>如帝释王。<a id="a-6c"></a>诸天女众。<a id="a-6d"></a>周匝围绕。<a id="a-6e"></a>常受快乐。<a id="a-6f"></a>受自业报。<a id="a-6g"></a>过无量时。<a id="a-6h"></a>见无量林。<a id="a-6i"></a>无量河流。<a id="a-6j"></a>诸天女众。<a id="a-6k"></a>相随入林。<a id="a-6l"></a>林名摩利。<a id="a-6m"></a>无量河水。<a id="a-6n"></a>莲华浴池。<a id="a-6o"></a>以为庄严。<a id="a-6p"></a>天诸音乐。<a id="a-6q"></a>出妙音声。<a id="a-6r"></a>多有天女。<a id="a-6s"></a>欢喜娱乐。<a id="a-6t"></a>于其林中。<a id="a-6u"></a>多有华果。<a id="a-6v"></a>乾闼婆音。<a id="a-6w"></a>众鸟之音。<a id="a-6x"></a>其林宝树。<a id="a-6y"></a>曼陀罗林。<a id="a-6z"></a>俱舍耶林。<a id="a-70"></a>不破坏林。<a id="a-71"></a>常欢喜林。<a id="a-72"></a>正欢喜林。<a id="a-73"></a>如意香林。<a id="a-74"></a>如是华香。<a id="a-75"></a>普熏一切。<a id="a-76"></a>诸天女众。<a id="a-77"></a>随天所念。<a id="a-78"></a>于摩利林。<a id="a-79"></a>既游戏已。<a id="a-7A"></a>向五华林。<a id="a-7B"></a>互相娱乐。<a id="a-7C"></a>其林众鸟。<a id="a-7D"></a>名曰宿命。<a id="a-7E"></a>见诸天众。<a id="a-7F"></a>而说颂曰。</p>
  <p id="a7G">福德可爱乐　　能得胜果报</p>
  <p id="a7H">是故应修福　　无及福船筏</p>
  <p id="a7I">福德藏无尽　　福德亲无上</p>
  <p id="a7J">福德如明灯　　亦如慈父母</p>
  <p id="a7K">福德至天中　　福能至善道</p>
  <p id="a7L">人能修福故　　天上受福乐</p>
  <p id="a7M">若人修胜福　　常得生乐处</p>
  <p id="a7N">是故应修福　　无及福德乐</p>
  <p id="a7O">利益于二世　　爱敬及财物</p>
  <p id="a7P">常观此二因　　是名福德乐</p>
  <p id="a7Q">福德恒随身　　如影常不离</p>
  <p id="a7R">福为第一乐　　无福无乐报</p>
  <p id="a7S">若天福德尽　　退已随业生</p>
  <p id="a7T">世间善恶果　　是故应修福</p>
  <p id="a7U">我于天世间　　今受畜生身</p>
  <p id="a7V">无福因缘故　　自业之所欺</p>
  <p id="a7W">若无福调伏　　常行于恶道</p>
  <p id="a7X">其人无安乐　　如沙不出油</p>
  <p id="a7Y">愚人为心欺　　远离于福德</p>
  <p id="a7Z">其人不得乐　　众苦常不断</p>
  <p id="a7a">是人数数生　　数数还退没</p>
  <p id="a7b">以天行放逸　　彼天乐无常</p>
  <p id="a7c">业网系众生　　痴爱之所诳</p>
  <p id="a7d">无始生死来　　流转如水轮</p>
  <p id="a7e">诸天退没时　　具受大苦恼</p>
  <p id="a7f">地狱众苦毒　　不得以为比</p>
  <p id="a7g">天乐必有退　　如何不觉悟</p>
  <p id="a7h">不见死灭故　　贪着世间乐</p>
  <p id="a7i">诸世间生灭　　不可以数知</p>
  <p id="a7j">而人莫能厌　　为爱之所欺</p>
  <p id="a7k">时诸天众。<a id="a-7l"></a>闻鸟说法。<a id="a-7m"></a>心少忆念。<a id="a-7n"></a>还复放逸。<a id="a-7o"></a>为心所使。<a id="a-7p"></a>行于爱欲。<a id="a-7q"></a>于彼林中。<a id="a-7r"></a>五乐音声。<a id="a-7s"></a>歌舞戏笑。<a id="a-7t"></a>以自娱乐。<a id="a-7u"></a>为放逸火。<a id="a-7v"></a>烧境界薪。<a id="a-7w"></a>一一住处。<a id="a-7x"></a>一一园林。<a id="a-7y"></a>一一山峰。<a id="a-7z"></a>一一宫殿。<a id="a-80"></a>一一华池。<a id="a-81"></a>与诸天女。<a id="a-82"></a>游戏其中。<a id="a-83"></a>受五欲乐。<a id="a-84"></a>于此天中。<a id="a-85"></a>受天快乐。<a id="a-86"></a>乃至爱善业尽。<a id="a-87"></a>从天命终。<a id="a-88"></a>随业流转。<a id="a-89"></a>若有余善。<a id="a-8A"></a>不堕地狱饿鬼畜生。<a id="a-8B"></a>得受人身。<a id="a-8C"></a>从生至终。<a id="a-8D"></a>不遭病苦。<a id="a-8E"></a>无有恼乱。<a id="a-8F"></a>人所爱敬。<a id="a-8G"></a>生好国土。<a id="a-8H"></a>离于饥渴。<a id="a-8I"></a>色貌端正。<a id="a-8J"></a>以余业故。</p>
  <p id="a8K">复次比丘。<a id="a-8L"></a>知业果报。<a id="a-8M"></a>观箜篌天。<a id="a-8N"></a>彼以闻慧。<a id="a-8O"></a>见箜篌天第五住处。<a id="a-8P"></a>名曰白身。<a id="a-8Q"></a>众生何业。<a id="a-8R"></a>生于彼处。<a id="a-8S"></a>若有众生。<a id="a-8T"></a>识于福田。<a id="a-8U"></a>以净信心。<a id="a-8V"></a>见有佛塔风雨所坏。<a id="a-8W"></a>若僧房舍。<a id="a-8X"></a>以福德心。<a id="a-8Y"></a>涂饰治补。<a id="a-8Z"></a>以正信心。<a id="a-8a"></a>知业果报。<a id="a-8b"></a>作已随喜。<a id="a-8c"></a>复教他人。<a id="a-8d"></a>令治故塔。<a id="a-8e"></a>是人命终。<a id="a-8f"></a>生白身天。<a id="a-8g"></a>生彼天者。<a id="a-8h"></a>服白色衣。<a id="a-8i"></a>如珂如雪。<a id="a-8j"></a>如拘牟头华。<a id="a-8k"></a>十六分中不及其一。<a id="a-8l"></a>所住宫殿。<a id="a-8m"></a>亦复如是。<a id="a-8n"></a>一切白光。<a id="a-8o"></a>其身鲜白。<a id="a-8p"></a>游戏诸林。<a id="a-8q"></a>珊瑚树林。<a id="a-8r"></a>出众妙香。<a id="a-8s"></a>种种乐音。<a id="a-8t"></a>歌舞戏笑。<a id="a-8u"></a>受天快乐。<a id="a-8v"></a>入珊瑚林。<a id="a-8w"></a>其林多有众鸟音声。<a id="a-8x"></a>光明庄严。<a id="a-8y"></a>有大势力。<a id="a-8z"></a>光明赤色。<a id="a-90"></a>诸色中上。<a id="a-91"></a>本身鲜白。<a id="a-92"></a>以树赤光。<a id="a-93"></a>身皆赤色。<a id="a-94"></a>互相瞻视。<a id="a-95"></a>各作是言。<a id="a-96"></a>我等本色。<a id="a-97"></a>皆悉不现。<a id="a-98"></a>更生异色。<a id="a-99"></a>此树色赤。<a id="a-9A"></a>可至余林。<a id="a-9B"></a>即与天女。<a id="a-9C"></a>入毗琉璃林。<a id="a-9D"></a>其林青色。<a id="a-9E"></a>如阎浮提。<a id="a-9F"></a>仰观虚空。<a id="a-9G"></a>令诸天身皆失白色。<a id="a-9H"></a>其树青光。<a id="a-9I"></a>悉覆天身。<a id="a-9J"></a>所有众鸟。<a id="a-9K"></a>及诸莲华。<a id="a-9L"></a>悉亦青色。<a id="a-9M"></a>时诸天子。<a id="a-9N"></a>与诸天女。<a id="a-9O"></a>而自围绕。<a id="a-9P"></a>作天伎乐。<a id="a-9Q"></a>游戏歌舞。<a id="a-9R"></a>久受天乐。<a id="a-9S"></a>五欲自娱。<a id="a-9T"></a>经于久时。<a id="a-9U"></a>复诣银林。<a id="a-9V"></a>纵逸游戏。<a id="a-9W"></a>其银林中。<a id="a-9X"></a>一切严饰。<a id="a-9Y"></a>皆为白色。<a id="a-9Z"></a>白宝莲华。<a id="a-9a"></a>白宝众鸟。<a id="a-9b"></a>是白身天。<a id="a-9c"></a>入此林中。<a id="a-9d"></a>犹如乳中见月色像。<a id="a-9e"></a>久住此林。<a id="a-9f"></a>游戏受乐。<a id="a-9g"></a>天众伎乐。<a id="a-9h"></a>不可譬喻。<a id="a-9i"></a>舍此林已。<a id="a-9j"></a>诣众杂林。<a id="a-9k"></a>其林种种诸树庄严。<a id="a-9l"></a>或有金树。<a id="a-9m"></a>或有银树。<a id="a-9n"></a>或琉璃树。<a id="a-9o"></a>种种色叶。<a id="a-9p"></a>以为庄严。<a id="a-9q"></a>此天身色。<a id="a-9r"></a>亦复如是。<a id="a-9s"></a>生种种色。<a id="a-9t"></a>于此林中。<a id="a-9u"></a>与诸天女。<a id="a-9v"></a>多时游戏。<a id="a-9w"></a>复舍此林。<a id="a-9x"></a>诣金山峰。<a id="a-9y"></a>名曰普遍。<a id="a-9z"></a>其金山峰。<a id="a-A0"></a>七宝庄严。<a id="a-A1"></a>乘彼山顶。<a id="a-A2"></a>悉见须弥山王眷属。<a id="a-A3"></a>六万金山。<a id="a-A4"></a>须弥山王。<a id="a-A5"></a>住在其中。<a id="a-A6"></a>复至普眼山。<a id="a-A7"></a>上彼山已。<a id="a-A8"></a>久时游戏。<a id="a-A9"></a>多诸流水。<a id="a-AA"></a>河池庄严。<a id="a-AB"></a>周遍园林。<a id="a-AC"></a>多有众鸟。<a id="a-AD"></a>出妙音声。<a id="a-AE"></a>白身天等于普眼山。<a id="a-AF"></a>久受天乐。<a id="a-AG"></a>与诸天女。<a id="a-AH"></a>游戏受乐。<a id="a-AI"></a>舍彼山已。<a id="a-AJ"></a>复往上于大围山顶。<a id="a-AK"></a>复有异天。<a id="a-AL"></a>来在此山。<a id="a-AM"></a>共集游戏。<a id="a-AN"></a>时白身天。<a id="a-AO"></a>与诸天众。<a id="a-AP"></a>游戏受乐。<a id="a-AQ"></a>天伎乐音。<a id="a-AR"></a>甚可爱乐。<a id="a-AS"></a>受乐尽时。<a id="a-AT"></a>如灯油尽。<a id="a-AU"></a>其光则灭。<a id="a-AV"></a>犹如日没。<a id="a-AW"></a>其明亦灭。<a id="a-AX"></a>天亦如是。<a id="a-AY"></a>业尽还退。<a id="a-AZ"></a>随其本业。<a id="a-Aa"></a>生于地狱饿鬼畜生。<a id="a-Ab"></a>若生人中。<a id="a-Ac"></a>其身鲜白。<a id="a-Ad"></a>如藕丝色。<a id="a-Ae"></a>生于北天汉国土等。<a id="a-Af"></a>皆悉好色鲜泽具足。<a id="a-Ag"></a>受第一乐。<a id="a-Ah"></a>统领人民。<a id="a-Ai"></a>以余业故。</p>
  <p id="aAj">复次比丘。<a id="a-Ak"></a>知业果报。<a id="a-Al"></a>观箜篌天所住之地。<a id="a-Am"></a>彼以闻慧。<a id="a-An"></a>见箜篌天第六地处。<a id="a-Ao"></a>名共游戏。<a id="a-Ap"></a>众生何业生于彼处。<a id="a-Aq"></a>彼以闻慧。<a id="a-Ar"></a>见此众生信心持戒。<a id="a-As"></a>同为法义。<a id="a-At"></a>和合共会。<a id="a-Au"></a>持戒布施。<a id="a-Av"></a>以是因缘。<a id="a-Aw"></a>此诸人等。<a id="a-Ax"></a>从此命终。<a id="a-Ay"></a>生共游戏天。<a id="a-Az"></a>生彼天已。<a id="a-B0"></a>福德成就。<a id="a-B1"></a>皆共一心。<a id="a-B2"></a>和合受乐。<a id="a-B3"></a>游戏行食。<a id="a-B4"></a>皆共爱乐。<a id="a-B5"></a>境界悦乐。<a id="a-B6"></a>五乐音声。<a id="a-B7"></a>戏笑歌舞欢娱受乐。<a id="a-B8"></a>诸天女众。<a id="a-B9"></a>种种庄严。<a id="a-BA"></a>种种珍宝。<a id="a-BB"></a>庄严山地。<a id="a-BC"></a>游戏其中。<a id="a-BD"></a>受自业果。<a id="a-BE"></a>毗琉璃珠。<a id="a-BF"></a>以为栏楯。<a id="a-BG"></a>种种众宝。<a id="a-BH"></a>鹅鸭鸳鸯。<a id="a-BI"></a>庄严其河。<a id="a-BJ"></a>种种宝树。<a id="a-BK"></a>庄严河岸。<a id="a-BL"></a>诸天女众。<a id="a-BM"></a>围绕游戏。<a id="a-BN"></a>诣真珠河。<a id="a-BO"></a>于其河中。<a id="a-BP"></a>无量流饮。<a id="a-BQ"></a>清净香洁。<a id="a-BR"></a>白真珠沙。<a id="a-BS"></a>以布其底。<a id="a-BT"></a>真金为泥。<a id="a-BU"></a>多有金鱼。<a id="a-BV"></a>无量宝珠。<a id="a-BW"></a>庄严鱼身。<a id="a-BX"></a>其河两岸。<a id="a-BY"></a>黄金为树。<a id="a-BZ"></a>毗琉璃宝。<a id="a-Ba"></a>以为其叶。<a id="a-Bb"></a>毗琉璃树。<a id="a-Bc"></a>黄金为叶。<a id="a-Bd"></a>一切华果。<a id="a-Be"></a>妙色具足。<a id="a-Bf"></a>华果常敷。<a id="a-Bg"></a>众鸟游戏。<a id="a-Bh"></a>常怀悦乐。<a id="a-Bi"></a>闻其音声。<a id="a-Bj"></a>皆生爱乐。<a id="a-Bk"></a>若以目视。<a id="a-Bl"></a>见之心悦。<a id="a-Bm"></a>彼诸天子。<a id="a-Bn"></a>常怀欢喜。<a id="a-Bo"></a>复往诣于本所住处婆求水中。<a id="a-Bp"></a>宝树枝叶。<a id="a-Bq"></a>如屋如殿。<a id="a-Br"></a>其地柔软。<a id="a-Bs"></a>随足上下。<a id="a-Bt"></a>如天青宝。<a id="a-Bu"></a>往返游戏。<a id="a-Bv"></a>众莲华林。<a id="a-Bw"></a>以为庄严。<a id="a-Bx"></a>平正广博。<a id="a-By"></a>种种众鸟。<a id="a-Bz"></a>妙宝庄严。<a id="a-C0"></a>或有金地。<a id="a-C1"></a>毗琉璃树。<a id="a-C2"></a>枝如罗网。<a id="a-C3"></a>以为宫宅。<a id="a-C4"></a>多众华香。<a id="a-C5"></a>众蜂围绕。<a id="a-C6"></a>以为庄严。<a id="a-C7"></a>天子天女。<a id="a-C8"></a>充满其中。<a id="a-C9"></a>受天乐报。<a id="a-CA"></a>复往泉水。<a id="a-CB"></a>园林浴池。<a id="a-CC"></a>其林众鸟。<a id="a-CD"></a>游戏水中。<a id="a-CE"></a>其身金色。<a id="a-CF"></a>充满其中。<a id="a-CG"></a>出妙音声。<a id="a-CH"></a>河泉流水。<a id="a-CI"></a>清净香洁。<a id="a-CJ"></a>往注金山。<a id="a-CK"></a>出种种音。<a id="a-CL"></a>诸天女等。<a id="a-CM"></a>于其河侧。<a id="a-CN"></a>手执金华。<a id="a-CO"></a>围绕天子。<a id="a-CP"></a>娱乐受乐。<a id="a-CQ"></a>以华相扑。<a id="a-CR"></a>以为喜乐。<a id="a-CS"></a>经于多时。<a id="a-CT"></a>复与诸天。<a id="a-CU"></a>诣于欲林。<a id="a-CV"></a>于彼林中。<a id="a-CW"></a>如是一切。<a id="a-CX"></a>放逸覆心。<a id="a-CY"></a>其林众鸟。<a id="a-CZ"></a>恣于果味。<a id="a-Ca"></a>众蜂色貌。<a id="a-Cb"></a>如毗琉璃。<a id="a-Cc"></a>恣于华味。<a id="a-Cd"></a>俱翅罗鸟。<a id="a-Ce"></a>心常醉逸。<a id="a-Cf"></a>犹如春时。<a id="a-Cg"></a>河岸众鸟。<a id="a-Ch"></a>醉于美饮。<a id="a-Ci"></a>如是天子。<a id="a-Cj"></a>五欲恣意。<a id="a-Ck"></a>诸天女众。<a id="a-Cl"></a>见诸天子。<a id="a-Cm"></a>欲心充满。<a id="a-Cn"></a>如是女人。<a id="a-Co"></a>无有余乐。<a id="a-Cp"></a>胜于欲乐。<a id="a-Cq"></a>如是女人。<a id="a-Cr"></a>欲味念欲。<a id="a-Cs"></a>依止于欲。<a id="a-Ct"></a>自性念欲。<a id="a-Cu"></a>常念天子。<a id="a-Cv"></a>心不舍离。<a id="a-Cw"></a>若见天子。<a id="a-Cx"></a>与诸天女。<a id="a-Cy"></a>娱乐受乐。<a id="a-Cz"></a>百倍惛醉。<a id="a-D0"></a>如是受乐。<a id="a-D1"></a>乃至爱善业尽。<a id="a-D2"></a>从天命终。<a id="a-D3"></a>随业流转。<a id="a-D4"></a>堕于地狱饿鬼畜生。<a id="a-D5"></a>若生人中。<a id="a-D6"></a>还与眷属。<a id="a-D7"></a>同生一国。<a id="a-D8"></a>同业修福。<a id="a-D9"></a>以余业故。<a id="a-DA"></a>皆悉巨富。<a id="a-DB"></a>皆行善业。<a id="a-DC"></a>一切皆共同受一业。<a id="a-DD"></a>同处受生。<a id="a-DE"></a>其人善恶。<a id="a-DF"></a>皆悉同受。<a id="a-DG"></a>无有差别。<a id="a-DH"></a>以余业故。</p>
  <p id="aDI">复次比丘。<a id="a-DJ"></a>知业果报。<a id="a-DK"></a>观箜篌天所住之地。<a id="a-DL"></a>彼以闻慧。<a id="a-DM"></a>见箜篌天第七地处。<a id="a-DN"></a>名乐游戏。<a id="a-DO"></a>若人持戒。<a id="a-DP"></a>化诸众生。<a id="a-DQ"></a>令心净信。<a id="a-DR"></a>劝今欢喜。<a id="a-DS"></a>或教布施。<a id="a-DT"></a>或教持戒。<a id="a-DU"></a>信于福田。<a id="a-DV"></a>具功德处。<a id="a-DW"></a>是人命终。<a id="a-DX"></a>生乐游戏天。<a id="a-DY"></a>身具光明。<a id="a-DZ"></a>即自思惟。<a id="a-Da"></a>我以何业来生此处。<a id="a-Db"></a>即自念知。<a id="a-Dc"></a>我于前世。<a id="a-Dd"></a>于人中时布施。<a id="a-De"></a>此人为我知识。<a id="a-Df"></a>同为福德。<a id="a-Dg"></a>以是因缘。<a id="a-Dh"></a>生此天中。<a id="a-Di"></a>忆念如是。<a id="a-Dj"></a>沙门知识。<a id="a-Dk"></a>教化力故。<a id="a-Dl"></a>令我布施。<a id="a-Dm"></a>发清净心。<a id="a-Dn"></a>是故我今生游戏天。<a id="a-Do"></a>即时回顾。<a id="a-Dp"></a>见诸天女。<a id="a-Dq"></a>如莲华林。<a id="a-Dr"></a>众妙色相。<a id="a-Ds"></a>具足庄严。<a id="a-Dt"></a>见之心着。<a id="a-Du"></a>不复念本毫微之善。<a id="a-Dv"></a>生放逸地。<a id="a-Dw"></a>爱着五欲。<a id="a-Dx"></a>受天触乐。<a id="a-Dy"></a>见诸天女无量妙色。<a id="a-Dz"></a>心生恋着。<a id="a-E0"></a>无始流转。<a id="a-E1"></a>欲火所然。<a id="a-E2"></a>犹如猛火。<a id="a-E3"></a>焚烧枯林。<a id="a-E4"></a>欲火所然。<a id="a-E5"></a>亦复如是。<a id="a-E6"></a>诸天女众。<a id="a-E7"></a>向诸天子。<a id="a-E8"></a>口出香气。<a id="a-E9"></a>遍其住处。<a id="a-EA"></a>手执莲华。<a id="a-EB"></a>无量庄严。<a id="a-EC"></a>诣天子所。<a id="a-ED"></a>天子天女无量欲乐。<a id="a-EE"></a>共相娱乐。<a id="a-EF"></a>受五欲乐。<a id="a-EG"></a>比丘如是。<a id="a-EH"></a>观放逸已。<a id="a-EI"></a>厌离生死。<a id="a-EJ"></a>于生死苦大怖畏处。<a id="a-EK"></a>生怯弱心。<a id="a-EL"></a>而说颂曰。</p>
  <p id="aEM">苦乐法初起　　则忘久苦乐</p>
  <p id="aEN">譬如初日朝　　则无有先日</p>
  <p id="aEO">云何天世间　　现在受天乐</p>
  <p id="aEP">不知当退没　　一切皆归尽</p>
  <p id="aEQ">如蜜在棘林　　亦如杂毒饭</p>
  <p id="aER">诸乐亦如是　　不觉退没苦</p>
  <p id="aES">天中上妙欲　　受之无厌足</p>
  <p id="aET">天中诸爱力　　大乐自覆心</p>
  <p id="aEU">爱火烧众生　　求乐不可得</p>
  <p id="aEV">若得离爱欲　　一心行为乐</p>
  <p id="aEW">无我离欲人　　能至涅槃城</p>
  <p id="aEX">是人初后净　　从乐得乐处</p>
  <p id="aEY">若人断爱结　　令心无遗余</p>
  <p id="aEZ">善摄于心意　　不受一切法</p>
  <p id="aEa">知应作不作　　彼人常得乐</p>
  <p id="aEb">若能断爱河　　得脱生死流</p>
  <p id="aEc">勇健者能度　　必至涅槃城</p>
  <p id="aEd">爱者则无乐　　三毒和合故</p>
  <p id="aEe">若能解脱欲　　是名清净乐</p>
  <p id="aEf">如是比丘。<a id="a-Eg"></a>观放逸行天爱火增长。<a id="a-Eh"></a>生悲愍心。<a id="a-Ei"></a>是时彼天。<a id="a-Ej"></a>与诸天女。<a id="a-Ek"></a>诣香烟林游戏之处。<a id="a-El"></a>天女围绕。<a id="a-Em"></a>种种音声。<a id="a-En"></a>歌舞戏笑。<a id="a-Eo"></a>娱乐受乐。<a id="a-Ep"></a>或行虚空。<a id="a-Eq"></a>如鸟飞翔天女围绕。<a id="a-Er"></a>有乘鹅殿。<a id="a-Es"></a>有乘鹅鸟。<a id="a-Et"></a>有行于地。<a id="a-Eu"></a>多有天女。<a id="a-Ev"></a>歌赞音颂。<a id="a-Ew"></a>身皆安乐。<a id="a-Ex"></a>无有疲惓。<a id="a-Ey"></a>诣香烟林。<a id="a-Ez"></a>见彼林中。<a id="a-F0"></a>先住诸天。<a id="a-F1"></a>生大欢喜。<a id="a-F2"></a>和合共集。<a id="a-F3"></a>戏笑音声。<a id="a-F4"></a>第一欢悦。<a id="a-F5"></a>于香烟林无量音声。<a id="a-F6"></a>充满其中。<a id="a-F7"></a>箫笛箜篌。<a id="a-F8"></a>种种鼓乐。<a id="a-F9"></a>天女庄严。<a id="a-FA"></a>衣璎珞具。<a id="a-FB"></a>出众妙声。<a id="a-FC"></a>歌笑之音。<a id="a-FD"></a>诸河流水。<a id="a-FE"></a>出种种音。<a id="a-FF"></a>众宝色鸟。<a id="a-FG"></a>种种形色。<a id="a-FH"></a>天诸歌音。<a id="a-FI"></a>闻者悦乐。<a id="a-FJ"></a>遍满林中。<a id="a-FK"></a>其林多有天诸药草。<a id="a-FL"></a>凤鸟泉池。<a id="a-FM"></a>华果具足。<a id="a-FN"></a>于此戏处。<a id="a-FO"></a>受五欲乐。<a id="a-FP"></a>复与天女眷属围绕。<a id="a-FQ"></a>诣须弥山辩才峰间。<a id="a-FR"></a>于彼山中。<a id="a-FS"></a>众莲华池。<a id="a-FT"></a>园林具足。<a id="a-FU"></a>其山峰中。<a id="a-FV"></a>毗楼勒天王之所住处。<a id="a-FW"></a>无量天女所共围绕。<a id="a-FX"></a>观诸众生。<a id="a-FY"></a>所作事业。<a id="a-FZ"></a>法以非法。<a id="a-Fa"></a>几许众生行于法行。<a id="a-Fb"></a>几许众生行于非法。<a id="a-Fc"></a>作何业故。<a id="a-Fd"></a>利益世间。<a id="a-Fe"></a>作何业故。<a id="a-Ff"></a>不益世间。<a id="a-Fg"></a>以何令彼正法增长。<a id="a-Fh"></a>非法减少。<a id="a-Fi"></a>云何令魔军众减少。<a id="a-Fj"></a>勇健阿修罗恼乱龙等。<a id="a-Fk"></a>皆悉损减。<a id="a-Fl"></a>如是护世天王。<a id="a-Fm"></a>于辨才山。<a id="a-Fn"></a>去峰不远。<a id="a-Fo"></a>日所行道。<a id="a-Fp"></a>毗留勒天王。<a id="a-Fq"></a>观其光明。<a id="a-Fr"></a>修行何法。<a id="a-Fs"></a>有此光明。<a id="a-Ft"></a>照于世间。<a id="a-Fu"></a>思惟观日。<a id="a-Fv"></a>行道光明。<a id="a-Fw"></a>若世间人。<a id="a-Fx"></a>顺法修行。<a id="a-Fy"></a>拥护正法。<a id="a-Fz"></a>如法增长。<a id="a-G0"></a>日光清净。<a id="a-G1"></a>时节随顺。<a id="a-G2"></a>光明照曜。<a id="a-G3"></a>五谷成熟。<a id="a-G4"></a>人无疾病。<a id="a-G5"></a>若行非法。<a id="a-G6"></a>则日无光明。<a id="a-G7"></a>五谷不登。<a id="a-G8"></a>人民疾病。<a id="a-G9"></a>如是皆由法非法力。<a id="a-GA"></a>得增上果。<a id="a-GB"></a>日之光明。<a id="a-GC"></a>非无因缘。<a id="a-GD"></a>光明无等。<a id="a-GE"></a>行须弥侧。<a id="a-GF"></a>故名大明。<a id="a-GG"></a>毗留勒天王。<a id="a-GH"></a>因见日已。<a id="a-GI"></a>观诸世间。<a id="a-GJ"></a>彼诸天众。<a id="a-GK"></a>欢喜受乐。<a id="a-GL"></a>见此大明。<a id="a-GM"></a>行山峰间。<a id="a-GN"></a>光明威德。<a id="a-GO"></a>百倍欢喜。<a id="a-GP"></a>毗留勒天王。<a id="a-GQ"></a>观世间已。<a id="a-GR"></a>见天光明威德增胜。<a id="a-GS"></a>心生欢喜。<a id="a-GT"></a>而说颂曰。</p>
  <p id="aGU">三种作善业　　有三种三因</p>
  <p id="aGV">三时三地处　　三功德三果</p>
  <p id="aGW">不盗常行施　　而行于正法</p>
  <p id="aGX">实忍善相应　　一切天中生</p>
  <p id="aGY">具足天庄严　　天鬘自严身</p>
  <p id="aGZ">如是天中乐　　皆由善业因</p>
  <p id="aGa">若放逸众生　　不行于善业</p>
  <p id="aGb">如是愚痴人　　不得生天中</p>
  <p id="aGc">人中作善业　　人作业成就</p>
  <p id="aGd">以是业报故　　得生此天中</p>
  <p id="aGe">若有爱自身　　欲受于乐果</p>
  <p id="aGf">作大福德因　　得生天世间</p>
  <p id="aGg">若于诸天中　　受上中下乐</p>
  <p id="aGh">如是三种乐　　福德因缘故</p>
  <p id="aGi">若人作诸业　　随业有增减</p>
  <p id="aGj">如是随诸业　　天中受乐报</p>
  <p id="aGk">时毗留勒天王。<a id="a-Gl"></a>观诸天众说是偈已。<a id="a-Gm"></a>与诸天众。<a id="a-Gn"></a>游戏山峰。<a id="a-Go"></a>园林浴池。<a id="a-Gp"></a>华果地处。<a id="a-Gq"></a>种种众鸟。<a id="a-Gr"></a>出妙音声。<a id="a-Gs"></a>多诸天众。<a id="a-Gt"></a>目视山谷。<a id="a-Gu"></a>心生爱乐。<a id="a-Gv"></a>受六欲乐。<a id="a-Gw"></a>贪于六境。<a id="a-Gx"></a>放逸游戏。<a id="a-Gy"></a>五乐音声。<a id="a-Gz"></a>于莲华池游戏之处。<a id="a-H0"></a>或游饮河毗琉璃林泉池庄严。<a id="a-H1"></a>皆共游戏。<a id="a-H2"></a>乃至爱善业尽。<a id="a-H3"></a>从天命终。<a id="a-H4"></a>随业受报。<a id="a-H5"></a>堕于地狱饿鬼畜生。<a id="a-H6"></a>若生人中。<a id="a-H7"></a>智慧辩才。<a id="a-H8"></a>为世导师。<a id="a-H9"></a>人所信受。<a id="a-HA"></a>以余业故。</p>
  <p id="aHB">复次比丘。<a id="a-HC"></a>知业果报。<a id="a-HD"></a>观三箜篌。<a id="a-HE"></a>天所住之地彼以闻慧。<a id="a-HF"></a>见箜篌天。<a id="a-HG"></a>第八地处名曰共游。<a id="a-HH"></a>众生何业。<a id="a-HI"></a>生于彼处。<a id="a-HJ"></a>彼以闻慧。<a id="a-HK"></a>见此众生。<a id="a-HL"></a>信心修行。<a id="a-HM"></a>持戒布施。<a id="a-HN"></a>法会听法。<a id="a-HO"></a>佐助经营。<a id="a-HP"></a>劝助随喜。<a id="a-HQ"></a>深心善心。<a id="a-HR"></a>以净信心。<a id="a-HS"></a>如是思惟。<a id="a-HT"></a>此人福德。<a id="a-HU"></a>我亦如是。<a id="a-HV"></a>念当修福。<a id="a-HW"></a>是人命终。<a id="a-HX"></a>生共游天。<a id="a-HY"></a>随喜施故。<a id="a-HZ"></a>无量境界。<a id="a-Ha"></a>心生爱乐。<a id="a-Hb"></a>其园林中。<a id="a-Hc"></a>种种音声。<a id="a-Hd"></a>游戏受乐。<a id="a-He"></a>其池四岸。<a id="a-Hf"></a>毗琉璃珠。<a id="a-Hg"></a>以为栏楯。<a id="a-Hh"></a>金华遍覆。<a id="a-Hi"></a>种种众鸟。<a id="a-Hj"></a>出妙音声。<a id="a-Hk"></a>与诸天女。<a id="a-Hl"></a>而共游戏。<a id="a-Hm"></a>其园林中。<a id="a-Hn"></a>俱翅罗鸟。<a id="a-Ho"></a>孔雀庄严。<a id="a-Hp"></a>与诸天女。<a id="a-Hq"></a>游戏受乐。<a id="a-Hr"></a>其诸莲华。<a id="a-Hs"></a>琉璃为茎。<a id="a-Ht"></a>黄金为叶。<a id="a-Hu"></a>金刚为台。<a id="a-Hv"></a>游戏其中。<a id="a-Hw"></a>于美林中。<a id="a-Hx"></a>众果具足。<a id="a-Hy"></a>与诸天女。<a id="a-Hz"></a>饮于美味。<a id="a-I0"></a>受五欲乐。<a id="a-I1"></a>或行山峰毗琉璃地。<a id="a-I2"></a>其地平正。<a id="a-I3"></a>或游山王。<a id="a-I4"></a>河泉流水。<a id="a-I5"></a>清净无垢。<a id="a-I6"></a>清凉快乐。<a id="a-I7"></a>与诸天女。<a id="a-I8"></a>游戏其中。<a id="a-I9"></a>或游渡济。<a id="a-IA"></a>真珠为沙。<a id="a-IB"></a>以布其地。<a id="a-IC"></a>清净水中。<a id="a-ID"></a>而自游戏。<a id="a-IE"></a>或有楼阁。<a id="a-IF"></a>七宝庄严。<a id="a-IG"></a>高峻广大。<a id="a-IH"></a>或有伎乐。<a id="a-II"></a>与诸天女。<a id="a-IJ"></a>游戏受乐。<a id="a-IK"></a>或有意树。<a id="a-IL"></a>宝铃妙声。<a id="a-IM"></a>以为庄严。<a id="a-IN"></a>或有林中。<a id="a-IO"></a>六时具足。<a id="a-IP"></a>与诸亲友。<a id="a-IQ"></a>及天女众。<a id="a-IR"></a>常受快乐。<a id="a-IS"></a>或有七宝。<a id="a-IT"></a>以为其地。<a id="a-IU"></a>上此山已。<a id="a-IV"></a>观余天众。<a id="a-IW"></a>如是种种。<a id="a-IX"></a>不可譬喻。<a id="a-IY"></a>自业所化。<a id="a-IZ"></a>受天快乐。<a id="a-Ia"></a>如是诸天。<a id="a-Ib"></a>爱乐放逸。<a id="a-Ic"></a>不知厌足。<a id="a-Id"></a>眼爱无量种种妙色。<a id="a-Ie"></a>不知厌足。<a id="a-If"></a>耳鼻舌身意。<a id="a-Ig"></a>贪于声香味触及法。<a id="a-Ih"></a>亦复如是。<a id="a-Ii"></a>如是六根。<a id="a-Ij"></a>染爱六境。<a id="a-Ik"></a>不知厌足。<a id="a-Il"></a>随得境界。<a id="a-Im"></a>爱心转增。<a id="a-In"></a>如火益薪。<a id="a-Io"></a>随得境界。<a id="a-Ip"></a>无量增长。<a id="a-Iq"></a>爱覆诸天。<a id="a-Ir"></a>不识真乐。<a id="a-Is"></a>受如是等无量天乐。<a id="a-It"></a>乃至爱善业尽。<a id="a-Iu"></a>从天命终。<a id="a-Iv"></a>若无善业。<a id="a-Iw"></a>堕于地狱饿鬼畜生。<a id="a-Ix"></a>若生人间。<a id="a-Iy"></a>同集一众。<a id="a-Iz"></a>或入大海。<a id="a-J0"></a>商贾求财。<a id="a-J1"></a>或同一城。<a id="a-J2"></a>或在山中。<a id="a-J3"></a>同一村落。<a id="a-J4"></a>或同一业。<a id="a-J5"></a>或复亲友。<a id="a-J6"></a>或同一王。<a id="a-J7"></a>大富自在。<a id="a-J8"></a>以余业故。</p>
  <p id="aJ9">复次比丘。<a id="a-JA"></a>知业果报。<a id="a-JB"></a>观三箜篌天第九住处。<a id="a-JC"></a>名曰化生。<a id="a-JD"></a>众生何业而生彼处。<a id="a-JE"></a>彼以闻慧。<a id="a-JF"></a>知此众生。<a id="a-JG"></a>起大悲心。<a id="a-JH"></a>见有众生。<a id="a-JI"></a>饥馑所逼。<a id="a-JJ"></a>投没深水。<a id="a-JK"></a>欲自丧身。<a id="a-JL"></a>救此溺人。<a id="a-JM"></a>爱之若子。<a id="a-JN"></a>悲心救护。<a id="a-JO"></a>是人命终。<a id="a-JP"></a>生于天上。<a id="a-JQ"></a>随此天子所近天女。<a id="a-JR"></a>加趺而坐。<a id="a-JS"></a>从其怀中。<a id="a-JT"></a>忽然化生。<a id="a-JU"></a>时天父母。<a id="a-JV"></a>即生子想。<a id="a-JW"></a>天子生已。<a id="a-JX"></a>生父母想。<a id="a-JY"></a>父母爱子。<a id="a-JZ"></a>亦如阎浮提人。<a id="a-Ja"></a>如是天中。<a id="a-Jb"></a>从坐化生。<a id="a-Jc"></a>爱之弥甚。<a id="a-Jd"></a>语天子言。<a id="a-Je"></a>汝善果报。<a id="a-Jf"></a>从我化生。<a id="a-Jg"></a>我与汝乐。<a id="a-Jh"></a>我今将汝游戏一切诸园林中。<a id="a-Ji"></a>诸莲华池。<a id="a-Jj"></a>及游山顶。<a id="a-Jk"></a>金网所覆。<a id="a-Jl"></a>泉流浴池。<a id="a-Jm"></a>树枝弥覆。<a id="a-Jn"></a>莲华池中。<a id="a-Jo"></a>金色莲华。<a id="a-Jp"></a>众蜂庄严。<a id="a-Jq"></a>清净流水。<a id="a-Jr"></a>及诸饮河。<a id="a-Js"></a>种种美味。<a id="a-Jt"></a>恣意共汝游戏受乐。<a id="a-Ju"></a>天子白言。<a id="a-Jv"></a>我今生此。<a id="a-Jw"></a>得善果报。<a id="a-Jx"></a>生值父母。<a id="a-Jy"></a>我今供养。<a id="a-Jz"></a>时天父母。<a id="a-K0"></a>即将天子。<a id="a-K1"></a>诣两阎浮檀林。<a id="a-K2"></a>与诸天女。<a id="a-K3"></a>至彼林中。<a id="a-K4"></a>见阎浮檀树。<a id="a-K5"></a>华果郁茂。<a id="a-K6"></a>其香普熏。<a id="a-K7"></a>满五由旬。<a id="a-K8"></a>以华遍散种种妙色。<a id="a-K9"></a>青赤黄紫。<a id="a-KA"></a>种种形色。<a id="a-KB"></a>长短方圆。<a id="a-KC"></a>以此众华。<a id="a-KD"></a>庄严其身。<a id="a-KE"></a>如天发旋。<a id="a-KF"></a>时天父母。<a id="a-KG"></a>语其子言。<a id="a-KH"></a>此两阎浮檀林。<a id="a-KI"></a>欢喜花敷。<a id="a-KJ"></a>若风动树。<a id="a-KK"></a>其华遍散。<a id="a-KL"></a>一切天众。<a id="a-KM"></a>汝今可于此林游戏。<a id="a-KN"></a>与天女众。<a id="a-KO"></a>而自娱乐。<a id="a-KP"></a>相随游戏。<a id="a-KQ"></a>说是语已。<a id="a-KR"></a>与诸天众。<a id="a-KS"></a>共入彼林。<a id="a-KT"></a>见众天鸟。<a id="a-KU"></a>名曰命唤。<a id="a-KV"></a>即以偈颂。<a id="a-KW"></a>赞天子曰。</p>
  <p id="aKX">善来汝贤士　　从作善业生</p>
  <p id="aKY">护持七种戒　　今得如是果</p>
  <p id="aKZ">持戒果安乐　　天中受果报</p>
  <p id="aKa">持戒如船筏　　能度生死津</p>
  <p id="aKb">若人戒水净　　澡浴勇健心</p>
  <p id="aKc">阎浮檀金花　　天中自澡洁</p>
  <p id="aKd">持戒为种子　　修种种戒行</p>
  <p id="aKe">游戏于天中　　汝今乐成就</p>
  <p id="aKf">若人调伏心　　常以戒庄严</p>
  <p id="aKg">彼人得天处　　受无量快乐</p>
  <p id="aKh">若人作善业　　从乐生乐处</p>
  <p id="aKi">游戏于天宫　　持戒增长故</p>
  <p id="aKj">乘于尸罗阶　　增长于智慧</p>
  <p id="aKk">此人至善道　　智慧善业故</p>
  <p id="aKl">是故常持戒　　布施智慧财</p>
  <p id="aKm">常离于破戒　　是避刀火毒</p>
  <p id="aKn">如是善护戒　　将人至善道</p>
  <p id="aKo">若离于持戒　　则无安乐处</p>
  <p id="aKp">如是命鸟偈赞天子。<a id="a-Kq"></a>令心喜悦。<a id="a-Kr"></a>天子闻已。<a id="a-Ks"></a>心生欢喜。<a id="a-Kt"></a>即与其父。<a id="a-Ku"></a>共入林中。<a id="a-Kv"></a>其林皆以如意之树。<a id="a-Kw"></a>以为庄严。<a id="a-Kx"></a>犹如日光。<a id="a-Ky"></a>庄严奇特。<a id="a-Kz"></a>无量百千树林和合。<a id="a-L0"></a>流泉浴池庄严其林。<a id="a-L1"></a>毗琉璃树。<a id="a-L2"></a>真金庄严。<a id="a-L3"></a>无量爱乐。<a id="a-L4"></a>初生天子。<a id="a-L5"></a>见此林树。<a id="a-L6"></a>生大欢喜。<a id="a-L7"></a>游彼林中。<a id="a-L8"></a>见诸天女。<a id="a-L9"></a>无所系属。<a id="a-LA"></a>时诸天女。<a id="a-LB"></a>见此天子。<a id="a-LC"></a>独游林中。<a id="a-LD"></a>容貌端严。<a id="a-LE"></a>未有天女。<a id="a-LF"></a>皆疾走诣此天子所。<a id="a-LG"></a>戏笑歌舞。<a id="a-LH"></a>作天伎乐。<a id="a-LI"></a>时彼天子。<a id="a-LJ"></a>既舍父母。<a id="a-LK"></a>欲心所覆。<a id="a-LL"></a>诣天女众。<a id="a-LM"></a>共相娱乐。<a id="a-LN"></a>欢喜无比。<a id="a-LO"></a>天众伎乐。<a id="a-LP"></a>受乐成就。<a id="a-LQ"></a>于金银毗琉璃车磲马瑙宝山峰中。<a id="a-LR"></a>园林浴池。<a id="a-LS"></a>真珠为沙。<a id="a-LT"></a>以布其地。<a id="a-LU"></a>天莲华池。<a id="a-LV"></a>种种众鸟。<a id="a-LW"></a>以为庄严。<a id="a-LX"></a>与诸天女。<a id="a-LY"></a>处处游行。<a id="a-LZ"></a>游戏受乐。<a id="a-La"></a>一一山中。<a id="a-Lb"></a>一一河中。<a id="a-Lc"></a>一一流水。<a id="a-Ld"></a>与诸天女。<a id="a-Le"></a>游戏受乐。<a id="a-Lf"></a>观察如是希有事已。<a id="a-Lg"></a>共天女众。<a id="a-Lh"></a>欢娱受乐。<a id="a-Li"></a>乃至爱善业尽。<a id="a-Lj"></a>从天命终。<a id="a-Lk"></a>随业流转。<a id="a-Ll"></a>堕于地狱饿鬼畜生。<a id="a-Lm"></a>若生人中。<a id="a-Ln"></a>或作国王。<a id="a-Lo"></a>或为大臣。<a id="a-Lp"></a>为一切人之所爱念。<a id="a-Lq"></a>颜貌端正。<a id="a-Lr"></a>以余业故。</p>
  <p id="aLs">复次比丘。<a id="a-Lt"></a>知业果报。<a id="a-Lu"></a>观三箜篌天所住之地。<a id="a-Lv"></a>彼以闻慧。<a id="a-Lw"></a>见箜篌天有第十地。<a id="a-Lx"></a>名曰正行。<a id="a-Ly"></a>众生何业而生彼处。<a id="a-Lz"></a>彼见闻知。<a id="a-M0"></a>若有众生。<a id="a-M1"></a>行于善业。<a id="a-M2"></a>见人亡破。<a id="a-M3"></a>为他抄掠。<a id="a-M4"></a>救令得脱。<a id="a-M5"></a>或于旷野崄处。<a id="a-M6"></a>教人正道。<a id="a-M7"></a>或疑怖处。<a id="a-M8"></a>令他安隐。<a id="a-M9"></a>利益众生。<a id="a-MA"></a>善行三业。<a id="a-MB"></a>净身口意。<a id="a-MC"></a>是人命终。<a id="a-MD"></a>生正行天。<a id="a-ME"></a>生彼天已。<a id="a-MF"></a>其身光明。<a id="a-MG"></a>犹如满月。<a id="a-MH"></a>其光明曜。<a id="a-MI"></a>六根常受五欲之乐。<a id="a-MJ"></a>常自娱乐。<a id="a-MK"></a>无量天女。<a id="a-ML"></a>以为供养。<a id="a-MM"></a>身服天衣。<a id="a-MN"></a>及着天鬘。<a id="a-MO"></a>常行游戏。<a id="a-MP"></a>园林华池。<a id="a-MQ"></a>入颇梨林。<a id="a-MR"></a>其林皆悉是颇梨树。<a id="a-MS"></a>普出光明。<a id="a-MT"></a>以为严饰。<a id="a-MU"></a>华果具足。<a id="a-MV"></a>其叶光泽。<a id="a-MW"></a>犹如云母。<a id="a-MX"></a>果如明镜。<a id="a-MY"></a>其相方正。<a id="a-MZ"></a>是时天子。<a id="a-Ma"></a>入毗留博叉林。<a id="a-Mb"></a>见百千身。<a id="a-Mc"></a>皆悉端正。<a id="a-Md"></a>涂香末香。<a id="a-Me"></a>华鬘庄严。<a id="a-Mf"></a>百倍踊跃。<a id="a-Mg"></a>谓余天众悉不如己。<a id="a-Mh"></a>时毗留博叉。<a id="a-Mi"></a>入彼林中。<a id="a-Mj"></a>观诸世间。<a id="a-Mk"></a>以林势力。<a id="a-Ml"></a>毗留博叉。<a id="a-Mm"></a>于此林中。<a id="a-Mn"></a>见空行夜叉地行夜叉及阎浮提法非法相。<a id="a-Mo"></a>见增长果。<a id="a-Mp"></a>于颇梨树。<a id="a-Mq"></a>见人行法。<a id="a-Mr"></a>心则欢喜。<a id="a-Ms"></a>见行非法。<a id="a-Mt"></a>心则不悦。<a id="a-Mu"></a>毗留博叉。<a id="a-Mv"></a>见法非法。<a id="a-Mw"></a>向帝释说。<a id="a-Mx"></a>于夜叉所。<a id="a-My"></a>知阎浮提人若善不善。<a id="a-Mz"></a>时彼天子。<a id="a-N0"></a>于此林中。<a id="a-N1"></a>受五欲乐。<a id="a-N2"></a>乃至爱善业尽。<a id="a-N3"></a>堕于地狱饿鬼畜生。<a id="a-N4"></a>若生人中。<a id="a-N5"></a>于法城内。<a id="a-N6"></a>生于正见。<a id="a-N7"></a>大长者家。<a id="a-N8"></a>大富饶财。<a id="a-N9"></a>以余业故。</p>
  <p id="aNA">复次比丘。<a id="a-NB"></a>知业果报。<a id="a-NC"></a>观三箜篌天已。<a id="a-ND"></a>观四大天王天。<a id="a-NE"></a>名曰行天。<a id="a-NF"></a>绕须弥山王。<a id="a-NG"></a>住于宫殿。<a id="a-NH"></a>外道说言。<a id="a-NI"></a>曜及星宿。<a id="a-NJ"></a>粗略而说。<a id="a-NK"></a>三十六亿众生。<a id="a-NL"></a>何业生于彼处。<a id="a-NM"></a>彼以闻慧。<a id="a-NN"></a>见此众生。<a id="a-NO"></a>持七种戒。<a id="a-NP"></a>身戒口戒。<a id="a-NQ"></a>身三种戒。<a id="a-NR"></a>口四种戒。<a id="a-NS"></a>生于彼处。<a id="a-NT"></a>得增上果。<a id="a-NU"></a>以众生作善不善业因缘故。<a id="a-NV"></a>现善恶相。<a id="a-NW"></a>日月星宿。<a id="a-NX"></a>名曰行天。<a id="a-NY"></a>绕须弥山。<a id="a-NZ"></a>虚空持风。<a id="a-Na"></a>名曰风轮。<a id="a-Nb"></a>为增上缘。<a id="a-Nc"></a>转持日月星宿。<a id="a-Nd"></a>绕于须弥山王。<a id="a-Ne"></a>于彼天中。<a id="a-Nf"></a>二护世天。<a id="a-Ng"></a>一名提头赖吒。<a id="a-Nh"></a>二名毗沙门。<a id="a-Ni"></a>此诸天众。<a id="a-Nj"></a>与二大天王。<a id="a-Nk"></a>游四天下。<a id="a-Nl"></a>种种摩尼。<a id="a-Nm"></a>以为宫殿。<a id="a-Nn"></a>青黄赤白。<a id="a-No"></a>如前所说。<a id="a-Np"></a>与行天众游戏空中。<a id="a-Nq"></a>受五欲乐。<a id="a-Nr"></a>如意自娱乃至爱善业尽。<a id="a-Ns"></a>堕于地狱饿鬼畜生。<a id="a-Nt"></a>若得为人。<a id="a-Nu"></a>常乐游行一切国土。<a id="a-Nv"></a>设无因缘。<a id="a-Nw"></a>常游诸国。<a id="a-Nx"></a>或受安乐。<a id="a-Ny"></a>或受苦恼。<a id="a-Nz"></a>以余习故。<a id="a-O0"></a>余戒力故。</p>
  <p id="aO1">复次比丘。<a id="a-O2"></a>知业果报。<a id="a-O3"></a>观四大天王。<a id="a-O4"></a>更无余地。<a id="a-O5"></a>作如是念。<a id="a-O6"></a>四天王天。<a id="a-O7"></a>无量无边。<a id="a-O8"></a>如是尽观于须弥山四面受乐。<a id="a-O9"></a>右绕游行。<a id="a-OA"></a>日月游行。<a id="a-OB"></a>绕须弥山。<a id="a-OC"></a>随在何方。<a id="a-OD"></a>须弥山王。<a id="a-OE"></a>则有影现。<a id="a-OF"></a>人说为夜。<a id="a-OG"></a>阎浮提北。<a id="a-OH"></a>名曰风轮。<a id="a-OI"></a>持北方星。<a id="a-OJ"></a>轮转不没。<a id="a-OK"></a>风轮持故。<a id="a-OL"></a>诸外道等。<a id="a-OM"></a>见此辰星。<a id="a-ON"></a>北斗七星。<a id="a-OO"></a>常现不没。<a id="a-OP"></a>便谓此星能持一切世间国土。<a id="a-OQ"></a>不如实知。<a id="a-OR"></a>不知风力之所持也。<a id="a-OS"></a>如是外道。<a id="a-OT"></a>少分有知。<a id="a-OU"></a>比丘如实观。<a id="a-OV"></a>四天王天。<a id="a-OW"></a>厌离生死。<a id="a-OX"></a>见天退苦。<a id="a-OY"></a>观已厌离。<a id="a-OZ"></a>生死无常。<a id="a-Oa"></a>一切破坏。<a id="a-Ob"></a>一切变动。<a id="a-Oc"></a>一切别离。<a id="a-Od"></a>一切业藏。<a id="a-Oe"></a>诸业流转。<a id="a-Of"></a>如是比丘。<a id="a-Og"></a>以闻知见。<a id="a-Oh"></a>复次行者。<a id="a-Oi"></a>内观于法。<a id="a-Oj"></a>顺法修行。<a id="a-Ok"></a>一切愚痴凡夫。<a id="a-Ol"></a>贪着欲乐。<a id="a-Om"></a>为爱所缚。<a id="a-On"></a>为求生天而修梵行。<a id="a-Oo"></a>欲受天乐。<a id="a-Op"></a>如是比丘。<a id="a-Oq"></a>深生厌离。<a id="a-Or"></a>不乐不着。<a id="a-Os"></a>不修不味。<a id="a-Ot"></a>观诸乐已。<a id="a-Ou"></a>以闻智慧。<a id="a-Ov"></a>见彼比丘。<a id="a-Ow"></a>能与魔诤。<a id="a-Ox"></a>欲度生死海。<a id="a-Oy"></a>得第十七地。<a id="a-Oz"></a>地神夜叉。<a id="a-P0"></a>闻已欢喜。<a id="a-P1"></a>告虚空神。<a id="a-P2"></a>空行夜叉。<a id="a-P3"></a>闻已欢喜。<a id="a-P4"></a>告四天王。<a id="a-P5"></a>如前所说。<a id="a-P6"></a>次第乃至无量光天。<a id="a-P7"></a>阎浮提中。<a id="a-P8"></a>某村某邑。<a id="a-P9"></a>某城某国。<a id="a-PA"></a>某种姓中。<a id="a-PB"></a>某善男子。<a id="a-PC"></a>名字某甲。<a id="a-PD"></a>以信出家。<a id="a-PE"></a>剃除须发。<a id="a-PF"></a>而被法服。<a id="a-PG"></a>与魔共战。<a id="a-PH"></a>欲出诸有。<a id="a-PI"></a>如是无量光天。<a id="a-PJ"></a>闻已欢喜。<a id="a-PK"></a>告余天曰。<a id="a-PL"></a>阎浮提人。<a id="a-PM"></a>顺行正法。<a id="a-PN"></a>我今随喜。<a id="a-PO"></a>此人发心。<a id="a-PP"></a>欲出生死。<a id="a-PQ"></a>与魔共战。<a id="a-PR"></a>持戒正行。<a id="a-PS"></a>欲与魔战。<a id="a-PT"></a>减损魔军。<a id="a-PU"></a>增长如来所说正法。</p>
 </body>
</html>