<!doctype html>
<html id="z3IBURmbi" data-ver="1366">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十六</h1>
  <h2 id="a2">观天品第六之三十五(夜摩天之二十一)</h2>
  <p id="a3">复次比丘。<a id="a-4"></a>知业果报。<a id="a-5"></a>观夜摩天所住之地。<a id="a-6"></a>彼以闻慧。<a id="a-7"></a>或以天眼。<a id="a-8"></a>见夜摩天。<a id="a-9"></a>复有地处。<a id="a-A"></a>名曰常乐。<a id="a-B"></a>众生何业而生彼地。<a id="a-C"></a>彼见若人不杀不盗。<a id="a-D"></a>如前所说。<a id="a-E"></a>常离邪淫。<a id="a-F"></a>乃至见画女像。<a id="a-G"></a>不念欲想。<a id="a-H"></a>于彼画女。<a id="a-I"></a>不生胜相。<a id="a-J"></a>见画女时。<a id="a-K"></a>不生念想。<a id="a-L"></a>似某女人。<a id="a-M"></a>心亦不生可爱之想。<a id="a-N"></a>不如是观。<a id="a-O"></a>不以欲心观画女像。<a id="a-P"></a>心不迷惑。<a id="a-Q"></a>心依正法。<a id="a-R"></a>以正念故。<a id="a-S"></a>舍离欲心。<a id="a-T"></a>远避女人。<a id="a-U"></a>自毁其身。<a id="a-V"></a>既自思念。<a id="a-W"></a>不邪淫己。<a id="a-X"></a>心生欢喜。<a id="a-Y"></a>未生欲心。<a id="a-Z"></a>常作方便。<a id="a-a"></a>令使不生。<a id="a-b"></a>劝邪淫者。<a id="a-c"></a>令住正道。<a id="a-d"></a>为说欲过。<a id="a-e"></a>不可爱乐。<a id="a-f"></a>若能如是舍离邪淫。<a id="a-g"></a>则是第一清净身业。<a id="a-h"></a>正见不贪。<a id="a-i"></a>身坏命终。<a id="a-j"></a>生于善道天世界中。<a id="a-k"></a>在夜摩天常乐之地。<a id="a-l"></a>彼在中阴。<a id="a-m"></a>乃至天处。<a id="a-n"></a>皆因善业。<a id="a-o"></a>五根受乐。<a id="a-p"></a>色声香味触。<a id="a-q"></a>皆悉具足。<a id="a-r"></a>次第生天。<a id="a-s"></a>于彼天中三处化生。<a id="a-t"></a>一者生于莲花台中。<a id="a-u"></a>二者生于拘婆罗邪须中。<a id="a-v"></a>三者生于曼陀罗花。</p>
  <p id="aw">若于拘婆罗邪须中生者。<a id="a-x"></a>光明及色。<a id="a-y"></a>亦如其花。<a id="a-z"></a>或赤或青。<a id="a-10"></a>或种种色。<a id="a-11"></a>七宝庄严。<a id="a-12"></a>亦如拘婆罗邪之须。<a id="a-13"></a>云何七宝杂色庄严。<a id="a-14"></a>青毗琉璃。<a id="a-15"></a>以为其发目睫眼睑。<a id="a-16"></a>皆亦如是。<a id="a-17"></a>银色爪甲。<a id="a-18"></a>赤白红色。<a id="a-19"></a>齿如真珠。<a id="a-1A"></a>其身犹如阎浮檀金。<a id="a-1B"></a>脐下毛色。<a id="a-1C"></a>如因陀宝。<a id="a-1D"></a>自余身分。<a id="a-1E"></a>处处杂色。<a id="a-1F"></a>心之画师。<a id="a-1G"></a>如画所作。</p>
  <p id="a1H">若在莲花台中生者。<a id="a-1I"></a>色亦如是。<a id="a-1J"></a>如阎浮檀真金之色。<a id="a-1K"></a>发青宝色。<a id="a-1L"></a>唇色犹如赤莲华宝。<a id="a-1M"></a>或车磲色。<a id="a-1N"></a>其甲犹如莲花宝色。<a id="a-1O"></a>脐下毛色。<a id="a-1P"></a>如绀车磲。<a id="a-1Q"></a>唯说少分。<a id="a-1R"></a>若于曼陀罗花中生者。<a id="a-1S"></a>其身衣服。<a id="a-1T"></a>有种种色在中生故。<a id="a-1U"></a>还似其色。<a id="a-1V"></a>谓相似者如现见法。<a id="a-1W"></a>随何色果。<a id="a-1X"></a>其中生物所生之物。<a id="a-1Y"></a>即同其色。<a id="a-1Z"></a>在中生故。<a id="a-1a"></a>相类亦然。<a id="a-1b"></a>随其生处。<a id="a-1c"></a>即同其色。<a id="a-1d"></a>亦复如是。<a id="a-1e"></a>以在花故。<a id="a-1f"></a>一切相似。<a id="a-1g"></a>天子生已。<a id="a-1h"></a>常具众乐。<a id="a-1i"></a>不断不绝。<a id="a-1j"></a>常受天乐。<a id="a-1k"></a>不可譬喻。<a id="a-1l"></a>于彼乐中。<a id="a-1m"></a>但说少分。<a id="a-1n"></a>譬如海中一渧之水。<a id="a-1o"></a>此所说乐。<a id="a-1p"></a>亦复如是。<a id="a-1q"></a>若于人中作善业者。<a id="a-1r"></a>闻此天乐。<a id="a-1s"></a>心则精勤。<a id="a-1t"></a>何以故。<a id="a-1u"></a>知业果故。<a id="a-1v"></a>望此乐报。<a id="a-1w"></a>勤修善业。<a id="a-1x"></a>如为解脱。<a id="a-1y"></a>勤精进者。<a id="a-1z"></a>为破有中无量苦故。<a id="a-20"></a>破坏爱毒。<a id="a-21"></a>彼见有中无有少乐。<a id="a-22"></a>以是因缘。<a id="a-23"></a>说善业果。<a id="a-24"></a>此说天乐。<a id="a-25"></a>不为有果。<a id="a-26"></a>尔时天子。<a id="a-27"></a>既生此天常乐地处。<a id="a-28"></a>常于其中五欲功德游戏受乐。<a id="a-29"></a>百千天女。<a id="a-2A"></a>歌咏赞叹。<a id="a-2B"></a>而供养之。<a id="a-2C"></a>于园林中莲华河池。<a id="a-2D"></a>在如是处种种歌舞。<a id="a-2E"></a>共相娱乐。<a id="a-2F"></a>不相妨碍。<a id="a-2G"></a>自业受乐。<a id="a-2H"></a>在园林处。<a id="a-2I"></a>平地山峰。<a id="a-2J"></a>莲华林中常受天乐。<a id="a-2K"></a>时诸天子。<a id="a-2L"></a>为天女众之所围绕。<a id="a-2M"></a>于一一处。<a id="a-2N"></a>一一园林。<a id="a-2O"></a>一一可爱。<a id="a-2P"></a>游戏之处一一七宝。<a id="a-2Q"></a>山峰之中受天欲爱。<a id="a-2R"></a>不知厌足。<a id="a-2S"></a>见诸可爱妙莲华池。<a id="a-2T"></a>闻妙音声。<a id="a-2U"></a>食天上味。<a id="a-2V"></a>服于细软上妙天衣。<a id="a-2W"></a>所爱之香。<a id="a-2X"></a>久受五欲。<a id="a-2Y"></a>共相爱乐。<a id="a-2Z"></a>尔时有鸟。<a id="a-2a"></a>名曰觉时。<a id="a-2b"></a>为于放逸诸天众故。<a id="a-2c"></a>以偈颂曰。</p>
  <p id="a2d">于三有聚中　　一切皆当死</p>
  <p id="a2e">愚者于生死　　不能生厌离</p>
  <p id="a2f">一切必有死　　皆当勤方便</p>
  <p id="a2g">死怨既来至　　无有能救者</p>
  <p id="a2h">能断一切乐　　能加众苦恼</p>
  <p id="a2i">离别一切爱　　是故名为死</p>
  <p id="a2j">能与众生畏　　能与大苦恼</p>
  <p id="a2k">能令意迷惑　　是故名为死</p>
  <p id="a2l">能断保命心　　能破坏诸根</p>
  <p id="a2m">众生不能破　　是故名为死</p>
  <p id="a2n">众生不能坏　　诸业不能胜</p>
  <p id="a2o">令众生失坏　　是故名为死</p>
  <p id="a2p">众生皆悉有　　决定能杀害</p>
  <p id="a2q">能令爱别离　　是故名为死</p>
  <p id="a2r">天夜叉乐神　　鬼龙罗刹等</p>
  <p id="a2s">时轮皆能杀　　是故名为死</p>
  <p id="a2t">恼乱难调伏　　于一切如火</p>
  <p id="a2u">坚强不可避　　是故名为死</p>
  <p id="a2v">能坏于阴入　　命气及心意</p>
  <p id="a2w">时法大势力　　是故名为死</p>
  <p id="a2x">其行甚骏速　　破坏诸众生</p>
  <p id="a2y">当勤修福业　　勿得行放逸</p>
  <p id="a2z">此觉时鸟。<a id="a-30"></a>为放逸天说于死法。<a id="a-31"></a>决定无疑。<a id="a-32"></a>时诸天众。<a id="a-33"></a>以放逸故。<a id="a-34"></a>虽闻此法。<a id="a-35"></a>不生厌离。<a id="a-36"></a>诸根自体性轻动故。<a id="a-37"></a>受乐多者。<a id="a-38"></a>诸根轻动。<a id="a-39"></a>则亦难伏。<a id="a-3A"></a>以乐胜故。<a id="a-3B"></a>诸根轻动。<a id="a-3C"></a>不可调伏。<a id="a-3D"></a>以此因缘。<a id="a-3E"></a>此诸天众。<a id="a-3F"></a>虽闻真实坚固利益。<a id="a-3G"></a>然于此义不觉不知。<a id="a-3H"></a>设有觉知。<a id="a-3I"></a>爱毒所害。<a id="a-3J"></a>虽觉不受。<a id="a-3K"></a>以此因缘。<a id="a-3L"></a>虽闻实语利益真语。<a id="a-3M"></a>而不摄受。<a id="a-3N"></a>不受法故。<a id="a-3O"></a>初着美境。<a id="a-3P"></a>受诸欲乐五乐音声。<a id="a-3Q"></a>嬉笑歌舞。<a id="a-3R"></a>种种游戏。<a id="a-3S"></a>于园林中莲花池处。<a id="a-3T"></a>共诸天女。<a id="a-3U"></a>以善业故。<a id="a-3V"></a>在于无量七宝庄严可爱山峰。<a id="a-3W"></a>常受快乐。<a id="a-3X"></a>不断不绝。<a id="a-3Y"></a>一切天欲功德具足共相娱乐。<a id="a-3Z"></a>种种珍宝庄严之地。<a id="a-3a"></a>常受快乐。<a id="a-3b"></a>如是游戏种种受乐。<a id="a-3c"></a>次第游行。<a id="a-3d"></a>到于广池。<a id="a-3e"></a>其池纵广一百由旬。<a id="a-3f"></a>有一莲华。<a id="a-3g"></a>其花柔软。<a id="a-3h"></a>七宝间错毗琉璃茎。<a id="a-3i"></a>金刚为须。<a id="a-3j"></a>其花开敷。<a id="a-3k"></a>遍覆大池。<a id="a-3l"></a>此诸天众。<a id="a-3m"></a>本未曾见。<a id="a-3n"></a>既见此花。<a id="a-3o"></a>生希有心。<a id="a-3p"></a>今此天中。<a id="a-3q"></a>甚为可爱。<a id="a-3r"></a>所见之处。<a id="a-3s"></a>皆可爱乐。<a id="a-3t"></a>诸天见之百倍欢喜。<a id="a-3u"></a>迭互相示。<a id="a-3v"></a>皆共瞻仰。<a id="a-3w"></a>围绕一面。<a id="a-3x"></a>共行游戏。<a id="a-3y"></a>心生欢喜。<a id="a-3z"></a>观此莲花。<a id="a-40"></a>一切皆生希有之心。<a id="a-41"></a>共相谓言。<a id="a-42"></a>汝观汝观。<a id="a-43"></a>可爱莲华。<a id="a-44"></a>昔所未见。<a id="a-45"></a>有大光明。<a id="a-46"></a>多有无量七宝众蜂。<a id="a-47"></a>庄严如是大宝莲华。<a id="a-48"></a>此大莲华遍覆大池。<a id="a-49"></a>周匝绕花。<a id="a-4A"></a>少分见水。<a id="a-4B"></a>于广池岸。<a id="a-4C"></a>真珠间错。<a id="a-4D"></a>青因陀宝。<a id="a-4E"></a>赤莲华宝。<a id="a-4F"></a>白银色宝。<a id="a-4G"></a>间错庄严。<a id="a-4H"></a>大莲华台。<a id="a-4I"></a>高五由旬。<a id="a-4J"></a>广十由旬。<a id="a-4K"></a>随天所念。<a id="a-4L"></a>善业力故。<a id="a-4M"></a>于天游戏受乐之时。<a id="a-4N"></a>随天心念。<a id="a-4O"></a>若大若小。<a id="a-4P"></a>如天心念。<a id="a-4Q"></a>于大池内莲华之心。<a id="a-4R"></a>皆悉具足。<a id="a-4S"></a>是故此池名随念池。<a id="a-4T"></a>其花名为随念莲华。<a id="a-4U"></a>如是二事。<a id="a-4V"></a>同名随念。<a id="a-4W"></a>尔时天众。<a id="a-4X"></a>初始见时。<a id="a-4Y"></a>心生欢喜。<a id="a-4Z"></a>足一百倍。<a id="a-4a"></a>以善业故。<a id="a-4b"></a>在彼池岸。<a id="a-4c"></a>歌舞戏笑五乐音声。<a id="a-4d"></a>一切共受如是天乐。</p>
  <p id="a4e">时诸天众。<a id="a-4f"></a>既游戏已。<a id="a-4g"></a>复饮诸天上味之饮。<a id="a-4h"></a>离于醉过。<a id="a-4i"></a>既饮上味。<a id="a-4j"></a>受乐功德。<a id="a-4k"></a>如念即得。<a id="a-4l"></a>如意念香。<a id="a-4m"></a>如意念色。<a id="a-4n"></a>如意念味。<a id="a-4o"></a>如其忆念种种宝器。<a id="a-4p"></a>于彼池中。<a id="a-4q"></a>即有宝器。<a id="a-4r"></a>上味充满。<a id="a-4s"></a>从池而出。<a id="a-4t"></a>美妙天酒。<a id="a-4u"></a>从池流出。<a id="a-4v"></a>此诸天众。<a id="a-4w"></a>饮斯上味。<a id="a-4x"></a>饮上味已。<a id="a-4y"></a>复向异处。<a id="a-4z"></a>游戏而行。<a id="a-50"></a>见苏陀聚。<a id="a-51"></a>色香味触皆悉具足。<a id="a-52"></a>意欲食之。<a id="a-53"></a>欢喜往趣。<a id="a-54"></a>既至食所。<a id="a-55"></a>皆共食之。<a id="a-56"></a>或以手食。<a id="a-57"></a>或用宝器如业相似。<a id="a-58"></a>食须陀已。<a id="a-59"></a>随其来处。<a id="a-5A"></a>还向广池。<a id="a-5B"></a>彼此迭共生欢喜心。<a id="a-5C"></a>天众围绕。<a id="a-5D"></a>五乐音声。<a id="a-5E"></a>歌舞喜笑。<a id="a-5F"></a>游戏而行。<a id="a-5G"></a>到广池中。<a id="a-5H"></a>见大莲华光明殊胜。<a id="a-5I"></a>过百千日。<a id="a-5J"></a>彼一切天妙宝光明。<a id="a-5K"></a>于华光明。<a id="a-5L"></a>十六分中不及其一。<a id="a-5M"></a>尔时天众。<a id="a-5N"></a>见大莲华。<a id="a-5O"></a>心极欢喜。<a id="a-5P"></a>天众围绕。<a id="a-5Q"></a>五乐音声。<a id="a-5R"></a>歌舞游戏。<a id="a-5S"></a>围绕大池。<a id="a-5T"></a>皆共循行。<a id="a-5U"></a>如是如是。<a id="a-5V"></a>随其绕池。<a id="a-5W"></a>周遍循行。<a id="a-5X"></a>复见池中希有之事。<a id="a-5Y"></a>于花池上。<a id="a-5Z"></a>多有种种可爱妙色七宝众蜂。<a id="a-5a"></a>雄雌娱乐。<a id="a-5b"></a>而受快乐。<a id="a-5c"></a>共饮花汁。<a id="a-5d"></a>花汁美味。<a id="a-5e"></a>不可譬喻。<a id="a-5f"></a>并饮花汁。<a id="a-5g"></a>以偈颂曰。</p>
  <p id="a5h">若作种种业　　则生种种果</p>
  <p id="a5i">种种受生者　　以业种种故</p>
  <p id="a5j">心杂故种种　　造种种依处</p>
  <p id="a5k">种种业尽故　　不久则失坏</p>
  <p id="a5l">此所受天乐　　不可具足说</p>
  <p id="a5m">无常力自在　　不久须臾至</p>
  <p id="a5n">乐如水泡沫　　如阳炎非水</p>
  <p id="a5o">诸乐亦如是　　一切必破坏</p>
  <p id="a5p">极恶不可遮　　众生皆怖畏</p>
  <p id="a5q">死王将欲至　　其力不可坏</p>
  <p id="a5r">破坏一切乐　　及断于命根</p>
  <p id="a5s">业锁所系缚　　将至于余世</p>
  <p id="a5t">若乐已过去　　是乐不可念</p>
  <p id="a5u">若乐在未来　　亦不名为乐</p>
  <p id="a5v">若乐住现在　　与爱境界杂</p>
  <p id="a5w">无常所迁动　　一切皆破坏</p>
  <p id="a5x">若乐属三界　　智者所不赞</p>
  <p id="a5y">云何诸天众　　爱乐如是乐</p>
  <p id="a5z">此身不久停　　死火必来至</p>
  <p id="a60">能烧灭一切　　如火焚干薪</p>
  <p id="a61">诸乐速迁灭　　莫行于放逸</p>
  <p id="a62">勿于临终时　　而生于悔心</p>
  <p id="a63">无量百千生　　业乐皆已过</p>
  <p id="a64">如梦至何所　　如风念不住</p>
  <p id="a65">愚者乐无厌　　如火得干薪</p>
  <p id="a66">是故所著乐　　则非为常乐</p>
  <p id="a67">解脱渴爱者　　能离于欲过</p>
  <p id="a68">修禅不放逸　　得无垢净乐</p>
  <p id="a69">得如是乐者　　乃可名为乐</p>
  <p id="a6A">诸有虽名乐　　犹如杂毒蜜</p>
  <p id="a6B">如是着乐者　　心恒求欲乐</p>
  <p id="a6C">欲乐非常乐　　是故非寂静</p>
  <p id="a6D">如是众蜂。<a id="a-6E"></a>以善业故。<a id="a-6F"></a>为诸天众。<a id="a-6G"></a>说如此偈。<a id="a-6H"></a>时诸天众。<a id="a-6I"></a>虽闻此法。<a id="a-6J"></a>而不摄受。<a id="a-6K"></a>复观此池。<a id="a-6L"></a>心生爱乐。<a id="a-6M"></a>共诸天女。<a id="a-6N"></a>游戏歌舞。<a id="a-6O"></a>处处遍观久于此处。<a id="a-6P"></a>游戏受乐。<a id="a-6Q"></a>复欲观彼池中莲花。<a id="a-6R"></a>轻便四大自在力故。<a id="a-6S"></a>业势力故。<a id="a-6T"></a>莲华池中自在游行。<a id="a-6U"></a>或有天众。<a id="a-6V"></a>入花叶中。<a id="a-6W"></a>游戏受乐。<a id="a-6X"></a>或有入于种种妙宝间错华台。<a id="a-6Y"></a>共诸天女。<a id="a-6Z"></a>而受快乐。<a id="a-6a"></a>于花台中。<a id="a-6b"></a>随心所念。<a id="a-6c"></a>升花叶上。<a id="a-6d"></a>时莲华叶。<a id="a-6e"></a>如是如是。<a id="a-6f"></a>转更增长。<a id="a-6g"></a>以善业故。<a id="a-6h"></a>莲华增长。<a id="a-6i"></a>二百由旬。<a id="a-6j"></a>三百由旬。<a id="a-6k"></a>乃至千由旬。<a id="a-6l"></a>以天善业意念力故。<a id="a-6m"></a>台亦如是。<a id="a-6n"></a>渐更增长。<a id="a-6o"></a>二百由旬。<a id="a-6p"></a>其大莲华。<a id="a-6q"></a>光明亦尔。<a id="a-6r"></a>渐更增长。<a id="a-6s"></a>尔时天众。<a id="a-6t"></a>各各在于余花叶中。<a id="a-6u"></a>共天女众。<a id="a-6v"></a>游戏受乐。<a id="a-6w"></a>此诸天众。<a id="a-6x"></a>既上花叶。<a id="a-6y"></a>叶即增长。</p>
  <p id="a6z">尔时天众。<a id="a-70"></a>游戏受乐。<a id="a-71"></a>作如是念。<a id="a-72"></a>我今于此游戏止住。<a id="a-73"></a>应生酒河。<a id="a-74"></a>及须陀食。<a id="a-75"></a>即于念时。<a id="a-76"></a>莲花叶中。<a id="a-77"></a>即生酒河。<a id="a-78"></a>及须陀食。<a id="a-79"></a>皆悉具足。<a id="a-7A"></a>复作是念。<a id="a-7B"></a>我今饮酒。<a id="a-7C"></a>食须陀味。<a id="a-7D"></a>即共天女。<a id="a-7E"></a>饮于天酒食须陀味。</p>
  <p id="a7F">尔时天众。<a id="a-7G"></a>久受乐已。<a id="a-7H"></a>复作是念。<a id="a-7I"></a>我于此处。<a id="a-7J"></a>止住游戏。<a id="a-7K"></a>此华叶中。<a id="a-7L"></a>应生园林。<a id="a-7M"></a>以善业故。<a id="a-7N"></a>随其所念。<a id="a-7O"></a>即生园林。<a id="a-7P"></a>七宝杂树。<a id="a-7Q"></a>有种种鸟。<a id="a-7R"></a>种种音声。<a id="a-7S"></a>宝树荫覆。<a id="a-7T"></a>犹如宫室。<a id="a-7U"></a>花果具足。<a id="a-7V"></a>所念花果。<a id="a-7W"></a>随时皆得。<a id="a-7X"></a>有种种河。<a id="a-7Y"></a>泉池流水。<a id="a-7Z"></a>胜妙可爱。<a id="a-7a"></a>种种妙声。<a id="a-7b"></a>宝钿地处。<a id="a-7c"></a>多有妙花色香相貌。<a id="a-7d"></a>皆悉可爱。<a id="a-7e"></a>华有三种。<a id="a-7f"></a>所谓青色优钵罗华。<a id="a-7g"></a>拘物陀花。<a id="a-7h"></a>庵摩罗那花。<a id="a-7i"></a>苏支罗花。<a id="a-7j"></a>香叶花。<a id="a-7k"></a>离泥花。<a id="a-7l"></a>具足欲花。<a id="a-7m"></a>罗婆罗花。<a id="a-7n"></a>君荼罗花。<a id="a-7o"></a>有如是等水生之花。<a id="a-7p"></a>于花光中。<a id="a-7q"></a>多有众蜂。<a id="a-7r"></a>如是等花。<a id="a-7s"></a>随念杂色。<a id="a-7t"></a>有青宝色。<a id="a-7u"></a>周遍皆生。<a id="a-7v"></a>如是天花。<a id="a-7w"></a>庄严其林。<a id="a-7x"></a>复于陆地。<a id="a-7y"></a>生种种花。<a id="a-7z"></a>其花种种色貌相类。<a id="a-80"></a>甚可爱乐。<a id="a-81"></a>生此林中。<a id="a-82"></a>彼诸天众。<a id="a-83"></a>住在如是莲花叶中。<a id="a-84"></a>所谓乐光明花。<a id="a-85"></a>天子天女。<a id="a-86"></a>唤之即来。<a id="a-87"></a>复有一花。<a id="a-88"></a>名曰见乐。<a id="a-89"></a>复有一花。<a id="a-8A"></a>名种种色。<a id="a-8B"></a>欢喜开敷。<a id="a-8C"></a>柔软叶花。<a id="a-8D"></a>一切光明。<a id="a-8E"></a>胜庄严花。<a id="a-8F"></a>朱多蓝花。<a id="a-8G"></a>无厌足花。<a id="a-8H"></a>忆念乐花。<a id="a-8I"></a>有如是等陆生之花。<a id="a-8J"></a>随天念时。<a id="a-8K"></a>一切现前。<a id="a-8L"></a>于树林中。<a id="a-8M"></a>复有诸花。<a id="a-8N"></a>所谓曼陀罗花。<a id="a-8O"></a>与喜乐花。<a id="a-8P"></a>香触爱花。<a id="a-8Q"></a>香味可爱花。<a id="a-8R"></a>吱多罗花。<a id="a-8S"></a>五叶之花。<a id="a-8T"></a>龙林舌华。<a id="a-8U"></a>遮抹罗花。<a id="a-8V"></a>林鬘之华。<a id="a-8W"></a>须摩那花。<a id="a-8X"></a>光明之花。<a id="a-8Y"></a>闻香饱花。<a id="a-8Z"></a>一切爱花。<a id="a-8a"></a>山鬘之花。<a id="a-8b"></a>山峰鬘花。<a id="a-8c"></a>如是等华。<a id="a-8d"></a>有生树下。<a id="a-8e"></a>有生榛林。<a id="a-8f"></a>此诸天等。<a id="a-8g"></a>莲花中住游戏之时。<a id="a-8h"></a>善业力故。<a id="a-8i"></a>生此诸花。<a id="a-8j"></a>尔时天众。<a id="a-8k"></a>共诸天女。<a id="a-8l"></a>住莲花林。<a id="a-8m"></a>游戏花叶。<a id="a-8n"></a>受种种乐。<a id="a-8o"></a>彼大莲花。<a id="a-8p"></a>随念广池。<a id="a-8q"></a>势力如是。</p>
  <p id="a8r">时诸天众。<a id="a-8s"></a>莲花叶中。<a id="a-8t"></a>作是思惟。<a id="a-8u"></a>今于此处。<a id="a-8v"></a>应有众山。<a id="a-8w"></a>种种宝峰。<a id="a-8x"></a>从此出生。<a id="a-8y"></a>光明具足。<a id="a-8z"></a>种种鸟众。<a id="a-90"></a>种种妙声。<a id="a-91"></a>在山峰中。<a id="a-92"></a>岩窟河池。<a id="a-93"></a>平处崄岸。<a id="a-94"></a>宝钿之地。<a id="a-95"></a>如是等处。<a id="a-96"></a>我应游戏。<a id="a-97"></a>复作是念。<a id="a-98"></a>我今住此。<a id="a-99"></a>大莲华叶。<a id="a-9A"></a>此处若有岩窟河池。<a id="a-9B"></a>平地流泉。<a id="a-9C"></a>我当于中游戏受乐。<a id="a-9D"></a>善业力故。<a id="a-9E"></a>即于念时。<a id="a-9F"></a>多有园林花池山峰。<a id="a-9G"></a>岩窟平顶。<a id="a-9H"></a>皆可爱乐。<a id="a-9I"></a>七宝光明。<a id="a-9J"></a>而为庄严。<a id="a-9K"></a>种种树枝。<a id="a-9L"></a>甚可爱乐。<a id="a-9M"></a>见之心乐。<a id="a-9N"></a>过一百山。<a id="a-9O"></a>天花果树。<a id="a-9P"></a>枝条荫覆。<a id="a-9Q"></a>犹如宫室。<a id="a-9R"></a>甚可爱乐。<a id="a-9S"></a>百千宝窟。<a id="a-9T"></a>生在山中。<a id="a-9U"></a>以为庄严。<a id="a-9V"></a>时诸天众。<a id="a-9W"></a>离莲华叶。<a id="a-9X"></a>与千天女。<a id="a-9Y"></a>而自围绕。<a id="a-9Z"></a>上妙天华。<a id="a-9a"></a>色香触等。<a id="a-9b"></a>皆悉具足。<a id="a-9c"></a>无有萎变。<a id="a-9d"></a>庄严天女。<a id="a-9e"></a>美妙歌声。<a id="a-9f"></a>音曲齐等。<a id="a-9g"></a>闻者心乐。<a id="a-9h"></a>如天所应。<a id="a-9i"></a>五欲具足。<a id="a-9j"></a>安详徐步。<a id="a-9k"></a>而升大山。<a id="a-9l"></a>顾目遍观。<a id="a-9m"></a>时诸天众。<a id="a-9n"></a>游戏受乐。<a id="a-9o"></a>饭于食河。<a id="a-9p"></a>饮于流味。<a id="a-9q"></a>既食无量。<a id="a-9r"></a>诸饮食已。<a id="a-9s"></a>即于河边。<a id="a-9t"></a>取曼陀罗花。<a id="a-9u"></a>俱施耶舍花。<a id="a-9v"></a>庄严其身。<a id="a-9w"></a>复严天女。<a id="a-9x"></a>歌舞游戏。<a id="a-9y"></a>于五欲中。<a id="a-9z"></a>久受乐已。<a id="a-A0"></a>于可爱境界受诸欲乐。<a id="a-A1"></a>不知厌足。<a id="a-A2"></a>爱河所漂。<a id="a-A3"></a>复向广池大莲花中。<a id="a-A4"></a>此诸天众。<a id="a-A5"></a>或百或千。<a id="a-A6"></a>诸天女众。<a id="a-A7"></a>而为围绕。<a id="a-A8"></a>种种庄严。<a id="a-A9"></a>到于大池。<a id="a-AA"></a>各至所住莲花叶中。<a id="a-AB"></a>各各游戏。<a id="a-AC"></a>受于可爱胜妙之乐。<a id="a-AD"></a>如印所印。<a id="a-AE"></a>各如自业。<a id="a-AF"></a>受相似乐。</p>
  <p id="aAG">尔时天众。<a id="a-AH"></a>复作是念。<a id="a-AI"></a>此处应有种种山谷。<a id="a-AJ"></a>种种众鸟。<a id="a-AK"></a>种种色貌。<a id="a-AL"></a>行食相类。<a id="a-AM"></a>见之心乐。<a id="a-AN"></a>七宝之身。<a id="a-AO"></a>出妙音声。<a id="a-AP"></a>一切处行。<a id="a-AQ"></a>皆无障碍。<a id="a-AR"></a>或在水中。<a id="a-AS"></a>或在陆地。<a id="a-AT"></a>或行空中。<a id="a-AU"></a>而无疲惓。<a id="a-AV"></a>若有此鸟。<a id="a-AW"></a>来至此处。<a id="a-AX"></a>我当乘之行虚空中。<a id="a-AY"></a>与诸天女游戏空中。<a id="a-AZ"></a>下观常乐地处诸天。<a id="a-Aa"></a>欢娱受乐。<a id="a-Ab"></a>遍观察已。<a id="a-Ac"></a>共诸天女。<a id="a-Ad"></a>复受胜乐。<a id="a-Ae"></a>时诸天众。<a id="a-Af"></a>作是念时。<a id="a-Ag"></a>有种种山。<a id="a-Ah"></a>种种山峰。<a id="a-Ai"></a>种种山谷。<a id="a-Aj"></a>种种山窟。<a id="a-Ak"></a>种种树林。<a id="a-Al"></a>种种鸟众。<a id="a-Am"></a>善业力故。<a id="a-An"></a>随念即来。<a id="a-Ao"></a>种种相貌。<a id="a-Ap"></a>种种庄严。<a id="a-Aq"></a>种种胜妙跋求之声。<a id="a-Ar"></a>种种七宝杂色众鸟。<a id="a-As"></a>天女见之。<a id="a-At"></a>一切皆生希有之心。<a id="a-Au"></a>其音美妙。<a id="a-Av"></a>遍满虚空。<a id="a-Aw"></a>皆来向此莲华叶中天游戏处。<a id="a-Ax"></a>遍覆虚空。<a id="a-Ay"></a>尔时天众。<a id="a-Az"></a>及诸天女。<a id="a-B0"></a>既见彼鸟。<a id="a-B1"></a>心转欢喜。<a id="a-B2"></a>以欢喜故。<a id="a-B3"></a>共天女众。<a id="a-B4"></a>欲升虚空。<a id="a-B5"></a>尔时诸鸟。<a id="a-B6"></a>知天所念。<a id="a-B7"></a>来近天众。<a id="a-B8"></a>时诸天子。<a id="a-B9"></a>共诸天女。<a id="a-BA"></a>升于鸟上。<a id="a-BB"></a>鸟即飞行。<a id="a-BC"></a>遍于虚空。<a id="a-BD"></a>手执箜篌。<a id="a-BE"></a>歌众妙音。<a id="a-BF"></a>笙笛鼓吹。<a id="a-BG"></a>甚可爱乐。<a id="a-BH"></a>闻之心乐。<a id="a-BI"></a>复观自地天众受天欲乐。<a id="a-BJ"></a>喜爱着心不念退没。<a id="a-BK"></a>以善业故。<a id="a-BL"></a>唯受天乐。<a id="a-BM"></a>尔时有鸟。<a id="a-BN"></a>名曰实语。<a id="a-BO"></a>为调放逸。<a id="a-BP"></a>诸天众故。<a id="a-BQ"></a>以偈颂曰。</p>
  <p id="aBR">暴风鸟集飞　　其行甚速疾</p>
  <p id="aBS">一切众生命　　速疾过于此</p>
  <p id="aBT">风行或回旋　　鸟去时有返</p>
  <p id="aBU">命根既坏已　　则无有还期</p>
  <p id="aBV">以业速尽故　　速到于死时</p>
  <p id="aBW">必定离天处　　愚者不觉知</p>
  <p id="aBX">大力不可遮　　极恶憎众生</p>
  <p id="aBY">死王甚勇健　　必定须臾至</p>
  <p id="aBZ">天多行放逸　　为乐之所诳</p>
  <p id="aBa">不觉必当得　　无量大苦恼</p>
  <p id="aBb">一切法无常　　毕定当破坏</p>
  <p id="aBc">诸有法如是　　是最可怖畏</p>
  <p id="aBd">老能坏壮色　　死能丧身命</p>
  <p id="aBe">败坏破资具　　相对法如是</p>
  <p id="aBf">于如是大恶　　衰恼大怖畏</p>
  <p id="aBg">如犹行放逸　　是名无心人</p>
  <p id="aBh">若畏未来世　　则名有智眼</p>
  <p id="aBi">若与此相违　　是为大愚痴</p>
  <p id="aBj">一切心所诳　　令意皆迷乱</p>
  <p id="aBk">业尽则失坏　　如油尽灯灭</p>
  <p id="aBl">无量境界乐　　此乐皆无常</p>
  <p id="aBm">本作业尽故　　必当归磨灭</p>
  <p id="aBn">是实语鸟。<a id="a-Bo"></a>以善业力。<a id="a-Bp"></a>为令诸天心调伏故。<a id="a-Bq"></a>说如是偈。<a id="a-Br"></a>时诸天众。<a id="a-Bs"></a>以放逸故。<a id="a-Bt"></a>愚痴不觉。<a id="a-Bu"></a>心不信解。<a id="a-Bv"></a>亦不摄受。<a id="a-Bw"></a>复观如是常乐地处可爱山谷。<a id="a-Bx"></a>河泉流水。<a id="a-By"></a>花池园林。<a id="a-Bz"></a>一一花林。<a id="a-C0"></a>山峰溪谷。<a id="a-C1"></a>天众充满。<a id="a-C2"></a>游戏空中。<a id="a-C3"></a>闻诸歌音。<a id="a-C4"></a>遍满虚空。<a id="a-C5"></a>时诸天众。<a id="a-C6"></a>复见异处众多天子及天女众。<a id="a-C7"></a>在花池岸。<a id="a-C8"></a>饮天上味。<a id="a-C9"></a>于如意树。<a id="a-CA"></a>五乐音声。<a id="a-CB"></a>而受快乐。<a id="a-CC"></a>复行异处。<a id="a-CD"></a>见有宫殿。<a id="a-CE"></a>在于虚空。<a id="a-CF"></a>天子天女天鬘庄严。<a id="a-CG"></a>天之五欲。<a id="a-CH"></a>皆悉具足游戏受乐。<a id="a-CI"></a>见二天众。<a id="a-CJ"></a>合为一会。<a id="a-CK"></a>在虚空中。<a id="a-CL"></a>游戏受乐。<a id="a-CM"></a>乘于七宝庄严之鸟。<a id="a-CN"></a>那罗林天。<a id="a-CO"></a>住于宫殿。<a id="a-CP"></a>此二天众。<a id="a-CQ"></a>一切和合。<a id="a-CR"></a>在虚空中共相娱乐。<a id="a-CS"></a>于虚空中。<a id="a-CT"></a>久游戏已。<a id="a-CU"></a>复升山峰。<a id="a-CV"></a>久于山峰。<a id="a-CW"></a>游戏受乐。<a id="a-CX"></a>复向广池。<a id="a-CY"></a>念花而去。<a id="a-CZ"></a>或有乘鸟。<a id="a-Ca"></a>满虚空中。<a id="a-Cb"></a>腾跃而行。<a id="a-Cc"></a>歌天妙音。<a id="a-Cd"></a>是诸天众。<a id="a-Ce"></a>念胜乐故。<a id="a-Cf"></a>复向广池。<a id="a-Cg"></a>既到池已。<a id="a-Ch"></a>从鸟而下。<a id="a-Ci"></a>入于广池莲花叶中。<a id="a-Cj"></a>如前所说。<a id="a-Ck"></a>种种游戏。<a id="a-Cl"></a>而受快乐。</p>
  <p id="aCm">尔时天众。<a id="a-Cn"></a>在于广池大莲花中。<a id="a-Co"></a>久受乐已。<a id="a-Cp"></a>复作是念。<a id="a-Cq"></a>今我此处。<a id="a-Cr"></a>应生枝叶荫覆宫室。<a id="a-Cs"></a>俱翅罗声。<a id="a-Ct"></a>种种妙宝。<a id="a-Cu"></a>花林庄严。<a id="a-Cv"></a>种种宝色。<a id="a-Cw"></a>枝叶荫覆。<a id="a-Cx"></a>以为宫室。<a id="a-Cy"></a>我当于中。<a id="a-Cz"></a>游戏受乐。<a id="a-D0"></a>以善业故。<a id="a-D1"></a>即于念时。<a id="a-D2"></a>种种妙宝。<a id="a-D3"></a>光明庄严。<a id="a-D4"></a>第一妙花。<a id="a-D5"></a>色香具足。<a id="a-D6"></a>以覆其上。<a id="a-D7"></a>所谓白银毗琉璃宝。<a id="a-D8"></a>大青宝王。<a id="a-D9"></a>赤莲华宝。<a id="a-DA"></a>颇梨色宝。<a id="a-DB"></a>如是乃至金色宝等。<a id="a-DC"></a>微妙第一。<a id="a-DD"></a>见之悦乐。<a id="a-DE"></a>如是种种众宝枝叶。<a id="a-DF"></a>荫覆宫室。<a id="a-DG"></a>善业力故。<a id="a-DH"></a>随念而生。<a id="a-DI"></a>尔时天众。<a id="a-DJ"></a>见此枝叶荫覆宫室。<a id="a-DK"></a>心生欢喜。<a id="a-DL"></a>入此宫室。<a id="a-DM"></a>欢娱受乐。<a id="a-DN"></a>一切天女。<a id="a-DO"></a>而为围绕。<a id="a-DP"></a>天衣天鬘。<a id="a-DQ"></a>庄严其身。<a id="a-DR"></a>一切天欲。<a id="a-DS"></a>皆悉具足其心和顺。<a id="a-DT"></a>不相妨碍。<a id="a-DU"></a>离于妒嫉斗诤嗔恚。<a id="a-DV"></a>而受乐行。<a id="a-DW"></a>以善业故。<a id="a-DX"></a>受此天乐。<a id="a-DY"></a>五乐音声。<a id="a-DZ"></a>一切齐等。<a id="a-Da"></a>于枝叶荫覆宫室之中。<a id="a-Db"></a>共诸天女而受欲乐。<a id="a-Dc"></a>心无厌足。<a id="a-Dd"></a>爱毒所烧。<a id="a-De"></a>受五欲乐。<a id="a-Df"></a>不知厌足。<a id="a-Dg"></a>不可譬喻。<a id="a-Dh"></a>枝叶荫覆宫室之中。<a id="a-Di"></a>受天胜乐。<a id="a-Dj"></a>深乐成就如是枝叶。<a id="a-Dk"></a>荫覆宫室。<a id="a-Dl"></a>众宝所成。<a id="a-Dm"></a>毗琉璃树。<a id="a-Dn"></a>真金为叶。<a id="a-Do"></a>赤莲花宝。<a id="a-Dp"></a>以为其果。<a id="a-Dq"></a>青因陀宝。<a id="a-Dr"></a>以为其枝。<a id="a-Ds"></a>或白银叶。<a id="a-Dt"></a>颇梨为果。<a id="a-Du"></a>或青宝叶。<a id="a-Dv"></a>赤莲花果。<a id="a-Dw"></a>或杂宝叶。<a id="a-Dx"></a>杂宝为果。<a id="a-Dy"></a>或真金叶。<a id="a-Dz"></a>白银为果。<a id="a-E0"></a>金叶金果。<a id="a-E1"></a>亦复如是。<a id="a-E2"></a>种种枝叶。<a id="a-E3"></a>荫覆宫室。<a id="a-E4"></a>以善业故。<a id="a-E5"></a>随天所念。<a id="a-E6"></a>皆悉具足。<a id="a-E7"></a>尔时天子。<a id="a-E8"></a>共诸天女。<a id="a-E9"></a>心生欢喜。<a id="a-EA"></a>入于枝叶荫覆宫室。<a id="a-EB"></a>閴然而住。<a id="a-EC"></a>共众天女。<a id="a-ED"></a>游戏受于种种之乐。<a id="a-EE"></a>如鱼处水。<a id="a-EF"></a>不知厌足。<a id="a-EG"></a>于此枝叶荫覆宫室。<a id="a-EH"></a>生希有心。<a id="a-EI"></a>在宫室中。<a id="a-EJ"></a>嬉戏歌咏。<a id="a-EK"></a>娱乐受乐。<a id="a-EL"></a>既受乐已。<a id="a-EM"></a>复作是念。<a id="a-EN"></a>我今此处。<a id="a-EO"></a>枝叶荫覆宫室之内。<a id="a-EP"></a>应生第一色香味触。<a id="a-EQ"></a>天之上味。<a id="a-ER"></a>从叶流出。<a id="a-ES"></a>共天女众。<a id="a-ET"></a>饮之快乐。<a id="a-EU"></a>以善业故。<a id="a-EV"></a>即于念时。<a id="a-EW"></a>天上味饮。<a id="a-EX"></a>色香味触。<a id="a-EY"></a>最为第一。<a id="a-EZ"></a>从叶流出。<a id="a-Ea"></a>共诸天女。<a id="a-Eb"></a>饮之受乐。<a id="a-Ec"></a>心不知足。<a id="a-Ed"></a>以爱欲心。<a id="a-Ee"></a>久时歌舞。<a id="a-Ef"></a>游戏受乐。<a id="a-Eg"></a>以放逸地。<a id="a-Eh"></a>不知厌足。<a id="a-Ei"></a>先所作业临欲退时。<a id="a-Ej"></a>游戏受乐渴爱境界。<a id="a-Ek"></a>不知厌足。</p>
  <p id="aEl">复作是念今我此处。<a id="a-Em"></a>花叶之中。<a id="a-En"></a>应生第一须陀之味。<a id="a-Eo"></a>具香味触。<a id="a-Ep"></a>以善业故。<a id="a-Eq"></a>即心念时。<a id="a-Er"></a>第一须陀具香味触。<a id="a-Es"></a>从叶中出。<a id="a-Et"></a>出已食之时诸天众。<a id="a-Eu"></a>久受乐已。<a id="a-Ev"></a>复作是念。<a id="a-Ew"></a>今我此处。<a id="a-Ex"></a>宝树枝中。<a id="a-Ey"></a>应生宝珠璎珞庄严胜妙天冠光明具足。<a id="a-Ez"></a>臂庄严等。<a id="a-F0"></a>诸天种种严饰之具。<a id="a-F1"></a>光明庄严。<a id="a-F2"></a>从树枝出。<a id="a-F3"></a>作是念时。<a id="a-F4"></a>善业力故。<a id="a-F5"></a>出生种种天庄严具光明严饰。</p>
  <p id="aF6">尔时天众。<a id="a-F7"></a>着庄严具。<a id="a-F8"></a>久受天乐。<a id="a-F9"></a>不知厌足。<a id="a-FA"></a>共诸天女。<a id="a-FB"></a>受五欲乐。<a id="a-FC"></a>不知厌足。<a id="a-FD"></a>虽久受乐。<a id="a-FE"></a>于境界中。<a id="a-FF"></a>转增渴爱。<a id="a-FG"></a>以心不定。<a id="a-FH"></a>复生异念。<a id="a-FI"></a>今于此处。<a id="a-FJ"></a>应有香风来吹树叶。<a id="a-FK"></a>互相[打-丁+棠]触。<a id="a-FL"></a>出妙音声。<a id="a-FM"></a>胜于歌音。<a id="a-FN"></a>作是念时。<a id="a-FO"></a>以善业故。<a id="a-FP"></a>种种香风。<a id="a-FQ"></a>吹动树叶。<a id="a-FR"></a>互相[打-丁+棠]触。<a id="a-FS"></a>出妙音声。<a id="a-FT"></a>天女歌音。<a id="a-FU"></a>十六分中不及其一。<a id="a-FV"></a>时彼天众。<a id="a-FW"></a>共诸天女。<a id="a-FX"></a>歌舞游戏。<a id="a-FY"></a>久时受乐。<a id="a-FZ"></a>犹不知足。</p>
  <p id="aFa">尔时天众。<a id="a-Fb"></a>复作是念。<a id="a-Fc"></a>我今于此所住之处。<a id="a-Fd"></a>应生种种七宝杂色庄严宫殿。<a id="a-Fe"></a>一切天欲皆悉具足随念出生。<a id="a-Ff"></a>如是生已。<a id="a-Fg"></a>于此广池。<a id="a-Fh"></a>周匝普遍。<a id="a-Fi"></a>在虚空中。<a id="a-Fj"></a>共诸天女歌舞游戏喜笑受乐。<a id="a-Fk"></a>作是念时。<a id="a-Fl"></a>即有种种七宝宫殿杂色庄严。<a id="a-Fm"></a>真珠璎珞。<a id="a-Fn"></a>以为庄严。<a id="a-Fo"></a>其殿四面。<a id="a-Fp"></a>种种众宝。<a id="a-Fq"></a>胜妙栏楯。<a id="a-Fr"></a>观之可爱。<a id="a-Fs"></a>其栏楯上。<a id="a-Ft"></a>或有鹅鸟。<a id="a-Fu"></a>或有孔雀。<a id="a-Fv"></a>或命命鸟。<a id="a-Fw"></a>种种众鸟。<a id="a-Fx"></a>住在其上。<a id="a-Fy"></a>处处皆有众鸟止住。<a id="a-Fz"></a>如心所爱种种众鸟。<a id="a-G0"></a>而现其前。<a id="a-G1"></a>天众见已。<a id="a-G2"></a>共诸天女。<a id="a-G3"></a>升此宫殿。<a id="a-G4"></a>游戏歌舞。<a id="a-G5"></a>一切皆往。<a id="a-G6"></a>向广大池。<a id="a-G7"></a>在宫殿中。<a id="a-G8"></a>下观大池。<a id="a-G9"></a>见诸莲花。<a id="a-GA"></a>生希有心。<a id="a-GB"></a>此大莲花。<a id="a-GC"></a>种种宝叶。<a id="a-GD"></a>种种光明。<a id="a-GE"></a>种种妙色。<a id="a-GF"></a>以为庄严。<a id="a-GG"></a>所谓金刚。<a id="a-GH"></a>青因陀宝。<a id="a-GI"></a>赤莲花宝。<a id="a-GJ"></a>毗琉璃宝。<a id="a-GK"></a>大青宝王。<a id="a-GL"></a>金光明叶。<a id="a-GM"></a>见之受乐。</p>
  <p id="aGN">时诸天众。<a id="a-GO"></a>在于虚空宫殿之中。<a id="a-GP"></a>复有余天。<a id="a-GQ"></a>住于广大莲花叶中。<a id="a-GR"></a>共诸天女。<a id="a-GS"></a>歌舞游戏。<a id="a-GT"></a>互相娱乐。<a id="a-GU"></a>或有在于虚空宫殿。<a id="a-GV"></a>或有在于大莲花叶。<a id="a-GW"></a>是诸天众。<a id="a-GX"></a>作无量种不可譬喻游戏受乐。<a id="a-GY"></a>如是种种游戏歌音。<a id="a-GZ"></a>其声遍满五百由旬。<a id="a-Ga"></a>五欲功德。<a id="a-Gb"></a>皆悉具足。<a id="a-Gc"></a>五乐音声。<a id="a-Gd"></a>受无量乐。<a id="a-Ge"></a>自作胜业。<a id="a-Gf"></a>所集业尽。<a id="a-Gg"></a>犹不觉知。<a id="a-Gh"></a>善业将尽。<a id="a-Gi"></a>退时欲至。<a id="a-Gj"></a>行于异处。<a id="a-Gk"></a>当生何道。<a id="a-Gl"></a>受何等苦。<a id="a-Gm"></a>受何等乐善不善业。<a id="a-Gn"></a>今当将我至何等处。<a id="a-Go"></a>示我何道。<a id="a-Gp"></a>为在地狱。<a id="a-Gq"></a>为在饿鬼。<a id="a-Gr"></a>为在畜生。<a id="a-Gs"></a>为在人中。<a id="a-Gt"></a>为生畏处。<a id="a-Gu"></a>为不畏处。<a id="a-Gv"></a>以没放逸黑闇中故。<a id="a-Gw"></a>于如是等。<a id="a-Gx"></a>不觉不知。<a id="a-Gy"></a>若至觉时。<a id="a-Gz"></a>善业已尽。<a id="a-H0"></a>无常大风。<a id="a-H1"></a>吹令坠堕。<a id="a-H2"></a>如是天众。<a id="a-H3"></a>多行放逸。<a id="a-H4"></a>如怨诈亲。<a id="a-H5"></a>非实利益。<a id="a-H6"></a>诈为利益。<a id="a-H7"></a>善业既尽。<a id="a-H8"></a>将受异果。<a id="a-H9"></a>尔时乃觉。<a id="a-HA"></a>作如是念。<a id="a-HB"></a>我作不善。<a id="a-HC"></a>多行放逸。<a id="a-HD"></a>如是终时。<a id="a-HE"></a>尔乃觉知。<a id="a-HF"></a>以多习行。<a id="a-HG"></a>此放逸怨。<a id="a-HH"></a>不生畏难。<a id="a-HI"></a>复于花池游戏歌舞。<a id="a-HJ"></a>善业力故。<a id="a-HK"></a>极生爱乐。<a id="a-HL"></a>而复乐观。<a id="a-HM"></a>莲花叶中。<a id="a-HN"></a>游戏诸天。<a id="a-HO"></a>及住虚空宫殿天众。<a id="a-HP"></a>彼此和合。<a id="a-HQ"></a>而共受乐。<a id="a-HR"></a>尔时有鸟名水波轮。<a id="a-HS"></a>以善业力。<a id="a-HT"></a>为于放逸诸天众故。<a id="a-HU"></a>以偈颂曰。</p>
  <p id="aHV">众生命不住　　犹如水涛波</p>
  <p id="aHW">无坚如水沫　　而天不觉知</p>
  <p id="aHX">若无风吹鼓　　水沫或久住</p>
  <p id="aHY">无常天福尽　　速灭不久停</p>
  <p id="aHZ">譬如灯油尽　　光明亦皆无</p>
  <p id="aHa">业尽亦如是　　天乐则随灭</p>
  <p id="aHb">无有所作业　　而不失坏者</p>
  <p id="aHc">如是诸众生　　愚痴不觉知</p>
  <p id="aHd">凡诸有生类　　有生必归灭</p>
  <p id="aHe">一切有为法　　皆亦复如是</p>
  <p id="aHf">众生自业故　　流转于生死</p>
  <p id="aHg">云何此世间　　放逸所破坏</p>
  <p id="aHh">放逸失善法　　放逸为坚缚</p>
  <p id="aHi">以其放逸故　　退堕于地狱</p>
  <p id="aHj">若有一因缘　　谓从放逸生</p>
  <p id="aHk">是故求乐者　　应离放逸行</p>
  <p id="aHl">若离放逸者　　则得不死处</p>
  <p id="aHm">以不放逸行　　则近于涅槃</p>
  <p id="aHn">以不放逸故　　得至涅槃处</p>
  <p id="aHo">是故智者说　　放逸为苦因</p>
  <p id="aHp">一切放逸者　　犹如狂病人</p>
  <p id="aHq">现为他所轻　　死则入恶道</p>
  <p id="aHr">一切放逸者　　于业果报中</p>
  <p id="aHs">及以生死处　　无不颠倒行</p>
  <p id="aHt">放逸火炽然　　烧地狱众生</p>
  <p id="aHu">若欲脱地狱　　当离放逸行</p>
  <p id="aHv">若欲离放逸　　当乐修智慧</p>
  <p id="aHw">则脱烦恼缚　　常得安乐处</p>
  <p id="aHx">五根生三垢　　心流转三界</p>
  <p id="aHy">已离放逸者　　说放逸如是</p>
  <p id="aHz">放逸藏甚苦　　不放逸藏乐</p>
  <p id="aI0">是故求乐者　　应离放逸行</p>
  <p id="aI1">如是水波轮鸟为彼天众。<a id="a-I2"></a>舍离放逸。<a id="a-I3"></a>善调伏故。<a id="a-I4"></a>说如是偈时。<a id="a-I5"></a>诸天众以放逸故。<a id="a-I6"></a>于如是等真语实语。<a id="a-I7"></a>虽闻此法。<a id="a-I8"></a>不能听受。<a id="a-I9"></a>复于虚空广池之内莲花叶中。<a id="a-IA"></a>共相娱乐。<a id="a-IB"></a>游戏受乐。<a id="a-IC"></a>作天伎乐。<a id="a-ID"></a>天妙音声。<a id="a-IE"></a>及余境界。<a id="a-IF"></a>坚着色声香味触等。<a id="a-IG"></a>不知足厌。<a id="a-IH"></a>如饮碱水。<a id="a-II"></a>虽复数饮。<a id="a-IJ"></a>不能断渴。<a id="a-IK"></a>此诸天众。<a id="a-IL"></a>亦复如是。<a id="a-IM"></a>虽受无量种种天乐。<a id="a-IN"></a>而不知足。</p>
  <p id="aIO">尔时天众。<a id="a-IP"></a>于虚空中。<a id="a-IQ"></a>久受乐已。<a id="a-IR"></a>复于广池。<a id="a-IS"></a>与彼天子及诸天女。<a id="a-IT"></a>于大莲花叶中。<a id="a-IU"></a>游戏受乐。<a id="a-IV"></a>五乐音声。<a id="a-IW"></a>彼此和合。<a id="a-IX"></a>一处同心同欲。<a id="a-IY"></a>共相娱乐。<a id="a-IZ"></a>其心坚着六欲境界。<a id="a-Ia"></a>久于此处。<a id="a-Ib"></a>歌舞喜笑。<a id="a-Ic"></a>以无量种无量差别。<a id="a-Id"></a>而受天乐。<a id="a-Ie"></a>如是等乐。<a id="a-If"></a>随心所念。<a id="a-Ig"></a>具足成就。<a id="a-Ih"></a>以善业故。<a id="a-Ii"></a>随其所念。<a id="a-Ij"></a>一切诸乐。<a id="a-Ik"></a>随念差别。<a id="a-Il"></a>皆得成就。<a id="a-Im"></a>是诸天众。<a id="a-In"></a>为无量念觉观波沦大河所漂。<a id="a-Io"></a>生欢喜心。<a id="a-Ip"></a>一切天众。<a id="a-Iq"></a>久在大池大莲花中。<a id="a-Ir"></a>成就天乐。<a id="a-Is"></a>受天无量放逸之乐。</p>
  <p id="aIt">时夜摩天王牟修楼陀。<a id="a-Iu"></a>知诸天众着放逸乐。<a id="a-Iv"></a>生怜愍心。<a id="a-Iw"></a>欲除诸天放逸行故。<a id="a-Ix"></a>为之现化。<a id="a-Iy"></a>断除色慢。<a id="a-Iz"></a>去广池不远。<a id="a-J0"></a>化作大山。<a id="a-J1"></a>名曰清净。<a id="a-J2"></a>犹如善净。<a id="a-J3"></a>真毗琉璃无量金银种种杂宝。<a id="a-J4"></a>而为庄严。<a id="a-J5"></a>遍于彼山。<a id="a-J6"></a>有游戏林。<a id="a-J7"></a>周匝围绕。<a id="a-J8"></a>多有无量百千流泉。<a id="a-J9"></a>水皆清凉。<a id="a-JA"></a>其山宝峰。<a id="a-JB"></a>光明普照。<a id="a-JC"></a>一切林树。<a id="a-JD"></a>以为庄严。<a id="a-JE"></a>多有花池。<a id="a-JF"></a>无量种花。<a id="a-JG"></a>以为严饰。<a id="a-JH"></a>无量千数枝叶荫覆。<a id="a-JI"></a>犹如天宫。<a id="a-JJ"></a>如是胜山。<a id="a-JK"></a>周遍庄严。<a id="a-JL"></a>夜摩天中常乐地处。<a id="a-JM"></a>所住天众。<a id="a-JN"></a>皆悉见之。</p>
  <p id="aJO">夜摩天王牟修楼陀。<a id="a-JP"></a>复更思惟。<a id="a-JQ"></a>化作天众。<a id="a-JR"></a>如天怨家。<a id="a-JS"></a>颜色端正。<a id="a-JT"></a>其行速疾。<a id="a-JU"></a>歌舞戏笑。<a id="a-JV"></a>胜常乐地。<a id="a-JW"></a>过踰十倍。<a id="a-JX"></a>或复化作胜妙天女胜常乐地。<a id="a-JY"></a>一切天女。<a id="a-JZ"></a>亦过十倍。<a id="a-Ja"></a>此地天女。<a id="a-Jb"></a>一切不如。<a id="a-Jc"></a>何等一切。<a id="a-Jd"></a>所谓相貌端正。<a id="a-Je"></a>颜色殊妙。<a id="a-Jf"></a>嬉笑歌舞。<a id="a-Jg"></a>种种游戏。<a id="a-Jh"></a>皆悉殊胜。<a id="a-Ji"></a>其清凉山。<a id="a-Jj"></a>一切皆是。<a id="a-Jk"></a>毗琉璃山。<a id="a-Jl"></a>如前所说。</p>
  <p id="aJm">尔时胜天。<a id="a-Jn"></a>在于化山。<a id="a-Jo"></a>住于第一最高山峰。<a id="a-Jp"></a>于此峰中。<a id="a-Jq"></a>化作天子。<a id="a-Jr"></a>及化天女。<a id="a-Js"></a>歌咏伎乐。<a id="a-Jt"></a>音声美妙。<a id="a-Ju"></a>闻者爱着。<a id="a-Jv"></a>彼化天众。<a id="a-Jw"></a>及化天女。<a id="a-Jx"></a>从化山峰次第而下。<a id="a-Jy"></a>游戏歌舞。<a id="a-Jz"></a>来向实天。</p>
  <p id="aK0">尔时实天。<a id="a-K1"></a>闻诸化天。<a id="a-K2"></a>歌咏之音。<a id="a-K3"></a>如前所说。<a id="a-K4"></a>十倍殊胜。<a id="a-K5"></a>美妙音声。<a id="a-K6"></a>共天女众。<a id="a-K7"></a>歌咏游戏。<a id="a-K8"></a>时诸化天。<a id="a-K9"></a>亦复同作一类歌咏。<a id="a-KA"></a>渐渐来下。<a id="a-KB"></a>近实天众。<a id="a-KC"></a>尔时二种天众。<a id="a-KD"></a>既相见已。<a id="a-KE"></a>化天歌咏渐增转胜。<a id="a-KF"></a>时实天众。<a id="a-KG"></a>见胜色故。<a id="a-KH"></a>即离色慢。<a id="a-KI"></a>既破实天形服色慢。<a id="a-KJ"></a>尔时化天。<a id="a-KK"></a>即出音声。<a id="a-KL"></a>而咏歌颂。<a id="a-KM"></a>时诸实天。<a id="a-KN"></a>为于化天歌咏所覆。<a id="a-KO"></a>化天香气色量形貌。<a id="a-KP"></a>及化天女量色形貌。<a id="a-KQ"></a>一切皆胜。<a id="a-KR"></a>时诸实天。<a id="a-KS"></a>五欲境界。<a id="a-KT"></a>一切欲乐。<a id="a-KU"></a>为彼化天五欲境界欲乐所覆。<a id="a-KV"></a>以夜摩天王方便力故。<a id="a-KW"></a>令诸实天诸慢渐薄。<a id="a-KX"></a>尔时化天。<a id="a-KY"></a>与实天众。<a id="a-KZ"></a>共集一处。<a id="a-Ka"></a>令实天众威德光明皆悉隐蔽。<a id="a-Kb"></a>如阎浮提日光既现。<a id="a-Kc"></a>星宿月光。<a id="a-Kd"></a>一切皆灭。<a id="a-Ke"></a>化天威德。<a id="a-Kf"></a>令实天众光明悉灭。<a id="a-Kg"></a>亦复如是。<a id="a-Kh"></a>时化天众。<a id="a-Ki"></a>出胜歌音。<a id="a-Kj"></a>令实天音隐蔽不现。<a id="a-Kk"></a>于化天音。<a id="a-Kl"></a>如阎浮提人中歌音。<a id="a-Km"></a>比于天声量色形貌所有胜相。<a id="a-Kn"></a>亦复如是。<a id="a-Ko"></a>如夜摩天胜人色相。<a id="a-Kp"></a>时实天众。<a id="a-Kq"></a>羞覆心故。<a id="a-Kr"></a>向广池岸。<a id="a-Ks"></a>时化天众。<a id="a-Kt"></a>在彼池中大莲花上。<a id="a-Ku"></a>歌舞嬉笑。<a id="a-Kv"></a>天中所有五欲功德。<a id="a-Kw"></a>皆悉具足。<a id="a-Kx"></a>乐事成就。<a id="a-Ky"></a>于广池上大莲花中。<a id="a-Kz"></a>歌舞戏笑。<a id="a-L0"></a>共相娱乐。<a id="a-L1"></a>时化天众。<a id="a-L2"></a>一切乐具皆胜实天。<a id="a-L3"></a>以杂歌颂。<a id="a-L4"></a>为实天众。<a id="a-L5"></a>而说偈言。</p>
  <p id="aL6">一切业相似　　得天中乐报</p>
  <p id="aL7">天命及乐受　　业尽则失坏</p>
  <p id="aL8">是故诸未失　　天中种种乐</p>
  <p id="aL9">皆由福德因　　无福则大苦</p>
  <p id="aLA">命速不暂停　　上色亦如是</p>
  <p id="aLB">死来甚迅速　　勿行于放逸</p>
  <p id="aLC">放逸能破坏　　众生一切乐</p>
  <p id="aLD">命为死所灭　　勿得行放逸</p>
  <p id="aLE">诸根不可制　　境界不可遮</p>
  <p id="aLF">智者于境界　　则能得自在</p>
  <p id="aLG">故应舍愚痴　　常修行智慧</p>
  <p id="aLH">常远离诸过　　无利之根本</p>
  <p id="aLI">放逸生诸欲　　由欲造苦因</p>
  <p id="aLJ">生死皆是苦　　生灭法如是</p>
  <p id="aLK">若舍离放逸　　则不乐境界</p>
  <p id="aLL">能离于诸过　　则得解脱乐</p>
  <p id="aLM">放逸是苦树　　是大苦之根</p>
  <p id="aLN">放逸能破坏　　一切诸众生</p>
  <p id="aLO">是色等无常　　非乐非和合</p>
  <p id="aLP">得已而复失　　诸有皆如是</p>
  <p id="aLQ">随有乐境界　　皆是系缚因</p>
  <p id="aLR">随得转增长　　如火得干薪</p>
  <p id="aLS">如是无厌足　　则不名为乐</p>
  <p id="aLT">若得离爱乐　　乃可名为乐</p>
  <p id="aLU">若离生死乐　　尔乃得常乐</p>
  <p id="aLV">若为欲所使　　则不名常乐</p>
  <p id="aLW">如是夜摩天王牟修楼陀。<a id="a-LX"></a>以方便力。<a id="a-LY"></a>坏彼天慢。<a id="a-LZ"></a>如是歌咏第一妙声。<a id="a-La"></a>昔所未闻诱诸天众。<a id="a-Lb"></a>欲令实天闻其歌声。<a id="a-Lc"></a>因得闻法。<a id="a-Ld"></a>时诸天众。<a id="a-Le"></a>既得闻已。<a id="a-Lf"></a>本修心力之所熏故。<a id="a-Lg"></a>即便觉知如斯歌义。<a id="a-Lh"></a>既觉知已。<a id="a-Li"></a>心生厌离。<a id="a-Lj"></a>作如是言。<a id="a-Lk"></a>彼天于我一切皆胜。<a id="a-Ll"></a>自离放逸。<a id="a-Lm"></a>而说偈颂。<a id="a-Ln"></a>况我卑劣而行放逸。<a id="a-Lo"></a>时夜摩天王牟修楼陀以方便力。<a id="a-Lp"></a>令诸天众生厌离心。<a id="a-Lq"></a>断除放逸第一方便。<a id="a-Lr"></a>为作利益。<a id="a-Ls"></a>以此天众色乐憍慢。<a id="a-Lt"></a>是故不知天当退没。<a id="a-Lu"></a>至后退时。<a id="a-Lv"></a>悔火自烧。<a id="a-Lw"></a>后为地狱大火所烧。<a id="a-Lx"></a>夜摩天王。<a id="a-Ly"></a>以是方便。<a id="a-Lz"></a>令实天众。<a id="a-M0"></a>心生厌离。<a id="a-M1"></a>而得利益。</p>
 </body>
</html>