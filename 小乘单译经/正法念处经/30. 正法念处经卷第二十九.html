<!doctype html>
<html id="z3IBUQ8bH" data-ver="1598">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第二十九</h1>
  <h2 id="a2">观天品第六之八(三十三天之五)</h2>
  <p id="a3">复次比丘。<a id="a-4"></a>知业果报。<a id="a-5"></a>观三十三天所住之地。<a id="a-6"></a>彼以闻慧。<a id="a-7"></a>见第十七地。<a id="a-8"></a>名曰柔软。<a id="a-9"></a>众生何业生彼天中。<a id="a-A"></a>彼以闻慧。<a id="a-B"></a>见持戒人不杀不盗。<a id="a-C"></a>生此天中。<a id="a-D"></a>云何不杀。<a id="a-E"></a>有诸众生。<a id="a-F"></a>为贪财利。<a id="a-G"></a>恣足五欲。<a id="a-H"></a>断毒蛇命。<a id="a-I"></a>取其宝珠。<a id="a-J"></a>以自供命。<a id="a-K"></a>持戒之人。<a id="a-L"></a>不为此事。<a id="a-M"></a>是名不杀。<a id="a-N"></a>亦教他人。<a id="a-O"></a>令行不杀。<a id="a-P"></a>乃至蚊蚁。<a id="a-Q"></a>微细众生。<a id="a-R"></a>亦不故杀。<a id="a-S"></a>云何不盗。<a id="a-T"></a>不以盗心取人草土。<a id="a-U"></a>乃至微细。<a id="a-V"></a>亦不故取。<a id="a-W"></a>乃至他人所有书记。<a id="a-X"></a>不以盗心书写自用。<a id="a-Y"></a>是名不盗。<a id="a-Z"></a>云何布施。<a id="a-a"></a>是持戒人。<a id="a-b"></a>贫穷乏财。<a id="a-c"></a>以无贪心。<a id="a-d"></a>减身资分。<a id="a-e"></a>施初禅人衣服饮食卧具医药资生之具。<a id="a-f"></a>或施一食。<a id="a-g"></a>或于僧寺平治僧地。<a id="a-h"></a>令僧去来安隐无难。<a id="a-i"></a>如是自行布施。<a id="a-j"></a>亦令他人安住善道。<a id="a-k"></a>劝于他人。<a id="a-l"></a>令舍恶业。<a id="a-m"></a>是持戒人。<a id="a-n"></a>不杀不盗。<a id="a-o"></a>自利利他。<a id="a-p"></a>以是因缘。<a id="a-q"></a>命终生于三十三天。<a id="a-r"></a>生此天已。<a id="a-s"></a>受天快乐。<a id="a-t"></a>其地皆以柔软天缯以为敷具。<a id="a-u"></a>遍覆其地。<a id="a-v"></a>柔软滑泽。<a id="a-w"></a>若天行上。<a id="a-x"></a>随足上下。<a id="a-y"></a>足蹑则偃。<a id="a-z"></a>举足随平。<a id="a-10"></a>譬如大风吹水波起。<a id="a-11"></a>高下不定。<a id="a-12"></a>风止则平。<a id="a-13"></a>其地柔软。<a id="a-14"></a>亦复如是。<a id="a-15"></a>其地清净。<a id="a-16"></a>犹如明镜。<a id="a-17"></a>若有工师。<a id="a-18"></a>若工师弟子。<a id="a-19"></a>善能磨镜。<a id="a-1A"></a>莹拭明净。<a id="a-1B"></a>照显众像。<a id="a-1C"></a>若折一毛。<a id="a-1D"></a>以为百分。<a id="a-1E"></a>于此镜中。<a id="a-1F"></a>皆悉了见。<a id="a-1G"></a>此天地中。<a id="a-1H"></a>见诸天子。<a id="a-1I"></a>一切身分。<a id="a-1J"></a>亦复如是。<a id="a-1K"></a>如彼明镜清净无垢。<a id="a-1L"></a>其地清净。<a id="a-1M"></a>亦复如是。<a id="a-1N"></a>其地复生希有之事。<a id="a-1O"></a>若诸天女。<a id="a-1P"></a>心有所念。<a id="a-1Q"></a>欲令天子共其游戏。<a id="a-1R"></a>天子即于所住地中。<a id="a-1S"></a>自见书字。<a id="a-1T"></a>即与天女游戏受乐。<a id="a-1U"></a>其地复有希有之事。<a id="a-1V"></a>若天忆念一切所须。<a id="a-1W"></a>皆从地生。<a id="a-1X"></a>如是三十三天。<a id="a-1Y"></a>于柔软地。<a id="a-1Z"></a>受天快乐。<a id="a-1a"></a>复往诣于游戏之处。<a id="a-1b"></a>其游戏处。<a id="a-1c"></a>有大园林名摩偷迦。<a id="a-1d"></a>铃网弥覆。<a id="a-1e"></a>无量宝树。<a id="a-1f"></a>以为庄严。<a id="a-1g"></a>于彼林中种种众鸟。<a id="a-1h"></a>华果具足。<a id="a-1i"></a>五乐音声。<a id="a-1j"></a>游戏受乐。<a id="a-1k"></a>五根境界。<a id="a-1l"></a>受果报乐。<a id="a-1m"></a>于其地中。<a id="a-1n"></a>复有林树。<a id="a-1o"></a>名曰婆罗。<a id="a-1p"></a>若诸天众。<a id="a-1q"></a>入此林中。<a id="a-1r"></a>游戏之时。<a id="a-1s"></a>树则变小。<a id="a-1t"></a>令诸天女取果不难。<a id="a-1u"></a>其林皆是七宝所成。<a id="a-1v"></a>光明晃曜。<a id="a-1w"></a>如日初出。<a id="a-1x"></a>以为庄严。<a id="a-1y"></a>无量种色华果庄严。<a id="a-1z"></a>种种色鸟。<a id="a-20"></a>出妙音声。<a id="a-21"></a>以为庄严。<a id="a-22"></a>如是众鸟。<a id="a-23"></a>住于林中。<a id="a-24"></a>出众妙声。<a id="a-25"></a>于此林中。<a id="a-26"></a>受六欲乐。<a id="a-27"></a>歌舞戏笑。<a id="a-28"></a>舍此林已。<a id="a-29"></a>复往诣于游戏山峰。<a id="a-2A"></a>名曰高聚。<a id="a-2B"></a>往至彼峰。<a id="a-2C"></a>与诸天女。<a id="a-2D"></a>种种庄严。<a id="a-2E"></a>歌舞戏笑。<a id="a-2F"></a>升高聚峰。<a id="a-2G"></a>其峰周匝。<a id="a-2H"></a>广十由旬。<a id="a-2I"></a>其山峰上。<a id="a-2J"></a>有大华池。<a id="a-2K"></a>名曰光明。<a id="a-2L"></a>以七宝华拘牟陀华。<a id="a-2M"></a>俱迦那陀华。<a id="a-2N"></a>青优钵罗华。<a id="a-2O"></a>充满池中。<a id="a-2P"></a>其水清净。<a id="a-2Q"></a>鹅鸭鸳鸯。<a id="a-2R"></a>出众妙音。<a id="a-2S"></a>甚可爱乐。<a id="a-2T"></a>天子天女。<a id="a-2U"></a>围绕华池。<a id="a-2V"></a>歌舞戏笑。<a id="a-2W"></a>饮于天味。<a id="a-2X"></a>无有醉乱。<a id="a-2Y"></a>六味之果。<a id="a-2Z"></a>随念食之。<a id="a-2a"></a>其汁香美饮之无失。<a id="a-2b"></a>天子天女。<a id="a-2c"></a>皆共饮之。<a id="a-2d"></a>复于异处。<a id="a-2e"></a>有诸天女。<a id="a-2f"></a>歌舞戏笑。<a id="a-2g"></a>鼓乐弦歌。<a id="a-2h"></a>箫笛箜篌。<a id="a-2i"></a>种种乐器。<a id="a-2j"></a>与诸天子。<a id="a-2k"></a>娱乐受乐。<a id="a-2l"></a>围绕华池。<a id="a-2m"></a>久受天乐。<a id="a-2n"></a>复有华池。<a id="a-2o"></a>名一切意乐游戏之处。<a id="a-2p"></a>天鬘庄严。<a id="a-2q"></a>栴檀涂身。<a id="a-2r"></a>散以末香。<a id="a-2s"></a>身出光明。<a id="a-2t"></a>以其自作上中下业因缘力故。<a id="a-2u"></a>随心所乐。<a id="a-2v"></a>得三种报。<a id="a-2w"></a>生似业意。<a id="a-2x"></a>若人造作如是之业。<a id="a-2y"></a>得如是果。<a id="a-2z"></a>眼识缘色而生乐心。<a id="a-30"></a>何以故。<a id="a-31"></a>若作下业。<a id="a-32"></a>于等色中见作下色。<a id="a-33"></a>其人如是。<a id="a-34"></a>于一缘中见于下色。<a id="a-35"></a>若作中业。<a id="a-36"></a>则见中色。<a id="a-37"></a>生中乐心。<a id="a-38"></a>若作上业。<a id="a-39"></a>则见无量种种妙色。<a id="a-3A"></a>形相端严。<a id="a-3B"></a>如是一切声香味触。<a id="a-3C"></a>亦复如是。<a id="a-3D"></a>目之所缘。<a id="a-3E"></a>欲界天中。<a id="a-3F"></a>一切诸地。<a id="a-3G"></a>皆亦如是。<a id="a-3H"></a>若不如是。<a id="a-3I"></a>三种之报。<a id="a-3J"></a>则不成就。<a id="a-3K"></a>当知如是三种之业。<a id="a-3L"></a>得是妙色。<a id="a-3M"></a>端正庄严。<a id="a-3N"></a>天女殊胜。<a id="a-3O"></a>此诸天众。<a id="a-3P"></a>于一切意乐园林之中。<a id="a-3Q"></a>游戏受乐。<a id="a-3R"></a>贪着色声香味触等。<a id="a-3S"></a>不知厌足。<a id="a-3T"></a>比丘观已。<a id="a-3U"></a>而说颂曰。</p>
  <p id="a3V">劫尽日焰　　大海干竭　　亿百千劫</p>
  <p id="a3W">贪爱不灭　　诸水雨等　　海尚可满</p>
  <p id="a3X">贪欲之海　　爱色无厌　　忆念诸乐</p>
  <p id="a3Y">欲不可满　　若离忧爱　　欲则止足</p>
  <p id="a3Z">乐从欲生　　智者不乐　　离欲之乐</p>
  <p id="a3a">乐中最胜　　杂爱之乐　　如杂毒水</p>
  <p id="a3b">若离爱欲　　如水乳合　　欲烧痴人</p>
  <p id="a3c">盲冥无觉　　如摩罗耶　　山虫食木</p>
  <p id="a3d">爱欲忆念　　念不可数　　念无厌足</p>
  <p id="a3e">死王所缚　　不为欲使　　不住爱境</p>
  <p id="a3f">是人乐器　　如来所说　　如梦所见</p>
  <p id="a3g">乾闼婆城　　虚妄不坚　　诸欲虚诳</p>
  <p id="a3h">如幻水沫　　甄婆迦果(生于海渚食醉七日)</p>
  <p id="a3i">欲为衰恼　　如火害人　　若知欲过</p>
  <p id="a3j">不贪醉果　　能见实谛　　永离爱恼</p>
  <p id="a3k">诸欲如毒　　未得思念　　得之自恼</p>
  <p id="a3l">众恶炽然　　欲无厌足　　退失天乐</p>
  <p id="a3m">堕于地狱　　由欲所诳　　欲如水波</p>
  <p id="a3n">如电如灯　　女欲如毒　　如鱼洄漩</p>
  <p id="a3o">思惟增长　　如火益薪　　初后不安</p>
  <p id="a3p">智者所弃　　若有习近　　展转增长</p>
  <p id="a3q">触如火焰　　欲受苦报　　知此欲过</p>
  <p id="a3r">智人厌舍　　离欲之人　　得涅槃乐</p>
  <p id="a3s">无数千万　　那由他天　　习欲堕落</p>
  <p id="a3t">受地狱苦　　欲火刀毒　　求乐应舍</p>
  <p id="a3u">常应舍欲　　地狱之因　　未见有人</p>
  <p id="a3v">不为欲使　　无有习欲　　不受苦恼</p>
  <p id="a3w">是故舍欲　　莫生心念　　一切诸欲</p>
  <p id="a3x">如火炽然</p>
  <p id="a3y">如是比丘。<a id="a-3z"></a>观诸天子为欲所使。<a id="a-40"></a>说偈呵责。<a id="a-41"></a>放逸诸天。<a id="a-42"></a>复诣一切意乐园林。<a id="a-43"></a>作众伎乐。<a id="a-44"></a>与诸天女。<a id="a-45"></a>种种庄严。<a id="a-46"></a>入彼林中。<a id="a-47"></a>歌乐音声。<a id="a-48"></a>欢娱受乐。<a id="a-49"></a>无量河池。<a id="a-4A"></a>庄严园林。<a id="a-4B"></a>处处皆见种种妙色。<a id="a-4C"></a>如是眼根。<a id="a-4D"></a>受于色欲。<a id="a-4E"></a>又随忆念。<a id="a-4F"></a>闻众妙音。<a id="a-4G"></a>种种爱声。<a id="a-4H"></a>鼻闻种种上妙爱香。<a id="a-4I"></a>舌得种种殊异之味。<a id="a-4J"></a>随心所念皆悉得之。<a id="a-4K"></a>随心所念。<a id="a-4L"></a>得种种触。<a id="a-4M"></a>身心悦乐。<a id="a-4N"></a>随意所念乐法成就。<a id="a-4O"></a>如是天众。<a id="a-4P"></a>为爱所覆。<a id="a-4Q"></a>放逸游戏。<a id="a-4R"></a>如心所念。<a id="a-4S"></a>受五欲乐。<a id="a-4T"></a>乃至爱善业尽。<a id="a-4U"></a>命终还退。<a id="a-4V"></a>堕于地狱饿鬼畜生。<a id="a-4W"></a>若生人中。<a id="a-4X"></a>常受安乐。<a id="a-4Y"></a>常爱华鬘涂香末香。<a id="a-4Z"></a>大富饶财。<a id="a-4a"></a>直心善心。<a id="a-4b"></a>一切众生之所乐见。<a id="a-4c"></a>信受其言。<a id="a-4d"></a>众人所爱。<a id="a-4e"></a>妻子具足。<a id="a-4f"></a>善行礼义。<a id="a-4g"></a>不失仪式。<a id="a-4h"></a>所有财物。<a id="a-4i"></a>王贼水火所不能夺。<a id="a-4j"></a>王所供养。<a id="a-4k"></a>生大种姓。<a id="a-4l"></a>以余业故。</p>
  <p id="a4m">复次比丘。<a id="a-4n"></a>知业果报。<a id="a-4o"></a>观三十三天所住之地。<a id="a-4p"></a>彼以闻慧。<a id="a-4q"></a>见第十八地。<a id="a-4r"></a>名杂庄严。<a id="a-4s"></a>众生何业生于彼处。<a id="a-4t"></a>彼以闻慧。<a id="a-4u"></a>见持戒人。<a id="a-4v"></a>不杀不盗。<a id="a-4w"></a>亦教他人。<a id="a-4x"></a>令住善道。<a id="a-4y"></a>云何不杀不恼众生。<a id="a-4z"></a>自不杀害。<a id="a-50"></a>不教他杀。<a id="a-51"></a>亦不随喜。<a id="a-52"></a>亦不亲友杀生之人。<a id="a-53"></a>乃至不与语言交接。<a id="a-54"></a>不听他人不净之语。<a id="a-55"></a>不同路行。<a id="a-56"></a>复有不杀。<a id="a-57"></a>有诸众生。<a id="a-58"></a>或以歌音。<a id="a-59"></a>或琴乐音。<a id="a-5A"></a>箜篌箫笛。<a id="a-5B"></a>诳诸禽兽。<a id="a-5C"></a>令堕网陷。<a id="a-5D"></a>此持戒人。<a id="a-5E"></a>不作如是方便杀害。<a id="a-5F"></a>亦教他人。<a id="a-5G"></a>令行不杀。<a id="a-5H"></a>见他作者。<a id="a-5I"></a>赎令得脱。<a id="a-5J"></a>心不念杀。<a id="a-5K"></a>是名不杀。<a id="a-5L"></a>云何不盗。<a id="a-5M"></a>或有众生。<a id="a-5N"></a>虚妄诳诈。<a id="a-5O"></a>商贾求财。<a id="a-5P"></a>行于非法种种偷盗。<a id="a-5Q"></a>云何诳诈。<a id="a-5R"></a>或以碎沙杂余财物。<a id="a-5S"></a>称而卖之。<a id="a-5T"></a>见其为非。<a id="a-5U"></a>劝令不作。<a id="a-5V"></a>方便教言。<a id="a-5W"></a>莫以妻子自身财物恶友因缘而作偷盗。<a id="a-5X"></a>若行偷盗。<a id="a-5Y"></a>命终堕于地狱饿鬼畜生。<a id="a-5Z"></a>偷盗果报。<a id="a-5a"></a>受大苦恼。<a id="a-5b"></a>如是自不作恶。<a id="a-5c"></a>亦劝他人。<a id="a-5d"></a>令离恶法。<a id="a-5e"></a>因缘既至。<a id="a-5f"></a>能舍不取。<a id="a-5g"></a>如是之人。<a id="a-5h"></a>自利利人。<a id="a-5i"></a>云何布施。<a id="a-5j"></a>或入大海。<a id="a-5k"></a>过大旷野。<a id="a-5l"></a>以求财物。<a id="a-5m"></a>或从他人。<a id="a-5n"></a>佣力求财。<a id="a-5o"></a>布施贫穷苦恼之人。<a id="a-5p"></a>心生敬重。<a id="a-5q"></a>诸根悦豫。<a id="a-5r"></a>而施与之。<a id="a-5s"></a>或以此物。<a id="a-5t"></a>施二禅人。<a id="a-5u"></a>或施贫者。<a id="a-5v"></a>是名布施。<a id="a-5w"></a>云何不杀。<a id="a-5x"></a>若诸猎师。<a id="a-5y"></a>罗网捕鸟。<a id="a-5z"></a>若人捕鱼。<a id="a-60"></a>其人见之。<a id="a-61"></a>以物赎命。<a id="a-62"></a>还令得脱。<a id="a-63"></a>思惟欢喜。<a id="a-64"></a>诸根悦豫。<a id="a-65"></a>亦教他人令赎生命。<a id="a-66"></a>心生随喜。<a id="a-67"></a>我为善业。<a id="a-68"></a>恒愿修习。<a id="a-69"></a>亦令他人修行善业。<a id="a-6A"></a>如是善业。<a id="a-6B"></a>不杀不盗。<a id="a-6C"></a>自利利他。<a id="a-6D"></a>如是二种。<a id="a-6E"></a>持戒利益。<a id="a-6F"></a>自利利他。<a id="a-6G"></a>命终生于三十三天种种厕填庄严之殿。<a id="a-6H"></a>而于中生。<a id="a-6I"></a>善业之人生此天已。<a id="a-6J"></a>种种摩尼光明晃曜。<a id="a-6K"></a>厕填庄严。<a id="a-6L"></a>其身光明。<a id="a-6M"></a>种种色衣。<a id="a-6N"></a>种种天女。<a id="a-6O"></a>种种衣服庄严其身。<a id="a-6P"></a>住在其后。<a id="a-6Q"></a>初生天子。<a id="a-6R"></a>作如是念。<a id="a-6S"></a>我以何业。<a id="a-6T"></a>而生此处。<a id="a-6U"></a>自念前生。<a id="a-6V"></a>修善业故。<a id="a-6W"></a>来生此天。<a id="a-6X"></a>即自叹曰。<a id="a-6Y"></a>奇哉善业。<a id="a-6Z"></a>我修行故。<a id="a-6a"></a>来生此处。<a id="a-6b"></a>如是天子既思惟已。<a id="a-6c"></a>以善业故。<a id="a-6d"></a>初闻乐音。<a id="a-6e"></a>天女歌音。<a id="a-6f"></a>遍一切处山峰宫殿。<a id="a-6g"></a>美音充满。<a id="a-6h"></a>禽兽率舞。<a id="a-6i"></a>闻此歌音。<a id="a-6j"></a>百倍受乐。<a id="a-6k"></a>初闻此音。<a id="a-6l"></a>心生乐着。<a id="a-6m"></a>是名第一生欲因缘。<a id="a-6n"></a>既着声已。<a id="a-6o"></a>心复生念。<a id="a-6p"></a>欲是众色。<a id="a-6q"></a>即时回顾见诸天女无量色相。<a id="a-6r"></a>不可譬喻。<a id="a-6s"></a>具足庄严。<a id="a-6t"></a>是谁天女。<a id="a-6u"></a>谁之所摄。<a id="a-6v"></a>心既念已。<a id="a-6w"></a>欲心即生。<a id="a-6x"></a>是时天女。<a id="a-6y"></a>而说颂曰。</p>
  <p id="a6z">种种欲因缘　　我最为第一</p>
  <p id="a70">我今奉天子　　游戏种种乐</p>
  <p id="a71">尔时天子。<a id="a-72"></a>既闻歌音。<a id="a-73"></a>又见美色。<a id="a-74"></a>即时回身。<a id="a-75"></a>至天女边。<a id="a-76"></a>欲受触乐。<a id="a-77"></a>是名第二生欲因缘。<a id="a-78"></a>复有第三生欲因缘。<a id="a-79"></a>心使诸根。<a id="a-7A"></a>贪于境界。<a id="a-7B"></a>心缘自在。<a id="a-7C"></a>天子欲心。<a id="a-7D"></a>触诸天女。<a id="a-7E"></a>天女以身亦触天子。<a id="a-7F"></a>是名第三生欲因缘。<a id="a-7G"></a>复有第四生欲因缘。<a id="a-7H"></a>无量无等香熏之气。<a id="a-7I"></a>不可譬喻。<a id="a-7J"></a>天子观之。<a id="a-7K"></a>从何所来。<a id="a-7L"></a>即知此香从天女生。<a id="a-7M"></a>便以欲心。<a id="a-7N"></a>抱持天女。<a id="a-7O"></a>嗅无等香。<a id="a-7P"></a>是名第四生欲因缘。<a id="a-7Q"></a>于四境界。<a id="a-7R"></a>心爱染乐。<a id="a-7S"></a>时诸天女。<a id="a-7T"></a>以种种饮食须陀之味。<a id="a-7U"></a>供养天子。<a id="a-7V"></a>是名第五生欲因缘。<a id="a-7W"></a>如是不可譬喻。<a id="a-7X"></a>生欲因缘。<a id="a-7Y"></a>五欲境界。<a id="a-7Z"></a>初着天乐。<a id="a-7a"></a>如是天子。<a id="a-7b"></a>受天乐报。<a id="a-7c"></a>初生之时。<a id="a-7d"></a>忆念宿命。<a id="a-7e"></a>以着欲乐。<a id="a-7f"></a>皆悉忘失。<a id="a-7g"></a>复以欲心。<a id="a-7h"></a>往诣天女。<a id="a-7i"></a>天女亦来。<a id="a-7j"></a>向天子所。<a id="a-7k"></a>歌舞戏笑。<a id="a-7l"></a>互相娱乐。<a id="a-7m"></a>至天子所。<a id="a-7n"></a>调戏爱语。<a id="a-7o"></a>欢娱受乐。<a id="a-7p"></a>复往向于园林华池。<a id="a-7q"></a>天女身着种种庄严。<a id="a-7r"></a>复与天子。<a id="a-7s"></a>往一切观。<a id="a-7t"></a>意乐园林。<a id="a-7u"></a>一切见林。<a id="a-7v"></a>一切地天游戏之处。<a id="a-7w"></a>其林诸树。<a id="a-7x"></a>意念具足。<a id="a-7y"></a>无量庄严。<a id="a-7z"></a>金树银叶。<a id="a-80"></a>赤宝为枝。<a id="a-81"></a>颇梨为果。<a id="a-82"></a>色香味具。<a id="a-83"></a>有如是等无量诸树。<a id="a-84"></a>庄严园林。<a id="a-85"></a>复有异林。<a id="a-86"></a>以为庄严。<a id="a-87"></a>毗琉璃树。<a id="a-88"></a>真金为枝。<a id="a-89"></a>赤宝为叶。<a id="a-8A"></a>白银为果。<a id="a-8B"></a>车磲庄严。<a id="a-8C"></a>复有异树。<a id="a-8D"></a>于一肘量。<a id="a-8E"></a>一宝庄严。<a id="a-8F"></a>所谓金银赤宝毗琉璃宝。<a id="a-8G"></a>车磲庄严。<a id="a-8H"></a>复有树枝。<a id="a-8I"></a>一肘之量。<a id="a-8J"></a>一宝所成。<a id="a-8K"></a>华果具足。<a id="a-8L"></a>天华庄严。<a id="a-8M"></a>其华种种色香具足。<a id="a-8N"></a>其香周遍满六由旬。<a id="a-8O"></a>种种色蜂。<a id="a-8P"></a>饮诸华汁。<a id="a-8Q"></a>是一切见意乐之林。<a id="a-8R"></a>如是诸树。<a id="a-8S"></a>以为庄严。<a id="a-8T"></a>种种白业。<a id="a-8U"></a>受斯果报。<a id="a-8V"></a>复以莲华。<a id="a-8W"></a>而为庄严。<a id="a-8X"></a>毗琉璃茎。<a id="a-8Y"></a>真金为叶。<a id="a-8Z"></a>赤宝为须。<a id="a-8a"></a>青因陀蜂。<a id="a-8b"></a>以为庄严。<a id="a-8c"></a>其音美妙。<a id="a-8d"></a>天众闻之。<a id="a-8e"></a>生大欢喜。<a id="a-8f"></a>其林复有行列庄严。<a id="a-8g"></a>种种色林。<a id="a-8h"></a>以为行列。<a id="a-8i"></a>青黄朱紫。<a id="a-8j"></a>如阎浮提观于电光。<a id="a-8k"></a>其林如是。<a id="a-8l"></a>行列庄严。<a id="a-8m"></a>河津华池。<a id="a-8n"></a>庄严林园。<a id="a-8o"></a>如是功德具足之林。<a id="a-8p"></a>天子见之。<a id="a-8q"></a>心大欢喜。<a id="a-8r"></a>与诸天女。<a id="a-8s"></a>至彼林中。<a id="a-8t"></a>余天见之。<a id="a-8u"></a>知初生天子。<a id="a-8v"></a>欲来我所。<a id="a-8w"></a>皆起往迎。<a id="a-8x"></a>互相慰问。<a id="a-8y"></a>美言称赞。<a id="a-8z"></a>娱乐受乐。<a id="a-90"></a>妓乐之音。<a id="a-91"></a>游戏种种莲华林中。<a id="a-92"></a>久于一切见林受五欲乐。<a id="a-93"></a>复舍此林。<a id="a-94"></a>往诣乐行游戏之处。<a id="a-95"></a>其游戏处。<a id="a-96"></a>种种栏楯。<a id="a-97"></a>以为围绕。<a id="a-98"></a>长流美饮。<a id="a-99"></a>七宝宫殿。<a id="a-9A"></a>行列如林。<a id="a-9B"></a>真金为地。<a id="a-9C"></a>种种众鸟。<a id="a-9D"></a>出妙音声。<a id="a-9E"></a>舞戏自娱。<a id="a-9F"></a>河池流水。<a id="a-9G"></a>其音美妙。<a id="a-9H"></a>饮食河流。<a id="a-9I"></a>色香味具。<a id="a-9J"></a>天子游中。<a id="a-9K"></a>受五欲乐。<a id="a-9L"></a>游戏自娱。<a id="a-9M"></a>与诸天女种种庄严。<a id="a-9N"></a>受天善业。<a id="a-9O"></a>经于久时。<a id="a-9P"></a>以放逸故。<a id="a-9Q"></a>而不觉知。<a id="a-9R"></a>如是天子。<a id="a-9S"></a>受五欲乐。<a id="a-9T"></a>业尽还退。<a id="a-9U"></a>放逸覆心。<a id="a-9V"></a>不观退没。<a id="a-9W"></a>爱心所迷。<a id="a-9X"></a>欲火焚烧。<a id="a-9Y"></a>心着欲乐。<a id="a-9Z"></a>而不觉知。<a id="a-9a"></a>若衰相现。<a id="a-9b"></a>怖畏成就。<a id="a-9c"></a>见无常变。<a id="a-9d"></a>决定必退。<a id="a-9e"></a>尔乃心觉。<a id="a-9f"></a>如是天子。<a id="a-9g"></a>乐着放逸。<a id="a-9h"></a>乃至爱善业尽。<a id="a-9i"></a>命终还退。<a id="a-9j"></a>随业流转。<a id="a-9k"></a>堕于地狱饿鬼畜生。<a id="a-9l"></a>若有余业。<a id="a-9m"></a>生于人中。<a id="a-9n"></a>受第一乐。<a id="a-9o"></a>财宝具足。<a id="a-9p"></a>端直不谄。<a id="a-9q"></a>生于中国。<a id="a-9r"></a>识邪正行。<a id="a-9s"></a>知法非法。<a id="a-9t"></a>一切善人顺法之处。<a id="a-9u"></a>知报恩处。<a id="a-9v"></a>而于中生。<a id="a-9w"></a>为一切人之所乐见。<a id="a-9x"></a>一切长幼皆生爱敬。<a id="a-9y"></a>常无病恼。<a id="a-9z"></a>端正第一。<a id="a-A0"></a>大力无畏。<a id="a-A1"></a>安慰一切。<a id="a-A2"></a>妻子具足。<a id="a-A3"></a>所有财物。<a id="a-A4"></a>王贼水火不能侵夺。<a id="a-A5"></a>以余业故。</p>
  <p id="aA6">复次比丘。<a id="a-A7"></a>知业果报。<a id="a-A8"></a>观三十三天所住之地。<a id="a-A9"></a>彼以闻慧。<a id="a-AA"></a>见三十三天第十九地。<a id="a-AB"></a>名曰如意。<a id="a-AC"></a>众生何业生于此地。<a id="a-AD"></a>彼以闻慧。<a id="a-AE"></a>见有众生。<a id="a-AF"></a>以正见心。<a id="a-AG"></a>信业果报。<a id="a-AH"></a>坚住正见。<a id="a-AI"></a>其心质直。<a id="a-AJ"></a>不恼众生。<a id="a-AK"></a>孝养父母。<a id="a-AL"></a>顺法修行。<a id="a-AM"></a>而不懈怠。<a id="a-AN"></a>恭敬三宝佛法众僧。<a id="a-AO"></a>不杀不盗。<a id="a-AP"></a>不教他作。<a id="a-AQ"></a>亦不随喜。<a id="a-AR"></a>见他作者。<a id="a-AS"></a>劝令不作。<a id="a-AT"></a>为诸众生说于业果。<a id="a-AU"></a>令住善道。<a id="a-AV"></a>不杀不盗。<a id="a-AW"></a>若有众生。<a id="a-AX"></a>不持戒者。<a id="a-AY"></a>教令住戒。<a id="a-AZ"></a>若人持戒。<a id="a-Aa"></a>教令坚住。<a id="a-Ab"></a>如是之人。<a id="a-Ac"></a>自利利他。<a id="a-Ad"></a>命终之后。<a id="a-Ae"></a>生于善道三十三天。<a id="a-Af"></a>云何不杀生。<a id="a-Ag"></a>若是众生。<a id="a-Ah"></a>知他众生。<a id="a-Ai"></a>乃至虮子蚊蚁之类。<a id="a-Aj"></a>不故断命。<a id="a-Ak"></a>是名不杀。<a id="a-Al"></a>有诸众生。<a id="a-Am"></a>杀害瞿陀鼠貁兔等。<a id="a-An"></a>安置罝罗罟网机陷。<a id="a-Ao"></a>劝令不作。<a id="a-Ap"></a>复有异人。<a id="a-Aq"></a>以恶方便。<a id="a-Ar"></a>作诸罥弶。<a id="a-As"></a>张设罗网。<a id="a-At"></a>捕猎鸟兽。<a id="a-Au"></a>种种杀具。<a id="a-Av"></a>网漉众生。<a id="a-Aw"></a>令其断命。<a id="a-Ax"></a>是持戒人。<a id="a-Ay"></a>劝令放舍。<a id="a-Az"></a>是名不杀。<a id="a-B0"></a>令他众生安住善道。<a id="a-B1"></a>云何不。<a id="a-B2"></a>盗乃至草叶不起盗心。<a id="a-B3"></a>见他偷盗。<a id="a-B4"></a>劝令不作。<a id="a-B5"></a>复有众生。<a id="a-B6"></a>行于非法。<a id="a-B7"></a>若于佛塔。<a id="a-B8"></a>若于精舍。<a id="a-B9"></a>以诸音乐供养佛塔。<a id="a-BA"></a>复有异人。<a id="a-BB"></a>亦在其中。<a id="a-BC"></a>歌舞自娱。<a id="a-BD"></a>或与女人歌舞戏笑而生欢喜。<a id="a-BE"></a>或于僧寺。<a id="a-BF"></a>若客作伎人。<a id="a-BG"></a>或鼓众伎乐。<a id="a-BH"></a>供养佛塔。<a id="a-BI"></a>以自活命。<a id="a-BJ"></a>作诸音乐。<a id="a-BK"></a>不令此人为他作乐。<a id="a-BL"></a>是名不偷盗。<a id="a-BM"></a>复有偷盗。<a id="a-BN"></a>或于淫女。<a id="a-BO"></a>初许多直。<a id="a-BP"></a>后酬少价。<a id="a-BQ"></a>是名偷盗。<a id="a-BR"></a>复有偷盗。<a id="a-BS"></a>若有酤酒。<a id="a-BT"></a>屠儿贩卖。<a id="a-BU"></a>市买决价。<a id="a-BV"></a>不酬本直。<a id="a-BW"></a>是名偷盗。<a id="a-BX"></a>如是杀生偷盗。<a id="a-BY"></a>持戒之人。<a id="a-BZ"></a>悉舍不为。<a id="a-Ba"></a>见作不喜。<a id="a-Bb"></a>心亦不念。<a id="a-Bc"></a>云何布施。<a id="a-Bd"></a>贫穷少财。<a id="a-Be"></a>能舍财物。<a id="a-Bf"></a>施三禅人。<a id="a-Bg"></a>自忍饥苦。<a id="a-Bh"></a>施与他人。<a id="a-Bi"></a>慈悲心施。<a id="a-Bj"></a>如爱己子。<a id="a-Bk"></a>云何持戒。<a id="a-Bl"></a>不杀众生。<a id="a-Bm"></a>若治屏厕。<a id="a-Bn"></a>杀害众生。<a id="a-Bo"></a>教令不作。<a id="a-Bp"></a>施其水浆。<a id="a-Bq"></a>还置秽处。<a id="a-Br"></a>令不害命。<a id="a-Bs"></a>是名不杀。<a id="a-Bt"></a>善业之人。<a id="a-Bu"></a>作此善业。<a id="a-Bv"></a>命终生于三十三天。<a id="a-Bw"></a>善业之人。<a id="a-Bx"></a>生彼天上。<a id="a-By"></a>受五欲乐。<a id="a-Bz"></a>天伎乐音。<a id="a-C0"></a>种种天女。<a id="a-C1"></a>以为围绕。<a id="a-C2"></a>受无比乐。<a id="a-C3"></a>今为此天。<a id="a-C4"></a>说少分喻。<a id="a-C5"></a>如金轮王所受之乐。<a id="a-C6"></a>比于天乐。<a id="a-C7"></a>十六分中不及其一。<a id="a-C8"></a>所受天身。<a id="a-C9"></a>无有骨肉。<a id="a-CA"></a>亦无垢污。<a id="a-CB"></a>不生嫉妒。<a id="a-CC"></a>其目不眴。<a id="a-CD"></a>衣无尘垢。<a id="a-CE"></a>无有烟雾。<a id="a-CF"></a>亦无大小便利之患。<a id="a-CG"></a>其身光明。<a id="a-CH"></a>转轮圣王。<a id="a-CI"></a>都无此事。<a id="a-CJ"></a>于己妻子。<a id="a-CK"></a>不偏摄受。<a id="a-CL"></a>离于嫉妒。<a id="a-CM"></a>饮食自在。<a id="a-CN"></a>无有睡眠。<a id="a-CO"></a>亦无疲极。<a id="a-CP"></a>转轮圣王。<a id="a-CQ"></a>都无此事。<a id="a-CR"></a>以是因缘。<a id="a-CS"></a>转轮王乐。<a id="a-CT"></a>十六分中不及其一。<a id="a-CU"></a>故以人中说少分喻。<a id="a-CV"></a>如是次第受五欲乐。<a id="a-CW"></a>有一园林。<a id="a-CX"></a>名迦毗罗。<a id="a-CY"></a>长十由旬。<a id="a-CZ"></a>广五由旬。<a id="a-Ca"></a>一切皆以金鸟庄严。<a id="a-Cb"></a>无量众鸟。<a id="a-Cc"></a>遍身众宝。<a id="a-Cd"></a>以为庄严。<a id="a-Ce"></a>妙花光明。<a id="a-Cf"></a>庄严园林。<a id="a-Cg"></a>七宝为树。<a id="a-Ch"></a>林有众鸟。<a id="a-Ci"></a>光明殊胜。<a id="a-Cj"></a>如人着于种种庄严转增胜妙。<a id="a-Ck"></a>种种色鸟。<a id="a-Cl"></a>庄严天树。<a id="a-Cm"></a>亦复如是。<a id="a-Cn"></a>复有天子。<a id="a-Co"></a>于此林中。<a id="a-Cp"></a>以种种华。<a id="a-Cq"></a>游戏娱乐。<a id="a-Cr"></a>其华皆以毗琉璃宝。<a id="a-Cs"></a>以为茎叶。<a id="a-Ct"></a>及以华须。<a id="a-Cu"></a>赤莲华宝。<a id="a-Cv"></a>以为华台。<a id="a-Cw"></a>其花香气。<a id="a-Cx"></a>满十由旬。<a id="a-Cy"></a>胜一切华。<a id="a-Cz"></a>天闻此香。<a id="a-D0"></a>十倍增乐。<a id="a-D1"></a>复与天女。<a id="a-D2"></a>于迦毗罗。<a id="a-D3"></a>向饮食河。<a id="a-D4"></a>随念即至。<a id="a-D5"></a>高大之殿。<a id="a-D6"></a>种种栏楯。<a id="a-D7"></a>楼阁门户。<a id="a-D8"></a>种种宝铃。<a id="a-D9"></a>种种宝鬘。<a id="a-DA"></a>真珠罗网。<a id="a-DB"></a>以覆其上。<a id="a-DC"></a>种种宝幢。<a id="a-DD"></a>悬众宝幡。<a id="a-DE"></a>金银颇梨。<a id="a-DF"></a>赤宝庄严。<a id="a-DG"></a>种种诸柱。<a id="a-DH"></a>或有鹅鸟。<a id="a-DI"></a>或有鸠鸽。<a id="a-DJ"></a>或命命鸟。<a id="a-DK"></a>或有鸿雁。<a id="a-DL"></a>以为庄严。<a id="a-DM"></a>有如是等种种众鸟。<a id="a-DN"></a>庄严其殿。<a id="a-DO"></a>天众升殿。<a id="a-DP"></a>以善业故。<a id="a-DQ"></a>与诸天女向迦毗罗大林。<a id="a-DR"></a>诣饮食处。<a id="a-DS"></a>到已即下。<a id="a-DT"></a>食天甘膳。<a id="a-DU"></a>食讫游戏。<a id="a-DV"></a>于园林中。<a id="a-DW"></a>种种乐音。<a id="a-DX"></a>游戏受乐。<a id="a-DY"></a>经于多时。<a id="a-DZ"></a>心着乐故。<a id="a-Da"></a>不觉长远。<a id="a-Db"></a>复往诣于一切见林。<a id="a-Dc"></a>升于高峰。<a id="a-Dd"></a>欲见众林。<a id="a-De"></a>共余天众。<a id="a-Df"></a>还升化殿。<a id="a-Dg"></a>种种歌舞。<a id="a-Dh"></a>种种戏笑。<a id="a-Di"></a>互相娱乐。<a id="a-Dj"></a>同心受乐。<a id="a-Dk"></a>既至一切见林住于峰上。<a id="a-Dl"></a>见须弥山王一面。<a id="a-Dm"></a>多有园林。<a id="a-Dn"></a>以为庄严。<a id="a-Do"></a>其花光色。<a id="a-Dp"></a>如融金聚。<a id="a-Dq"></a>光明腾焰。<a id="a-Dr"></a>种种河泉。<a id="a-Ds"></a>流池济处。<a id="a-Dt"></a>美饮之河。<a id="a-Du"></a>种种食河无量天女。<a id="a-Dv"></a>种种庄严。<a id="a-Dw"></a>以为围绕。<a id="a-Dx"></a>其须弥山。<a id="a-Dy"></a>持诸世间。<a id="a-Dz"></a>处于六万众山之中。<a id="a-E0"></a>六万众山。<a id="a-E1"></a>以为围绕。<a id="a-E2"></a>高峻广大。<a id="a-E3"></a>天龙夜叉阿修罗甄那罗之所住处。<a id="a-E4"></a>善业诸天之所依止。<a id="a-E5"></a>种种善业果报所得。<a id="a-E6"></a>四宝成就。<a id="a-E7"></a>一一住处。<a id="a-E8"></a>种种众色。<a id="a-E9"></a>以为庄严。<a id="a-EA"></a>皆悉见之。<a id="a-EB"></a>互相欢娱。<a id="a-EC"></a>欲心放逸。<a id="a-ED"></a>种种美言。<a id="a-EE"></a>共相调戏。<a id="a-EF"></a>上中下身。<a id="a-EG"></a>游戏行食。<a id="a-EH"></a>既见此已。<a id="a-EI"></a>而作是念。<a id="a-EJ"></a>非我独受。<a id="a-EK"></a>五欲之乐。<a id="a-EL"></a>亦复多有。<a id="a-EM"></a>其余诸天。<a id="a-EN"></a>与诸天女游戏受乐。<a id="a-EO"></a>如是见于种种色香如意之树。<a id="a-EP"></a>庄严园林。<a id="a-EQ"></a>尔时诸天。<a id="a-ER"></a>复见余地。<a id="a-ES"></a>一名高聚。<a id="a-ET"></a>二名大高聚。<a id="a-EU"></a>种种河流。<a id="a-EV"></a>以为庄严。<a id="a-EW"></a>若其日月。<a id="a-EX"></a>行此山顶。<a id="a-EY"></a>观彼二山。<a id="a-EZ"></a>于此日中见百千身。<a id="a-Ea"></a>如罗睺阿修罗手障日光。<a id="a-Eb"></a>如前所说。<a id="a-Ec"></a>尔时天子。<a id="a-Ed"></a>复于空中。<a id="a-Ee"></a>徘徊旋转。<a id="a-Ef"></a>观于山王。<a id="a-Eg"></a>与诸天女。<a id="a-Eh"></a>娱乐受乐。<a id="a-Ei"></a>歌颂音声。<a id="a-Ej"></a>住于宫殿。<a id="a-Ek"></a>山王园林。<a id="a-El"></a>皆悉见之。<a id="a-Em"></a>还于自地。<a id="a-En"></a>既至本宫。<a id="a-Eo"></a>于园林中。<a id="a-Ep"></a>歌舞戏笑。<a id="a-Eq"></a>受种种乐。<a id="a-Er"></a>五欲自娱。<a id="a-Es"></a>欲乐覆心。<a id="a-Et"></a>不觉长远。<a id="a-Eu"></a>复往诣于娑罗摩山。<a id="a-Ev"></a>其山纵广。<a id="a-Ew"></a>有五由旬。<a id="a-Ex"></a>高十由旬。<a id="a-Ey"></a>或乘宫殿。<a id="a-Ez"></a>或乘飞鸟。<a id="a-F0"></a>而升此山。<a id="a-F1"></a>种种宝柱。<a id="a-F2"></a>以为庄严。<a id="a-F3"></a>种种河池。<a id="a-F4"></a>七宝庄严。<a id="a-F5"></a>如意宝树。<a id="a-F6"></a>光焰腾赫。<a id="a-F7"></a>种种妓乐。<a id="a-F8"></a>欢喜相娱。<a id="a-F9"></a>受自业果。<a id="a-FA"></a>以放逸故。<a id="a-FB"></a>经于多时。<a id="a-FC"></a>而不觉知。<a id="a-FD"></a>为乐所迷。<a id="a-FE"></a>不知厌足。<a id="a-FF"></a>复往诣于优钵罗林。<a id="a-FG"></a>于此林中。<a id="a-FH"></a>百千众蜂。<a id="a-FI"></a>以为围绕。<a id="a-FJ"></a>入于林中。<a id="a-FK"></a>共食美饮。<a id="a-FL"></a>歌舞受乐而无厌足。<a id="a-FM"></a>复往诣于游戏之处。<a id="a-FN"></a>名曰无垢。<a id="a-FO"></a>百百千千。<a id="a-FP"></a>众乐音声。<a id="a-FQ"></a>共相娱乐。<a id="a-FR"></a>而不厌足。<a id="a-FS"></a>诸天放逸。<a id="a-FT"></a>受五欲乐。<a id="a-FU"></a>乃至爱善业尽命终还退。<a id="a-FV"></a>堕于地狱饿鬼畜生。<a id="a-FW"></a>若有余业。<a id="a-FX"></a>生于人中。<a id="a-FY"></a>颜色光泽。<a id="a-FZ"></a>主上贵重。<a id="a-Fa"></a>第一富乐。<a id="a-Fb"></a>聪慧明了。<a id="a-Fc"></a>以余业故。</p>
  <p id="aFd">复次比丘。<a id="a-Fe"></a>知业果报。<a id="a-Ff"></a>观三十三天所住之地。<a id="a-Fg"></a>彼以闻慧。<a id="a-Fh"></a>见第二十地。<a id="a-Fi"></a>名微细行。<a id="a-Fj"></a>众生何业。<a id="a-Fk"></a>生于彼天。<a id="a-Fl"></a>彼以闻慧。<a id="a-Fm"></a>见此众生。<a id="a-Fn"></a>修行善法。<a id="a-Fo"></a>自利利人。<a id="a-Fp"></a>不诳众生。<a id="a-Fq"></a>不恼众生。<a id="a-Fr"></a>质直修行。<a id="a-Fs"></a>而行善业。<a id="a-Ft"></a>得乐果报。<a id="a-Fu"></a>作清凉业。<a id="a-Fv"></a>得清凉报。<a id="a-Fw"></a>善业乐报。<a id="a-Fx"></a>一切众生之所供养。<a id="a-Fy"></a>众人所爱。<a id="a-Fz"></a>现在未来。<a id="a-G0"></a>安乐利益。<a id="a-G1"></a>若舍此身。<a id="a-G2"></a>至未来世。<a id="a-G3"></a>所作善业犹如父母。<a id="a-G4"></a>为如实故受无量乐不杀不盗。<a id="a-G5"></a>亦教他人。<a id="a-G6"></a>令行不杀。<a id="a-G7"></a>不行偷盗。<a id="a-G8"></a>若复有人。<a id="a-G9"></a>杀生偷盗。<a id="a-GA"></a>不共同止。<a id="a-GB"></a>亦不亲近。<a id="a-GC"></a>不共游戏。<a id="a-GD"></a>不与同事。<a id="a-GE"></a>如是破戒行恶之人。<a id="a-GF"></a>不与同住。<a id="a-GG"></a>亲近持戒行善之人。<a id="a-GH"></a>同其事业。<a id="a-GI"></a>游戏受乐。<a id="a-GJ"></a>互共思惟。<a id="a-GK"></a>法以非法。<a id="a-GL"></a>此善业人。<a id="a-GM"></a>自不作恶。<a id="a-GN"></a>亦教他人。<a id="a-GO"></a>令不作恶。<a id="a-GP"></a>如是之人。<a id="a-GQ"></a>遍修善业。<a id="a-GR"></a>令破戒者住于善道。<a id="a-GS"></a>示人正法。<a id="a-GT"></a>令入正道。<a id="a-GU"></a>种于善业。<a id="a-GV"></a>其人心净。<a id="a-GW"></a>犹如炼金。<a id="a-GX"></a>行于善业。<a id="a-GY"></a>现在未来。<a id="a-GZ"></a>安隐快乐。<a id="a-Ga"></a>是名不杀。<a id="a-Gb"></a>复有不杀。<a id="a-Gc"></a>有诸众生。<a id="a-Gd"></a>以邪见故。<a id="a-Ge"></a>杀诸蛇蝎。<a id="a-Gf"></a>百足蚊虻蜥蝪之类。<a id="a-Gg"></a>杀如是等。<a id="a-Gh"></a>熏诸果树。<a id="a-Gi"></a>欲令园林华果繁茂。<a id="a-Gj"></a>持戒之人。<a id="a-Gk"></a>则不如是。<a id="a-Gl"></a>以护生命。<a id="a-Gm"></a>种种果食。<a id="a-Gn"></a>疑有虫者。<a id="a-Go"></a>终不故食。<a id="a-Gp"></a>若水酪浆。<a id="a-Gq"></a>种种诸饮。<a id="a-Gr"></a>不谛观视。<a id="a-Gs"></a>终不饮之。<a id="a-Gt"></a>经宿之水。<a id="a-Gu"></a>若不细观。<a id="a-Gv"></a>恐生细虫。<a id="a-Gw"></a>若不漉治。<a id="a-Gx"></a>不饮不用。<a id="a-Gy"></a>是名微细持不杀戒。<a id="a-Gz"></a>云何不盗。<a id="a-H0"></a>不恣复有几种。<a id="a-H1"></a>若人思惟。<a id="a-H2"></a>欲令种种稻谷麻麦。<a id="a-H3"></a>种种黍豆。<a id="a-H4"></a>我独成就。<a id="a-H5"></a>令世间人五谷不登。<a id="a-H6"></a>独我成熟。<a id="a-H7"></a>常作如是不善思惟。<a id="a-H8"></a>复于异时众生薄福。<a id="a-H9"></a>田稼不收。<a id="a-HA"></a>如是恶人见世饥馑。<a id="a-HB"></a>心生欢喜。<a id="a-HC"></a>如我所念。<a id="a-HD"></a>于市肆卖。<a id="a-HE"></a>曲心巧伪。<a id="a-HF"></a>量诸谷麦。<a id="a-HG"></a>诳惑于人。<a id="a-HH"></a>究竟成业。<a id="a-HI"></a>若心思惟。<a id="a-HJ"></a>名为思业。<a id="a-HK"></a>若作诳时。<a id="a-HL"></a>名为诳业。<a id="a-HM"></a>作诳业已。<a id="a-HN"></a>名究竟业。<a id="a-HO"></a>如是众过。<a id="a-HP"></a>舍离不作。<a id="a-HQ"></a>持戒之人。<a id="a-HR"></a>虽复贫穷。<a id="a-HS"></a>不为非法诳惑他人。<a id="a-HT"></a>见他作者。<a id="a-HU"></a>心不随喜。<a id="a-HV"></a>若饥馑世。<a id="a-HW"></a>治生求利。<a id="a-HX"></a>如法贩卖。<a id="a-HY"></a>不诳众生。<a id="a-HZ"></a>是名不盗。<a id="a-Ha"></a>如是善人。<a id="a-Hb"></a>云何布施。<a id="a-Hc"></a>善心善行。<a id="a-Hd"></a>自利利他。<a id="a-He"></a>自身贫穷。<a id="a-Hf"></a>勤苦得财。<a id="a-Hg"></a>若从他人常乞财物。<a id="a-Hh"></a>得已布施。<a id="a-Hi"></a>贫穷疾病。<a id="a-Hj"></a>困乏之人。<a id="a-Hk"></a>若学三禅。<a id="a-Hl"></a>得三禅人。<a id="a-Hm"></a>从他求索。<a id="a-Hn"></a>勤苦得已。<a id="a-Ho"></a>而行布施。<a id="a-Hp"></a>是人布施。<a id="a-Hq"></a>三业成就。<a id="a-Hr"></a>若心思惟。<a id="a-Hs"></a>欲行布施。<a id="a-Ht"></a>是名决定。<a id="a-Hu"></a>若布施时。<a id="a-Hv"></a>名之为业。<a id="a-Hw"></a>若行施已。<a id="a-Hx"></a>心复思惟。<a id="a-Hy"></a>是名究竟。<a id="a-Hz"></a>如是之人。<a id="a-I0"></a>造作一千二百善业。<a id="a-I1"></a>命终之后。<a id="a-I2"></a>生于善道微细地处。<a id="a-I3"></a>行善业人。<a id="a-I4"></a>生彼天已。<a id="a-I5"></a>以作微细业因缘故。<a id="a-I6"></a>所得天身。<a id="a-I7"></a>随其所念。<a id="a-I8"></a>巨细随心。<a id="a-I9"></a>其地园林。<a id="a-IA"></a>七宝为树。<a id="a-IB"></a>第一清净。<a id="a-IC"></a>自业成就。<a id="a-ID"></a>其七宝林。<a id="a-IE"></a>长二十由旬。<a id="a-IF"></a>广十由旬。<a id="a-IG"></a>河泉流水。<a id="a-IH"></a>园林具足。<a id="a-II"></a>见者爱乐。<a id="a-IJ"></a>清净无垢。<a id="a-IK"></a>犹如明镜。<a id="a-IL"></a>其树枝叶。<a id="a-IM"></a>清净无垢。<a id="a-IN"></a>如融金色。<a id="a-IO"></a>金银琉璃。<a id="a-IP"></a>及余种种杂色之树。<a id="a-IQ"></a>以为园林。<a id="a-IR"></a>天子入林。<a id="a-IS"></a>于诸宝树枝叶之中。<a id="a-IT"></a>皆悉自见身之色像。<a id="a-IU"></a>如一树中自见其身。<a id="a-IV"></a>百千树中。<a id="a-IW"></a>自见其身。<a id="a-IX"></a>亦复如是。<a id="a-IY"></a>一一天子。<a id="a-IZ"></a>身之色相。<a id="a-Ia"></a>悉现众树。<a id="a-Ib"></a>以善业故。<a id="a-Ic"></a>得相似果。<a id="a-Id"></a>其树复有奇特之事。<a id="a-Ie"></a>随其造作上中下业。<a id="a-If"></a>生此天中。<a id="a-Ig"></a>随其本作上中下业。<a id="a-Ih"></a>悉现树中。<a id="a-Ii"></a>根茎枝叶。<a id="a-Ij"></a>皆悉睹见。<a id="a-Ik"></a>时天帝释。<a id="a-Il"></a>与诸天女。<a id="a-Im"></a>华鬘庄严。<a id="a-In"></a>其殿光明。<a id="a-Io"></a>晃曜大明。<a id="a-Ip"></a>胜于和合百日并照。<a id="a-Iq"></a>微细行天。<a id="a-Ir"></a>遥见帝释。<a id="a-Is"></a>皆往出迎。<a id="a-It"></a>到已恭敬。<a id="a-Iu"></a>顶礼帝释。<a id="a-Iv"></a>随天帝释。<a id="a-Iw"></a>还入林中。<a id="a-Ix"></a>受五欲乐。<a id="a-Iy"></a>释迦天王。<a id="a-Iz"></a>亦以美言慰问诸天。<a id="a-J0"></a>行大善业。<a id="a-J1"></a>其林众鸟。<a id="a-J2"></a>出美妙音。<a id="a-J3"></a>真金为树。<a id="a-J4"></a>庄严园林。<a id="a-J5"></a>是时天王。<a id="a-J6"></a>观业报已。<a id="a-J7"></a>而说颂曰。</p>
  <p id="aJ8">善业得此果　　种种业林证</p>
  <p id="aJ9">虽无有言说　　知以善业报</p>
  <p id="aJA">种种诸果报　　处处受生死</p>
  <p id="aJB">或善或不善　　故得如是报</p>
  <p id="aJC">若人修善业　　当得生天中</p>
  <p id="aJD">若作不善业　　堕于三恶道</p>
  <p id="aJE">乐行善不善　　着欲痴所迷</p>
  <p id="aJF">不知当退没　　决定受死苦</p>
  <p id="aJG">今此善业报　　以树相而知</p>
  <p id="aJH">于欲不厌离　　心为乐所迷</p>
  <p id="aJI">欲味放逸人　　心常求境界</p>
  <p id="aJJ">常为爱所恼　　亦为爱所缚</p>
  <p id="aJK">欲共女人生　　女人为甚恶</p>
  <p id="aJL">能生于热恼　　如火害众生</p>
  <p id="aJM">如是欲热恼　　过于大猛火</p>
  <p id="aJN">如色大热恼　　焚烧众生心</p>
  <p id="aJO">女人坏世间　　令善皆尽灭</p>
  <p id="aJP">是地狱因缘　　大仙如是说</p>
  <p id="aJQ">口善说美言　　其心如毒害</p>
  <p id="aJR">诳诈无暂停　　女人心无实</p>
  <p id="aJS">须臾起爱心　　须臾心不爱</p>
  <p id="aJT">其心不暂停　　如电不久住</p>
  <p id="aJU">巧智虚诳人　　心贪则亲近</p>
  <p id="aJV">常思乐他人　　怀慢情恣态</p>
  <p id="aJW">天人毗舍遮　　罗刹龙夜叉</p>
  <p id="aJX">皆为女色缚　　女人如恶毒</p>
  <p id="aJY">不念于恩惠　　非种姓伎术</p>
  <p id="aJZ">女人性如风　　其心不停息</p>
  <p id="aJa">若见大财富　　心则生爱乐</p>
  <p id="aJb">又见衰祸至　　厌之而舍弃</p>
  <p id="aJc">若有人亲近　　则生爱乐心</p>
  <p id="aJd">见其忧恼至　　须臾即舍离</p>
  <p id="aJe">如蜂乐游华　　见萎速舍弃</p>
  <p id="aJf">女人亦如是　　不悦则舍离</p>
  <p id="aJg">恶心无慈惠　　躁扰心不定</p>
  <p id="aJh">为破愚痴人　　女人出于世</p>
  <p id="aJi">天中大系缚　　无过于女色</p>
  <p id="aJj">女人缚诸天　　将至三恶道</p>
  <p id="aJk">若心贪女色　　是欲最尤甚</p>
  <p id="aJl">女色欲烧心　　后受大苦恼</p>
  <p id="aJm">现在所作业　　贪欲自迷心</p>
  <p id="aJn">痴心不能觉　　女欲之所迷</p>
  <p id="aJo">丈夫既信已　　为无量爱缚</p>
  <p id="aJp">忽然便舍离　　犹如蛇脱皮</p>
  <p id="aJq">如是女人性　　诸方便供养</p>
  <p id="aJr">种种而守护　　犹不可从心</p>
  <p id="aJs">女人性如是　　其心无诚实</p>
  <p id="aJt">虚诳多奸伪　　智者所不信</p>
  <p id="aJu">时诸天子。<a id="a-Jv"></a>闻天帝释说是法已。<a id="a-Jw"></a>心生厌离。<a id="a-Jx"></a>而说颂曰。</p>
  <p id="aJy">如是如是能天王　　所说如实诚不虚</p>
  <p id="aJz">我无智慧不觉知　　为天女网自缚心</p>
  <p id="aK0">时天帝释。<a id="a-K1"></a>闻此偈已。<a id="a-K2"></a>即往诣于鸟音声林。<a id="a-K3"></a>无量宫殿。<a id="a-K4"></a>以为庄严。<a id="a-K5"></a>莲华浴池。<a id="a-K6"></a>庄严林树。<a id="a-K7"></a>金色山峰。<a id="a-K8"></a>如融金聚。<a id="a-K9"></a>种种伎乐。<a id="a-KA"></a>歌颂妙音。<a id="a-KB"></a>多有种种天女眷属。<a id="a-KC"></a>帝释天王。<a id="a-KD"></a>入此林中。<a id="a-KE"></a>欲受天乐。<a id="a-KF"></a>诸根境界。<a id="a-KG"></a>受五欲乐。<a id="a-KH"></a>复往诣于乾陀聚山须弥之峰。<a id="a-KI"></a>七宝庄严。<a id="a-KJ"></a>其河流注。<a id="a-KK"></a>端严奇特。<a id="a-KL"></a>如真珠璎珞庄严山峰。<a id="a-KM"></a>真珠为沙。<a id="a-KN"></a>以布河底。<a id="a-KO"></a>于河两岸。<a id="a-KP"></a>多有众鸟。<a id="a-KQ"></a>出妙音声。<a id="a-KR"></a>见此河者。<a id="a-KS"></a>皆生爱乐。<a id="a-KT"></a>释迦天王。<a id="a-KU"></a>与诸天女。<a id="a-KV"></a>及诸天众。<a id="a-KW"></a>种种庄严。<a id="a-KX"></a>游戏受乐。<a id="a-KY"></a>于此山峰。<a id="a-KZ"></a>既受乐已。<a id="a-Ka"></a>复与天子及诸天女。<a id="a-Kb"></a>复往诣于周罗宫殿游戏之处。<a id="a-Kc"></a>既至此处。<a id="a-Kd"></a>余地诸天。<a id="a-Ke"></a>闻天主至。<a id="a-Kf"></a>亦皆来集。<a id="a-Kg"></a>其峰宫殿。<a id="a-Kh"></a>居须弥顶。<a id="a-Ki"></a>高广严净。<a id="a-Kj"></a>夜摩天光照触其顶。<a id="a-Kk"></a>如须弥色。<a id="a-Kl"></a>映四天下。<a id="a-Km"></a>夜摩天光照此山顶。<a id="a-Kn"></a>亦复如是。<a id="a-Ko"></a>得夜摩天光明照故。<a id="a-Kp"></a>于余宫殿。<a id="a-Kq"></a>千倍殊胜。<a id="a-Kr"></a>尔时天主释迦提婆。<a id="a-Ks"></a>于此宫殿既游戏已。<a id="a-Kt"></a>与诸天子及诸天女。<a id="a-Ku"></a>还善法堂。<a id="a-Kv"></a>此微细行天。<a id="a-Kw"></a>受五欲乐。<a id="a-Kx"></a>乃至爱善业尽。<a id="a-Ky"></a>命终还退。<a id="a-Kz"></a>堕于地狱饿鬼畜生。<a id="a-L0"></a>若有余业。<a id="a-L1"></a>生于人中。<a id="a-L2"></a>常受安乐。<a id="a-L3"></a>或为国王。<a id="a-L4"></a>或为大臣。<a id="a-L5"></a>第一螺发。<a id="a-L6"></a>其心审谛。<a id="a-L7"></a>人所咨奉。<a id="a-L8"></a>不好多言。<a id="a-L9"></a>衣服鲜洁净无垢污。<a id="a-LA"></a>妻妾贞洁。<a id="a-LB"></a>心不邪曲。<a id="a-LC"></a>好行布施。<a id="a-LD"></a>端直不谄。<a id="a-LE"></a>兄弟宗亲之所爱敬。<a id="a-LF"></a>恭敬师长。<a id="a-LG"></a>爱乐宾客。<a id="a-LH"></a>乐行布施。<a id="a-LI"></a>持戒自守。<a id="a-LJ"></a>性爱香鬘。<a id="a-LK"></a>远恶知识。<a id="a-LL"></a>生于大姓。<a id="a-LM"></a>端正殊妙。<a id="a-LN"></a>种种庄严。<a id="a-LO"></a>以余业故。</p>
  <p id="aLP">复次比丘。<a id="a-LQ"></a>知业果报。<a id="a-LR"></a>观三十三天所住之地。<a id="a-LS"></a>彼以闻慧。<a id="a-LT"></a>见第二十一地。<a id="a-LU"></a>名歌音喜乐。<a id="a-LV"></a>众生何业生于此地。<a id="a-LW"></a>彼以闻慧。<a id="a-LX"></a>见有众生善心善业。<a id="a-LY"></a>善身口意。<a id="a-LZ"></a>行于善业。<a id="a-La"></a>自利利他。<a id="a-Lb"></a>饶益众生。<a id="a-Lc"></a>心有慈悲。<a id="a-Ld"></a>信于业果。<a id="a-Le"></a>正见正业。<a id="a-Lf"></a>持二种戒。<a id="a-Lg"></a>心不散乱。<a id="a-Lh"></a>不失威仪。<a id="a-Li"></a>不亲恶友。<a id="a-Lj"></a>孝养父母。<a id="a-Lk"></a>供养沙门婆罗门。<a id="a-Ll"></a>三种善业。<a id="a-Lm"></a>遍行究竟。<a id="a-Ln"></a>持二种戒。<a id="a-Lo"></a>不杀不盗。<a id="a-Lp"></a>云何不杀。<a id="a-Lq"></a>若稻谷黍麦。<a id="a-Lr"></a>生微细虫。<a id="a-Ls"></a>不捣不磨。<a id="a-Lt"></a>知其有虫。<a id="a-Lu"></a>护此虫命。<a id="a-Lv"></a>不转与人。<a id="a-Lw"></a>复有不杀生。<a id="a-Lx"></a>若牛马驼驴担负脊坏疮中生虫。<a id="a-Ly"></a>若以浆水洗此疮时。<a id="a-Lz"></a>不以草药断此虫命。<a id="a-M0"></a>以鸟毛羽洗拭取虫。<a id="a-M1"></a>置余臭烂败肉之中。<a id="a-M2"></a>令全其命。<a id="a-M3"></a>护此驴牛。<a id="a-M4"></a>恐害其命。<a id="a-M5"></a>复护虫命。<a id="a-M6"></a>乃至蚁子。<a id="a-M7"></a>亦不故杀。<a id="a-M8"></a>若昼若夜不行放逸。<a id="a-M9"></a>心不念杀。<a id="a-MA"></a>有众生想。<a id="a-MB"></a>若虮若蚁。<a id="a-MC"></a>亦不故杀。<a id="a-MD"></a>是名不杀。<a id="a-ME"></a>云何不盗。<a id="a-MF"></a>几种不盗。<a id="a-MG"></a>若有众生。<a id="a-MH"></a>见蛇食虫。<a id="a-MI"></a>虾蟆食虫。<a id="a-MJ"></a>黄鼬食虫。<a id="a-MK"></a>若狗野干。<a id="a-ML"></a>取诸众生欲自食之。<a id="a-MM"></a>其人若见。<a id="a-MN"></a>以其所食而贸易之。<a id="a-MO"></a>令其得脱。<a id="a-MP"></a>如是之人。<a id="a-MQ"></a>护彼此命。<a id="a-MR"></a>是名不盗。<a id="a-MS"></a>自不偷盗。<a id="a-MT"></a>亦不教人。<a id="a-MU"></a>劝诸众生。<a id="a-MV"></a>令住善道。<a id="a-MW"></a>未住戒者。<a id="a-MX"></a>教令住戒。<a id="a-MY"></a>已持戒者。<a id="a-MZ"></a>令其增长。<a id="a-Ma"></a>说业果报。<a id="a-Mb"></a>令其觉悟。<a id="a-Mc"></a>是则名曰不杀不盗。<a id="a-Md"></a>复有顺法行人。<a id="a-Me"></a>利益众生。<a id="a-Mf"></a>见诸蜜蜂。<a id="a-Mg"></a>知他欲杀。<a id="a-Mh"></a>以物救赎。<a id="a-Mi"></a>令其得脱。<a id="a-Mj"></a>施众生命。<a id="a-Mk"></a>是名施命。<a id="a-Ml"></a>复有布施。<a id="a-Mm"></a>若法行人。<a id="a-Mn"></a>贫穷乏短。<a id="a-Mo"></a>若以一食施四禅人。<a id="a-Mp"></a>若见恶人欲断人命。<a id="a-Mq"></a>以物赎命。<a id="a-Mr"></a>令其得脱。<a id="a-Ms"></a>施命施法。<a id="a-Mt"></a>诸施之中。<a id="a-Mu"></a>最为第一。<a id="a-Mv"></a>是人行于二种之施。<a id="a-Mw"></a>亦教他人。<a id="a-Mx"></a>令行二施。<a id="a-My"></a>见作随喜。<a id="a-Mz"></a>如是持戒。<a id="a-N0"></a>命终之后。<a id="a-N1"></a>生三十三天歌音喜乐之地。<a id="a-N2"></a>以善业化。<a id="a-N3"></a>得胜供养。<a id="a-N4"></a>其地园林。<a id="a-N5"></a>以善业故。<a id="a-N6"></a>种种庄严。<a id="a-N7"></a>天所住处。<a id="a-N8"></a>无有一迹非善业化。<a id="a-N9"></a>无有一天不游戏者。<a id="a-NA"></a>无有一天不受乐者。<a id="a-NB"></a>无有一天不退没者。<a id="a-NC"></a>善业尽故。<a id="a-ND"></a>退时自知。<a id="a-NE"></a>犹不厌足。<a id="a-NF"></a>爱绳所缚。<a id="a-NG"></a>爱所欺诳。<a id="a-NH"></a>帝释天王说是语已。<a id="a-NI"></a>与诸天众。<a id="a-NJ"></a>于园林中。<a id="a-NK"></a>游戏受乐。<a id="a-NL"></a>林树华果。<a id="a-NM"></a>种种具足。<a id="a-NN"></a>饮食之河。<a id="a-NO"></a>众味具足。<a id="a-NP"></a>与诸天众至此河边。<a id="a-NQ"></a>欢娱受乐。<a id="a-NR"></a>复与天女往诣摩多邻南游戏之处。<a id="a-NS"></a>时天帝释。<a id="a-NT"></a>见其林树。<a id="a-NU"></a>告诸天曰。<a id="a-NV"></a>汝等见此游戏处不。<a id="a-NW"></a>诸天子言。<a id="a-NX"></a>唯然已见。<a id="a-NY"></a>时天帝释。<a id="a-NZ"></a>为诸天子说本事法。<a id="a-Na"></a>如我昔于宿旧诸天。<a id="a-Nb"></a>闻如是说。<a id="a-Nc"></a>过去有佛。<a id="a-Nd"></a>号迦迦(居伽反)村陀如来。<a id="a-Ne"></a>于此林中。<a id="a-Nf"></a>为天说法。<a id="a-Ng"></a>初善中善后善。<a id="a-Nh"></a>善义善语。<a id="a-Ni"></a>纯备具足。<a id="a-Nj"></a>白净之法。<a id="a-Nk"></a>所谓是事有故是事有。<a id="a-Nl"></a>是事灭故是事灭。<a id="a-Nm"></a>云何名有。<a id="a-Nn"></a>以有欲故。<a id="a-No"></a>则有过失。<a id="a-Np"></a>若无欲者。<a id="a-Nq"></a>则无过失。<a id="a-Nr"></a>天子当知。<a id="a-Ns"></a>是为是事有故是事有。<a id="a-Nt"></a>云何是事无故是事无。<a id="a-Nu"></a>若无欲者。<a id="a-Nv"></a>则无欲过。<a id="a-Nw"></a>是为是事无故是事无。<a id="a-Nx"></a>云何是事灭故是事灭。<a id="a-Ny"></a>爱灭故欲灭。<a id="a-Nz"></a>欲灭故欲过灭。<a id="a-O0"></a>是名是事灭故是事灭。<a id="a-O1"></a>天子当知。<a id="a-O2"></a>是事有故是事有。<a id="a-O3"></a>是事无故是事无。<a id="a-O4"></a>若以逆观。<a id="a-O5"></a>爱之因缘。<a id="a-O6"></a>生欲之本。<a id="a-O7"></a>欲之因缘。<a id="a-O8"></a>能生于欲。<a id="a-O9"></a>云何为欲。<a id="a-OA"></a>心求忆念。<a id="a-OB"></a>欲有所作。<a id="a-OC"></a>是名为欲。<a id="a-OD"></a>痴有所求。<a id="a-OE"></a>故名无明。<a id="a-OF"></a>以无明故。<a id="a-OG"></a>于境无厌。<a id="a-OH"></a>是名为爱。<a id="a-OI"></a>诸天子。<a id="a-OJ"></a>不求知足故名为欲。<a id="a-OK"></a>诸天子。<a id="a-OL"></a>是名是事有故是事有。<a id="a-OM"></a>云何是事无故是事无。<a id="a-ON"></a>所谓有爱贪不知足。<a id="a-OO"></a>若爱灭者无厌足灭。<a id="a-OP"></a>是为是事无故是事无。<a id="a-OQ"></a>是名是事灭故是事灭。</p>
  <p id="aOR">复次天子。<a id="a-OS"></a>是事有故是事有。<a id="a-OT"></a>所谓和合作业。<a id="a-OU"></a>以有业故。<a id="a-OV"></a>则有业报。<a id="a-OW"></a>若无集业。<a id="a-OX"></a>则无业报。<a id="a-OY"></a>诸天子。<a id="a-OZ"></a>是名是事有故是事有。<a id="a-Oa"></a>是事无故是事无。</p>
  <p id="aOb">复次天子。<a id="a-Oc"></a>云何是事有故是事有。<a id="a-Od"></a>所谓先以忆念。<a id="a-Oe"></a>眼缘于色。<a id="a-Of"></a>而生于识。<a id="a-Og"></a>忆念为先。<a id="a-Oh"></a>是名是事有故是事有。<a id="a-Oi"></a>云何是事无故是事无。<a id="a-Oj"></a>若无色则无眼。<a id="a-Ok"></a>无眼则无忆念。<a id="a-Ol"></a>无色无眼无忆念故眼识亦无。<a id="a-Om"></a>如是天子。<a id="a-On"></a>是名是事无故是事无。</p>
  <p id="aOo">复次天子云何是事有故是事有。<a id="a-Op"></a>譬如陶师。<a id="a-Oq"></a>轮绳泥水。<a id="a-Or"></a>众法和合。<a id="a-Os"></a>而有瓶生。<a id="a-Ot"></a>诸天子。<a id="a-Ou"></a>是事有故是事有。<a id="a-Ov"></a>亦复如是。</p>
  <p id="aOw">复次天子。<a id="a-Ox"></a>云何是事无故是事无。<a id="a-Oy"></a>譬如陶师。<a id="a-Oz"></a>轮绳泥水。<a id="a-P0"></a>若不和合。<a id="a-P1"></a>则亦无瓶。<a id="a-P2"></a>是为是事无故是事无。<a id="a-P3"></a>亦复如是。</p>
  <p id="aP4">复次天子。<a id="a-P5"></a>云何是事有故是事有。<a id="a-P6"></a>所谓和合。<a id="a-P7"></a>必有别离。<a id="a-P8"></a>是为是事有故是事有。<a id="a-P9"></a>云何是事无故是事无。<a id="a-PA"></a>若无和合则无别离。<a id="a-PB"></a>如是天子。<a id="a-PC"></a>是为是事无故是事无。</p>
  <p id="aPD">复次天子。<a id="a-PE"></a>云何是事有故是事有。<a id="a-PF"></a>以有生故则便有死。<a id="a-PG"></a>若无生者则无有死。<a id="a-PH"></a>如是天子。<a id="a-PI"></a>是名是事有故是事有。<a id="a-PJ"></a>是事无故是事无(天无老故为天说法不言老支但言有死)。<a id="a-PK"></a>复次天子。<a id="a-PL"></a>云何是事有故是事有。<a id="a-PM"></a>所谓有欲故决定被烧。<a id="a-PN"></a>譬如有火则必有烧。<a id="a-PO"></a>如是天子。<a id="a-PP"></a>是名是事有故是事有。<a id="a-PQ"></a>云何是事无故是事无。<a id="a-PR"></a>所谓厌离欲故。<a id="a-PS"></a>欲不能烧。<a id="a-PT"></a>犹如无火则不能烧。<a id="a-PU"></a>如是天子。<a id="a-PV"></a>是名是事无故是事无。</p>
  <p id="aPW">复次天子。<a id="a-PX"></a>云何是事有故是事有。<a id="a-PY"></a>所谓有父母精血。<a id="a-PZ"></a>有业有藏。<a id="a-Pa"></a>有中阴身。<a id="a-Pb"></a>犹如香气故有身生。<a id="a-Pc"></a>如是天子。<a id="a-Pd"></a>是为是事有故是事有。<a id="a-Pe"></a>云何是事无故是事无。<a id="a-Pf"></a>若无父母。<a id="a-Pg"></a>则无精血。<a id="a-Ph"></a>无决定业。<a id="a-Pi"></a>无藏无中阴。<a id="a-Pj"></a>则无身生。<a id="a-Pk"></a>如是天子。<a id="a-Pl"></a>是为是事无故是事无。</p>
 </body>
</html>