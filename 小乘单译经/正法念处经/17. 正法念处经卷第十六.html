<!doctype html>
<html id="z3IBUPhb4" data-ver="1725">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第十六</h1>
  <h2 id="a2">饿鬼品第四之一</h2>
  <p id="a3">复次。<a id="a-4"></a>比丘知业果报。<a id="a-5"></a>遍观一切地狱苦海。<a id="a-6"></a>为爱瀑水洄澓所没。<a id="a-7"></a>大地狱人富兰那末迦离等。<a id="a-8"></a>俱迦离提婆达多。<a id="a-9"></a>如是等鱼。<a id="a-A"></a>为大摩竭鱼之所吞食。<a id="a-B"></a>从活地狱。<a id="a-C"></a>乃至阿鼻地狱。<a id="a-D"></a>其狱广大。<a id="a-E"></a>沃焦深水。<a id="a-F"></a>及余地狱。<a id="a-G"></a>大苦海中。<a id="a-H"></a>提弥鱼。<a id="a-I"></a>提弥鲵罗鱼。<a id="a-J"></a>那迦罗鱼。<a id="a-K"></a>鸠毗罗鱼。<a id="a-L"></a>失收摩罗鱼。<a id="a-M"></a>龟鳖鼋鼍。<a id="a-N"></a>旋流洄澓。<a id="a-O"></a>贪欲嗔恚。<a id="a-P"></a>愚痴风力之所飘鼓。<a id="a-Q"></a>水浪涛波。<a id="a-R"></a>洄澓相注。<a id="a-S"></a>时如水沫。<a id="a-T"></a>受大苦恼。<a id="a-U"></a>泪如雨堕。<a id="a-V"></a>啼哭悲泣。<a id="a-W"></a>呻吟悲[口*睪]。<a id="a-X"></a>辛酸大叫。<a id="a-Y"></a>犹如涛波。<a id="a-Z"></a>愁思波覆。<a id="a-a"></a>恶业龙力。<a id="a-b"></a>雨大苦雨。<a id="a-c"></a>满诸地狱。<a id="a-d"></a>阿鼻地狱。<a id="a-e"></a>无间极深。<a id="a-f"></a>其火猛焰。<a id="a-g"></a>如劫火起烧大劫时。<a id="a-h"></a>满斫迦婆罗山(魏言轮山即铁围山是也)。<a id="a-i"></a>是为大地狱苦恼大海。<a id="a-j"></a>劣弱之人。<a id="a-k"></a>无有善力。<a id="a-l"></a>无能度者。<a id="a-m"></a>如是比丘。<a id="a-n"></a>观大苦已。<a id="a-o"></a>心则厌离。<a id="a-p"></a>伽他颂曰(偈者正音云伽他单举伽字讹言为偈魏言颂)</p>
  <p id="aq">一切众生痴所欺　　为于爱染之所缚</p>
  <p id="ar">将至世间崄难道　　老死恶济恐怖处</p>
  <p id="as">三处退已入地狱　　从地狱出生天上</p>
  <p id="at">三处命终堕畜生　　复从彼终堕饿鬼</p>
  <p id="au">自业恶行之所迷　　诸欲自在使众生</p>
  <p id="av">为痴罥网所缠缚　　流转洄澓三界海</p>
  <p id="aw">无始久受大苦恼　　种种众生生死苦</p>
  <p id="ax">无有厌离生死心　　无始久集因缘故</p>
  <p id="ay">诸天放逸自坏心　　人中追求受诸苦</p>
  <p id="az">饿鬼常为饥渴烧　　畜生迭共相食啖</p>
  <p id="a10">地狱之中大猛火　　饿鬼道中痴所恼</p>
  <p id="a11">一切众生生死中　　微毫少乐不可得</p>
  <p id="a12">于诸苦中生乐想　　众生痴惑爱所诳</p>
  <p id="a13">无有教示正道者　　于此苦中不得脱</p>
  <p id="a14">若有远离于善法　　常行妄语无诚信</p>
  <p id="a15">不能修习禅定法　　长沦生死受诸苦</p>
  <p id="a16">诸佛如来所说法　　若今现在未来世</p>
  <p id="a17">过于父母及亲族　　常随众生而不离</p>
  <p id="a18">三聚之类众生等　　三种过恶常自在</p>
  <p id="a19">常行三界不止息　　以三种受为伴侣</p>
  <p id="a1A">三业迷惑于众生　　行趣三恶崄难道</p>
  <p id="a1B">于三有行常爱乐　　三有法中轮转行</p>
  <p id="a1C">若有众生归三宝　　自在修行三菩提</p>
  <p id="a1D">断除远离三种见　　如是之人离众苦</p>
  <p id="a1E">于三时中乐正行　　如实观见三种老</p>
  <p id="a1F">于饮食中知止足　　是人则能离忧恼</p>
  <p id="a1G">过贪嗔痴三种聚　　善思三业不造恶</p>
  <p id="a1H">如是行人离生苦　　永断一切诸忧热</p>
  <p id="a1I">若人知于道非道　　于有无中善思惟</p>
  <p id="a1J">能善修学慈悲心　　则得第一最胜道</p>
  <p id="a1K">若有众生不浊乱　　心常清净无所染</p>
  <p id="a1L">能离不善诸恶法　　当知是人得解脱</p>
  <p id="a1M">若有人能行正道　　正念大力坚牢故</p>
  <p id="a1N">常乐远离于诸有　　是人解脱必无疑</p>
  <p id="a1O">若人能断于有爱　　不起有爱悕望心</p>
  <p id="a1P">是人于生老死苦　　乃至不生微细着</p>
  <p id="a1Q">若有愚人造诸业　　作诸恶已转增长</p>
  <p id="a1R">诸欲如毒不可亲　　有智之人应舍离</p>
  <p id="a1S">若人舍离于诸欲　　心常乐求解脱果</p>
  <p id="a1T">是人不善灭无余　　如日光照除闇冥</p>
  <p id="a1U">如是亲近善法者　　常舍一切诸不善</p>
  <p id="a1V">能善思惟净不净　　如是略说汝当知</p>
  <p id="a1W">如是比丘。<a id="a-1X"></a>当念此世他世。<a id="a-1Y"></a>以智慧利益。<a id="a-1Z"></a>心既念已。<a id="a-1a"></a>当以智慧。<a id="a-1b"></a>饶益一切世间。<a id="a-1c"></a>观地狱苦。<a id="a-1d"></a>于一切众生。<a id="a-1e"></a>思惟忆念。<a id="a-1f"></a>起慈愍心。<a id="a-1g"></a>修行慈悲。<a id="a-1h"></a>于一切地狱怖畏苦恼逼迫之处。<a id="a-1i"></a>具观察已。<a id="a-1j"></a>知业果报。<a id="a-1k"></a>知业报已。<a id="a-1l"></a>生厌离心。<a id="a-1m"></a>复作是观。<a id="a-1n"></a>此诸众生。<a id="a-1o"></a>云何没于种种恶道大怖畏处。<a id="a-1p"></a>行于生死旷野之中。<a id="a-1q"></a>如是比丘。<a id="a-1r"></a>作是思惟。<a id="a-1s"></a>生慈悲心知饿鬼道崄恶之业。<a id="a-1t"></a>由心贪嫉。<a id="a-1u"></a>欺诳于人。<a id="a-1v"></a>贪惜积聚。<a id="a-1w"></a>欲望长富。<a id="a-1x"></a>广积众恶。<a id="a-1y"></a>恶贪所覆。<a id="a-1z"></a>不行布施。<a id="a-20"></a>不施沙门婆罗门及诸病瘦盲冥贫穷。<a id="a-21"></a>有来乞求。<a id="a-22"></a>心生悭嫉。<a id="a-23"></a>不肯施与。<a id="a-24"></a>不作功德。<a id="a-25"></a>不持禁戒。<a id="a-26"></a>此世他世。<a id="a-27"></a>无利衰恼妻子奴婢。<a id="a-28"></a>吝惜不与。<a id="a-29"></a>悭嫉自诳。<a id="a-2A"></a>以是因缘。<a id="a-2B"></a>堕饿鬼中。<a id="a-2C"></a>女人多生饿鬼道中。<a id="a-2D"></a>何以故。<a id="a-2E"></a>女人之性。<a id="a-2F"></a>心多妒嫉。<a id="a-2G"></a>丈夫未随。<a id="a-2H"></a>便起妒意。<a id="a-2I"></a>以是因缘。<a id="a-2J"></a>女人多生饿鬼道中。</p>
  <p id="a2K">复次比丘。<a id="a-2L"></a>知业果报。<a id="a-2M"></a>观饿鬼道。<a id="a-2N"></a>饿鬼所住。<a id="a-2O"></a>在何等处。<a id="a-2P"></a>作是观已。<a id="a-2Q"></a>即以闻慧。<a id="a-2R"></a>观诸饿鬼。<a id="a-2S"></a>略有二种。<a id="a-2T"></a>何等为二。<a id="a-2U"></a>一者人中住。<a id="a-2V"></a>二者住于饿鬼世界。<a id="a-2W"></a>是人中鬼。<a id="a-2X"></a>若人夜行。<a id="a-2Y"></a>则有见者。<a id="a-2Z"></a>饿鬼世界者。<a id="a-2a"></a>住于阎浮提下五百由旬。<a id="a-2b"></a>长三万六千由旬。<a id="a-2c"></a>及余饿鬼恶道眷属。<a id="a-2d"></a>其数无量恶业甚多。<a id="a-2e"></a>住阎浮提。<a id="a-2f"></a>有近有远。</p>
  <p id="a2g">复次比丘。<a id="a-2h"></a>知业果报。<a id="a-2i"></a>观诸饿鬼有无量种。<a id="a-2j"></a>彼以闻慧。<a id="a-2k"></a>略观饿鬼三十六种。<a id="a-2l"></a>一切饿鬼皆为悭贪嫉妒因缘。<a id="a-2m"></a>生于彼处。<a id="a-2n"></a>以种种心。<a id="a-2o"></a>造种种业。<a id="a-2p"></a>行种种行。<a id="a-2q"></a>种种住处。<a id="a-2r"></a>种种饥渴。<a id="a-2s"></a>自烧其身。<a id="a-2t"></a>如是略说三十六种。<a id="a-2u"></a>何等为三十六种。<a id="a-2v"></a>一者迦婆离。<a id="a-2w"></a>镬身饿鬼。<a id="a-2x"></a>二者苏支目佉。<a id="a-2y"></a>针口饿鬼。<a id="a-2z"></a>三者槃多婆叉。<a id="a-30"></a>食吐饿鬼。<a id="a-31"></a>四者毗师咃。<a id="a-32"></a>食粪饿鬼。<a id="a-33"></a>五者阿婆叉。<a id="a-34"></a>无食饿鬼。<a id="a-35"></a>六者揵陀。<a id="a-36"></a>食气饿鬼。<a id="a-37"></a>七者达摩婆叉。<a id="a-38"></a>食吐饿鬼。<a id="a-39"></a>八者婆利蓝。<a id="a-3A"></a>食水饿鬼。<a id="a-3B"></a>九者阿赊迦。<a id="a-3C"></a>悕望饿鬼。<a id="a-3D"></a>十者[口*企](区伊反)吒。<a id="a-3E"></a>食唾饿鬼。<a id="a-3F"></a>十一者摩罗婆叉。<a id="a-3G"></a>食鬘饿鬼。<a id="a-3H"></a>十二者啰讫吒。<a id="a-3I"></a>食血饿鬼。<a id="a-3J"></a>十三者瞢娑婆叉。<a id="a-3K"></a>食肉饿鬼。<a id="a-3L"></a>十四者苏揵陀。<a id="a-3M"></a>食香烟饿鬼。<a id="a-3N"></a>十五者阿毗遮罗。<a id="a-3O"></a>疾行饿鬼。<a id="a-3P"></a>十六者蚩陀逻。<a id="a-3Q"></a>伺便饿鬼。<a id="a-3R"></a>十七者波多罗。<a id="a-3S"></a>地下饿鬼。<a id="a-3T"></a>十八者矣利提。<a id="a-3U"></a>神通饿鬼。<a id="a-3V"></a>十九者阇婆隶。<a id="a-3W"></a>炽燃饿鬼。<a id="a-3X"></a>二十者蚩陀罗。<a id="a-3Y"></a>伺婴儿便饿鬼。<a id="a-3Z"></a>二十一者迦(俱逻反)摩。<a id="a-3a"></a>欲色饿鬼。<a id="a-3b"></a>二十二者三牟陀罗提波。<a id="a-3c"></a>海渚饿鬼。<a id="a-3d"></a>二十三者阎罗王使。<a id="a-3e"></a>执杖饿鬼。<a id="a-3f"></a>二十四者婆罗婆叉。<a id="a-3g"></a>食小儿饿鬼。<a id="a-3h"></a>二十五者乌殊婆叉。<a id="a-3i"></a>食人精气饿鬼。<a id="a-3j"></a>二十六者婆罗门罗刹饿鬼。<a id="a-3k"></a>二十七者君茶火炉。<a id="a-3l"></a>烧食饿鬼。<a id="a-3m"></a>二十八者阿输婆啰他。<a id="a-3n"></a>不净巷陌饿鬼。<a id="a-3o"></a>二十九者婆移婆叉。<a id="a-3p"></a>食风饿鬼。<a id="a-3q"></a>三十者鸯伽啰婆叉。<a id="a-3r"></a>食火炭饿鬼。<a id="a-3s"></a>三十一者毗沙婆叉。<a id="a-3t"></a>食毒饿鬼。<a id="a-3u"></a>三十二者阿吒毗。<a id="a-3v"></a>旷野饿鬼。<a id="a-3w"></a>三十三者赊摩舍罗。<a id="a-3x"></a>冢间住食热灰土饿鬼。<a id="a-3y"></a>三十四者毗利差树中住饿鬼。<a id="a-3z"></a>三十五者遮多波他。<a id="a-40"></a>四交道饿鬼。<a id="a-41"></a>三十六者魔罗迦耶。<a id="a-42"></a>杀身饿鬼。<a id="a-43"></a>是为略说三十六种饿鬼。<a id="a-44"></a>广说则无量。<a id="a-45"></a>重心造恶。<a id="a-46"></a>业行各异。<a id="a-47"></a>种种悭心。<a id="a-48"></a>不行布施。<a id="a-49"></a>贪心因缘。<a id="a-4A"></a>受种种身。</p>
  <p id="a4B">复次比丘。<a id="a-4C"></a>知业果报。<a id="a-4D"></a>亲诸饿鬼。<a id="a-4E"></a>受大饥渴。<a id="a-4F"></a>自烧其身。<a id="a-4G"></a>以前世时。<a id="a-4H"></a>多起妒嫉。<a id="a-4I"></a>恶心破坏。<a id="a-4J"></a>广造三业身口意恶。<a id="a-4K"></a>十不善业。<a id="a-4L"></a>生饿鬼中。<a id="a-4M"></a>其人以作十种不善业道因缘。<a id="a-4N"></a>得一切苦。<a id="a-4O"></a>以恶业故。<a id="a-4P"></a>生饿鬼中。<a id="a-4Q"></a>恶业牵故。<a id="a-4R"></a>业为本故。<a id="a-4S"></a>入于恶道。<a id="a-4T"></a>为彼所缚。<a id="a-4U"></a>以因业故。<a id="a-4V"></a>不脱生死。<a id="a-4W"></a>为无始来猕猴之心。<a id="a-4X"></a>躁扰轻转。<a id="a-4Y"></a>行于崄难障碍之处。<a id="a-4Z"></a>攀缘种种罗网枝条。<a id="a-4a"></a>速疾往返。<a id="a-4b"></a>住生死山。<a id="a-4c"></a>睡于岩窟。<a id="a-4d"></a>所行之处。<a id="a-4e"></a>不可觉知。<a id="a-4f"></a>观心猕猴。<a id="a-4g"></a>速疾不停。<a id="a-4h"></a>应作如是。<a id="a-4i"></a>初调伏心。<a id="a-4j"></a>若心不调。<a id="a-4k"></a>能将众生至大怖处。<a id="a-4l"></a>得大苦恼。<a id="a-4m"></a>如是心怨。<a id="a-4n"></a>能令众生流转生死。<a id="a-4o"></a>比丘如是思惟心已。<a id="a-4p"></a>于生死中得离欲秽。<a id="a-4q"></a>厌生死苦。<a id="a-4r"></a>如是思惟。<a id="a-4s"></a>一切生死。<a id="a-4t"></a>皆悉苦恼。<a id="a-4u"></a>如是比丘。<a id="a-4v"></a>思惟分别。<a id="a-4w"></a>饿鬼之中。<a id="a-4x"></a>有无量种。<a id="a-4y"></a>思惟是已一一分别。<a id="a-4z"></a>观诸业报。<a id="a-50"></a>非无因生。<a id="a-51"></a>苦乐好丑。<a id="a-52"></a>净与不净。<a id="a-53"></a>善恶贵贱。<a id="a-54"></a>上下生灭。<a id="a-55"></a>一切杂类。<a id="a-56"></a>非自然生。<a id="a-57"></a>比丘如是观诸饿鬼。<a id="a-58"></a>知业果报。<a id="a-59"></a>以闻慧观。<a id="a-5A"></a>云何观于迦婆离镬身饿鬼。<a id="a-5B"></a>其身长大。<a id="a-5C"></a>过人两倍。<a id="a-5D"></a>无有面目手足穿穴。<a id="a-5E"></a>犹如镬脚。<a id="a-5F"></a>热火满中。<a id="a-5G"></a>焚烧其身。<a id="a-5H"></a>如火烧林。<a id="a-5I"></a>饥渴恼热。<a id="a-5J"></a>时报所缚。<a id="a-5K"></a>无人能救。<a id="a-5L"></a>无归无怙。<a id="a-5M"></a>愁忧苦恼。<a id="a-5N"></a>无人救护。<a id="a-5O"></a>以何业故生于彼处。<a id="a-5P"></a>即以闻慧。<a id="a-5Q"></a>见此众生。<a id="a-5R"></a>于前世时。<a id="a-5S"></a>以贪财故。<a id="a-5T"></a>为他屠杀。<a id="a-5U"></a>受雇杀生。<a id="a-5V"></a>脔割脂肉。<a id="a-5W"></a>心无悲愍。<a id="a-5X"></a>贪心杀生。<a id="a-5Y"></a>杀已随喜。<a id="a-5Z"></a>造集恶业。<a id="a-5a"></a>其心不悔。<a id="a-5b"></a>如是恶人。<a id="a-5c"></a>身坏命终。<a id="a-5d"></a>堕于恶道。<a id="a-5e"></a>受迦婆离饿鬼之身(迦婆离迦魏言镬身)。<a id="a-5f"></a>在于地下五百由旬。<a id="a-5g"></a>从此命终。<a id="a-5h"></a>忽然即往生于大怖黑闇之处。<a id="a-5i"></a>既生之后。<a id="a-5j"></a>上下二山一时俱合。<a id="a-5k"></a>压笮其身。<a id="a-5l"></a>受大苦恼。<a id="a-5m"></a>身增转大。<a id="a-5n"></a>满一由旬。<a id="a-5o"></a>为饥渴火焚烧其身。<a id="a-5p"></a>饿鬼道中经五百岁。<a id="a-5q"></a>饿鬼道中一日一夜。<a id="a-5r"></a>此阎浮提日月岁数经于十年。<a id="a-5s"></a>如是五百岁。<a id="a-5t"></a>名为一生。<a id="a-5u"></a>少出多减。<a id="a-5v"></a>命亦不定。<a id="a-5w"></a>又第二业堕饿鬼中。<a id="a-5x"></a>若有众生。<a id="a-5y"></a>受他寄物。<a id="a-5z"></a>抵拒不还。<a id="a-60"></a>生于彼处。<a id="a-61"></a>不施资财。<a id="a-62"></a>不以法施。<a id="a-63"></a>不施无畏。<a id="a-64"></a>若男若女。<a id="a-65"></a>不行如是三种布施。<a id="a-66"></a>常怀悭嫉。<a id="a-67"></a>以是因缘。<a id="a-68"></a>生饿鬼中。</p>
  <p id="a69">复次比丘。<a id="a-6A"></a>知业果报。<a id="a-6B"></a>观于饿鬼。<a id="a-6C"></a>彼以闻慧。<a id="a-6D"></a>观于针口诸饿鬼等。<a id="a-6E"></a>以何等业而生其中。<a id="a-6F"></a>彼以闻慧。<a id="a-6G"></a>观于苏支目佉饿鬼(苏支目佉魏云针口)。<a id="a-6H"></a>知此众生。<a id="a-6I"></a>于前世时。<a id="a-6J"></a>以财雇人。<a id="a-6K"></a>令行杀戮。<a id="a-6L"></a>悭贪嫉妒。<a id="a-6M"></a>不行布施。<a id="a-6N"></a>不施衣食。<a id="a-6O"></a>不施无畏。<a id="a-6P"></a>不以法施。<a id="a-6Q"></a>如是恶人。<a id="a-6R"></a>身坏命终。<a id="a-6S"></a>受于针口饿鬼之身。<a id="a-6T"></a>受鬼身已。<a id="a-6U"></a>自业诳惑。<a id="a-6V"></a>所受之身。<a id="a-6W"></a>口如针孔。<a id="a-6X"></a>腹如大山。<a id="a-6Y"></a>常怀忧恼。<a id="a-6Z"></a>为饥渴火焚烧其身。<a id="a-6a"></a>受诸内苦。<a id="a-6b"></a>外有寒热。<a id="a-6c"></a>蚊虻恶虫。<a id="a-6d"></a>热病恼等。<a id="a-6e"></a>如是身心。<a id="a-6f"></a>受种种苦。<a id="a-6g"></a>饿鬼道中一日一夜。<a id="a-6h"></a>比于人间日月岁数。<a id="a-6i"></a>经于十年。<a id="a-6j"></a>如是受命。<a id="a-6k"></a>满五百岁。<a id="a-6l"></a>命亦不定。<a id="a-6m"></a>若男若女生在其中。<a id="a-6n"></a>又第二业。<a id="a-6o"></a>堕此针口饿鬼之中。<a id="a-6p"></a>若有丈夫。<a id="a-6q"></a>敕其妇人。<a id="a-6r"></a>命施沙门婆罗门食。<a id="a-6s"></a>其妇悭惜。<a id="a-6t"></a>实有言无。<a id="a-6u"></a>语其夫言。<a id="a-6v"></a>家无所有。<a id="a-6w"></a>当以何等施与沙门及诸道士。<a id="a-6x"></a>如是妇人。<a id="a-6y"></a>诳夫吝财而不布施。<a id="a-6z"></a>身坏命终。<a id="a-70"></a>堕于针口饿鬼之中。<a id="a-71"></a>由其积习多造恶业。<a id="a-72"></a>是故妇人多生饿鬼道中。<a id="a-73"></a>何以故。<a id="a-74"></a>女人贪欲。<a id="a-75"></a>妒嫉多故。<a id="a-76"></a>不及丈夫。<a id="a-77"></a>女人小心轻心。<a id="a-78"></a>不及丈夫。<a id="a-79"></a>以是因缘。<a id="a-7A"></a>生饿鬼中。<a id="a-7B"></a>乃至嫉妒恶业。<a id="a-7C"></a>不失不坏不朽。<a id="a-7D"></a>于饿鬼中不能得脱。<a id="a-7E"></a>业尽得脱。<a id="a-7F"></a>从此命终。<a id="a-7G"></a>生畜生中。<a id="a-7H"></a>于畜生中。<a id="a-7I"></a>受遮吒迦鸟身(此鸟唯食天雨仰口承天雨水而饮之不得食余水)。<a id="a-7J"></a>常患饥渴。<a id="a-7K"></a>受大苦恼。<a id="a-7L"></a>畜生中死。<a id="a-7M"></a>生于人中。<a id="a-7N"></a>以余业故。<a id="a-7O"></a>常困饥渴。<a id="a-7P"></a>受苦难穷。<a id="a-7Q"></a>常行乞食。<a id="a-7R"></a>以自存济。<a id="a-7S"></a>以余业故。<a id="a-7T"></a>受如斯报。</p>
  <p id="a7U">复次比丘。<a id="a-7V"></a>知业果报。<a id="a-7W"></a>观诸饿鬼。<a id="a-7X"></a>彼以闻慧。<a id="a-7Y"></a>观于食吐诸饿鬼等。<a id="a-7Z"></a>是诸众生。<a id="a-7a"></a>以何业故。<a id="a-7b"></a>受于食吐饿鬼之身。<a id="a-7c"></a>彼以闻慧。<a id="a-7d"></a>知此众生。<a id="a-7e"></a>前世之时。<a id="a-7f"></a>身为妇人。<a id="a-7g"></a>诳惑其夫。<a id="a-7h"></a>自啖美食。<a id="a-7i"></a>心怀悭嫉憎恶其子而不施与。<a id="a-7j"></a>或有丈夫。<a id="a-7k"></a>妻无异心。<a id="a-7l"></a>便起妒意。<a id="a-7m"></a>独食美味。<a id="a-7n"></a>不施妻子。<a id="a-7o"></a>以是因缘。<a id="a-7p"></a>堕于槃多饿鬼之中(槃多婆叉魏言食吐)。<a id="a-7q"></a>受饿鬼身。<a id="a-7r"></a>常为饥渴焚烧其身。<a id="a-7s"></a>其身广大。<a id="a-7t"></a>长半由旬于旷野中。<a id="a-7u"></a>四奔疾走求觅浆水。<a id="a-7v"></a>高声[口*睪]叫。<a id="a-7w"></a>唱言饥渴。<a id="a-7x"></a>以此众生。<a id="a-7y"></a>前世之时不以财物无畏布施。<a id="a-7z"></a>不行法施。<a id="a-80"></a>以是因缘。<a id="a-81"></a>生饿鬼中。<a id="a-82"></a>寿命长远。<a id="a-83"></a>如上所说。<a id="a-84"></a>经五百岁。<a id="a-85"></a>乃至恶业未尽。<a id="a-86"></a>不破不坏。<a id="a-87"></a>终不得脱。<a id="a-88"></a>在食吐鬼中。<a id="a-89"></a>常求欧吐。<a id="a-8A"></a>困不能得。<a id="a-8B"></a>从此命终。<a id="a-8C"></a>生畜生中。<a id="a-8D"></a>亦常食吐。<a id="a-8E"></a>受饥渴苦。<a id="a-8F"></a>畜生中死。<a id="a-8G"></a>生于人中。<a id="a-8H"></a>余业因缘。<a id="a-8I"></a>常患饥渴。<a id="a-8J"></a>于诸巷陌。<a id="a-8K"></a>常拾世人所弃残食。<a id="a-8L"></a>或从沙门及婆罗门。<a id="a-8M"></a>乞求自活。<a id="a-8N"></a>以余业故。<a id="a-8O"></a>受如斯报。</p>
  <p id="a8P">复次比丘。<a id="a-8Q"></a>知业果报。<a id="a-8R"></a>观诸饿鬼。<a id="a-8S"></a>彼以闻慧。<a id="a-8T"></a>知此众生。<a id="a-8U"></a>于前世时。<a id="a-8V"></a>多行贪嫉。<a id="a-8W"></a>常怀悭惜。<a id="a-8X"></a>不行布施。<a id="a-8Y"></a>以不净食。<a id="a-8Z"></a>施诸沙门及婆罗门。<a id="a-8a"></a>如是沙门及婆罗门。<a id="a-8b"></a>不知不净而便食之。<a id="a-8c"></a>此人以是恶业因缘。<a id="a-8d"></a>身坏命终。<a id="a-8e"></a>堕于恶道。<a id="a-8f"></a>生于食粪饿鬼之中。<a id="a-8g"></a>寿命长短如上所说。<a id="a-8h"></a>亦五百岁。<a id="a-8i"></a>饥渴烧身。<a id="a-8j"></a>求诸粪秽。<a id="a-8k"></a>犹不可得。<a id="a-8l"></a>以业力故。<a id="a-8m"></a>常不从心。<a id="a-8n"></a>不净之处。<a id="a-8o"></a>蛆虫粪屎。<a id="a-8p"></a>驰走求索。<a id="a-8q"></a>常不充足。<a id="a-8r"></a>至命不尽。<a id="a-8s"></a>常受苦恼。<a id="a-8t"></a>乃至恶业不尽不坏不朽。<a id="a-8u"></a>故不得脱。<a id="a-8v"></a>若恶业尽。<a id="a-8w"></a>从此命终。<a id="a-8x"></a>随业流转。<a id="a-8y"></a>受生死苦。<a id="a-8z"></a>人身难得。<a id="a-90"></a>犹如海龟遇浮木孔。<a id="a-91"></a>遍受恶身。<a id="a-92"></a>若生人中。<a id="a-93"></a>贫穷多病。<a id="a-94"></a>常困饥渴。<a id="a-95"></a>恒乞朝餐。<a id="a-96"></a>以自活命。<a id="a-97"></a>无量衰恶。<a id="a-98"></a>以为严饰。<a id="a-99"></a>其身破裂。<a id="a-9A"></a>不净臭秽。<a id="a-9B"></a>人所恶贱。<a id="a-9C"></a>口气腥臊。<a id="a-9D"></a>其齿[利/黑]黑。<a id="a-9E"></a>余业因缘。<a id="a-9F"></a>受如是报。</p>
  <p id="a9G">复次比丘。<a id="a-9H"></a>知业果报。<a id="a-9I"></a>观于饿鬼悭嫉地处。<a id="a-9J"></a>一切饿鬼。<a id="a-9K"></a>悭嫉为本。<a id="a-9L"></a>是诸众生。<a id="a-9M"></a>以何业故。<a id="a-9N"></a>生于无食饿鬼之中。<a id="a-9O"></a>彼以闻慧。<a id="a-9P"></a>知诸饿鬼前身之时。<a id="a-9Q"></a>以悭嫉故。<a id="a-9R"></a>自覆其心。<a id="a-9S"></a>妄语欺诳。<a id="a-9T"></a>自恃强力。<a id="a-9U"></a>抂诬良善。<a id="a-9V"></a>系之囹圄。<a id="a-9W"></a>禁人粮食。<a id="a-9X"></a>令其致死。<a id="a-9Y"></a>杀已快心。<a id="a-9Z"></a>不生悔恨。<a id="a-9a"></a>心生随喜。<a id="a-9b"></a>复教他人。<a id="a-9c"></a>既作恶业。<a id="a-9d"></a>初不改悔。<a id="a-9e"></a>如是恶人。<a id="a-9f"></a>身坏命终。<a id="a-9g"></a>生于无食饿鬼之中。<a id="a-9h"></a>若男若女。<a id="a-9i"></a>生于其中。<a id="a-9j"></a>饥渴之火。<a id="a-9k"></a>增长炽燃。<a id="a-9l"></a>如山浚水。<a id="a-9m"></a>涌波之力。<a id="a-9n"></a>腹中火起。<a id="a-9o"></a>焚烧其身。<a id="a-9p"></a>无有遗余。<a id="a-9q"></a>灭已复生。<a id="a-9r"></a>生已复烧。<a id="a-9s"></a>有二种苦焚烧其身。<a id="a-9t"></a>一者饥渴。<a id="a-9u"></a>二者火烧。<a id="a-9v"></a>其人苦逼。<a id="a-9w"></a>[口*睪]叫悲恼。<a id="a-9x"></a>四方驰走。<a id="a-9y"></a>自业恶果。<a id="a-9z"></a>不可思议。<a id="a-A0"></a>其人如是。<a id="a-A1"></a>受内外苦。<a id="a-A2"></a>一切身分业火所烧。<a id="a-A3"></a>身内出火。<a id="a-A4"></a>自焚其体。<a id="a-A5"></a>譬如大树内空干燥。<a id="a-A6"></a>若人投火烧之炽燃。<a id="a-A7"></a>此鬼被烧。<a id="a-A8"></a>亦复如是。<a id="a-A9"></a>遍身皆燃。<a id="a-AA"></a>哀叫悲哭。<a id="a-AB"></a>口中火出。<a id="a-AC"></a>二焰俱起。<a id="a-AD"></a>焚烧其身。<a id="a-AE"></a>慞惶求道。<a id="a-AF"></a>地生棘刺。<a id="a-AG"></a>皆悉火燃。<a id="a-AH"></a>贯其两足。<a id="a-AI"></a>苦痛难忍。<a id="a-AJ"></a>哀[口*睪]悲叫。<a id="a-AK"></a>火烧其舌。<a id="a-AL"></a>皆悉融烂。<a id="a-AM"></a>如烧凝酥。<a id="a-AN"></a>灭已复生。<a id="a-AO"></a>以恶业故。<a id="a-AP"></a>奔走求水。<a id="a-AQ"></a>至诸池流泉源诸水。<a id="a-AR"></a>水即枯竭。<a id="a-AS"></a>其人恶业。<a id="a-AT"></a>至于林中游戏之处。<a id="a-AU"></a>若在高原。<a id="a-AV"></a>若陂泽中。<a id="a-AW"></a>颠倒见故。<a id="a-AX"></a>但见一切。<a id="a-AY"></a>大火猛焰。<a id="a-AZ"></a>山地树木。<a id="a-Aa"></a>悉见炽燃。<a id="a-Ab"></a>往趣诸水。<a id="a-Ac"></a>见诸水边守水诸鬼。<a id="a-Ad"></a>手捉器杖。<a id="a-Ae"></a>逆打其头。<a id="a-Af"></a>受大苦恼。<a id="a-Ag"></a>皆由前世贪嫉心怨之所诳惑。<a id="a-Ah"></a>寿命长远。<a id="a-Ai"></a>经五百岁。<a id="a-Aj"></a>亦如上说。<a id="a-Ak"></a>如是恶业。<a id="a-Al"></a>常无所食。<a id="a-Am"></a>恶业不尽。<a id="a-An"></a>故使不死。<a id="a-Ao"></a>乃至恶业不尽不坏不朽。<a id="a-Ap"></a>故不得脱。<a id="a-Aq"></a>若业尽得脱。<a id="a-Ar"></a>从此命终。<a id="a-As"></a>恶业所吹。<a id="a-At"></a>随业流转。<a id="a-Au"></a>受生死苦。<a id="a-Av"></a>人身难得。<a id="a-Aw"></a>犹如海龟遇浮木孔。<a id="a-Ax"></a>若生人中。<a id="a-Ay"></a>处母胎时。<a id="a-Az"></a>母不能食。<a id="a-B0"></a>令母身色憔悴丑恶。<a id="a-B1"></a>杀生业故。<a id="a-B2"></a>胞胎伤堕。<a id="a-B3"></a>设不胎夭。<a id="a-B4"></a>令母身体臭秽可恶。<a id="a-B5"></a>乐行不善。<a id="a-B6"></a>若得出生。<a id="a-B7"></a>短命多难。<a id="a-B8"></a>王难系缚。<a id="a-B9"></a>受牢狱苦饥渴饿死。<a id="a-BA"></a>以余业故。<a id="a-BB"></a>受如是报。</p>
  <p id="aBC">复次比丘。<a id="a-BD"></a>知业果报。<a id="a-BE"></a>观饿鬼世间。<a id="a-BF"></a>彼以闻慧。<a id="a-BG"></a>观于食气诸饿鬼等。<a id="a-BH"></a>以何业故。<a id="a-BI"></a>而生其中。<a id="a-BJ"></a>彼以闻慧。<a id="a-BK"></a>知此众生。<a id="a-BL"></a>于前世时。<a id="a-BM"></a>多食美食而自食啖。<a id="a-BN"></a>不施妻子及余眷属。<a id="a-BO"></a>妻子但得嗅其香气。<a id="a-BP"></a>不知其味。<a id="a-BQ"></a>于妻子前。<a id="a-BR"></a>而独食之。<a id="a-BS"></a>以悭嫉故。<a id="a-BT"></a>同业眷属。<a id="a-BU"></a>而不施与。<a id="a-BV"></a>亦教他人不给妻子。<a id="a-BW"></a>起随喜心。<a id="a-BX"></a>数造斯过而不改悔。<a id="a-BY"></a>不生惭愧。<a id="a-BZ"></a>如是恶人。<a id="a-Ba"></a>身坏命终。<a id="a-Bb"></a>生于食气饿鬼之中。<a id="a-Bc"></a>既生之后。<a id="a-Bd"></a>饥渴烧身。<a id="a-Be"></a>处处奔走。<a id="a-Bf"></a>呻吟[口*睪]叫。<a id="a-Bg"></a>悲泣愁毒。<a id="a-Bh"></a>唯恃塔庙。<a id="a-Bi"></a>及以天祀有信之人。<a id="a-Bj"></a>设诸供养。<a id="a-Bk"></a>因其香气。<a id="a-Bl"></a>及嗅余气。<a id="a-Bm"></a>以自活命。<a id="a-Bn"></a>复有嗅气诸饿鬼等。<a id="a-Bo"></a>以诸世人多病因缘。<a id="a-Bp"></a>水边林中巷陌交道。<a id="a-Bq"></a>设诸祭具。<a id="a-Br"></a>因斯香气。<a id="a-Bs"></a>以自活命。<a id="a-Bt"></a>如是食气诸饿鬼等。<a id="a-Bu"></a>无量苦恼。<a id="a-Bv"></a>恶业不尽。<a id="a-Bw"></a>故使不死。<a id="a-Bx"></a>乃至恶业不尽不坏不朽。<a id="a-By"></a>故不得脱。<a id="a-Bz"></a>业尽得脱。<a id="a-C0"></a>从此命终。<a id="a-C1"></a>随业流转。<a id="a-C2"></a>受生死苦。<a id="a-C3"></a>人身难得。<a id="a-C4"></a>犹如海龟遇浮木孔。<a id="a-C5"></a>若生人中。<a id="a-C6"></a>贫穷多病。<a id="a-C7"></a>身体臭秽。<a id="a-C8"></a>以余业故。<a id="a-C9"></a>受如是报。</p>
  <p id="aCA">复次比丘。<a id="a-CB"></a>知业果报。<a id="a-CC"></a>观饿鬼世间。<a id="a-CD"></a>彼以闻慧。<a id="a-CE"></a>观于食法诸饿鬼等。<a id="a-CF"></a>以法因缘。<a id="a-CG"></a>令身存立。<a id="a-CH"></a>而有势力。<a id="a-CI"></a>以何业故生于其中。<a id="a-CJ"></a>彼以闻慧。<a id="a-CK"></a>见此饿鬼。<a id="a-CL"></a>于人中时。<a id="a-CM"></a>性多贪嫉。<a id="a-CN"></a>为活身命。<a id="a-CO"></a>为求财利。<a id="a-CP"></a>与人说法。<a id="a-CQ"></a>心不敬重。<a id="a-CR"></a>犯戒无信。<a id="a-CS"></a>不为调伏诸众生故。<a id="a-CT"></a>说不净法。<a id="a-CU"></a>说言杀生得生天福。<a id="a-CV"></a>强力夺财。<a id="a-CW"></a>言无罪报。<a id="a-CX"></a>以女适人。<a id="a-CY"></a>得大福德。<a id="a-CZ"></a>放一牛王。<a id="a-Ca"></a>亦复如是。<a id="a-Cb"></a>以如是等不净之法。<a id="a-Cc"></a>为人宣说。<a id="a-Cd"></a>得财自供。<a id="a-Ce"></a>不行布施。<a id="a-Cf"></a>藏举积聚。<a id="a-Cg"></a>是人以此嫉妒覆心命终。<a id="a-Ch"></a>生于恶道之中。<a id="a-Ci"></a>受于食法饿鬼之身。<a id="a-Cj"></a>是人寻命。<a id="a-Ck"></a>经五百岁。<a id="a-Cl"></a>日月修短。<a id="a-Cm"></a>亦如上说。<a id="a-Cn"></a>于崄难处。<a id="a-Co"></a>东西驰走。<a id="a-Cp"></a>求索饮食。<a id="a-Cq"></a>饥渴烧身。<a id="a-Cr"></a>无能救者。<a id="a-Cs"></a>犹如干木。<a id="a-Ct"></a>为火所烧。<a id="a-Cu"></a>头发蓬乱。<a id="a-Cv"></a>身毛甚长。<a id="a-Cw"></a>身体羸瘦。<a id="a-Cx"></a>脉如罗网。<a id="a-Cy"></a>脂肉消尽。<a id="a-Cz"></a>皮骨相里。<a id="a-D0"></a>其身长大。<a id="a-D1"></a>坚劲粗陋。<a id="a-D2"></a>爪甲长利。<a id="a-D3"></a>恶业所诳。<a id="a-D4"></a>皱面深眼。<a id="a-D5"></a>泪流若雨。<a id="a-D6"></a>身色黤黮。<a id="a-D7"></a>犹如黑云。<a id="a-D8"></a>一切身分。<a id="a-D9"></a>恶虫唼食。<a id="a-DA"></a>蚊虻黑虫。<a id="a-DB"></a>从毛孔入。<a id="a-DC"></a>食其身肉。<a id="a-DD"></a>慞惶奔走。<a id="a-DE"></a>若至僧寺。<a id="a-DF"></a>或有人来于众僧中。<a id="a-DG"></a>行二种施。<a id="a-DH"></a>因此施故。<a id="a-DI"></a>上座说法。<a id="a-DJ"></a>及以余人。<a id="a-DK"></a>赞叹说法。<a id="a-DL"></a>此鬼因是。<a id="a-DM"></a>得命得力。<a id="a-DN"></a>命得存立。<a id="a-DO"></a>乃至恶业。<a id="a-DP"></a>未尽不坏不朽。<a id="a-DQ"></a>终不得脱。<a id="a-DR"></a>若业尽得脱。<a id="a-DS"></a>从此命终。<a id="a-DT"></a>由前世时以种种心造种种业。<a id="a-DU"></a>处处受生。<a id="a-DV"></a>人身难得。<a id="a-DW"></a>犹如海龟遇浮木孔。<a id="a-DX"></a>若生人中。<a id="a-DY"></a>常守天祀。<a id="a-DZ"></a>祠婆罗门。<a id="a-Da"></a>杀羊祀天。<a id="a-Db"></a>作咒龙师。<a id="a-Dc"></a>不得自在。<a id="a-Dd"></a>常依他人乞求自活。<a id="a-De"></a>恶业因缘。<a id="a-Df"></a>还堕地狱。<a id="a-Dg"></a>以余业故。</p>
  <p id="aDh">复次比丘。<a id="a-Di"></a>知业果报。<a id="a-Dj"></a>观饿鬼世间。<a id="a-Dk"></a>彼以闻慧。<a id="a-Dl"></a>观于食水诸饿鬼等。<a id="a-Dm"></a>以何业故。<a id="a-Dn"></a>而生其中。<a id="a-Do"></a>彼以闻慧。<a id="a-Dp"></a>知诸饿鬼。<a id="a-Dq"></a>于前身时。<a id="a-Dr"></a>恶贪覆心。<a id="a-Ds"></a>麴酿酤酒。<a id="a-Dt"></a>欺诳世间。<a id="a-Du"></a>加水灰汁。<a id="a-Dv"></a>或沈蚓蛾。<a id="a-Dw"></a>以惑愚人。<a id="a-Dx"></a>不行布施。<a id="a-Dy"></a>不修福德。<a id="a-Dz"></a>不持禁戒。<a id="a-E0"></a>不听正法。<a id="a-E1"></a>不行正法。<a id="a-E2"></a>复教他人。<a id="a-E3"></a>令行恶贪。<a id="a-E4"></a>见作随喜。<a id="a-E5"></a>作已不悔。<a id="a-E6"></a>如是恶业。<a id="a-E7"></a>身坏命终。<a id="a-E8"></a>生于食水饿鬼道中。<a id="a-E9"></a>常患饥渴。<a id="a-EA"></a>焚烧其身。<a id="a-EB"></a>走于旷野崄难之处。<a id="a-EC"></a>惆慞求水。<a id="a-ED"></a>困不能得。<a id="a-EE"></a>其身状貌。<a id="a-EF"></a>坚涩可恶。<a id="a-EG"></a>如焦卤地。<a id="a-EH"></a>身破裂坏。<a id="a-EI"></a>举体炽燃。<a id="a-EJ"></a>长发覆面。<a id="a-EK"></a>目无所见。<a id="a-EL"></a>饥渴烧身。<a id="a-EM"></a>走趣河边。<a id="a-EN"></a>若人渡河。<a id="a-EO"></a>脚足之下遗落余水。<a id="a-EP"></a>泥垢垂渧。<a id="a-EQ"></a>速疾接取。<a id="a-ER"></a>以自活命。<a id="a-ES"></a>若有余人。<a id="a-ET"></a>在于河侧掬水施于命过父母。<a id="a-EU"></a>则得少分。<a id="a-EV"></a>以是因缘。<a id="a-EW"></a>命得存立。<a id="a-EX"></a>若自取水。<a id="a-EY"></a>守水诸鬼。<a id="a-EZ"></a>以杖挝打。<a id="a-Ea"></a>身皮剥脱。<a id="a-Eb"></a>苦痛难忍。<a id="a-Ec"></a>哀叫[口*睪]哭。<a id="a-Ed"></a>走于河侧。<a id="a-Ee"></a>以作恶业。<a id="a-Ef"></a>自诳身故。<a id="a-Eg"></a>业系不尽。<a id="a-Eh"></a>故使不死。<a id="a-Ei"></a>乃至恶业。<a id="a-Ej"></a>不尽不坏不朽。<a id="a-Ek"></a>犹不得脱。<a id="a-El"></a>业尽得脱。<a id="a-Em"></a>从此命终。<a id="a-En"></a>业风所吹。<a id="a-Eo"></a>流转生死。<a id="a-Ep"></a>人身难得。<a id="a-Eq"></a>犹如海龟遇浮木孔。<a id="a-Er"></a>若生人中。<a id="a-Es"></a>生于边地。<a id="a-Et"></a>贫穷困厄。<a id="a-Eu"></a>无有林树。<a id="a-Ev"></a>无水浆处。<a id="a-Ew"></a>而依住止。<a id="a-Ex"></a>常患焦渴。<a id="a-Ey"></a>恒困热病。<a id="a-Ez"></a>昼夜常渴。<a id="a-F0"></a>以余业故。<a id="a-F1"></a>受如是报。</p>
  <p id="aF2">复次比丘。<a id="a-F3"></a>知业果报。<a id="a-F4"></a>观饿鬼世间。<a id="a-F5"></a>彼以闻慧。<a id="a-F6"></a>观有诸饿鬼。<a id="a-F7"></a>名阿赊迦(魏言悕望饿鬼)。<a id="a-F8"></a>以何业故。<a id="a-F9"></a>而生其中。<a id="a-FA"></a>彼以闻慧。<a id="a-FB"></a>知此众生。<a id="a-FC"></a>嫉妒恶贪。<a id="a-FD"></a>自覆其心。<a id="a-FE"></a>见他善人。<a id="a-FF"></a>因得少物。<a id="a-FG"></a>卖买价直。<a id="a-FH"></a>不以道理。<a id="a-FI"></a>欺诳取物。<a id="a-FJ"></a>作已随喜。<a id="a-FK"></a>不生悔心。<a id="a-FL"></a>亦教他人。<a id="a-FM"></a>令作此恶。<a id="a-FN"></a>不行布施。<a id="a-FO"></a>不修福德。<a id="a-FP"></a>不持禁戒。<a id="a-FQ"></a>心无诚信。<a id="a-FR"></a>不顺正法。<a id="a-FS"></a>其心粗犷。<a id="a-FT"></a>不可调伏。<a id="a-FU"></a>不亲善友。<a id="a-FV"></a>常怀嫉妒。<a id="a-FW"></a>如是恶人。<a id="a-FX"></a>身坏命终。<a id="a-FY"></a>堕于悕望饿鬼之中。<a id="a-FZ"></a>若诸世人。<a id="a-Fa"></a>为亡父母先灵设祀。<a id="a-Fb"></a>如此饿鬼得而食之。<a id="a-Fc"></a>余一切食。<a id="a-Fd"></a>悉不得食。<a id="a-Fe"></a>常患饥渴。<a id="a-Ff"></a>焚烧其身。<a id="a-Fg"></a>如火烧林。<a id="a-Fh"></a>无能救者。<a id="a-Fi"></a>面色皱黑。<a id="a-Fj"></a>泪流而下。<a id="a-Fk"></a>手脚破裂。<a id="a-Fl"></a>头发覆面。<a id="a-Fm"></a>身色可恶。<a id="a-Fn"></a>犹如黑云。<a id="a-Fo"></a>辛酸悲叫。<a id="a-Fp"></a>而说颂曰。</p>
  <p id="aFq">不施则无报　　无施果亦无</p>
  <p id="aFr">如无灯无明　　不施无乐报</p>
  <p id="aFs">如盲人无目　　不能有所见</p>
  <p id="aFt">不施亦如是　　来世无乐报</p>
  <p id="aFu">若生饿鬼道　　人中常贫穷</p>
  <p id="aFv">流转受苦恼　　嫉妒因缘故</p>
  <p id="aFw">不施则无报　　造业终不失</p>
  <p id="aFx">自业得果报　　众生依业食</p>
  <p id="aFy">我为恶业烧　　生在饿鬼中</p>
  <p id="aFz">受此大饥渴　　猛火常炽燃</p>
  <p id="aG0">何时离饥渴　　何时得安乐</p>
  <p id="aG1">受苦极热恼　　何时得解脱</p>
  <p id="aG2">不识道非道　　不知善业果</p>
  <p id="aG3">饥渴如火燃　　如是受苦恼</p>
  <p id="aG4">乱发覆面目　　无人能救护</p>
  <p id="aG5">脉现如网缚　　苦逼命不尽</p>
  <p id="aG6">惆慞行旷野　　常受诸苦恼</p>
  <p id="aG7">孤独无救护　　具受诸辛苦</p>
  <p id="aG8">如是悕望饿鬼。<a id="a-G9"></a>呻吟奔走。<a id="a-GA"></a>处处逃遁。<a id="a-GB"></a>比丘观已。<a id="a-GC"></a>如是思惟。<a id="a-GD"></a>生死炽燃。<a id="a-GE"></a>欲界增上。<a id="a-GF"></a>如是饿鬼若其种姓。<a id="a-GG"></a>或时设供祭祀亡者。<a id="a-GH"></a>得而食之。<a id="a-GI"></a>以济身命。<a id="a-GJ"></a>唯得食此。<a id="a-GK"></a>余一切食。<a id="a-GL"></a>悉不得食。<a id="a-GM"></a>恶业不尽。<a id="a-GN"></a>故使不死。<a id="a-GO"></a>乃至恶业。<a id="a-GP"></a>不尽不坏不朽。<a id="a-GQ"></a>故不得脱。<a id="a-GR"></a>若恶业尽。<a id="a-GS"></a>从此命终。<a id="a-GT"></a>业风所吹。<a id="a-GU"></a>流转世间。<a id="a-GV"></a>受生死苦。<a id="a-GW"></a>人身难得。<a id="a-GX"></a>犹如海龟遇浮木孔。<a id="a-GY"></a>若生人中。<a id="a-GZ"></a>生工师家。<a id="a-Ga"></a>下贱僮仆。<a id="a-Gb"></a>为人策使。<a id="a-Gc"></a>余业因缘。<a id="a-Gd"></a>受如是报。</p>
  <p id="aGe">复次比丘。<a id="a-Gf"></a>知业果报。<a id="a-Gg"></a>观饿鬼世间。<a id="a-Gh"></a>彼以闻慧。<a id="a-Gi"></a>观于食唾诸饿鬼等。<a id="a-Gj"></a>以何业故。<a id="a-Gk"></a>而生其中。<a id="a-Gl"></a>彼以闻慧。<a id="a-Gm"></a>知此众生。<a id="a-Gn"></a>若男若女。<a id="a-Go"></a>悭嫉覆心。<a id="a-Gp"></a>以不净食。<a id="a-Gq"></a>诳诸出家沙门道士。<a id="a-Gr"></a>言是清净。<a id="a-Gs"></a>令其信用。<a id="a-Gt"></a>而便食之。<a id="a-Gu"></a>或时复以非所应食。<a id="a-Gv"></a>施净行人。<a id="a-Gw"></a>数为此业。<a id="a-Gx"></a>复教他人。<a id="a-Gy"></a>令行诳惑。<a id="a-Gz"></a>不行布施。<a id="a-H0"></a>不持禁戒。<a id="a-H1"></a>不近善友。<a id="a-H2"></a>不顺正法。<a id="a-H3"></a>乐以不净。<a id="a-H4"></a>而持与人。<a id="a-H5"></a>如是恶人。<a id="a-H6"></a>身坏命终。<a id="a-H7"></a>生恶道中。<a id="a-H8"></a>受于[口*企]吒饿鬼之身([口*企]吒魏言食唾[口*企]区伊反)。<a id="a-H9"></a>为饥渴火。<a id="a-HA"></a>常烧其身。<a id="a-HB"></a>于不净处。<a id="a-HC"></a>若壁若地。<a id="a-HD"></a>以求人唾。<a id="a-HE"></a>食之活命。<a id="a-HF"></a>余一切食。<a id="a-HG"></a>悉不得食。<a id="a-HH"></a>乃至恶业。<a id="a-HI"></a>不尽不坏不朽。<a id="a-HJ"></a>故不得脱。<a id="a-HK"></a>业尽得脱。<a id="a-HL"></a>从此命终。<a id="a-HM"></a>随业流转。<a id="a-HN"></a>受生死苦。<a id="a-HO"></a>若生人中。<a id="a-HP"></a>贫穷下贱。<a id="a-HQ"></a>多病消瘦。<a id="a-HR"></a>齆鼻脓烂。<a id="a-HS"></a>生除厕家。<a id="a-HT"></a>或于僧中。<a id="a-HU"></a>乞求残食。<a id="a-HV"></a>以自济命。<a id="a-HW"></a>余业因缘。<a id="a-HX"></a>受报如是。</p>
  <p id="aHY">复次比丘。<a id="a-HZ"></a>知业果报。<a id="a-Ha"></a>观饿鬼世间。<a id="a-Hb"></a>彼以闻慧。<a id="a-Hc"></a>观于魔罗食鬘饿鬼(魔罗魏言鬘世人所奉九子魔是也)。<a id="a-Hd"></a>以何业故。<a id="a-He"></a>而生其中。<a id="a-Hf"></a>彼以闻慧。<a id="a-Hg"></a>知此众生。<a id="a-Hh"></a>以前世时。<a id="a-Hi"></a>盗佛花鬘。<a id="a-Hj"></a>及尊重师长。<a id="a-Hk"></a>盗其花鬘。<a id="a-Hl"></a>以净洁故。<a id="a-Hm"></a>用自庄严。<a id="a-Hn"></a>不以恶心。<a id="a-Ho"></a>其心贪嫉。<a id="a-Hp"></a>身坏命终。<a id="a-Hq"></a>或生佛塔。<a id="a-Hr"></a>或生天祀。<a id="a-Hs"></a>而有神力。<a id="a-Ht"></a>若人忿诤。<a id="a-Hu"></a>诣塔要誓。<a id="a-Hv"></a>则得其便。<a id="a-Hw"></a>能示恶梦。<a id="a-Hx"></a>以怖众人。<a id="a-Hy"></a>若有异人。<a id="a-Hz"></a>遭诸恶事。<a id="a-I0"></a>求其恩力。<a id="a-I1"></a>言此鬼神。<a id="a-I2"></a>有大威德神通夜叉。<a id="a-I3"></a>以花鬘上之。<a id="a-I4"></a>因此事故。<a id="a-I5"></a>得鬘食之。<a id="a-I6"></a>少离饥渴。<a id="a-I7"></a>不为饥火之所焚烧。<a id="a-I8"></a>世人赞叹。<a id="a-I9"></a>鬼常喜悦。<a id="a-IA"></a>是食鬘鬼。<a id="a-IB"></a>乃至恶业。<a id="a-IC"></a>不尽不坏不朽。<a id="a-ID"></a>故不得脱。<a id="a-IE"></a>业尽得脱。<a id="a-IF"></a>从此命终。<a id="a-IG"></a>随业流转。<a id="a-IH"></a>受生死苦。<a id="a-II"></a>若生人中。<a id="a-IJ"></a>作守园人。<a id="a-IK"></a>卖花自活。<a id="a-IL"></a>以余业故。<a id="a-IM"></a>受如斯报。</p>
  <p id="aIN">复次比丘。<a id="a-IO"></a>知业果报。<a id="a-IP"></a>观饿鬼世间。<a id="a-IQ"></a>彼以闻慧。<a id="a-IR"></a>观诸饿鬼。<a id="a-IS"></a>食血自活。<a id="a-IT"></a>以何业故。<a id="a-IU"></a>而生其中。<a id="a-IV"></a>彼以闻慧。<a id="a-IW"></a>见诸饿鬼。<a id="a-IX"></a>本为人时爱乐贪嗜血肉之食。<a id="a-IY"></a>其心悭嫉。<a id="a-IZ"></a>戏笑作恶。<a id="a-Ia"></a>杀生血食。<a id="a-Ib"></a>不施妻子。<a id="a-Ic"></a>如是恶人。<a id="a-Id"></a>身坏命终。<a id="a-Ie"></a>堕恶道中。<a id="a-If"></a>贪嗜血故。<a id="a-Ig"></a>生啰讫吒饿鬼之中(啰讫吒魏言血食)。<a id="a-Ih"></a>受鬼身已。<a id="a-Ii"></a>人皆名之。<a id="a-Ij"></a>以为夜叉。<a id="a-Ik"></a>供养奉事。<a id="a-Il"></a>以血涂泥而祭祀之。<a id="a-Im"></a>既啖血已。<a id="a-In"></a>恐怖加人。<a id="a-Io"></a>数求祷祀。<a id="a-Ip"></a>人皆说之。<a id="a-Iq"></a>以为灵神。<a id="a-Ir"></a>如是次第。<a id="a-Is"></a>得自活命。<a id="a-It"></a>寿命长远。<a id="a-Iu"></a>亦如上说。<a id="a-Iv"></a>经五百岁。<a id="a-Iw"></a>如是饿鬼。<a id="a-Ix"></a>作诸妖[薩/女]。<a id="a-Iy"></a>乃至恶业。<a id="a-Iz"></a>不尽不坏不朽。<a id="a-J0"></a>故不得脱。<a id="a-J1"></a>业尽得脱。<a id="a-J2"></a>从此命终。<a id="a-J3"></a>随业流转。<a id="a-J4"></a>受生死苦。<a id="a-J5"></a>若得人身。<a id="a-J6"></a>生旃陀罗家。<a id="a-J7"></a>啖食人肉。<a id="a-J8"></a>以余恶业因缘。<a id="a-J9"></a>故尔。</p>
  <p id="aJA">复次比丘。<a id="a-JB"></a>知业果报。<a id="a-JC"></a>观饿鬼世间。<a id="a-JD"></a>彼以闻慧。<a id="a-JE"></a>观于食肉诸饿鬼等。<a id="a-JF"></a>以何业故。<a id="a-JG"></a>而生其中。<a id="a-JH"></a>彼以闻慧。<a id="a-JI"></a>知此众生。<a id="a-JJ"></a>嫉妒恶贪。<a id="a-JK"></a>自覆其心。<a id="a-JL"></a>以众生肉而作肉叚。<a id="a-JM"></a>脔脔称之。<a id="a-JN"></a>卖买欺诳。<a id="a-JO"></a>实少言多。<a id="a-JP"></a>以贱为贵。<a id="a-JQ"></a>如是恶人。<a id="a-JR"></a>身坏命终。<a id="a-JS"></a>堕于恶道。<a id="a-JT"></a>生在食肉饿鬼之中。<a id="a-JU"></a>是夜叉鬼。<a id="a-JV"></a>于四衢道。<a id="a-JW"></a>或在巷陌街巷市店。<a id="a-JX"></a>或在城内僧所住处。<a id="a-JY"></a>天祀中生。<a id="a-JZ"></a>形状丑恶。<a id="a-Ja"></a>见者恐怖。<a id="a-Jb"></a>而有神通。<a id="a-Jc"></a>其性轻软。<a id="a-Jd"></a>不多为恶。<a id="a-Je"></a>行不净施。<a id="a-Jf"></a>以是因缘。<a id="a-Jg"></a>故得神通。<a id="a-Jh"></a>以诸众生。<a id="a-Ji"></a>杂类牛羊獐鹿之肉。<a id="a-Jj"></a>设会与人。<a id="a-Jk"></a>以是业缘。<a id="a-Jl"></a>故有神力。<a id="a-Jm"></a>乃至恶业。<a id="a-Jn"></a>不尽不坏不朽。<a id="a-Jo"></a>故不得脱。<a id="a-Jp"></a>业尽得脱。<a id="a-Jq"></a>从此命终。<a id="a-Jr"></a>随业流转。<a id="a-Js"></a>受生死苦。<a id="a-Jt"></a>人身难得。<a id="a-Ju"></a>犹如海龟遇浮木孔。<a id="a-Jv"></a>有微善业。<a id="a-Jw"></a>得生人中。<a id="a-Jx"></a>堕于边地。<a id="a-Jy"></a>如旃陀罗蛮夷之属。<a id="a-Jz"></a>啖食人肉。<a id="a-K0"></a>余业因缘。<a id="a-K1"></a>故受斯报。</p>
  <p id="aK2">复次比丘。<a id="a-K3"></a>知业果报。<a id="a-K4"></a>观饿鬼世间。<a id="a-K5"></a>彼以闻慧。<a id="a-K6"></a>观食香烟诸饿鬼等。<a id="a-K7"></a>以何业故。<a id="a-K8"></a>而生其中。<a id="a-K9"></a>彼以闻慧。<a id="a-KA"></a>知此众生。<a id="a-KB"></a>为嫉妒心恶贪所覆。<a id="a-KC"></a>商贾卖香。<a id="a-KD"></a>见人买香。<a id="a-KE"></a>速须供养。<a id="a-KF"></a>不以好香与彼买者。<a id="a-KG"></a>乃以劣香。<a id="a-KH"></a>价不酬直。<a id="a-KI"></a>心无净信。<a id="a-KJ"></a>谓无恶报。<a id="a-KK"></a>不识诸佛真实福田。<a id="a-KL"></a>如是恶人。<a id="a-KM"></a>身坏命终。<a id="a-KN"></a>生食香烟夜叉鬼中。<a id="a-KO"></a>而有神通。<a id="a-KP"></a>身着香鬘。<a id="a-KQ"></a>涂香末香。<a id="a-KR"></a>妓乐自娱。<a id="a-KS"></a>或生神庙四交巷中。<a id="a-KT"></a>寺舍林间游戏之处。<a id="a-KU"></a>重阁楼橹。<a id="a-KV"></a>皆遍游行。<a id="a-KW"></a>世间愚人。<a id="a-KX"></a>恭敬礼拜。<a id="a-KY"></a>烧沉水等种种诸香。<a id="a-KZ"></a>而供养之。<a id="a-Ka"></a>以前世时。<a id="a-Kb"></a>商贾卖香令人供养胜上福田。<a id="a-Kc"></a>非心田故。<a id="a-Kd"></a>若于佛法僧中行少布施。<a id="a-Ke"></a>得大果报。<a id="a-Kf"></a>譬如尼拘陀树。<a id="a-Kg"></a>其子甚小。<a id="a-Kh"></a>种之良地。<a id="a-Ki"></a>成树甚大。<a id="a-Kj"></a>枝条四布。<a id="a-Kk"></a>若于佛法僧福田之中。<a id="a-Kl"></a>行布施者。<a id="a-Km"></a>得大果报。<a id="a-Kn"></a>亦复如是。<a id="a-Ko"></a>福田力故。<a id="a-Kp"></a>如是夜叉。<a id="a-Kq"></a>有神通力。<a id="a-Kr"></a>而得乐报。<a id="a-Ks"></a>于鬼世界。<a id="a-Kt"></a>得脱苦已。<a id="a-Ku"></a>从此命终。<a id="a-Kv"></a>随业流转。<a id="a-Kw"></a>受于生死。<a id="a-Kx"></a>人身难得。<a id="a-Ky"></a>犹如海龟遇浮木孔。<a id="a-Kz"></a>若生人中。<a id="a-L0"></a>生贫穷家。<a id="a-L1"></a>其身香气而似香涂。<a id="a-L2"></a>以余业故。<a id="a-L3"></a>受如斯报。</p>
  <p id="aL4">复次比丘。<a id="a-L5"></a>知业果报观饿鬼世间。<a id="a-L6"></a>彼以闻慧。<a id="a-L7"></a>观于疾行诸饿鬼等。<a id="a-L8"></a>以何业故。<a id="a-L9"></a>而生其中。<a id="a-LA"></a>彼以闻慧。<a id="a-LB"></a>知此众生。<a id="a-LC"></a>贪嫉覆心。<a id="a-LD"></a>或为沙门。<a id="a-LE"></a>破所受戒。<a id="a-LF"></a>而被法服。<a id="a-LG"></a>自游聚落。<a id="a-LH"></a>谄诳求财。<a id="a-LI"></a>言为病者随病供给。<a id="a-LJ"></a>竟不施与。<a id="a-LK"></a>便自食之。<a id="a-LL"></a>为乞求故。<a id="a-LM"></a>严饰衣服。<a id="a-LN"></a>遍诸城邑。<a id="a-LO"></a>广求所须。<a id="a-LP"></a>不施病者。<a id="a-LQ"></a>以是因缘。<a id="a-LR"></a>身坏命终。<a id="a-LS"></a>堕于恶道。<a id="a-LT"></a>生阿毗遮罗饿鬼之中(阿毗遮罗魏义言疾行)。<a id="a-LU"></a>受鬼身已。<a id="a-LV"></a>于不净处。<a id="a-LW"></a>啖食不净。<a id="a-LX"></a>常患饥渴。<a id="a-LY"></a>自烧其身。<a id="a-LZ"></a>若有众生。<a id="a-La"></a>行不净者。<a id="a-Lb"></a>如是饿鬼则多恼之。<a id="a-Lc"></a>自现其身。<a id="a-Ld"></a>为作怖畏。<a id="a-Le"></a>而求人便。<a id="a-Lf"></a>或示恶梦。<a id="a-Lg"></a>令其恐怖。<a id="a-Lh"></a>游行冢间。<a id="a-Li"></a>乐近死尸。<a id="a-Lj"></a>其身火燃。<a id="a-Lk"></a>烟焰俱起。<a id="a-Ll"></a>若见世间疫病流行死亡者众。<a id="a-Lm"></a>心则喜悦。<a id="a-Ln"></a>若有恶咒。<a id="a-Lo"></a>唤之即来。<a id="a-Lp"></a>能为众生。<a id="a-Lq"></a>作不饶益。<a id="a-Lr"></a>其行迅疾。<a id="a-Ls"></a>一念能至百千由旬。<a id="a-Lt"></a>是故名为疾行饿鬼。<a id="a-Lu"></a>凡世愚人。<a id="a-Lv"></a>所共供养。<a id="a-Lw"></a>咸皆号之。<a id="a-Lx"></a>以为大力神通夜叉。<a id="a-Ly"></a>如是种种为人殃祸。<a id="a-Lz"></a>令人怖畏。<a id="a-M0"></a>乃至恶业。<a id="a-M1"></a>不尽不坏不朽。<a id="a-M2"></a>故不得脱。<a id="a-M3"></a>业尽得脱。<a id="a-M4"></a>从此命终。<a id="a-M5"></a>随业流转。<a id="a-M6"></a>受生死苦。<a id="a-M7"></a>若生人中。<a id="a-M8"></a>生咒师家。<a id="a-M9"></a>属诸鬼神。<a id="a-MA"></a>守鬼神庙。<a id="a-MB"></a>以余业故。<a id="a-MC"></a>受如斯报。</p>
  <p id="aMD">复次比丘。<a id="a-ME"></a>知业果报。<a id="a-MF"></a>观饿鬼世间。<a id="a-MG"></a>彼以闻慧。<a id="a-MH"></a>观于伺便诸饿鬼等。<a id="a-MI"></a>常求人短。<a id="a-MJ"></a>以何业故。<a id="a-MK"></a>而生其中。<a id="a-ML"></a>彼以闻慧。<a id="a-MM"></a>知此众生。<a id="a-MN"></a>贪嫉覆心。<a id="a-MO"></a>诬抂众生。<a id="a-MP"></a>而取财物。<a id="a-MQ"></a>或作斗诤。<a id="a-MR"></a>恐怖逼人。<a id="a-MS"></a>侵他财物。<a id="a-MT"></a>于村落城邑。<a id="a-MU"></a>劫夺他物。<a id="a-MV"></a>常求人便。<a id="a-MW"></a>欲行劫盗。<a id="a-MX"></a>不行布施。<a id="a-MY"></a>不修福业。<a id="a-MZ"></a>不亲良友。<a id="a-Ma"></a>常怀嫉妒。<a id="a-Mb"></a>贪夺他财。<a id="a-Mc"></a>见他财物。<a id="a-Md"></a>心怀恶毒。<a id="a-Me"></a>知识善友兄弟亲族。<a id="a-Mf"></a>常怀憎嫉。<a id="a-Mg"></a>众人见之。<a id="a-Mh"></a>咸共指之。<a id="a-Mi"></a>为弊恶人。<a id="a-Mj"></a>是人身坏。<a id="a-Mk"></a>堕于恶道。<a id="a-Ml"></a>受蚩陀罗饿鬼之身(蚩陀罗魏言孔穴义云伺便)。<a id="a-Mm"></a>遍身毛孔。<a id="a-Mn"></a>自然火焰。<a id="a-Mo"></a>焚烧其身。<a id="a-Mp"></a>如甄叔迦树花盛之时(此树花赤如火聚色故以喻之)。<a id="a-Mq"></a>为饥渴火。<a id="a-Mr"></a>常烧其身。<a id="a-Ms"></a>呻[口*睪]悲叫。<a id="a-Mt"></a>奔突而走。<a id="a-Mu"></a>求索饮食。<a id="a-Mv"></a>欲以自济。<a id="a-Mw"></a>世有愚人。<a id="a-Mx"></a>逆塔而行。<a id="a-My"></a>若见天庙。<a id="a-Mz"></a>顺行恭敬。<a id="a-N0"></a>如是之人。<a id="a-N1"></a>此鬼得便。<a id="a-N2"></a>入人身中。<a id="a-N3"></a>食人气力。<a id="a-N4"></a>若复有人近房欲秽。<a id="a-N5"></a>是鬼得便。<a id="a-N6"></a>入其身中。<a id="a-N7"></a>食人气力。<a id="a-N8"></a>以自活命。<a id="a-N9"></a>自余一切。<a id="a-NA"></a>悉不得食。<a id="a-NB"></a>乃至恶业。<a id="a-NC"></a>不尽不坏不朽。<a id="a-ND"></a>故不得脱。<a id="a-NE"></a>业尽得脱。<a id="a-NF"></a>从此命终。<a id="a-NG"></a>随业流转。<a id="a-NH"></a>受生死苦。<a id="a-NI"></a>若生人中。<a id="a-NJ"></a>多遭众难。<a id="a-NK"></a>王难水难。<a id="a-NL"></a>火难贼难。<a id="a-NM"></a>饥俭之难。<a id="a-NN"></a>常生贫穷下贱之处。<a id="a-NO"></a>多诸病苦。<a id="a-NP"></a>身体尪羸。<a id="a-NQ"></a>以余业故。<a id="a-NR"></a>受如斯报。</p>
  <p id="aNS">复次比丘。<a id="a-NT"></a>知业果报。<a id="a-NU"></a>观饿鬼世间。<a id="a-NV"></a>彼以闻慧。<a id="a-NW"></a>观于地下黑闇之处。<a id="a-NX"></a>诸饿鬼等。<a id="a-NY"></a>以何业故。<a id="a-NZ"></a>而生其中。<a id="a-Na"></a>彼以闻慧。<a id="a-Nb"></a>知此众生。<a id="a-Nc"></a>愚痴造恶。<a id="a-Nd"></a>贪嫉覆心。<a id="a-Ne"></a>抂法求财。<a id="a-Nf"></a>系缚于人。<a id="a-Ng"></a>置闇牢中。<a id="a-Nh"></a>令其黑闇。<a id="a-Ni"></a>目无所见。<a id="a-Nj"></a>互相呼声。<a id="a-Nk"></a>音常哀酸。<a id="a-Nl"></a>在于狱缚。<a id="a-Nm"></a>受大忧苦。<a id="a-Nn"></a>无人救护。<a id="a-No"></a>如是恶人。<a id="a-Np"></a>身坏命终。<a id="a-Nq"></a>堕黑闇处。<a id="a-Nr"></a>生饿鬼中。<a id="a-Ns"></a>在于地下黑闇之处。<a id="a-Nt"></a>有大恶蛇。<a id="a-Nu"></a>遍满其中。<a id="a-Nv"></a>受身长大。<a id="a-Nw"></a>长二十里。<a id="a-Nx"></a>风寒噤战。<a id="a-Ny"></a>饥渴烧身。<a id="a-Nz"></a>头发蓬乱。<a id="a-O0"></a>身体羸瘦。<a id="a-O1"></a>打棒其身。<a id="a-O2"></a>皆悉破坏。<a id="a-O3"></a>行大崄难黑闇之处。<a id="a-O4"></a>受大剧苦。<a id="a-O5"></a>惆障奔走。<a id="a-O6"></a>唯独无侣。<a id="a-O7"></a>猛风劲切。<a id="a-O8"></a>犹如刀割。<a id="a-O9"></a>以恶业故。<a id="a-OA"></a>求死不得。<a id="a-OB"></a>乃至恶业。<a id="a-OC"></a>不尽不坏不朽。<a id="a-OD"></a>故不得脱。<a id="a-OE"></a>业尽得脱。<a id="a-OF"></a>从此命终。<a id="a-OG"></a>随业流转。<a id="a-OH"></a>受生死苦。<a id="a-OI"></a>人身难得。<a id="a-OJ"></a>犹如海龟遇浮木孔。<a id="a-OK"></a>若生人中。<a id="a-OL"></a>多处深山幽崄海侧。<a id="a-OM"></a>不见日月。<a id="a-ON"></a>生此国土。<a id="a-OO"></a>其目盲冥。<a id="a-OP"></a>无所见了。<a id="a-OQ"></a>贫穷下贱。<a id="a-OR"></a>乞求自活。<a id="a-OS"></a>以余业故。<a id="a-OT"></a>受如斯报。</p>
  <p id="aOU">复次比丘。<a id="a-OV"></a>知业果报。<a id="a-OW"></a>观饿鬼世间。<a id="a-OX"></a>彼以闻慧。<a id="a-OY"></a>见有饿鬼。<a id="a-OZ"></a>名曰神通大力光明。<a id="a-Oa"></a>以何业故。<a id="a-Ob"></a>而生其中。<a id="a-Oc"></a>彼以闻慧。<a id="a-Od"></a>知此众生。<a id="a-Oe"></a>妄语诳人。<a id="a-Of"></a>贪嫉破坏。<a id="a-Og"></a>偷盗他财。<a id="a-Oh"></a>诳人取物。<a id="a-Oi"></a>或恃势力。<a id="a-Oj"></a>强夺人财。<a id="a-Ok"></a>赐诸恶友。<a id="a-Ol"></a>不施福田。<a id="a-Om"></a>不净布施。<a id="a-On"></a>为求恩故。<a id="a-Oo"></a>为求救故。<a id="a-Op"></a>为节会故。<a id="a-Oq"></a>为急难故。<a id="a-Or"></a>为亲附故。<a id="a-Os"></a>为如是等。<a id="a-Ot"></a>是为不净施。<a id="a-Ou"></a>是人身坏命终之后。<a id="a-Ov"></a>生于大力神通鬼中。<a id="a-Ow"></a>受鬼身已。<a id="a-Ox"></a>多有无量苦恼饿鬼。<a id="a-Oy"></a>围绕左右。<a id="a-Oz"></a>在于深山。<a id="a-P0"></a>或处海渚。<a id="a-P1"></a>生处其中。<a id="a-P2"></a>神力自在。<a id="a-P3"></a>唯此一鬼。<a id="a-P4"></a>受第一乐。<a id="a-P5"></a>自余眷属。<a id="a-P6"></a>身如烧林。<a id="a-P7"></a>饥渴火逼。<a id="a-P8"></a>皆共瞻视。<a id="a-P9"></a>是受乐鬼。<a id="a-PA"></a>不净施报。<a id="a-PB"></a>业尽得脱。<a id="a-PC"></a>从此命终。<a id="a-PD"></a>随业流转。<a id="a-PE"></a>受诸生死。<a id="a-PF"></a>人身难得。<a id="a-PG"></a>犹如海龟遇浮木孔。<a id="a-PH"></a>若得为人。<a id="a-PI"></a>于饥馑世。<a id="a-PJ"></a>统领国土。<a id="a-PK"></a>或为大臣。<a id="a-PL"></a>以余业故。<a id="a-PM"></a>受如斯报。</p>
  <p id="aPN">复次比丘。<a id="a-PO"></a>知业果报。<a id="a-PP"></a>观饿鬼世间。<a id="a-PQ"></a>彼以闻慧。<a id="a-PR"></a>观夜炽燃诸饿鬼等。<a id="a-PS"></a>火从身出。<a id="a-PT"></a>呻[口*睪]悲叫。<a id="a-PU"></a>奔突而走。<a id="a-PV"></a>至诸城邑村落人间山林住处。<a id="a-PW"></a>身如火聚。<a id="a-PX"></a>饥渴火燃。<a id="a-PY"></a>以何业故。<a id="a-PZ"></a>而生其中。<a id="a-Pa"></a>彼以闻慧。<a id="a-Pb"></a>知此众生。<a id="a-Pc"></a>贪嫉覆心。<a id="a-Pd"></a>破坏他人。<a id="a-Pe"></a>妄语诳人。<a id="a-Pf"></a>抂夺人财。<a id="a-Pg"></a>破人城郭。<a id="a-Ph"></a>杀害人民。<a id="a-Pi"></a>令他眷属宗亲散坏。<a id="a-Pj"></a>抄掠得财。<a id="a-Pk"></a>持奉王者大臣豪贵。<a id="a-Pl"></a>得王势力。<a id="a-Pm"></a>王善其能。<a id="a-Pn"></a>称叹赞美转增凶暴。<a id="a-Po"></a>如上所说。<a id="a-Pp"></a>如是恶人。<a id="a-Pq"></a>身坏命终。<a id="a-Pr"></a>堕阇婆隶饿鬼之中(阇婆隶魏言炽燃)。<a id="a-Ps"></a>以前世时。<a id="a-Pt"></a>夜行劫夺。<a id="a-Pu"></a>系缚于人。<a id="a-Pv"></a>加诸楚毒。<a id="a-Pw"></a>以是因缘。<a id="a-Px"></a>夜则遍身炽燃火起。<a id="a-Py"></a>以前世时系缚于人。<a id="a-Pz"></a>[口*睪]哭叫唤。<a id="a-Q0"></a>以是因缘炽火燃身。<a id="a-Q1"></a>悲声大叫。<a id="a-Q2"></a>恶业不尽。<a id="a-Q3"></a>故使不死。<a id="a-Q4"></a>乃至恶业。<a id="a-Q5"></a>不尽不坏不朽。<a id="a-Q6"></a>故不得脱。<a id="a-Q7"></a>从此命终。<a id="a-Q8"></a>随业流转。<a id="a-Q9"></a>人身难得。<a id="a-QA"></a>如海中龟值浮木孔。<a id="a-QB"></a>若得人身。<a id="a-QC"></a>常为他人之所破坏。<a id="a-QD"></a>设有财物。<a id="a-QE"></a>多为王贼侵陵劫夺。<a id="a-QF"></a>若登高危。<a id="a-QG"></a>或升林树。<a id="a-QH"></a>颠坠伤身。<a id="a-QI"></a>以余业故。<a id="a-QJ"></a>受如是报。</p>
  <p id="aQK">复次比丘。<a id="a-QL"></a>知业果报。<a id="a-QM"></a>观饿鬼世间。<a id="a-QN"></a>彼以闻慧。<a id="a-QO"></a>见有饿鬼常求人便。<a id="a-QP"></a>伺求其短。<a id="a-QQ"></a>杀害婴儿。<a id="a-QR"></a>以何业故。<a id="a-QS"></a>而生其中。<a id="a-QT"></a>彼以闻慧。<a id="a-QU"></a>知此众生。<a id="a-QV"></a>前世之时。<a id="a-QW"></a>为他恶人。<a id="a-QX"></a>杀其婴儿。<a id="a-QY"></a>心生大怒。<a id="a-QZ"></a>即作愿言。<a id="a-Qa"></a>我当来世。<a id="a-Qb"></a>作夜叉身。<a id="a-Qc"></a>报杀其子。<a id="a-Qd"></a>如是恶人。<a id="a-Qe"></a>身坏命终。<a id="a-Qf"></a>堕于恶道。<a id="a-Qg"></a>受蚩陀罗饿鬼之身(蚩陀罗魏言伺便鬼)。<a id="a-Qh"></a>常念怨家。<a id="a-Qi"></a>嗔恚含毒。<a id="a-Qj"></a>求诸妇女产生之处。<a id="a-Qk"></a>伺婴儿便。<a id="a-Ql"></a>而断其命。<a id="a-Qm"></a>此鬼势力。<a id="a-Qn"></a>神通自在。<a id="a-Qo"></a>若闻血气于须臾顷。<a id="a-Qp"></a>能行至于百千由旬。<a id="a-Qq"></a>若妇人产。<a id="a-Qr"></a>以微细身而求其便。<a id="a-Qs"></a>以嗔恚心常求其便。<a id="a-Qt"></a>处处追逐。<a id="a-Qu"></a>欲杀婴儿。<a id="a-Qv"></a>求其害便。<a id="a-Qw"></a>如是饿鬼。<a id="a-Qx"></a>遍一切处。<a id="a-Qy"></a>求小儿便。<a id="a-Qz"></a>觅其因缘。<a id="a-R0"></a>若母犯过。<a id="a-R1"></a>育养失法。<a id="a-R2"></a>得其子便。<a id="a-R3"></a>若不净秽污为鬼得便。<a id="a-R4"></a>窥视窗牖。<a id="a-R5"></a>或复门中大小便处。<a id="a-R6"></a>不净水边。<a id="a-R7"></a>咒中求短。<a id="a-R8"></a>求彼所忌。<a id="a-R9"></a>若见影像。<a id="a-RA"></a>若衣不净。<a id="a-RB"></a>若火若水。<a id="a-RC"></a>若地若刀。<a id="a-RD"></a>若求喜庆。<a id="a-RE"></a>若临高岩。<a id="a-RF"></a>若上高阁。<a id="a-RG"></a>上下求便。<a id="a-RH"></a>如是种种。<a id="a-RI"></a>常求其便。<a id="a-RJ"></a>怨怒之心常不舍离。<a id="a-RK"></a>如上所说。<a id="a-RL"></a>若得其便。<a id="a-RM"></a>能害婴儿。<a id="a-RN"></a>若不得便。<a id="a-RO"></a>至于十岁。<a id="a-RP"></a>种种求便。<a id="a-RQ"></a>犹杀不舍。<a id="a-RR"></a>如是不善。<a id="a-RS"></a>自缠其心。<a id="a-RT"></a>饥渴烧身。<a id="a-RU"></a>不能杀害。<a id="a-RV"></a>若得其便。<a id="a-RW"></a>则断其命。<a id="a-RX"></a>若此小儿有强善业。<a id="a-RY"></a>或为善神之所拥护。<a id="a-RZ"></a>不能杀害。<a id="a-Ra"></a>彼鬼嗔心。<a id="a-Rb"></a>从此命终。<a id="a-Rc"></a>随业流转。<a id="a-Rd"></a>受生死苦。<a id="a-Re"></a>人身难得。<a id="a-Rf"></a>犹如海龟值浮木孔。<a id="a-Rg"></a>若生人中。<a id="a-Rh"></a>宿业嗔习。<a id="a-Ri"></a>怨结所缚。<a id="a-Rj"></a>无缘之处。<a id="a-Rk"></a>悉如怨家。<a id="a-Rl"></a>种种方便。<a id="a-Rm"></a>求他短阙。<a id="a-Rn"></a>以余业故。<a id="a-Ro"></a>受如是报。</p>
 </body>
</html>