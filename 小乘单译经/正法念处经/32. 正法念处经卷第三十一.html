<!doctype html>
<html id="z3IBUQDbJ" data-ver="1466">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第三十一</h1>
  <h2 id="a2">观天品第六之十(三十三天之七)</h2>
  <p id="a3">时天帝释。<a id="a-4"></a>复示诸天上布施果。<a id="a-5"></a>思心具足。<a id="a-6"></a>福田具足。<a id="a-7"></a>财物具足。<a id="a-8"></a>思心功德皆悉具足。<a id="a-9"></a>福田胜者诸如来等。<a id="a-A"></a>物具足者谓饮食财物。<a id="a-B"></a>思具足者深心信等。<a id="a-C"></a>而修供养。<a id="a-D"></a>如是布施。<a id="a-E"></a>于人天中得大果报。<a id="a-F"></a>或生天上。<a id="a-G"></a>有大威德。<a id="a-H"></a>或生人中。<a id="a-I"></a>为转轮王。<a id="a-J"></a>七宝具足。<a id="a-K"></a>主四天下。<a id="a-L"></a>七种下宝。<a id="a-M"></a>是转轮王。<a id="a-N"></a>顺行正法。<a id="a-O"></a>一切具足。<a id="a-P"></a>持戒修智入于涅槃。<a id="a-Q"></a>是名上施。<a id="a-R"></a>如是等施。<a id="a-S"></a>于镜壁中见其果报。</p>
  <p id="aT">时天帝释。<a id="a-U"></a>复于清净毗琉璃壁。<a id="a-V"></a>示于三种布施之果。<a id="a-W"></a>镜壁中现。<a id="a-X"></a>所谓资生布施得大富。<a id="a-Y"></a>果报如前所说。<a id="a-Z"></a>无畏布施。<a id="a-a"></a>生于大国为王领主。<a id="a-b"></a>无有兵刀灾俭疾疫横死。<a id="a-c"></a>不畏怨敌。<a id="a-d"></a>无病安隐。<a id="a-e"></a>离于火畏及以水畏。<a id="a-f"></a>无疾疫畏。<a id="a-g"></a>或为王者。<a id="a-h"></a>或为大臣。<a id="a-i"></a>久住于世。<a id="a-j"></a>是为无畏施之果报也。<a id="a-k"></a>于镜壁中见如是业。</p>
  <p id="al">又于镜壁见胜布施。<a id="a-m"></a>所谓法施最为无上。<a id="a-n"></a>能出一切有为生死之种子也。<a id="a-o"></a>此无上施得无上果。<a id="a-p"></a>三菩提中随心成就。<a id="a-q"></a>于镜壁中复见业果。<a id="a-r"></a>若为财物故。<a id="a-s"></a>与人说法。<a id="a-t"></a>不以悲心利益众生而取财物。<a id="a-u"></a>是名下品之法施也。<a id="a-v"></a>是下法施。<a id="a-w"></a>不以善心为人说法。<a id="a-x"></a>唯为财利。<a id="a-y"></a>不能自身如说修行。<a id="a-z"></a>是名下施。<a id="a-10"></a>若以说法而得财物。<a id="a-11"></a>或用饮酒。<a id="a-12"></a>或与女人共饮共食。<a id="a-13"></a>如伎儿法。<a id="a-14"></a>自卖求财。<a id="a-15"></a>如是法施。<a id="a-16"></a>其果甚少。<a id="a-17"></a>于镜壁中。<a id="a-18"></a>见如是等法施之人。<a id="a-19"></a>生于天上。<a id="a-1A"></a>作智慧鸟。<a id="a-1B"></a>能说偈颂。<a id="a-1C"></a>是则名曰下法施也。</p>
  <p id="a1D">云何名为中法施耶。<a id="a-1E"></a>为名闻故。<a id="a-1F"></a>为胜他故。<a id="a-1G"></a>为欲胜余大法师故。<a id="a-1H"></a>为人说法。<a id="a-1I"></a>或以妒心为人说法。<a id="a-1J"></a>如是法施。<a id="a-1K"></a>得报亦少。<a id="a-1L"></a>生于天中。<a id="a-1M"></a>受中果报。<a id="a-1N"></a>或生人中。<a id="a-1O"></a>如是帝释天王。<a id="a-1P"></a>于镜壁中皆悉示之。<a id="a-1Q"></a>是则名曰中法施也。</p>
  <p id="a1R">云何名为上法施耶。<a id="a-1S"></a>以清净心。<a id="a-1T"></a>为欲增长众生智慧。<a id="a-1U"></a>而为说法。<a id="a-1V"></a>不为财利。<a id="a-1W"></a>为令邪见诸众生等住于正法。<a id="a-1X"></a>如是法施。<a id="a-1Y"></a>自利利人。<a id="a-1Z"></a>无上最胜。<a id="a-1a"></a>乃至涅槃。<a id="a-1b"></a>其福不尽。<a id="a-1c"></a>是则名曰上法施也。<a id="a-1d"></a>复有法施。<a id="a-1e"></a>时天帝释。<a id="a-1f"></a>复示诸天余法施报。<a id="a-1g"></a>知下法施说布施法。<a id="a-1h"></a>不说智慧。<a id="a-1i"></a>中法施者。<a id="a-1j"></a>说于持戒。<a id="a-1k"></a>上法施者。<a id="a-1l"></a>说于智慧解脱。<a id="a-1m"></a>下智慧者。<a id="a-1n"></a>为人说法少人解悟。<a id="a-1o"></a>说布施法。<a id="a-1p"></a>唯说布施。<a id="a-1q"></a>不说余法。<a id="a-1r"></a>说法因缘。<a id="a-1s"></a>令知持戒。<a id="a-1t"></a>后得智慧。<a id="a-1u"></a>其人信顺。<a id="a-1v"></a>得阿罗汉。<a id="a-1w"></a>尽诸结漏得二解脱。<a id="a-1x"></a>是则名曰下法施也。<a id="a-1y"></a>何以故。<a id="a-1z"></a>说于布施相应法故。</p>
  <p id="a20">云何名曰中法施耶。<a id="a-21"></a>说于持戒相应之法。<a id="a-22"></a>以修其心。<a id="a-23"></a>是中智慧。<a id="a-24"></a>于镜壁中。<a id="a-25"></a>见如是等业之果报。<a id="a-26"></a>顺于智慧。<a id="a-27"></a>得阿罗汉。<a id="a-28"></a>速尽诸漏。<a id="a-29"></a>或得缘觉。<a id="a-2A"></a>是中法施。<a id="a-2B"></a>于镜壁中。<a id="a-2C"></a>见如是相。<a id="a-2D"></a>是则名曰中法施也。<a id="a-2E"></a>云何名为上法施耶。<a id="a-2F"></a>说智功德。<a id="a-2G"></a>以修思心。<a id="a-2H"></a>不求恩惠。<a id="a-2I"></a>唯为利他。<a id="a-2J"></a>而演说法。<a id="a-2K"></a>说欲过恶。<a id="a-2L"></a>欲味系缚。<a id="a-2M"></a>出离为乐。<a id="a-2N"></a>令邪见者住于正法。<a id="a-2O"></a>说于清净离垢之法。<a id="a-2P"></a>是上法施。<a id="a-2Q"></a>得无上菩提。<a id="a-2R"></a>等正觉果。<a id="a-2S"></a>明行足无上调御天人之师。<a id="a-2T"></a>无上正法调伏之法。<a id="a-2U"></a>初中后善。<a id="a-2V"></a>无上成就。<a id="a-2W"></a>一切知见。<a id="a-2X"></a>为诸众生。<a id="a-2Y"></a>广说法要。<a id="a-2Z"></a>是则名曰上法施也。</p>
  <p id="a2a">尔时天主释迦提婆。<a id="a-2b"></a>复于镜中。<a id="a-2c"></a>观业果报。<a id="a-2d"></a>时天帝释。<a id="a-2e"></a>示诸天众。<a id="a-2f"></a>诸天见之皆生愧耻。<a id="a-2g"></a>时天帝释告诸天众。<a id="a-2h"></a>汝等天子。<a id="a-2i"></a>莫得放逸。<a id="a-2j"></a>何以故。<a id="a-2k"></a>以造其因。<a id="a-2l"></a>生生之处。<a id="a-2m"></a>得相似果。<a id="a-2n"></a>汝等天子。<a id="a-2o"></a>应至我所视汝业报。<a id="a-2p"></a>汝观是业上中下报。<a id="a-2q"></a>汝今应修不放逸行。<a id="a-2r"></a>时诸天众。<a id="a-2s"></a>见此业报希有之事。<a id="a-2t"></a>于生死中。<a id="a-2u"></a>皆生厌心。<a id="a-2v"></a>而说颂曰。</p>
  <p id="a2w">欲乐虚妄　　本性羸劣　　欲乐所迷</p>
  <p id="a2x">不见怖畏　　若信欲情　　无所利益</p>
  <p id="a2y">善业既尽　　临终乃觉　　胜乐充满</p>
  <p id="a2z">必有衰变　　如是着乐　　失之增恼</p>
  <p id="a30">若天世间　　堕于地狱　　身心大苦</p>
  <p id="a31">一切逼恼　　此苦难量　　第一辛酸</p>
  <p id="a32">爱别离苦　　复过于是　　爱离现前</p>
  <p id="a33">诸天常有　　愚者不见　　爱心所诳</p>
  <p id="a34">初美虚诳　　为欲所欺　　百千万亿</p>
  <p id="a35">京垓兆载　　得欲还失　　不可常保</p>
  <p id="a36">善业为因　　得乐果报　　无因无果</p>
  <p id="a37">亦如无树　　如毒害命　　放逸亦然</p>
  <p id="a38">如火焚烧　　如刀如戟　　初如亲友</p>
  <p id="a39">后成怨敌　　如鱼吞钩　　放逸亦然</p>
  <p id="a3A">天龙人鬼　　及阿修罗　　皆为放逸</p>
  <p id="a3B">得大衰恼　　天王当知　　我等福祐</p>
  <p id="a3C">令王于此　　示生死狱</p>
  <p id="a3D">时诸天子。<a id="a-3E"></a>说是偈已。<a id="a-3F"></a>复作是言。<a id="a-3G"></a>天王。<a id="a-3H"></a>云何得知。<a id="a-3I"></a>谁示天王如是之法。<a id="a-3J"></a>时天帝释告诸天子。<a id="a-3K"></a>汝今谛听。<a id="a-3L"></a>当为汝说。<a id="a-3M"></a>吾于此天初生之时。<a id="a-3N"></a>宿旧天子。<a id="a-3O"></a>名须摩罗。<a id="a-3P"></a>是吾第一之亲友也。<a id="a-3Q"></a>从彼次第闻如是事。<a id="a-3R"></a>如迦葉佛。<a id="a-3S"></a>为调诸天。<a id="a-3T"></a>来至于此。<a id="a-3U"></a>迦葉如来。<a id="a-3V"></a>见诸天子心大放逸。<a id="a-3W"></a>为欲利益诸天子故。<a id="a-3X"></a>以忆念神通。<a id="a-3Y"></a>化作如此业影之壁。<a id="a-3Z"></a>留此树中。<a id="a-3a"></a>我于尔时其心放逸。<a id="a-3b"></a>须摩罗天。<a id="a-3c"></a>示我此法。<a id="a-3d"></a>汝于今者勿得放逸。<a id="a-3e"></a>何以故。<a id="a-3f"></a>一切有为。<a id="a-3g"></a>无常破坏。<a id="a-3h"></a>汝等天子。<a id="a-3i"></a>若心放逸。<a id="a-3j"></a>当入此树。<a id="a-3k"></a>自观己身上中下色。<a id="a-3l"></a>则自愧耻。<a id="a-3m"></a>若有天子。<a id="a-3n"></a>信不放逸。<a id="a-3o"></a>当示此法。<a id="a-3p"></a>何以故。<a id="a-3q"></a>此是如来。<a id="a-3r"></a>为利众生。<a id="a-3s"></a>示如是事。<a id="a-3t"></a>调伏诸天。<a id="a-3u"></a>于业镜地。<a id="a-3v"></a>令住善道。<a id="a-3w"></a>还阎浮提。<a id="a-3x"></a>我从如是大德之天。<a id="a-3y"></a>闻此希有难见之事。<a id="a-3z"></a>我时闻已。<a id="a-40"></a>为离放逸。<a id="a-41"></a>与诸天众。<a id="a-42"></a>来至于此。<a id="a-43"></a>令诸天众皆得惭愧是故我今示于汝等业镜之壁上中下业。<a id="a-44"></a>汝等天子。<a id="a-45"></a>慎勿放逸也。<a id="a-46"></a>尔时天帝释复告天众。<a id="a-47"></a>当共汝等。<a id="a-48"></a>诣第二树。<a id="a-49"></a>观诸业镜。<a id="a-4A"></a>往昔之时。<a id="a-4B"></a>迦葉如来。<a id="a-4C"></a>于此树中。<a id="a-4D"></a>示现变化。<a id="a-4E"></a>利益一切。<a id="a-4F"></a>放逸诸天。<a id="a-4G"></a>观于生死诸业之网。<a id="a-4H"></a>我今示汝。<a id="a-4I"></a>释迦天王。<a id="a-4J"></a>说是语已。<a id="a-4K"></a>头面顶礼迦葉如来。<a id="a-4L"></a>即出其门。<a id="a-4M"></a>出已还闭。<a id="a-4N"></a>有余天众。<a id="a-4O"></a>歌舞戏笑。<a id="a-4P"></a>作众伎乐。<a id="a-4Q"></a>欢娱受乐。<a id="a-4R"></a>见天帝释。<a id="a-4S"></a>即来亲近。<a id="a-4T"></a>头面敬礼。<a id="a-4U"></a>乐行歌舞。<a id="a-4V"></a>互相娱乐。<a id="a-4W"></a>以钵头摩诸莲花等。<a id="a-4X"></a>互相打掷。<a id="a-4Y"></a>时诸天众。<a id="a-4Z"></a>从树出者。<a id="a-4a"></a>向放逸天。<a id="a-4b"></a>说其所见希有之事。<a id="a-4c"></a>是时放逸诸天子等。<a id="a-4d"></a>以心放逸。<a id="a-4e"></a>于希有法。<a id="a-4f"></a>不听不信。<a id="a-4g"></a>时天帝释。<a id="a-4h"></a>为摄放逸诸天子故。<a id="a-4i"></a>亦共游戏于莲花池。<a id="a-4j"></a>种种音声。<a id="a-4k"></a>天诸伎乐。<a id="a-4l"></a>互相娱乐。<a id="a-4m"></a>以天鬘天衣而自庄严。<a id="a-4n"></a>入于种种园林之中。<a id="a-4o"></a>游戏受乐。<a id="a-4p"></a>以善业故。<a id="a-4q"></a>时诸天众。<a id="a-4r"></a>与天帝释。<a id="a-4s"></a>入于业镜。<a id="a-4t"></a>见业报者。<a id="a-4u"></a>皆不游戏。<a id="a-4v"></a>如无学人。<a id="a-4w"></a>所作已办。<a id="a-4x"></a>离放逸行。<a id="a-4y"></a>安立而住。<a id="a-4z"></a>见诸天众耽着放逸。<a id="a-50"></a>生悲愍心。<a id="a-51"></a>作如是言。<a id="a-52"></a>此诸天子。<a id="a-53"></a>心着放逸。<a id="a-54"></a>不知当退。<a id="a-55"></a>随业流转。<a id="a-56"></a>堕于地狱饿鬼畜生。<a id="a-57"></a>顺烦恼业。<a id="a-58"></a>不离一切生死业行。<a id="a-59"></a>随业所作。<a id="a-5A"></a>或善不善。<a id="a-5B"></a>如是之业。<a id="a-5C"></a>得如是报。<a id="a-5D"></a>如是天子。<a id="a-5E"></a>观放逸天。<a id="a-5F"></a>生悲愍心。</p>
  <p id="a5G">时善法殿诸天子等。<a id="a-5H"></a>白帝释言。<a id="a-5I"></a>以天王恩。<a id="a-5J"></a>令我天众受五欲乐。<a id="a-5K"></a>游戏诸天。<a id="a-5L"></a>种种园林。<a id="a-5M"></a>游戏受乐。<a id="a-5N"></a>云何天王。<a id="a-5O"></a>不摄我等。<a id="a-5P"></a>尔时天帝释。<a id="a-5Q"></a>为诸天众。<a id="a-5R"></a>而说颂曰。</p>
  <p id="a5S">天子汝着乐　　多行于放逸</p>
  <p id="a5T">放逸爱着故　　不见真实谛</p>
  <p id="a5U">若常放逸心　　则无有善报</p>
  <p id="a5V">离于善业者　　则堕于地狱</p>
  <p id="a5W">一切诸爱着　　皆当有别离</p>
  <p id="a5X">汝等不觉知　　须臾必终没</p>
  <p id="a5Y">命欲临终时　　诸根皆坏灭</p>
  <p id="a5Z">方乃知苦恼　　忽至无能免</p>
  <p id="a5a">譬如旋火轮　　如乾闼婆城</p>
  <p id="a5b">三界皆无常　　亦如水泡沫</p>
  <p id="a5c">譬如水聚沫　　愚者依覆护</p>
  <p id="a5d">于无常法中　　而心生喜乐</p>
  <p id="a5e">非天亦非人　　夜叉龙鬼神</p>
  <p id="a5f">临终业所系　　无人能救护</p>
  <p id="a5g">念死时未至　　当修于善业</p>
  <p id="a5h">死王甚暴恶　　莫于后生悔</p>
  <p id="a5i">我今教敕汝　　慎莫行放逸</p>
  <p id="a5j">汝为爱所覆　　驰骋诸境界</p>
  <p id="a5k">境界系缚汝　　是诸地狱因</p>
  <p id="a5l">是故应舍离　　以求安隐处</p>
  <p id="a5m">时天帝释。<a id="a-5n"></a>为诸天众。<a id="a-5o"></a>说是法时。<a id="a-5p"></a>诸天放逸。<a id="a-5q"></a>曾不在念。<a id="a-5r"></a>唯除已见业镜地者。<a id="a-5s"></a>皆生厌心。<a id="a-5t"></a>白帝释言。<a id="a-5u"></a>愿入第二娑罗之树。<a id="a-5v"></a>此树乃是迦葉如来为欲利益放逸诸天所化业网。<a id="a-5w"></a>示生死报业镜之壁。<a id="a-5x"></a>示诸天众。<a id="a-5y"></a>时天帝释。<a id="a-5z"></a>知放逸天乐于游戏。<a id="a-60"></a>令诣异处。<a id="a-61"></a>与不放逸诸天子等。<a id="a-62"></a>至第二树。<a id="a-63"></a>至于树已。<a id="a-64"></a>手执金刚击此大树。<a id="a-65"></a>其门即开。<a id="a-66"></a>释迦天主及诸天众。<a id="a-67"></a>心生欢喜。<a id="a-68"></a>共入树中。<a id="a-69"></a>天众入已。<a id="a-6A"></a>见诸园林。<a id="a-6B"></a>昔所未睹。<a id="a-6C"></a>甚可爱乐。<a id="a-6D"></a>一切所须皆悉具足。<a id="a-6E"></a>多有种种无量众鸟。<a id="a-6F"></a>莲花池水。<a id="a-6G"></a>众花庄严。<a id="a-6H"></a>无量金树。<a id="a-6I"></a>一切爱乐。<a id="a-6J"></a>微风来吹皆大欢喜。<a id="a-6K"></a>七宝山峰。<a id="a-6L"></a>众鸟妙音。<a id="a-6M"></a>如意之树。<a id="a-6N"></a>犹如日光。<a id="a-6O"></a>其光普照。<a id="a-6P"></a>如日之光。<a id="a-6Q"></a>是娑罗树。<a id="a-6R"></a>复有饮食。<a id="a-6S"></a>充满河中。<a id="a-6T"></a>香味流溢。<a id="a-6U"></a>最妙第一种种妙香。<a id="a-6V"></a>五根所得。<a id="a-6W"></a>五种境界相应之乐。<a id="a-6X"></a>甚可爱乐。<a id="a-6Y"></a>大德诸天。<a id="a-6Z"></a>闻之乐着。<a id="a-6a"></a>何况余天。<a id="a-6b"></a>时天帝释。<a id="a-6c"></a>示诸天众。<a id="a-6d"></a>一切园林。<a id="a-6e"></a>可爱殊妙树外莲花园林流池。<a id="a-6f"></a>十六分中不及其一。<a id="a-6g"></a>时天帝释。<a id="a-6h"></a>悉共诸天。<a id="a-6i"></a>复往诣于毗琉璃山。<a id="a-6j"></a>其山清净第一无比。<a id="a-6k"></a>于其山顶。<a id="a-6l"></a>有千柱殿。<a id="a-6m"></a>毗琉璃宝之所成就。<a id="a-6n"></a>赤莲花宝以为栏楯。<a id="a-6o"></a>黄金为地。<a id="a-6p"></a>其琉璃殿。<a id="a-6q"></a>长五由旬。<a id="a-6r"></a>广三由旬。<a id="a-6s"></a>迦葉如来。<a id="a-6t"></a>化所成就。<a id="a-6u"></a>时天帝释。<a id="a-6v"></a>共诸天众。<a id="a-6w"></a>乘七宝阶。<a id="a-6x"></a>升琉璃殿。<a id="a-6y"></a>得见迦葉如来影像。<a id="a-6z"></a>如迦葉佛在殿说法时。<a id="a-70"></a>天帝释及诸天众。<a id="a-71"></a>合掌恭敬。<a id="a-72"></a>礼如来影。<a id="a-73"></a>深生信敬。<a id="a-74"></a>礼拜既讫。<a id="a-75"></a>以偈赞佛。</p>
  <p id="a76">如来世间无上尊　　得真解脱如实谛</p>
  <p id="a77">其影寂静妙无比　　能开无上解脱道</p>
  <p id="a78">若人常礼如来者　　净信无垢心寂静</p>
  <p id="a79">其人永脱怖畏有　　常得安隐胜乐处</p>
  <p id="a7A">如是寂静奇妙法　　演说此句寂灭处</p>
  <p id="a7B">此佛如来所说法　　示诸众生涅槃道</p>
  <p id="a7C">若有众生念此法　　是名勇健无畏人</p>
  <p id="a7D">则能得于无上处　　常乐无恼心安隐</p>
  <p id="a7E">若有众生念真谛　　则如渡者升船筏</p>
  <p id="a7F">三界之海恶洄澓　　如是之人能超渡</p>
  <p id="a7G">如来正觉世间眼　　普观诸法无不遍</p>
  <p id="a7H">此佛光明无伦匹　　一切诸光无与等</p>
  <p id="a7I">众生忆念自浊心　　愚痴嗔恚欲垢等</p>
  <p id="a7J">智慧大水甚清净　　洗除一切众生垢</p>
  <p id="a7K">一切众生不能见　　外道慢心莫能了</p>
  <p id="a7L">其法清净离尘垢　　世尊普示诸众生</p>
  <p id="a7M">喜乐放逸无救者　　如是众生导师救</p>
  <p id="a7N">渡于生死到彼岸　　能度无救诸众生</p>
  <p id="a7O">饶益一切诸世间　　唯有如来无上尊</p>
  <p id="a7P">以能利益众生故　　是故如来最殊胜</p>
  <p id="a7Q">如是天帝释。<a id="a-7R"></a>以净信心。<a id="a-7S"></a>叹佛影像。<a id="a-7T"></a>低头合掌。<a id="a-7U"></a>与诸天众头面敬礼如来影像。<a id="a-7V"></a>复与天众低头合掌。<a id="a-7W"></a>礼于如来所化天衣。<a id="a-7X"></a>如是衣者。<a id="a-7Y"></a>如来神力之所任持。<a id="a-7Z"></a>时诸天众。<a id="a-7a"></a>见影像已。<a id="a-7b"></a>皆得离慢。<a id="a-7c"></a>离于放逸。<a id="a-7d"></a>如来所化。<a id="a-7e"></a>影像之色端严殊妙。<a id="a-7f"></a>千帝释天。<a id="a-7g"></a>不得为比。<a id="a-7h"></a>何况余天。<a id="a-7i"></a>时天帝释。<a id="a-7j"></a>见如来像神通化影。<a id="a-7k"></a>以此影像。<a id="a-7l"></a>示于憍慢放逸诸天。<a id="a-7m"></a>令离憍慢放逸心故。</p>
  <p id="a7n">尔时诸天子。<a id="a-7o"></a>白天王言。<a id="a-7p"></a>憍尸迦。<a id="a-7q"></a>迦葉如来。<a id="a-7r"></a>以何因缘。<a id="a-7s"></a>于此阎摩娑罗树中。<a id="a-7t"></a>示于业网生死之化。<a id="a-7u"></a>何故不于树外而化。<a id="a-7v"></a>时天帝释告诸天子。<a id="a-7w"></a>我亦如是。<a id="a-7x"></a>先疑斯事。<a id="a-7y"></a>彼天示我。<a id="a-7z"></a>令离憍慢。<a id="a-80"></a>我于往昔。<a id="a-81"></a>亦问斯事。<a id="a-82"></a>时彼天子即答我言。<a id="a-83"></a>希有之法。<a id="a-84"></a>不可常见。<a id="a-85"></a>不常见故。<a id="a-86"></a>见则深信。<a id="a-87"></a>以是因缘。<a id="a-88"></a>如来留化。<a id="a-89"></a>不在于外。<a id="a-8A"></a>非一切人皆悉能见。<a id="a-8B"></a>若化在外。<a id="a-8C"></a>诸天见之。<a id="a-8D"></a>不生希有。<a id="a-8E"></a>或生过恶。<a id="a-8F"></a>以是因缘。<a id="a-8G"></a>于此阎摩娑罗树内。<a id="a-8H"></a>示留化像。<a id="a-8I"></a>此二树中。<a id="a-8J"></a>希有神化。<a id="a-8K"></a>树内之化。<a id="a-8L"></a>第一希有。<a id="a-8M"></a>一切诸天。<a id="a-8N"></a>所不能见。<a id="a-8O"></a>以是因缘。<a id="a-8P"></a>迦葉如来。<a id="a-8Q"></a>于此树内。<a id="a-8R"></a>化留影像及以镜壁。<a id="a-8S"></a>示生死业。<a id="a-8T"></a>时诸天众。<a id="a-8U"></a>闻天帝释说如是事。<a id="a-8V"></a>远离疑悔。</p>
  <p id="a8W">时天帝释。<a id="a-8X"></a>复示诸天宫殿之壁。<a id="a-8Y"></a>广五由旬。<a id="a-8Z"></a>于此镜壁。<a id="a-8a"></a>初观见于活地狱十六隔处。<a id="a-8b"></a>杀生之人。<a id="a-8c"></a>堕此地狱。<a id="a-8d"></a>具受无量种种楚毒。<a id="a-8e"></a>如前所说。<a id="a-8f"></a>从地狱出。<a id="a-8g"></a>生饿鬼中。<a id="a-8h"></a>多起嗔恚。<a id="a-8i"></a>妒心增长。<a id="a-8j"></a>以刀相害。<a id="a-8k"></a>业网所系。<a id="a-8l"></a>生畜生中。<a id="a-8m"></a>互相残害。<a id="a-8n"></a>为人所食。<a id="a-8o"></a>以肉因缘杀害其命。<a id="a-8p"></a>或受恶兽虎豹之形。<a id="a-8q"></a>嗔恚增多。<a id="a-8r"></a>为人所杀。<a id="a-8s"></a>畜生中死。<a id="a-8t"></a>生于人中。<a id="a-8u"></a>常爱斗诤。<a id="a-8v"></a>其心鄙恶。<a id="a-8w"></a>兵刃中死。<a id="a-8x"></a>不得长寿。<a id="a-8y"></a>有余善业。<a id="a-8z"></a>生于天中。<a id="a-90"></a>威德色相减劣不如。<a id="a-91"></a>寿命短促。<a id="a-92"></a>若诸天众。<a id="a-93"></a>与阿修罗共斗战时。<a id="a-94"></a>被伤而死。<a id="a-95"></a>于殿壁中。<a id="a-96"></a>皆悉具见。<a id="a-97"></a>如是黑绳地狱十六隔处。<a id="a-98"></a>亦如前说。<a id="a-99"></a>杀生偷盗因缘力故。<a id="a-9A"></a>堕此地狱。<a id="a-9B"></a>具受无量种种楚毒。<a id="a-9C"></a>受苦既毕。<a id="a-9D"></a>从地狱出。<a id="a-9E"></a>生饿鬼中。<a id="a-9F"></a>以诸刀杖。<a id="a-9G"></a>互相杀害。<a id="a-9H"></a>如前所说。<a id="a-9I"></a>或食屎尿不净之物。<a id="a-9J"></a>求之难得。<a id="a-9K"></a>有余饿鬼。<a id="a-9L"></a>互相掴裂。<a id="a-9M"></a>身体破坏。<a id="a-9N"></a>或丧身命。<a id="a-9O"></a>饿鬼中死。<a id="a-9P"></a>生畜生中。<a id="a-9Q"></a>于旷野中。<a id="a-9R"></a>受遮吒迦饿鸟之身。<a id="a-9S"></a>焦渴烧身。<a id="a-9T"></a>畜生中死。<a id="a-9U"></a>若生人中。<a id="a-9V"></a>刀兵之处。<a id="a-9W"></a>弊恶国土。<a id="a-9X"></a>或中兵刀。<a id="a-9Y"></a>饥饿而死。<a id="a-9Z"></a>勤苦得食。<a id="a-9a"></a>为他所夺。<a id="a-9b"></a>设使得食。<a id="a-9c"></a>食不能消。<a id="a-9d"></a>从人中死。<a id="a-9e"></a>若有余业。<a id="a-9f"></a>生于天中色相颜貌。<a id="a-9g"></a>减劣粗恶。<a id="a-9h"></a>所食之味。<a id="a-9i"></a>不如余天。<a id="a-9j"></a>见余天时。<a id="a-9k"></a>生大愧耻。<a id="a-9l"></a>伎乐之音。<a id="a-9m"></a>皆悉不如。<a id="a-9n"></a>寿命短促。<a id="a-9o"></a>如是之业。<a id="a-9p"></a>于此壁上。<a id="a-9q"></a>皆悉见之。<a id="a-9r"></a>时天帝释。<a id="a-9s"></a>复于殿壁中。<a id="a-9t"></a>见众合地狱十六隔处。<a id="a-9u"></a>如前所说。<a id="a-9v"></a>杀生偷盗邪淫之人。<a id="a-9w"></a>堕此地狱。<a id="a-9x"></a>具受无量种种楚毒。<a id="a-9y"></a>受苦既毕。<a id="a-9z"></a>从地狱出。<a id="a-A0"></a>生饿鬼中。<a id="a-A1"></a>受于食吐饿鬼之身。<a id="a-A2"></a>寿命长远。<a id="a-A3"></a>若得饮食。<a id="a-A4"></a>为余饿鬼之所劫夺。<a id="a-A5"></a>若有眷属。<a id="a-A6"></a>亦为饿鬼之所欺夺。<a id="a-A7"></a>复有异鬼。<a id="a-A8"></a>以刀斩截。<a id="a-A9"></a>受大苦恼。<a id="a-AA"></a>辛酸而死。<a id="a-AB"></a>从此命终。<a id="a-AC"></a>生畜生中。<a id="a-AD"></a>受于水牛牛马之形。<a id="a-AE"></a>寿命长远。<a id="a-AF"></a>设得饮食。<a id="a-AG"></a>为他所夺。<a id="a-AH"></a>畜生中死。<a id="a-AI"></a>若生人中。<a id="a-AJ"></a>寿命短促。<a id="a-AK"></a>贫穷下贱。<a id="a-AL"></a>妻不贞良。<a id="a-AM"></a>如是之业。<a id="a-AN"></a>于殿壁中。<a id="a-AO"></a>皆悉具见。</p>
  <p id="aAP">时天帝释。<a id="a-AQ"></a>复观业果。<a id="a-AR"></a>于殿壁中。<a id="a-AS"></a>见叫唤大地狱十六隔处。<a id="a-AT"></a>如前所说。<a id="a-AU"></a>杀生偷盗邪淫妄语。<a id="a-AV"></a>堕此地狱。<a id="a-AW"></a>具受众苦种种楚毒无量辛酸。<a id="a-AX"></a>从地狱出生饿鬼中。<a id="a-AY"></a>寿命长远。<a id="a-AZ"></a>或受锥身饿鬼之形。<a id="a-Aa"></a>或受针颈饿鬼之形。<a id="a-Ab"></a>随业所受。<a id="a-Ac"></a>常困饥渴。<a id="a-Ad"></a>若有眷属。<a id="a-Ae"></a>为他所夺。<a id="a-Af"></a>或生食毒饿鬼之中。<a id="a-Ag"></a>毒火所烧。<a id="a-Ah"></a>饿鬼中死。<a id="a-Ai"></a>生畜生中。<a id="a-Aj"></a>在大旷野。<a id="a-Ak"></a>互相残害。<a id="a-Al"></a>迭相食啖。<a id="a-Am"></a>畜生中死。<a id="a-An"></a>若生人中。<a id="a-Ao"></a>身色憔悴。<a id="a-Ap"></a>无有威德。<a id="a-Aq"></a>若有余业。<a id="a-Ar"></a>得生天中。<a id="a-As"></a>身量形貌。<a id="a-At"></a>皆悉减劣。<a id="a-Au"></a>一切众宝庄严之具。<a id="a-Av"></a>光明微少。<a id="a-Aw"></a>不为天女之所爱敬。<a id="a-Ax"></a>天女背叛。<a id="a-Ay"></a>舍至余天。<a id="a-Az"></a>须陀鲜味。<a id="a-B0"></a>智慧薄少。<a id="a-B1"></a>心不正直。<a id="a-B2"></a>为余天子之所轻笑。<a id="a-B3"></a>若诸天众。<a id="a-B4"></a>与阿修罗斗战之时。<a id="a-B5"></a>为他所杀。<a id="a-B6"></a>以余业故。</p>
  <p id="aB7">尔时释迦天王。<a id="a-B8"></a>复共诸天众。<a id="a-B9"></a>于宝殿壁。<a id="a-BA"></a>见大叫唤地狱十六隔处。<a id="a-BB"></a>是中众生。<a id="a-BC"></a>受种种苦。<a id="a-BD"></a>如前所说。<a id="a-BE"></a>若有众生。<a id="a-BF"></a>杀生偷盗邪淫妄语饮酒醉乱。<a id="a-BG"></a>堕此地狱。<a id="a-BH"></a>具受无量种种楚毒。<a id="a-BI"></a>受苦既毕。<a id="a-BJ"></a>从地狱出。<a id="a-BK"></a>生饿鬼中。<a id="a-BL"></a>处处逃走。<a id="a-BM"></a>有大恶鬼。<a id="a-BN"></a>拔出其舌。<a id="a-BO"></a>出已还生。<a id="a-BP"></a>饿鬼中死。<a id="a-BQ"></a>生畜生中。<a id="a-BR"></a>受迦频阇罗雉鸟之身。<a id="a-BS"></a>以自音声。<a id="a-BT"></a>而丧其命。<a id="a-BU"></a>以其妄语余业缘故。<a id="a-BV"></a>畜生中死。<a id="a-BW"></a>若生人中。<a id="a-BX"></a>受业果报如前所说。<a id="a-BY"></a>有所言说。<a id="a-BZ"></a>人不信受。<a id="a-Ba"></a>若有善业。<a id="a-Bb"></a>生于天中。<a id="a-Bc"></a>其声嘶破。<a id="a-Bd"></a>粗恶鄙浊。<a id="a-Be"></a>不善歌颂。<a id="a-Bf"></a>一切天众不信其言。<a id="a-Bg"></a>不能宣说美爱正语。<a id="a-Bh"></a>如余天众。<a id="a-Bi"></a>以本妄语余业缘故。</p>
  <p id="aBj">时天帝释。<a id="a-Bk"></a>复于殿壁。<a id="a-Bl"></a>观焦热地狱十六隔处。<a id="a-Bm"></a>是中众生。<a id="a-Bn"></a>具受种种无量苦恼辛酸楚毒。<a id="a-Bo"></a>业之果报。<a id="a-Bp"></a>如前所说。<a id="a-Bq"></a>受罪既毕。<a id="a-Br"></a>从地狱出。<a id="a-Bs"></a>生饿鬼中。<a id="a-Bt"></a>受食不净饿鬼之身。<a id="a-Bu"></a>受大苦恼。<a id="a-Bv"></a>五倍于前。<a id="a-Bw"></a>饿鬼中死。<a id="a-Bx"></a>生畜生中。<a id="a-By"></a>在于大海。<a id="a-Bz"></a>受摩竭鱼身。<a id="a-C0"></a>畜生中死。<a id="a-C1"></a>若生人中。<a id="a-C2"></a>容貌丑陋。<a id="a-C3"></a>唇口粗大。<a id="a-C4"></a>人所恶见。<a id="a-C5"></a>人中命终。<a id="a-C6"></a>若有余业。<a id="a-C7"></a>得生天中。<a id="a-C8"></a>身光减劣。<a id="a-C9"></a>如前所说。<a id="a-CA"></a>一切天众之所轻贱。</p>
  <p id="aCB">大焦热地狱。<a id="a-CC"></a>阿鼻地狱。<a id="a-CD"></a>此二地狱。<a id="a-CE"></a>业之果报。<a id="a-CF"></a>不作化现。<a id="a-CG"></a>何以故。<a id="a-CH"></a>恐天心软。<a id="a-CI"></a>见之丧命。<a id="a-CJ"></a>若见如是二地狱者。<a id="a-CK"></a>则大怖畏。<a id="a-CL"></a>是故不化此生死报。<a id="a-CM"></a>时天王释观察是已。<a id="a-CN"></a>以偈颂曰。</p>
  <p id="aCO">譬如诸微尘　　在于虚空中</p>
  <p id="aCP">风吹而旋转　　诸业亦如是</p>
  <p id="aCQ">和合有别离　　苦乐亦如是</p>
  <p id="aCR">因业之所转　　非是无因缘</p>
  <p id="aCS">今此业化处　　牟尼如实知</p>
  <p id="aCT">化无量业网　　诸心之种子</p>
  <p id="aCU">心集业难知　　唯除诸如来</p>
  <p id="aCV">种种诸业系　　轮转于世间</p>
  <p id="aCW">业网有大力　　能受百千万</p>
  <p id="aCX">那由他劫数　　种种诸生死</p>
  <p id="aCY">譬如绳系鸟　　虽远摄则还</p>
  <p id="aCZ">业绳系众生　　其事亦如是</p>
  <p id="aCa">尔时天帝释。<a id="a-Cb"></a>示诸天子希有事已。<a id="a-Cc"></a>众生无量决定之业。<a id="a-Cd"></a>及不定业。<a id="a-Ce"></a>现报所受。<a id="a-Cf"></a>生报所受。<a id="a-Cg"></a>余报所受。<a id="a-Ch"></a>复有三种。<a id="a-Ci"></a>善不善业及无记业。<a id="a-Cj"></a>示如是等无量业网。<a id="a-Ck"></a>迦葉如来。<a id="a-Cl"></a>所化影像。<a id="a-Cm"></a>与诸天众。<a id="a-Cn"></a>礼拜既讫。<a id="a-Co"></a>从此阎摩娑罗树中而出。<a id="a-Cp"></a>天众出已。<a id="a-Cq"></a>帝释还闭娑罗树门。<a id="a-Cr"></a>帝释既出。<a id="a-Cs"></a>见余天众放逸游戏以自娱乐受五欲乐。<a id="a-Ct"></a>尔时天王。<a id="a-Cu"></a>见此事已。<a id="a-Cv"></a>心生怜愍。<a id="a-Cw"></a>而说颂曰。</p>
  <p id="aCx">畜生杂形类　　为放逸所诳</p>
  <p id="aCy">若食若爱欲　　贪心常爱乐</p>
  <p id="aCz">本行于善业　　天中食报尽</p>
  <p id="aD0">如是放逸人　　命终何所趣</p>
  <p id="aD1">放逸怨自坏　　业风之所吹</p>
  <p id="aD2">犹如树倾倒　　堕于诸道中</p>
  <p id="aD3">百千那由他　　天中受生死</p>
  <p id="aD4">而不起厌离　　不生忧怖心</p>
  <p id="aD5">尔时帝释。<a id="a-D6"></a>说此偈已。<a id="a-D7"></a>至诸放逸天子众中。<a id="a-D8"></a>诸天子等。<a id="a-D9"></a>心生敬重。<a id="a-DA"></a>供养恭敬。<a id="a-DB"></a>时天帝释。<a id="a-DC"></a>为摄其心。<a id="a-DD"></a>与此天子游戏种种园林之中。<a id="a-DE"></a>不入阎摩娑罗树间。<a id="a-DF"></a>诸园林中游戏受乐。<a id="a-DG"></a>时天帝释。<a id="a-DH"></a>与其眷属诸天大众。<a id="a-DI"></a>诣善法堂。<a id="a-DJ"></a>阎摩娑罗所住诸天。<a id="a-DK"></a>受天之乐。<a id="a-DL"></a>乃至爱善业尽。<a id="a-DM"></a>命终还退。<a id="a-DN"></a>随业流转。<a id="a-DO"></a>堕于地狱饿鬼畜生。<a id="a-DP"></a>若生人中。<a id="a-DQ"></a>受第一乐。<a id="a-DR"></a>主大园林。<a id="a-DS"></a>常受安乐。<a id="a-DT"></a>以余业故。<a id="a-DU"></a>生摩罗耶国。<a id="a-DV"></a>主栴檀林。<a id="a-DW"></a>大富丰乐。</p>
  <p id="aDX">复次比丘。<a id="a-DY"></a>知业果报。<a id="a-DZ"></a>观三十三天所住之地。<a id="a-Da"></a>彼以闻慧。<a id="a-Db"></a>见三十三天第二十五地名速行地。<a id="a-Dc"></a>众生何业而生彼天。<a id="a-Dd"></a>见有众生。<a id="a-De"></a>行于善业。<a id="a-Df"></a>其心质直。<a id="a-Dg"></a>离于谄曲。<a id="a-Dh"></a>不恼众生。<a id="a-Di"></a>信于果报。<a id="a-Dj"></a>行正见业。<a id="a-Dk"></a>大修布施。<a id="a-Dl"></a>大富饶财。<a id="a-Dm"></a>见有众生。<a id="a-Dn"></a>入于大海。<a id="a-Do"></a>以求财宝。<a id="a-Dp"></a>以大船舫。<a id="a-Dq"></a>施此商人。<a id="a-Dr"></a>诸商人等。<a id="a-Ds"></a>得此船舫。<a id="a-Dt"></a>多获财宝。<a id="a-Du"></a>持用布施。<a id="a-Dv"></a>修诸福业。<a id="a-Dw"></a>如是船主。<a id="a-Dx"></a>以船施之。<a id="a-Dy"></a>不求恩惠。<a id="a-Dz"></a>不受其报。<a id="a-E0"></a>云何不盗。<a id="a-E1"></a>若行道路。<a id="a-E2"></a>有诸贼军。<a id="a-E3"></a>破坏村栅。<a id="a-E4"></a>或畏官军。<a id="a-E5"></a>逃避村栅。<a id="a-E6"></a>入此村中。<a id="a-E7"></a>乃至不取糠秸草叶。<a id="a-E8"></a>信业果报而生怖畏。<a id="a-E9"></a>非畏王法。<a id="a-EA"></a>是名不盗。<a id="a-EB"></a>云何不杀生。<a id="a-EC"></a>乃至湿生蚰蜒之类终不故杀。<a id="a-ED"></a>心不念杀。<a id="a-EE"></a>若有众生。<a id="a-EF"></a>造作罝罗罟网机拨坑陷。<a id="a-EG"></a>杀诸虎狼禽兽之属。<a id="a-EH"></a>即以财物。<a id="a-EI"></a>赎命令脱。<a id="a-EJ"></a>其心不悔。<a id="a-EK"></a>亦教他人。<a id="a-EL"></a>令住善道。<a id="a-EM"></a>作如是等种种善业。<a id="a-EN"></a>是持戒人。<a id="a-EO"></a>不杀不盗。<a id="a-EP"></a>忆念善业。<a id="a-EQ"></a>皆得成就。<a id="a-ER"></a>若有所作。<a id="a-ES"></a>一切天众。<a id="a-ET"></a>皆共赞善。<a id="a-EU"></a>颜色清净。<a id="a-EV"></a>诸天供养。<a id="a-EW"></a>是则名曰现业果报。<a id="a-EX"></a>是善业人。<a id="a-EY"></a>从此命终。<a id="a-EZ"></a>生于三十三天之上。<a id="a-Ea"></a>名速行地。<a id="a-Eb"></a>生彼天上。<a id="a-Ec"></a>以善业故。<a id="a-Ed"></a>第一庄严。<a id="a-Ee"></a>一切众生。<a id="a-Ef"></a>不能分别如是天处甚可爱乐。<a id="a-Eg"></a>天子既生。<a id="a-Eh"></a>其身光明。<a id="a-Ei"></a>受第一乐。<a id="a-Ej"></a>身无骨肉。<a id="a-Ek"></a>亦无垢汗。<a id="a-El"></a>无有怨敌。<a id="a-Em"></a>亦无怖畏无所追求。<a id="a-En"></a>离于嫉妒。<a id="a-Eo"></a>无不爱乐。<a id="a-Ep"></a>无病怖畏。<a id="a-Eq"></a>唯除退时。<a id="a-Er"></a>无有王怖。<a id="a-Es"></a>心多放逸。<a id="a-Et"></a>遍见诸地皆可爱乐。<a id="a-Eu"></a>五欲自娱。<a id="a-Ev"></a>无量境界。<a id="a-Ew"></a>游戏受乐。<a id="a-Ex"></a>毗琉璃楼。<a id="a-Ey"></a>黄金栏楯。<a id="a-Ez"></a>种种树林。<a id="a-F0"></a>莲花林池。<a id="a-F1"></a>七宝所成。<a id="a-F2"></a>鹅鸭鸳鸯。<a id="a-F3"></a>以为庄严。<a id="a-F4"></a>出于种种微妙音声。<a id="a-F5"></a>山谷之中。<a id="a-F6"></a>多饶众鸟。<a id="a-F7"></a>须弥山峰。<a id="a-F8"></a>七宝庄严。<a id="a-F9"></a>莲花池中。<a id="a-FA"></a>金银真珠。<a id="a-FB"></a>以为底沙。<a id="a-FC"></a>种种宝树。<a id="a-FD"></a>如日光明。<a id="a-FE"></a>金毗琉璃。<a id="a-FF"></a>以为树枝。<a id="a-FG"></a>众花庄严。<a id="a-FH"></a>无量众蜂。<a id="a-FI"></a>以为严饰。<a id="a-FJ"></a>须弥山窟。<a id="a-FK"></a>第一众宝。<a id="a-FL"></a>以为庄严。<a id="a-FM"></a>其地柔软。<a id="a-FN"></a>七宝高峰。<a id="a-FO"></a>其高峰中。<a id="a-FP"></a>众华妙香。<a id="a-FQ"></a>周匝严饰。<a id="a-FR"></a>随念而生。<a id="a-FS"></a>复有异处。<a id="a-FT"></a>灯树庄严。<a id="a-FU"></a>如意之树。<a id="a-FV"></a>百千光明。<a id="a-FW"></a>庄严奇特。<a id="a-FX"></a>百千天女。<a id="a-FY"></a>以为围绕。<a id="a-FZ"></a>歌众妙音。<a id="a-Fa"></a>共相娱乐。<a id="a-Fb"></a>如是天众。<a id="a-Fc"></a>随所触见。<a id="a-Fd"></a>皆受快乐。<a id="a-Fe"></a>耳闻众音。<a id="a-Ff"></a>心皆爱乐。<a id="a-Fg"></a>若闻诸香。<a id="a-Fh"></a>无量功德。<a id="a-Fi"></a>皆悉具足。<a id="a-Fj"></a>若以身触。<a id="a-Fk"></a>无不爱乐。<a id="a-Fl"></a>随心所念。<a id="a-Fm"></a>一切皆得。<a id="a-Fn"></a>无有因缘能夺其乐。<a id="a-Fo"></a>如是天子。<a id="a-Fp"></a>百千天女。<a id="a-Fq"></a>而为围绕。<a id="a-Fr"></a>共余天众。<a id="a-Fs"></a>往诣山峰。<a id="a-Ft"></a>其峰名曰一切势力。<a id="a-Fu"></a>一切皆是如意之树。<a id="a-Fv"></a>庄严山峰。<a id="a-Fw"></a>流泉河池。<a id="a-Fx"></a>生众莲花。<a id="a-Fy"></a>以为庄严。<a id="a-Fz"></a>无量百千天众围绕。<a id="a-G0"></a>毗琉璃宝。<a id="a-G1"></a>以为树枝。<a id="a-G2"></a>遍覆其上。<a id="a-G3"></a>百千重阁。<a id="a-G4"></a>以为庄严。<a id="a-G5"></a>无量众鸟。<a id="a-G6"></a>出妙音声。<a id="a-G7"></a>以善业故。<a id="a-G8"></a>此山峰中。<a id="a-G9"></a>成就如是种种诸乐。<a id="a-GA"></a>善业为本。<a id="a-GB"></a>非无因生。<a id="a-GC"></a>亦非他作。<a id="a-GD"></a>此人受报。<a id="a-GE"></a>非自在天欢喜故与。</p>
  <p id="aGF">尔时天子。<a id="a-GG"></a>上此山峰。<a id="a-GH"></a>见诸天子无量百千光明悉等与已无异。<a id="a-GI"></a>于此峰中。<a id="a-GJ"></a>与诸天子天女。<a id="a-GK"></a>作众伎乐。<a id="a-GL"></a>出妙音声。<a id="a-GM"></a>娱乐受乐。<a id="a-GN"></a>此诸天众。<a id="a-GO"></a>其身光明。<a id="a-GP"></a>色量受乐。<a id="a-GQ"></a>皆悉具足。<a id="a-GR"></a>谛视瞻仰。<a id="a-GS"></a>众莲花鬘。<a id="a-GT"></a>以为庄严。<a id="a-GU"></a>闻众歌音。<a id="a-GV"></a>心生爱乐。<a id="a-GW"></a>皆服天衣。<a id="a-GX"></a>无有线缕经纬之别。<a id="a-GY"></a>如是诸天。<a id="a-GZ"></a>其身皆悉具足光明。</p>
  <p id="aGa">尔时天子。<a id="a-Gb"></a>升山峰已。<a id="a-Gc"></a>见诸地界。<a id="a-Gd"></a>各各差别。<a id="a-Ge"></a>见诸河流光明之轮。<a id="a-Gf"></a>以善业故于此天中。<a id="a-Gg"></a>住于二处。<a id="a-Gh"></a>种种清净庄严之地。<a id="a-Gi"></a>众乐成就。<a id="a-Gj"></a>如前所说。<a id="a-Gk"></a>何故名曰速行地耶。<a id="a-Gl"></a>如此天众。<a id="a-Gm"></a>有大势力。<a id="a-Gn"></a>若诸天众。<a id="a-Go"></a>与阿修罗斗。<a id="a-Gp"></a>能于人中。<a id="a-Gq"></a>一眴目间。<a id="a-Gr"></a>打阿修罗。<a id="a-Gs"></a>还至本处三十三天。<a id="a-Gt"></a>故名速行。<a id="a-Gu"></a>以前业故。<a id="a-Gv"></a>得相似果。<a id="a-Gw"></a>以本施人速行之船。<a id="a-Gx"></a>令渡大海。<a id="a-Gy"></a>多获珍宝。<a id="a-Gz"></a>布施修福。<a id="a-H0"></a>是故得此速疾果报。<a id="a-H1"></a>如是天子。<a id="a-H2"></a>手执器仗。<a id="a-H3"></a>甚大迅速。<a id="a-H4"></a>以善业故。<a id="a-H5"></a>久受天乐。<a id="a-H6"></a>善业既尽。<a id="a-H7"></a>五衰相现。<a id="a-H8"></a>身体汗流。<a id="a-H9"></a>身光卒灭。<a id="a-HA"></a>如灯油尽。<a id="a-HB"></a>一切诸根。<a id="a-HC"></a>亦复如是。<a id="a-HD"></a>于五欲中。<a id="a-HE"></a>悉无乐味。<a id="a-HF"></a>见余天众。<a id="a-HG"></a>即生愧耻。<a id="a-HH"></a>一切天女。<a id="a-HI"></a>皆悉背叛。<a id="a-HJ"></a>是时天子。<a id="a-HK"></a>见其天女。<a id="a-HL"></a>背已趣他。<a id="a-HM"></a>生二种苦。<a id="a-HN"></a>一者妒嫉苦。<a id="a-HO"></a>二者爱别离苦。<a id="a-HP"></a>此二种苦。<a id="a-HQ"></a>自烧其心。<a id="a-HR"></a>过于猛火。<a id="a-HS"></a>若于先世。<a id="a-HT"></a>有偷盗业。<a id="a-HU"></a>尔时自见诸天女等。<a id="a-HV"></a>夺其所著庄严之具。<a id="a-HW"></a>奉余天子。<a id="a-HX"></a>若于先世。<a id="a-HY"></a>有妄语业。<a id="a-HZ"></a>诸天女等。<a id="a-Ha"></a>闻其所说。<a id="a-Hb"></a>生颠倒解。<a id="a-Hc"></a>谓其恶骂。<a id="a-Hd"></a>若于先世以酒施于持戒之人。<a id="a-He"></a>或破禁戒。<a id="a-Hf"></a>而自饮酒。<a id="a-Hg"></a>或作麴酿。<a id="a-Hh"></a>临命终时。<a id="a-Hi"></a>其心迷乱。<a id="a-Hj"></a>失于正念。<a id="a-Hk"></a>为如是等二倍悔热之所恼乱。<a id="a-Hl"></a>堕于地狱。<a id="a-Hm"></a>若于先世。<a id="a-Hn"></a>有杀生业。<a id="a-Ho"></a>寿命短促。<a id="a-Hp"></a>速疾命终。<a id="a-Hq"></a>若于先世。<a id="a-Hr"></a>有邪淫业。<a id="a-Hs"></a>见诸天女。<a id="a-Ht"></a>皆悉舍已。<a id="a-Hu"></a>共余天子。<a id="a-Hv"></a>互相娱乐。<a id="a-Hw"></a>是则名曰五衰相也。<a id="a-Hx"></a>以其持戒五种缺故。<a id="a-Hy"></a>业网所缚。<a id="a-Hz"></a>受如业报。<a id="a-I0"></a>若行放逸。<a id="a-I1"></a>死王所牵。<a id="a-I2"></a>如是一切缺漏持戒。<a id="a-I3"></a>为生天故。<a id="a-I4"></a>而持禁戒。<a id="a-I5"></a>无常速坏。<a id="a-I6"></a>尔时则为业绳所缚。<a id="a-I7"></a>堕于地狱饿鬼畜生。<a id="a-I8"></a>如是观天无常之乐。<a id="a-I9"></a>如目所见。<a id="a-IA"></a>初虽有爱。<a id="a-IB"></a>毕归磨灭。<a id="a-IC"></a>动坏无常。<a id="a-ID"></a>如电不住。<a id="a-IE"></a>观于一切诸欲过恶。<a id="a-IF"></a>而说颂曰。</p>
  <p id="aIG">饮于放逸酒　　诸天嗜痴饮</p>
  <p id="aIH">退堕于地狱　　大猛火围绕</p>
  <p id="aII">初染于爱欲　　嗔恚热恼心</p>
  <p id="aIJ">痴心所迷惑　　但空无有实</p>
  <p id="aIK">为伎乐音声　　虚妄所诳惑</p>
  <p id="aIL">不觉退没苦　　毕竟不可免</p>
  <p id="aIM">见诸天女时　　令天心转变</p>
  <p id="aIN">毕竟当舍离　　退堕于异趣</p>
  <p id="aIO">观诸女人性　　不离于女人</p>
  <p id="aIP">富乐则亲近　　衰变则舍离</p>
  <p id="aIQ">如野鹿信游　　信欲亦如是</p>
  <p id="aIR">后若得衰变　　心轻而舍之</p>
  <p id="aIS">不念恩敬养　　亦不念亲友</p>
  <p id="aIT">若遭衰变时　　即舍不复念</p>
  <p id="aIU">犹如众蜜蜂　　舍于萎变花</p>
  <p id="aIV">女人亦如是　　衰至则舍离</p>
  <p id="aIW">不观善爱心　　轻躁念爱欲</p>
  <p id="aIX">女人性如是　　如蜜杂毒药</p>
  <p id="aIY">惑欲致愚痴　　巧辞增痴惑</p>
  <p id="aIZ">女人难可信　　智者所远离</p>
  <p id="aIa">女色诳天人　　悉令心迷惑</p>
  <p id="aIb">至于未来世　　不能少利益</p>
  <p id="aIc">天人及夜叉　　龙阿修罗等</p>
  <p id="aId">罗刹毗舍遮　　皆为女幻诳</p>
  <p id="aIe">如是诸欲乐　　从于境界生</p>
  <p id="aIf">临至命终时　　诸乐皆亡失</p>
  <p id="aIg">一切诸天众　　园林而庄严</p>
  <p id="aIh">为死绳所缚　　欲系而将去</p>
  <p id="aIi">欲乐不能救　　何用诸彩女</p>
  <p id="aIj">溥天诸世间　　死王悉将去</p>
  <p id="aIk">如是比丘。<a id="a-Il"></a>观诸天子退没相已。<a id="a-Im"></a>生慈悲心。<a id="a-In"></a>厌离欲境。<a id="a-Io"></a>如是天子。<a id="a-Ip"></a>自业所资。<a id="a-Iq"></a>随其至处。<a id="a-Ir"></a>业绳所牵。<a id="a-Is"></a>常不放逸。<a id="a-It"></a>复有余天放逸爱乐游戏受乐。<a id="a-Iu"></a>驰诸境界。<a id="a-Iv"></a>如人乘马。<a id="a-Iw"></a>游戏一切园林之中。<a id="a-Ix"></a>受放逸乐。<a id="a-Iy"></a>乃至爱善业尽。<a id="a-Iz"></a>命终还退。<a id="a-J0"></a>随业流转。<a id="a-J1"></a>堕于地狱饿鬼畜生。<a id="a-J2"></a>若生人中。<a id="a-J3"></a>常生乐处第一富乐。<a id="a-J4"></a>多饶财宝。<a id="a-J5"></a>或为国王。<a id="a-J6"></a>或为大臣。<a id="a-J7"></a>多有象马驼驴骑乘。<a id="a-J8"></a>行不步涉。<a id="a-J9"></a>无有疲惓。<a id="a-JA"></a>以余业故。</p>
  <p id="aJB">复次比丘。<a id="a-JC"></a>知业果报。<a id="a-JD"></a>观三十三天所住之地。<a id="a-JE"></a>彼以闻慧。<a id="a-JF"></a>见第二十六地。<a id="a-JG"></a>名曰影照。<a id="a-JH"></a>众生何业。<a id="a-JI"></a>而生彼天。<a id="a-JJ"></a>若有众生。<a id="a-JK"></a>能总护持七种之戒。<a id="a-JL"></a>得相似果。<a id="a-JM"></a>以思修心。<a id="a-JN"></a>正见相应。<a id="a-JO"></a>不杀不盗。<a id="a-JP"></a>善持禁戒。<a id="a-JQ"></a>是持戒人。<a id="a-JR"></a>作乐因故。<a id="a-JS"></a>持世间戒。<a id="a-JT"></a>乃至不盗微细之物。<a id="a-JU"></a>离于偷盗。<a id="a-JV"></a>若其住止近于海侧他摄之地。<a id="a-JW"></a>海潮所出。<a id="a-JX"></a>珂贝鱼蚌。<a id="a-JY"></a>如是种种一切众物。<a id="a-JZ"></a>不以盗心取此诸物。<a id="a-Ja"></a>此善业人。<a id="a-Jb"></a>信于未来。<a id="a-Jc"></a>畏业果报。<a id="a-Jd"></a>非为王法。<a id="a-Je"></a>是名不盗。<a id="a-Jf"></a>云何不杀生是善业人。<a id="a-Jg"></a>信于未来。<a id="a-Jh"></a>畏业果报。<a id="a-Ji"></a>善思直心。<a id="a-Jj"></a>不恼众生。<a id="a-Jk"></a>离恶知识。<a id="a-Jl"></a>以求乐故。<a id="a-Jm"></a>不杀众生。<a id="a-Jn"></a>或游河中。<a id="a-Jo"></a>或行山谷其人为于影鬼所执。<a id="a-Jp"></a>宁舍自身。<a id="a-Jq"></a>不害影鬼。<a id="a-Jr"></a>不以毒药置于影中。<a id="a-Js"></a>恐害鬼命。<a id="a-Jt"></a>虽知方便。<a id="a-Ju"></a>而不残害。<a id="a-Jv"></a>若单都鬼。<a id="a-Jw"></a>知杀方便。<a id="a-Jx"></a>守戒不为。<a id="a-Jy"></a>或以水照。<a id="a-Jz"></a>或以镜照。<a id="a-K0"></a>或以日光。<a id="a-K1"></a>其人知杀而不加害。<a id="a-K2"></a>亦不报怨。<a id="a-K3"></a>自舍身命。<a id="a-K4"></a>不杀众生。<a id="a-K5"></a>是善业人。<a id="a-K6"></a>身坏命终。<a id="a-K7"></a>生三十三天影照之地。<a id="a-K8"></a>生彼天已。<a id="a-K9"></a>以善业故。<a id="a-KA"></a>其身光明。<a id="a-KB"></a>五乐音声。<a id="a-KC"></a>受第一乐。<a id="a-KD"></a>众乐具足。<a id="a-KE"></a>于须弥地游戏娱乐。<a id="a-KF"></a>与千天女。<a id="a-KG"></a>以为围绕。<a id="a-KH"></a>阎浮檀金。<a id="a-KI"></a>以为其地。<a id="a-KJ"></a>间错庄严。<a id="a-KK"></a>复于阎浮檀金山峰之中。<a id="a-KL"></a>游戏受乐。<a id="a-KM"></a>如意之树。<a id="a-KN"></a>随心所念。<a id="a-KO"></a>悉从树生。<a id="a-KP"></a>如是久时。<a id="a-KQ"></a>与诸眷属。<a id="a-KR"></a>受于天乐。<a id="a-KS"></a>复往诣于外影之林。<a id="a-KT"></a>阎浮檀金。<a id="a-KU"></a>以为树林。<a id="a-KV"></a>庄严园苑。<a id="a-KW"></a>金树银叶。<a id="a-KX"></a>青毗琉璃。<a id="a-KY"></a>以为其果。<a id="a-KZ"></a>银树金叶。<a id="a-Ka"></a>毗琉璃果。<a id="a-Kb"></a>以为庄严。<a id="a-Kc"></a>外影林中。<a id="a-Kd"></a>既游戏已。<a id="a-Ke"></a>复诣异处。<a id="a-Kf"></a>渐次游观。<a id="a-Kg"></a>孔雀众鸟。<a id="a-Kh"></a>七宝杂色。<a id="a-Ki"></a>种种厕填。<a id="a-Kj"></a>庄严其身。<a id="a-Kk"></a>天子见已。<a id="a-Kl"></a>入彼林中。<a id="a-Km"></a>与孔雀诸鸟。<a id="a-Kn"></a>互共游戏。<a id="a-Ko"></a>时孔雀鸟。<a id="a-Kp"></a>见天子来。<a id="a-Kq"></a>出于种种美妙之音。<a id="a-Kr"></a>天女歌音。<a id="a-Ks"></a>十六分中不及其一。<a id="a-Kt"></a>是时天子作如是念。<a id="a-Ku"></a>我今当乘此孔雀鸟。<a id="a-Kv"></a>与诸天女游戏山峰。<a id="a-Kw"></a>处处游观。<a id="a-Kx"></a>以善业故。<a id="a-Ky"></a>随其所念。<a id="a-Kz"></a>孔雀天鸟。<a id="a-L0"></a>即近天子。<a id="a-L1"></a>化为大身。<a id="a-L2"></a>有大色力。<a id="a-L3"></a>端正庄严。<a id="a-L4"></a>殊特转胜。<a id="a-L5"></a>尔时天子。<a id="a-L6"></a>与诸天女。<a id="a-L7"></a>乘此孔雀。<a id="a-L8"></a>于须弥山。<a id="a-L9"></a>处处山峰。<a id="a-LA"></a>随心所念。<a id="a-LB"></a>悉往观察。<a id="a-LC"></a>一一花池。<a id="a-LD"></a>一一山峰。<a id="a-LE"></a>如是一切。<a id="a-LF"></a>山峰花池。<a id="a-LG"></a>皆遍瞻视。</p>
  <p id="aLH">尔时四大天王。<a id="a-LI"></a>护世界者。<a id="a-LJ"></a>欲至三十三天。<a id="a-LK"></a>说阎浮提法以非法。<a id="a-LL"></a>是时天子。<a id="a-LM"></a>于虚空中。<a id="a-LN"></a>路逢护世四大天王。<a id="a-LO"></a>而问之言。<a id="a-LP"></a>汝等相随从何所来。<a id="a-LQ"></a>尔时护世答天子曰。<a id="a-LR"></a>我从第一善业可爱处来。<a id="a-LS"></a>其处多有莲花园林河池具足种种庄严。<a id="a-LT"></a>而从彼来。<a id="a-LU"></a>欲诣三十三天。<a id="a-LV"></a>向释迦天王。<a id="a-LW"></a>说阎浮提法以非法。<a id="a-LX"></a>尔时天子。<a id="a-LY"></a>闻于护世四大天王说是语已。<a id="a-LZ"></a>生希有心。<a id="a-La"></a>乘于众宝大力孔雀。<a id="a-Lb"></a>随念而行。<a id="a-Lc"></a>无所障碍。<a id="a-Ld"></a>从天来下。<a id="a-Le"></a>向阎浮提。<a id="a-Lf"></a>如第二日。<a id="a-Lg"></a>以希有心。<a id="a-Lh"></a>遍观一切阎浮提中。<a id="a-Li"></a>园林花池。<a id="a-Lj"></a>河流泉源村营城邑。<a id="a-Lk"></a>具足观之。<a id="a-Ll"></a>阎浮提中。<a id="a-Lm"></a>诸婆罗门。<a id="a-Ln"></a>邪见外道。<a id="a-Lo"></a>诸相师等。<a id="a-Lp"></a>见此相已。<a id="a-Lq"></a>作如是说。<a id="a-Lr"></a>是八臂天。<a id="a-Ls"></a>乘伽楼罗金翅鸟王。<a id="a-Lt"></a>从天来下。<a id="a-Lu"></a>向阎浮提。<a id="a-Lv"></a>观于世间。<a id="a-Lw"></a>但作如是妄分别说。<a id="a-Lx"></a>复有邪见异道诸婆罗门。<a id="a-Ly"></a>作如是说。<a id="a-Lz"></a>此是摩醯首罗自在天子。<a id="a-M0"></a>名鸠摩罗童子之天。<a id="a-M1"></a>乘于孔雀。<a id="a-M2"></a>从天来下。<a id="a-M3"></a>向阎浮提。<a id="a-M4"></a>拥护世间。<a id="a-M5"></a>复有邪见异道诸婆罗门。<a id="a-M6"></a>作如是说。<a id="a-M7"></a>摩醯首罗。<a id="a-M8"></a>乘于白牛。<a id="a-M9"></a>造作世间。<a id="a-MA"></a>能坏世间。<a id="a-MB"></a>名为作者。<a id="a-MC"></a>能作世间。<a id="a-MD"></a>如是邪见外道诸婆罗门。<a id="a-ME"></a>种种分别。<a id="a-MF"></a>种种赞叹。<a id="a-MG"></a>造作诸论。<a id="a-MH"></a>非实见实。<a id="a-MI"></a>如是一切。<a id="a-MJ"></a>诸婆罗门。<a id="a-MK"></a>破坏正法。<a id="a-ML"></a>第一愚痴。<a id="a-MM"></a>亦教他人。<a id="a-MN"></a>令其邪见。</p>
  <p id="aMO">尔时天子。<a id="a-MP"></a>既观察已。<a id="a-MQ"></a>还于天宫。<a id="a-MR"></a>如是外道。<a id="a-MS"></a>以愚痴心。<a id="a-MT"></a>不实说实。<a id="a-MU"></a>不如实见。<a id="a-MV"></a>于劫初时。<a id="a-MW"></a>此天来下。<a id="a-MX"></a>外道见已。<a id="a-MY"></a>不如实知。<a id="a-MZ"></a>如是邪见。<a id="a-Ma"></a>外道诸婆罗门。<a id="a-Mb"></a>自生分别。<a id="a-Mc"></a>转为他说。<a id="a-Md"></a>如是外道。<a id="a-Me"></a>不如实见。<a id="a-Mf"></a>尔时天子。<a id="a-Mg"></a>既至天宫。<a id="a-Mh"></a>向余天众。<a id="a-Mi"></a>说如是言。<a id="a-Mj"></a>我至阎浮提见其国界。<a id="a-Mk"></a>其地平正。<a id="a-Ml"></a>园林花池。<a id="a-Mm"></a>柔软可爱。<a id="a-Mn"></a>时诸天子。<a id="a-Mo"></a>闻其所说。<a id="a-Mp"></a>或乘白象。<a id="a-Mq"></a>或乘孔雀。<a id="a-Mr"></a>种种骑乘。<a id="a-Ms"></a>或身乘空。<a id="a-Mt"></a>悉遍观察须弥山已。<a id="a-Mu"></a>次第而下。<a id="a-Mv"></a>至阎浮提。<a id="a-Mw"></a>或于河池山林静处。<a id="a-Mx"></a>暂下止住。<a id="a-My"></a>令诸外道婆罗门等。<a id="a-Mz"></a>皆名此处。<a id="a-N0"></a>为福德地。<a id="a-N1"></a>在此地中。<a id="a-N2"></a>苦行持戒。<a id="a-N3"></a>谓福德处。<a id="a-N4"></a>如是虚妄。<a id="a-N5"></a>次第相传闻之心着。<a id="a-N6"></a>谓有真实。</p>
  <p id="aN7">尔时天子。<a id="a-N8"></a>初下之时。<a id="a-N9"></a>有婆罗门。<a id="a-NA"></a>见此天子。<a id="a-NB"></a>自生分别。<a id="a-NC"></a>或言。<a id="a-ND"></a>此是大梵天王。<a id="a-NE"></a>或言。<a id="a-NF"></a>此是摩醯首罗。<a id="a-NG"></a>或言。<a id="a-NH"></a>此是八臂天王。<a id="a-NI"></a>或言。<a id="a-NJ"></a>此是自在天子。<a id="a-NK"></a>鸠摩罗童子天。<a id="a-NL"></a>各生分别。<a id="a-NM"></a>此是梵王所住之地。<a id="a-NN"></a>此是摩醯首罗自在天王所摄之地。<a id="a-NO"></a>此是八臂天王所摄之地。<a id="a-NP"></a>此是鸠摩罗童子天所摄之地。<a id="a-NQ"></a>既分别已。<a id="a-NR"></a>或作邪论。<a id="a-NS"></a>或作赞叹。<a id="a-NT"></a>或自立宗。<a id="a-NU"></a>或自说因。<a id="a-NV"></a>自说譬喻。<a id="a-NW"></a>种种邪见。<a id="a-NX"></a>既自邪见。<a id="a-NY"></a>复以邪见。<a id="a-NZ"></a>转教他人。<a id="a-Na"></a>余人闻已。<a id="a-Nb"></a>展转相教。<a id="a-Nc"></a>如是次第。<a id="a-Nd"></a>非如实见。</p>
 </body>
</html>