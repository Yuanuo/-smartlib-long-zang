<!doctype html>
<html id="z3IBURDbd" data-ver="1320">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="小乘单译经">
  <meta period="元魏">
 </head>
 <body>
  <h1 id="a1">正法念处经卷第五十一</h1>
  <h2 id="a2">观天品第六之三十(夜摩天之十六)</h2>
  <p id="a3">又彼比丘。<a id="a-4"></a>知业果报。<a id="a-5"></a>观夜摩天第七地处。<a id="a-6"></a>名广博行。<a id="a-7"></a>众生何业。<a id="a-8"></a>生彼地处。<a id="a-9"></a>彼见闻知。<a id="a-A"></a>或天眼见。<a id="a-B"></a>若人曾知持戒善心。<a id="a-C"></a>不杀不盗。<a id="a-D"></a>如前所说。<a id="a-E"></a>复舍邪欲。<a id="a-F"></a>所谓有人或到林中。<a id="a-G"></a>近妙声鸟。<a id="a-H"></a>彼妙声鸟。<a id="a-I"></a>迭互相于生欲心故出欲音声。<a id="a-J"></a>雌鸟在前。<a id="a-K"></a>雄鸟在后。<a id="a-L"></a>相随共行。<a id="a-M"></a>彼鸟翅羽。<a id="a-N"></a>有种种色。<a id="a-O"></a>一切见者。<a id="a-P"></a>心皆欢喜。<a id="a-Q"></a>欲情内发。<a id="a-R"></a>而彼见已。<a id="a-S"></a>不生欲念。<a id="a-T"></a>心不思惟。<a id="a-U"></a>况复行欲。<a id="a-V"></a>彼人如是。<a id="a-W"></a>清净持戒舍于邪欲。<a id="a-X"></a>持戒清净。<a id="a-Y"></a>身坏命终。<a id="a-Z"></a>生于善道天世界中。<a id="a-a"></a>在广博行地处而生。<a id="a-b"></a>彼处生已。<a id="a-c"></a>一切诸欲功德和集。<a id="a-d"></a>受诸快乐。<a id="a-e"></a>有胜园林。<a id="a-f"></a>银毗琉璃。<a id="a-g"></a>青宝之树。<a id="a-h"></a>大青宝树。<a id="a-i"></a>莲华色宝种种宝树。<a id="a-j"></a>庄严园林。<a id="a-k"></a>种种宝池。<a id="a-l"></a>水流盈满。<a id="a-m"></a>若人本作善业来者。<a id="a-n"></a>行此林中。<a id="a-o"></a>种种受乐。<a id="a-p"></a>所谓林者。<a id="a-q"></a>名赤色林。<a id="a-r"></a>于彼林中。<a id="a-s"></a>有诸天众。<a id="a-t"></a>诸天女众。<a id="a-u"></a>若入其中。<a id="a-v"></a>彼树光明增长转胜。<a id="a-w"></a>种种妙宝。<a id="a-x"></a>庄严成就。<a id="a-y"></a>种种衣服。<a id="a-z"></a>若诸天众。<a id="a-10"></a>入彼林中。<a id="a-11"></a>彼树光明。<a id="a-12"></a>普皆赤色。<a id="a-13"></a>而彼树林。<a id="a-14"></a>其色皆如赤莲华宝。<a id="a-15"></a>或作迦鸡檀那宝色。<a id="a-16"></a>树色柔软。<a id="a-17"></a>真珠铃网。<a id="a-18"></a>弥覆其上。<a id="a-19"></a>随念生果。<a id="a-1A"></a>随念酒流。<a id="a-1B"></a>如意念行。<a id="a-1C"></a>随天意念。<a id="a-1D"></a>何处受乐。<a id="a-1E"></a>彼树枝叶。<a id="a-1F"></a>即出种种胜妙乐音。<a id="a-1G"></a>如是行去。<a id="a-1H"></a>多有天女。<a id="a-1I"></a>共诸天众。<a id="a-1J"></a>并如是树。<a id="a-1K"></a>飞虚空中。<a id="a-1L"></a>随心所向。<a id="a-1M"></a>如鸟无异。<a id="a-1N"></a>彼树既飞在虚空中。<a id="a-1O"></a>皆如日出。<a id="a-1P"></a>一切虚空。<a id="a-1Q"></a>普遍严好。<a id="a-1R"></a>又复彼树。<a id="a-1S"></a>名赤色树。<a id="a-1T"></a>水出如雨。<a id="a-1U"></a>在虚空中甚可爱乐。<a id="a-1V"></a>彼铃之声。<a id="a-1W"></a>天鸟之声。<a id="a-1X"></a>天乐之声。<a id="a-1Y"></a>如是种种胜妙之声。<a id="a-1Z"></a>遍满虚空。</p>
  <p id="a1a">时彼天众。<a id="a-1b"></a>见树飞行在其面前。<a id="a-1c"></a>天女之众所围绕已。<a id="a-1d"></a>同一乐心。<a id="a-1e"></a>多有无量百千天女。<a id="a-1f"></a>共咏歌声。<a id="a-1g"></a>飞虚空中。<a id="a-1h"></a>树在于前。<a id="a-1i"></a>如示道者。<a id="a-1j"></a>天众在后。<a id="a-1k"></a>与树相随。<a id="a-1l"></a>天众如是。<a id="a-1m"></a>随心所念起如是意。<a id="a-1n"></a>我于今者。<a id="a-1o"></a>上彼树上。<a id="a-1p"></a>如是念时。<a id="a-1q"></a>彼树倒回。<a id="a-1r"></a>诸天即上有在枝上而游戏者。<a id="a-1s"></a>彼天如是。<a id="a-1t"></a>在彼树上处处游戏。<a id="a-1u"></a>如是枝上。<a id="a-1v"></a>在枝住天。<a id="a-1w"></a>随心念时。<a id="a-1x"></a>即彼枝上生莲华池。<a id="a-1y"></a>天及天女。<a id="a-1z"></a>在彼池中。<a id="a-20"></a>游戏受乐。<a id="a-21"></a>如是树上住枝之天。<a id="a-22"></a>共天女众在赤林中。<a id="a-23"></a>游戏受乐。<a id="a-24"></a>皆随所念。<a id="a-25"></a>如是受乐。<a id="a-26"></a>复有余天叶中住者。<a id="a-27"></a>若有所念。<a id="a-28"></a>即树叶中出生妙堂。<a id="a-29"></a>于彼念时。<a id="a-2A"></a>如是堂出。<a id="a-2B"></a>种种妙宝。<a id="a-2C"></a>间错庄严。<a id="a-2D"></a>铃网弥覆彼一切堂。<a id="a-2E"></a>有莲华池而为庄严。<a id="a-2F"></a>有真珠网帘其户牖。<a id="a-2G"></a>天在其中。<a id="a-2H"></a>共诸天女。<a id="a-2I"></a>歌舞游戏。<a id="a-2J"></a>彼此迭互不相妨碍。<a id="a-2K"></a>共相爱念。<a id="a-2L"></a>如是诸天。<a id="a-2M"></a>善业力故。<a id="a-2N"></a>迭相亲友。<a id="a-2O"></a>无怨无中。<a id="a-2P"></a>此多亲友。<a id="a-2Q"></a>是善业果。<a id="a-2R"></a>大善业果。<a id="a-2S"></a>谓多亲友。<a id="a-2T"></a>尔时彼天。<a id="a-2U"></a>迭共同心。<a id="a-2V"></a>在赤林中种种游戏。<a id="a-2W"></a>彼赤林中如是诸天一切欲乐皆悉具足。<a id="a-2X"></a>大胜业故。<a id="a-2Y"></a>随意所念。<a id="a-2Z"></a>虚空中行。<a id="a-2a"></a>受无量乐。</p>
  <p id="a2b">又复彼天。<a id="a-2c"></a>不行虚空。<a id="a-2d"></a>还向本处。<a id="a-2e"></a>种种流水满莲华池。<a id="a-2f"></a>于如是处天女围绕。<a id="a-2g"></a>游戏受乐。<a id="a-2h"></a>又复次向。<a id="a-2i"></a>名稠树林。<a id="a-2j"></a>彼稠树林。<a id="a-2k"></a>甚可爱乐。<a id="a-2l"></a>林中有河。<a id="a-2m"></a>河中乳流。<a id="a-2n"></a>如是乳河。<a id="a-2o"></a>庄严彼林。<a id="a-2p"></a>其乳势力。<a id="a-2q"></a>若天饮者。<a id="a-2r"></a>忆念往世于何处生。<a id="a-2s"></a>舍命而来。<a id="a-2t"></a>于此处退。<a id="a-2u"></a>生于何处。<a id="a-2v"></a>若放逸行。<a id="a-2w"></a>彼种种苦。<a id="a-2x"></a>无量种苦。<a id="a-2y"></a>皆忆念已。<a id="a-2z"></a>心生愁恼。<a id="a-30"></a>生愁恼故。<a id="a-31"></a>则离放逸。<a id="a-32"></a>离放逸已。<a id="a-33"></a>随顺法行。<a id="a-34"></a>此大饶益。<a id="a-35"></a>饮彼乳味。<a id="a-36"></a>势力所致。<a id="a-37"></a>既饮如是势力乳味。<a id="a-38"></a>而复入彼名稠树林。<a id="a-39"></a>林有种种流水河池而为庄严。<a id="a-3A"></a>有种种鸟在彼池中。<a id="a-3B"></a>其鸟甚多。<a id="a-3C"></a>树枝饶华。<a id="a-3D"></a>以华重故。<a id="a-3E"></a>皆悉下垂。<a id="a-3F"></a>而为庄严。<a id="a-3G"></a>有七宝蜂。<a id="a-3H"></a>其色平等。<a id="a-3I"></a>饮彼华汁。<a id="a-3J"></a>以自适乐。<a id="a-3K"></a>从莲华池至莲华池。<a id="a-3L"></a>从一树下至一树下。<a id="a-3M"></a>彼树一切皆毗琉璃。<a id="a-3N"></a>莲华宝叶有金色果。<a id="a-3O"></a>如是果者。<a id="a-3P"></a>天中美味苏陀中胜。<a id="a-3Q"></a>如是果者。<a id="a-3R"></a>是随念果。<a id="a-3S"></a>若须味时。<a id="a-3T"></a>则有如是美味果生。<a id="a-3U"></a>食彼果已。<a id="a-3V"></a>而复歌舞。<a id="a-3W"></a>行向余处心生欢喜。</p>
  <p id="a3X">复向饮林。<a id="a-3Y"></a>彼林之树。<a id="a-3Z"></a>天酒流出。<a id="a-3a"></a>美味香色。<a id="a-3b"></a>甚可爱乐。<a id="a-3c"></a>不可具说。<a id="a-3d"></a>离于醉过。<a id="a-3e"></a>如是胜酒。<a id="a-3f"></a>从树流出。<a id="a-3g"></a>如云雨堕。<a id="a-3h"></a>彼天饮已。<a id="a-3i"></a>复更转生胜欢喜心。<a id="a-3j"></a>彼天如是生欢喜已。<a id="a-3k"></a>闻种种音。<a id="a-3l"></a>饮天美酒。<a id="a-3m"></a>受种种乐。<a id="a-3n"></a>复有无量光明。<a id="a-3o"></a>庄严自身。<a id="a-3p"></a>天女迭共游戏。<a id="a-3q"></a>歌舞喜笑。</p>
  <p id="a3r">又复次向莲华龙林。<a id="a-3s"></a>彼林之量。<a id="a-3t"></a>五百由旬。<a id="a-3u"></a>五宝莲华。<a id="a-3v"></a>莲华甚香。<a id="a-3w"></a>以为庄严。<a id="a-3x"></a>莲华龙林。<a id="a-3y"></a>更无余物。<a id="a-3z"></a>唯除莲花及有诸龙。<a id="a-40"></a>彼莲花中。<a id="a-41"></a>如是龙者迭互相于欲心起发。<a id="a-42"></a>食彼莲华。<a id="a-43"></a>众龙一心迭共为伴。<a id="a-44"></a>龙女围绕。<a id="a-45"></a>在清水中。<a id="a-46"></a>水七功德。<a id="a-47"></a>离水衣过。<a id="a-48"></a>离泥浊过。<a id="a-49"></a>离长短过。<a id="a-4A"></a>于彼触中。<a id="a-4B"></a>自意受乐。<a id="a-4C"></a>如是如是。<a id="a-4D"></a>龙自意念。<a id="a-4E"></a>如是如是。<a id="a-4F"></a>随意水生。<a id="a-4G"></a>彼龙在中。<a id="a-4H"></a>共诸龙女戏乐之时。<a id="a-4I"></a>亦如诸天共诸天女。<a id="a-4J"></a>受乐不异。</p>
  <p id="a4K">尔时天众。<a id="a-4L"></a>见彼莲华龙林之中诸龙戏乐。<a id="a-4M"></a>从空中下。<a id="a-4N"></a>向莲华林咏歌音声。<a id="a-4O"></a>及诸天女。<a id="a-4P"></a>庄严音声。<a id="a-4Q"></a>龙在池中。<a id="a-4R"></a>出声如雷。<a id="a-4S"></a>普彼天处。<a id="a-4T"></a>如一歌声。<a id="a-4U"></a>以彼天处如是歌声。<a id="a-4V"></a>令诸山谷皆有响声。<a id="a-4W"></a>余处诸天。<a id="a-4X"></a>闻其声故。<a id="a-4Y"></a>一切皆来同向莲华龙林之所。<a id="a-4Z"></a>种种光明庄严其身。<a id="a-4a"></a>饶天女众。<a id="a-4b"></a>如是同向莲华龙林。</p>
  <p id="a4c">尔时彼天于先在彼莲华龙林。<a id="a-4d"></a>种种游戏。<a id="a-4e"></a>复有余天山谷等处异异处来。<a id="a-4f"></a>彼一切天。<a id="a-4g"></a>迭相见已。<a id="a-4h"></a>欢喜之心。<a id="a-4i"></a>转胜增长。<a id="a-4j"></a>如是诸天。<a id="a-4k"></a>并天女众及彼诸龙。<a id="a-4l"></a>并龙女等。<a id="a-4m"></a>共在水中。<a id="a-4n"></a>游戏受乐。<a id="a-4o"></a>彼天天女。<a id="a-4p"></a>龙龙女等。<a id="a-4q"></a>如是受乐。<a id="a-4r"></a>至于久时。<a id="a-4s"></a>如是游戏。<a id="a-4t"></a>歌舞喜笑。<a id="a-4u"></a>彼天如是放逸而行。<a id="a-4v"></a>善业尽故。<a id="a-4w"></a>命欲尽故。<a id="a-4x"></a>彼天天女。<a id="a-4y"></a>善业福德欲尽之时。<a id="a-4z"></a>若上莲华。<a id="a-50"></a>莲花不胜。<a id="a-51"></a>如是莲华。<a id="a-52"></a>没于水中。<a id="a-53"></a>即便破坏。<a id="a-54"></a>如是诸天。<a id="a-55"></a>若诸天女。<a id="a-56"></a>福德尽相。<a id="a-57"></a>如是应知。</p>
  <p id="a58">又复彼天。<a id="a-59"></a>若彼天女。<a id="a-5A"></a>福德尽相。<a id="a-5B"></a>谓彼诸天。<a id="a-5C"></a>若彼天女。<a id="a-5D"></a>以游戏故。<a id="a-5E"></a>上龙背上。<a id="a-5F"></a>龙不能忍。<a id="a-5G"></a>堕彼龙背。<a id="a-5H"></a>此是彼天。<a id="a-5I"></a>若彼天女。<a id="a-5J"></a>福德尽相。<a id="a-5K"></a>放逸行天。<a id="a-5L"></a>放逸所坏。<a id="a-5M"></a>如是相出。<a id="a-5N"></a>尔时彼天。<a id="a-5O"></a>若有本来不大放逸。<a id="a-5P"></a>先知彼相。<a id="a-5Q"></a>知彼相故。<a id="a-5R"></a>而说偈言。</p>
  <p id="a5S">久时已过去　　欲到命尽时</p>
  <p id="a5T">死时临欲到　　痴天不觉知</p>
  <p id="a5U">而心不知足　　贪着境界乐</p>
  <p id="a5V">根不知足故　　增长境界欲</p>
  <p id="a5W">五根乐境界　　为欲破坏心</p>
  <p id="a5X">福田业将尽　　痴天不觉知</p>
  <p id="a5Y">此大运时轮　　常割众生命</p>
  <p id="a5Z">转疾临欲至　　痴天不觉知</p>
  <p id="a5a">此死火甚恶　　为业风所吹</p>
  <p id="a5b">命尽时将至　　痴天不觉知</p>
  <p id="a5c">生死有为中　　无亲无非亲</p>
  <p id="a5d">死罥甚可畏　　无能令免者</p>
  <p id="a5e">诸有死未来　　诸有命未尽</p>
  <p id="a5f">皆应舍放逸　　而作自利益</p>
  <p id="a5g">死杖不久间　　必破众生命</p>
  <p id="a5h">大力既来至　　能令命失坏</p>
  <p id="a5i">境界痴所盲　　远离法灯明</p>
  <p id="a5j">是故不见知　　大可畏死罥</p>
  <p id="a5k">痴者不能知　　怖畏于死时</p>
  <p id="a5l">以心着境界　　为爱所诳故</p>
  <p id="a5m">退退而复生　　从道复至道</p>
  <p id="a5n">众生痴所坏　　故受自业果</p>
  <p id="a5o">甚恶而极速　　能破诸世间</p>
  <p id="a5p">云何于死时　　而不生怖畏</p>
  <p id="a5q">众生岂无心　　为当是无畏</p>
  <p id="a5r">如是痴不知　　怖畏于死时</p>
  <p id="a5s">退相极显现　　如现见不异</p>
  <p id="a5t">如是知不久　　于天中则退</p>
  <p id="a5u">彼天如是见退相已。<a id="a-5v"></a>谛知退相。<a id="a-5w"></a>心意愁恼。<a id="a-5x"></a>不向其余。<a id="a-5y"></a>未退天说。<a id="a-5z"></a>欲退天说。<a id="a-60"></a>以未退者。<a id="a-61"></a>五境界中受诸欲乐。<a id="a-62"></a>恐其不信。<a id="a-63"></a>后时退故。<a id="a-64"></a>何以故。<a id="a-65"></a>于境界中。<a id="a-66"></a>放逸痴故。<a id="a-67"></a>或意迷故。<a id="a-68"></a>于彼天众命欲尽者。<a id="a-69"></a>若放逸者。<a id="a-6A"></a>不应为说。<a id="a-6B"></a>亦不应示。<a id="a-6C"></a>尔时彼天。<a id="a-6D"></a>如是知已。<a id="a-6E"></a>默然不言。<a id="a-6F"></a>舍莲华池。<a id="a-6G"></a>向余处去。</p>
  <p id="a6H">彼天于后。<a id="a-6I"></a>复乐境界。<a id="a-6J"></a>受境界乐。<a id="a-6K"></a>彼欲退者。<a id="a-6L"></a>大羞相出。<a id="a-6M"></a>大畏相出。<a id="a-6N"></a>痴不觉知。<a id="a-6O"></a>不惧不畏。<a id="a-6P"></a>龙中游戏。<a id="a-6Q"></a>在莲华中。<a id="a-6R"></a>共诸天女。<a id="a-6S"></a>彼处久时。<a id="a-6T"></a>受快乐已。<a id="a-6U"></a>复共如是无量百千诸天之众。<a id="a-6V"></a>更向一山。<a id="a-6W"></a>彼山名为常乐鬘山。<a id="a-6X"></a>到已欲上。<a id="a-6Y"></a>有天金银。<a id="a-6Z"></a>天毗琉璃。<a id="a-6a"></a>天莲华宝。<a id="a-6b"></a>最胜天宝妙门之堂。<a id="a-6c"></a>有百千数庄严彼山。<a id="a-6d"></a>复有百千胜妙莲华。<a id="a-6e"></a>而为庄严。<a id="a-6f"></a>如是山中。<a id="a-6g"></a>第一胜乐。<a id="a-6h"></a>一切具足。<a id="a-6i"></a>百千乐音恣耳所闻。<a id="a-6j"></a>多着种种无缕天衣。<a id="a-6k"></a>自身光明。<a id="a-6l"></a>迭相看面。<a id="a-6m"></a>有妙色声触味香等。<a id="a-6n"></a>如心所爱。<a id="a-6o"></a>而受快乐。<a id="a-6p"></a>自意念行。<a id="a-6q"></a>不可说乐。<a id="a-6r"></a>皆悉成就。<a id="a-6s"></a>天河流水。<a id="a-6t"></a>园林庄严。<a id="a-6u"></a>见则生乐。<a id="a-6v"></a>彼天如是次第。<a id="a-6w"></a>复上常乐鬘山。<a id="a-6x"></a>既上山已。<a id="a-6y"></a>有在堂中坐于床者。<a id="a-6z"></a>有乘鹅者。<a id="a-70"></a>有天在于莲华台上跏趺坐者。<a id="a-71"></a>天共天女在鸠婆罗叶中而住。<a id="a-72"></a>种种嬉戏。<a id="a-73"></a>若歌舞等。<a id="a-74"></a>五乐音声。<a id="a-75"></a>坐受快乐。<a id="a-76"></a>其心欲在虚空中行。<a id="a-77"></a>共诸天女处处遍看。<a id="a-78"></a>于彼天处处处可爱。<a id="a-79"></a>随心所乐称意而去。<a id="a-7A"></a>有处如焰金银莲华妙宝光明。<a id="a-7B"></a>有处多有鸠婆罗叶青色腻影。<a id="a-7C"></a>有处则是天毗琉璃青宝光明。<a id="a-7D"></a>有处是银颇梨真珠光明可爱。</p>
  <p id="a7E">次复有河。<a id="a-7F"></a>有真珠沙。<a id="a-7G"></a>出宝山峰。<a id="a-7H"></a>有七功德清冷水流。<a id="a-7I"></a>见彼峰河。<a id="a-7J"></a>有水旋流。<a id="a-7K"></a>其状犹如真珠璎珞。<a id="a-7L"></a>如是观察。<a id="a-7M"></a>见彼处已。<a id="a-7N"></a>飞于虚空。<a id="a-7O"></a>复见异处。<a id="a-7P"></a>七宝莲华。<a id="a-7Q"></a>庄严水池。<a id="a-7R"></a>无量蜂众庄严莲华。<a id="a-7S"></a>如是见已。<a id="a-7T"></a>复观异处。<a id="a-7U"></a>有园林池。<a id="a-7V"></a>甚为可爱。<a id="a-7W"></a>见有鸟兽。<a id="a-7X"></a>兽种种色。<a id="a-7Y"></a>有银色者。<a id="a-7Z"></a>有金色者。<a id="a-7a"></a>宝角可爱。<a id="a-7b"></a>莲华宝眼。<a id="a-7c"></a>真金色背。<a id="a-7d"></a>两胁白银颇梨色甲。<a id="a-7e"></a>背脚均平。<a id="a-7f"></a>复有余兽。<a id="a-7g"></a>群队相随。<a id="a-7h"></a>七宝妙色。<a id="a-7i"></a>皆无所畏。<a id="a-7j"></a>群群游戏。<a id="a-7k"></a>自受快乐。<a id="a-7l"></a>业所作故。<a id="a-7m"></a>形体殊妙。<a id="a-7n"></a>以其业故。<a id="a-7o"></a>皆食天食。</p>
  <p id="a7p">又园林中余处。<a id="a-7q"></a>复见孔雀命命。<a id="a-7r"></a>名无缕鸟。<a id="a-7s"></a>名戏论鸟。<a id="a-7t"></a>名大眼鸟。<a id="a-7u"></a>名动翅鸟。<a id="a-7v"></a>如是等鸟。<a id="a-7w"></a>群群游行。<a id="a-7x"></a>在山峰中。<a id="a-7y"></a>出入园林。<a id="a-7z"></a>园林中见。<a id="a-80"></a>既到如是常乐鬘山。<a id="a-81"></a>临欲上时。<a id="a-82"></a>见如是鸟。<a id="a-83"></a>彼山一厢。<a id="a-84"></a>则是青宝。<a id="a-85"></a>彼第二厢。<a id="a-86"></a>是莲华宝。<a id="a-87"></a>彼第三厢。<a id="a-88"></a>则是金宝。<a id="a-89"></a>彼第四厢。<a id="a-8A"></a>则是银宝。<a id="a-8B"></a>青宝厢处。<a id="a-8C"></a>有妙宝堂。<a id="a-8D"></a>名曰杂影。<a id="a-8E"></a>堂中则有毗琉璃树。<a id="a-8F"></a>其华下垂。<a id="a-8G"></a>犹如大盖。<a id="a-8H"></a>流水河池。<a id="a-8I"></a>而为庄严。<a id="a-8J"></a>莲华之林。<a id="a-8K"></a>乃有百千。<a id="a-8L"></a>百千种鸟。<a id="a-8M"></a>杂色庄严。<a id="a-8N"></a>多有天女。<a id="a-8O"></a>甚为端正。<a id="a-8P"></a>在彼堂中。</p>
  <p id="a8Q">彼第二厢莲华宝处。<a id="a-8R"></a>有名笑林。<a id="a-8S"></a>彼林银树。<a id="a-8T"></a>其叶是金。<a id="a-8U"></a>有赤蜂群。<a id="a-8V"></a>无量百千群鸟音声。<a id="a-8W"></a>有流水河。<a id="a-8X"></a>河水有香。<a id="a-8Y"></a>微风徐动。<a id="a-8Z"></a>如是普遍庄严笑林。<a id="a-8a"></a>彼第三厢金宝之处。<a id="a-8b"></a>有妙宝林。<a id="a-8c"></a>名乐宝林。<a id="a-8d"></a>有颇梨树。<a id="a-8e"></a>而为庄严。<a id="a-8f"></a>其树金枝。<a id="a-8g"></a>枝网普覆。<a id="a-8h"></a>有无量鸟。<a id="a-8i"></a>百千音声。<a id="a-8j"></a>有流水河。<a id="a-8k"></a>而为庄严。<a id="a-8l"></a>彼处多有欢喜天众欢喜天女。<a id="a-8m"></a>在中歌舞。<a id="a-8n"></a>一切妙欲。<a id="a-8o"></a>功德具足。<a id="a-8p"></a>而为庄严。<a id="a-8q"></a>彼第四厢银宝之处。<a id="a-8r"></a>莲华宝树。<a id="a-8s"></a>青色宝枝。<a id="a-8t"></a>而为庄严多有种种妙音声鸟。<a id="a-8u"></a>多饶无量天及天女。<a id="a-8v"></a>无量百千莲华庄严。<a id="a-8w"></a>有无量种无量分别。<a id="a-8x"></a>有无量种随眼所见。<a id="a-8y"></a>见则受乐。<a id="a-8z"></a>彼林彼树彼河彼水。<a id="a-90"></a>彼宝枝等。<a id="a-91"></a>彼莲花池。<a id="a-92"></a>彼鸟彼兽。<a id="a-93"></a>彼莲华等。<a id="a-94"></a>种种色香。<a id="a-95"></a>种种形相。<a id="a-96"></a>甚为端严。<a id="a-97"></a>常乐鬘山。<a id="a-98"></a>处处皆有如是诸天及天女众。<a id="a-99"></a>乘空上彼常乐鬘山。<a id="a-9A"></a>普彼山处。<a id="a-9B"></a>一切皆见此胜念山。<a id="a-9C"></a>有杂色光。<a id="a-9D"></a>彼天既见。<a id="a-9E"></a>眼则乐着。<a id="a-9F"></a>普欲上山。<a id="a-9G"></a>共天女众五乐音声。<a id="a-9H"></a>五欲功德。<a id="a-9I"></a>而受快乐。<a id="a-9J"></a>勤行善业。<a id="a-9K"></a>乐修多作。<a id="a-9L"></a>可爱善业。<a id="a-9M"></a>持戒善宝。<a id="a-9N"></a>圣所爱果。<a id="a-9O"></a>如是受乐。<a id="a-9P"></a>皆欲上彼常乐鬘山。<a id="a-9Q"></a>临欲上时。<a id="a-9R"></a>名实语鸟为说偈言。</p>
  <p id="a9S">此河水速流　　善业乐亦尔</p>
  <p id="a9T">痴者不觉知　　境界贪所诳</p>
  <p id="a9U">如是时来时　　死亦如是来</p>
  <p id="a9V">乐迷放逸故　　天痴不觉知</p>
  <p id="a9W">痴者无智故　　不觉命已过</p>
  <p id="a9X">亦迷于善业　　而爱不可尽</p>
  <p id="a9Y">众生不离爱　　有中随顺行</p>
  <p id="a9Z">彼痴爱众生　　不觉善不善</p>
  <p id="a9a">善果甚可爱　　若天受快乐</p>
  <p id="a9b">如是见不善　　在恶道苦处</p>
  <p id="a9c">若舍善不善　　复能离诸过</p>
  <p id="a9d">则至不退处　　不生不死处</p>
  <p id="a9e">彼乐得解脱　　欲乐非得脱</p>
  <p id="a9f">夜摩及余天　　业尽故得脱</p>
  <p id="a9g">无常则不住　　常则为第一</p>
  <p id="a9h">悕望有中乐　　退堕不可乐</p>
  <p id="a9i">彼实语鸟。<a id="a-9j"></a>为彼天众欲上山者。<a id="a-9k"></a>如是说已。<a id="a-9l"></a>彼天闻已。<a id="a-9m"></a>于天众中。<a id="a-9n"></a>若其有天。<a id="a-9o"></a>不大放逸。<a id="a-9p"></a>彼天则闻。<a id="a-9q"></a>若放逸者。<a id="a-9r"></a>以放逸过。<a id="a-9s"></a>是故不闻。<a id="a-9t"></a>犹着境界。<a id="a-9u"></a>彼放逸天。<a id="a-9v"></a>一切不取天鸟所说。<a id="a-9w"></a>如是鸟语真实利益。<a id="a-9x"></a>时彼天众。<a id="a-9y"></a>复欢喜心。<a id="a-9z"></a>向第一山上彼山顶峰上有堂。<a id="a-A0"></a>在堂而坐。<a id="a-A1"></a>如前所说。<a id="a-A2"></a>彼一山峰。<a id="a-A3"></a>名普见山。<a id="a-A4"></a>彼普见山。<a id="a-A5"></a>一千山中最高最上。<a id="a-A6"></a>是故彼山。<a id="a-A7"></a>名曰普见。<a id="a-A8"></a>共天女众。<a id="a-A9"></a>上彼山顶。<a id="a-AA"></a>种种乐音歌舞受乐。<a id="a-AB"></a>多有天众及天女众。<a id="a-AC"></a>上彼山峰。<a id="a-AD"></a>见无量色善业所化。<a id="a-AE"></a>光明水池。<a id="a-AF"></a>彼光明池。<a id="a-AG"></a>有可爱水。<a id="a-AH"></a>其水清净。<a id="a-AI"></a>中有金鱼。<a id="a-AJ"></a>见者眼乐。<a id="a-AK"></a>水波乱动。<a id="a-AL"></a>有鹅鸳鸯鸭等鸟群。<a id="a-AM"></a>此种种鸟。<a id="a-AN"></a>可爱音声。<a id="a-AO"></a>水中甚多。<a id="a-AP"></a>又彼水中。<a id="a-AQ"></a>多有莲花。<a id="a-AR"></a>拘婆罗耶。<a id="a-AS"></a>拘物头华。<a id="a-AT"></a>尼那陀花。<a id="a-AU"></a>迦吒摩罗。<a id="a-AV"></a>如是等花。<a id="a-AW"></a>遍覆池水。<a id="a-AX"></a>有种种蜂。<a id="a-AY"></a>出种种音。<a id="a-AZ"></a>又复多有曼陀罗华。<a id="a-Aa"></a>多有金珠而为间错。<a id="a-Ab"></a>其水清净。<a id="a-Ac"></a>又彼如是可爱池中。<a id="a-Ad"></a>复有莲华。<a id="a-Ae"></a>名曰沐鬘。<a id="a-Af"></a>有百千叶。<a id="a-Ag"></a>一一叶中。<a id="a-Ah"></a>出无量叶。<a id="a-Ai"></a>有莲华叶青宝色者。<a id="a-Aj"></a>有莲华叶颇梨色者。<a id="a-Ak"></a>有莲华叶黄金色者。<a id="a-Al"></a>有莲花叶白银色者。<a id="a-Am"></a>有莲华叶是车磲者。<a id="a-An"></a>有莲花叶迦鸡檀那。<a id="a-Ao"></a>有金刚华。<a id="a-Ap"></a>第一善香。<a id="a-Aq"></a>彼如是等异色叶中。<a id="a-Ar"></a>各各有台。<a id="a-As"></a>其色光明如初出日。<a id="a-At"></a>彼种种台。<a id="a-Au"></a>有无量色。<a id="a-Av"></a>无量色叶。<a id="a-Aw"></a>遍彼池中。<a id="a-Ax"></a>所谓青黄。<a id="a-Ay"></a>赤白黑色台白而赤。<a id="a-Az"></a>其香可爱。<a id="a-B0"></a>满一大台。<a id="a-B1"></a>尔时天众。<a id="a-B2"></a>从虚空下。<a id="a-B3"></a>向光明池。<a id="a-B4"></a>下已入池。<a id="a-B5"></a>池有金鸟。<a id="a-B6"></a>天既入池。<a id="a-B7"></a>在鸟背上。<a id="a-B8"></a>有天在于莲花台上。<a id="a-B9"></a>共多天女。<a id="a-BA"></a>游戏受乐。<a id="a-BB"></a>有天在于拘婆罗耶莲花之上。<a id="a-BC"></a>复有余天。<a id="a-BD"></a>在水中者。<a id="a-BE"></a>有在鹅背入于水中而游戏者。<a id="a-BF"></a>有在陆地。<a id="a-BG"></a>共天女众而游戏者。<a id="a-BH"></a>五欲功德皆悉具足。<a id="a-BI"></a>迭共喜笑。<a id="a-BJ"></a>游戏受乐。<a id="a-BK"></a>有在堂中共诸天女异处游戏。<a id="a-BL"></a>同饮天酒离于醉过。<a id="a-BM"></a>现乐功德。<a id="a-BN"></a>味触色香皆悉具足。<a id="a-BO"></a>其中诸天。<a id="a-BP"></a>有以珠器而饮酒者。<a id="a-BQ"></a>所谓青宝。<a id="a-BR"></a>银宝金宝。<a id="a-BS"></a>毗琉璃宝。<a id="a-BT"></a>莲华色宝。<a id="a-BU"></a>及颇梨等种种珠器。<a id="a-BV"></a>有共天女。<a id="a-BW"></a>金莲华叶而饮酒者。<a id="a-BX"></a>有以开叶。<a id="a-BY"></a>不穿不破拘婆罗耶而饮天酒。<a id="a-BZ"></a>咏歌音声。<a id="a-Ba"></a>生欢喜者有天受用苏陀之食。<a id="a-Bb"></a>色触香味皆具足者。<a id="a-Bc"></a>各各别别。<a id="a-Bd"></a>共自眷属。<a id="a-Be"></a>种种受乐。<a id="a-Bf"></a>有于异处。<a id="a-Bg"></a>共诸天女。<a id="a-Bh"></a>五乐音声种种歌舞。<a id="a-Bi"></a>绕光明池而游戏者。<a id="a-Bj"></a>有共天女。<a id="a-Bk"></a>在于水中而游戏者。<a id="a-Bl"></a>彼水之味。<a id="a-Bm"></a>随天念转。<a id="a-Bn"></a>若天心念。<a id="a-Bo"></a>欲令此水色香味触若冷若暖。<a id="a-Bp"></a>善业力故应念而有。<a id="a-Bq"></a>善不善业果报如是。<a id="a-Br"></a>非有作者。<a id="a-Bs"></a>又复彼天。<a id="a-Bt"></a>若如是念。<a id="a-Bu"></a>此水为酒。<a id="a-Bv"></a>令我得饮。<a id="a-Bw"></a>即于念时皆是天酒。<a id="a-Bx"></a>触味香色。<a id="a-By"></a>皆悉具足。<a id="a-Bz"></a>离于醉过。<a id="a-C0"></a>天既饮之。<a id="a-C1"></a>增长胜乐。<a id="a-C2"></a>善业力故。<a id="a-C3"></a>心生欢喜。<a id="a-C4"></a>然彼诸天。<a id="a-C5"></a>自业力故。<a id="a-C6"></a>如是受乐。<a id="a-C7"></a>自业所化。<a id="a-C8"></a>一切所作善业不失。<a id="a-C9"></a>业罥之师。<a id="a-CA"></a>人身机关。<a id="a-CB"></a>于三界中。<a id="a-CC"></a>种种戏弄。<a id="a-CD"></a>愚痴凡夫。<a id="a-CE"></a>不觉不知。<a id="a-CF"></a>如是诸天五欲功德皆悉具足。<a id="a-CG"></a>而受快乐。<a id="a-CH"></a>于彼天中。<a id="a-CI"></a>名实语鸟为说偈言。</p>
  <p id="aCJ">如油尽灯灭　　身命亦如是</p>
  <p id="aCK">以本业尽故　　天中必定退</p>
  <p id="aCL">如壁破坏时　　依壁画亦灭</p>
  <p id="aCM">如是业尽故　　天乐则无有</p>
  <p id="aCN">天于彼天处　　福业尽则退</p>
  <p id="aCO">一切法无常　　众生悉破坏</p>
  <p id="aCP">皆无常不定　　命速不久住</p>
  <p id="aCQ">死力势甚大　　而天不觉知</p>
  <p id="aCR">彼实语鸟。<a id="a-CS"></a>利益天众。<a id="a-CT"></a>以彼诸天善业力故。<a id="a-CU"></a>如是已说。<a id="a-CV"></a>若彼诸天。<a id="a-CW"></a>未于多时放逸行者。<a id="a-CX"></a>既闻鸟语。<a id="a-CY"></a>于少时间。<a id="a-CZ"></a>正心思惟。<a id="a-Ca"></a>若放逸者。<a id="a-Cb"></a>亦如不闻。<a id="a-Cc"></a>以乱心故。<a id="a-Cd"></a>虽闻不受。</p>
  <p id="aCe">于彼池处。<a id="a-Cf"></a>如是久受境界乐已。<a id="a-Cg"></a>各如所乘。<a id="a-Ch"></a>向彼山顶。<a id="a-Ci"></a>共诸天女。<a id="a-Cj"></a>飞空而往。<a id="a-Ck"></a>复见余处。<a id="a-Cl"></a>有无量山。<a id="a-Cm"></a>种种形相。<a id="a-Cn"></a>一切山中。<a id="a-Co"></a>常乐鬘山。<a id="a-Cp"></a>最为高出。<a id="a-Cq"></a>复有一山。<a id="a-Cr"></a>名平等聚。<a id="a-Cs"></a>复有一山。<a id="a-Ct"></a>名曰普见。<a id="a-Cu"></a>此三山量。<a id="a-Cv"></a>于夜摩处一切山中最为高大。<a id="a-Cw"></a>天众如是观察彼山。<a id="a-Cx"></a>其山光明遍彼天处。<a id="a-Cy"></a>天众既见。<a id="a-Cz"></a>即得上彼常乐鬘山。<a id="a-D0"></a>上已则见种种间杂诸妙宝树。<a id="a-D1"></a>金树银树。<a id="a-D2"></a>毗琉璃树。<a id="a-D3"></a>庄严彼山。<a id="a-D4"></a>彼树根根茎茎节节枝枝叶叶。<a id="a-D5"></a>皆是七宝庄严殊妙。<a id="a-D6"></a>彼树根茎。<a id="a-D7"></a>七宝庄严。<a id="a-D8"></a>诸节次第。<a id="a-D9"></a>宝别不同。<a id="a-DA"></a>一节则是毗琉璃宝。<a id="a-DB"></a>一节则是莲华色宝。<a id="a-DC"></a>次节银宝。<a id="a-DD"></a>次节金宝。<a id="a-DE"></a>次节则是颇梨之宝。<a id="a-DF"></a>次节则是车磲之宝。<a id="a-DG"></a>次节则是迦鸡檀那。<a id="a-DH"></a>彼树如是节节各各庄严不同。<a id="a-DI"></a>自从根茎乃至于叶。<a id="a-DJ"></a>一切皆是七宝庄严。</p>
  <p id="aDK">彼树不远。<a id="a-DL"></a>复有宝堂。<a id="a-DM"></a>行而不乱。<a id="a-DN"></a>皆同一色。<a id="a-DO"></a>如人世间日之光明。<a id="a-DP"></a>彼诸天众为戏乐故。<a id="a-DQ"></a>次向彼堂。<a id="a-DR"></a>彼堂之数。<a id="a-DS"></a>有十百千。<a id="a-DT"></a>如心意量。<a id="a-DU"></a>如意念行。<a id="a-DV"></a>如意念作。<a id="a-DW"></a>彼天之中。<a id="a-DX"></a>有如是堂。<a id="a-DY"></a>近彼堂处。<a id="a-DZ"></a>有莲华池。<a id="a-Da"></a>其数多少。<a id="a-Db"></a>亦如彼堂。<a id="a-Dc"></a>如是莲华。<a id="a-Dd"></a>节节次第七宝庄严。</p>
  <p id="aDe">又于彼处。<a id="a-Df"></a>复有众鸟。<a id="a-Dg"></a>三功德行。<a id="a-Dh"></a>何等为三。<a id="a-Di"></a>一是水行。<a id="a-Dj"></a>二是陆行。<a id="a-Dk"></a>三是树行。<a id="a-Dl"></a>言水行者。<a id="a-Dm"></a>谓名鸳鸯。<a id="a-Dn"></a>泥卢槃。<a id="a-Do"></a>大胡卢。<a id="a-Dp"></a>鹅鸭。<a id="a-Dq"></a>摩鸠罗等。<a id="a-Dr"></a>是水行鸟。<a id="a-Ds"></a>言陆行者。<a id="a-Dt"></a>彼山顶处。<a id="a-Du"></a>出妙音声。<a id="a-Dv"></a>谓名二技。<a id="a-Dw"></a>名欢喜声。<a id="a-Dx"></a>名一切忍。<a id="a-Dy"></a>有鸟名为一切鸟声。<a id="a-Dz"></a>名一切时恒常受乐。<a id="a-E0"></a>如是等鸟。<a id="a-E1"></a>是陆行鸟。<a id="a-E2"></a>天音声中。<a id="a-E3"></a>此鸟音声。<a id="a-E4"></a>最为美妙。<a id="a-E5"></a>言树行者。<a id="a-E6"></a>谓俱翅罗。<a id="a-E7"></a>名命命鸟。<a id="a-E8"></a>名孔雀鸟。<a id="a-E9"></a>名鹦鹉鸟。<a id="a-EA"></a>名普眼鸟不眴眼鸟。<a id="a-EB"></a>名普行鸟。<a id="a-EC"></a>名实语鸟。<a id="a-ED"></a>名知时鸟。<a id="a-EE"></a>如是等鸟。<a id="a-EF"></a>是树行鸟。<a id="a-EG"></a>人中有半。<a id="a-EH"></a>彼天皆有。<a id="a-EI"></a>于彼天中。<a id="a-EJ"></a>有如是等无量众鸟种种音声。<a id="a-EK"></a>如是天中三种行鸟。<a id="a-EL"></a>出妙音声。<a id="a-EM"></a>又常乐鬘大山顶上。<a id="a-EN"></a>更复有鸟行虚空中。<a id="a-EO"></a>身是七宝。<a id="a-EP"></a>若彼诸天行放逸行。<a id="a-EQ"></a>放逸坏时。<a id="a-ER"></a>彼鸟说偈呵责之言。</p>
  <p id="aES">放逸所坏天　　为境界所诳</p>
  <p id="aET">爱心所迷乱　　死王临欲到</p>
  <p id="aEU">染着欲乐故　　不知善不善</p>
  <p id="aEV">一切众生痴　　境界欲所诳</p>
  <p id="aEW">行于种种道　　造作种种业</p>
  <p id="aEX">为种种心使　　流转于五道</p>
  <p id="aEY">如是彼鸟。<a id="a-EZ"></a>见放逸天放逸行故。<a id="a-Ea"></a>已说此偈而呵责之。<a id="a-Eb"></a>犹如父母调伏诸子。<a id="a-Ec"></a>而彼诸天虽如是闻。<a id="a-Ed"></a>不受不取犹故受乐。<a id="a-Ee"></a>游戏歌舞。<a id="a-Ef"></a>乃至一切善业皆尽。<a id="a-Eg"></a>则于后时。<a id="a-Eh"></a>退彼天处。<a id="a-Ei"></a>退天处已。<a id="a-Ej"></a>如自业行。<a id="a-Ek"></a>堕于地狱饿鬼畜生。<a id="a-El"></a>若余业故。<a id="a-Em"></a>生于人中同业处者。<a id="a-En"></a>则生第一富乐之处。<a id="a-Eo"></a>有胜上意。<a id="a-Ep"></a>心常欢喜。<a id="a-Eq"></a>在好国土。<a id="a-Er"></a>迦那那洲。<a id="a-Es"></a>若师子国。<a id="a-Et"></a>富乐处生。<a id="a-Eu"></a>生长者家。<a id="a-Ev"></a>以余业故。</p>
  <p id="aEw">广博行地第七已竟。</p>
  <p id="aEx">又彼比丘。<a id="a-Ey"></a>知业果报。<a id="a-Ez"></a>观夜摩天所有地处。<a id="a-F0"></a>彼见闻知夜摩天中复有地处。<a id="a-F1"></a>名曰成就。<a id="a-F2"></a>众生何业。<a id="a-F3"></a>生彼地处彼见有人信佛世尊。<a id="a-F4"></a>善心持戒。<a id="a-F5"></a>不杀不盗。<a id="a-F6"></a>如前所说。<a id="a-F7"></a>复舍邪淫。<a id="a-F8"></a>于先所行。<a id="a-F9"></a>共淫妇女。<a id="a-FA"></a>心不忆念。<a id="a-FB"></a>彼善男子。<a id="a-FC"></a>如是持戒。<a id="a-FD"></a>善意熏心。<a id="a-FE"></a>身坏命终。<a id="a-FF"></a>生于善道夜摩天中成就处地。<a id="a-FG"></a>生彼处已。<a id="a-FH"></a>自业相似而得果报。<a id="a-FI"></a>所谓园林莲华池水。<a id="a-FJ"></a>池有种种鸟美妙音声。<a id="a-FK"></a>种种庄严。<a id="a-FL"></a>妙身天女而为围绕。<a id="a-FM"></a>生如是等天乐之处。<a id="a-FN"></a>五乐音声种种游戏。<a id="a-FO"></a>不可譬喻。<a id="a-FP"></a>胜妙声触味色香等。<a id="a-FQ"></a>而受快乐。<a id="a-FR"></a>譬如水池。<a id="a-FS"></a>有五水渎。<a id="a-FT"></a>皆悉是水。<a id="a-FU"></a>在水池畔。<a id="a-FV"></a>水入池中。<a id="a-FW"></a>不遮不碍。<a id="a-FX"></a>如是如是。<a id="a-FY"></a>五根爱着。<a id="a-FZ"></a>五爱之身。<a id="a-Fa"></a>常随五处。<a id="a-Fb"></a>不知厌足。<a id="a-Fc"></a>譬如五处皆悉置火。<a id="a-Fd"></a>一切焰然。<a id="a-Fe"></a>风吹普炽。<a id="a-Ff"></a>若以干薪。<a id="a-Fg"></a>如是如是。<a id="a-Fh"></a>着五火中。<a id="a-Fi"></a>彼火如是炽然增长。<a id="a-Fj"></a>如是如是。<a id="a-Fk"></a>此根爱然。<a id="a-Fl"></a>如火增长。<a id="a-Fm"></a>忆念风吹。<a id="a-Fn"></a>不正观焰。<a id="a-Fo"></a>境界干薪。<a id="a-Fp"></a>五根火焰。<a id="a-Fq"></a>如是如是。<a id="a-Fr"></a>此五根火得境界薪。<a id="a-Fs"></a>如是如是。<a id="a-Ft"></a>根火炽然。<a id="a-Fu"></a>如世间火飞蛾入中则被烧然。<a id="a-Fv"></a>如是如是。<a id="a-Fw"></a>若有入于爱境界火。<a id="a-Fx"></a>则为所烧。<a id="a-Fy"></a>一切爱着。<a id="a-Fz"></a>皆如飞虫。<a id="a-G0"></a>不觉不知。<a id="a-G1"></a>一切诸天。<a id="a-G2"></a>如彼飞虫。<a id="a-G3"></a>为火所烧。<a id="a-G4"></a>堕五境界。<a id="a-G5"></a>共天女众园林中行。<a id="a-G6"></a>从莲花池至莲华池。<a id="a-G7"></a>从苏陀处至苏陀处。<a id="a-G8"></a>从饮酒处至饮酒处。<a id="a-G9"></a>从美音处至美音处。<a id="a-GA"></a>从香花林嗅花香已。<a id="a-GB"></a>次复往到胜香花林。<a id="a-GC"></a>从一林处至一林处。<a id="a-GD"></a>见林眼乐。<a id="a-GE"></a>复向其余。<a id="a-GF"></a>眼见乐林。<a id="a-GG"></a>如是遍入诸境界火。</p>
  <p id="aGH">彼山如活。<a id="a-GI"></a>彼天见之。<a id="a-GJ"></a>如见命物。<a id="a-GK"></a>彼诸天众。<a id="a-GL"></a>如是见山。<a id="a-GM"></a>如是如是。<a id="a-GN"></a>处处普见。<a id="a-GO"></a>如火得酥。<a id="a-GP"></a>其焰炽然。<a id="a-GQ"></a>如是彼处。<a id="a-GR"></a>始生天子。<a id="a-GS"></a>见如是处七宝庄严。<a id="a-GT"></a>见无量种。<a id="a-GU"></a>心则生乐。<a id="a-GV"></a>见彼山处。<a id="a-GW"></a>无量百千诸天女众。<a id="a-GX"></a>如是天女。<a id="a-GY"></a>甚多甚饶。<a id="a-GZ"></a>彼一切处。<a id="a-Ga"></a>多有天女种种庄严。<a id="a-Gb"></a>遍满彼处。<a id="a-Gc"></a>天众亦尔。<a id="a-Gd"></a>遍满彼处。<a id="a-Ge"></a>歌舞游戏。<a id="a-Gf"></a>迭共受乐。<a id="a-Gg"></a>五乐音声。<a id="a-Gh"></a>游戏受乐。<a id="a-Gi"></a>若下劣天。<a id="a-Gj"></a>如是种种庄严天女。<a id="a-Gk"></a>可有一万。<a id="a-Gl"></a>如是次第三万二千。<a id="a-Gm"></a>如是次第。<a id="a-Gn"></a>有四万者。<a id="a-Go"></a>有五万者。<a id="a-Gp"></a>如是次第。<a id="a-Gq"></a>乃至百千诸天女者。<a id="a-Gr"></a>尔时如是诸天女众。<a id="a-Gs"></a>于彼天子。<a id="a-Gt"></a>迭共相爱。<a id="a-Gu"></a>不生厌心。<a id="a-Gv"></a>一切天女。<a id="a-Gw"></a>一一各各作如是知。<a id="a-Gx"></a>天子爱我。<a id="a-Gy"></a>彼天如是爱于欲乐。<a id="a-Gz"></a>不知厌足。<a id="a-H0"></a>如火得酥。<a id="a-H1"></a>焰起炽然。<a id="a-H2"></a>彼放逸行诸天子等。<a id="a-H3"></a>园林树木。<a id="a-H4"></a>莲花池中。<a id="a-H5"></a>于河水中。<a id="a-H6"></a>可爱天女。<a id="a-H7"></a>共受快乐。<a id="a-H8"></a>如是次第。<a id="a-H9"></a>复于后时。<a id="a-HA"></a>共彼天女入鹅林中。<a id="a-HB"></a>如是林者。<a id="a-HC"></a>于彼天中。<a id="a-HD"></a>犹尚希有况于余处。<a id="a-HE"></a>谓彼林中有鹅庄严。<a id="a-HF"></a>如是鹅者。<a id="a-HG"></a>在彼林住。<a id="a-HH"></a>彼鹅银翅。<a id="a-HI"></a>有金翅者。<a id="a-HJ"></a>莲花宝足。<a id="a-HK"></a>复有余鹅。<a id="a-HL"></a>莲花宝嘴。<a id="a-HM"></a>金宝间腹。<a id="a-HN"></a>有金身鹅。<a id="a-HO"></a>背则是银。<a id="a-HP"></a>迦鸡檀。<a id="a-HQ"></a>那胜宝之足。<a id="a-HR"></a>其嘴亦是。<a id="a-HS"></a>迦鸡檀那。<a id="a-HT"></a>复有余鹅颇梨为背。<a id="a-HU"></a>胁是车磲。<a id="a-HV"></a>腹是青宝。<a id="a-HW"></a>足则是金。<a id="a-HX"></a>复有余鹅。<a id="a-HY"></a>七宝杂身。<a id="a-HZ"></a>有鹅纯色。<a id="a-Ha"></a>谓如银色。<a id="a-Hb"></a>有颇梨色。<a id="a-Hc"></a>有纯金色。<a id="a-Hd"></a>有车磲色。<a id="a-He"></a>有青宝色。<a id="a-Hf"></a>复有余鹅。<a id="a-Hg"></a>大青宝色。<a id="a-Hh"></a>复有余鹅。<a id="a-Hi"></a>迦鸡檀那胜宝之色。<a id="a-Hj"></a>如业心尽。<a id="a-Hk"></a>如是受乐。<a id="a-Hl"></a>如是鹅者。<a id="a-Hm"></a>复共胜妙端正雌鹅。<a id="a-Hn"></a>处处游戏。<a id="a-Ho"></a>或在池中。<a id="a-Hp"></a>如是游戏。<a id="a-Hq"></a>如是次在莲华林中。<a id="a-Hr"></a>山河等中。<a id="a-Hs"></a>或于陆地莲华林中。<a id="a-Ht"></a>柔软地处。<a id="a-Hu"></a>有种种华。<a id="a-Hv"></a>共彼雌鹅。<a id="a-Hw"></a>如是受乐。<a id="a-Hx"></a>尔时诸天入彼鹅林。<a id="a-Hy"></a>多饶种种庄严天女共彼天女。<a id="a-Hz"></a>游戏受乐。<a id="a-I0"></a>彼天既见如是鹅已。<a id="a-I1"></a>生希有心。<a id="a-I2"></a>转胜欢喜。<a id="a-I3"></a>回眼普看如是胜林。<a id="a-I4"></a>彼诸天女。<a id="a-I5"></a>随顺天心。<a id="a-I6"></a>既知天子心欢喜已。<a id="a-I7"></a>语天子言。<a id="a-I8"></a>天今当知。<a id="a-I9"></a>此名鹅林。<a id="a-IA"></a>如是鹅林。<a id="a-IB"></a>甚可爱乐。<a id="a-IC"></a>种种宝树。<a id="a-ID"></a>光明殊妙。<a id="a-IE"></a>有种种宝庄严此林。<a id="a-IF"></a>希有功德皆悉具足。<a id="a-IG"></a>种种莲花而为庄严。<a id="a-IH"></a>无量百千山峰庄严。<a id="a-II"></a>有种种华庄严彼林。<a id="a-IJ"></a>如是种种。<a id="a-IK"></a>名尚叵说。<a id="a-IL"></a>有莲华池。<a id="a-IM"></a>庄严彼林。</p>
  <p id="aIN">于彼林中。<a id="a-IO"></a>有鹅王住。<a id="a-IP"></a>名曰善时。<a id="a-IQ"></a>鹅如天主。<a id="a-IR"></a>牟修楼陀。<a id="a-IS"></a>住此天中。<a id="a-IT"></a>彼善时鹅。<a id="a-IU"></a>乃是一切鹅中之王。<a id="a-IV"></a>住此林中。<a id="a-IW"></a>在名广池游戏受乐。</p>
  <p id="aIX">牟修楼陀夜摩天王。<a id="a-IY"></a>恒常来至此鹅王所。<a id="a-IZ"></a>共此鹅王种种游戏。<a id="a-Ia"></a>胜共一切天众戏时。<a id="a-Ib"></a>所受之乐。<a id="a-Ic"></a>共余一切诸天游戏。<a id="a-Id"></a>皆悉不如共鹅游戏。<a id="a-Ie"></a>彼天子言。<a id="a-If"></a>以何因缘。<a id="a-Ig"></a>夜摩天王。<a id="a-Ih"></a>恒常共彼善时鹅王而游戏耶。<a id="a-Ii"></a>天女答言。<a id="a-Ij"></a>如是因缘。<a id="a-Ik"></a>一切天众皆悉不知。<a id="a-Il"></a>天子今者。<a id="a-Im"></a>如是心念。<a id="a-In"></a>我今共去向彼善时鹅王之所。<a id="a-Io"></a>入彼林中。<a id="a-Ip"></a>乃至到池。<a id="a-Iq"></a>尽见林已。<a id="a-Ir"></a>见彼天王牟修楼陀。<a id="a-Is"></a>及见鹅王。<a id="a-It"></a>彼始生天。<a id="a-Iu"></a>于天女众如是闻已。<a id="a-Iv"></a>作如是言。<a id="a-Iw"></a>我今共去。<a id="a-Ix"></a>到彼鹅王牟修楼陀天王之所。<a id="a-Iy"></a>尔时如是诸天女众共始生天。<a id="a-Iz"></a>向彼林间水池之中鹅王之所。<a id="a-J0"></a>未至鹅王。<a id="a-J1"></a>已见种种天妙树林。<a id="a-J2"></a>多饶种种鸟兽群众。<a id="a-J3"></a>有种种色。<a id="a-J4"></a>种种鸟兽。<a id="a-J5"></a>鸟共雌鸟。<a id="a-J6"></a>兽共牝兽。<a id="a-J7"></a>如所应食。<a id="a-J8"></a>种种不同。<a id="a-J9"></a>食天根果。<a id="a-JA"></a>皆七宝身。<a id="a-JB"></a>庄严胜妙。<a id="a-JC"></a>中间平地。<a id="a-JD"></a>于树林中窟穴之中。<a id="a-JE"></a>若平地处。<a id="a-JF"></a>或于河岸。<a id="a-JG"></a>莲华池岸。<a id="a-JH"></a>或在池中。<a id="a-JI"></a>或山谷中。<a id="a-JJ"></a>群群游戏。<a id="a-JK"></a>或出音声。<a id="a-JL"></a>彼始生天。<a id="a-JM"></a>见已心喜。<a id="a-JN"></a>又生希有未曾有心。<a id="a-JO"></a>眼则眴动。<a id="a-JP"></a>诸天女众。<a id="a-JQ"></a>而围绕之。<a id="a-JR"></a>咏歌音声。<a id="a-JS"></a>如是游戏。<a id="a-JT"></a>入彼鹅林。</p>
  <p id="aJU">复于一处。<a id="a-JV"></a>见孔雀群在园林中。<a id="a-JW"></a>彼诸孔雀。<a id="a-JX"></a>有咽起者。<a id="a-JY"></a>有以咽项相揩摩者。<a id="a-JZ"></a>如是露处种种游戏。<a id="a-Ja"></a>复有孔雀七宝之身。<a id="a-Jb"></a>在闇林中屏处游戏。<a id="a-Jc"></a>有共树心而游戏者。<a id="a-Jd"></a>种种孔雀。<a id="a-Je"></a>如天所应。<a id="a-Jf"></a>始生天子。<a id="a-Jg"></a>共诸天女。<a id="a-Jh"></a>如是见已。<a id="a-Ji"></a>欲入鹅林。<a id="a-Jj"></a>见多无量百千亿数诸天女众。<a id="a-Jk"></a>在鹅林中。<a id="a-Jl"></a>复见余林甚可爱乐。<a id="a-Jm"></a>所谓有河。<a id="a-Jn"></a>第一清水。<a id="a-Jo"></a>普河两岸。<a id="a-Jp"></a>多有诸天及天女众。<a id="a-Jq"></a>七功德水。<a id="a-Jr"></a>盈满彼河。<a id="a-Js"></a>所谓河者。<a id="a-Jt"></a>名欲水河。<a id="a-Ju"></a>寂静水河。<a id="a-Jv"></a>欢喜流河。<a id="a-Jw"></a>名酒流河。<a id="a-Jx"></a>有河名为葡萄酒流。<a id="a-Jy"></a>有名随称。<a id="a-Jz"></a>一切念水。<a id="a-K0"></a>名鸟音声。<a id="a-K1"></a>可爱乐河。<a id="a-K2"></a>彼大林中。<a id="a-K3"></a>如是河流。<a id="a-K4"></a>彼岸行鸟。<a id="a-K5"></a>饮冷水已。<a id="a-K6"></a>而说偈言。</p>
  <p id="aK7">故业勿令尽　　数数造新业</p>
  <p id="aK8">以本业尽故　　则于天中退</p>
  <p id="aK9">若入造新业　　三种三时生</p>
  <p id="aKA">故未尽造新　　则不堕恶道</p>
  <p id="aKB">若畏未来世　　不贪着现在</p>
  <p id="aKC">不乐过去者　　不久间得脱</p>
  <p id="aKD">若心不动转　　苦乐不经心</p>
  <p id="aKE">彼智者舍身　　余处则得乐</p>
  <p id="aKF">若受故业乐　　而不造新业</p>
  <p id="aKG">故业受尽已　　痴者死时知</p>
  <p id="aKH">若彼痴心天　　受行境界乐</p>
  <p id="aKI">若勤佛功德　　不为欲所使</p>
  <p id="aKJ">若有得如是　　大过患之身</p>
  <p id="aKK">能不着现乐　　则是智慧者</p>
  <p id="aKL">若不为欲使　　畏过不贪着</p>
  <p id="aKM">复畏于恶道　　则是勇健者</p>
  <p id="aKN">若心贪着乐　　而不畏恶道</p>
  <p id="aKO">此痴爱乐行　　由爱故退失</p>
  <p id="aKP">贪着于诸欲　　得已心欢喜</p>
  <p id="aKQ">修欲不得力　　后时堕恶道</p>
  <p id="aKR">如电如阳焰　　如乾闼婆城</p>
  <p id="aKS">如是说欲恶　　能诳惑一切</p>
  <p id="aKT">彼岸行鸟。<a id="a-KU"></a>见始生天放逸行故。<a id="a-KV"></a>如是说偈。<a id="a-KW"></a>彼始生天。<a id="a-KX"></a>新著欲故。<a id="a-KY"></a>虽闻不受。<a id="a-KZ"></a>尔时彼天闻彼鸟语。<a id="a-Ka"></a>既不受已。<a id="a-Kb"></a>复入鹅林。<a id="a-Kc"></a>更受无量境界之乐。<a id="a-Kd"></a>始着欲故。<a id="a-Ke"></a>鹅林胜故。<a id="a-Kf"></a>虽闻不取如是鹅林。<a id="a-Kg"></a>枝网覆故。<a id="a-Kh"></a>实与不实。<a id="a-Ki"></a>一切不知。</p>
  <p id="aKj">彼鹅林中。<a id="a-Kk"></a>见宝珠林。<a id="a-Kl"></a>远处遥见。<a id="a-Km"></a>第一光明。<a id="a-Kn"></a>复有百千光明。<a id="a-Ko"></a>罗网其处。<a id="a-Kp"></a>诸天尚不能看。<a id="a-Kq"></a>况下地天。<a id="a-Kr"></a>三十三天。<a id="a-Ks"></a>四天王天。<a id="a-Kt"></a>而能看耶。<a id="a-Ku"></a>彼天珠林。<a id="a-Kv"></a>如是光明。<a id="a-Kw"></a>若天欲发。<a id="a-Kx"></a>如是宝珠。<a id="a-Ky"></a>为作堂舍。<a id="a-Kz"></a>行虚空中。<a id="a-L0"></a>珠内有孔。<a id="a-L1"></a>天坐其中。<a id="a-L2"></a>飞行虚空游戏受乐。<a id="a-L3"></a>以善业故。<a id="a-L4"></a>珠为堂舍。<a id="a-L5"></a>行于虚空。<a id="a-L6"></a>如是珠中。<a id="a-L7"></a>有天园林莲华水池。<a id="a-L8"></a>种种树林。<a id="a-L9"></a>分分地处。<a id="a-LA"></a>多有山峰。<a id="a-LB"></a>饶鸟音声。<a id="a-LC"></a>如是彼天。<a id="a-LD"></a>在虚空中。<a id="a-LE"></a>音声娱乐。<a id="a-LF"></a>六欲功德。<a id="a-LG"></a>一切成就。<a id="a-LH"></a>游戏受乐。</p>
 </body>
</html>