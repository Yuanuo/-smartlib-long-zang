<!doctype html>
<html id="z3IBUVPcw" data-ver="992">
 <head>
  <meta charset="utf-8">
  <meta author="安世高">
  <meta library="龙藏">
  <meta catalog="小乘单译经">
  <meta period="后汉">
 </head>
 <body>
  <h1 id="a1">佛说大安般守意经卷上</h1>
  <p id="a2"></p>
  <p id="a3">佛在越只国舍羁瘦国。<a id="a-4"></a>亦说一名遮匿迦罗国。<a id="a-5"></a>时佛坐行安般守意九十日。<a id="a-6"></a>佛复独坐九十日者。<a id="a-7"></a>思惟校计。<a id="a-8"></a>欲度脱十方人及蜎飞蠕动之类。<a id="a-9"></a>复言。<a id="a-A"></a>我行安般守意九十日者。<a id="a-B"></a>安般守意得自在慈念意。<a id="a-C"></a>还行安般守意已。<a id="a-D"></a>复收意行念也。<a id="a-E"></a>安为身。<a id="a-F"></a>般为息。<a id="a-G"></a>守意为道。<a id="a-H"></a>守者为禁亦谓不犯戒。<a id="a-I"></a>禁者亦为护。<a id="a-J"></a>护者遍护一切无所犯。<a id="a-K"></a>意者息意亦为道也。<a id="a-L"></a>安为生。<a id="a-M"></a>般为灭。<a id="a-N"></a>意为因缘。<a id="a-O"></a>守者为道也。<a id="a-P"></a>安为数。<a id="a-Q"></a>般为相随。<a id="a-R"></a>守意为止也。<a id="a-S"></a>安为念道。<a id="a-T"></a>般为解结。<a id="a-U"></a>守意为不堕罪也。<a id="a-V"></a>安为避罪。<a id="a-W"></a>般为不入罪。<a id="a-X"></a>守意为道也。<a id="a-Y"></a>安为定。<a id="a-Z"></a>般为莫使动摇。<a id="a-a"></a>守意莫乱意也。<a id="a-b"></a>安般守意名为御意至得无为也。<a id="a-c"></a>安为有。<a id="a-d"></a>般为无。<a id="a-e"></a>意念有不得道。<a id="a-f"></a>意念无不得道。<a id="a-g"></a>亦不念有亦不念无。<a id="a-h"></a>是应空定意随道行。<a id="a-i"></a>有者谓万物。<a id="a-j"></a>无者谓疑。<a id="a-k"></a>亦为空也。<a id="a-l"></a>安为本因缘。<a id="a-m"></a>般为无处所。<a id="a-n"></a>道人知本无所从来。<a id="a-o"></a>亦知灭无处所。<a id="a-p"></a>是为守意也。</p>
  <p id="aq">安为清。<a id="a-r"></a>般为净。<a id="a-s"></a>守为无。<a id="a-t"></a>意名为。<a id="a-u"></a>是清净无为也。<a id="a-v"></a>无者谓活。<a id="a-w"></a>为者谓生。<a id="a-x"></a>不复得苦故为活也。<a id="a-y"></a>安为未。<a id="a-z"></a>般为起。<a id="a-10"></a>已未起便为守意。<a id="a-11"></a>若已意起便为守意。<a id="a-12"></a>若已起意便走为不守当为还。<a id="a-13"></a>故佛说安般守意也。<a id="a-14"></a>安为受五阴。<a id="a-15"></a>般为除五阴。<a id="a-16"></a>守意为觉因缘。<a id="a-17"></a>不随身口意也。<a id="a-18"></a>守意者。<a id="a-19"></a>无所著为守意。<a id="a-1A"></a>有所著不为守意。<a id="a-1B"></a>何以故。<a id="a-1C"></a>意起复灭故。<a id="a-1D"></a>意不复起为道。<a id="a-1E"></a>是为守意。<a id="a-1F"></a>守意莫令意生。<a id="a-1G"></a>生因有死为不守意。<a id="a-1H"></a>莫令意死。<a id="a-1I"></a>有死因有生意亦不死。<a id="a-1J"></a>是为道也。<a id="a-1K"></a>安般守意有十黠。<a id="a-1L"></a>谓数息相随止观还净四谛。<a id="a-1M"></a>是为十黠成。<a id="a-1N"></a>谓合三十七品经为行成也。<a id="a-1O"></a>守意譬如灯火有两因缘。<a id="a-1P"></a>一者坏冥。<a id="a-1Q"></a>二者见明。<a id="a-1R"></a>守意一者坏痴。<a id="a-1S"></a>二者见黠也。<a id="a-1T"></a>守意意从因缘生。<a id="a-1U"></a>当缘因缘莫着。<a id="a-1V"></a>是为守意也。<a id="a-1W"></a>守意有三辈。<a id="a-1X"></a>一者守令不得生。<a id="a-1Y"></a>二者已生当疾灭。<a id="a-1Z"></a>三者事已行当从后悔计亿万劫不复作也。<a id="a-1a"></a>守与意各自异。<a id="a-1b"></a>护十方一切觉对不犯是为守。<a id="a-1c"></a>觉彼无为是为意。<a id="a-1d"></a>是守意也。<a id="a-1e"></a>守意中有四乐。<a id="a-1f"></a>一者知要乐。<a id="a-1g"></a>二者知法乐。<a id="a-1h"></a>三者为知止乐。<a id="a-1i"></a>四者为知可乐。<a id="a-1j"></a>是为四乐。<a id="a-1k"></a>法为行。<a id="a-1l"></a>得为道。<a id="a-1m"></a>守意六事为有内外。<a id="a-1n"></a>数随止是为外。<a id="a-1o"></a>观还净是为内。<a id="a-1p"></a>随道也。<a id="a-1q"></a>何以故。<a id="a-1r"></a>念息相随止观还净欲习意近道故。<a id="a-1s"></a>离是六事便随世间也。<a id="a-1t"></a>数息为遮意。<a id="a-1u"></a>相随为[僉*殳]意。<a id="a-1v"></a>止为定意。<a id="a-1w"></a>观为离意。<a id="a-1x"></a>还为一意。<a id="a-1y"></a>净为守意。<a id="a-1z"></a>用人不能制意故行此六事耳。<a id="a-20"></a>何以故数息。<a id="a-21"></a>用意乱故。<a id="a-22"></a>何以故不得。<a id="a-23"></a>用不识故。<a id="a-24"></a>何以故不得禅。<a id="a-25"></a>用不弃习尽证行道故也。<a id="a-26"></a>数息为地。<a id="a-27"></a>相随为犁。<a id="a-28"></a>止为轭。<a id="a-29"></a>观为种。<a id="a-2A"></a>还为雨净为行。<a id="a-2B"></a>如是六事乃随道也。<a id="a-2C"></a>数息断外。<a id="a-2D"></a>相随断内。<a id="a-2E"></a>止为止罪。<a id="a-2F"></a>行观却意。<a id="a-2G"></a>不受世间为还。<a id="a-2H"></a>念断为净也。<a id="a-2I"></a>意乱当数息。<a id="a-2J"></a>意定当相随。<a id="a-2K"></a>意断当行止。<a id="a-2L"></a>得道意当观。<a id="a-2M"></a>不向五阴当还。<a id="a-2N"></a>无所有当为净也。<a id="a-2O"></a>多事当数息。<a id="a-2P"></a>少事当相随。<a id="a-2Q"></a>家中意尽当行止。<a id="a-2R"></a>畏世间当观。<a id="a-2S"></a>不欲世间为还。<a id="a-2T"></a>念断为净也。<a id="a-2U"></a>何以故数息。<a id="a-2V"></a>不欲随五阴故。<a id="a-2W"></a>何以故相随。<a id="a-2X"></a>欲知五阴故。<a id="a-2Y"></a>何以故止。<a id="a-2Z"></a>欲观五阴故。<a id="a-2a"></a>何以故观阴。<a id="a-2b"></a>欲知身本故。<a id="a-2c"></a>何以故知身本。<a id="a-2d"></a>欲弃苦故。<a id="a-2e"></a>何以故为还。<a id="a-2f"></a>厌生死故。<a id="a-2g"></a>何以故为净。<a id="a-2h"></a>分别五阴不受故。<a id="a-2i"></a>便随黠慧八种道得别为得所愿也。<a id="a-2j"></a>行息时为随数。<a id="a-2k"></a>相随时为随念。<a id="a-2l"></a>止时为随定。<a id="a-2m"></a>观时为随净。<a id="a-2n"></a>还时为随意。<a id="a-2o"></a>净时为随道亦为随行也。</p>
  <p id="a2p">数息为四意止。<a id="a-2q"></a>相随为四意断。<a id="a-2r"></a>止为四神足念。<a id="a-2s"></a>观为五根五力还为七觉意。<a id="a-2t"></a>净为八行也。<a id="a-2u"></a>得息不相随不为守意。<a id="a-2v"></a>得相随不止不为守意。<a id="a-2w"></a>得止不观不为守意。<a id="a-2x"></a>得观不还不为守意。<a id="a-2y"></a>得还不净不为守意。<a id="a-2z"></a>得净复净乃为守意也。<a id="a-30"></a>已念息恶不生。<a id="a-31"></a>复数者为共遮意。<a id="a-32"></a>不随六衰故。<a id="a-33"></a>行相随为欲离六衰行。<a id="a-34"></a>止为欲却六衰行。<a id="a-35"></a>观为欲断六衰行。<a id="a-36"></a>还为欲不受六衰行。<a id="a-37"></a>净为欲灭六衰。<a id="a-38"></a>已灭尽便随道也。</p>
  <p id="a39">数息欲遮意。<a id="a-3A"></a>息中有长短。<a id="a-3B"></a>当复遮是长短意也。<a id="a-3C"></a>何以故守意。<a id="a-3D"></a>欲止恶故。<a id="a-3E"></a>恶亦可守亦不可守。<a id="a-3F"></a>何以故。<a id="a-3G"></a>恶已尽不当复守也。</p>
  <p id="a3H">数息有三事。<a id="a-3I"></a>一者当坐行。<a id="a-3J"></a>二者见色当念非常不净。<a id="a-3K"></a>三者当晓嗔恚疑嫉念过去也。<a id="a-3L"></a>数息乱者当识因缘所从起。<a id="a-3M"></a>当知是内意。<a id="a-3N"></a>一息乱者是外意过。<a id="a-3O"></a>息从外入故。<a id="a-3P"></a>二息乱者是内意过。<a id="a-3Q"></a>息从中出故。<a id="a-3R"></a>三五七九属外意。<a id="a-3S"></a>四六八十属内意。<a id="a-3T"></a>嫉嗔恚疑是三意在内。<a id="a-3U"></a>杀盗淫两舌恶口妄言绮语。<a id="a-3V"></a>是七意及余事属外也。<a id="a-3W"></a>得息为外。<a id="a-3X"></a>不得息为内。<a id="a-3Y"></a>息从意生。<a id="a-3Z"></a>念息合为一数。<a id="a-3a"></a>息至尽数为一亦非一。<a id="a-3b"></a>意在外息未尽故。<a id="a-3c"></a>譬如数钱。<a id="a-3d"></a>意在五数为一也。<a id="a-3e"></a>数息所以先数入者。<a id="a-3f"></a>外有七恶。<a id="a-3g"></a>内有三恶。<a id="a-3h"></a>用少不能胜多故先数入也。<a id="a-3i"></a>数息不得者失其本意故。<a id="a-3j"></a>本意谓非常苦空非身。<a id="a-3k"></a>失是意堕颠倒故。<a id="a-3l"></a>亦为失师。<a id="a-3m"></a>师者初坐时。<a id="a-3n"></a>第一入息得身安便次第行。<a id="a-3o"></a>为失其本意故不得息也。<a id="a-3p"></a>数息意常当念非常苦空非身。<a id="a-3q"></a>计息出亦灭入亦灭。<a id="a-3r"></a>已知是得道疾当持非常恐意。<a id="a-3s"></a>得是意即得息也。<a id="a-3t"></a>入息出息所以异者。<a id="a-3u"></a>出息为生死阴。<a id="a-3v"></a>入息为思想阴。<a id="a-3w"></a>有时出息为痛痒阴。<a id="a-3x"></a>入息为识阴。<a id="a-3y"></a>用是为异。<a id="a-3z"></a>道人当分别是意也。<a id="a-40"></a>入息者为不受罪。<a id="a-41"></a>出息者为除罪。<a id="a-42"></a>守意者为离罪。<a id="a-43"></a>入息者为受因缘。<a id="a-44"></a>出息者为到因缘。<a id="a-45"></a>守意者为不离因缘也。<a id="a-46"></a>数息不得有三因缘。<a id="a-47"></a>一者罪到。<a id="a-48"></a>二者行不互。<a id="a-49"></a>三者不精进也。<a id="a-4A"></a>入息短出息长。<a id="a-4B"></a>无所从念为道意。<a id="a-4C"></a>有所念为罪。<a id="a-4D"></a>罪恶在外不在内也数息时。<a id="a-4E"></a>有离意为喘息长。<a id="a-4F"></a>得息为喘息短。<a id="a-4G"></a>不安行息为长定为短。<a id="a-4H"></a>念万物为长息无所念为短息。<a id="a-4I"></a>未至十息。<a id="a-4J"></a>坏复更数为长息。<a id="a-4K"></a>得十息为短息。<a id="a-4L"></a>得息为短。<a id="a-4M"></a>何以故。<a id="a-4N"></a>止不复数故。<a id="a-4O"></a>得息亦为长。<a id="a-4P"></a>何以故。<a id="a-4Q"></a>息不休故为长也。<a id="a-4R"></a>喘息长自知。<a id="a-4S"></a>喘息短自知。<a id="a-4T"></a>谓意所在为自知长短。<a id="a-4U"></a>意觉长短为自知。<a id="a-4V"></a>意不觉长短为不自知也。<a id="a-4W"></a>道人行安般守意欲止意。<a id="a-4X"></a>当何因缘得止意。<a id="a-4Y"></a>听说安般守意。<a id="a-4Z"></a>何等为安。<a id="a-4a"></a>何等为般。<a id="a-4b"></a>安名为入息。<a id="a-4c"></a>般名为出息。<a id="a-4d"></a>念息不离是名为安般。<a id="a-4e"></a>守意者欲得止意。<a id="a-4f"></a>在行者新学者。<a id="a-4g"></a>有四种安般守意行。<a id="a-4h"></a>除两恶十六胜。<a id="a-4i"></a>即时自知乃安般守意行令得止意。<a id="a-4j"></a>何等为四种。<a id="a-4k"></a>一为数。<a id="a-4l"></a>二为相随。<a id="a-4m"></a>三为止。<a id="a-4n"></a>四为观。<a id="a-4o"></a>何等为两恶。<a id="a-4p"></a>莫过十息。<a id="a-4q"></a>莫减十数。<a id="a-4r"></a>何等为十六胜。<a id="a-4s"></a>即时自知喘息长。<a id="a-4t"></a>即自知喘息短。<a id="a-4u"></a>即自知喘息动身。<a id="a-4v"></a>即自知喘息微。<a id="a-4w"></a>即自知喘息快。<a id="a-4x"></a>即自知喘息不快。<a id="a-4y"></a>即自知喘息止。<a id="a-4z"></a>即自知喘息不止。<a id="a-50"></a>即自知喘息欢心。<a id="a-51"></a>即自知喘息不欢心。<a id="a-52"></a>即自知内心念万物已去不可复得喘息自知。<a id="a-53"></a>内无所复思喘息自知。<a id="a-54"></a>弃捐所思喘息自知。<a id="a-55"></a>不弃捐所思喘息自知放弃躯命。<a id="a-56"></a>喘息自知。<a id="a-57"></a>不放弃躯命喘息自知。<a id="a-58"></a>是为十六即时自知也。<a id="a-59"></a>问何等为莫过十数莫减十数。<a id="a-5A"></a>报息已尽未数是为过。<a id="a-5B"></a>息未尽便数是为减。<a id="a-5C"></a>失数亦恶不及亦恶。<a id="a-5D"></a>是为两恶。<a id="a-5E"></a>至二息乱为短息。<a id="a-5F"></a>至九息乱为长息。<a id="a-5G"></a>得十息为快息。<a id="a-5H"></a>相随为微。<a id="a-5I"></a>意在长便转意。<a id="a-5J"></a>我何以故念长。<a id="a-5K"></a>意在短即时觉不得令意止。<a id="a-5L"></a>止为着。<a id="a-5M"></a>放弃躯命者谓行息。<a id="a-5N"></a>得道意便放弃躯命。<a id="a-5O"></a>未得道意。<a id="a-5P"></a>常爱身故不放弃躯命也。<a id="a-5Q"></a>息细微为道。<a id="a-5R"></a>长为生死。<a id="a-5S"></a>短息动为生死。<a id="a-5T"></a>长于道为短。<a id="a-5U"></a>何以故。<a id="a-5V"></a>不得道意无知见故为短也。<a id="a-5W"></a>数息为单。<a id="a-5X"></a>相随为复。<a id="a-5Y"></a>止为一意。<a id="a-5Z"></a>观为知意。<a id="a-5a"></a>还为行道。<a id="a-5b"></a>净为入道也。<a id="a-5c"></a>数时为念至十息为持是为外禅。<a id="a-5d"></a>念身不净随空是为内禅也。<a id="a-5e"></a>禅法恶来不受是名为弃。<a id="a-5f"></a>闭口数息随气出入。<a id="a-5g"></a>知气发何所灭何所。<a id="a-5h"></a>意有所念不得数息。<a id="a-5i"></a>有迟疾大小亦不得数。<a id="a-5j"></a>耳闻声乱亦不得数也。<a id="a-5k"></a>数息意在息数为不工。<a id="a-5l"></a>行意在意乃为止。<a id="a-5m"></a>数息意但在息是为不工。<a id="a-5n"></a>当知意所从起气所灭。<a id="a-5o"></a>是乃应数因缘尽便得定意也。<a id="a-5p"></a>守意者念出入息。<a id="a-5q"></a>已念息不生恶故为守意。<a id="a-5r"></a>息见因缘生无因缘灭因缘断息止也。<a id="a-5s"></a>数息为至诚。<a id="a-5t"></a>息不乱为忍辱。<a id="a-5u"></a>数息气微不复觉出入。<a id="a-5v"></a>如是当守一念止也。<a id="a-5w"></a>息在身亦在外。<a id="a-5x"></a>得因缘息生。<a id="a-5y"></a>罪未尽故有息。<a id="a-5z"></a>断因缘息不复生也。</p>
  <p id="a60">数息以为随第二禅。<a id="a-61"></a>何以故。<a id="a-62"></a>用不待念故为随第二禅也。<a id="a-63"></a>数息为不守意。<a id="a-64"></a>念息乃为守意。<a id="a-65"></a>息从外入息未尽息在入意在尽识在数也。<a id="a-66"></a>十息有十意为十绊。<a id="a-67"></a>相随有二意为二绊。<a id="a-68"></a>止为一意为一绊。<a id="a-69"></a>不得息数为恶意不可绊。<a id="a-6A"></a>恶意止乃得数。<a id="a-6B"></a>是为和调可意绊也。<a id="a-6C"></a>已得息弃息。<a id="a-6D"></a>已得相随弃相随。<a id="a-6E"></a>已得止弃止。<a id="a-6F"></a>已得观弃观莫复还莫复还者。<a id="a-6G"></a>莫复数息亦使意意亦使息也有。<a id="a-6H"></a>所念为息使意。<a id="a-6I"></a>无所念为意使息也。<a id="a-6J"></a>息有四事。<a id="a-6K"></a>一为风。<a id="a-6L"></a>二为气。<a id="a-6M"></a>三为息。<a id="a-6N"></a>四为喘。<a id="a-6O"></a>有声为风。<a id="a-6P"></a>无声为气。<a id="a-6Q"></a>出入为息。<a id="a-6R"></a>气出入不尽为喘也。<a id="a-6S"></a>数息断外。<a id="a-6T"></a>相随断内。<a id="a-6U"></a>数从外入为断外亦欲离外因缘。<a id="a-6V"></a>数从中出为欲离内因缘。<a id="a-6W"></a>外为身离。<a id="a-6X"></a>内为意离。<a id="a-6Y"></a>身离意离是为相随。<a id="a-6Z"></a>出入息是为二事也。<a id="a-6a"></a>数息为欲断内外因缘。<a id="a-6b"></a>何等为内外。<a id="a-6c"></a>谓眼耳鼻口身意为内。<a id="a-6d"></a>色声香味细滑念为外也。<a id="a-6e"></a>行息为使意向空。<a id="a-6f"></a>但欲止余意。<a id="a-6g"></a>何以为向空。<a id="a-6h"></a>息中无所为故也。<a id="a-6i"></a>数息意走不。<a id="a-6j"></a>即时觉者。<a id="a-6k"></a>罪重意轻罪。<a id="a-6l"></a>引意去疾故不觉也。<a id="a-6m"></a>行道已得息自厌息意欲转不复欲数如是为得息。<a id="a-6n"></a>相随止观亦尔也。<a id="a-6o"></a>知出入息灭。<a id="a-6p"></a>灭为得息相知生死。<a id="a-6q"></a>不复用为得生死相已得四禅。<a id="a-6r"></a>但念空为种道栽。</p>
  <p id="a6s">行息已得定不复觉气出入便可观。<a id="a-6t"></a>一当观五十五事。<a id="a-6u"></a>二当观身中十二因缘也。<a id="a-6v"></a>问息出入宁有处不报息入时。<a id="a-6w"></a>是其处出息时。<a id="a-6x"></a>是其处数息身坐痛痒思想生死识止不行。<a id="a-6y"></a>是为坐也。<a id="a-6z"></a>念息得道复校计者。<a id="a-70"></a>用息无所知故。<a id="a-71"></a>问念息得道何以为无所知。<a id="a-72"></a>报意知息息不知意是为无所知。<a id="a-73"></a>人不能得校计意。<a id="a-74"></a>便令数息。<a id="a-75"></a>欲令意定。<a id="a-76"></a>虽数息。<a id="a-77"></a>但不生恶。<a id="a-78"></a>无有黠智。<a id="a-79"></a>当何等行得黠慧。<a id="a-7A"></a>从一至十。<a id="a-7B"></a>分别定乱。<a id="a-7C"></a>识对行药。<a id="a-7D"></a>已得定意。<a id="a-7E"></a>便随黠慧。<a id="a-7F"></a>得校计为堕观也。<a id="a-7G"></a>问何等为数。<a id="a-7H"></a>报数者谓事。<a id="a-7I"></a>譬如人有事更求是为数罪。<a id="a-7J"></a>道人数福。<a id="a-7K"></a>何以故正为十。<a id="a-7L"></a>一意起为一。<a id="a-7M"></a>二意起为二。<a id="a-7N"></a>数终于十。<a id="a-7O"></a>至十为竟。<a id="a-7P"></a>故言十数为福。<a id="a-7Q"></a>复有罪者用不能坏息故为罪。<a id="a-7R"></a>亦谓意生死不灭堕世间已不断世间事为罪也。<a id="a-7S"></a>六情为六事痛痒思想生死识。<a id="a-7T"></a>合为十事。<a id="a-7U"></a>应内十息。<a id="a-7V"></a>杀盗淫两舌恶口妄言绮语嫉妒嗔恚痴。<a id="a-7W"></a>应外十息。<a id="a-7X"></a>谓止不行也。</p>
  <p id="a7Y">问何等为十六事。<a id="a-7Z"></a>报十事者。<a id="a-7a"></a>谓数至十六者。<a id="a-7b"></a>谓数相随止观还净。<a id="a-7c"></a>是为十六事为行不离为随道也。<a id="a-7d"></a>问数息念风为随色何以应道。<a id="a-7e"></a>报行意在数不念色气尽便灭。<a id="a-7f"></a>堕非常知非常为道也。<a id="a-7g"></a>道人欲得道。<a id="a-7h"></a>要当知坐行二事。<a id="a-7i"></a>一者为坐。<a id="a-7j"></a>二者为行。<a id="a-7k"></a>问坐与行。<a id="a-7l"></a>为同不同报。<a id="a-7m"></a>有时同有时不同。<a id="a-7n"></a>数息相随止观还净。<a id="a-7o"></a>此六事。<a id="a-7p"></a>有时为坐。<a id="a-7q"></a>有时为行。<a id="a-7r"></a>何以故。<a id="a-7s"></a>数息意定。<a id="a-7t"></a>是为坐。<a id="a-7u"></a>意随法。<a id="a-7v"></a>是为行。<a id="a-7w"></a>已起意不离为行。<a id="a-7x"></a>亦为坐也。<a id="a-7y"></a>坐禅法。<a id="a-7z"></a>一不数。<a id="a-80"></a>二二不数一一数二者。<a id="a-81"></a>谓数一息未竟便言二是为一数二如是为过精进二数一者。<a id="a-82"></a>谓息已入二甫言一是为二数一如是为不及精进。<a id="a-83"></a>从三至四五至六七至八九至十。<a id="a-84"></a>各自有分部。<a id="a-85"></a>当分别所属。<a id="a-86"></a>在一数一。<a id="a-87"></a>在二数二。<a id="a-88"></a>是为法行便堕精进也。<a id="a-89"></a>有三坐堕道。<a id="a-8A"></a>一为数息坐。<a id="a-8B"></a>二为诵经坐。<a id="a-8C"></a>三为闻经喜坐。<a id="a-8D"></a>是为三也。<a id="a-8E"></a>坐有三品。<a id="a-8F"></a>一为味合坐。<a id="a-8G"></a>二为净坐。<a id="a-8H"></a>三为无有结坐。<a id="a-8I"></a>何等为味合坐。<a id="a-8J"></a>谓意着行不离。<a id="a-8K"></a>是为味合坐。<a id="a-8L"></a>何谓为净坐。<a id="a-8M"></a>谓不念为净坐。<a id="a-8N"></a>何等为无有结坐。<a id="a-8O"></a>谓结已尽为无有结坐也。<a id="a-8P"></a>息有三辈。<a id="a-8Q"></a>一为杂息。<a id="a-8R"></a>二为净息。<a id="a-8S"></a>三为道息。<a id="a-8T"></a>不行道。<a id="a-8U"></a>是为杂息。<a id="a-8V"></a>数至十息不乱。<a id="a-8W"></a>是为净息。<a id="a-8X"></a>已得道。<a id="a-8Y"></a>是为道息也。<a id="a-8Z"></a>息有三辈。<a id="a-8a"></a>有大息。<a id="a-8b"></a>有中息有微息。<a id="a-8c"></a>口有所语。<a id="a-8d"></a>谓大息止念道。<a id="a-8e"></a>中息止得四禅。<a id="a-8f"></a>微息止也。</p>
  <p id="a8g">问佛何以教人数息守意报。<a id="a-8h"></a>有四因缘。<a id="a-8i"></a>一者用不欲痛故。<a id="a-8j"></a>二者用避乱意故。<a id="a-8k"></a>三者用闭因缘。<a id="a-8l"></a>不欲与生死会故。<a id="a-8m"></a>四者用欲得泥洹道故也。<a id="a-8n"></a>譬喻说日无光明者有四因缘。<a id="a-8o"></a>一者用有云故。<a id="a-8p"></a>二者用有尘故。<a id="a-8q"></a>三者用有大风故。<a id="a-8r"></a>四者用有烟故。<a id="a-8s"></a>数息不得亦有四因缘。<a id="a-8t"></a>一者用念生死校计故。<a id="a-8u"></a>二者用饮食多故。<a id="a-8v"></a>三者用疲极故。<a id="a-8w"></a>四者用坐不得更罪地故。<a id="a-8x"></a>此四事来皆有相。<a id="a-8y"></a>坐数息忽念他事失息意。<a id="a-8z"></a>是为念校计相。<a id="a-90"></a>骨节尽痛。<a id="a-91"></a>不能久坐。<a id="a-92"></a>是为食多相。<a id="a-93"></a>身重意瞪瞢。<a id="a-94"></a>但欲睡眠。<a id="a-95"></a>是为疲极相。<a id="a-96"></a>四面坐不得一息。<a id="a-97"></a>是为罪地相。<a id="a-98"></a>以知罪当经行。<a id="a-99"></a>若读经文坐。<a id="a-9A"></a>意不习罪。<a id="a-9B"></a>亦祸消也。<a id="a-9C"></a>道人行道当念本。<a id="a-9D"></a>何等为本。<a id="a-9E"></a>谓心意识是为本。<a id="a-9F"></a>是三事皆不见。<a id="a-9G"></a>已生便灭。<a id="a-9H"></a>本意不复生。<a id="a-9I"></a>得是意为道。<a id="a-9J"></a>意本意已灭无为痛更因缘生便断也。<a id="a-9K"></a>定意日胜。<a id="a-9L"></a>日胜为定意。<a id="a-9M"></a>有时从息得定意。<a id="a-9N"></a>有时从相随得定意。<a id="a-9O"></a>有时从止得定意。<a id="a-9P"></a>有时从观得定意。<a id="a-9Q"></a>随得定因缘直行也。<a id="a-9R"></a>行息亦堕贪。<a id="a-9S"></a>何以故。<a id="a-9T"></a>意以定便喜故。<a id="a-9U"></a>便当计出息入息念灭时。<a id="a-9V"></a>息生身生息灭身灭。<a id="a-9W"></a>尚未脱生死苦。<a id="a-9X"></a>何以故。<a id="a-9Y"></a>喜已计如是便贪止也。<a id="a-9Z"></a>数息欲疾。<a id="a-9a"></a>相随欲迟。<a id="a-9b"></a>有时数息当安徐。<a id="a-9c"></a>相随时当为疾。<a id="a-9d"></a>何以故。<a id="a-9e"></a>数息意不乱当安徐。<a id="a-9f"></a>数乱当为疾。<a id="a-9g"></a>相随亦同如是也。<a id="a-9h"></a>第一数亦相随所念异。<a id="a-9i"></a>虽数息当知气出入意着在数也。<a id="a-9j"></a>数息复行相随。<a id="a-9k"></a>止观者。<a id="a-9l"></a>谓不得息前世有习。<a id="a-9m"></a>在相随止观。<a id="a-9n"></a>虽得相随。<a id="a-9o"></a>止观当还从数息起也。<a id="a-9p"></a>数息意不离是为法离。<a id="a-9q"></a>为非法数息意不随罪。<a id="a-9r"></a>意在世间便堕罪也。<a id="a-9s"></a>数息为不欲乱意故。<a id="a-9t"></a>意以不乱复行相随者。<a id="a-9u"></a>证上次意知为止。<a id="a-9v"></a>止与观同。<a id="a-9w"></a>还与净同也。<a id="a-9x"></a>行道得微意当倒意者。<a id="a-9y"></a>谓当更数息。<a id="a-9z"></a>若读经已。<a id="a-A0"></a>乃复行禅微意者。<a id="a-A1"></a>谓不数息及行相随也。</p>
  <p id="aA2">佛有六洁意。<a id="a-A3"></a>谓数息相随止观还净。<a id="a-A4"></a>是六事能制无形也。<a id="a-A5"></a>息亦是意亦非意。<a id="a-A6"></a>何以故。<a id="a-A7"></a>数时意在息为是。<a id="a-A8"></a>不数时意息各自行。<a id="a-A9"></a>是为非意。<a id="a-AA"></a>从息生意已。<a id="a-AB"></a>止无有意也。<a id="a-AC"></a>人不使意意使人。<a id="a-AD"></a>使意者。<a id="a-AE"></a>谓数息相随止观还净。<a id="a-AF"></a>念三十七品经。<a id="a-AG"></a>是为使意。<a id="a-AH"></a>人不行道贪求随欲。<a id="a-AI"></a>是为意使人也。<a id="a-AJ"></a>息有垢息垢不去不得息。<a id="a-AK"></a>何等为息垢。<a id="a-AL"></a>谓三冥中最剧者。<a id="a-AM"></a>是为息垢。<a id="a-AN"></a>何等为三冥。<a id="a-AO"></a>谓三毒起时身中正冥故言三冥。<a id="a-AP"></a>三毒者。<a id="a-AQ"></a>一为贪淫。<a id="a-AR"></a>二为嗔恚。<a id="a-AS"></a>三为愚痴。<a id="a-AT"></a>人皆坐是三事死故言毒也。<a id="a-AU"></a>数息时意在数息未数时有三意。<a id="a-AV"></a>有善意有恶意有不善不恶意。<a id="a-AW"></a>欲知人得息相者。<a id="a-AX"></a>当观万物及诸好色。<a id="a-AY"></a>意不复着是为得息。<a id="a-AZ"></a>相意复着。<a id="a-Aa"></a>是为未得当更精进。<a id="a-Ab"></a>行家中意欲尽者。<a id="a-Ac"></a>谓六情为意家贪爱万物。<a id="a-Ad"></a>皆为意家也相随者。<a id="a-Ae"></a>谓行善法从是得脱。<a id="a-Af"></a>当与相随。<a id="a-Ag"></a>亦谓不随五阴六入。<a id="a-Ah"></a>息与意相随也。</p>
  <p id="aAi">问第三止。<a id="a-Aj"></a>何以故。<a id="a-Ak"></a>止在鼻头。<a id="a-Al"></a>报用数息相随止观还净。<a id="a-Am"></a>皆从鼻出入。<a id="a-An"></a>意习故处亦为易识。<a id="a-Ao"></a>以是故着鼻头也。<a id="a-Ap"></a>恶意来者断为禅。<a id="a-Aq"></a>有时在鼻头止。<a id="a-Ar"></a>有时在心中止。<a id="a-As"></a>在所著为止。<a id="a-At"></a>邪来乱人意。<a id="a-Au"></a>直观一事。<a id="a-Av"></a>诸恶来心不当动。<a id="a-Aw"></a>心为不畏之哉也。<a id="a-Ax"></a>止有四。<a id="a-Ay"></a>一为数止。<a id="a-Az"></a>二为相随止。<a id="a-B0"></a>三为鼻头止。<a id="a-B1"></a>四为息心止。<a id="a-B2"></a>止者谓五乐六入当制止之也。</p>
  <p id="aB3">入息至尽鼻头止。<a id="a-B4"></a>谓恶不复入至鼻头止。<a id="a-B5"></a>出息至尽着鼻头。<a id="a-B6"></a>谓意不复离身行向恶故着鼻头。<a id="a-B7"></a>亦谓息初入时。<a id="a-B8"></a>便一念向不复转。<a id="a-B9"></a>息出入亦不复觉。<a id="a-BA"></a>是为止也。<a id="a-BB"></a>止者如如出息入息觉知前意出。<a id="a-BC"></a>不觉后意出。<a id="a-BD"></a>觉前意为意相观。<a id="a-BE"></a>便察出入息见败。<a id="a-BF"></a>便受相畏生死便却意。<a id="a-BG"></a>便随道意相也。<a id="a-BH"></a>莫为相随者。<a id="a-BI"></a>但念着鼻头。<a id="a-BJ"></a>五阴因缘不复念。<a id="a-BK"></a>罪断意灭亦不喘息。<a id="a-BL"></a>是为止也。<a id="a-BM"></a>莫为相随者。<a id="a-BN"></a>谓莫复意念出入。<a id="a-BO"></a>随五阴因缘。<a id="a-BP"></a>不复喘息也。</p>
  <p id="aBQ">第四观者。<a id="a-BR"></a>观息败时与观身体异息。<a id="a-BS"></a>见因缘生无因缘灭也。<a id="a-BT"></a>心意受相者。<a id="a-BU"></a>谓意欲有所得。<a id="a-BV"></a>心计因缘会当复灭。<a id="a-BW"></a>便断所欲不复向。<a id="a-BX"></a>是为心意受相也。<a id="a-BY"></a>以识因缘为俱相观者。<a id="a-BZ"></a>谓识知五阴因缘。<a id="a-Ba"></a>出息亦观入息亦观。<a id="a-Bb"></a>观者谓观五阴。<a id="a-Bc"></a>是为俱观。<a id="a-Bd"></a>亦应意意相观。<a id="a-Be"></a>为两因缘。<a id="a-Bf"></a>在内断恶念道也。<a id="a-Bg"></a>观出息异入息异者。<a id="a-Bh"></a>谓出息为生死阴。<a id="a-Bi"></a>入息为思想阴。<a id="a-Bj"></a>有时出息为痛痒阴。<a id="a-Bk"></a>入息为识阴。<a id="a-Bl"></a>随因缘起便受阴。<a id="a-Bm"></a>意所向无有常用。<a id="a-Bn"></a>是故为异。<a id="a-Bo"></a>道人当分别知是。<a id="a-Bp"></a>亦谓出息灭入息生。<a id="a-Bq"></a>入息灭出息生也。<a id="a-Br"></a>无有故者。<a id="a-Bs"></a>谓人意及万物意起已灭。<a id="a-Bt"></a>物生复死。<a id="a-Bu"></a>是为无有故也。<a id="a-Bv"></a>非出息是入息。<a id="a-Bw"></a>非入息是出息。<a id="a-Bx"></a>非谓出息时意不念入息。<a id="a-By"></a>入息时意不念出息。<a id="a-Bz"></a>所念异故言非也。<a id="a-C0"></a>中信者。<a id="a-C1"></a>谓入道中见道因缘信道。<a id="a-C2"></a>是为中信也。</p>
  <p id="aC3">第五还弃结者。<a id="a-C4"></a>谓弃身七恶。<a id="a-C5"></a>第六净弃结者为弃意三恶。<a id="a-C6"></a>是名为还。<a id="a-C7"></a>还者为意不复起恶。<a id="a-C8"></a>恶者是为不还也。<a id="a-C9"></a>还身者。<a id="a-CA"></a>谓还恶得第五还尚有身亦无身。<a id="a-CB"></a>何以故。<a id="a-CC"></a>有意有身无意无身。<a id="a-CD"></a>意为人种。<a id="a-CE"></a>是名为还。<a id="a-CF"></a>还者谓意不复起恶。<a id="a-CG"></a>起恶者是为不还。<a id="a-CH"></a>亦谓前助身后助意。<a id="a-CI"></a>不杀盗淫两舌恶口妄言绮语。<a id="a-CJ"></a>是为助身。<a id="a-CK"></a>不嫉嗔恚痴。<a id="a-CL"></a>是为助意也。<a id="a-CM"></a>还五阴者。<a id="a-CN"></a>譬如买金得石便弃捐地不用。<a id="a-CO"></a>人皆贪爱五阴得苦痛。<a id="a-CP"></a>便不欲是为还五阴也。<a id="a-CQ"></a>何等为便见灭尽处。<a id="a-CR"></a>谓无所有是为灭处。<a id="a-CS"></a>问已无所有。<a id="a-CT"></a>何以故。<a id="a-CU"></a>为处者无所有处有四处。<a id="a-CV"></a>一者飞鸟以空中为处。<a id="a-CW"></a>二者罗汉以泥洹为处。<a id="a-CX"></a>三者道以无有为处。<a id="a-CY"></a>四者法在观处也。<a id="a-CZ"></a>出息入息受五阴相者。<a id="a-Ca"></a>谓意邪念疾转还正以生觉断。<a id="a-Cb"></a>为受五阴相。<a id="a-Cc"></a>言受者。<a id="a-Cd"></a>谓受不受相也。<a id="a-Ce"></a>以受五阴相。<a id="a-Cf"></a>知起何所灭何所。<a id="a-Cg"></a>灭者为受十二因缘人。<a id="a-Ch"></a>从十二因缘生。<a id="a-Ci"></a>亦从十二因缘死。<a id="a-Cj"></a>不念者为不念五阴也。<a id="a-Ck"></a>知起何所灭何所。<a id="a-Cl"></a>谓善恶因缘起便复灭。<a id="a-Cm"></a>亦谓身亦谓气生灭。<a id="a-Cn"></a>念便生不念便死。<a id="a-Co"></a>意与身同等。<a id="a-Cp"></a>是为断生死道。<a id="a-Cq"></a>在是生死间。<a id="a-Cr"></a>一切恶事皆从意来也。<a id="a-Cs"></a>今不为前前不为今者。<a id="a-Ct"></a>谓前所念已灭。<a id="a-Cu"></a>今念非前念。<a id="a-Cv"></a>亦谓前世所作今世所作各自得福。<a id="a-Cw"></a>亦谓今所行善非前所行恶。<a id="a-Cx"></a>亦谓今息非前息。<a id="a-Cy"></a>前息非今息也。<a id="a-Cz"></a>为生死分别者。<a id="a-D0"></a>为意念生即生念灭即灭。<a id="a-D1"></a>故言生死。<a id="a-D2"></a>当分别万物及身。<a id="a-D3"></a>过去未来福为索尽。<a id="a-D4"></a>何以故。<a id="a-D5"></a>尽以生便灭灭便尽。<a id="a-D6"></a>已知尽当尽力求也。<a id="a-D7"></a>视上头无所从来者。<a id="a-D8"></a>谓人无所从来意起为人。<a id="a-D9"></a>亦谓人不自作来者。<a id="a-DA"></a>为有所从来。<a id="a-DB"></a>人自作自得是为无所从来也。<a id="a-DC"></a>生死当分别者。<a id="a-DD"></a>谓知分别五阴。<a id="a-DE"></a>亦谓知分别意生死人意为常。<a id="a-DF"></a>知无有常亦为分别也。<a id="a-DG"></a>后视无处所者。<a id="a-DH"></a>为今现在。<a id="a-DI"></a>不见罪人在生死会。<a id="a-DJ"></a>当得无有脱于罪故。<a id="a-DK"></a>言后视无有处所。<a id="a-DL"></a>未得道迹。<a id="a-DM"></a>不得中命尽。<a id="a-DN"></a>谓已得十五意不得中死。<a id="a-DO"></a>要当得十五意便堕道。<a id="a-DP"></a>亦转上至阿罗汉也。<a id="a-DQ"></a>中得道亦不得中命尽。<a id="a-DR"></a>为息意身凡三事。<a id="a-DS"></a>谓善恶意要当得道迹亦复中坏。<a id="a-DT"></a>息死复生。<a id="a-DU"></a>善意起复灭。<a id="a-DV"></a>身亦不得中死也。<a id="a-DW"></a>何等为净。<a id="a-DX"></a>谓诸所贪欲为不净。<a id="a-DY"></a>除去贪欲是为净。<a id="a-DZ"></a>何等为五阴相。<a id="a-Da"></a>譬喻火为阴薪为相也。<a id="a-Db"></a>从息至净是皆为观。<a id="a-Dc"></a>谓观身相随止观还净本为无有。<a id="a-Dd"></a>内意数息外意断恶因缘。<a id="a-De"></a>是为二意也。<a id="a-Df"></a>问何以故。<a id="a-Dg"></a>不先内外观身体。<a id="a-Dh"></a>反先数息相随止观还净。<a id="a-Di"></a>报用意不净故。<a id="a-Dj"></a>不见身意已净。<a id="a-Dk"></a>便悉见身内外道。<a id="a-Dl"></a>行有十九。<a id="a-Dm"></a>行用人有十九病故。<a id="a-Dn"></a>亦有十九药。<a id="a-Do"></a>观身念恶露。<a id="a-Dp"></a>是为止贪淫药。<a id="a-Dq"></a>念四等心。<a id="a-Dr"></a>是为止嗔恚药。<a id="a-Ds"></a>自计本何因缘有。<a id="a-Dt"></a>是为止愚痴药。<a id="a-Du"></a>安般守意。<a id="a-Dv"></a>是为多念药也。<a id="a-Dw"></a>内外自观身体。<a id="a-Dx"></a>何等为身。<a id="a-Dy"></a>何等为体。<a id="a-Dz"></a>骨肉为身。<a id="a-E0"></a>六情合为体也。<a id="a-E1"></a>何等为六情。<a id="a-E2"></a>谓眼合色耳受声鼻向香口欲味细滑为身衰意为种栽为痴。<a id="a-E3"></a>为有生物也。<a id="a-E4"></a>内外身体所以重出者何。<a id="a-E5"></a>谓人贪求有大小有前后。<a id="a-E6"></a>谓所欲得当分别观。<a id="a-E7"></a>观者见为念。<a id="a-E8"></a>念因见观者为知也。<a id="a-E9"></a>身体止者。<a id="a-EA"></a>坐念起起念意不离。<a id="a-EB"></a>在所行意所著为识。<a id="a-EC"></a>是为身观止也。<a id="a-ED"></a>出息入息念灭时。<a id="a-EE"></a>何等为念灭时。<a id="a-EF"></a>谓念出入气尽时。<a id="a-EG"></a>意息灭出息入息念灭时。<a id="a-EH"></a>譬如画空中无有。<a id="a-EI"></a>处生死意道意俱尔也。<a id="a-EJ"></a>出息入息念灭时。<a id="a-EK"></a>亦不说息意息说。<a id="a-EL"></a>灭时出息入息念灭时。<a id="a-EM"></a>物从因缘生。<a id="a-EN"></a>断本为灭时也。<a id="a-EO"></a>内外痛痒见观者。<a id="a-EP"></a>为见痛痒所从起。<a id="a-EQ"></a>便观是为见观也。<a id="a-ER"></a>内外痛痒者。<a id="a-ES"></a>谓外好物为外痒。<a id="a-ET"></a>外恶物为外痛。<a id="a-EU"></a>内可意为内痒内不可意为内痛。<a id="a-EV"></a>在内为内法。<a id="a-EW"></a>在外因缘为外法。<a id="a-EX"></a>亦谓目为内色为外。<a id="a-EY"></a>耳为内声为外。<a id="a-EZ"></a>鼻为内香为外。<a id="a-Ea"></a>口为内味为外。<a id="a-Eb"></a>心为内念为外。<a id="a-Ec"></a>见好细滑意欲得是为痒。<a id="a-Ed"></a>见粗恶意不用是为痛。<a id="a-Ee"></a>俱堕罪也。<a id="a-Ef"></a>痛痒观止者。<a id="a-Eg"></a>若人臂痛意不作痛。<a id="a-Eh"></a>反念他一切身痛如是。<a id="a-Ei"></a>以意不在痛为止痛。<a id="a-Ej"></a>亦可念亦不可念。<a id="a-Ek"></a>念痛无所著。<a id="a-El"></a>自爱身当观他人身。<a id="a-Em"></a>意爱他人身当自观身亦为止也。</p>
  <p id="aEn">内外痛痒所以重出者何。<a id="a-Eo"></a>谓人见色爱有薄厚。<a id="a-Ep"></a>其意不等观。<a id="a-Eq"></a>多与少异故。<a id="a-Er"></a>重分别观道。<a id="a-Es"></a>当内观有痴。<a id="a-Et"></a>当外观以自证也。<a id="a-Eu"></a>身心痛痒各自异。<a id="a-Ev"></a>得寒热刀杖痛极。<a id="a-Ew"></a>是为身痛。<a id="a-Ex"></a>得美饭载车好衣身诸所便。<a id="a-Ey"></a>是为身痒。<a id="a-Ez"></a>心痛者。<a id="a-F0"></a>身自忧复忧他人及万事。<a id="a-F1"></a>是为心痛。<a id="a-F2"></a>心得所好及诸欢喜。<a id="a-F3"></a>是为心痒也。<a id="a-F4"></a>意相观者有两因缘。<a id="a-F5"></a>在内断恶念道。<a id="a-F6"></a>一者谓五乐六衰当制断之。<a id="a-F7"></a>观者自观身。<a id="a-F8"></a>身不知粗细。<a id="a-F9"></a>以得乃觉是为意意相观。<a id="a-FA"></a>意意相观息亦是意。<a id="a-FB"></a>数亦是意。<a id="a-FC"></a>数时观息为意意相观也。<a id="a-FD"></a>意观止者。<a id="a-FE"></a>欲淫制不为欲嗔恚制不怒欲痴制不作欲贪制不求诸恶事一切不向。<a id="a-FF"></a>是为观止。<a id="a-FG"></a>亦谓以知三十七品经。<a id="a-FH"></a>常念不离为止也。<a id="a-FI"></a>出息入息尽定便观者。<a id="a-FJ"></a>尽谓罪尽。<a id="a-FK"></a>定谓息止意。<a id="a-FL"></a>定观者谓观止还净也。<a id="a-FM"></a>尽止者谓我能说是晓是遍更是。<a id="a-FN"></a>是为尽止也。<a id="a-FO"></a>所起息若布施作福一切善法。<a id="a-FP"></a>已起便灭更意念耶。<a id="a-FQ"></a>向习罪行亦无数。<a id="a-FR"></a>古世今世意不如是相随。<a id="a-FS"></a>他人亦尔。<a id="a-FT"></a>已知觉当断已断。<a id="a-FU"></a>为内外意意观止也。<a id="a-FV"></a>内外法法者。<a id="a-FW"></a>内法谓身。<a id="a-FX"></a>外法谓他人。<a id="a-FY"></a>有持戒法有不持戒法。<a id="a-FZ"></a>是为内外法法也。<a id="a-Fa"></a>内法谓行黠不离三十七品经。<a id="a-Fb"></a>一切余事意不堕中。<a id="a-Fc"></a>行道得道。<a id="a-Fd"></a>是为内法。<a id="a-Fe"></a>外法谓堕生死谓生死行。<a id="a-Ff"></a>便得生死不脱一切当断已断。<a id="a-Fg"></a>为内外法观止也。<a id="a-Fh"></a>法观止者。<a id="a-Fi"></a>一切人皆自身为身。<a id="a-Fj"></a>谛校计非我身。<a id="a-Fk"></a>何以故。<a id="a-Fl"></a>有眼有色。<a id="a-Fm"></a>眼亦非身色亦非身。<a id="a-Fn"></a>何以故。<a id="a-Fo"></a>人已死有眼无所见。<a id="a-Fp"></a>亦有色无所应。<a id="a-Fq"></a>身如是但有识亦非身。<a id="a-Fr"></a>何以故。<a id="a-Fs"></a>识无有形。<a id="a-Ft"></a>亦无所轻止。<a id="a-Fu"></a>如是计眼耳鼻舌身意亦尔。<a id="a-Fv"></a>得是计为法观止。<a id="a-Fw"></a>亦谓不念恶为止。<a id="a-Fx"></a>念恶为不止。<a id="a-Fy"></a>何以故。<a id="a-Fz"></a>意行故也。</p>
 </body>
</html>