<!doctype html>
<html id="z3IBUVLcv" data-ver="145">
 <head>
  <meta charset="utf-8">
  <meta author="安世高">
  <meta library="龙藏">
  <meta catalog="小乘单译经">
  <meta period="后汉">
 </head>
 <body>
  <h1 id="a1">佛说大安般守意经序</h1>
  <p id="a2">吴康僧会撰</p>
  <p id="a3">夫安般者。<a id="a-4"></a>诸佛之大乘。<a id="a-5"></a>以济众生之漂流也。<a id="a-6"></a>其事有六以治六情。<a id="a-7"></a>情有内外。<a id="a-8"></a>眼耳鼻舌身心谓之内矣。<a id="a-9"></a>色声香味细滑邪念谓之外也。<a id="a-A"></a>经曰诸海十二事。<a id="a-B"></a>谓内外六情之受邪行。<a id="a-C"></a>犹海受流。<a id="a-D"></a>饿夫梦饭盖无满足也。<a id="a-E"></a>心之溢荡无微不浃。<a id="a-F"></a>恍惚仿佛出入无间。<a id="a-G"></a>视之无形听之无声。<a id="a-H"></a>逆之无前寻之无后。<a id="a-I"></a>深微细妙形无丝发。<a id="a-J"></a>梵释仙圣所不能照明默种于此化生乎。<a id="a-K"></a>彼非凡所睹。<a id="a-L"></a>谓之阴也。<a id="a-M"></a>犹以晦曀种夫深芬闿手覆种。<a id="a-N"></a>孳有万亿。<a id="a-O"></a>旁人不睹其形。<a id="a-P"></a>种家不知其数也。<a id="a-Q"></a>一朽乎下万生乎上。<a id="a-R"></a>弹指之间心九百六十转。<a id="a-S"></a>一日一夕十三亿意。<a id="a-T"></a>意有一身心不自知。<a id="a-U"></a>犹彼种夫也。<a id="a-V"></a>是以行寂。<a id="a-W"></a>系意着息数一至十。<a id="a-X"></a>十数不误意定在之。<a id="a-Y"></a>小定三日。<a id="a-Z"></a>大定七日。<a id="a-a"></a>寂无他念怕然若死。<a id="a-b"></a>谓之一禅。<a id="a-c"></a>禅弃也。<a id="a-d"></a>弃十三亿秽念之意。<a id="a-e"></a>已获数定转念着随蠲除其八。<a id="a-f"></a>正有二意。<a id="a-g"></a>意定在随。<a id="a-h"></a>由在数矣。<a id="a-i"></a>垢浊消灭心稍清净。<a id="a-j"></a>谓之二禅也。<a id="a-k"></a>又除其一注意鼻头。<a id="a-l"></a>谓之止也。<a id="a-m"></a>得止之行。<a id="a-n"></a>三毒四走五阴六冥诸秽灭矣。<a id="a-o"></a>煚然心明踰明月珠。<a id="a-p"></a>淫邪污心。<a id="a-q"></a>犹镜处泥秽垢污焉。<a id="a-r"></a>偃以照天覆以临土。<a id="a-s"></a>聪睿圣达万土临照。<a id="a-t"></a>虽有天地之大靡一夫而能睹。<a id="a-u"></a>所以然者由其垢浊。<a id="a-v"></a>众垢污心有踰彼镜矣。<a id="a-w"></a>若得良师刬刮莹磨。<a id="a-x"></a>薄尘微曀荡使无余。<a id="a-y"></a>举之以照。<a id="a-z"></a>毛发面理无微不察。<a id="a-10"></a>垢退明存使其然矣。<a id="a-11"></a>情溢意散念万不识一矣。<a id="a-12"></a>犹若于市驰心放听广采众音。<a id="a-13"></a>退宴在思不识一夫之言。<a id="a-14"></a>心逸意散浊翳其聪也。<a id="a-15"></a>若自闲处。<a id="a-16"></a>心思寂寞。<a id="a-17"></a>志无邪欲。<a id="a-18"></a>侧耳靖听。<a id="a-19"></a>万句不失。<a id="a-1A"></a>片言斯着。<a id="a-1B"></a>心靖意清之所由也。<a id="a-1C"></a>行寂止意悬之鼻头。<a id="a-1D"></a>谓之三禅也。<a id="a-1E"></a>还观其身。<a id="a-1F"></a>自头至足反覆微察内体污露。<a id="a-1G"></a>森楚毛竖犹睹脓涕。<a id="a-1H"></a>于斯具照天地人物。<a id="a-1I"></a>其盛若衰无存不亡。<a id="a-1J"></a>信佛三宝。<a id="a-1K"></a>众冥皆明。<a id="a-1L"></a>谓之四禅也。<a id="a-1M"></a>摄心还念诸阴皆灭。<a id="a-1N"></a>谓之还也。<a id="a-1O"></a>秽欲寂尽其心无想。<a id="a-1P"></a>谓之净也。<a id="a-1Q"></a>得安般行者厥心即明。<a id="a-1R"></a>举明所观无幽不睹。<a id="a-1S"></a>往无数劫方来之事。<a id="a-1T"></a>人物所更现在诸刹。<a id="a-1U"></a>其中所有世尊法化弟子诵习。<a id="a-1V"></a>无遐不见无声不闻。<a id="a-1W"></a>恍惚仿佛存亡自由。<a id="a-1X"></a>大弥八极细贯毛厘。<a id="a-1Y"></a>制天地住寿命。<a id="a-1Z"></a>猛神德坏天兵。<a id="a-1a"></a>动三千移诸刹。<a id="a-1b"></a>八不思议非梵所测。<a id="a-1c"></a>神德无限六行之由也。<a id="a-1d"></a>世尊初欲说斯经时。<a id="a-1e"></a>大于震动人天易色。<a id="a-1f"></a>三日安般无能质者。<a id="a-1g"></a>于是世尊化为两身。<a id="a-1h"></a>一曰何等。<a id="a-1i"></a>一尊主。<a id="a-1j"></a>演于斯义出矣。<a id="a-1k"></a>大士上人六双十二辈靡不执行。<a id="a-1l"></a>有菩萨名安清字世高。<a id="a-1m"></a>安息王嫡后之子。<a id="a-1n"></a>让国与叔驰避本土。<a id="a-1o"></a>翔而后集遂处京师。<a id="a-1p"></a>其为人也。<a id="a-1q"></a>博学多识。<a id="a-1r"></a>贯综神摸。<a id="a-1s"></a>七正盈缩。<a id="a-1t"></a>风气吉凶。<a id="a-1u"></a>山崩地动。<a id="a-1v"></a>针[血*永]诸术。<a id="a-1w"></a>睹色知病。<a id="a-1x"></a>鸟兽鸣啼无音不照。<a id="a-1y"></a>怀二仪之弘。<a id="a-1z"></a>仁愍黎庶之顽闇。<a id="a-20"></a>先挑其耳却启其目。<a id="a-21"></a>欲之视明听聪也。<a id="a-22"></a>徐乃陈演正真之六度。<a id="a-23"></a>译安般之秘奥。<a id="a-24"></a>学者尘兴靡不去秽浊之操就。<a id="a-25"></a>清白之德者也。<a id="a-26"></a>余生末踪始能负薪。<a id="a-27"></a>考妣殂落三师凋丧。<a id="a-28"></a>仰瞻云日悲无质受。<a id="a-29"></a>眷言顾之潜然出涕。<a id="a-2A"></a>宿祚未没会见南阳韩林颖川皮业会稽陈慧。<a id="a-2B"></a>此三贤者。<a id="a-2C"></a>信道笃密执德弘正。<a id="a-2D"></a>烝烝进进志道不倦。<a id="a-2E"></a>余从之请问。<a id="a-2F"></a>规同矩合义无乖异。<a id="a-2G"></a>陈慧注义余助斟酌。<a id="a-2H"></a>非师所传不敢自由也。<a id="a-2I"></a>言多鄙拙不究佛意。<a id="a-2J"></a>明哲众贤愿共临察。<a id="a-2K"></a>义有疣腨加圣删定共显神融矣。</p>
 </body>
</html>