<!doctype html>
<html id="z3IBUW8d6" data-ver="1493">
 <head>
  <meta charset="utf-8">
  <meta author="康孟祥">
  <meta library="龙藏">
  <meta catalog="小乘单译经">
  <meta period="后汉">
 </head>
 <body>
  <h1 id="a1">佛说兴起行经卷上(一名严诚宿缘经)</h1>
  <p id="a3"></p>
  <p id="a4">闻如是一时　　佛在摩竭国</p>
  <p id="a5">普为众生故　　止于竹园中</p>
  <p id="a6">佛语诸比丘　　及神足罗汉</p>
  <p id="a7">各赍所乞食　　共至阿耨泉</p>
  <p id="a8">路由五姓国　　将诸比丘众</p>
  <p id="a9">于中共乞食　　比丘五百人</p>
  <p id="aA">以神足飞下　　比丘僧围绕</p>
  <p id="aB">到阿耨大泉　　世尊坐其中</p>
  <p id="aC">世尊食已讫　　诸比丘故食</p>
  <p id="aD">当于饭食时　　地为大震动</p>
  <p id="aE">比丘问世尊　　此地何为动</p>
  <p id="aF">世尊便为说　　愍此众生动</p>
  <p id="aG">地狱有罪人　　极行众逆恶</p>
  <p id="aH">鬼神有千人　　斫其两大肋</p>
  <p id="aI">须臾不休息　　斧斤皆烧赤</p>
  <p id="aJ">斫满正千岁　　力极乃得断</p>
  <p id="aK">问作何等罪　　乃致此苦痛</p>
  <p id="aL">此肋大尔许　　使地为震动</p>
  <p id="aM">此本世间人　　恒喜淫他妻</p>
  <p id="aN">坐贪色欲故　　又杀清信士</p>
  <p id="aO">以是宿缘故　　致得此大身</p>
  <p id="aP">鬼神有千人　　恒斫此两肋</p>
  <p id="aQ">世尊说如是　　佛问诸四道</p>
  <p id="aR">汝等作何缘　　各各可自说</p>
  <p id="aS">神通大弟子　　能继转法轮</p>
  <p id="aT">智慧舍利弗　　起问于世尊</p>
  <p id="aU">世尊无双比　　无事不见闻</p>
  <p id="aV">世尊先自说　　宿世诸因缘</p>
  <p id="aW">孙陀生恶谤　　望得其敬事</p>
  <p id="aX">无故诽谤尊　　此是何因缘</p>
  <p id="aY">坐奢弥跋提　　此五百比丘</p>
  <p id="aZ">无故相诽谤　　此是何因缘</p>
  <p id="aa">何为得头痛　　诛杀五亲时</p>
  <p id="ab">诸节皆疼痛　　及患脊背强</p>
  <p id="ac">刚木枪刺脚　　调达崖石掷</p>
  <p id="ad">堆破脚拇指　　此是何因缘</p>
  <p id="ae">多舌童女人　　带杅起其腹</p>
  <p id="af">无故来相谤　　在于大众中</p>
  <p id="ag">又在毗兰邑　　三月食马麦</p>
  <p id="ah">国师梵志请　　此是何因缘</p>
  <p id="ai">在于郁秘地　　苦行足六年</p>
  <p id="aj">断息禅羸瘦　　此是何因缘</p>
  <p id="ak">世尊为演说　　舍利弗谛听</p>
  <p id="al">今当尽为说　　先世所行缘</p>
  <p data-pb></p>
  <h2 id="am">佛说孙陀利宿缘经第一</h2>
  <p id="an"></p>
  <p id="ao">闻如是。<a id="a-p"></a>一时佛在阿耨大泉。<a id="a-q"></a>与大比丘五百人俱。<a id="a-r"></a>皆是阿罗汉。<a id="a-s"></a>六通神足。<a id="a-t"></a>大有名称。<a id="a-u"></a>端正姝好。<a id="a-v"></a>各有众相。<a id="a-w"></a>不长不短。<a id="a-x"></a>不白不黑。<a id="a-y"></a>不肥不瘦。<a id="a-z"></a>色犹红莲华。<a id="a-10"></a>皆能伏心意。<a id="a-11"></a>唯除一比丘。<a id="a-12"></a>何者阿难是也。<a id="a-13"></a>舍利弗。<a id="a-14"></a>自从华座起。<a id="a-15"></a>整衣服。<a id="a-16"></a>偏露右臂。<a id="a-17"></a>右膝跪莲华座。<a id="a-18"></a>向佛叉手。<a id="a-19"></a>问世尊言。<a id="a-1A"></a>世尊无事不见。<a id="a-1B"></a>无事不闻。<a id="a-1C"></a>无事不知。<a id="a-1D"></a>世尊无双比。<a id="a-1E"></a>众恶灭尽。<a id="a-1F"></a>诸善普备。<a id="a-1G"></a>诸天龙神。<a id="a-1H"></a>帝王臣民。<a id="a-1I"></a>一切众生。<a id="a-1J"></a>皆欲度之。<a id="a-1K"></a>世尊今故现有残缘。<a id="a-1L"></a>愿佛自说此缘。<a id="a-1M"></a>使天人众生闻者开解。<a id="a-1N"></a>以何因缘。<a id="a-1O"></a>孙陀利来诽谤。<a id="a-1P"></a>以何因缘。<a id="a-1Q"></a>坐奢弥跋提被谤。<a id="a-1R"></a>及五百罗汉。<a id="a-1S"></a>以何因缘。<a id="a-1T"></a>世尊头痛。<a id="a-1U"></a>以何因缘。<a id="a-1V"></a>世尊骨节疼痛。<a id="a-1W"></a>以何因缘。<a id="a-1X"></a>世尊脊背强。<a id="a-1Y"></a>以何因缘。<a id="a-1Z"></a>刚木刺其脚。<a id="a-1a"></a>以何因缘。<a id="a-1b"></a>地婆达兜。<a id="a-1c"></a>以崖石掷。<a id="a-1d"></a>以何因缘。<a id="a-1e"></a>多舌女人。<a id="a-1f"></a>带杅大众中。<a id="a-1g"></a>有漏无漏。<a id="a-1h"></a>前来相诽谤曰。<a id="a-1i"></a>何以不自说家事乃为他说为。<a id="a-1j"></a>我今临产。<a id="a-1k"></a>当须酥油。<a id="a-1l"></a>以何因缘。<a id="a-1m"></a>于毗兰邑。<a id="a-1n"></a>与五百比丘食马麦。<a id="a-1o"></a>以何因缘。<a id="a-1p"></a>在郁秘地。<a id="a-1q"></a>苦行经六年。<a id="a-1r"></a>谓呼当得佛。<a id="a-1s"></a>佛语舍利弗。<a id="a-1t"></a>还复华座。<a id="a-1u"></a>吾当为汝说先世诸因缘。<a id="a-1v"></a>舍利弗即便还复本座。<a id="a-1w"></a>阿耨大龙王。<a id="a-1x"></a>闻佛当说缘法。<a id="a-1y"></a>踊跃欢喜。<a id="a-1z"></a>即为佛作七宝交露盖。<a id="a-20"></a>盖中雨栴檀末香。<a id="a-21"></a>周遍诸座。<a id="a-22"></a>无数诸天龙鬼神干沓和阿须伦迦楼罗甄陀罗摩休勒。<a id="a-23"></a>皆来诣佛。<a id="a-24"></a>叉手作礼。<a id="a-25"></a>围绕而立。<a id="a-26"></a>佛便为舍利弗说。<a id="a-27"></a>往昔过去世。<a id="a-28"></a>波罗奈城中。<a id="a-29"></a>有博戏人。<a id="a-2A"></a>名曰净眼。<a id="a-2B"></a>巧于歌戏。<a id="a-2C"></a>尔时有淫女。<a id="a-2D"></a>名曰鹿相。<a id="a-2E"></a>端正姝好。<a id="a-2F"></a>严净无比。<a id="a-2G"></a>时净眼往至鹿相所。<a id="a-2H"></a>语此女曰。<a id="a-2I"></a>当共出外诣树园中。<a id="a-2J"></a>求于好地。<a id="a-2K"></a>共相娱乐。<a id="a-2L"></a>女答曰可尔。<a id="a-2M"></a>鹿相便归。<a id="a-2N"></a>庄严衣服。<a id="a-2O"></a>诣净眼家。<a id="a-2P"></a>净眼即严驾好车。<a id="a-2Q"></a>与鹿相共载。<a id="a-2R"></a>出波罗奈城。<a id="a-2S"></a>至于树园。<a id="a-2T"></a>共相娱乐。<a id="a-2U"></a>经于日夜。<a id="a-2V"></a>净眼睹其衣服珍妙。<a id="a-2W"></a>便生贪心。<a id="a-2X"></a>当杀此女取其衣服。<a id="a-2Y"></a>复念杀已当云何藏之。<a id="a-2Z"></a>时此园中。<a id="a-2a"></a>有辟支佛。<a id="a-2b"></a>名乐无为。<a id="a-2c"></a>去其所止不远。<a id="a-2d"></a>净眼又念。<a id="a-2e"></a>此辟支佛。<a id="a-2f"></a>晨入城乞食后。<a id="a-2g"></a>我当杀鹿相。<a id="a-2h"></a>埋其庐中。<a id="a-2i"></a>持衣而归。<a id="a-2j"></a>谁知我处。<a id="a-2k"></a>明旦辟支佛。<a id="a-2l"></a>即入城乞食。<a id="a-2m"></a>净眼于后。<a id="a-2n"></a>便杀鹿相。<a id="a-2o"></a>脱衣服取。<a id="a-2p"></a>埋尸着乐无为庐中。<a id="a-2q"></a>平地如故。<a id="a-2r"></a>便乘车从余门入城。<a id="a-2s"></a>尔时波罗奈国王。<a id="a-2t"></a>名梵达。<a id="a-2u"></a>国人不见鹿相。<a id="a-2v"></a>遂彻国王。<a id="a-2w"></a>众人白王。<a id="a-2x"></a>鹿相不见。<a id="a-2y"></a>王即召群臣。<a id="a-2z"></a>遍诣里巷户至觅之。<a id="a-30"></a>诸臣受教。<a id="a-31"></a>如命觅之。<a id="a-32"></a>遍觅不得。<a id="a-33"></a>便复出城。<a id="a-34"></a>见树间众鸟飞翔其上。<a id="a-35"></a>众人便念。<a id="a-36"></a>城中已遍不得。<a id="a-37"></a>此必有以当共往彼。<a id="a-38"></a>即寻便往到乐无为庐前。<a id="a-39"></a>搜索得尸。<a id="a-3A"></a>诸臣语乐无为曰。<a id="a-3B"></a>已行不净。<a id="a-3C"></a>胡为复杀。<a id="a-3D"></a>辟支佛。<a id="a-3E"></a>默然不答。<a id="a-3F"></a>问如此至三。<a id="a-3G"></a>不答如前。<a id="a-3H"></a>乐无为。<a id="a-3I"></a>手脚着土。<a id="a-3J"></a>此是先世因缘。<a id="a-3K"></a>故默不答。<a id="a-3L"></a>众臣便反缚乐无为。<a id="a-3M"></a>拷打问辞。<a id="a-3N"></a>树神人现出半身。<a id="a-3O"></a>语众人曰。<a id="a-3P"></a>莫拷打此人。<a id="a-3Q"></a>众臣曰。<a id="a-3R"></a>何以不打。<a id="a-3S"></a>神曰。<a id="a-3T"></a>此无是法。<a id="a-3U"></a>终不行是。<a id="a-3V"></a>诸臣虽闻神言。<a id="a-3W"></a>不肯听用。<a id="a-3X"></a>将此乐无为。<a id="a-3Y"></a>径诣王所。<a id="a-3Z"></a>白王曰。<a id="a-3a"></a>此道士。<a id="a-3b"></a>行不净已。<a id="a-3c"></a>又复杀之。<a id="a-3d"></a>王闻是语。<a id="a-3e"></a>嗔恚大唤。<a id="a-3f"></a>语诸大臣看是道士。<a id="a-3g"></a>行于非法。<a id="a-3h"></a>应当尔耶。<a id="a-3i"></a>王敕诸臣。<a id="a-3j"></a>急缚驴驮。<a id="a-3k"></a>打鼓遍巡。<a id="a-3l"></a>然后出城南门。<a id="a-3m"></a>将至树下。<a id="a-3n"></a>铁鉾[矛*贊]之。<a id="a-3o"></a>贯着竿头。<a id="a-3p"></a>聚弓射之。<a id="a-3q"></a>若不死者。<a id="a-3r"></a>便斩其头。<a id="a-3s"></a>诸臣受教。<a id="a-3t"></a>急缚驴驮。<a id="a-3u"></a>打鼓巷至巡之。<a id="a-3v"></a>国人见之。<a id="a-3w"></a>皆怪所以。<a id="a-3x"></a>或有信者或不信者。<a id="a-3y"></a>众人集观。<a id="a-3z"></a>唤呼悲伤。<a id="a-40"></a>于是净眼。<a id="a-41"></a>在破墙中。<a id="a-42"></a>藏闻众人云云声。<a id="a-43"></a>便于墙中。<a id="a-44"></a>倾顾盗视。<a id="a-45"></a>见乐无为反缚驴驮众人逐行。<a id="a-46"></a>见已心念。<a id="a-47"></a>此道士无故见抂当死。<a id="a-48"></a>此不应有爱欲。<a id="a-49"></a>我自杀鹿相。<a id="a-4A"></a>非道士杀。<a id="a-4B"></a>我自受死。<a id="a-4C"></a>当活道士。<a id="a-4D"></a>净眼念已。<a id="a-4E"></a>便出走趣大众。<a id="a-4F"></a>普唤上官曰。<a id="a-4G"></a>莫困杀此道士。<a id="a-4H"></a>非道士杀鹿相。<a id="a-4I"></a>是我杀之耳。<a id="a-4J"></a>愿放此道士。<a id="a-4K"></a>缚我随罪治我。<a id="a-4L"></a>诸上官皆惊愕曰。<a id="a-4M"></a>何能代他受罪。<a id="a-4N"></a>即共解辟支佛缚。<a id="a-4O"></a>便捉净眼。<a id="a-4P"></a>反缚如前。<a id="a-4Q"></a>诸上官等。<a id="a-4R"></a>皆向辟支佛。<a id="a-4S"></a>作礼忏悔。<a id="a-4T"></a>我等愚痴。<a id="a-4U"></a>无故抂困道士。<a id="a-4V"></a>当以大慈原赦我罪。<a id="a-4W"></a>莫使我将来受此重殃。<a id="a-4X"></a>如是至三。<a id="a-4Y"></a>乐无为辟支佛。<a id="a-4Z"></a>默然不答。<a id="a-4a"></a>辟支佛心念。<a id="a-4b"></a>我不宜更入波罗奈城乞食。<a id="a-4c"></a>我但当于此众前取灭度耳。<a id="a-4d"></a>辟支佛。<a id="a-4e"></a>便于众前。<a id="a-4f"></a>踊升虚空。<a id="a-4g"></a>于中往反。<a id="a-4h"></a>坐卧住立。<a id="a-4i"></a>腰以下出烟。<a id="a-4j"></a>腰以上出火。<a id="a-4k"></a>或复腰以下出火。<a id="a-4l"></a>腰以上出烟。<a id="a-4m"></a>或左胁出烟。<a id="a-4n"></a>右胁出火。<a id="a-4o"></a>或左胁出火。<a id="a-4p"></a>右胁出烟。<a id="a-4q"></a>或腹前出烟。<a id="a-4r"></a>背上出火。<a id="a-4s"></a>或腹前出火。<a id="a-4t"></a>背上出烟。<a id="a-4u"></a>或腰以下出火。<a id="a-4v"></a>腰以上出水。<a id="a-4w"></a>或腰以下出水。<a id="a-4x"></a>腰以上出火。<a id="a-4y"></a>或左胁出火。<a id="a-4z"></a>右胁出水。<a id="a-50"></a>或左胁出水。<a id="a-51"></a>右胁出火。<a id="a-52"></a>或腹前出水。<a id="a-53"></a>背上出火。<a id="a-54"></a>或腹前出火。<a id="a-55"></a>背上出水。<a id="a-56"></a>或左肩出水。<a id="a-57"></a>右肩出火。<a id="a-58"></a>或左肩出火。<a id="a-59"></a>右肩出水。<a id="a-5A"></a>或两肩出水。<a id="a-5B"></a>或两肩出火。<a id="a-5C"></a>然后举身出烟。<a id="a-5D"></a>举身出火。<a id="a-5E"></a>举身出水。<a id="a-5F"></a>即于空中。<a id="a-5G"></a>烧身灭度。<a id="a-5H"></a>于是大众。<a id="a-5I"></a>皆悲涕泣。<a id="a-5J"></a>或有忏悔。<a id="a-5K"></a>或有作礼者。<a id="a-5L"></a>取其舍利。<a id="a-5M"></a>于四衢道。<a id="a-5N"></a>起偷婆。<a id="a-5O"></a>诸上官即将净眼。<a id="a-5P"></a>诣王梵达。<a id="a-5Q"></a>此人杀鹿相。<a id="a-5R"></a>非是道士杀。<a id="a-5S"></a>王便嗔此监司。<a id="a-5T"></a>前时何为妄白虚事云。<a id="a-5U"></a>此人杀人。<a id="a-5V"></a>今云非也。<a id="a-5W"></a>乃使我作虚妄之人抂困道士。<a id="a-5X"></a>诸臣白王。<a id="a-5Y"></a>于时频问道士。<a id="a-5Z"></a>何为杀人也。<a id="a-5a"></a>时道士默不见答。<a id="a-5b"></a>叉手脚复着土。<a id="a-5c"></a>以是故。<a id="a-5d"></a>臣等谓呼其杀人。<a id="a-5e"></a>王便敕臣。<a id="a-5f"></a>驴驮此人。<a id="a-5g"></a>于城南先以鉾[矛*贊]之。<a id="a-5h"></a>然后立竿贯头。<a id="a-5i"></a>聚弓射之。<a id="a-5j"></a>若不死者。<a id="a-5k"></a>便斫其头。<a id="a-5l"></a>诸臣受教。<a id="a-5m"></a>即以驴驮。<a id="a-5n"></a>打鼓遍巡已。<a id="a-5o"></a>出城南诣树下。<a id="a-5p"></a>以鉾[矛*贊]贯木。<a id="a-5q"></a>聚弓射之。<a id="a-5r"></a>然后斫头。<a id="a-5s"></a>佛语舍利弗。<a id="a-5t"></a>汝乃知尔时净眼者不。<a id="a-5u"></a>则我身是。<a id="a-5v"></a>舍利弗。<a id="a-5w"></a>汝复知鹿相者不。<a id="a-5x"></a>则今孙陀利是。<a id="a-5y"></a>舍利弗。<a id="a-5z"></a>汝知尔时梵达王不。<a id="a-60"></a>则今执杖释种是舍利弗。<a id="a-61"></a>我尔时杀鹿相。<a id="a-62"></a>抂困辟支佛。<a id="a-63"></a>以是罪故。<a id="a-64"></a>无数千岁。<a id="a-65"></a>在泥犁中煮。<a id="a-66"></a>及上剑树。<a id="a-67"></a>无数千岁在畜生中。<a id="a-68"></a>无数千岁在饿鬼中。<a id="a-69"></a>尔时余殃。<a id="a-6A"></a>今虽作佛。<a id="a-6B"></a>故获此孙陀利谤于。<a id="a-6C"></a>是佛自说宿命因缘偈曰。</p>
  <p id="a6D"></p>
  <p id="a6E">我先名净眼　　乃是博戏人</p>
  <p id="a6F">辟支名乐无　　无过致困苦</p>
  <p id="a6G">此有真净行　　为众所扰恼</p>
  <p id="a6H">毁辱而缚束　　复欲驱出城</p>
  <p id="a6I">见此辟支佛　　困辱被系缚</p>
  <p id="a6J">我起慈悲心　　使令得解脱</p>
  <p id="a6K">以是因缘故　　久受地狱苦</p>
  <p id="a6L">乃尔时残殃　　今故被诽谤</p>
  <p id="a6M">我今断后生　　便尽于是世</p>
  <p id="a6N">坐此孙陀利　　故得其诽谤</p>
  <p id="a6O">因缘终不脱　　亦不着虚空</p>
  <p id="a6P">当护三因缘　　终始不可犯</p>
  <p id="a6Q">我自成尊佛　　得为三界将</p>
  <p id="a6R">故说先因缘　　阿耨大泉中</p>
  <p id="a6S"></p>
  <p id="a6T">佛语舍利弗。<a id="a-6U"></a>汝观如来。<a id="a-6V"></a>众恶皆尽。<a id="a-6W"></a>诸善普备。<a id="a-6X"></a>能度天龙鬼神帝王臣民蠉飞蠕动。<a id="a-6Y"></a>皆使得度无为安乐。<a id="a-6Z"></a>虽有是功德。<a id="a-6a"></a>犹不免于宿缘。<a id="a-6b"></a>况复愚冥未得道者。<a id="a-6c"></a>不摄身口意。<a id="a-6d"></a>此等当如何。<a id="a-6e"></a>佛语舍利弗。<a id="a-6f"></a>汝当学是。<a id="a-6g"></a>及诸罗汉。<a id="a-6h"></a>并一切众生。<a id="a-6i"></a>当护身三口四意三。<a id="a-6j"></a>舍利弗。<a id="a-6k"></a>汝当学是。<a id="a-6l"></a>并及一切。<a id="a-6m"></a>佛说是时。<a id="a-6n"></a>舍利弗及五百罗汉。<a id="a-6o"></a>阿耨大龙王天龙鬼神干沓和阿须伦迦楼罗甄陀罗摩休勒。<a id="a-6p"></a>闻佛所说。<a id="a-6q"></a>欢喜受行。</p>
  <p data-pb></p>
  <h2 id="a6r">佛说奢弥跋宿缘经第二</h2>
  <p id="a6s"></p>
  <p id="a6t">闻如是。<a id="a-6u"></a>一时佛在阿耨大泉。<a id="a-6v"></a>与大比丘众五百人俱。<a id="a-6w"></a>皆是罗汉。<a id="a-6x"></a>六通神足。<a id="a-6y"></a>唯除一比丘阿难也。<a id="a-6z"></a>是时佛告舍利弗。<a id="a-70"></a>过去久远九十一劫。<a id="a-71"></a>是时有王。<a id="a-72"></a>名曰善说。<a id="a-73"></a>城名善说所造。<a id="a-74"></a>有一婆罗门。<a id="a-75"></a>名延如达。<a id="a-76"></a>好学广博外学三部。<a id="a-77"></a>天文图谶。<a id="a-78"></a>占相艺术。<a id="a-79"></a>晓七种书。<a id="a-7A"></a>及外道教诫。<a id="a-7B"></a>解了众法。<a id="a-7C"></a>世俗典籍。<a id="a-7D"></a>相有三十。<a id="a-7E"></a>常教学五百豪族童子。<a id="a-7F"></a>复有一婆罗门。<a id="a-7G"></a>名曰梵天。<a id="a-7H"></a>大富饶财。<a id="a-7I"></a>象马七珍。<a id="a-7J"></a>侍使仆从。<a id="a-7K"></a>妇名净音。<a id="a-7L"></a>端正姝妙。<a id="a-7M"></a>容貌第一。<a id="a-7N"></a>性行和调。<a id="a-7O"></a>无嫉妒心。<a id="a-7P"></a>延如达。<a id="a-7Q"></a>以梵天为檀越。<a id="a-7R"></a>妇净音供养延如达。<a id="a-7S"></a>饮食衣被。<a id="a-7T"></a>床卧坐具。<a id="a-7U"></a>病瘦医药。<a id="a-7V"></a>有一辟支佛。<a id="a-7W"></a>名曰爱学。<a id="a-7X"></a>往到城内。<a id="a-7Y"></a>执衣持钵。<a id="a-7Z"></a>行欲乞食。<a id="a-7a"></a>偶至梵天门。<a id="a-7b"></a>时净音见辟支佛。<a id="a-7c"></a>衣服整齐。<a id="a-7d"></a>行步详审。<a id="a-7e"></a>六根寂定。<a id="a-7f"></a>心甚爱乐。<a id="a-7g"></a>即请供养曰。<a id="a-7h"></a>自今已去。<a id="a-7i"></a>衣被饮食。<a id="a-7j"></a>床卧医药。<a id="a-7k"></a>常从我受。<a id="a-7l"></a>当为我故受我请。<a id="a-7m"></a>净音即以浓美饮食。<a id="a-7n"></a>满钵与之。<a id="a-7o"></a>辟支佛。<a id="a-7p"></a>受已执钵升虚。<a id="a-7q"></a>七反回旋。<a id="a-7r"></a>飞还所止。<a id="a-7s"></a>时城内人。<a id="a-7t"></a>见此神足曰。<a id="a-7u"></a>国有是人。<a id="a-7v"></a>我等有福。<a id="a-7w"></a>举国欢喜。<a id="a-7x"></a>供养无厌。<a id="a-7y"></a>净音供养辟支佛。<a id="a-7z"></a>日进待。<a id="a-80"></a>延如达遂薄。<a id="a-81"></a>延如达自觉薄已厚彼。<a id="a-82"></a>便兴妒嫉诽谤之言。<a id="a-83"></a>此道士。<a id="a-84"></a>实无戒德。<a id="a-85"></a>何以故。<a id="a-86"></a>与此净音作不净行故也。<a id="a-87"></a>以是故厚供养之。<a id="a-88"></a>延如达告五百弟子曰。<a id="a-89"></a>此道士。<a id="a-8A"></a>犯戒无精进行。<a id="a-8B"></a>诸童子各归家宣令曰。<a id="a-8C"></a>此道士。<a id="a-8D"></a>无有净行。<a id="a-8E"></a>与净音通。<a id="a-8F"></a>诸童子曰尔。<a id="a-8G"></a>如师所言。<a id="a-8H"></a>此道士。<a id="a-8I"></a>实有淫欲心。<a id="a-8J"></a>五百童子。<a id="a-8K"></a>受教入城。<a id="a-8L"></a>至巷宣令曰。<a id="a-8M"></a>此道士。<a id="a-8N"></a>有淫欲心。<a id="a-8O"></a>与净音通。<a id="a-8P"></a>国人咸疑。<a id="a-8Q"></a>神足如是。<a id="a-8R"></a>有此秽声耶。<a id="a-8S"></a>此声经七年乃断。<a id="a-8T"></a>后辟支佛。<a id="a-8U"></a>现十八变。<a id="a-8V"></a>取于灭度。<a id="a-8W"></a>众人乃知延如达为虚妄辟支佛为清净。<a id="a-8X"></a>佛语舍利弗。<a id="a-8Y"></a>汝知尔时延如达不。<a id="a-8Z"></a>则我身是。<a id="a-8a"></a>尔时梵天者忧填王是。<a id="a-8b"></a>尔时净音者奢弥跋是。<a id="a-8c"></a>尔时五百童子者今五百罗汉是。<a id="a-8d"></a>佛语舍利弗。<a id="a-8e"></a>我尔时因失供养故。<a id="a-8f"></a>便生妒嫉心。<a id="a-8g"></a>与汝等共诽谤辟支佛。<a id="a-8h"></a>以是因缘。<a id="a-8i"></a>与汝等共入地狱。<a id="a-8j"></a>镬汤见煮。<a id="a-8k"></a>无数千岁。<a id="a-8l"></a>由是余殃。<a id="a-8m"></a>今虽得佛。<a id="a-8n"></a>故与汝等。<a id="a-8o"></a>有奢弥跋之谤也。<a id="a-8p"></a>于是世尊。<a id="a-8q"></a>说先世因缘。<a id="a-8r"></a>偈曰。</p>
  <p id="a8s"></p>
  <p id="a8t">我先为梵志　　广学外四部</p>
  <p id="a8u">止于树园中　　教授五百童</p>
  <p id="a8v">有一辟支佛　　清净有神足</p>
  <p id="a8w">见是得供养　　无故横相谤</p>
  <p id="a8x">还语诸童子　　道士不净行</p>
  <p id="a8y">我适说是时　　童子皆欢喜</p>
  <p id="a8z">童子闻是已　　遍行诸里巷</p>
  <p id="a90">尽向众人说　　道士犯不净</p>
  <p id="a91">以是因缘故　　经历地狱久</p>
  <p id="a92">我及汝曹等　　更是无限苦</p>
  <p id="a93">由是残因缘　　是众五百人</p>
  <p id="a94">无故被诽谤　　坐此奢弥跋</p>
  <p id="a95">我今在末世　　成于无上道</p>
  <p id="a96">无故而诽谤　　坐此奢弥跋</p>
  <p id="a97">如来成尊佛　　三界之大将</p>
  <p id="a98">阿耨大池中　　自说本世缘</p>
  <p id="a99"></p>
  <p id="a9A">佛告舍利弗。<a id="a-9B"></a>汝观如来。<a id="a-9C"></a>众漏已尽。<a id="a-9D"></a>诸善普具。<a id="a-9E"></a>慈愍天人。<a id="a-9F"></a>乃至蠕动。<a id="a-9G"></a>皆欲使济度虽有此功德。<a id="a-9H"></a>犹不免于宿缘。<a id="a-9I"></a>况复愚曚未识道者。<a id="a-9J"></a>佛语舍利弗。<a id="a-9K"></a>汝当学是。<a id="a-9L"></a>及诸罗汉。<a id="a-9M"></a>一切众生。<a id="a-9N"></a>皆当学是。<a id="a-9O"></a>佛语舍利弗。<a id="a-9P"></a>汝当护身三口四意三。<a id="a-9Q"></a>舍利弗。<a id="a-9R"></a>当学如是。<a id="a-9S"></a>佛说是已。<a id="a-9T"></a>舍利弗。<a id="a-9U"></a>及五百罗汉。<a id="a-9V"></a>阿耨大龙王天龙鬼神干沓和阿须伦迦楼罗甄陀罗摩休勒闻佛所说欢喜受行。</p>
  <p data-pb></p>
  <h2 id="a9W">佛说头痛宿缘经第三</h2>
  <p id="a9X"></p>
  <p id="a9Y">闻如是。<a id="a-9Z"></a>一时佛在阿耨大泉。<a id="a-9a"></a>与大比丘五百人俱。<a id="a-9b"></a>皆是阿罗汉六通神足。<a id="a-9c"></a>唯除一比丘阿难也。<a id="a-9d"></a>佛告舍利弗。<a id="a-9e"></a>过去久远世。<a id="a-9f"></a>于罗阅只大城中。<a id="a-9g"></a>时谷贵饥馑。<a id="a-9h"></a>人皆舍取白骨。<a id="a-9i"></a>打煮饮汁。<a id="a-9j"></a>掘百草根。<a id="a-9k"></a>以续微命。<a id="a-9l"></a>以一升金。<a id="a-9m"></a>贸一升谷。<a id="a-9n"></a>尔时罗阅只。<a id="a-9o"></a>有大村数百家。<a id="a-9p"></a>名曰吱(九支反)越。<a id="a-9q"></a>村东不远。<a id="a-9r"></a>有池。<a id="a-9s"></a>名曰多鱼。<a id="a-9t"></a>吱越村人。<a id="a-9u"></a>将妻子诣多鱼池。<a id="a-9v"></a>止于池边。<a id="a-9w"></a>捕鱼食之。<a id="a-9x"></a>时捕鱼人。<a id="a-9y"></a>采鱼着岸上。<a id="a-9z"></a>在陆而跳。<a id="a-A0"></a>我尔时为小儿。<a id="a-A1"></a>年适四岁。<a id="a-A2"></a>见鱼跳而喜。<a id="a-A3"></a>时池中有两种鱼。<a id="a-A4"></a>一种名[麩-夫+孚]。<a id="a-A5"></a>一种名多舌。<a id="a-A6"></a>此自相语曰。<a id="a-A7"></a>我等不犯人。<a id="a-A8"></a>横被见食。<a id="a-A9"></a>我等后世。<a id="a-AA"></a>要当报此。<a id="a-AB"></a>佛语舍利弗。<a id="a-AC"></a>汝识尔时。<a id="a-AD"></a>吱越村人男女大小不。<a id="a-AE"></a>则今迦毗罗越国诸释种是。<a id="a-AF"></a>尔时小儿者。<a id="a-AG"></a>我身是。<a id="a-AH"></a>尔时[麩-夫+孚]鱼者。<a id="a-AI"></a>毗楼勒王是。<a id="a-AJ"></a>尔时多舌鱼者。<a id="a-AK"></a>今毗楼勒王相师婆罗门名恶舌者是。<a id="a-AL"></a>尔时鱼跳。<a id="a-AM"></a>我以小杖打鱼头。<a id="a-AN"></a>以是因缘。<a id="a-AO"></a>堕地狱中。<a id="a-AP"></a>无数千岁。<a id="a-AQ"></a>我今虽得阿惟三佛。<a id="a-AR"></a>由是残缘故。<a id="a-AS"></a>毗楼勒王。<a id="a-AT"></a>伐释种时。<a id="a-AU"></a>我得头痛。<a id="a-AV"></a>佛语舍利弗。<a id="a-AW"></a>汝知我云何头痛。<a id="a-AX"></a>舍利弗。<a id="a-AY"></a>我初得头痛时。<a id="a-AZ"></a>语阿难曰。<a id="a-Aa"></a>以四升钵。<a id="a-Ab"></a>盛满冷水来。<a id="a-Ac"></a>阿难如教持来。<a id="a-Ad"></a>以指抆额上。<a id="a-Ae"></a>污渧水中。<a id="a-Af"></a>水即寻消灭。<a id="a-Ag"></a>犹如终日炊空大釜。<a id="a-Ah"></a>投一渧水。<a id="a-Ai"></a>水即燋燃。<a id="a-Aj"></a>头痛之热。<a id="a-Ak"></a>其状如是。<a id="a-Al"></a>假令须弥山边。<a id="a-Am"></a>旁出亚崖一由延。<a id="a-An"></a>至百由延。<a id="a-Ao"></a>值我头痛热者。<a id="a-Ap"></a>亦当消尽。<a id="a-Aq"></a>舍利弗。<a id="a-Ar"></a>如来头痛如是。<a id="a-As"></a>佛尔时说宿缘偈曰。</p>
  <p id="aAt"></p>
  <p id="aAu">先世吱越村　　有一吱越子</p>
  <p id="aAv">捕鱼置岸上　　以杖敲其头</p>
  <p id="aAw">以是因缘故　　经历地狱久</p>
  <p id="aAx">名曰黑绳狱　　烧煮甚久长</p>
  <p id="aAy">由是残因缘　　今得头痛热</p>
  <p id="aAz">杀是诸释时　　恶行毗楼勒</p>
  <p id="aB0">此缘终不化　　亦不着虚空</p>
  <p id="aB1">当共自谨慎　　防护身口意</p>
  <p id="aB2">我自成尊佛　　得为三界将</p>
  <p id="aB3">故说先世缘　　阿耨大泉中</p>
  <p id="aB4"></p>
  <p id="aB5">佛语舍利弗。<a id="a-B6"></a>汝见如来众恶已尽。<a id="a-B7"></a>诸善普具。<a id="a-B8"></a>欲使天龙鬼神帝王臣民皆念其善。<a id="a-B9"></a>犹有此缘。<a id="a-BA"></a>况复愚冥未得道者。<a id="a-BB"></a>佛语舍利弗。<a id="a-BC"></a>汝当学是。<a id="a-BD"></a>及诸罗汉。<a id="a-BE"></a>一切众生。<a id="a-BF"></a>皆当学是。<a id="a-BG"></a>佛语舍利弗。<a id="a-BH"></a>汝当护身三口四意三。<a id="a-BI"></a>舍利弗。<a id="a-BJ"></a>当学是。<a id="a-BK"></a>佛说是已。<a id="a-BL"></a>舍利弗及五百罗汉。<a id="a-BM"></a>阿耨大龙王天龙鬼神干沓和阿须伦迦楼罗甄陀罗摩休勒。<a id="a-BN"></a>闻佛所说。<a id="a-BO"></a>欢喜受行。</p>
  <p data-pb></p>
  <h2 id="aBP">佛说骨节烦疼因缘经第四</h2>
  <p id="aBQ"></p>
  <p id="aBR">闻如是。<a id="a-BS"></a>一时佛在阿耨大泉。<a id="a-BT"></a>与大比丘众五百人俱。<a id="a-BU"></a>皆是阿罗汉。<a id="a-BV"></a>六通神足。<a id="a-BW"></a>唯除一比丘阿难也。<a id="a-BX"></a>佛语舍利弗。<a id="a-BY"></a>往昔久远世。<a id="a-BZ"></a>于罗阅只城中。<a id="a-Ba"></a>有一长者子。<a id="a-Bb"></a>得热病甚困。<a id="a-Bc"></a>其城中有一大医子。<a id="a-Bd"></a>别识诸药。<a id="a-Be"></a>能治众病。<a id="a-Bf"></a>长者子。<a id="a-Bg"></a>呼此医子曰。<a id="a-Bh"></a>为我治病愈。<a id="a-Bi"></a>大与卿财宝。<a id="a-Bj"></a>医子即治。<a id="a-Bk"></a>长者子病得差。<a id="a-Bl"></a>既差之后。<a id="a-Bm"></a>不报其功。<a id="a-Bn"></a>长者子。<a id="a-Bo"></a>于后复病。<a id="a-Bp"></a>复命治之。<a id="a-Bq"></a>差不答劳。<a id="a-Br"></a>如此至三。<a id="a-Bs"></a>不报如前。<a id="a-Bt"></a>后复得病。<a id="a-Bu"></a>续唤治之。<a id="a-Bv"></a>医子念曰。<a id="a-Bw"></a>前已三差。<a id="a-Bx"></a>而不见报。<a id="a-By"></a>长者子曰。<a id="a-Bz"></a>卿前后治我。<a id="a-C0"></a>未得相报。<a id="a-C1"></a>今好治我。<a id="a-C2"></a>差当并报。<a id="a-C3"></a>医子念曰。<a id="a-C4"></a>见欺如此至三。<a id="a-C5"></a>如诳小儿。<a id="a-C6"></a>我今治此。<a id="a-C7"></a>当令命断。<a id="a-C8"></a>即便与非药。<a id="a-C9"></a>病遂增剧。<a id="a-CA"></a>便致无常。<a id="a-CB"></a>佛语舍利弗。<a id="a-CC"></a>汝知尔时医子不。<a id="a-CD"></a>则我身是。<a id="a-CE"></a>尔时病长者子者。<a id="a-CF"></a>地婆达兜是也。<a id="a-CG"></a>佛语舍利弗。<a id="a-CH"></a>我尔时与此长者子非药。<a id="a-CI"></a>致令无常。<a id="a-CJ"></a>以是因缘。<a id="a-CK"></a>数千岁受地狱烧煮及畜生饿鬼。<a id="a-CL"></a>由是残缘。<a id="a-CM"></a>今虽得作佛。<a id="a-CN"></a>故有骨节烦疼病生。<a id="a-CO"></a>于是佛说宿缘。<a id="a-CP"></a>颂曰。</p>
  <p id="aCQ"></p>
  <p id="aCR">我往为医子　　治于长者儿</p>
  <p id="aCS">嗔恚与非药　　由此致无常</p>
  <p id="aCT">以是宿因缘　　久受地狱苦</p>
  <p id="aCU">尔时余因缘　　故致烦疼患</p>
  <p id="aCV">因缘终不灭　　亦不着虚空</p>
  <p id="aCW">以是三因缘　　尽护身口意</p>
  <p id="aCX">我自成尊佛　　得为三界将</p>
  <p id="aCY">故说先世缘　　阿耨大泉中</p>
  <p id="aCZ"></p>
  <p id="aCa">佛语舍利弗。<a id="a-Cb"></a>汝见如来。<a id="a-Cc"></a>众恶已尽。<a id="a-Cd"></a>诸善普具。<a id="a-Ce"></a>欲使天龙鬼神帝王臣民皆念其善。<a id="a-Cf"></a>犹有此缘。<a id="a-Cg"></a>况复愚冥未得道者。<a id="a-Ch"></a>佛语舍利弗。<a id="a-Ci"></a>汝当学是。<a id="a-Cj"></a>及五百罗汉。<a id="a-Ck"></a>一切众生。<a id="a-Cl"></a>皆当学是。<a id="a-Cm"></a>佛语舍利弗。<a id="a-Cn"></a>汝当护身三口四意三。<a id="a-Co"></a>舍利弗。<a id="a-Cp"></a>汝当学是。<a id="a-Cq"></a>佛说是已。<a id="a-Cr"></a>舍利弗及五百罗汉阿耨。<a id="a-Cs"></a>大龙王天龙鬼神干沓和阿须伦迦楼罗甄陀罗摩休勒。<a id="a-Ct"></a>闻佛所说。<a id="a-Cu"></a>欢喜受行。</p>
  <p data-pb></p>
  <h2 id="aCv">佛说背痛宿缘经第五</h2>
  <p id="aCw"></p>
  <p id="aCx">闻如是。<a id="a-Cy"></a>一时佛在阿耨大泉。<a id="a-Cz"></a>与大比丘众五百人俱。<a id="a-D0"></a>皆是罗汉。<a id="a-D1"></a>六通神足。<a id="a-D2"></a>唯除一比丘阿难也。<a id="a-D3"></a>于是佛语舍利弗。<a id="a-D4"></a>往昔久远世时于罗阅只。<a id="a-D5"></a>时大节日聚会。<a id="a-D6"></a>时国中有两姓力士。<a id="a-D7"></a>一姓刹帝利种。<a id="a-D8"></a>一姓婆罗门种。<a id="a-D9"></a>亦来在会。<a id="a-DA"></a>时两力士共相扑。<a id="a-DB"></a>婆罗门力士。<a id="a-DC"></a>语刹帝利力士曰。<a id="a-DD"></a>卿莫扑我。<a id="a-DE"></a>我当大与卿钱宝。<a id="a-DF"></a>刹帝利。<a id="a-DG"></a>便不尽力。<a id="a-DH"></a>戏令其屈伏也。<a id="a-DI"></a>二人俱得称。<a id="a-DJ"></a>皆受王赏。<a id="a-DK"></a>婆罗门力士。<a id="a-DL"></a>竟不报刹帝利力士所许。<a id="a-DM"></a>到后节日。<a id="a-DN"></a>复来聚会相扑。<a id="a-DO"></a>婆罗门力士。<a id="a-DP"></a>复求首刹帝利力士如前相许。<a id="a-DQ"></a>刹帝利力士。<a id="a-DR"></a>复饶不扑。<a id="a-DS"></a>得赏如上。<a id="a-DT"></a>复不相报。<a id="a-DU"></a>如是至三。<a id="a-DV"></a>后节复会。<a id="a-DW"></a>婆罗门力士。<a id="a-DX"></a>重语刹帝利力士曰。<a id="a-DY"></a>前后所许。<a id="a-DZ"></a>当一时并报。<a id="a-Da"></a>刹帝利力士心念曰。<a id="a-Db"></a>此人数欺我。<a id="a-Dc"></a>既不报我。<a id="a-Dd"></a>又侵我分。<a id="a-De"></a>我今日当使其消。<a id="a-Df"></a>是刹帝利便干笑语曰。<a id="a-Dg"></a>卿诳我满三。<a id="a-Dh"></a>今不复用卿物。<a id="a-Di"></a>便右手捺项。<a id="a-Dj"></a>左手捉裤腰。<a id="a-Dk"></a>两手蹙之。<a id="a-Dl"></a>挫折其脊。<a id="a-Dm"></a>如折甘蔗。<a id="a-Dn"></a>擎之三旋。<a id="a-Do"></a>使众人见。<a id="a-Dp"></a>然后扑地。<a id="a-Dq"></a>堕地即死。<a id="a-Dr"></a>王及群臣。<a id="a-Ds"></a>皆大欢喜。<a id="a-Dt"></a>赐金钱十万。<a id="a-Du"></a>佛语舍利弗。<a id="a-Dv"></a>汝知尔时刹帝利力士扑杀婆罗门力士者不。<a id="a-Dw"></a>则我身是。<a id="a-Dx"></a>婆罗门力士者。<a id="a-Dy"></a>地婆达兜是。<a id="a-Dz"></a>佛语舍利弗。<a id="a-E0"></a>我尔时以贪恚故。<a id="a-E1"></a>扑杀此力士。<a id="a-E2"></a>以是因缘。<a id="a-E3"></a>堕地狱中。<a id="a-E4"></a>烧煮榜治。<a id="a-E5"></a>经数千岁。<a id="a-E6"></a>今我已成阿惟三佛。<a id="a-E7"></a>诸漏已尽。<a id="a-E8"></a>尔时残缘。<a id="a-E9"></a>今故有此脊痛之患。<a id="a-EA"></a>于是世尊。<a id="a-EB"></a>自说宿缘颂曰。</p>
  <p id="aEC"></p>
  <p id="aED">节会共相扑　　意欲屈彼人</p>
  <p id="aEE">一举扑着地　　令其脊中折</p>
  <p id="aEF">以是因缘故　　久受地狱苦</p>
  <p id="aEG">先世残余殃　　故致脊痛患</p>
  <p id="aEH">此缘终不灭　　亦不着虚空</p>
  <p id="aEI">护是三因缘　　莫犯身口意</p>
  <p id="aEJ">我自成尊佛　　得为三界将</p>
  <p id="aEK">阿耨大泉中　　自说宿世缘</p>
  <p id="aEL"></p>
  <p id="aEM">佛语舍利弗。<a id="a-EN"></a>汝见如来。<a id="a-EO"></a>众恶已尽。<a id="a-EP"></a>诸善普具。<a id="a-EQ"></a>诸天龙神帝王臣民。<a id="a-ER"></a>一切众生。<a id="a-ES"></a>皆欲令得渡。<a id="a-ET"></a>尚不免余殃。<a id="a-EU"></a>况复愚痴未得道者。<a id="a-EV"></a>佛语舍利弗。<a id="a-EW"></a>汝等当学是。<a id="a-EX"></a>护身三口四意三。<a id="a-EY"></a>佛说是已。<a id="a-EZ"></a>舍利弗及五百罗汉八部鬼神。<a id="a-Ea"></a>闻佛所说。<a id="a-Eb"></a>欢喜受行。</p>
  <p data-pb></p>
  <h2 id="aEc">佛说木枪刺脚因缘经第六</h2>
  <p id="aEd"></p>
  <p id="aEe">闻如是。<a id="a-Ef"></a>一时佛在罗阅只竹园精舍。<a id="a-Eg"></a>与大比丘僧五百人俱。<a id="a-Eh"></a>世尊晨旦。<a id="a-Ei"></a>着衣持钵。<a id="a-Ej"></a>与五百比丘僧及阿难围绕。<a id="a-Ek"></a>共入罗阅只城乞食。<a id="a-El"></a>家家遍至。<a id="a-Em"></a>见此里中。<a id="a-En"></a>有破刚木者。<a id="a-Eo"></a>有一片木长尺二。<a id="a-Ep"></a>迸在一边。<a id="a-Eq"></a>于佛前立。<a id="a-Er"></a>佛便心念。<a id="a-Es"></a>此是宿缘。<a id="a-Et"></a>我自作是自当受之。<a id="a-Eu"></a>众人闻见。<a id="a-Ev"></a>皆共聚观。<a id="a-Ew"></a>大众见之。<a id="a-Ex"></a>惊愕失声。<a id="a-Ey"></a>佛复心念今当现偿宿缘。<a id="a-Ez"></a>使众人见。<a id="a-F0"></a>信解殃对。<a id="a-F1"></a>不敢造恶。<a id="a-F2"></a>佛便踊在虚空。<a id="a-F3"></a>去地一刃。<a id="a-F4"></a>木枪逐佛。<a id="a-F5"></a>亦高一刃。<a id="a-F6"></a>于佛前立。<a id="a-F7"></a>佛复上二刃三刃四刃。<a id="a-F8"></a>乃至七刃。<a id="a-F9"></a>枪亦随上七刃。<a id="a-FA"></a>世尊复上高一多罗。<a id="a-FB"></a>枪亦高一多罗。<a id="a-FC"></a>佛复上乃至七多罗。<a id="a-FD"></a>枪亦随上。<a id="a-FE"></a>立于佛前。<a id="a-FF"></a>佛复上高七里。<a id="a-FG"></a>枪亦高七里。<a id="a-FH"></a>佛复上高十里。<a id="a-FI"></a>枪亦如是。<a id="a-FJ"></a>佛复上高一由延。<a id="a-FK"></a>枪亦随之。<a id="a-FL"></a>佛复上七由延。<a id="a-FM"></a>枪亦上随之。<a id="a-FN"></a>佛于空中。<a id="a-FO"></a>化作青石。<a id="a-FP"></a>厚六由延。<a id="a-FQ"></a>纵广十二由延。<a id="a-FR"></a>佛于上立。<a id="a-FS"></a>枪便穿石。<a id="a-FT"></a>出在佛前立。<a id="a-FU"></a>佛复于空中。<a id="a-FV"></a>化作水。<a id="a-FW"></a>纵广十二由延。<a id="a-FX"></a>深六由延。<a id="a-FY"></a>于水上立。<a id="a-FZ"></a>枪复过水。<a id="a-Fa"></a>于佛前立。<a id="a-Fb"></a>佛复于空中。<a id="a-Fc"></a>化作大火。<a id="a-Fd"></a>纵广十二由延。<a id="a-Fe"></a>高六由延。<a id="a-Ff"></a>于焰上立。<a id="a-Fg"></a>枪亦过焰。<a id="a-Fh"></a>至佛前立。<a id="a-Fi"></a>佛复于空中。<a id="a-Fj"></a>化作旋风。<a id="a-Fk"></a>纵广十二由延。<a id="a-Fl"></a>高六由延。<a id="a-Fm"></a>于风上立。<a id="a-Fn"></a>枪从傍边斜来趣佛前立。<a id="a-Fo"></a>佛复上至四天王宫殿中住。<a id="a-Fp"></a>枪亦来上至佛前立。<a id="a-Fq"></a>佛复上至三十三天上壁方一由延琉璃石。<a id="a-Fr"></a>佛于上立。<a id="a-Fs"></a>枪亦来上在佛前立。<a id="a-Ft"></a>佛去后。<a id="a-Fu"></a>四天王相告曰。<a id="a-Fv"></a>佛畏此木枪。<a id="a-Fw"></a>枪亦逐不置。<a id="a-Fx"></a>皆共佥然不悦。<a id="a-Fy"></a>从三十三天化去。<a id="a-Fz"></a>至焰天。<a id="a-G0"></a>焰天化去。<a id="a-G1"></a>至兜率。<a id="a-G2"></a>兜率化去。<a id="a-G3"></a>至涅磨罗他。<a id="a-G4"></a>涅磨罗他化去。<a id="a-G5"></a>至婆罗尼蜜。<a id="a-G6"></a>婆罗尼蜜化去。<a id="a-G7"></a>至梵天。<a id="a-G8"></a>木枪从三十三天。<a id="a-G9"></a>以次来上。<a id="a-GA"></a>乃至梵天。<a id="a-GB"></a>于佛前立。<a id="a-GC"></a>诸天皆相谓曰。<a id="a-GD"></a>佛畏此枪舍走。<a id="a-GE"></a>然枪逐不置。<a id="a-GF"></a>尔时世尊。<a id="a-GG"></a>与诸梵天。<a id="a-GH"></a>说自宿缘法。<a id="a-GI"></a>从梵天还。<a id="a-GJ"></a>至婆罗尼蜜。<a id="a-GK"></a>婆罗尼蜜下至涅摩罗他。<a id="a-GL"></a>涅摩罗他下至兜率。<a id="a-GM"></a>兜率下至焰天。<a id="a-GN"></a>焰天下至三十三天。<a id="a-GO"></a>三十三天下至四天王。<a id="a-GP"></a>四天王下还至罗阅只。<a id="a-GQ"></a>所过诸天。<a id="a-GR"></a>皆为说宿缘法。<a id="a-GS"></a>枪亦复从上下至罗阅只。<a id="a-GT"></a>佛亦为罗阅只人。<a id="a-GU"></a>说宿缘法。<a id="a-GV"></a>佛与比丘僧。<a id="a-GW"></a>出罗阅只城。<a id="a-GX"></a>枪亦寻佛后。<a id="a-GY"></a>国人尽逐佛出城。<a id="a-GZ"></a>佛问众人。<a id="a-Ga"></a>汝等欲何至。<a id="a-Gb"></a>众人答曰。<a id="a-Gc"></a>欲随如来看此因缘。<a id="a-Gd"></a>佛语众人。<a id="a-Ge"></a>各自还归。<a id="a-Gf"></a>如来自知时节。<a id="a-Gg"></a>阿难问佛。<a id="a-Gh"></a>如来何以遣众人还。<a id="a-Gi"></a>佛语阿难。<a id="a-Gj"></a>若众人见我偿此缘者。<a id="a-Gk"></a>皆当盟死堕地。<a id="a-Gl"></a>阿难便默。<a id="a-Gm"></a>世尊即还竹园僧伽蓝。<a id="a-Gn"></a>自处己房。<a id="a-Go"></a>敕诸比丘。<a id="a-Gp"></a>各自还房。<a id="a-Gq"></a>各受教还房。<a id="a-Gr"></a>阿难问佛。<a id="a-Gs"></a>我当云何。<a id="a-Gt"></a>佛语阿难。<a id="a-Gu"></a>汝亦还房。<a id="a-Gv"></a>阿难即还。<a id="a-Gw"></a>佛便心念。<a id="a-Gx"></a>是缘我宿自造。<a id="a-Gy"></a>必当偿之即取大衣。<a id="a-Gz"></a>四叠襞之。<a id="a-H0"></a>还坐本座。<a id="a-H1"></a>佛便展右足。<a id="a-H2"></a>木枪便从足趺上下入。<a id="a-H3"></a>彻过入地。<a id="a-H4"></a>地深六万八千由延。<a id="a-H5"></a>过此地至水。<a id="a-H6"></a>水深亦六万八千由延。<a id="a-H7"></a>过水至火。<a id="a-H8"></a>火高六万八千由延。<a id="a-H9"></a>至火乃燋。<a id="a-HA"></a>当尔时。<a id="a-HB"></a>地六反震动。<a id="a-HC"></a>阿难诸比丘。<a id="a-HD"></a>各自心念。<a id="a-HE"></a>今此地动。<a id="a-HF"></a>枪必刺佛脚也。<a id="a-HG"></a>佛被刺已。<a id="a-HH"></a>苦痛辛痛疼痛断气痛。<a id="a-HI"></a>阿难即至佛所。<a id="a-HJ"></a>见佛脚枪刺疮。<a id="a-HK"></a>便闷死倒地。<a id="a-HL"></a>佛便以水洒阿难。<a id="a-HM"></a>阿难乃起。<a id="a-HN"></a>起已礼佛足。<a id="a-HO"></a>摩拭佛足。<a id="a-HP"></a>呜佛足涕泣堕泪曰。<a id="a-HQ"></a>佛以是脚。<a id="a-HR"></a>行至树下降魔。<a id="a-HS"></a>上至三十三天。<a id="a-HT"></a>为母说法。<a id="a-HU"></a>世尊金刚之身。<a id="a-HV"></a>作何因缘。<a id="a-HW"></a>为此小木所害乃尔。<a id="a-HX"></a>佛语阿难。<a id="a-HY"></a>且止勿忧涕泣。<a id="a-HZ"></a>世间因缘。<a id="a-Ha"></a>轮转生死。<a id="a-Hb"></a>有是苦患。<a id="a-Hc"></a>阿难问佛。<a id="a-Hd"></a>今者疮痛增损何如。<a id="a-He"></a>佛语阿难。<a id="a-Hf"></a>渐渐有降。<a id="a-Hg"></a>舍利弗将诸比丘僧。<a id="a-Hh"></a>来诣佛所。<a id="a-Hi"></a>稽首佛足。<a id="a-Hj"></a>礼已一面住。<a id="a-Hk"></a>舍利弗问佛。<a id="a-Hl"></a>不审疮痛增损云何。<a id="a-Hm"></a>佛报舍利弗。<a id="a-Hn"></a>疮痛渐渐有损。<a id="a-Ho"></a>尔时比丘众中。<a id="a-Hp"></a>漏未尽者。<a id="a-Hq"></a>见此疮。<a id="a-Hr"></a>皆悲唤号泣曰。<a id="a-Hs"></a>世尊大悲。<a id="a-Ht"></a>无物不济。<a id="a-Hu"></a>而云何有此痛缘也。<a id="a-Hv"></a>佛语此等比丘。<a id="a-Hw"></a>且止莫涕。<a id="a-Hx"></a>我乃先世自造此缘。<a id="a-Hy"></a>要当受之。<a id="a-Hz"></a>无可逃避处。<a id="a-I0"></a>此对亦非父作。<a id="a-I1"></a>亦非母作。<a id="a-I2"></a>亦非王作。<a id="a-I3"></a>亦非天作。<a id="a-I4"></a>亦非沙门婆罗门所作。<a id="a-I5"></a>本我自造。<a id="a-I6"></a>今自受之。<a id="a-I7"></a>诸漏尽神通者。<a id="a-I8"></a>各自默然思惟。<a id="a-I9"></a>佛往日曾所说偈曰。</p>
  <p id="aIA"></p>
  <p id="aIB">世人所作行　　或作善恶事</p>
  <p id="aIC">此行还归身　　终不朽败亡</p>
  <p id="aID"></p>
  <p id="aIE">耆婆闻佛为木枪所刺。<a id="a-IF"></a>涕泣至阿阇世王所。<a id="a-IG"></a>阿阇世王曰。<a id="a-IH"></a>卿何以涕泣。<a id="a-II"></a>耆婆答曰。<a id="a-IJ"></a>我闻佛为木枪刺脚。<a id="a-IK"></a>是以涕耳。<a id="a-IL"></a>阿阇世王。<a id="a-IM"></a>闻此语。<a id="a-IN"></a>便从床上。<a id="a-IO"></a>闷死堕地。<a id="a-IP"></a>良久乃稣。<a id="a-IQ"></a>举宫内外。<a id="a-IR"></a>咸皆惊怖。<a id="a-IS"></a>王起涕泣。<a id="a-IT"></a>敕诸臣曰。<a id="a-IU"></a>速疾严驾。<a id="a-IV"></a>欲至佛所。<a id="a-IW"></a>诸臣受教。<a id="a-IX"></a>即便严驾。<a id="a-IY"></a>白王曰。<a id="a-IZ"></a>严驾已讫。<a id="a-Ia"></a>王即便上车出罗阅只城。<a id="a-Ib"></a>城内四姓宗族。<a id="a-Ic"></a>清信士女。<a id="a-Id"></a>闻佛为木枪所刺。<a id="a-Ie"></a>王与弟耆婆。<a id="a-If"></a>及此人众。<a id="a-Ig"></a>百千围绕。<a id="a-Ih"></a>共至佛所。<a id="a-Ii"></a>下车脱冠。<a id="a-Ij"></a>解剑退盖。<a id="a-Ik"></a>步进诣佛。<a id="a-Il"></a>佛右胁侧卧。<a id="a-Im"></a>王礼佛已。<a id="a-In"></a>手捉佛足。<a id="a-Io"></a>摩抆口呜。<a id="a-Ip"></a>自称国号姓名曰。<a id="a-Iq"></a>摩竭王阿阇世。<a id="a-Ir"></a>问讯世尊。<a id="a-Is"></a>疮痛宁有小损不。<a id="a-It"></a>佛报阿阇世。<a id="a-Iu"></a>当使大王。<a id="a-Iv"></a>常得安隐。<a id="a-Iw"></a>长寿无病。<a id="a-Ix"></a>王当治以正法。<a id="a-Iy"></a>莫行非法。<a id="a-Iz"></a>佛便命王使坐。<a id="a-J0"></a>王即就座。<a id="a-J1"></a>王问佛言。<a id="a-J2"></a>我从如来所闻。<a id="a-J3"></a>佛身金刚。<a id="a-J4"></a>不可毁坏。<a id="a-J5"></a>不审今者何为此木枪所刺耶。<a id="a-J6"></a>佛告王曰。<a id="a-J7"></a>一切诸法。<a id="a-J8"></a>皆为缘对所坏。<a id="a-J9"></a>我身虽是金刚非木枪能坏。<a id="a-JA"></a>宿对所坏。<a id="a-JB"></a>于是世尊。<a id="a-JC"></a>即说颂曰。</p>
  <p id="aJD"></p>
  <p id="aJE">世人所为作　　各自见其行</p>
  <p id="aJF">行善得善报　　行恶得恶报</p>
  <p id="aJG"></p>
  <p id="aJH">是故大王。<a id="a-JI"></a>当学舍恶从善。<a id="a-JJ"></a>恶騃不学问。<a id="a-JK"></a>未识真道者。<a id="a-JL"></a>戏笑轻作罪。<a id="a-JM"></a>后当号泣受。<a id="a-JN"></a>是故大王。<a id="a-JO"></a>不可以戏笑作罪。<a id="a-JP"></a>王当学如是。<a id="a-JQ"></a>王语耆婆。<a id="a-JR"></a>汝合好药。<a id="a-JS"></a>洗疮咒治。<a id="a-JT"></a>必令时差。<a id="a-JU"></a>耆婆曰诺。<a id="a-JV"></a>耆婆即便礼佛洗足。<a id="a-JW"></a>着生肌药已。<a id="a-JX"></a>复读止痛咒。<a id="a-JY"></a>耆婆出百千价[(畾/且)*毛]。<a id="a-JZ"></a>用裹佛足。<a id="a-Ja"></a>以手摩足。<a id="a-Jb"></a>以口呜之曰。<a id="a-Jc"></a>愿佛老寿。<a id="a-Jd"></a>此患早除。<a id="a-Je"></a>一切众生。<a id="a-Jf"></a>长夜之苦。<a id="a-Jg"></a>亦得解脱。<a id="a-Jh"></a>即起礼佛。<a id="a-Ji"></a>于一面住。<a id="a-Jj"></a>佛于是为阿阇世王一切众会故。<a id="a-Jk"></a>说四谛法。<a id="a-Jl"></a>何谓四谛。<a id="a-Jm"></a>苦谛苦习谛苦尽谛苦尽道谛。<a id="a-Jn"></a>是为四谛。<a id="a-Jo"></a>说是时。<a id="a-Jp"></a>六十比丘。<a id="a-Jq"></a>得漏尽意解。<a id="a-Jr"></a>万一千人。<a id="a-Js"></a>得法眼净。<a id="a-Jt"></a>王于是辞曰。<a id="a-Ju"></a>国事多故。<a id="a-Jv"></a>欲还请辞。<a id="a-Jw"></a>佛言。<a id="a-Jx"></a>可宜知是时。<a id="a-Jy"></a>王即起。<a id="a-Jz"></a>稽首佛足。<a id="a-K0"></a>绕三匝而归。<a id="a-K1"></a>诸众亦各礼佛。<a id="a-K2"></a>绕三匝而还。<a id="a-K3"></a>于是暮夜半。<a id="a-K4"></a>有七天人。<a id="a-K5"></a>人人能出百种音声。<a id="a-K6"></a>来诣佛所。<a id="a-K7"></a>稽首佛足。<a id="a-K8"></a>绕床一匝而立。<a id="a-K9"></a>一天白佛。<a id="a-KA"></a>瞿昙沙门。<a id="a-KB"></a>如师子受疮。<a id="a-KC"></a>能忍苦痛。<a id="a-KD"></a>不告他人。<a id="a-KE"></a>一天又曰。<a id="a-KF"></a>瞿昙沙门。<a id="a-KG"></a>如象受疮。<a id="a-KH"></a>能忍苦痛。<a id="a-KI"></a>不语他人。<a id="a-KJ"></a>一天复曰。<a id="a-KK"></a>瞿昙沙门。<a id="a-KL"></a>如犎牛号时。<a id="a-KM"></a>亦不觉苦痛。<a id="a-KN"></a>一天复曰。<a id="a-KO"></a>瞿昙沙门。<a id="a-KP"></a>如水牛号时亦不觉痛。<a id="a-KQ"></a>一天复曰。<a id="a-KR"></a>瞿昙沙门。<a id="a-KS"></a>如八臂天王受疮。<a id="a-KT"></a>能忍苦痛。<a id="a-KU"></a>一天复曰。<a id="a-KV"></a>瞿昙沙门。<a id="a-KW"></a>如宝马不觉苦痛。<a id="a-KX"></a>一天复曰。<a id="a-KY"></a>瞿昙沙门。<a id="a-KZ"></a>审谛清净。<a id="a-Ka"></a>不觉苦痛。<a id="a-Kb"></a>第一天曰。<a id="a-Kc"></a>佛人中师子。<a id="a-Kd"></a>人中象。<a id="a-Ke"></a>人中犎牛。<a id="a-Kf"></a>人中水牛。<a id="a-Kg"></a>人中八臂天王。<a id="a-Kh"></a>人中宝马。<a id="a-Ki"></a>人中审谛清净。<a id="a-Kj"></a>世尊如此等。<a id="a-Kk"></a>能忍苦痛。<a id="a-Kl"></a>此辈愚耐痛。<a id="a-Km"></a>世尊以慧耐不如外学梵志。<a id="a-Kn"></a>已过中年。<a id="a-Ko"></a>懈废取妇故望度苦。<a id="a-Kp"></a>无由得度。<a id="a-Kq"></a>何以故。<a id="a-Kr"></a>不能究竟故也。<a id="a-Ks"></a>如来法中。<a id="a-Kt"></a>清净究竟。<a id="a-Ku"></a>断诸爱欲。<a id="a-Kv"></a>灭尽涅槃。<a id="a-Kw"></a>如此乃度三界秽海也。<a id="a-Kx"></a>何以故。<a id="a-Ky"></a>是辈心意正定。<a id="a-Kz"></a>从四谛求涅槃故也。<a id="a-L0"></a>天于是以偈颂曰。</p>
  <p id="aL1"></p>
  <p id="aL2">凶犷难降伏　　痴疑无定智</p>
  <p id="aL3">志荒处野露　　不度生死渊</p>
  <p id="aL4">定智除凶愚　　调意众缚解</p>
  <p id="aL5">志寂无狂惑　　是度生死海</p>
  <p id="aL6"></p>
  <p id="aL7">于是天说偈已。<a id="a-L8"></a>佛默然可之。<a id="a-L9"></a>诸天见佛默然知为可意。<a id="a-LA"></a>即稽首佛足。<a id="a-LB"></a>绕三匝已。<a id="a-LC"></a>忽然化去。<a id="a-LD"></a>至清旦佛语舍利弗。<a id="a-LE"></a>往昔无数阿僧祇劫前。<a id="a-LF"></a>尔时有两部贾客。<a id="a-LG"></a>各有五百人。<a id="a-LH"></a>在波罗奈国。<a id="a-LI"></a>各撰合资财。<a id="a-LJ"></a>欲严船渡海。<a id="a-LK"></a>装捒已讫。<a id="a-LL"></a>解系张帆。<a id="a-LM"></a>便引而去。<a id="a-LN"></a>乘风径往。<a id="a-LO"></a>即至宝渚。<a id="a-LP"></a>渚上丰饶。<a id="a-LQ"></a>多有衣被饮食。<a id="a-LR"></a>床卧坐具。<a id="a-LS"></a>及妙婇女。<a id="a-LT"></a>种种杂宝。<a id="a-LU"></a>无物不有。<a id="a-LV"></a>一部贾客主语众人曰。<a id="a-LW"></a>我等以资财故。<a id="a-LX"></a>勤身苦体。<a id="a-LY"></a>渡海至此。<a id="a-LZ"></a>所求已获。<a id="a-La"></a>今当住此。<a id="a-Lb"></a>以五乐自娱。<a id="a-Lc"></a>第二萨薄。<a id="a-Ld"></a>告其部众。<a id="a-Le"></a>此间虽饶众宝五乐婇女衣食无乏。<a id="a-Lf"></a>不当于此久住。<a id="a-Lg"></a>是时于虚空中。<a id="a-Lh"></a>有天女。<a id="a-Li"></a>慈愍此辈贾客。<a id="a-Lj"></a>欲使从心所愿。<a id="a-Lk"></a>多得财宝。<a id="a-Ll"></a>无为还归。<a id="a-Lm"></a>便于空中。<a id="a-Ln"></a>语众贾人曰。<a id="a-Lo"></a>此间虽有财宝五乐婇女衣被饮食。<a id="a-Lp"></a>不足久住。<a id="a-Lq"></a>当早还去。<a id="a-Lr"></a>何以故。<a id="a-Ls"></a>却后七日。<a id="a-Lt"></a>此地皆当没水。<a id="a-Lu"></a>语讫化去。<a id="a-Lv"></a>复有魔天女。<a id="a-Lw"></a>意欲使此贾客于此没尽。<a id="a-Lx"></a>不得还归。<a id="a-Ly"></a>于空中告曰。<a id="a-Lz"></a>卿等不足严驾欲还去。<a id="a-M0"></a>此间快乐。<a id="a-M1"></a>极可娱乐。<a id="a-M2"></a>此地初无水至。<a id="a-M3"></a>设当有水至此。<a id="a-M4"></a>此之众宝。<a id="a-M5"></a>饮食衣被。<a id="a-M6"></a>婇女五乐。<a id="a-M7"></a>何由而有。<a id="a-M8"></a>前天所说。<a id="a-M9"></a>水当没此。<a id="a-MA"></a>皆是虚妄。<a id="a-MB"></a>不足信之。<a id="a-MC"></a>说已化去。<a id="a-MD"></a>第一萨薄。<a id="a-ME"></a>闻天女语已。<a id="a-MF"></a>敕其部众。<a id="a-MG"></a>卿等勿复严驾欲得还去。<a id="a-MH"></a>莫信前天所说。<a id="a-MI"></a>此是虚妄耳。<a id="a-MJ"></a>此间快乐。<a id="a-MK"></a>五欲无乏。<a id="a-ML"></a>阎浮勤苦。<a id="a-MM"></a>正欲求此。<a id="a-MN"></a>今已得之。<a id="a-MO"></a>何缘复去。<a id="a-MP"></a>第二萨薄。<a id="a-MQ"></a>还告其众。<a id="a-MR"></a>卿等莫贪五乐于此久住。<a id="a-MS"></a>却后七日。<a id="a-MT"></a>水当满此。<a id="a-MU"></a>速疾市买。<a id="a-MV"></a>装驾治船。<a id="a-MW"></a>前天所说。<a id="a-MX"></a>至诚不虚。<a id="a-MY"></a>设七日无水。<a id="a-MZ"></a>犹当治严还去。<a id="a-Ma"></a>岂可舍本父母妻子乎。<a id="a-Mb"></a>若当却后七日。<a id="a-Mc"></a>水不至者。<a id="a-Md"></a>便当于此五乐自娱。<a id="a-Me"></a>然后徐归。<a id="a-Mf"></a>若水审来如前天所说者。<a id="a-Mg"></a>治严已竟。<a id="a-Mh"></a>去复何难。<a id="a-Mi"></a>佛语舍利弗。<a id="a-Mj"></a>却后七日。<a id="a-Mk"></a>如前天所言。<a id="a-Ml"></a>水满其地。<a id="a-Mm"></a>于时第二萨薄。<a id="a-Mn"></a>先已严办。<a id="a-Mo"></a>水至之日。<a id="a-Mp"></a>所将部众。<a id="a-Mq"></a>即得上船。<a id="a-Mr"></a>第一萨薄。<a id="a-Ms"></a>先不治严。<a id="a-Mt"></a>水至之日。<a id="a-Mu"></a>与治严者争船。<a id="a-Mv"></a>船主护之。<a id="a-Mw"></a>不令得前。<a id="a-Mx"></a>便着铠持杖。<a id="a-My"></a>共相格战。<a id="a-Mz"></a>第二萨薄。<a id="a-N0"></a>于船上以鋑(粗官反)鉾鋑。<a id="a-N1"></a>第一萨薄。<a id="a-N2"></a>脚彻过即便命终。<a id="a-N3"></a>佛语舍利弗。<a id="a-N4"></a>汝知第一萨薄者不。<a id="a-N5"></a>则地婆达兜是。<a id="a-N6"></a>第二萨薄以鉾鋑第一萨薄者。<a id="a-N7"></a>则我身是。<a id="a-N8"></a>尔时第一贾客众五百人者。<a id="a-N9"></a>则今地婆达兜五百弟子是。<a id="a-NA"></a>尔时第二贾客五百众者。<a id="a-NB"></a>则今五百罗汉是。<a id="a-NC"></a>尔时第一天女者。<a id="a-ND"></a>则舍利弗是。<a id="a-NE"></a>尔时第二天女。<a id="a-NF"></a>则今名满月比丘婆罗门弟子是。<a id="a-NG"></a>佛语舍利弗。<a id="a-NH"></a>我往昔作萨薄。<a id="a-NI"></a>贪财分死渡海。<a id="a-NJ"></a>与彼争船。<a id="a-NK"></a>以鋑鉾鋑彼萨薄脚。<a id="a-NL"></a>以是因缘。<a id="a-NM"></a>无数千岁。<a id="a-NN"></a>经地狱苦。<a id="a-NO"></a>于地狱中。<a id="a-NP"></a>无数千过。<a id="a-NQ"></a>为鋑鉾所刺。<a id="a-NR"></a>无数千岁。<a id="a-NS"></a>堕畜生中。<a id="a-NT"></a>为人所射。<a id="a-NU"></a>无数千岁。<a id="a-NV"></a>在饿鬼中。<a id="a-NW"></a>上铁锥树上。<a id="a-NX"></a>今虽得如来金刚之身。<a id="a-NY"></a>以是余殃故。<a id="a-NZ"></a>今为木枪所刺。<a id="a-Na"></a>尔时世尊。<a id="a-Nb"></a>说宿缘偈曰。</p>
  <p id="aNc"></p>
  <p id="aNd">先世作萨薄　　乘船行渡海</p>
  <p id="aNe">两贾共争船　　以鉾鋑彼脚</p>
  <p id="aNf">以是因缘故　　地狱受鋑苦</p>
  <p id="aNg">为畜常被射　　饿鬼上锥树</p>
  <p id="aNh">今已成佛道　　愍念众生故</p>
  <p id="aNi">虽得金刚身　　不免于木枪</p>
  <p id="aNj">因缘终不灭　　亦不着虚空</p>
  <p id="aNk">当护三因缘　　莫犯身口意</p>
  <p id="aNl">今我成尊佛　　得为三界将</p>
  <p id="aNm">阿耨大泉中　　自说先世缘</p>
  <p id="aNn"></p>
  <p id="aNo">佛语舍利弗。<a id="a-Np"></a>汝观如来。<a id="a-Nq"></a>众恶已尽。<a id="a-Nr"></a>诸善普备。<a id="a-Ns"></a>诸天龙神。<a id="a-Nt"></a>帝王臣民。<a id="a-Nu"></a>一切众生。<a id="a-Nv"></a>皆欲度之。<a id="a-Nw"></a>犹不免此对。<a id="a-Nx"></a>况复愚冥未得道者。<a id="a-Ny"></a>是故舍利弗。<a id="a-Nz"></a>当护身口意。<a id="a-O0"></a>莫犯是三事舍利弗。<a id="a-O1"></a>汝等当学如是。<a id="a-O2"></a>佛说是已。<a id="a-O3"></a>舍利弗。<a id="a-O4"></a>欢喜受行。</p>
 </body>
</html>