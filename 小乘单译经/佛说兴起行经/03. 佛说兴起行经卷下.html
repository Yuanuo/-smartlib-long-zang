<!doctype html>
<html id="z3Ks7jZ4es" data-ver="953">
 <head>
  <meta charset="utf-8">
  <meta author="康孟祥">
  <meta library="龙藏">
  <meta catalog="小乘单译经">
  <meta period="后汉">
 </head>
 <body>
  <h1 id="a1">佛说兴起行经卷下</h1>
  <h2 id="a2">佛说地婆达兜掷石缘经第七</h2>
  <p id="a3"></p>
  <p id="a4">闻如是。<a id="a-5"></a>一时佛在阿耨大泉。<a id="a-6"></a>与大比丘众五百人俱。<a id="a-7"></a>皆是阿罗汉。<a id="a-8"></a>六通神足。<a id="a-9"></a>唯除一比丘。<a id="a-A"></a>阿难也。<a id="a-B"></a>是时佛告舍利弗。<a id="a-C"></a>往昔过去世。<a id="a-D"></a>于罗阅只城。<a id="a-E"></a>有长者名曰须檀。<a id="a-F"></a>大富多饶。<a id="a-G"></a>财宝象马七珍。<a id="a-H"></a>僮仆侍使。<a id="a-I"></a>产业备足。<a id="a-J"></a>子名须摩提。<a id="a-K"></a>其父须檀。<a id="a-L"></a>奄然命终。<a id="a-M"></a>须摩提有异母弟。<a id="a-N"></a>名修耶舍。<a id="a-O"></a>摩提心念。<a id="a-P"></a>我当云何设计不与修耶舍分。<a id="a-Q"></a>须摩提复念。<a id="a-R"></a>唯当杀之。<a id="a-S"></a>乃得不与耳。<a id="a-T"></a>须摩提语修耶舍。<a id="a-U"></a>大弟共诣耆阇崛山上。<a id="a-V"></a>有所论说去来。<a id="a-W"></a>修耶舍曰可尔。<a id="a-X"></a>须摩提。<a id="a-Y"></a>即执弟手上山。<a id="a-Z"></a>既上山已。<a id="a-a"></a>将至绝高崖头。<a id="a-b"></a>便推置崖底。<a id="a-c"></a>以石堆之。<a id="a-d"></a>便即命绝。<a id="a-e"></a>佛语舍利弗。<a id="a-f"></a>汝知尔时长者须檀者不。<a id="a-g"></a>则今父王真净是也。<a id="a-h"></a>尔时子须摩提者。<a id="a-i"></a>则我身是。<a id="a-j"></a>弟修耶舍者。<a id="a-k"></a>则今地婆达兜是。<a id="a-l"></a>佛语舍利弗。<a id="a-m"></a>我尔时贪财害弟。<a id="a-n"></a>以是罪故。<a id="a-o"></a>无数千岁。<a id="a-p"></a>在地狱中烧煮。<a id="a-q"></a>为铁山所堆。<a id="a-r"></a>尔时残缘。<a id="a-s"></a>今虽得阿惟三佛。<a id="a-t"></a>故不能免此宿对。<a id="a-u"></a>我于耆阇崛山。<a id="a-v"></a>经行为地。<a id="a-w"></a>婆达兕。<a id="a-x"></a>举崖石长六丈广三丈。<a id="a-y"></a>以掷佛头。<a id="a-z"></a>耆阇崛山神。<a id="a-10"></a>名金埤罗。<a id="a-11"></a>以手接石。<a id="a-12"></a>石边小片。<a id="a-13"></a>迸堕中佛脚拇指。<a id="a-14"></a>即破血出。<a id="a-15"></a>于是世尊。<a id="a-16"></a>即说宿命偈曰。</p>
  <p id="a17"></p>
  <p id="a18">我往以财故　　杀其异母弟</p>
  <p id="a19">推着高崖下　　以石堆其上</p>
  <p id="a1A">以是因缘故　　久受地狱苦</p>
  <p id="a1B">于其地狱中　　为铁山所堆</p>
  <p id="a1C">由是残余夭　　地婆达下石</p>
  <p id="a1D">崖片落伤脚　　破我脚拇指</p>
  <p id="a1E">因缘终不朽　　亦不着虚空</p>
  <p id="a1F">当护三因缘　　莫犯身口意</p>
  <p id="a1G">今我成尊佛　　得为三界将</p>
  <p id="a1H">阿耨大泉中　　说此先世缘</p>
  <p id="a1I"></p>
  <p id="a1J">佛语舍利弗。<a id="a-1K"></a>汝观如来。<a id="a-1L"></a>众恶已尽。<a id="a-1M"></a>诸善普具。<a id="a-1N"></a>诸天龙神。<a id="a-1O"></a>帝王臣民。<a id="a-1P"></a>一切众生。<a id="a-1Q"></a>皆欲度之。<a id="a-1R"></a>尚有宿缘。<a id="a-1S"></a>不能得免。<a id="a-1T"></a>况复愚冥未得道者。<a id="a-1U"></a>舍利弗等。<a id="a-1V"></a>当学如是。<a id="a-1W"></a>莫犯身口意。<a id="a-1X"></a>佛说是已。<a id="a-1Y"></a>舍利弗及五百罗汉。<a id="a-1Z"></a>阿耨大龙王天龙鬼神干沓和阿须伦迦楼罗甄陀罗摩休勒。<a id="a-1a"></a>闻佛所说。<a id="a-1b"></a>欢喜受行。</p>
  <p data-pb></p>
  <h2 id="a1c">佛说婆罗门女栴沙谤佛缘经第八</h2>
  <p id="a1d"></p>
  <p id="a1e">闻如是。<a id="a-1f"></a>一时佛在阿耨大泉。<a id="a-1g"></a>与大比丘众五百人俱。<a id="a-1h"></a>皆是罗汉。<a id="a-1i"></a>六通神足。<a id="a-1j"></a>除一比丘。<a id="a-1k"></a>阿难也。<a id="a-1l"></a>佛告舍利弗。<a id="a-1m"></a>往昔阿僧祇劫前。<a id="a-1n"></a>尔时有佛。<a id="a-1o"></a>号名尽胜如来至真等正觉明行成为善逝世间解无上士道法御天人师号佛世尊。<a id="a-1p"></a>时在波罗奈国。<a id="a-1q"></a>与大比丘六万八千众。<a id="a-1r"></a>皆是罗汉。<a id="a-1s"></a>舍利弗。<a id="a-1t"></a>尔时尽胜如来。<a id="a-1u"></a>有两种比丘。<a id="a-1v"></a>一种比丘。<a id="a-1w"></a>名无胜。<a id="a-1x"></a>一种比丘。<a id="a-1y"></a>名常欢。<a id="a-1z"></a>无胜比丘者。<a id="a-20"></a>六通神足也。<a id="a-21"></a>常欢比丘者。<a id="a-22"></a>结使未除。<a id="a-23"></a>尔时波罗奈城。<a id="a-24"></a>有长者名大爱。<a id="a-25"></a>有象马七宝。<a id="a-26"></a>资财无极。<a id="a-27"></a>大爱长者有妇。<a id="a-28"></a>名曰善幻。<a id="a-29"></a>端正无比。<a id="a-2A"></a>两种比丘。<a id="a-2B"></a>往来其家。<a id="a-2C"></a>以为檀越。<a id="a-2D"></a>善幻妇者。<a id="a-2E"></a>供养无胜比丘。<a id="a-2F"></a>衣被饮食。<a id="a-2G"></a>床卧医药。<a id="a-2H"></a>四事无乏。<a id="a-2I"></a>供养常欢。<a id="a-2J"></a>至为微薄。<a id="a-2K"></a>何以故。<a id="a-2L"></a>无胜比丘。<a id="a-2M"></a>断于诸漏。<a id="a-2N"></a>六通具足。<a id="a-2O"></a>常欢比丘。<a id="a-2P"></a>结使未尽。<a id="a-2Q"></a>未成道故也。<a id="a-2R"></a>常欢比丘。<a id="a-2S"></a>见无胜比丘偏受供养。<a id="a-2T"></a>兴嫉妒意。<a id="a-2U"></a>横生诽谤曰。<a id="a-2V"></a>无胜比丘。<a id="a-2W"></a>与善幻通。<a id="a-2X"></a>不以道法供养。<a id="a-2Y"></a>自以恩爱供养耳。<a id="a-2Z"></a>佛语舍利弗。<a id="a-2a"></a>汝知尔时尽胜如来弟子常欢者不。<a id="a-2b"></a>则我身是。<a id="a-2c"></a>欲知善幻妇人者。<a id="a-2d"></a>则今婆罗门女名栴沙者是。<a id="a-2e"></a>佛语舍利弗。<a id="a-2f"></a>我尔时无故诽谤无胜罗汉。<a id="a-2g"></a>以是罪故。<a id="a-2h"></a>无数千岁。<a id="a-2i"></a>在地狱中。<a id="a-2j"></a>受诸苦痛。<a id="a-2k"></a>今虽得佛为六师等。<a id="a-2l"></a>诸比丘众。<a id="a-2m"></a>漏尽未尽。<a id="a-2n"></a>及诸王臣民。<a id="a-2o"></a>清信士女。<a id="a-2p"></a>说法时。<a id="a-2q"></a>以余殃故。<a id="a-2r"></a>多舌童女。<a id="a-2s"></a>带杅起腹。<a id="a-2t"></a>来至我前曰。<a id="a-2u"></a>沙门何以不自说家事。<a id="a-2v"></a>乃说他事为。<a id="a-2w"></a>汝今日独自乐。<a id="a-2x"></a>不知我苦耶。<a id="a-2y"></a>何以故。<a id="a-2z"></a>汝先共我通。<a id="a-30"></a>使我有娠。<a id="a-31"></a>今当临月事须酥油。<a id="a-32"></a>养于小儿。<a id="a-33"></a>尽当给我。<a id="a-34"></a>尔时众会。<a id="a-35"></a>皆低头默然。<a id="a-36"></a>时释提桓因。<a id="a-37"></a>侍后扇佛。<a id="a-38"></a>以神力化作一鼠。<a id="a-39"></a>入其衣里。<a id="a-3A"></a>啮于带杅。<a id="a-3B"></a>忽然落地。<a id="a-3C"></a>尔时诸四部弟子。<a id="a-3D"></a>及六师徒等。<a id="a-3E"></a>见杅堕地。<a id="a-3F"></a>皆大欢喜。<a id="a-3G"></a>扬声称庆。<a id="a-3H"></a>欣笑无量。<a id="a-3I"></a>皆同音骂曰。<a id="a-3J"></a>汝死赤吹。<a id="a-3K"></a>罪物何能兴此恶意。<a id="a-3L"></a>诽谤清净无上正真。<a id="a-3M"></a>此地无知。<a id="a-3N"></a>乃能容载如此恶物也。<a id="a-3O"></a>诸众各说是时地即为劈裂。<a id="a-3P"></a>焰火踊出。<a id="a-3Q"></a>女便堕中。<a id="a-3R"></a>径至阿鼻大泥犁中。<a id="a-3S"></a>大众见此女现身堕泥犁。<a id="a-3T"></a>阿阇世王。<a id="a-3U"></a>便惊恐。<a id="a-3V"></a>衣毛为竖。<a id="a-3W"></a>即起叉手长跪白言。<a id="a-3X"></a>此女所堕。<a id="a-3Y"></a>今在何处。<a id="a-3Z"></a>佛答大王。<a id="a-3a"></a>此女所堕。<a id="a-3b"></a>名阿鼻泥犁。<a id="a-3c"></a>阿阇世王。<a id="a-3d"></a>复问佛。<a id="a-3e"></a>此女不杀人。<a id="a-3f"></a>亦不偷盗。<a id="a-3g"></a>直妄语。<a id="a-3h"></a>便堕阿鼻耶。<a id="a-3i"></a>佛语阿阇世王。<a id="a-3j"></a>我所说缘法。<a id="a-3k"></a>有上中下身口意行。<a id="a-3l"></a>阿阇世王复问。<a id="a-3m"></a>何者为重。<a id="a-3n"></a>何者为中。<a id="a-3o"></a>何者为下。<a id="a-3p"></a>佛语阿阇世王。<a id="a-3q"></a>意行最重。<a id="a-3r"></a>口行处中。<a id="a-3s"></a>身行在下。<a id="a-3t"></a>阿阇世王复问佛。<a id="a-3u"></a>佛答曰。<a id="a-3v"></a>身行粗现。<a id="a-3w"></a>此事可见。<a id="a-3x"></a>口行者耳所闻。<a id="a-3y"></a>此二事者。<a id="a-3z"></a>世间所闻见。<a id="a-40"></a>佛语大王。<a id="a-41"></a>意行者。<a id="a-42"></a>设发念时。<a id="a-43"></a>无闻见者。<a id="a-44"></a>此是内事众行。<a id="a-45"></a>为意钉所系。<a id="a-46"></a>王复问佛。<a id="a-47"></a>意不可见。<a id="a-48"></a>云何独系意钉耶。<a id="a-49"></a>佛答王曰。<a id="a-4A"></a>若男子女人。<a id="a-4B"></a>设欲身行杀盗淫者。<a id="a-4C"></a>先当思惟。<a id="a-4D"></a>朝中人定。<a id="a-4E"></a>何时可行也。<a id="a-4F"></a>思惟何处可往。<a id="a-4G"></a>佛复语王。<a id="a-4H"></a>夫人作行。<a id="a-4I"></a>先心计挍。<a id="a-4J"></a>然后施行。<a id="a-4K"></a>是故系于意钉。<a id="a-4L"></a>不在身口也。<a id="a-4M"></a>佛复语王。<a id="a-4N"></a>是口行者。<a id="a-4O"></a>欲行口行时。<a id="a-4P"></a>先意思惟。<a id="a-4Q"></a>若在大会。<a id="a-4R"></a>讲论法时。<a id="a-4S"></a>若在都坐断当律时。<a id="a-4T"></a>设问我者。<a id="a-4U"></a>我当违反彼说此间非是已事。<a id="a-4V"></a>若有是语者。<a id="a-4W"></a>我当反之。<a id="a-4X"></a>此受他意气故。<a id="a-4Y"></a>作是语耳。<a id="a-4Z"></a>若行此三事不著者。<a id="a-4a"></a>复更作计。<a id="a-4b"></a>当往斗之曰。<a id="a-4c"></a>彼欲杀汝。<a id="a-4d"></a>破汝坏汝。<a id="a-4e"></a>汝当随我语。<a id="a-4f"></a>莫信他人。<a id="a-4g"></a>若作此两舌者。<a id="a-4h"></a>成于虚伪。<a id="a-4i"></a>灭其正法。<a id="a-4j"></a>命终之后。<a id="a-4k"></a>堕于泥犁。<a id="a-4l"></a>佛语王。<a id="a-4m"></a>是故口行系于意钉。<a id="a-4n"></a>不系身口。<a id="a-4o"></a>王复问佛。<a id="a-4p"></a>何以故。<a id="a-4q"></a>佛答王曰。<a id="a-4r"></a>身三口四。<a id="a-4s"></a>皆系意钉。<a id="a-4t"></a>意不念者。<a id="a-4u"></a>身不能独行。<a id="a-4v"></a>是故身口系意钉。<a id="a-4w"></a>于是世尊。<a id="a-4x"></a>即说偈曰。</p>
  <p id="a4y"></p>
  <p id="a4z">意中熟思惟　　然后行二事</p>
  <p id="a50">佯惭于身口　　未曾愧心意</p>
  <p id="a51">先当惭于意　　然后耻身口</p>
  <p id="a52">此二不离意　　亦不能独行</p>
  <p id="a53"></p>
  <p id="a54">于是阿阇世王。<a id="a-55"></a>闻佛说法。<a id="a-56"></a>涕泣悲感。<a id="a-57"></a>佛问王。<a id="a-58"></a>王何为涕王答曰。<a id="a-59"></a>为众生无智不解三事。<a id="a-5A"></a>恒有损减。<a id="a-5B"></a>是故悲耳。<a id="a-5C"></a>此众生但谓身口为大。<a id="a-5D"></a>不知意为深奥。<a id="a-5E"></a>世尊。<a id="a-5F"></a>我本谓身口为大意为小。<a id="a-5G"></a>今从佛闻。<a id="a-5H"></a>乃知意为大。<a id="a-5I"></a>身口为小。<a id="a-5J"></a>佛问王曰。<a id="a-5K"></a>本何以知身口大意为小。<a id="a-5L"></a>今方云意大身口小耶。<a id="a-5M"></a>王复白佛。<a id="a-5N"></a>夫人杀生。<a id="a-5O"></a>人皆见之。<a id="a-5P"></a>若偷盗淫劮。<a id="a-5Q"></a>亦人所见。<a id="a-5R"></a>此身三事。<a id="a-5S"></a>天下尽见。<a id="a-5T"></a>口行妄语。<a id="a-5U"></a>恶口两舌。<a id="a-5V"></a>言不至诚。<a id="a-5W"></a>此口四事。<a id="a-5X"></a>天下所闻。<a id="a-5Y"></a>意家三事。<a id="a-5Z"></a>非耳所闻。<a id="a-5a"></a>非眼所见。<a id="a-5b"></a>是故众生。<a id="a-5c"></a>以眼见耳闻为大。<a id="a-5d"></a>今闻佛说乃知心意为大身口为小。<a id="a-5e"></a>以是故。<a id="a-5f"></a>身口二事。<a id="a-5g"></a>系于意钉。<a id="a-5h"></a>佛复问王。<a id="a-5i"></a>云何知意钉为大。<a id="a-5j"></a>身口二事。<a id="a-5k"></a>系于意钉。<a id="a-5l"></a>王白佛言。<a id="a-5m"></a>此多舌女人。<a id="a-5n"></a>欲设谤毁。<a id="a-5o"></a>先心思念。<a id="a-5p"></a>当以系。<a id="a-5q"></a>杅起腹。<a id="a-5r"></a>在大众中。<a id="a-5s"></a>说是辈事。<a id="a-5t"></a>又闻佛说。<a id="a-5u"></a>是故我知意大身口小。<a id="a-5v"></a>佛语大王。<a id="a-5w"></a>今云何解意大身口小。<a id="a-5x"></a>王答曰。<a id="a-5y"></a>设欲行事。<a id="a-5z"></a>先心发念。<a id="a-60"></a>然后身口行之。<a id="a-61"></a>是故知意大身口小。<a id="a-62"></a>佛言。<a id="a-63"></a>善哉善哉。<a id="a-64"></a>大王。<a id="a-65"></a>善解此事。<a id="a-66"></a>常当学此。<a id="a-67"></a>意大身口小。<a id="a-68"></a>说是法时。<a id="a-69"></a>众中八十比丘。<a id="a-6A"></a>漏尽意解。<a id="a-6B"></a>二百比丘。<a id="a-6C"></a>得阿那含道。<a id="a-6D"></a>四百比丘。<a id="a-6E"></a>得斯陀含道。<a id="a-6F"></a>八百比丘。<a id="a-6G"></a>得须陀洹道。<a id="a-6H"></a>八万天与人皆得法眼净。<a id="a-6I"></a>十万人及非人。<a id="a-6J"></a>皆受五戒。<a id="a-6K"></a>二十万鬼神。<a id="a-6L"></a>受三自归。<a id="a-6M"></a>于是世尊。<a id="a-6N"></a>说宿缘偈言。</p>
  <p id="a6O"></p>
  <p id="a6P">尽胜如来时　　我比丘多欢</p>
  <p id="a6Q">毁谤于无胜　　堕于地狱久</p>
  <p id="a6R">以是残因缘　　多舌童女来</p>
  <p id="a6S">在于大众中　　前立谤毁我</p>
  <p id="a6T">宿对终不灭　　亦不着虚空</p>
  <p id="a6U">当护三因缘　　莫犯身口意</p>
  <p id="a6V">今我成佛道　　得为三界将</p>
  <p id="a6W">阿耨大泉中　　自说先世缘</p>
  <p id="a6X"></p>
  <p id="a6Y">佛语舍利弗。<a id="a-6Z"></a>汝观如来。<a id="a-6a"></a>众恶已尽。<a id="a-6b"></a>诸善普具。<a id="a-6c"></a>诸天龙鬼神帝王臣民。<a id="a-6d"></a>一切众生。<a id="a-6e"></a>皆欲度之。<a id="a-6f"></a>尚不免此宿缘。<a id="a-6g"></a>况汝愚冥未得道者。<a id="a-6h"></a>舍利弗。<a id="a-6i"></a>当护身口意。<a id="a-6j"></a>佛说是已。<a id="a-6k"></a>舍利弗。<a id="a-6l"></a>及五百罗汉。<a id="a-6m"></a>阿耨大龙王八部鬼神。<a id="a-6n"></a>闻佛所说。<a id="a-6o"></a>欢喜受行。</p>
  <p data-pb></p>
  <h2 id="a6p">佛说食马麦宿缘经第九</h2>
  <p id="a6q"></p>
  <p id="a6r">闻如是。<a id="a-6s"></a>一时佛在阿耨大泉。<a id="a-6t"></a>与大比丘众五百人俱。<a id="a-6u"></a>皆是罗汉。<a id="a-6v"></a>六通神足。<a id="a-6w"></a>佛告舍利弗。<a id="a-6x"></a>过去久远世。<a id="a-6y"></a>时佛名毗婆叶如来至真等正觉明行成为善逝世间解无上士道法御天人师号佛世尊。<a id="a-6z"></a>在槃头摩跋城中。<a id="a-70"></a>与大比丘众十六万八千人俱。<a id="a-71"></a>王名槃头。<a id="a-72"></a>与群臣庶民清信士女。<a id="a-73"></a>以四事供养毗婆叶如来及众终已无乏。<a id="a-74"></a>尔时城中。<a id="a-75"></a>有婆罗门。<a id="a-76"></a>名因提耆利。<a id="a-77"></a>博达梵志四围典籍。<a id="a-78"></a>亦知尼揵算术及婆罗门戒。<a id="a-79"></a>教五百童子。<a id="a-7A"></a>王设会先请佛。<a id="a-7B"></a>佛便默然许之。<a id="a-7C"></a>王还具馔。<a id="a-7D"></a>种种浓美及设床座。<a id="a-7E"></a>氍氀毾[登*毛]办已毕。<a id="a-7F"></a>王执香炉。<a id="a-7G"></a>于座上长跪启曰。<a id="a-7H"></a>今时已到。<a id="a-7I"></a>唯愿屈尊。<a id="a-7J"></a>时毗婆叶佛。<a id="a-7K"></a>见时已至。<a id="a-7L"></a>便敕大众。<a id="a-7M"></a>着衣持钵。<a id="a-7N"></a>当就王请。<a id="a-7O"></a>大众围绕。<a id="a-7P"></a>往诣王宫。<a id="a-7Q"></a>就座而坐。<a id="a-7R"></a>王即下食。<a id="a-7S"></a>手自斟酌。<a id="a-7T"></a>种种肴膳。<a id="a-7U"></a>尔时有一比丘。<a id="a-7V"></a>名曰弥勒。<a id="a-7W"></a>时病不行。<a id="a-7X"></a>佛及大众。<a id="a-7Y"></a>食已各还。<a id="a-7Z"></a>还时皆为诸病比丘请食。<a id="a-7a"></a>过梵志山。<a id="a-7b"></a>见食香美。<a id="a-7c"></a>便兴妒嫉意曰。<a id="a-7d"></a>此髡头沙门。<a id="a-7e"></a>正应食马麦。<a id="a-7f"></a>不应食此甘馔之供。<a id="a-7g"></a>告诸童子。<a id="a-7h"></a>汝等见此髡头道人。<a id="a-7i"></a>食于甘美肴膳不。<a id="a-7j"></a>诸童子曰。<a id="a-7k"></a>尔实见。<a id="a-7l"></a>此等师主。<a id="a-7m"></a>亦应食马麦。<a id="a-7n"></a>佛语舍利弗。<a id="a-7o"></a>汝知尔时山王婆罗门不。<a id="a-7p"></a>则我身是。<a id="a-7q"></a>尔时五百童子者。<a id="a-7r"></a>今五百罗汉是。<a id="a-7s"></a>尔时病比丘弥勒者。<a id="a-7t"></a>则今弥勒菩萨是。<a id="a-7u"></a>佛语舍利弗。<a id="a-7v"></a>我尔时兴妒嫉。<a id="a-7w"></a>意言是辈不应食。<a id="a-7x"></a>甘膳正应食马麦耳。<a id="a-7y"></a>及卿等亦云如是。<a id="a-7z"></a>以是因缘我及卿等。<a id="a-80"></a>经历地狱无数千岁。<a id="a-81"></a>今虽成佛。<a id="a-82"></a>尔时残缘。<a id="a-83"></a>我及卿等。<a id="a-84"></a>于毗兰邑。<a id="a-85"></a>故食马麦九十日。<a id="a-86"></a>我尔时不言与佛马麦。<a id="a-87"></a>但言与比丘。<a id="a-88"></a>以是故。<a id="a-89"></a>我今得食捣麦仁以卿等加言。<a id="a-8A"></a>当与佛麦故。<a id="a-8B"></a>今日卿等。<a id="a-8C"></a>食着皮麦耳。<a id="a-8D"></a>于是世尊。<a id="a-8E"></a>说宿缘偈言。</p>
  <p id="a8F"></p>
  <p id="a8G">我本为梵志　　所学甚广博</p>
  <p id="a8H">教授五百童　　在于树园中</p>
  <p id="a8I">在毗叶佛世　　形骂诸比丘</p>
  <p id="a8J">不应食粳粮　　正应食马麦</p>
  <p id="a8K">汝等童子说　　实如师所道</p>
  <p id="a8L">并及此等师　　亦应食马麦</p>
  <p id="a8M">以是因缘故　　久受地狱苦</p>
  <p id="a8N">尔时残余殃　　亦五百比丘</p>
  <p id="a8O">婆罗门时请　　当会毗兰邑</p>
  <p id="a8P">与卿食马麦　　九十日不减</p>
  <p id="a8Q">因缘终不朽　　亦不着虚空</p>
  <p id="a8R">当护三因缘　　莫犯身口意</p>
  <p id="a8S">今我成佛道　　得为三界将</p>
  <p id="a8T">阿耨大泉中　　自说先世缘</p>
  <p id="a8U"></p>
  <p id="a8V">佛语舍利弗。<a id="a-8W"></a>汝观如来。<a id="a-8X"></a>众恶已尽。<a id="a-8Y"></a>诸善普具。<a id="a-8Z"></a>诸天龙神帝王臣民。<a id="a-8a"></a>一切众生。<a id="a-8b"></a>皆欲度之。<a id="a-8c"></a>尚不能得免。<a id="a-8d"></a>宿世余殃。<a id="a-8e"></a>况愚冥未得道者。<a id="a-8f"></a>佛语舍利弗。<a id="a-8g"></a>当学护三因缘。<a id="a-8h"></a>莫犯身口意。<a id="a-8i"></a>舍利弗。<a id="a-8j"></a>当学如是。<a id="a-8k"></a>佛说是已。<a id="a-8l"></a>舍利弗。<a id="a-8m"></a>及五百罗汉。<a id="a-8n"></a>阿耨大龙王八部鬼神。<a id="a-8o"></a>闻佛所说。<a id="a-8p"></a>欢喜受行。</p>
  <p data-pb></p>
  <h2 id="a8q">佛说苦行宿缘经第十</h2>
  <p id="a8r"></p>
  <p id="a8s">闻如是。<a id="a-8t"></a>一时佛在阿耨大泉。<a id="a-8u"></a>与大比丘众五百人俱。<a id="a-8v"></a>皆是阿罗汉。<a id="a-8w"></a>六通神足。<a id="a-8x"></a>唯除一比丘。<a id="a-8y"></a>阿难也。<a id="a-8z"></a>是时佛告舍利弗。<a id="a-90"></a>往昔波罗捺城边。<a id="a-91"></a>去城不远。<a id="a-92"></a>有多兽邑。<a id="a-93"></a>中有婆罗门。<a id="a-94"></a>为王太史。<a id="a-95"></a>国中第一。<a id="a-96"></a>有一子。<a id="a-97"></a>头上有自然火鬘。<a id="a-98"></a>因以为名。<a id="a-99"></a>婆首端正。<a id="a-9A"></a>有三十相。<a id="a-9B"></a>梵志典籍。<a id="a-9C"></a>图书纤记。<a id="a-9D"></a>无事不博。<a id="a-9E"></a>外道禁戒及诸算术。<a id="a-9F"></a>皆悉明练。<a id="a-9G"></a>时有一瓦师子。<a id="a-9H"></a>名难提婆罗。<a id="a-9I"></a>与火鬘。<a id="a-9J"></a>少小亲友。<a id="a-9K"></a>心相敬念。<a id="a-9L"></a>须臾不忘。<a id="a-9M"></a>瓦师子。<a id="a-9N"></a>精进勇猛。<a id="a-9O"></a>慈仁孝顺。<a id="a-9P"></a>其父母俱盲。<a id="a-9Q"></a>供养二亲。<a id="a-9R"></a>无所乏短。<a id="a-9S"></a>难提婆罗虽为瓦师。<a id="a-9T"></a>手不掘地。<a id="a-9U"></a>亦不使人掘。<a id="a-9V"></a>唯取破墙崩岸及鼠坏。<a id="a-9W"></a>和以为器。<a id="a-9X"></a>成好无比。<a id="a-9Y"></a>若有男子女人欲来买者。<a id="a-9Z"></a>以谷麦麻豆置地。<a id="a-9a"></a>取器而去。<a id="a-9b"></a>初不争价数。<a id="a-9c"></a>亦不取金银财帛。<a id="a-9d"></a>唯取谷米。<a id="a-9e"></a>供食而已。<a id="a-9f"></a>迦葉如来所住精舍。<a id="a-9g"></a>去多兽邑不远。<a id="a-9h"></a>与大比丘众二万人。<a id="a-9i"></a>皆是罗汉。<a id="a-9j"></a>护喜语火鬘曰。<a id="a-9k"></a>共见迦葉如来去乎。<a id="a-9l"></a>火鬘答曰。<a id="a-9m"></a>护喜用见此髡头道人为。<a id="a-9n"></a>直是髡头人耳。<a id="a-9o"></a>何有道哉。<a id="a-9p"></a>佛道难可得。<a id="a-9q"></a>如是至三。<a id="a-9r"></a>护喜后日复语火鬘曰。<a id="a-9s"></a>共至水上澡浴乎。<a id="a-9t"></a>火鬘答曰可尔。<a id="a-9u"></a>便共诣水澡浴已着衣服。<a id="a-9v"></a>护喜举右手。<a id="a-9w"></a>遥指示曰。<a id="a-9x"></a>迦葉如来精舍。<a id="a-9y"></a>去是不远。<a id="a-9z"></a>可共暂见不。<a id="a-A0"></a>火鬘答曰。<a id="a-A1"></a>护喜用见此髡头道人为。<a id="a-A2"></a>髡头道人。<a id="a-A3"></a>何有佛道。<a id="a-A4"></a>佛道难得。<a id="a-A5"></a>护喜便捉火鬘衣牵曰。<a id="a-A6"></a>共至迦葉佛去来。<a id="a-A7"></a>去佛甚近不远。<a id="a-A8"></a>火鬘便脱衣舍走。<a id="a-A9"></a>护喜逐后。<a id="a-AA"></a>捉腰带挽曰。<a id="a-AB"></a>为可暂共见佛便还耶。<a id="a-AC"></a>火鬘复解带舍走曰。<a id="a-AD"></a>我不欲见此髡头沙门。<a id="a-AE"></a>护喜便捉其头牵曰。<a id="a-AF"></a>为一过共见佛去来。<a id="a-AG"></a>佛语舍利弗。<a id="a-AH"></a>尔时波罗捺国俗。<a id="a-AI"></a>讳捉人头。<a id="a-AJ"></a>捉头者法。<a id="a-AK"></a>皆斩刑。<a id="a-AL"></a>火鬘代其惊怖心念曰。<a id="a-AM"></a>此瓦师子。<a id="a-AN"></a>分死捉我头耶。<a id="a-AO"></a>护喜语火鬘曰。<a id="a-AP"></a>尔我死终不相置。<a id="a-AQ"></a>要当使卿见佛。<a id="a-AR"></a>火鬘心念。<a id="a-AS"></a>此非小事。<a id="a-AT"></a>必当有好事耳。<a id="a-AU"></a>乃使此人分死相捉。<a id="a-AV"></a>火鬘曰。<a id="a-AW"></a>放我头。<a id="a-AX"></a>我随子去耳。<a id="a-AY"></a>护喜即放。<a id="a-AZ"></a>火鬘便还。<a id="a-Aa"></a>结头着衣服。<a id="a-Ab"></a>即相随共诣迦葉佛所。<a id="a-Ac"></a>护喜礼迦葉如来足。<a id="a-Ad"></a>于一面坐。<a id="a-Ae"></a>火鬘直立举手。<a id="a-Af"></a>问讯而已。<a id="a-Ag"></a>便坐一面。<a id="a-Ah"></a>护喜叉手白迦葉佛言。<a id="a-Ai"></a>此火鬘者。<a id="a-Aj"></a>多兽邑中太史之子。<a id="a-Ak"></a>是我少小亲友。<a id="a-Al"></a>然其不识三尊。<a id="a-Am"></a>不信三宝不见佛。<a id="a-An"></a>不闻法。<a id="a-Ao"></a>不供养众僧。<a id="a-Ap"></a>愿世尊开化愚冥。<a id="a-Aq"></a>使其信解。<a id="a-Ar"></a>火鬘童子。<a id="a-As"></a>熟视世尊。<a id="a-At"></a>从头至足。<a id="a-Au"></a>从足至头。<a id="a-Av"></a>睹佛相好。<a id="a-Aw"></a>威容巍巍。<a id="a-Ax"></a>诸根寂定。<a id="a-Ay"></a>纯淑调和。<a id="a-Az"></a>以三十二相。<a id="a-B0"></a>严饰其体。<a id="a-B1"></a>八十种好。<a id="a-B2"></a>以为姿媚。<a id="a-B3"></a>仪如娑罗树花。<a id="a-B4"></a>身犹须弥山无能见其顶。<a id="a-B5"></a>面如月满。<a id="a-B6"></a>光如日明。<a id="a-B7"></a>身色如金山。<a id="a-B8"></a>火鬘见佛相好已。<a id="a-B9"></a>便心念曰。<a id="a-BA"></a>我梵谶记所载相好。<a id="a-BB"></a>今佛尽有。<a id="a-BC"></a>唯无二事耳。<a id="a-BD"></a>火鬘于是。<a id="a-BE"></a>说偈问曰。</p>
  <p id="aBF"></p>
  <p id="aBG">所闻三十二　　大士之相好</p>
  <p id="aBH">于此人中尊　　唯不睹二事</p>
  <p id="aBI">岂有丈夫体　　犹如马藏不</p>
  <p id="aBJ">宁有广长舌　　覆面舐头不</p>
  <p id="aBK">愿为吐舌示　　令我决狐疑</p>
  <p id="aBL">我见乃当知　　如经所载不</p>
  <p id="aBM"></p>
  <p id="aBN">于是迦葉如来。<a id="a-BO"></a>便出广长舌相。<a id="a-BP"></a>以覆其面上及肉髻。<a id="a-BQ"></a>并覆两耳。<a id="a-BR"></a>七过舐头。<a id="a-BS"></a>缩舌入口。<a id="a-BT"></a>色光出照大千世界。<a id="a-BU"></a>蔽日月明。<a id="a-BV"></a>乃至阿迦腻吒天光。<a id="a-BW"></a>还绕身七匝。<a id="a-BX"></a>从顶上入。<a id="a-BY"></a>迦葉如来。<a id="a-BZ"></a>以神足力。<a id="a-Ba"></a>现阴马藏。<a id="a-Bb"></a>令火鬘独见。<a id="a-Bc"></a>余人不睹。<a id="a-Bd"></a>火鬘童子。<a id="a-Be"></a>具足见佛三十二相。<a id="a-Bf"></a>无一缺减。<a id="a-Bg"></a>踊跃欢喜。<a id="a-Bh"></a>不能自胜。<a id="a-Bi"></a>迦葉如来为火鬘童子说法。<a id="a-Bj"></a>说何法。<a id="a-Bk"></a>说菩萨断功德法。<a id="a-Bl"></a>何等为断菩萨功德法。<a id="a-Bm"></a>身行恶。<a id="a-Bn"></a>口言恶。<a id="a-Bo"></a>意念恶。<a id="a-Bp"></a>身不可行而行。<a id="a-Bq"></a>口不可言而言。<a id="a-Br"></a>意不可念而念。<a id="a-Bs"></a>云何菩萨。<a id="a-Bt"></a>身不可行而行者。<a id="a-Bu"></a>后作佛时。<a id="a-Bv"></a>身形短小。<a id="a-Bw"></a>族姓子。<a id="a-Bx"></a>是为菩萨身不可行而行报也。<a id="a-By"></a>云何菩萨口不可言而言者。<a id="a-Bz"></a>后出家学时。<a id="a-C0"></a>力极勤苦。<a id="a-C1"></a>乃当得佛。<a id="a-C2"></a>族姓子。<a id="a-C3"></a>是为菩萨口不可言而言报。<a id="a-C4"></a>云何菩萨意不可念而念者。<a id="a-C5"></a>菩萨后成佛时。<a id="a-C6"></a>境内众僧。<a id="a-C7"></a>常不和合。<a id="a-C8"></a>在在处处。<a id="a-C9"></a>共相是非。<a id="a-CA"></a>族姓子。<a id="a-CB"></a>是为菩萨心不可念而念报。<a id="a-CC"></a>族姓子。<a id="a-CD"></a>是为菩萨三恶行对。<a id="a-CE"></a>族姓子。<a id="a-CF"></a>当弃是。<a id="a-CG"></a>于是火鬘童子。<a id="a-CH"></a>即退前礼佛足。<a id="a-CI"></a>长跪叉手。<a id="a-CJ"></a>白佛言。<a id="a-CK"></a>我今忏悔。<a id="a-CL"></a>身不可行而行。<a id="a-CM"></a>口不可言而言。<a id="a-CN"></a>意不可念而念。<a id="a-CO"></a>愿世尊当受我此忏悔。<a id="a-CP"></a>从今已往。<a id="a-CQ"></a>不复敢犯。<a id="a-CR"></a>如此忏至三。<a id="a-CS"></a>迦葉如来。<a id="a-CT"></a>默然受之。<a id="a-CU"></a>火鬘童子。<a id="a-CV"></a>护喜童子。<a id="a-CW"></a>俱起稽首佛足。<a id="a-CX"></a>辞退而还。<a id="a-CY"></a>火鬘童子。<a id="a-CZ"></a>于中路。<a id="a-Ca"></a>忽思惟向三恶报。<a id="a-Cb"></a>便报护喜曰。<a id="a-Cc"></a>卿为失利。<a id="a-Cd"></a>不为得利。<a id="a-Ce"></a>卿为无利。<a id="a-Cf"></a>不为有利。<a id="a-Cg"></a>我不应见卿面。<a id="a-Ch"></a>不喜闻卿名。<a id="a-Ci"></a>护喜答曰。<a id="a-Cj"></a>何以故尔。<a id="a-Ck"></a>火鬘曰。<a id="a-Cl"></a>卿早从迦葉佛。<a id="a-Cm"></a>闻深法宝。<a id="a-Cn"></a>何能在家而不作道。<a id="a-Co"></a>护喜答曰。<a id="a-Cp"></a>卿不知我父母年老。<a id="a-Cq"></a>又复俱盲。<a id="a-Cr"></a>供养二亲。<a id="a-Cs"></a>何由出家。<a id="a-Ct"></a>我亦久欲为道耳。<a id="a-Cu"></a>若我出家为道者。<a id="a-Cv"></a>父母便当命终。<a id="a-Cw"></a>以是故。<a id="a-Cx"></a>不得出家耳。<a id="a-Cy"></a>火鬘语护喜曰。<a id="a-Cz"></a>我从迦葉佛。<a id="a-D0"></a>闻菩萨行三恶缘对。<a id="a-D1"></a>不复乐在家。<a id="a-D2"></a>我欲从此还至佛所。<a id="a-D3"></a>求为比丘。<a id="a-D4"></a>护喜报曰。<a id="a-D5"></a>善哉善哉。<a id="a-D6"></a>火鬘得思惟力耶。<a id="a-D7"></a>便可时还。<a id="a-D8"></a>所以然者。<a id="a-D9"></a>佛世难值故也。<a id="a-DA"></a>火鬘童子。<a id="a-DB"></a>即抱护喜已。<a id="a-DC"></a>便绕三匝。<a id="a-DD"></a>叉手谢曰。<a id="a-DE"></a>我设有身口意过于卿者。<a id="a-DF"></a>愿见原恕。<a id="a-DG"></a>苦卿指授正真大道。<a id="a-DH"></a>于是火鬘童子。<a id="a-DI"></a>说颂赞曰。</p>
  <p id="aDJ"></p>
  <p id="aDK">仁为我善友　　法友无所贪</p>
  <p id="aDL">导我以正道　　是友佛所誉</p>
  <p id="aDM"></p>
  <p id="aDN">火鬘童子。<a id="a-DO"></a>于是说偈已。<a id="a-DP"></a>绕护喜三匝已。<a id="a-DQ"></a>还诣精舍迦葉佛所。<a id="a-DR"></a>稽首佛足。<a id="a-DS"></a>两膝跪地叉手白佛言。<a id="a-DT"></a>宁可得从迦葉如来。<a id="a-DU"></a>下须发入道。<a id="a-DV"></a>受具足戒不。<a id="a-DW"></a>佛语舍利弗。<a id="a-DX"></a>迦葉即度火鬘童子。<a id="a-DY"></a>为道授其具足戒。<a id="a-DZ"></a>佛语舍利弗。<a id="a-Da"></a>汝知尔时火鬘童子不。<a id="a-Db"></a>则我身是。<a id="a-Dc"></a>火鬘父者。<a id="a-Dd"></a>今父王真净是。<a id="a-De"></a>尔时瓦师童子护喜者。<a id="a-Df"></a>我为太子。<a id="a-Dg"></a>在宫婇女。<a id="a-Dh"></a>时夜半。<a id="a-Di"></a>作瓶天子。<a id="a-Dj"></a>来谓我曰时到可出家去为道者是。<a id="a-Dk"></a>舍利弗。<a id="a-Dl"></a>此护喜者。<a id="a-Dm"></a>频劝我出家。<a id="a-Dn"></a>则是作道善知识也。<a id="a-Do"></a>佛语舍利弗。<a id="a-Dp"></a>我前向护喜。<a id="a-Dq"></a>作恶语道。<a id="a-Dr"></a>迦葉佛髡头沙门。<a id="a-Ds"></a>何有佛道。<a id="a-Dt"></a>佛道难得。<a id="a-Du"></a>以是恶言故临成阿惟三佛时。<a id="a-Dv"></a>六年受苦行。<a id="a-Dw"></a>舍利弗。<a id="a-Dx"></a>尔时日食一麻一米大豆小豆。<a id="a-Dy"></a>我如是虽受辛苦。<a id="a-Dz"></a>于法无益。<a id="a-E0"></a>我忍饥渴寒热风雨蚊虻之苦。<a id="a-E1"></a>身形枯燥。<a id="a-E2"></a>谓乎我成佛道实无所得。<a id="a-E3"></a>舍利弗。<a id="a-E4"></a>我六年苦行者。<a id="a-E5"></a>偿先缘对毕也。<a id="a-E6"></a>然后乃得阿耨三耶三菩阿惟三佛耳。<a id="a-E7"></a>于是世尊。<a id="a-E8"></a>说宿缘偈曰。</p>
  <p id="aE9"></p>
  <p id="aEA">我昔火鬘童　　向于护喜说</p>
  <p id="aEB">髡头何有佛　　佛道甚难得</p>
  <p id="aEC">以是因缘故　　六年日不减</p>
  <p id="aED">受此勤苦行　　望得成佛道</p>
  <p id="aEE">不以是苦行　　能得成佛道</p>
  <p id="aEF">非道而行求　　因缘自缠绕</p>
  <p id="aEG">宿缘终不朽　　亦不着虚空</p>
  <p id="aEH">当护三因缘　　莫犯身口意</p>
  <p id="aEI">今我成佛道　　得为三界将</p>
  <p id="aEJ">阿耨大泉中　　自说先世缘</p>
  <p id="aEK"></p>
  <p id="aEL">佛语舍利弗。<a id="a-EM"></a>汝观如来。<a id="a-EN"></a>众恶已尽。<a id="a-EO"></a>诸善普具。<a id="a-EP"></a>诸天人神鬼干沓和阿须伦迦楼罗甄陀罗摩休勒。<a id="a-EQ"></a>一切众生。<a id="a-ER"></a>皆欲度之。<a id="a-ES"></a>我犹不免宿对。<a id="a-ET"></a>况复愚冥未得道者。<a id="a-EU"></a>舍利弗。<a id="a-EV"></a>当学护身三口四意三。<a id="a-EW"></a>舍利弗。<a id="a-EX"></a>当学如是。<a id="a-EY"></a>佛说如来先世因缘时。<a id="a-EZ"></a>万一千天子。<a id="a-Ea"></a>得须陀洹道。<a id="a-Eb"></a>八千龙。<a id="a-Ec"></a>皆受五戒。<a id="a-Ed"></a>五千夜叉。<a id="a-Ee"></a>受三自归。<a id="a-Ef"></a>阿耨大龙王叉手白佛。<a id="a-Eg"></a>世尊。<a id="a-Eh"></a>于我泉上。<a id="a-Ei"></a>受我供养。<a id="a-Ej"></a>说宿命因缘法。<a id="a-Ek"></a>使我将来成佛时。<a id="a-El"></a>莫有如此因缘。<a id="a-Em"></a>使我众恶皆尽。<a id="a-En"></a>作真净如来。<a id="a-Eo"></a>佛语阿耨大龙王。<a id="a-Ep"></a>汝欲得如是愿者。<a id="a-Eq"></a>当极护身口意。<a id="a-Er"></a>不令犯者。<a id="a-Es"></a>可得如上所愿。<a id="a-Et"></a>众恶消尽。<a id="a-Eu"></a>作真净如来。<a id="a-Ev"></a>阿耨大龙王。<a id="a-Ew"></a>闻佛所说。<a id="a-Ex"></a>踊跃欢喜。<a id="a-Ey"></a>以天栴檀香散佛及五百罗汉上。<a id="a-Ez"></a>佛于是为诸天龙神。<a id="a-F0"></a>说安慰法。<a id="a-F1"></a>何谓安慰法。<a id="a-F2"></a>行布施法。<a id="a-F3"></a>行持戒法。<a id="a-F4"></a>行生天道法。<a id="a-F5"></a>行断欲法。<a id="a-F6"></a>行断三恶道法。<a id="a-F7"></a>行无漏法行清净法。<a id="a-F8"></a>佛说如是已。<a id="a-F9"></a>与诸比丘。<a id="a-FA"></a>各离本花座。<a id="a-FB"></a>比丘围绕佛。<a id="a-FC"></a>踊在虚空。<a id="a-FD"></a>高七多罗以。<a id="a-FE"></a>神足飞行。<a id="a-FF"></a>犹鸟翔云。<a id="a-FG"></a>徐徐而还。<a id="a-FH"></a>在罗阅只竹园精舍。<a id="a-FI"></a>佛说是已。<a id="a-FJ"></a>舍利弗。<a id="a-FK"></a>及五百罗汉。<a id="a-FL"></a>阿耨大龙王八部鬼神。<a id="a-FM"></a>欢喜受行。</p>
 </body>
</html>