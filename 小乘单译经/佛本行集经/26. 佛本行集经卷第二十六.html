<!doctype html>
<html id="z3IBUTRcM" data-ver="920">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十六</h1>
  <h2 id="a2">向菩提树品第三十之二</h2>
  <p id="a3">尔时菩萨于河澡浴。<a id="a-4"></a>食乳糜休身体光仪。<a id="a-5"></a>平复如本。<a id="a-6"></a>威力自在。<a id="a-7"></a>安庠面向菩提树。<a id="a-8"></a>时作是行步。<a id="a-9"></a>犹如往昔诸菩萨行。<a id="a-A"></a>所谓渐渐调柔。<a id="a-B"></a>行步意喜。<a id="a-C"></a>来者随施。<a id="a-D"></a>行步安住。<a id="a-E"></a>犹如须弥山王。<a id="a-F"></a>巍巍而行。<a id="a-G"></a>无恐畏行。<a id="a-H"></a>不浊乱行。<a id="a-I"></a>心知足行。<a id="a-J"></a>不急疾行。<a id="a-K"></a>不迟缓行不蹶失行。<a id="a-L"></a>两足周正不相揩行。<a id="a-M"></a>不相逼行。<a id="a-N"></a>不星速行。<a id="a-O"></a>不摇身行。<a id="a-P"></a>安隐而行。<a id="a-Q"></a>清净而行。<a id="a-R"></a>精妙而行。<a id="a-S"></a>无患害行。<a id="a-T"></a>师子王行。<a id="a-U"></a>大龙王行大牛王行。<a id="a-V"></a>如雁王行如象王行。<a id="a-W"></a>不恇怯行。<a id="a-X"></a>无疑滞行。<a id="a-Y"></a>无怪误行。<a id="a-Z"></a>广宽博行那罗延行。<a id="a-a"></a>不触地行。<a id="a-b"></a>千辐相轮。<a id="a-c"></a>下地而行。<a id="a-d"></a>以脚足指网缦所罗。<a id="a-e"></a>甲如赤铜色泽而行。<a id="a-f"></a>行步振遍大地而行。<a id="a-g"></a>行步犹如大山谷响出声而行。<a id="a-h"></a>行步之时。<a id="a-i"></a>有坑坎处皆悉平正。<a id="a-j"></a>自然而行。<a id="a-k"></a>地上所有土沙砾石。<a id="a-l"></a>皆除而行。<a id="a-m"></a>以足网缦放光明。<a id="a-n"></a>触罪类众生。<a id="a-o"></a>安住不动。<a id="a-p"></a>善行而行。<a id="a-q"></a>行步清净。<a id="a-r"></a>生妙莲花。<a id="a-s"></a>蹋彼莲花台上而行。<a id="a-t"></a>以往昔行净善行故。<a id="a-u"></a>而得此行。<a id="a-v"></a>往昔诸佛。<a id="a-w"></a>坐于师子高座之上。<a id="a-x"></a>承行而行。<a id="a-y"></a>心意牢固。<a id="a-z"></a>如金刚行。<a id="a-10"></a>闭塞一切诸趣稠林。<a id="a-11"></a>堂堂而行。<a id="a-12"></a>能为切诸趣众生。<a id="a-13"></a>生安乐行。<a id="a-14"></a>摧折一切魔幢而行。<a id="a-15"></a>破坏一切魔力而行堆压一切魔气而行。<a id="a-16"></a>打碎一切魔威而行。<a id="a-17"></a>减削一切魔业而行。<a id="a-18"></a>消散一切魔众而行。<a id="a-19"></a>堕落一切魔势而行。<a id="a-1A"></a>捐舍一切魔行而行。<a id="a-1B"></a>杀害一切魔军而行。<a id="a-1C"></a>割断一切魔网而行。<a id="a-1D"></a>伏诸非法一切邪众。<a id="a-1E"></a>如法摄受外道而行。<a id="a-1F"></a>照朗烦恼翳暗而行。<a id="a-1G"></a>散助烦恼朋友而行。<a id="a-1H"></a>威力覆蔽释天梵天大自在天护世诸天无畏而行。<a id="a-1I"></a>于此三千大千世界。<a id="a-1J"></a>唯自一人。<a id="a-1K"></a>独尊而行。<a id="a-1L"></a>不从他学。<a id="a-1M"></a>而自证道。<a id="a-1N"></a>分明而行。<a id="a-1O"></a>欲证一切种智而行。<a id="a-1P"></a>正念正意。<a id="a-1Q"></a>知足正行行行而行。<a id="a-1R"></a>欲灭生老病死而行。<a id="a-1S"></a>欲趣向彼常乐我净微妙最胜无畏之处。<a id="a-1T"></a>欲入涅槃城门而行。<a id="a-1U"></a>有如是行。<a id="a-1V"></a>菩萨而行。<a id="a-1W"></a>面正向彼菩提之树。<a id="a-1X"></a>直视而行。</p>
  <p id="a1Y">尔时菩萨。<a id="a-1Z"></a>复作如是思惟念言。<a id="a-1a"></a>我今至此菩提道场。<a id="a-1b"></a>欲作何座证阿耨多罗三藐三菩提。<a id="a-1c"></a>即自觉知应坐草上。<a id="a-1d"></a>是时净居诸天子等。<a id="a-1e"></a>白菩萨言。<a id="a-1f"></a>如是如是。<a id="a-1g"></a>大圣仁者。<a id="a-1h"></a>所有过去诸佛如来欲证阿耨多罗三藐三菩提者。<a id="a-1i"></a>皆悉坐于铺草之上而取正觉。</p>
  <p id="a1j">尔时菩萨复作如是思惟。<a id="a-1k"></a>谁能与我如是之草。<a id="a-1l"></a>心思惟已左右前后。<a id="a-1m"></a>四顾观看。<a id="a-1n"></a>是时忉利帝释天王。<a id="a-1o"></a>以天智知菩萨心已。<a id="a-1p"></a>即化其身。<a id="a-1q"></a>为刈草人。<a id="a-1r"></a>去于菩萨。<a id="a-1s"></a>不近不远。<a id="a-1t"></a>右边而立。<a id="a-1u"></a>刈取于草。<a id="a-1v"></a>其草青绿。<a id="a-1w"></a>颜色犹如孔雀王项。<a id="a-1x"></a>柔软滑泽。<a id="a-1y"></a>而手触时。<a id="a-1z"></a>犹如微细迦尸迦衣。<a id="a-20"></a>其状如是。<a id="a-21"></a>色妙而香。<a id="a-22"></a>右旋宛转。</p>
  <p id="a23">尔时菩萨。<a id="a-24"></a>见于彼人去已不远在右边刈如是等草。<a id="a-25"></a>见已渐渐至彼人边。<a id="a-26"></a>到已宽缓。<a id="a-27"></a>问彼人言。<a id="a-28"></a>贤善仁者。<a id="a-29"></a>汝名字何。<a id="a-2A"></a>彼人报言。<a id="a-2B"></a>我名吉利。<a id="a-2C"></a>菩萨既闻彼人名已。<a id="a-2D"></a>如是思惟。<a id="a-2E"></a>我今欲求自身吉利。<a id="a-2F"></a>亦为他人以求吉利。<a id="a-2G"></a>此名吉利。<a id="a-2H"></a>在于我前。<a id="a-2I"></a>我今决当得证阿耨多罗三藐三菩提。</p>
  <p id="a2J">菩萨如是心思惟已。<a id="a-2K"></a>更出如是美妙音响。<a id="a-2L"></a>语彼人言。<a id="a-2M"></a>其语犹如过去一切诸菩萨等微妙音声。<a id="a-2N"></a>所谓实语不虚发言用真正言。<a id="a-2O"></a>出清亮声。<a id="a-2P"></a>润泽之声。<a id="a-2Q"></a>妙声。<a id="a-2R"></a>喜声。<a id="a-2S"></a>闻承奉声。<a id="a-2T"></a>闻不违声。<a id="a-2U"></a>闻流靡声。<a id="a-2V"></a>化声。<a id="a-2W"></a>导声。<a id="a-2X"></a>不謇吃声。<a id="a-2Y"></a>不缩呻声。<a id="a-2Z"></a>不粗涩声。<a id="a-2a"></a>不双破声。<a id="a-2b"></a>软滑泽声。<a id="a-2c"></a>甜淡美声。<a id="a-2d"></a>分明的的遥入耳声。<a id="a-2e"></a>闻心口意皆悉喜声。<a id="a-2f"></a>闻已除灭欲痴嗔恚斗诤忿怒。<a id="a-2g"></a>皆悉令得清净之声。<a id="a-2h"></a>闻如迦罗频伽鸟声。<a id="a-2i"></a>命命鸟声。<a id="a-2j"></a>雷隐隐声。<a id="a-2k"></a>如诸音乐歌赞咏声。<a id="a-2l"></a>深远高声。<a id="a-2m"></a>无障碍声。<a id="a-2n"></a>非鼻出声。<a id="a-2o"></a>清净之声。<a id="a-2p"></a>真正之声。<a id="a-2q"></a>实语之声。<a id="a-2r"></a>如梵天声。<a id="a-2s"></a>如海波声。<a id="a-2t"></a>如山崩声。<a id="a-2u"></a>震动之声。<a id="a-2v"></a>如诸天王所赞叹声。<a id="a-2w"></a>诸阿修罗歌咏美声。<a id="a-2x"></a>深难得底断魔力声。<a id="a-2y"></a>降伏一切诸外道声。<a id="a-2z"></a>师子之声。<a id="a-30"></a>驶风之声。<a id="a-31"></a>象王之声。<a id="a-32"></a>如云磨声。<a id="a-33"></a>能至十方佛刹土声。<a id="a-34"></a>告诸所化众生之声。<a id="a-35"></a>不急疾声不迟缓声。<a id="a-36"></a>不停住声。<a id="a-37"></a>不缺减声。<a id="a-38"></a>不浊秽声。<a id="a-39"></a>合一切声。<a id="a-3A"></a>入诸声声。<a id="a-3B"></a>解脱之声。<a id="a-3C"></a>无系缚声。<a id="a-3D"></a>无染着声。<a id="a-3E"></a>合语义声。<a id="a-3F"></a>依时语声。<a id="a-3G"></a>不过时声。<a id="a-3H"></a>巧能宣说八千万亿法门之声。<a id="a-3I"></a>无壅塞声。<a id="a-3J"></a>不止息声。<a id="a-3K"></a>能辩一切诸声之声。<a id="a-3L"></a>随心能满一切愿声。<a id="a-3M"></a>能生一切安乐之声。<a id="a-3N"></a>示现一切解脱之声。<a id="a-3O"></a>流通一切诸道路声。<a id="a-3P"></a>众中说时。<a id="a-3Q"></a>不出众外。<a id="a-3R"></a>令诸大众欢喜之声。<a id="a-3S"></a>声出之时。<a id="a-3T"></a>顺于一切诸佛法声。</p>
  <p id="a3U">菩萨以此如是众声。<a id="a-3V"></a>告语于彼刈草之人。<a id="a-3W"></a>作如是言。<a id="a-3X"></a>仁者汝能与我草不。<a id="a-3Y"></a>其化人报言。<a id="a-3Z"></a>我能与。<a id="a-3a"></a>是时帝释所化作人。<a id="a-3b"></a>即便刈草。<a id="a-3c"></a>以奉菩萨。<a id="a-3d"></a>其草净妙。<a id="a-3e"></a>菩萨即取彼草一把。<a id="a-3f"></a>手自执持。<a id="a-3g"></a>当菩萨取彼草之时。<a id="a-3h"></a>其地即便六种震动。<a id="a-3i"></a>是时菩萨。<a id="a-3j"></a>将于此草安庠。<a id="a-3k"></a>面向菩提树下。</p>
  <p id="a3l">尔时菩萨。<a id="a-3m"></a>持草行时。<a id="a-3n"></a>中路忽有五百青雀。<a id="a-3o"></a>从十方来。<a id="a-3p"></a>右绕菩萨三匝讫已。<a id="a-3q"></a>随菩萨行。<a id="a-3r"></a>又复五百拘翅罗鸟。<a id="a-3s"></a>四方而来。<a id="a-3t"></a>如前围绕。<a id="a-3u"></a>又复五百孔雀而来。<a id="a-3v"></a>乃至略说。<a id="a-3w"></a>五百白鹅。<a id="a-3x"></a>五百鸿鹤。<a id="a-3y"></a>五百白鸥。<a id="a-3z"></a>五百迦罗频伽之鸟。<a id="a-40"></a>并其五百命命之鸟。<a id="a-41"></a>五百白象。<a id="a-42"></a>皆悉六牙。<a id="a-43"></a>五百白马。<a id="a-44"></a>头耳乌黑。<a id="a-45"></a>[騣-凶+(鬯-匕)]尾悉朱。<a id="a-46"></a>长而披散五百牛王。<a id="a-47"></a>并皆斛领。<a id="a-48"></a>犹如黑云。</p>
  <p id="a49">是时复有五百童子五百童女。<a id="a-4A"></a>各以种种诸妙璎珞庄严其身。<a id="a-4B"></a>五百天子。<a id="a-4C"></a>五百天女。<a id="a-4D"></a>五百宝瓶。<a id="a-4E"></a>以诸香花。<a id="a-4F"></a>满于其中。<a id="a-4G"></a>又盛种种诸妙香水。<a id="a-4H"></a>无人执持自然空行。</p>
  <p id="a4I">又世间中。<a id="a-4J"></a>所有一切吉祥之事。<a id="a-4K"></a>皆从四方。<a id="a-4L"></a>云雨而来各在菩萨右边。<a id="a-4M"></a>围绕经三匝已。<a id="a-4N"></a>随菩萨行。</p>
  <p id="a4O">又世间中。<a id="a-4P"></a>所有树木。<a id="a-4Q"></a>一切药草。<a id="a-4R"></a>菩萨行时。<a id="a-4S"></a>从根悉伏。<a id="a-4T"></a>向于菩萨。</p>
  <p id="a4U">又复四方微妙凉冷调和之风。<a id="a-4V"></a>吹诸翳障。<a id="a-4W"></a>皆悉清净。<a id="a-4X"></a>无云无雾。<a id="a-4Y"></a>无烟无尘。</p>
  <p id="a4Z">上虚空中。<a id="a-4a"></a>复有无量千万诸天。<a id="a-4b"></a>菩萨当向菩提树时。<a id="a-4c"></a>悉随而行。<a id="a-4d"></a>皆各一时欢喜踊跃。<a id="a-4e"></a>遍满其体。<a id="a-4f"></a>不能自胜。<a id="a-4g"></a>歌唱叫唤。<a id="a-4h"></a>或口呼啸。<a id="a-4i"></a>作种种声。<a id="a-4j"></a>弄其天衣及宝璎珞。<a id="a-4k"></a>又复出声。<a id="a-4l"></a>作如是言。<a id="a-4m"></a>今此阎浮。<a id="a-4n"></a>有佛世尊出现于世。</p>
  <p id="a4o">复有无量净居诸天。<a id="a-4p"></a>来在菩萨左右前后。<a id="a-4q"></a>顶礼菩萨如是白言。<a id="a-4r"></a>大圣尊者。<a id="a-4s"></a>仁昔长夜。<a id="a-4t"></a>恒常乞愿。<a id="a-4u"></a>今日所愿以得成就。<a id="a-4v"></a>世间所有一切诸天。<a id="a-4w"></a>堪为仁作吉祥之事。<a id="a-4x"></a>能与仁作吉祥之相又复能成仁心愿者。<a id="a-4y"></a>彼等悉来在菩萨前。<a id="a-4z"></a>菩萨面向菩提树时。<a id="a-50"></a>相随而进。<a id="a-51"></a>菩萨欲至菩提树下。<a id="a-52"></a>是时其地六种震动。</p>
  <p id="a53">又复菩萨行步之时。<a id="a-54"></a>如师子步。<a id="a-55"></a>如龙王步。<a id="a-56"></a>如牛王步白雁王步。<a id="a-57"></a>如象王步。<a id="a-58"></a>无怖畏行。<a id="a-59"></a>无障碍行。<a id="a-5A"></a>无染着行。<a id="a-5B"></a>除灭一切。<a id="a-5C"></a>毛不竖行。<a id="a-5D"></a>无人降伏。<a id="a-5E"></a>往昔善行禅定真正最胜而行。<a id="a-5F"></a>最上最妙。<a id="a-5G"></a>伏诸怨行。<a id="a-5H"></a>断绝一切不利益行。<a id="a-5I"></a>欲取无上法宝故行。<a id="a-5J"></a>取无上乐摄受故行。<a id="a-5K"></a>欲取最上寂定故行。<a id="a-5L"></a>行步之时。<a id="a-5M"></a>地上所有一切众生。<a id="a-5N"></a>闻地动声。<a id="a-5O"></a>地居诸天。<a id="a-5P"></a>阿修罗等。<a id="a-5Q"></a>一切诸龙。<a id="a-5R"></a>诸乾闼婆。<a id="a-5S"></a>一切诸鸟。<a id="a-5T"></a>四足人等皆悉闻彼震动之声。<a id="a-5U"></a>心生疑怪。<a id="a-5V"></a>处处观看有何异事有何因缘。<a id="a-5W"></a>大地如是涌没摇动。</p>
  <p id="a5X">尔时彼地。<a id="a-5Y"></a>有一龙王。<a id="a-5Z"></a>名曰迦茶(隋言黑色)。<a id="a-5a"></a>其龙长寿。<a id="a-5b"></a>经历劫数。<a id="a-5c"></a>曾见往昔多诸佛来。<a id="a-5d"></a>又龙日月。<a id="a-5e"></a>昼夜甚长。<a id="a-5f"></a>睡眠未久。<a id="a-5g"></a>见大地动。<a id="a-5h"></a>复闻震声。<a id="a-5i"></a>即便惊寤。<a id="a-5j"></a>寤已忽起。<a id="a-5k"></a>速疾从自宫殿而出。<a id="a-5l"></a>出外观看四方之时。<a id="a-5m"></a>迦茶龙王。<a id="a-5n"></a>观四方已。<a id="a-5o"></a>见自居处。<a id="a-5p"></a>相去不远。<a id="a-5q"></a>有一菩萨。<a id="a-5r"></a>安庠而行。<a id="a-5s"></a>时彼龙王。<a id="a-5t"></a>见此菩萨。<a id="a-5u"></a>预先瑞相。<a id="a-5v"></a>犹如过去诸大菩萨发心欲向菩提树下一种无异。<a id="a-5w"></a>见是相已更无疑心。<a id="a-5x"></a>决定知此菩萨大士。<a id="a-5y"></a>当得证于阿耨多罗三藐三菩提。<a id="a-5z"></a>生大欢喜。<a id="a-60"></a>即便说偈。<a id="a-61"></a>一心合掌。<a id="a-62"></a>而赞叹言。</p>
  <p id="a63">威德巍巍大仁者　　如我曾见过去时</p>
  <p id="a64">有诸菩萨来此中　　仁今亦然无有异</p>
  <p id="a65">今见仁者到斯处　　决定作佛必无疑</p>
  <p id="a66">世尊徒步甚安庠　　先举右脚而行动</p>
  <p id="a67">观于诸方心谛视　　应当定作佛世尊</p>
  <p id="a68">仁今从此吉祥边　　乞一把草手持执</p>
  <p id="a69">正面趣向于道树　　决定今作三佛陀</p>
  <p id="a6A">诸方四面凉冷风　　犹如牛王作声向</p>
  <p id="a6B">又有诸鸟来翼从　　前后左右四面围</p>
  <p id="a6C">世间黑闇昼夜昏　　无明愚痴之所覆</p>
  <p id="a6D">仁圣成就丈夫已　　必出大光普照明</p>
  <p id="a6E">又复灵异诸兽来　　百千万众前后绕</p>
  <p id="a6F">如彼轮回右旋转　　仁今决定作世尊</p>
  <p id="a6G">又复象马诸畜生　　并诸幢鬘等来至</p>
  <p id="a6H">星速急疾向菩萨　　决知当作佛世尊</p>
  <p id="a6I">又复一切净居天　　持其清净庄严体</p>
  <p id="a6J">曲躬顶礼于仁者　　知仁决作佛世尊</p>
  <p id="a6K">仁今将此有漏心　　又为一切烦恼逼</p>
  <p id="a6L">今得除灭彼结惑　　必成无上胜菩提</p>
  <p id="a6M">仁今具足微妙法　　甚深难测不思议</p>
  <p id="a6N">证已俯仰行步宽　　是故我心无疑滞</p>
  <p id="a6O">仁今种种皆如法　　所说最上更无过</p>
  <p id="a6P">一切天人无等伦　　是故我心无疑滞</p>
  <p id="a6Q">尔时黑色龙王。<a id="a-6R"></a>将如是偈。<a id="a-6S"></a>叹菩萨已。<a id="a-6T"></a>心大欢喜。<a id="a-6U"></a>踊跃无量。<a id="a-6V"></a>合十指掌。<a id="a-6W"></a>在菩萨前。<a id="a-6X"></a>顶礼菩萨。<a id="a-6Y"></a>是时菩萨。<a id="a-6Z"></a>语龙王言。<a id="a-6a"></a>大善龙王。<a id="a-6b"></a>如是如是。<a id="a-6c"></a>如汝所说。<a id="a-6d"></a>我今必成阿耨多罗三藐三菩提。<a id="a-6e"></a>而说偈言。</p>
  <p id="a6f">大善龙王如汝言　　此为增益我精进</p>
  <p id="a6g">我今必成无上道　　一切世间无等双</p>
  <p id="a6h">如余所见相庄严　　大吉祥瑞为我助</p>
  <p id="a6i">我今于此烦恼海　　必度彼岸无有疑</p>
  <p id="a6j">尔时黑色龙王。<a id="a-6k"></a>有一龙妃。<a id="a-6l"></a>名曰金光。<a id="a-6m"></a>而彼龙妃复与无量诸龙女等。<a id="a-6n"></a>左右围绕。<a id="a-6o"></a>其手各执诸妙香花末香涂香杂色衣服宝幢幡盖种种璎珞。<a id="a-6p"></a>作天音乐。<a id="a-6q"></a>其乐音中。<a id="a-6r"></a>各作种种歌赞咏声。<a id="a-6s"></a>而叹菩萨。<a id="a-6t"></a>随菩萨行。<a id="a-6u"></a>歌音声中。<a id="a-6v"></a>出如是偈。<a id="a-6w"></a>颂菩萨言。</p>
  <p id="a6x">世尊身意卓不移　　无惊无怖而定住</p>
  <p id="a6y">欢喜踊跃离诸欲　　嗔痴悉舍无处贪</p>
  <p id="a6z">尊能为世作医师　　是故我今头顶礼</p>
  <p id="a70">世间诸使烦恼厚　　无能解脱离彼缠</p>
  <p id="a71">诸根自伏复伏他　　能拔众生诸毒箭</p>
  <p id="a72">无归护处能归护　　世间幽瞑作导师</p>
  <p id="a73">三界灯明仁独尊　　是故我等今顶礼</p>
  <p id="a74">世尊无人能伏得　　以尽贪嗔及无明</p>
  <p id="a75">离诸烦恼欲染情　　是故我今头顶礼</p>
  <p id="a76">烦恼刺入众生意　　无有人能拔出之</p>
  <p id="a77">世尊今作大医师　　能治彼等大苦恼</p>
  <p id="a78">无依止者作依止　　无导师处作导师</p>
  <p id="a79">黑暗遍于三界中　　世尊光明普能照</p>
  <p id="a7A">如我今见诸天众　　持妙香花满虚空</p>
  <p id="a7B">舞弄璎珞皆散衣　　我见如是预相已</p>
  <p id="a7C">斟量斯事无虚谬　　仁今作佛心喜欢</p>
  <p id="a7D">速往菩提德树边　　降伏彼等四魔众</p>
  <p id="a7E">掴裂烦恼[革*卬]罗网　　疾成无上寂涅槃</p>
  <p id="a7F">犹如往昔诸智人　　到于此处取正觉</p>
  <p id="a7G">仁者今已来至此　　我知作佛定无疑</p>
  <p id="a7H">世尊昔在因地时　　行行劫数千万亿</p>
  <p id="a7I">精苦勤劬不暂息　　望取正觉证真如</p>
  <p id="a7J">今时已至愿莫停　　速诣于道树下坐</p>
  <p id="a7K">正心依彼树王者　　决证菩提无有疑</p>
  <p id="a7L">尔时菩萨。<a id="a-7M"></a>闻是偈已。<a id="a-7N"></a>安庠而行。<a id="a-7O"></a>向菩提树。<a id="a-7P"></a>于其中间。<a id="a-7Q"></a>心如是念。<a id="a-7R"></a>此欲界内。<a id="a-7S"></a>是彼魔王波旬为主自在统领。<a id="a-7T"></a>我今应当语彼令知。<a id="a-7U"></a>若不告彼而取证于阿耨多罗三藐三菩提者。<a id="a-7V"></a>我则不成名为大觉。<a id="a-7W"></a>所以者何。<a id="a-7X"></a>为欲降伏魔波旬故。<a id="a-7Y"></a>摄受彼故。<a id="a-7Z"></a>亦兼摄受降伏一切欲界诸天。<a id="a-7a"></a>彼之魔众。<a id="a-7b"></a>魔宫殿中。<a id="a-7c"></a>复有无量无边诸魔眷属诸天。<a id="a-7d"></a>已于往昔。<a id="a-7e"></a>种诸善根。<a id="a-7f"></a>若闻我作师子吼声。<a id="a-7g"></a>若见我证阿耨多罗三藐三菩提时。<a id="a-7h"></a>则彼悉来向于我边。<a id="a-7i"></a>当发阿耨多罗三藐三菩提心。</p>
  <p id="a7j">尔时菩萨。<a id="a-7k"></a>思惟是已。<a id="a-7l"></a>从于眉间白毫相中。<a id="a-7m"></a>放一光明。<a id="a-7n"></a>名能降伏散魔军众。<a id="a-7o"></a>放此光已。<a id="a-7p"></a>应时即至魔之宫殿。<a id="a-7q"></a>翳彼一切诸魔旧宫本业之光。<a id="a-7r"></a>又复斯光傍遍三千大千世界。<a id="a-7s"></a>作大光明。<a id="a-7t"></a>一切皆满。<a id="a-7u"></a>时菩萨放彼光明中。<a id="a-7v"></a>魔王波旬。<a id="a-7w"></a>自然而闻如是偈声。</p>
  <p id="a7x">世间有一大众生　　经历多劫行行满</p>
  <p id="a7y">净饭大王之太子　　弃舍王位而出家</p>
  <p id="a7z">彼欲开发甘露门　　今来趣向菩提树</p>
  <p id="a80">汝身若有大气力　　可诣树下共试看</p>
  <p id="a81">其今已达彼岸边　　彼欲度他令到彼</p>
  <p id="a82">菩萨既以自觉了　　今复更欲觉于他</p>
  <p id="a83">又自得彼寂定禅　　更欲教人令寂静</p>
  <p id="a84">既自行无系缚路　　欲教他趣解脱城</p>
  <p id="a85">破散三恶悉使空　　充溢人天道令满</p>
  <p id="a86">示现禅定五通力　　安置令知甘露宫</p>
  <p id="a87">其今不久证大明　　必当虚空汝境界</p>
  <p id="a88">愚痴黑暗嗔恚侣　　损汝朋党悉无余</p>
  <p id="a89">既被摧碎走无方　　当尔时心作何计</p>
  <p id="a8A">彼若证于甘露法　　常乐我净湛然安</p>
  <p id="a8B">尔时欲界魔王波旬。<a id="a-8C"></a>从光明中。<a id="a-8D"></a>闻是偈已。<a id="a-8E"></a>于睡眠中。<a id="a-8F"></a>心忽惊动。<a id="a-8G"></a>自然梦见。<a id="a-8H"></a>三十二种。<a id="a-8I"></a>不吉祥相。<a id="a-8J"></a>何等名为三十二梦。</p>
  <p id="a8K">所谓梦见其诸天界自许宫殿。<a id="a-8L"></a>悉皆黑暗。<a id="a-8M"></a>无有光明。</p>
  <p id="a8N">见自宫中。<a id="a-8O"></a>有诸沙砾粪秽盈满。</p>
  <p id="a8P">见自身体。<a id="a-8Q"></a>恐怖不乐。<a id="a-8R"></a>无有心情。</p>
  <p id="a8S">见其自身。<a id="a-8T"></a>诸方驰走。</p>
  <p id="a8U">见其自身。<a id="a-8V"></a>头上天冠忽然堕落。<a id="a-8W"></a>遗失革屣。<a id="a-8X"></a>徒跣而行。</p>
  <p id="a8Y">见自咽喉。<a id="a-8Z"></a>唇齶干燥。<a id="a-8a"></a>身体寒热。</p>
  <p id="a8b">见自园中。<a id="a-8c"></a>所有树木。<a id="a-8d"></a>枝叶花果。<a id="a-8e"></a>悉皆干枯。</p>
  <p id="a8f">见诸池泉。<a id="a-8g"></a>所有诸花。<a id="a-8h"></a>皆悉枯竭。</p>
  <p id="a8i">见自园中。<a id="a-8j"></a>所有诸鸟。<a id="a-8k"></a>鹦鹉鸲鹆。<a id="a-8l"></a>孔雀鸳鸯。<a id="a-8m"></a>鸿鹤鸬鹚。<a id="a-8n"></a>及拘翅罗命命鸟等。<a id="a-8o"></a>翎羽衣毛。<a id="a-8p"></a>悉皆毻落。</p>
  <p id="a8q">见其宫内。<a id="a-8r"></a>所有音声乐器之具。<a id="a-8s"></a>螺鼓琴瑟箜篌笙簧。<a id="a-8t"></a>所有一切。<a id="a-8u"></a>五种音声。<a id="a-8v"></a>悉皆破折。<a id="a-8w"></a>断坏故败。<a id="a-8x"></a>狼藉在地。</p>
  <p id="a8y">见其从来所爱左右。<a id="a-8z"></a>皆悉自然远离其身。<a id="a-90"></a>忧愁困苦。<a id="a-91"></a>却住一面。<a id="a-92"></a>独卧地上。</p>
  <p id="a93">见其端正可喜玉女。<a id="a-94"></a>赤露拳挛。<a id="a-95"></a>自举两手。<a id="a-96"></a>以拔头发。<a id="a-97"></a>卧于地上。</p>
  <p id="a98">见诸魔子巧智辩者。<a id="a-99"></a>悉皆趣向菩提树下。<a id="a-9A"></a>顶礼于彼菩萨之足。</p>
  <p id="a9B">见其四个所爱之女。<a id="a-9C"></a>各举两手。<a id="a-9D"></a>大声号哭。<a id="a-9E"></a>作如是言。<a id="a-9F"></a>呜呼呜呼。<a id="a-9G"></a>阿耶阿耶。</p>
  <p id="a9H">见其自身所著衣裳。<a id="a-9I"></a>垢腻不净。</p>
  <p id="a9J">见其自身。<a id="a-9K"></a>为诸尘土之所坌秽。<a id="a-9L"></a>周遍满体。</p>
  <p id="a9M">见其自身。<a id="a-9N"></a>忽然瘦劣。<a id="a-9O"></a>无有精光。</p>
  <p id="a9P">见自宫殿。<a id="a-9Q"></a>城壁户牖。<a id="a-9R"></a>楼橹窗门。<a id="a-9S"></a>却敌雀挆天井。<a id="a-9T"></a>皆悉崩颓落坏。</p>
  <p id="a9U">见其所有诸大兵将。<a id="a-9V"></a>夜叉罗刹。<a id="a-9W"></a>或鸠槃茶。<a id="a-9X"></a>或复龙王。<a id="a-9Y"></a>彼等悉皆垂于两手。<a id="a-9Z"></a>或时举臂。<a id="a-9a"></a>拍头捶胸。<a id="a-9b"></a>各各受于极大苦恼。</p>
  <p id="a9c">见其所有一切欲界诸天主等。<a id="a-9d"></a>四镇天王。<a id="a-9e"></a>帝释夜摩。<a id="a-9f"></a>兜率化乐。<a id="a-9g"></a>化化自在。<a id="a-9h"></a>皆悉号哭。<a id="a-9i"></a>沥泪满面。<a id="a-9j"></a>走向菩萨。<a id="a-9k"></a>观菩萨面。<a id="a-9l"></a>立菩萨前。</p>
  <p id="a9m">见其在于斗场之内。<a id="a-9n"></a>刀仗矢刃。<a id="a-9o"></a>自许左右及眷属等。<a id="a-9p"></a>悉舍魔王。<a id="a-9q"></a>诸方驰走。</p>
  <p id="a9r">见其从来吉祥之[卸-ㄗ+并]。<a id="a-9s"></a>皆崩破坏。</p>
  <p id="a9t">见那陀罗天仙。<a id="a-9u"></a>口唱不吉祥事。</p>
  <p id="a9v">见有一神。<a id="a-9w"></a>名为欢喜。<a id="a-9x"></a>当门作声。<a id="a-9y"></a>如是唱说。<a id="a-9z"></a>称不欢喜。</p>
  <p id="aA0">见虚空中。<a id="a-A1"></a>尘雾烟云。<a id="a-A2"></a>悉皆遍满。</p>
  <p id="aA3">见守魔宫功德大神。<a id="a-A4"></a>举声大哭。</p>
  <p id="aA5">见其从来自在之处。<a id="a-A6"></a>成不自在。</p>
  <p id="aA7">见自朋友。<a id="a-A8"></a>悉成怨仇。</p>
  <p id="aA9">见诸魔宫。<a id="a-AA"></a>或成黑暗。<a id="a-AB"></a>或复失火。<a id="a-AC"></a>悉皆烧尽。</p>
  <p id="aAD">见其一切诸魔宫殿。<a id="a-AE"></a>震动不安。</p>
  <p id="aAF">见其所有树木丛林。<a id="a-AG"></a>或被他斫。<a id="a-AH"></a>或自倒地。</p>
  <p id="aAI">见其所有思念判事。<a id="a-AJ"></a>或作方计。<a id="a-AK"></a>竟日筹量。<a id="a-AL"></a>不得一口。<a id="a-AM"></a>唯有乱心。</p>
  <p id="aAN">尔时欲界魔王波旬。<a id="a-AO"></a>见如是等三十二梦不祥相已。<a id="a-AP"></a>从睡而寤。<a id="a-AQ"></a>遍体战栗。<a id="a-AR"></a>心意不安。<a id="a-AS"></a>内怀恐惧。<a id="a-AT"></a>普唤一切魔家眷属。<a id="a-AU"></a>皆令集聚。<a id="a-AV"></a>及其宫内。<a id="a-AW"></a>左右侍臣。<a id="a-AX"></a>并大兵将。<a id="a-AY"></a>当诸城门守护之人。<a id="a-AZ"></a>向说夜梦所见之事。<a id="a-Aa"></a>汝等诸人。<a id="a-Ab"></a>我昨夜梦。<a id="a-Ac"></a>见诸变怪。<a id="a-Ad"></a>如前所说。<a id="a-Ae"></a>我见如是不祥梦已。<a id="a-Af"></a>甚大恐怖。<a id="a-Ag"></a>身心不安。<a id="a-Ah"></a>以是生疑。<a id="a-Ai"></a>忽然睡觉。<a id="a-Aj"></a>我应不久必失此处。<a id="a-Ak"></a>恐畏更有或大威德福力之人。<a id="a-Al"></a>来生此处。<a id="a-Am"></a>替代于我。<a id="a-An"></a>而说偈言。</p>
  <p id="aAo">昨夜光明自然现　　光明中说此偈言</p>
  <p id="aAp">释种太子今出家　　三十二相庄严体</p>
  <p id="aAq">出家苦行六年满　　今渐来向道树间</p>
  <p id="aAr">自觉觉他以菩提　　汝若有力共彼试</p>
  <p id="aAs">彼种善根劫千亿　　今得菩提证正真</p>
  <p id="aAt">破汝境界悉当空　　汝若不能折伏彼</p>
  <p id="aAu">彼证甘露身常住　　欲破汝等此魔宫</p>
  <p id="aAv">是故我告汝诸魔　　若有强力早向彼</p>
  <p id="aAw">沙门独自在树下　　速疾破彼莫令全</p>
  <p id="aAx">汝等若取我爱言　　为我办具四兵众</p>
  <p id="aAy">世间多有辟支佛　　彼今出已令涅槃</p>
  <p id="aAz">望我独自作法王　　不令断绝如来种</p>
  <p id="aB0">尔时魔王波旬长子。<a id="a-B1"></a>名曰商主。<a id="a-B2"></a>时彼商主。<a id="a-B3"></a>即便以偈。<a id="a-B4"></a>白其父言。</p>
  <p id="aB5">父王何故面无色　　心战身体无威光</p>
  <p id="aB6">看此形相似大惊　　未审曾见闻何事</p>
  <p id="aB7">唯愿向子等实说　　如所闻见一一论</p>
  <p id="aB8">时魔波旬。<a id="a-B9"></a>还以偈告其子商主。<a id="a-BA"></a>作如是言。</p>
  <p id="aBB">子汝今当善谛听　　昨夜我梦甚异常</p>
  <p id="aBC">若我众中具说之　　大众闻皆绝倒地</p>
  <p id="aBD">时魔波旬长子商主。<a id="a-BE"></a>复更以偈报其父言。</p>
  <p id="aBF">大众倒地不敢辞　　入阵若退是大苦</p>
  <p id="aBG">若梦见有如是相　　宁住莫斗被他追</p>
  <p id="aBH">时魔波旬复还以偈告其子言。</p>
  <p id="aBI">丈夫发意取斗胜　　可以不胜即斗休</p>
  <p id="aBJ">彼独沙门何所能　　我到树下当起走</p>
  <p id="aBK">是时商主复更以偈白其父言。</p>
  <p id="aBL">有力众力弱力人　　独一智慧胜他斗</p>
  <p id="aBM">萤火虫满三千界　　一日出世悉能遮</p>
  <p id="aBN">若人自慢心不思　　贡高欺他不广问</p>
  <p id="aBO">诸智人来相开谏　　若不取语此难治</p>
  <p id="aBP">尔时菩萨。<a id="a-BQ"></a>向菩提树。<a id="a-BR"></a>未至彼处。<a id="a-BS"></a>其间见一庵罗之树。<a id="a-BT"></a>谓言此是菩提之树。<a id="a-BU"></a>菩萨至彼树下欲坐。<a id="a-BV"></a>意中以为菩提之树。<a id="a-BW"></a>是时彼地。<a id="a-BX"></a>以菩萨身威德力故。<a id="a-BY"></a>重不能禁。<a id="a-BZ"></a>欲陷向下。</p>
  <p id="aBa">尔时菩萨。<a id="a-Bb"></a>如是思惟。<a id="a-Bc"></a>世有二人行坐之处。<a id="a-Bd"></a>其地陷没。<a id="a-Be"></a>何等为二。<a id="a-Bf"></a>一者断绝诸善根尽。<a id="a-Bg"></a>二者福德诸善深多计。<a id="a-Bh"></a>我即今应非是断善根尽人。<a id="a-Bi"></a>此或应非菩提树下。</p>
  <p id="aBj">尔时色界净居诸天。<a id="a-Bk"></a>为幖帜真菩提树故。<a id="a-Bl"></a>悬妙缯幡。<a id="a-Bm"></a>置于其上。<a id="a-Bn"></a>又复彼中所有诸树。<a id="a-Bo"></a>枝干悉倾向菩提树。<a id="a-Bp"></a>是时菩萨。<a id="a-Bq"></a>即知此是真菩提树。<a id="a-Br"></a>便舍于前旧庵罗树。<a id="a-Bs"></a>回步安庠。<a id="a-Bt"></a>渐渐而向菩提树边。</p>
  <p id="aBu">尔时菩萨。<a id="a-Bv"></a>当向菩提树下行时。<a id="a-Bw"></a>有一夜叉。<a id="a-Bx"></a>名曰香兽。<a id="a-By"></a>守护于彼。<a id="a-Bz"></a>菩提之树。<a id="a-C0"></a>去树不远。<a id="a-C1"></a>停止其中。<a id="a-C2"></a>见菩萨来。<a id="a-C3"></a>得急即告更一同伴。<a id="a-C4"></a>名为赤眼。<a id="a-C5"></a>别夜叉言。<a id="a-C6"></a>仁者汝来。<a id="a-C7"></a>我今语汝。<a id="a-C8"></a>汝须知觉。<a id="a-C9"></a>汝速为我。<a id="a-CA"></a>往欲界主魔王边。<a id="a-CB"></a>咨道如斯语。<a id="a-CC"></a>昔拘留孙。<a id="a-CD"></a>及拘那含。<a id="a-CE"></a>并迦葉等。<a id="a-CF"></a>诸大仙圣。<a id="a-CG"></a>于此地中所居之处。<a id="a-CH"></a>成大等觉。<a id="a-CI"></a>今复更有精进之人。<a id="a-CJ"></a>功德圆满。<a id="a-CK"></a>菩提行备以具足。<a id="a-CL"></a>得三十二相。<a id="a-CM"></a>侵于魔王境界所住。<a id="a-CN"></a>是彼释种净饭王子。<a id="a-CO"></a>名悉达多。<a id="a-CP"></a>已舍苦行。<a id="a-CQ"></a>得于正念。<a id="a-CR"></a>来至于此最胜地处。<a id="a-CS"></a>而欲居停。<a id="a-CT"></a>愿大王知时。<a id="a-CU"></a>赤眼闻香兽夜叉如此语已。<a id="a-CV"></a>速往诣于魔波旬所。<a id="a-CW"></a>既到彼已。<a id="a-CX"></a>如上所语。<a id="a-CY"></a>悉具说之。</p>
  <p id="aCZ">尔时欲界魔王波旬。<a id="a-Ca"></a>从彼赤眼夜叉边。<a id="a-Cb"></a>闻如此语已。<a id="a-Cc"></a>即便召唤他化自在一切诸天。<a id="a-Cd"></a>化乐兜率。<a id="a-Ce"></a>三十三天。<a id="a-Cf"></a>四天王等。<a id="a-Cg"></a>并地居天。<a id="a-Ch"></a>诸龙夜叉。<a id="a-Ci"></a>诸乾闼婆。<a id="a-Cj"></a>及阿修罗。<a id="a-Ck"></a>紧陀罗。<a id="a-Cl"></a>摩睺罗伽。<a id="a-Cm"></a>鸠槃茶。<a id="a-Cn"></a>罗刹毗舍遮等。<a id="a-Co"></a>一切大众。<a id="a-Cp"></a>而敕之言。<a id="a-Cq"></a>汝等悉集。<a id="a-Cr"></a>听我处分。<a id="a-Cs"></a>有一释迦种姓之子。<a id="a-Ct"></a>欲取菩提。<a id="a-Cu"></a>我等相共至于彼处。<a id="a-Cv"></a>断其如此勇猛之心。<a id="a-Cw"></a>勿令取证。</p>
  <p id="aCx">尔时魔王长子商主。<a id="a-Cy"></a>白其父王魔波旬言。<a id="a-Cz"></a>父王如是。<a id="a-D0"></a>子心不乐。<a id="a-D1"></a>何以故。<a id="a-D2"></a>而今父王。<a id="a-D3"></a>欲共悉达菩萨大士而作怨仇。<a id="a-D4"></a>唯恐后时。<a id="a-D5"></a>父王内心。<a id="a-D6"></a>悔无所及。<a id="a-D7"></a>作是语已。<a id="a-D8"></a>时魔波旬。<a id="a-D9"></a>告子商主。<a id="a-DA"></a>作如是言。<a id="a-DB"></a>咄汝小儿。<a id="a-DC"></a>愚暗浅短未曾知我变化神通。<a id="a-DD"></a>未曾睹我自在威力。</p>
  <p id="aDE">尔时商主。<a id="a-DF"></a>白其父言。<a id="a-DG"></a>父王当知。<a id="a-DH"></a>我非父王愚痴之儿。<a id="a-DI"></a>亦非不知父王神通威力自在。<a id="a-DJ"></a>但父王今未知悉达菩萨神通。<a id="a-DK"></a>未见悉达菩萨德力。<a id="a-DL"></a>其事虽然。<a id="a-DM"></a>但愿父王。<a id="a-DN"></a>至于彼边。<a id="a-DO"></a>应当自见应当自知彼之神通。</p>
  <p id="aDP">尔时欲界魔王波旬。<a id="a-DQ"></a>不取其子商主之言。<a id="a-DR"></a>闻已忽然装束四种精锐兵众。<a id="a-DS"></a>悉令聚集。<a id="a-DT"></a>带甲持仗。<a id="a-DU"></a>譬如大力最猛健将。<a id="a-DV"></a>率领可畏杂种军众人。<a id="a-DW"></a>睹之时能令毛竖。<a id="a-DX"></a>世未曾见。<a id="a-DY"></a>又未曾闻。<a id="a-DZ"></a>如是无量百千万亿天神鬼兵。<a id="a-Da"></a>所谓一身能现多种百千面孔。<a id="a-Db"></a>其一一面。<a id="a-Dc"></a>能出无量种种蛇身。<a id="a-Dd"></a>手脚缭戾。<a id="a-De"></a>形容可畏。<a id="a-Df"></a>皆执弓箭槊矛槌棒斧凿刀剑最胜金刚诸器仗等。<a id="a-Dg"></a>或复身体头目手足。<a id="a-Dh"></a>众杂异形。<a id="a-Di"></a>或复顶上大火炽然。<a id="a-Dj"></a>或于肚边。<a id="a-Dk"></a>出极猛火。<a id="a-Dl"></a>或复语言粗涩叫唤。<a id="a-Dm"></a>或执犁木。<a id="a-Dn"></a>或持杵等。<a id="a-Do"></a>如是诸物。<a id="a-Dp"></a>眼孔可畏。<a id="a-Dq"></a>或眼睛睐。<a id="a-Dr"></a>视眄高低。<a id="a-Ds"></a>或口喎斜。<a id="a-Dt"></a>而复多齿。<a id="a-Du"></a>其舌广大。<a id="a-Dv"></a>现多种形。<a id="a-Dw"></a>或舌下垂。<a id="a-Dx"></a>或舌拳缩。<a id="a-Dy"></a>犹如礓石。<a id="a-Dz"></a>或眼放光。<a id="a-E0"></a>犹如黑蛇其中毒满。<a id="a-E1"></a>或有颈项缠绕诸蛇。<a id="a-E2"></a>或有手执蟒蛇而食。<a id="a-E3"></a>犹金翅鸟从海取龙而啖食之。<a id="a-E4"></a>或复手执人肉骨血头目支节而啖食之。<a id="a-E5"></a>或手执人五脏肠肚粪秽而食。<a id="a-E6"></a>或有青眼如师子王。<a id="a-E7"></a>喧张可畏。<a id="a-E8"></a>或眼凹凸。<a id="a-E9"></a>开合放光。<a id="a-EA"></a>或复骑于猛火大山。<a id="a-EB"></a>乘空而来。<a id="a-EC"></a>或两肩头擎于焰火。<a id="a-ED"></a>炽燃如山。<a id="a-EE"></a>或于地上。<a id="a-EF"></a>两手拔树合根。<a id="a-EG"></a>担来其中。<a id="a-EH"></a>或有耳如羖羊。<a id="a-EI"></a>或如簸箕。<a id="a-EJ"></a>或如蚌蛤。<a id="a-EK"></a>或如象耳。<a id="a-EL"></a>或如猪耳。<a id="a-EM"></a>或垂朵耳。<a id="a-EN"></a>或复有肚如病水人。<a id="a-EO"></a>脚胫细弱。<a id="a-EP"></a>身体羸瘦。<a id="a-EQ"></a>或鼻匾[匚@虎]。<a id="a-ER"></a>或腹如瓮。<a id="a-ES"></a>足如覆钵。<a id="a-ET"></a>身体皮干。<a id="a-EU"></a>犹如曝脯。<a id="a-EV"></a>其肉枯燥。<a id="a-EW"></a>血脉干竭。<a id="a-EX"></a>或复割截手足而悬。<a id="a-EY"></a>或复斫头而手中执。<a id="a-EZ"></a>或身出血。<a id="a-Ea"></a>更互相饮。<a id="a-Eb"></a>饮已复吐。<a id="a-Ec"></a>或吐白沫。<a id="a-Ed"></a>或饮融铜。<a id="a-Ee"></a>或吞铁丸。<a id="a-Ef"></a>或刖手足肘膝而行。<a id="a-Eg"></a>或唯骨身无有皮肉。<a id="a-Eh"></a>或作猪形。<a id="a-Ei"></a>或驴骡形象形马形骆驰牛羊羖羝[尸@((二*人)/?)]兜水牛狐兔[犛-未+牙]牛駏驉摩竭鲸鹢师子虎狼熊罴禽[狂-王+百]猕猴豺豹野干狸狗。<a id="a-Ej"></a>诸如是等。<a id="a-Ek"></a>种种形容。<a id="a-El"></a>作大恐怖。<a id="a-Em"></a>作大可畏。<a id="a-En"></a>如是军众悉皆整备。<a id="a-Eo"></a>俨然承奉。<a id="a-Ep"></a>待命即行。</p>
 </body>
</html>