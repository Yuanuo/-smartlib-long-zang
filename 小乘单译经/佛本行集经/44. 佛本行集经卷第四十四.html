<!doctype html>
<html id="z3IBUUMce" data-ver="897">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十四</h1>
  <h2 id="a2">布施竹园品第四十六之一</h2>
  <p id="a3">尔时世尊。<a id="a-4"></a>经于少时。<a id="a-5"></a>住象头山。<a id="a-6"></a>次第渐欲向王舍城。<a id="a-7"></a>游历而行。<a id="a-8"></a>是时去彼优娄频螺聚落。<a id="a-9"></a>未几至王舍城。<a id="a-A"></a>其间有一旧仙人居林苑处所。<a id="a-B"></a>名曰法雨。<a id="a-C"></a>而其法雨林内。<a id="a-D"></a>有旧仙人草庵。<a id="a-E"></a>其中常有五百苦行道人而住。<a id="a-F"></a>悉得五通。<a id="a-G"></a>并皆年老。<a id="a-H"></a>久修梵行。<a id="a-I"></a>头白少毛。<a id="a-J"></a>齿缺背曲。<a id="a-K"></a>身体皮肤。<a id="a-L"></a>多有黑黡。<a id="a-M"></a>咽喉垂亸。<a id="a-N"></a>如牛颈[古*頁]。<a id="a-O"></a>容貌干枯。<a id="a-P"></a>形骸朽败。<a id="a-Q"></a>仰杖方行。<a id="a-R"></a>喘气嗽声。<a id="a-S"></a>欲行即踣。<a id="a-T"></a>向前欲进。<a id="a-U"></a>一步不移。<a id="a-V"></a>羸瘦筋燋。<a id="a-W"></a>才有皮骨。<a id="a-X"></a>皆悉百岁。<a id="a-Y"></a>一切无堪。<a id="a-Z"></a>以其往昔种诸善根。<a id="a-a"></a>唯今一生。<a id="a-b"></a>但值佛时。<a id="a-c"></a>即得信行。<a id="a-d"></a>以未闻法。<a id="a-e"></a>不入涅槃。<a id="a-f"></a>皆在窟中。<a id="a-g"></a>各各禅坐。<a id="a-h"></a>尔时世尊。<a id="a-i"></a>欲化彼诸苦行仙人。<a id="a-j"></a>为怜愍故。<a id="a-k"></a>至彼居处。<a id="a-l"></a>在其窟门户颊之外。<a id="a-m"></a>而说此偈。<a id="a-n"></a>语彼仙言。</p>
  <p id="ao">若人虽说百句义　　其名味字不合文</p>
  <p id="ap">宁说一句胜百千　　当令闻者得寂定</p>
  <p id="aq">若人说于百句偈　　既无义理文句乖</p>
  <p id="ar">说一句为最胜尊　　闻已自然得寂定</p>
  <p id="as">若人善巧解战斗　　独自伏得百万人</p>
  <p id="at">今若能伏自己身　　是名世间善斗战</p>
  <p id="au">一月之中千过斗　　一斗百倍得胜他</p>
  <p id="av">若能归信佛世尊　　能胜于彼十六分</p>
  <p id="aw">一月之中千过斗　　一斗百倍得胜人</p>
  <p id="ax">若能归信法正真　　能胜于彼十六分</p>
  <p id="ay">一月之中千过斗　　一斗百倍得胜他</p>
  <p id="az">若能归信一切僧　　能胜于彼十六分</p>
  <p id="a10">一月之中千过斗　　一斗百倍得胜人</p>
  <p id="a11">若能思惟法性空　　能胜于彼十六分</p>
  <p id="a12">犹如小儿月月学　　所食如彼茅草头</p>
  <p id="a13">若人归信佛如来　　能胜于彼十六分</p>
  <p id="a14">若有能信法僧宝　　并及思惟法性如</p>
  <p id="a15">如是归者信难量　　能胜于彼十六分</p>
  <p id="a16">如彼世间祭祀火　　具足满于一百年</p>
  <p id="a17">若一心归三宝时　　彼福百千万倍胜</p>
  <p id="a18">如是百数不可尽　　口业不可说得穷</p>
  <p id="a19">以彼质直牢固心　　能得如是上福报</p>
  <p id="a1A">若人满足一百岁　　在林祭祀于火神</p>
  <p id="a1B">若见善调伏人来　　能舍暂时供养者</p>
  <p id="a1C">是则胜彼祭祀火　　多种具足极一生</p>
  <p id="a1D">若人寿命满百年　　破戒心无有寂定</p>
  <p id="a1E">有能坚持忍精进　　一日活足胜彼长</p>
  <p id="a1F">若人寿命满百年　　愚痴心恒生散乱</p>
  <p id="a1G">有能智慧及禅定　　一日活足胜彼长</p>
  <p id="a1H">若人寿命满百年　　盲聋惛愦无闻见</p>
  <p id="a1I">其有见佛及闻法　　一日活足胜彼长</p>
  <p id="a1J">若人寿命满百年　　[懵-目+登]懵浊乱无觉察</p>
  <p id="a1K">有能谛观生死趣　　一日活足胜彼长</p>
  <p id="a1L">若人寿命满百年　　不观世间无常句</p>
  <p id="a1M">其有能了身非实　　一日活足胜彼长</p>
  <p id="a1N">若人寿命满百年　　不观世间甘露处</p>
  <p id="a1O">其有能识甘露者　　一日活足胜彼长</p>
  <p id="a1P">尔时世尊。<a id="a-1Q"></a>说于如是妙偈颂时。<a id="a-1R"></a>时彼一切诸苦行人。<a id="a-1S"></a>闻此偈已。<a id="a-1T"></a>人人皆悉证得六通。<a id="a-1U"></a>是时彼等诸苦行人。<a id="a-1V"></a>从其窟出。<a id="a-1W"></a>出已顶礼佛世尊足。<a id="a-1X"></a>各各礼已。<a id="a-1Y"></a>从彼地方。<a id="a-1Z"></a>飞腾虚空。<a id="a-1a"></a>舍于寿命。<a id="a-1b"></a>入般涅槃。<a id="a-1c"></a>身出水火。<a id="a-1d"></a>以自焚烧。<a id="a-1e"></a>既焚烧已。<a id="a-1f"></a>彼诸舍利。<a id="a-1g"></a>从虚空中。<a id="a-1h"></a>各堕地上。</p>
  <p id="a1i">尔时世尊。<a id="a-1j"></a>收彼五百罗汉舍利。<a id="a-1k"></a>持作一聚。<a id="a-1l"></a>即起支提。<a id="a-1m"></a>是时彼中。<a id="a-1n"></a>有诸比丘。<a id="a-1o"></a>佐助世尊。<a id="a-1p"></a>供泥及石。<a id="a-1q"></a>垒治为塔。<a id="a-1r"></a>世尊神手网缦之指。<a id="a-1s"></a>亲自砌垒。<a id="a-1t"></a>彼塔成就。<a id="a-1u"></a>端正可喜。<a id="a-1v"></a>世尊于彼舍利塔上。<a id="a-1w"></a>作种种法。<a id="a-1x"></a>作已次第与诸比丘。<a id="a-1y"></a>行向于彼摩伽陀国。<a id="a-1z"></a>徒众弟子。<a id="a-20"></a>足满千人。<a id="a-21"></a>皆是彼旧螺髻梵志所出家者。<a id="a-22"></a>如是渐往诣王舍城。</p>
  <p id="a23">尔时世尊。<a id="a-24"></a>与诸比丘。<a id="a-25"></a>至王舍城。<a id="a-26"></a>居住于彼杖林之内。<a id="a-27"></a>是时彼林。<a id="a-28"></a>别有一塔。<a id="a-29"></a>名善安住。<a id="a-2A"></a>而有偈说。</p>
  <p id="a2B">是时大众相围绕　　世尊渐至王舍城</p>
  <p id="a2C">在于精妙杖林中　　如来向彼欲居住</p>
  <p id="a2D">尔时彼处摩伽陀国。<a id="a-2E"></a>有粟散王。<a id="a-2F"></a>其王名曰频头娑罗。<a id="a-2G"></a>传闻他说。<a id="a-2H"></a>沙门瞿昙。<a id="a-2I"></a>甘蔗苗裔。<a id="a-2J"></a>从释种姓。<a id="a-2K"></a>舍而出家。<a id="a-2L"></a>今日来在摩伽陀中。<a id="a-2M"></a>游行教化。<a id="a-2N"></a>与比丘众。<a id="a-2O"></a>足满千人。<a id="a-2P"></a>一切皆是耆旧螺髻梵志出家。<a id="a-2Q"></a>今已至于王舍城侧。<a id="a-2R"></a>在杖林中。<a id="a-2S"></a>善安住塔。<a id="a-2T"></a>相与停止。<a id="a-2U"></a>而彼沙门。<a id="a-2V"></a>能于世间。<a id="a-2W"></a>出大名闻。<a id="a-2X"></a>彼婆伽婆阿罗呵三藐三佛陀善逝世间解无上士调御丈夫天人师佛世尊。<a id="a-2Y"></a>现今在彼教化有缘。</p>
  <p id="a2Z">又复世尊。<a id="a-2a"></a>能于天人魔梵沙门及婆罗门一切世间。<a id="a-2b"></a>以自神通。<a id="a-2c"></a>皆能证知。<a id="a-2d"></a>知已能作如是宣说。<a id="a-2e"></a>生死已断。<a id="a-2f"></a>梵行已立。<a id="a-2g"></a>所作已办。<a id="a-2h"></a>永更不受于后世有。<a id="a-2i"></a>而彼世尊说法。<a id="a-2j"></a>初善中善后善。<a id="a-2k"></a>其义微妙。<a id="a-2l"></a>唯独具足。<a id="a-2m"></a>毕竟清净。<a id="a-2n"></a>如是说法。<a id="a-2o"></a>而如是等阿罗呵三藐三佛陀。<a id="a-2p"></a>若当有人。<a id="a-2q"></a>欲得往见。<a id="a-2r"></a>其人善哉。<a id="a-2s"></a>我今亦可至于彼所大沙门边。<a id="a-2t"></a>见世尊故。</p>
  <p id="a2u">尔时摩伽陀国。<a id="a-2v"></a>频头娑罗。<a id="a-2w"></a>即遣严驾贤善好车。<a id="a-2x"></a>而坐其上。<a id="a-2y"></a>共于国内诸婆罗门长者居士。<a id="a-2z"></a>前后围绕。<a id="a-30"></a>足满十二那由他人。<a id="a-31"></a>从王舍城。<a id="a-32"></a>导引而出。<a id="a-33"></a>往诣佛所。<a id="a-34"></a>欲见如来。</p>
  <p id="a35">尔时彼国王舍城中。<a id="a-36"></a>有一淫女。<a id="a-37"></a>其女名曰婆罗跋帝。<a id="a-38"></a>可喜端正。<a id="a-39"></a>人所乐见。<a id="a-3A"></a>世无有双。<a id="a-3B"></a>歌舞作倡。<a id="a-3C"></a>音乐洞解。<a id="a-3D"></a>所有众伎。<a id="a-3E"></a>六十四能。<a id="a-3F"></a>皆悉具足。<a id="a-3G"></a>时彼淫女。<a id="a-3H"></a>传闻人道。<a id="a-3I"></a>此有沙门瞿昙释子。<a id="a-3J"></a>王种出家。<a id="a-3K"></a>乃至彼作如是心念。<a id="a-3L"></a>我今可至彼沙门边。</p>
  <p id="a3M">尔时彼女。<a id="a-3N"></a>如是示现。<a id="a-3O"></a>欲出门已。<a id="a-3P"></a>复如是思。<a id="a-3Q"></a>我今可于频头娑罗大王之前。<a id="a-3R"></a>见于世尊。<a id="a-3S"></a>复作是念。<a id="a-3T"></a>又彼频头娑罗大王以多人力打道而行到沙门边。<a id="a-3U"></a>又复多人大众杂闹。<a id="a-3V"></a>恐其遮我。<a id="a-3W"></a>不能得行。<a id="a-3X"></a>我今可于崩墙空所无人行处。<a id="a-3Y"></a>速疾而往。<a id="a-3Z"></a>先见世尊。</p>
  <p id="a3a">尔时彼女。<a id="a-3b"></a>作是念已。<a id="a-3c"></a>雇取多人。<a id="a-3d"></a>而告之言。<a id="a-3e"></a>谁能多拔墙城鹿塼。<a id="a-3f"></a>即当与汝如许钱直。<a id="a-3g"></a>是时彼等诸受雇人。<a id="a-3h"></a>一念时间。<a id="a-3i"></a>破彼墙已。<a id="a-3j"></a>而得道除一切瓦石荆棘平正。<a id="a-3k"></a>尔时淫女婆罗跋帝。<a id="a-3l"></a>即遣庄束妙好车乘。<a id="a-3m"></a>坐于其上。<a id="a-3n"></a>从自己家出。<a id="a-3o"></a>行端直平正好道。<a id="a-3p"></a>欲诣杖林善安住塔。<a id="a-3q"></a>见佛世尊顶礼恭敬。</p>
  <p id="a3r">尔时世尊。<a id="a-3s"></a>知彼淫女婆罗跋帝心之所念。<a id="a-3t"></a>知已即作如是念言。<a id="a-3u"></a>若彼淫女。<a id="a-3v"></a>于先而来见于我者。<a id="a-3w"></a>其频头王。<a id="a-3x"></a>既在后来。<a id="a-3y"></a>见此淫女立于我前。<a id="a-3z"></a>则生疑阻。<a id="a-40"></a>作是念已。<a id="a-41"></a>即作神通。<a id="a-42"></a>令彼淫女。<a id="a-43"></a>即更不能于王前来。<a id="a-44"></a>其频头王。<a id="a-45"></a>欲于先来。<a id="a-46"></a>其车一定。<a id="a-47"></a>即住不行。</p>
  <p id="a48">尔时频头娑罗大王。<a id="a-49"></a>心生恐怖。<a id="a-4A"></a>怅怏毛竖。<a id="a-4B"></a>作如是念。<a id="a-4C"></a>我今有何鬼神灾祸。<a id="a-4D"></a>为我作碍。<a id="a-4E"></a>致使如此。<a id="a-4F"></a>是时彼处有一天神。<a id="a-4G"></a>知于频头娑罗王心。<a id="a-4H"></a>在虚空中。<a id="a-4I"></a>隐身不现。<a id="a-4J"></a>而告王言。<a id="a-4K"></a>大王。<a id="a-4L"></a>汝今莫生恐怖。<a id="a-4M"></a>大王。<a id="a-4N"></a>汝今亦无灾祸。<a id="a-4O"></a>亦无变怪。<a id="a-4P"></a>虽然大王。<a id="a-4Q"></a>汝于某处瞻波城中。<a id="a-4R"></a>禁系一人。<a id="a-4S"></a>名为某甲。<a id="a-4T"></a>速令解放。<a id="a-4U"></a>车即得行。<a id="a-4V"></a>尔时频头娑罗大王。<a id="a-4W"></a>闻彼天神如是语已。<a id="a-4X"></a>速疾遣使教放彼人。<a id="a-4Y"></a>既散放已。<a id="a-4Z"></a>可通车处。<a id="a-4a"></a>车即得行。<a id="a-4b"></a>其不通处。<a id="a-4c"></a>步入山林。<a id="a-4d"></a>往诣佛所。<a id="a-4e"></a>到佛所已。<a id="a-4f"></a>顶礼佛足。<a id="a-4g"></a>却坐一面。</p>
  <p id="a4h">尔时彼处摩伽陀国。<a id="a-4i"></a>一切人民居士长者。<a id="a-4j"></a>或顶礼已。<a id="a-4k"></a>却住一面。<a id="a-4l"></a>或有共佛对善语言各相慰喻讫已。<a id="a-4m"></a>各还却坐一面。<a id="a-4n"></a>或复有在佛世尊前。<a id="a-4o"></a>说已姓字。<a id="a-4p"></a>既自说已。<a id="a-4q"></a>却坐一面。<a id="a-4r"></a>或复有人。<a id="a-4s"></a>向佛合掌。<a id="a-4t"></a>却坐一面。<a id="a-4u"></a>或复有人。<a id="a-4v"></a>对佛默然。<a id="a-4w"></a>却坐一面。</p>
  <p id="a4x">尔时国中一切人民长者居士。<a id="a-4y"></a>坐一面已。<a id="a-4z"></a>作如是念。<a id="a-50"></a>今日此中有大沙门。<a id="a-51"></a>复有优娄频螺迦葉。<a id="a-52"></a>我等国师未审今者为当是此瞿昙沙门。<a id="a-53"></a>从迦葉边。<a id="a-54"></a>受学梵行。<a id="a-55"></a>为迦葉等。<a id="a-56"></a>从沙门边。<a id="a-57"></a>学修梵行。</p>
  <p id="a58">尔时世尊。<a id="a-59"></a>知摩伽陀一切人民长者居士心之所念。<a id="a-5A"></a>以偈告彼长老优娄频螺迦葉。<a id="a-5B"></a>作如是言。</p>
  <p id="a5C">迦葉汝见何事情　　先在河边修苦行</p>
  <p id="a5D">为我及众说此意　　弃彼祭祀事云何</p>
  <p id="a5E">尔时长老优娄频螺梵志迦葉。<a id="a-5F"></a>即还以偈奉答佛言。</p>
  <p id="a5G">色声香味及触法　　五欲世间人所求</p>
  <p id="a5H">如是染爱满天中　　为贪是事我祭祀</p>
  <p id="a5I">尔时彼处摩伽陀国。<a id="a-5J"></a>一切人民长者居士。<a id="a-5K"></a>及婆罗门。<a id="a-5L"></a>作如是念。<a id="a-5M"></a>此大沙门。<a id="a-5N"></a>自说一偈。<a id="a-5O"></a>而彼优娄频螺迦葉。<a id="a-5P"></a>复说一偈。<a id="a-5Q"></a>而是二人。<a id="a-5R"></a>竟不知谁何者是师何是弟子。<a id="a-5S"></a>是时世尊。<a id="a-5T"></a>知诸人民作是念已。<a id="a-5U"></a>还更以偈。<a id="a-5V"></a>问彼优娄频螺迦葉。<a id="a-5W"></a>作如是言。</p>
  <p id="a5X">色声香味触等法　　迦葉是中汝乐何</p>
  <p id="a5Y">或有天上人世中　　汝心所贪答我问</p>
  <p id="a5Z">尔时长老优娄频螺梵志迦葉。<a id="a-5a"></a>重还以偈奉答是言。</p>
  <p id="a5b">我见寂静无碍空　　无相障碍不能着</p>
  <p id="a5c">不变易处无有诳　　是处祭祀乐我心</p>
  <p id="a5d">尔时彼处摩伽陀国。<a id="a-5e"></a>一切人民长者居士。<a id="a-5f"></a>心如是念。<a id="a-5g"></a>此大沙门。<a id="a-5h"></a>自说二偈。<a id="a-5i"></a>而彼优娄频螺迦葉。<a id="a-5j"></a>亦说二偈。<a id="a-5k"></a>我等今者犹自不知何者是师何是弟子。<a id="a-5l"></a>如是十方诸佛世尊。<a id="a-5m"></a>皆有此法。<a id="a-5n"></a>若其不令一切大众。<a id="a-5o"></a>生欢喜心。<a id="a-5p"></a>及希有想。<a id="a-5q"></a>则不说法。</p>
  <p id="a5r">尔时世尊。<a id="a-5s"></a>欲教大众生于欢喜希有心故。<a id="a-5t"></a>告彼优娄频螺迦葉。<a id="a-5u"></a>作如是言。<a id="a-5v"></a>迦葉。<a id="a-5w"></a>汝今若知时者。<a id="a-5x"></a>可为于彼摩伽陀国一切人民长者居士婆罗门等。<a id="a-5y"></a>现上人法。<a id="a-5z"></a>出于神通。<a id="a-60"></a>是时优娄频螺迦葉。<a id="a-61"></a>闻佛语已。<a id="a-62"></a>即白佛言。<a id="a-63"></a>如世尊教。<a id="a-64"></a>我不敢违。</p>
  <p id="a65">尔时优娄频螺迦葉。<a id="a-66"></a>从坐而起。<a id="a-67"></a>即出神通。<a id="a-68"></a>飞腾自在。<a id="a-69"></a>于虚空中。<a id="a-6A"></a>或复经行。<a id="a-6B"></a>或住或坐。<a id="a-6C"></a>或复眠卧。<a id="a-6D"></a>身出烟焰。<a id="a-6E"></a>或复隐身。<a id="a-6F"></a>如是等出种种神通。<a id="a-6G"></a>遍显示已。<a id="a-6H"></a>从空而下。<a id="a-6I"></a>住于地上。<a id="a-6J"></a>顶礼佛足。<a id="a-6K"></a>而白佛言。<a id="a-6L"></a>世尊实是我教授师。<a id="a-6M"></a>我今真是无上世尊声闻弟子。<a id="a-6N"></a>而说偈言。</p>
  <p id="a6O">摄受微妙神通已　　顶礼世尊胜足趺</p>
  <p id="a6P">我弟子事既已周　　世尊真是我师父</p>
  <p id="a6Q">尔时摩伽陀国众婆罗门长者居士。<a id="a-6R"></a>及诸人民。<a id="a-6S"></a>心生是念。<a id="a-6T"></a>今此优娄频螺迦葉。<a id="a-6U"></a>乃是沙门瞿昙弟子。<a id="a-6V"></a>从沙门边。<a id="a-6W"></a>行梵行耶。<a id="a-6X"></a>作是知已。<a id="a-6Y"></a>向世尊边。<a id="a-6Z"></a>生信向心生希有想。</p>
  <p id="a6a">尔时世尊。<a id="a-6b"></a>知诸大众生于欢喜希有之想。<a id="a-6c"></a>即为大众。<a id="a-6d"></a>次第说法。<a id="a-6e"></a>所谓教行布施持戒。<a id="a-6f"></a>说于生天因缘业报。<a id="a-6g"></a>说于厌离五欲之事。<a id="a-6h"></a>说漏尽因。<a id="a-6i"></a>说尽烦恼。<a id="a-6j"></a>赞叹出家。<a id="a-6k"></a>护助解脱。<a id="a-6l"></a>而世尊知摩伽陀国婆罗门等。<a id="a-6m"></a>长者居士。<a id="a-6n"></a>及诸大众。<a id="a-6o"></a>一切已生欢喜之心。<a id="a-6p"></a>生柔软心无染着心。</p>
  <p id="a6q">尔时世尊。<a id="a-6r"></a>知彼大众应当得道。<a id="a-6s"></a>又复一切诸佛世尊。<a id="a-6t"></a>知诸众生。<a id="a-6u"></a>或有赞叹而得道法。<a id="a-6v"></a>即为大众。<a id="a-6w"></a>如应而说。<a id="a-6x"></a>所谓苦集及于灭道。<a id="a-6y"></a>世尊为彼大众。<a id="a-6z"></a>宣说是法相。<a id="a-70"></a>时彼等大众。<a id="a-71"></a>在于坐中。<a id="a-72"></a>频头娑罗。<a id="a-73"></a>而为上首。<a id="a-74"></a>已外十一那由他人。<a id="a-75"></a>一时领悟。</p>
  <p id="a76">复有师言。<a id="a-77"></a>凡有十二那由他人。<a id="a-78"></a>远尘离垢。<a id="a-79"></a>尽烦恼界。<a id="a-7A"></a>心得清净。<a id="a-7B"></a>于诸法中。<a id="a-7C"></a>生净法眼。<a id="a-7D"></a>可有集法。<a id="a-7E"></a>皆是灭相。<a id="a-7F"></a>如实证知。<a id="a-7G"></a>譬如净衣。<a id="a-7H"></a>无垢无腻。<a id="a-7I"></a>无有黑色。<a id="a-7J"></a>随其所染。<a id="a-7K"></a>易受于色。<a id="a-7L"></a>如是如是。<a id="a-7M"></a>彼摩伽陀诸婆罗门长者居士。<a id="a-7N"></a>及以人民。<a id="a-7O"></a>坐于彼座。<a id="a-7P"></a>远尘离垢。<a id="a-7Q"></a>乃至一切苦集之法。<a id="a-7R"></a>皆是灭相。<a id="a-7S"></a>如是证知。<a id="a-7T"></a>其中复有一那由他清信士。<a id="a-7U"></a>受优婆塞戒。</p>
  <p id="a7V">尔时摩伽陀王频头娑罗。<a id="a-7W"></a>已见法相。<a id="a-7X"></a>已知法相。<a id="a-7Y"></a>已入法相。<a id="a-7Z"></a>于法相中。<a id="a-7a"></a>已度诸疑。<a id="a-7b"></a>彻过无碍。<a id="a-7c"></a>于诸法中。<a id="a-7d"></a>无复碍心已得无畏。<a id="a-7e"></a>世尊法中。<a id="a-7f"></a>不复随他。<a id="a-7g"></a>不复问他。<a id="a-7h"></a>一切法中。<a id="a-7i"></a>得如是知自在无碍。<a id="a-7j"></a>时频头王。<a id="a-7k"></a>即白佛言。<a id="a-7l"></a>如来世尊。<a id="a-7m"></a>我昔在家作童子时。<a id="a-7n"></a>发五种愿。<a id="a-7o"></a>我于今日。<a id="a-7p"></a>悉得成就。<a id="a-7q"></a>何等为五。<a id="a-7r"></a>一者我在少年之时。<a id="a-7s"></a>早得王位。<a id="a-7t"></a>世尊。<a id="a-7u"></a>此是我之初愿。<a id="a-7v"></a>今已得成。</p>
  <p id="a7w">第二又愿。<a id="a-7x"></a>得王位已。<a id="a-7y"></a>我治化内。<a id="a-7z"></a>有佛出世。<a id="a-80"></a>此即是我第二心愿。<a id="a-81"></a>今已得成。<a id="a-82"></a>第三又愿。<a id="a-83"></a>佛出世已。<a id="a-84"></a>彼世尊边。<a id="a-85"></a>我设供养。<a id="a-86"></a>令得欢喜。<a id="a-87"></a>此是我心第三之愿。<a id="a-88"></a>今亦得成。</p>
  <p id="a89">第四又愿。<a id="a-8A"></a>彼世尊边。<a id="a-8B"></a>欢喜心已。<a id="a-8C"></a>为我说法。<a id="a-8D"></a>此即是我第四心愿。<a id="a-8E"></a>今亦得成。<a id="a-8F"></a>第五又愿。<a id="a-8G"></a>彼世尊所。<a id="a-8H"></a>为我说法。<a id="a-8I"></a>愿我一切。<a id="a-8J"></a>悉得证知。<a id="a-8K"></a>此即是我第五心愿今亦得成。</p>
  <p id="a8L">又复世尊。<a id="a-8M"></a>我昔在家童子之时。<a id="a-8N"></a>发如是心。<a id="a-8O"></a>愿有所作。<a id="a-8P"></a>我悉得成。<a id="a-8Q"></a>无上世尊。<a id="a-8R"></a>我今遂也。<a id="a-8S"></a>善修伽陀。<a id="a-8T"></a>我今胜也。<a id="a-8U"></a>譬如有人。<a id="a-8V"></a>身曲得舒。<a id="a-8W"></a>有人逃避藏伏得出。<a id="a-8X"></a>迷人得道。<a id="a-8Y"></a>闇地得明。<a id="a-8Z"></a>盲眼之人。<a id="a-8a"></a>显见诸色。<a id="a-8b"></a>无上世尊。<a id="a-8c"></a>我今亦然。<a id="a-8d"></a>然今世尊。<a id="a-8e"></a>种种方便。<a id="a-8f"></a>为我说法。</p>
  <p id="a8g">又复世尊。<a id="a-8h"></a>我从今去。<a id="a-8i"></a>归依世尊。<a id="a-8j"></a>归依法宝。<a id="a-8k"></a>归依圣僧。<a id="a-8l"></a>从今日去。<a id="a-8m"></a>一切时行优婆塞行。<a id="a-8n"></a>愿世尊知我如是持。<a id="a-8o"></a>如来世尊。<a id="a-8p"></a>我从今去。<a id="a-8q"></a>尽此形寿。<a id="a-8r"></a>誓不杀生。<a id="a-8s"></a>护众生命。<a id="a-8t"></a>犹如已命。<a id="a-8u"></a>为诸众生。<a id="a-8v"></a>作归依处。<a id="a-8w"></a>如是等持五戒十善。<a id="a-8x"></a>唯愿世尊及比丘众。<a id="a-8y"></a>受我明日饭食供养。</p>
  <p id="a8z">尔时世尊。<a id="a-90"></a>为摩伽国频头大王。<a id="a-91"></a>默然受请。<a id="a-92"></a>时频头王。<a id="a-93"></a>知佛默然受其请已。<a id="a-94"></a>即白佛言。<a id="a-95"></a>善哉世尊。<a id="a-96"></a>坐此车上。<a id="a-97"></a>入王舍城。<a id="a-98"></a>我当自行牵于此车。<a id="a-99"></a>作是语已。<a id="a-9A"></a>佛语王言。<a id="a-9B"></a>善哉大王。<a id="a-9C"></a>唯愿大王。<a id="a-9D"></a>常得安乐。<a id="a-9E"></a>我不用车。</p>
  <p id="a9F">时频头王。<a id="a-9G"></a>从坐而起。<a id="a-9H"></a>顶礼佛足。<a id="a-9I"></a>围绕世尊。<a id="a-9J"></a>三匝竟已。<a id="a-9K"></a>辞佛而去。<a id="a-9L"></a>其频头王。<a id="a-9M"></a>去未久间。<a id="a-9N"></a>时诸比丘。<a id="a-9O"></a>即白佛言。<a id="a-9P"></a>希有世尊。<a id="a-9Q"></a>云何今日摩伽陀王。<a id="a-9R"></a>布施世尊马车令乘。<a id="a-9S"></a>又乞自行。<a id="a-9T"></a>此事云何。<a id="a-9U"></a>作是语已。<a id="a-9V"></a>默然而住。</p>
  <p id="a9W">尔时佛告诸比丘言。<a id="a-9X"></a>汝诸比丘。<a id="a-9Y"></a>至心谛听。<a id="a-9Z"></a>其摩伽陀频头大王。<a id="a-9a"></a>非但今日布施于我马车令乘。<a id="a-9b"></a>为我牵车。<a id="a-9c"></a>往昔亦然。<a id="a-9d"></a>已曾施我诸如是事。<a id="a-9e"></a>时诸比丘。<a id="a-9f"></a>重白佛言。<a id="a-9g"></a>唯愿世尊。<a id="a-9h"></a>为我等说其事云何。</p>
  <p id="a9i">尔时佛告诸比丘言。<a id="a-9j"></a>我念往昔。<a id="a-9k"></a>迦尸国内有一王。<a id="a-9l"></a>名善意乐法。<a id="a-9m"></a>如法王治。<a id="a-9n"></a>时天帝释。<a id="a-9o"></a>欲见彼王。<a id="a-9p"></a>告调御天摩多梨言(隋言无著处)。<a id="a-9q"></a>汝摩多梨。<a id="a-9r"></a>至迦尸国。<a id="a-9s"></a>将善意王来见于我。<a id="a-9t"></a>为我语彼。<a id="a-9u"></a>作如是言。<a id="a-9v"></a>仁者善意。<a id="a-9w"></a>三十三天。<a id="a-9x"></a>及天帝释。<a id="a-9y"></a>欲得见汝。<a id="a-9z"></a>仁者莫辞。<a id="a-A0"></a>要必须来。</p>
  <p id="aA1">时调御天摩多梨。<a id="a-A2"></a>即白帝释言。<a id="a-A3"></a>如天主教。<a id="a-A4"></a>不敢有违。<a id="a-A5"></a>既受教已。<a id="a-A6"></a>严驾贤车。<a id="a-A7"></a>其车控驭千疋马牵庄严讫已。<a id="a-A8"></a>即时飞下阎浮提地。<a id="a-A9"></a>诣迦尸国善意王边。<a id="a-AA"></a>既到彼已。<a id="a-AB"></a>住于虚空。<a id="a-AC"></a>以偈白于善意王言。</p>
  <p id="aAD">仁者今可来上车　　天乘庄严无有上</p>
  <p id="aAE">诸天忆念于仁者　　是彼三十三天王</p>
  <p id="aAF">尔时善意王既闻　　即从东面登车上</p>
  <p id="aAG">此乘最胜无有譬　　行诣向于尊胜天</p>
  <p id="aAH">诸天遥见彼王来　　各起而迎告于彼</p>
  <p id="aAI">善来人中法王者　　共天帝释坐此处</p>
  <p id="aAJ">是时帝释大天王　　遥见彼王来即起</p>
  <p id="aAK">迎逆而告王言曰　　善来世间汝大王</p>
  <p id="aAL">于今此处自在天　　可住此承天威力</p>
  <p id="aAM">意欲停时随多少　　任情所用终不违</p>
  <p id="aAN">尔时彼王。<a id="a-AO"></a>在于忉利三十三天多时住已。<a id="a-AP"></a>心意不乐。<a id="a-AQ"></a>作是念言。<a id="a-AR"></a>我今恐畏寿命减损。<a id="a-AS"></a>作是念已。<a id="a-AT"></a>即便以偈白帝释言。</p>
  <p id="aAU">我昔初来乐天上　　此处音乐微妙声</p>
  <p id="aAV">我今恐畏寿命终　　所以还不乐天果</p>
  <p id="aAW">尔时忉利帝释天王。<a id="a-AX"></a>即还以偈报答于彼善意王言。</p>
  <p id="aAY">王今年寿未亏减　　命终之日犹尚遥</p>
  <p id="aAZ">但以王今善业微　　是故不乐于天上</p>
  <p id="aAa">仁者昔来乘自力　　彼业今尽无有余</p>
  <p id="aAb">既以罪业迷惑心　　故令心不乐天上</p>
  <p id="aAc">今若欲受天威力　　即受天乐如旧时</p>
  <p id="aAd">如于微妙车乘中　　又如惑乱妙林苑</p>
  <p id="aAe">汝今若作如是想　　即得心乐住此天</p>
  <p id="aAf">时善意王。<a id="a-Ag"></a>闻此偈已。<a id="a-Ah"></a>即便咨白天帝释言。<a id="a-Ai"></a>大善天王。<a id="a-Aj"></a>我从此处至人间。<a id="a-Ak"></a>当作多福业。<a id="a-Al"></a>行于布施。<a id="a-Am"></a>行于苦行。<a id="a-An"></a>行于善事。<a id="a-Ao"></a>语言多实。<a id="a-Ap"></a>受于斋戒。<a id="a-Aq"></a>我当作是诸善业已。<a id="a-Ar"></a>还更来上于此天上。<a id="a-As"></a>时天帝释。<a id="a-At"></a>告彼王言。<a id="a-Au"></a>如是如是。<a id="a-Av"></a>如仁者言。<a id="a-Aw"></a>汝今日从此处已去。<a id="a-Ax"></a>至于人间。<a id="a-Ay"></a>当作如是多种功德。<a id="a-Az"></a>多作善业。<a id="a-B0"></a>乃至布施。<a id="a-B1"></a>受于斋戒。<a id="a-B2"></a>汝造如是善业竟已。<a id="a-B3"></a>还来天上。</p>
  <p id="aB4">时善意王。<a id="a-B5"></a>住彼天上。<a id="a-B6"></a>经历多时。<a id="a-B7"></a>然后还诣向阎浮提。<a id="a-B8"></a>至其王宫。<a id="a-B9"></a>宫内所有婇女妃后及诸王子。<a id="a-BA"></a>大臣百官。<a id="a-BB"></a>亲眷属等。<a id="a-BC"></a>皆悉死亡。<a id="a-BD"></a>无有一在而王不见彼等旧人。<a id="a-BE"></a>心中不乐。<a id="a-BF"></a>忧愁怅怏。<a id="a-BG"></a>而说偈言。</p>
  <p id="aBH">此是彼之旧衣服　　璎珞臂钏及耳珰</p>
  <p id="aBI">生平护惜不施他　　今死物留身何在</p>
  <p id="aBJ">如是种种庄严具　　床褥被枕妙綩綖</p>
  <p id="aBK">园林池沼及香山　　忽然而舍于此处</p>
  <p id="aBL">一切人民既不见　　所有宫殿并虚空</p>
  <p id="aBM">妇儿眷属悉皆无　　我意云何乐于此</p>
  <p id="aBN">智慧尊豪甚富贵　　如是威德大家生</p>
  <p id="aBO">司命恶鬼不护持　　磨灭悉皆使离散</p>
  <p id="aBP">若富若贵若贫贱　　若聪若慧若愚痴</p>
  <p id="aBQ">或少或壮或老年　　若至于此尽时节</p>
  <p id="aBR">其司命鬼不能护　　一切捉撮使消亡</p>
  <p id="aBS">诸有刹利婆罗门　　毗舍首陀贵贱等</p>
  <p id="aBT">或旃陀罗涂摩类　　时至不简择彼留</p>
  <p id="aBU">一切摧折悉无遗　　犹如山川疾流駃</p>
  <p id="aBV">拔诸险岸所生树　　老病死至亦复然</p>
  <p id="aBW">吞啖众类身命根　　我亲自于彼处见</p>
  <p id="aBX">四埵所居四镇主　　忉利三十三天宫</p>
  <p id="aBY">一戏意喜游历行　　七日七夜时不及</p>
  <p id="aBZ">我住于彼帝释处　　面前恒对瞩天王</p>
  <p id="aBa">彼边所睹余诸天　　常见有于如是事</p>
  <p id="aBb">我今唯造作福业　　行檀舍施及尸罗</p>
  <p id="aBc">精进忍辱智慧禅　　誓更不求王位报</p>
  <p id="aBd">尔时佛告诸比丘言。<a id="a-Be"></a>汝等比丘。<a id="a-Bf"></a>欲知彼时善意王者。<a id="a-Bg"></a>则我身是。<a id="a-Bh"></a>其摩多梨调御天者。<a id="a-Bi"></a>即此摩伽频头王是。<a id="a-Bj"></a>其于彼时。<a id="a-Bk"></a>将车请我。<a id="a-Bl"></a>为我牵车。<a id="a-Bm"></a>今亦如是。<a id="a-Bn"></a>请我与车。<a id="a-Bo"></a>亦欲为我躬自驭驾。<a id="a-Bp"></a>本誓愿然。</p>
  <p id="aBq">尔时频头娑罗大王。<a id="a-Br"></a>至己宫殿。<a id="a-Bs"></a>到已彼夜办具种种甘美饮食。<a id="a-Bt"></a>悉皆丰足。<a id="a-Bu"></a>所谓啖食唼食[口*束]食舐食。<a id="a-Bv"></a>诸如是等。<a id="a-Bw"></a>一切并讫。<a id="a-Bx"></a>过彼夜后。<a id="a-By"></a>扫洒堂殿。<a id="a-Bz"></a>铺设诸座。<a id="a-C0"></a>即遣使人往诣佛所咨请时至。<a id="a-C1"></a>作如是言。<a id="a-C2"></a>善哉世尊。<a id="a-C3"></a>时节欲至。<a id="a-C4"></a>所营饭食。<a id="a-C5"></a>已办具讫。</p>
  <p id="aC6">尔时世尊。<a id="a-C7"></a>于晨朝时。<a id="a-C8"></a>着衣持钵。<a id="a-C9"></a>与比丘众。<a id="a-CA"></a>左右围绕。<a id="a-CB"></a>足满千人。<a id="a-CC"></a>皆是宿旧螺髻梵志所出家者。<a id="a-CD"></a>羽翼世尊。<a id="a-CE"></a>诣王舍城。</p>
  <p id="aCF">尔时忉利帝释天王。<a id="a-CG"></a>即自变改化作天身。<a id="a-CH"></a>为摩那婆形貌。<a id="a-CI"></a>端正可喜。<a id="a-CJ"></a>众人乐见。<a id="a-CK"></a>头上还以螺髻为冠。<a id="a-CL"></a>身着黄衣。<a id="a-CM"></a>其左手中。<a id="a-CN"></a>执金澡瓶。<a id="a-CO"></a>右手挟持杂宝之杖。<a id="a-CP"></a>在佛比丘大众前行。<a id="a-CQ"></a>行时其足离地四指不到尘土。<a id="a-CR"></a>尔时帝释摩那婆身说此偈言。</p>
  <p id="aCS">如来自伏能调他　　共此一千旧螺髻</p>
  <p id="aCT">如是金色妙身体　　无上世尊今入城</p>
  <p id="aCU">自既寂静能寂他　　共此一千旧螺髻</p>
  <p id="aCV">如是金色妙身体　　无上世尊今入城</p>
  <p id="aCW">自既得度能度他　　共此一千旧螺髻</p>
  <p id="aCX">如是金色妙身体　　无上世尊今入城</p>
  <p id="aCY">自既得脱能脱他　　共此一千旧螺髻</p>
  <p id="aCZ">如是金色妙身体　　无上世尊今入城</p>
  <p id="aCa">其有能说十法门　　十力具足十无胜</p>
  <p id="aCb">一千比丘左右绕　　无上世尊今入城</p>
  <p id="aCc">尔时城内一切诸人。<a id="a-Cd"></a>见天帝释。<a id="a-Ce"></a>作如是言。<a id="a-Cf"></a>希有希有。<a id="a-Cg"></a>此摩那婆。<a id="a-Ch"></a>极大端正。<a id="a-Ci"></a>可喜无双。<a id="a-Cj"></a>人所乐见。<a id="a-Ck"></a>此谁侍者。<a id="a-Cl"></a>此供承谁。<a id="a-Cm"></a>尔时忉利帝释天王。<a id="a-Cn"></a>即以偈报彼诸人言。</p>
  <p id="aCo">诸佛善能伏一切　　寂静无上最胜尊</p>
  <p id="aCp">应供天人世间中　　我今与彼为侍者</p>
  <p id="aCq">最大丈夫能伏物　　无有能胜佛世尊</p>
  <p id="aCr">应供天人世间中　　我今与彼为侍者</p>
  <p id="aCs">尔时世尊。<a id="a-Ct"></a>安庠行至频头娑罗王宫殿中。<a id="a-Cu"></a>入已即便铺座而坐。<a id="a-Cv"></a>尔时频头娑罗大王。<a id="a-Cw"></a>见佛世尊及诸大众安坐已讫。<a id="a-Cx"></a>自手执持种种肴膳饮食之具。<a id="a-Cy"></a>施佛及僧并余大众。<a id="a-Cz"></a>一切充足自恣啖食。<a id="a-D0"></a>众杂唼[口*束]。<a id="a-D1"></a>悉皆讫了。<a id="a-D2"></a>佛及众僧。<a id="a-D3"></a>饭食竟已。<a id="a-D4"></a>净洗手足。<a id="a-D5"></a>各将小座。<a id="a-D6"></a>坐于佛前。<a id="a-D7"></a>时频头王。<a id="a-D8"></a>坐佛前已。<a id="a-D9"></a>作是思惟。<a id="a-DA"></a>今日令佛于何处住。<a id="a-DB"></a>莫令去城过近过远。<a id="a-DC"></a>出家之人。<a id="a-DD"></a>使得安止。<a id="a-DE"></a>如法行道。<a id="a-DF"></a>时频头王。<a id="a-DG"></a>复作是念。<a id="a-DH"></a>此之竹园。<a id="a-DI"></a>近于城隍。<a id="a-DJ"></a>还往稳便。<a id="a-DK"></a>来去不疲。<a id="a-DL"></a>平坦易行。<a id="a-DM"></a>众人所乐。<a id="a-DN"></a>欲求利益。<a id="a-DO"></a>易得不难。<a id="a-DP"></a>兼少蚊虻毒蛇蝮蝎昼日寂静。<a id="a-DQ"></a>无人去来。<a id="a-DR"></a>夜里少声。<a id="a-DS"></a>兰若亦得。<a id="a-DT"></a>欲近城池。<a id="a-DU"></a>来去无碍。<a id="a-DV"></a>堪为善人修道之处。<a id="a-DW"></a>我今应用此之竹林。<a id="a-DX"></a>奉施世尊以为坐处。</p>
  <p id="aDY">时频头王。<a id="a-DZ"></a>作是念已。<a id="a-Da"></a>而白佛言。<a id="a-Db"></a>大圣世尊。<a id="a-Dc"></a>此竹园林。<a id="a-Dd"></a>去王舍城。<a id="a-De"></a>不近不远。<a id="a-Df"></a>乃至堪为善人修道。<a id="a-Dg"></a>唯愿世尊。<a id="a-Dh"></a>教我何法。<a id="a-Di"></a>以此竹林。<a id="a-Dj"></a>布施世尊。<a id="a-Dk"></a>以为坐处。</p>
  <p id="aDl">尔时佛告频头王言。<a id="a-Dm"></a>如是大王。<a id="a-Dn"></a>若欲布施我竹林者。<a id="a-Do"></a>听当布施彼招提僧。<a id="a-Dp"></a>时频头王。<a id="a-Dq"></a>即白佛言。<a id="a-Dr"></a>如世尊教。<a id="a-Ds"></a>时频头王。<a id="a-Dt"></a>从坐而起。<a id="a-Du"></a>手执金瓶。<a id="a-Dv"></a>与世尊水。<a id="a-Dw"></a>复白佛言。<a id="a-Dx"></a>善哉世尊。<a id="a-Dy"></a>此竹林园。<a id="a-Dz"></a>去城侧近。<a id="a-E0"></a>乃至堪为善人修道。<a id="a-E1"></a>我今舍施诸佛世尊招提僧等。<a id="a-E2"></a>布施以后。<a id="a-E3"></a>唯愿世尊。<a id="a-E4"></a>纳取受用。<a id="a-E5"></a>哀愍我故。</p>
  <p id="aE6">尔时世尊。<a id="a-E7"></a>即便受取。<a id="a-E8"></a>为怜愍故。<a id="a-E9"></a>因以此偈。<a id="a-EA"></a>而咒愿言。</p>
  <p id="aEB">一切树木杂园林　　并及造作诸桥等</p>
  <p id="aEC">渠池井泉以充济　　船舫来去度众人</p>
  <p id="aED">彼等恒于昼夜中　　福报日增长无绝</p>
  <p id="aEE">行法持戒人亦尔　　信敬坚固即生天</p>
  <p id="aEF">尔时世尊。<a id="a-EG"></a>为频头王。<a id="a-EH"></a>咒愿讫已。<a id="a-EI"></a>从坐而起。<a id="a-EJ"></a>还至本处。<a id="a-EK"></a>至本处已。<a id="a-EL"></a>为此事缘。<a id="a-EM"></a>集诸大众。<a id="a-EN"></a>集已而告诸比丘言。<a id="a-EO"></a>汝诸比丘。<a id="a-EP"></a>从今已后。<a id="a-EQ"></a>许诸比丘自畜园林。<a id="a-ER"></a>尼沙塞师。<a id="a-ES"></a>作如是说得竹园缘。</p>
 </body>
</html>