<!doctype html>
<html id="z3IBUTAcC" data-ver="1113">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第十六</h1>
  <h2 id="a2">耶输陀罗梦品第二十之二</h2>
  <p id="a3">尔时国师。<a id="a-4"></a>有于一子。<a id="a-5"></a>名优陀夷(隋言聪辩)。<a id="a-6"></a>聪明智慧。<a id="a-7"></a>众论辩巧。<a id="a-8"></a>时净饭王。<a id="a-9"></a>即遣唤彼优陀夷来。<a id="a-A"></a>来已王语作如是言。<a id="a-B"></a>汝优陀夷。<a id="a-C"></a>黠慧多智。<a id="a-D"></a>今可往侍悉达太子。<a id="a-E"></a>以方便力。<a id="a-F"></a>教我太子。<a id="a-G"></a>令心安隐。<a id="a-H"></a>爱乐宫中。<a id="a-I"></a>勿使厌离舍欲出家。<a id="a-J"></a>时净饭王。<a id="a-K"></a>更复召唤一切释种眷属。<a id="a-L"></a>聚集而语之言。<a id="a-M"></a>汝等宗族。<a id="a-N"></a>我意疑虑。<a id="a-O"></a>悉达决不住家居。<a id="a-P"></a>汝等今者佐助于我。<a id="a-Q"></a>作何方便令其不离。<a id="a-R"></a>时诸释种报大王言。<a id="a-S"></a>我等详共守护太子。<a id="a-T"></a>其有何力。<a id="a-U"></a>能强出家。</p>
  <p id="aV">尔时净饭王。<a id="a-W"></a>及诸释种。<a id="a-X"></a>于迦毗罗城东门外。<a id="a-Y"></a>安置五百勇健童子。<a id="a-Z"></a>善能用兵。<a id="a-a"></a>巧解神射。<a id="a-b"></a>多有方便。<a id="a-c"></a>悉皆大力。<a id="a-d"></a>犹如壮士。<a id="a-e"></a>力敌少双。<a id="a-f"></a>一一童子。<a id="a-g"></a>有五百车而自围绕。<a id="a-h"></a>一一车边。<a id="a-i"></a>复有五百劲捷壮夫。<a id="a-j"></a>各各围绕。<a id="a-k"></a>如是次第。<a id="a-l"></a>南西北门。<a id="a-m"></a>亦复如是。<a id="a-n"></a>乃至各有五百人防。<a id="a-o"></a>如上所说。<a id="a-p"></a>复有宿老诸释大臣。<a id="a-q"></a>悉皆各住十字街巷四衢道头。<a id="a-r"></a>递共守护悉达太子。<a id="a-s"></a>时净饭王。<a id="a-t"></a>别置五百最胜壮健诸释侍官。<a id="a-u"></a>其身悉皆带持铠甲。<a id="a-v"></a>乘象乘马。<a id="a-w"></a>四面围绕净饭王宫。<a id="a-x"></a>各各在于合门内外。<a id="a-y"></a>通夜持更。</p>
  <p id="az">尔时国大夫人摩诃波阇波提憍昙弥。<a id="a-10"></a>在于宫内。<a id="a-11"></a>集聚婇女。<a id="a-12"></a>而语之言。<a id="a-13"></a>汝等当知。<a id="a-14"></a>从今已去。<a id="a-15"></a>昼夜莫睡。<a id="a-16"></a>将诸明宝。<a id="a-17"></a>置高幢上。<a id="a-18"></a>勿令夜暗。<a id="a-19"></a>又复处处别然苏油香灯蜡烛。<a id="a-1A"></a>恒教覆火。<a id="a-1B"></a>勿使灭无。<a id="a-1C"></a>诸门管钥。<a id="a-1D"></a>好牢关闭。<a id="a-1E"></a>非时不得令人横开。<a id="a-1F"></a>身体庄严。<a id="a-1G"></a>皆着璎珞。<a id="a-1H"></a>各各连手。<a id="a-1I"></a>犹如钩锁相捉而住。<a id="a-1J"></a>围绕太子。<a id="a-1K"></a>莫听浪行。<a id="a-1L"></a>若执弓刀。<a id="a-1M"></a>或持叉棒。<a id="a-1N"></a>或拄戟槊。<a id="a-1O"></a>如是坐立。<a id="a-1P"></a>或执或对。<a id="a-1Q"></a>种种器仗。<a id="a-1R"></a>昼夜用心。<a id="a-1S"></a>勿令不觉。<a id="a-1T"></a>太子行动。<a id="a-1U"></a>彼若出家。<a id="a-1V"></a>我宫空虚。<a id="a-1W"></a>无可娱乐。</p>
  <p id="a1X">时优陀夷国师之子。<a id="a-1Y"></a>侍卫太子。<a id="a-1Z"></a>入储宫内。<a id="a-1a"></a>见于太子。<a id="a-1b"></a>住在殿中。<a id="a-1c"></a>思惟而坐。<a id="a-1d"></a>宫内婇女。<a id="a-1e"></a>皆悉默然。<a id="a-1f"></a>见如是已。<a id="a-1g"></a>语彼诸女。<a id="a-1h"></a>作如是言。<a id="a-1i"></a>汝等一切巧解谈论。<a id="a-1j"></a>语言戏谑。<a id="a-1k"></a>善承人意。<a id="a-1l"></a>变戚为欢。<a id="a-1m"></a>端正可怜。<a id="a-1n"></a>世间无比。<a id="a-1o"></a>各各自有如是[仁-二+(敲-高)]能。<a id="a-1p"></a>今日云何默然而住。<a id="a-1q"></a>可忘失耶。<a id="a-1r"></a>如是功能。<a id="a-1s"></a>应当如彼北郁单越国土所作庄严之事。<a id="a-1t"></a>又复汝等。<a id="a-1u"></a>堪为北方毗沙门天护世大王。<a id="a-1v"></a>而作妃后。<a id="a-1w"></a>况复人间宫内不堪。<a id="a-1x"></a>汝等婇女。<a id="a-1y"></a>岂可令此太子离欲。<a id="a-1z"></a>若如汝等。<a id="a-20"></a>犹能令于真正圣人教行五欲。<a id="a-21"></a>况复今日不能令此释迦太子染着世间。<a id="a-22"></a>汝等婇女。<a id="a-23"></a>能作美言。<a id="a-24"></a>回怒令喜。<a id="a-25"></a>巧取他心。<a id="a-26"></a>妇人之身。<a id="a-27"></a>所有方便。<a id="a-28"></a>幻惑之术。<a id="a-29"></a>假使女人亦能行欲。<a id="a-2A"></a>况复男儿不着汝等。<a id="a-2B"></a>若世间人。<a id="a-2C"></a>得共汝等同于一处。<a id="a-2D"></a>能不行欲。<a id="a-2E"></a>终无是处。<a id="a-2F"></a>而说偈言。</p>
  <p id="a2G">汝等婇女辈　　大有方便力</p>
  <p id="a2H">巧能幻惑他　　善示汝境界</p>
  <p id="a2I">假使离欲人　　真正诸仙等</p>
  <p id="a2J">得见于汝者　　必应生欲心</p>
  <p id="a2K">况复此太子　　观汝等娱乐</p>
  <p id="a2L">不能行五欲　　终无有是处</p>
  <p id="a2M">如是汝等。<a id="a-2N"></a>自境界中。<a id="a-2O"></a>巧解方便。<a id="a-2P"></a>我见汝等。<a id="a-2Q"></a>具足皆有如是方便。<a id="a-2R"></a>而遂不能令王太子于汝等边欲心染着。<a id="a-2S"></a>我甚不悦。<a id="a-2T"></a>汝等更可人人加意。<a id="a-2U"></a>出巧方便。<a id="a-2V"></a>而令悉达太子见已于汝等边别生欲心。<a id="a-2W"></a>勿令厌离。<a id="a-2X"></a>汝等婇女。<a id="a-2Y"></a>可不闻乎。<a id="a-2Z"></a>昔迦尸国。<a id="a-2a"></a>有一仙人。<a id="a-2b"></a>名提波耶那(隋言埏上生)。<a id="a-2c"></a>被孙陀梨淫女诳惑。<a id="a-2d"></a>而彼仙人。<a id="a-2e"></a>如天无异。<a id="a-2f"></a>诸天犹尚不能奈何。<a id="a-2g"></a>被孙陀梨淫女惑故。<a id="a-2h"></a>随彼步行。<a id="a-2i"></a>来入城中。<a id="a-2j"></a>又复往昔。<a id="a-2k"></a>有一仙人。<a id="a-2l"></a>名为独角仙人之子。<a id="a-2m"></a>生小已来。<a id="a-2n"></a>未经欲事。<a id="a-2o"></a>当于彼时。<a id="a-2p"></a>有一淫女。<a id="a-2q"></a>名曰商多(隋言寂定)。<a id="a-2r"></a>诳惑彼仙。<a id="a-2s"></a>遂令失禅及五神通。<a id="a-2t"></a>又复昔有仙人。<a id="a-2u"></a>名曰毗商蜜多(隋言化支)。<a id="a-2v"></a>多时苦行。<a id="a-2w"></a>经于十年。<a id="a-2x"></a>无所啖食。<a id="a-2y"></a>当于彼时。<a id="a-2z"></a>有一淫女。<a id="a-30"></a>名弥迦那(隋言一者)。<a id="a-31"></a>极大端正。<a id="a-32"></a>彼仙亦复被其诳惑。<a id="a-33"></a>诸如是等大神仙人。<a id="a-34"></a>多有被于诸淫妇女之所诳惑。<a id="a-35"></a>牵取教行世欲之事。<a id="a-36"></a>况复今日悉达太子。<a id="a-37"></a>盛壮少年。<a id="a-38"></a>身体柔软。<a id="a-39"></a>大王之子。<a id="a-3A"></a>善解诸事。<a id="a-3B"></a>汝等至心。<a id="a-3C"></a>承事供奉。<a id="a-3D"></a>令于汝等生染着心。<a id="a-3E"></a>勿使其断王之体胤。<a id="a-3F"></a>彼等婇女。<a id="a-3G"></a>于国师子优陀夷边。<a id="a-3H"></a>闻是语已。<a id="a-3I"></a>向于太子。<a id="a-3J"></a>示现种种巧媚幻惑。<a id="a-3K"></a>令生增上胜妙欲心。<a id="a-3L"></a>或有婇女示现舞形。<a id="a-3M"></a>或有婇女出微妙声唱颂歌赞。<a id="a-3N"></a>或作音乐。<a id="a-3O"></a>或出可笑奇异面形。<a id="a-3P"></a>或造百种语言辞句。<a id="a-3Q"></a>或复有于太子之前示现逶迤巧妙行步。<a id="a-3R"></a>或复有将杂异种种妙好鲜华以奉太子。<a id="a-3S"></a>或作种种百和之香涂太子身。<a id="a-3T"></a>或于口中吹指造作种种鸟声。<a id="a-3U"></a>或复咨白作如是言。<a id="a-3V"></a>圣种王子。<a id="a-3W"></a>愿听我等所作种种世俗欲情语言嘲调。<a id="a-3X"></a>而王大子。<a id="a-3Y"></a>在于宫内。<a id="a-3Z"></a>闻如是等诸种欲戏。<a id="a-3a"></a>作是思惟。<a id="a-3b"></a>世间之中。<a id="a-3c"></a>被于苦逼。<a id="a-3d"></a>所谓生老及病死等。<a id="a-3e"></a>恼患既然。<a id="a-3f"></a>不知厌离舍彼等苦。<a id="a-3g"></a>求归依处。<a id="a-3h"></a>我今云何巧作方便。<a id="a-3i"></a>能舍此等世间诸苦生老病死。<a id="a-3j"></a>又复彼等诸婇女辈。<a id="a-3k"></a>多种示现歌舞音声。<a id="a-3l"></a>或复种种诸妙欲事。<a id="a-3m"></a>而彼悉达太子。<a id="a-3n"></a>见已不生希有恋着之心。<a id="a-3o"></a>时宫女中。<a id="a-3p"></a>有一婇女。<a id="a-3q"></a>自手将一末利华鬘。<a id="a-3r"></a>前出系于太子颈下。<a id="a-3s"></a>而太子眼熟视不瞬。<a id="a-3t"></a>观彼女人。<a id="a-3u"></a>即还自解末利华鬘。<a id="a-3v"></a>解已手持从窗牖中。<a id="a-3w"></a>掷弃于外。<a id="a-3x"></a>时国师子优陀夷。<a id="a-3y"></a>见太子端坐正念思惟不着世间有为境界。<a id="a-3z"></a>又不染爱妙色声香。<a id="a-40"></a>如是见已。<a id="a-41"></a>其优陀夷。<a id="a-42"></a>聪明智慧。<a id="a-43"></a>巧解种种殊方善论。<a id="a-44"></a>谏太子言。<a id="a-45"></a>大圣太子。<a id="a-46"></a>我被大王敕来至此友娱太子。<a id="a-47"></a>我今咨白。<a id="a-48"></a>愿太子听。<a id="a-49"></a>我以太子于世事中心意不动。<a id="a-4A"></a>而说偈言。</p>
  <p id="a4B">我略说友相　　恶谏善劝行</p>
  <p id="a4C">厄难相救济　　是名真善友</p>
  <p id="a4D">时优陀夷说此偈已。<a id="a-4E"></a>复作是言。<a id="a-4F"></a>大圣太子。<a id="a-4G"></a>我今既是圣子之友。<a id="a-4H"></a>诸事好恶。<a id="a-4I"></a>须共平量。<a id="a-4J"></a>见异默然。<a id="a-4K"></a>而欲舍我。<a id="a-4L"></a>不名为友。<a id="a-4M"></a>是故我今欲向太子有所咨白。<a id="a-4N"></a>依如友心。<a id="a-4O"></a>唯愿领纳。<a id="a-4P"></a>太子。<a id="a-4Q"></a>当今盛壮年少。<a id="a-4R"></a>我今观看太子之心。<a id="a-4S"></a>不作善事。<a id="a-4T"></a>而欲舍离诸婇女等。<a id="a-4U"></a>嫌恨其边。<a id="a-4V"></a>有何可恶。<a id="a-4W"></a>凡系缚心。<a id="a-4X"></a>随顺是也。<a id="a-4Y"></a>爱着之情。<a id="a-4Z"></a>欲态为本。<a id="a-4a"></a>妇女之体。<a id="a-4b"></a>唯以丈夫敬重为欢。<a id="a-4c"></a>若太子心。<a id="a-4d"></a>必不爱着五欲之事。<a id="a-4e"></a>世间富贵荣华是难。<a id="a-4f"></a>但当以口美言善语。<a id="a-4g"></a>慰喻宫人。<a id="a-4h"></a>令其意悦。<a id="a-4i"></a>而说偈言。</p>
  <p id="a4j">妇人敬是乐　　敬为乐最上</p>
  <p id="a4k">无敬唯有色　　如树无有花</p>
  <p id="a4l">尔时太子。<a id="a-4m"></a>从国师子优陀夷边。<a id="a-4n"></a>闻是语已。<a id="a-4o"></a>即作种种善巧语言哀愍之声。<a id="a-4p"></a>犹如云阴隐隐雷震微妙之声。<a id="a-4q"></a>犹如善美和合音声柔软。<a id="a-4r"></a>报答优陀夷言。<a id="a-4s"></a>汝优陀夷。<a id="a-4t"></a>我亦知汝。<a id="a-4u"></a>为我良朋。<a id="a-4v"></a>为我善友。<a id="a-4w"></a>好心开发。<a id="a-4x"></a>谏晓我意。<a id="a-4y"></a>我今亦知汝意。<a id="a-4z"></a>向我亲密厚重。<a id="a-50"></a>我今亦不违逆汝心。<a id="a-51"></a>汝今见我。<a id="a-52"></a>有如是过。<a id="a-53"></a>我今顺汝。<a id="a-54"></a>但我非是不知世间五欲之乐。<a id="a-55"></a>我观世谛一切诸事。<a id="a-56"></a>了达分明。<a id="a-57"></a>我以世间无常败坏。<a id="a-58"></a>以是义故。<a id="a-59"></a>此处可畏。<a id="a-5A"></a>心意不乐。<a id="a-5B"></a>而说偈言。</p>
  <p id="a5C">世荣虽快乐　　有生老病死</p>
  <p id="a5D">此四种若无　　我心谁不乐</p>
  <p id="a5E">是时太子说是偈已。<a id="a-5F"></a>复更重语优陀夷言。<a id="a-5G"></a>汝优陀夷。<a id="a-5H"></a>当观于此诸婇女等。<a id="a-5I"></a>既被老夺盛庄色已。<a id="a-5J"></a>各各相睹。<a id="a-5K"></a>意不喜乐。<a id="a-5L"></a>况有痴人。<a id="a-5M"></a>欲于是处生爱乐心。<a id="a-5N"></a>而说偈言。</p>
  <p id="a5O">生老病死法　　住此生老病</p>
  <p id="a5P">若住生乐心　　共鸟兽无异</p>
  <p id="a5Q">尔时太子。<a id="a-5R"></a>共国师子优陀夷等。<a id="a-5S"></a>往复来去。<a id="a-5T"></a>言论之时。<a id="a-5U"></a>日遂至没。<a id="a-5V"></a>太子既见日光没已。<a id="a-5W"></a>便入宫中。<a id="a-5X"></a>共诸婇女。<a id="a-5Y"></a>行于五欲快乐欢喜。<a id="a-5Z"></a>相共聚集。<a id="a-5a"></a>围绕而住。<a id="a-5b"></a>其太子妃。<a id="a-5c"></a>耶输陀罗。<a id="a-5d"></a>即于是夜。<a id="a-5e"></a>便觉有娠。<a id="a-5f"></a>又当其夜。<a id="a-5g"></a>太子姨母。<a id="a-5h"></a>憍昙姓氏摩诃波阇波提。<a id="a-5i"></a>眠中梦见一白牛王。<a id="a-5j"></a>在于城中。<a id="a-5k"></a>扬声吼唤。<a id="a-5l"></a>安庠而行。<a id="a-5m"></a>无有一人能当彼前而作障碍。<a id="a-5n"></a>又复其夜。<a id="a-5o"></a>净饭大王。<a id="a-5p"></a>亦梦城内处中。<a id="a-5q"></a>竖立一帝释幢。<a id="a-5r"></a>以多杂种众宝庄严。<a id="a-5s"></a>复持种种璎珞。<a id="a-5t"></a>挍饰庄严。<a id="a-5u"></a>犹如须弥山王。<a id="a-5v"></a>从地踊出。<a id="a-5w"></a>在于虚空。<a id="a-5x"></a>彼帝释幢其中。<a id="a-5y"></a>又复出大光明。<a id="a-5z"></a>四方皆悉周匝照耀。<a id="a-60"></a>又复四方兴起大云。<a id="a-61"></a>俱来至于帝释幢上。<a id="a-62"></a>降注大雨。<a id="a-63"></a>滂霈灌洗彼帝释幢。<a id="a-64"></a>又于空中。<a id="a-65"></a>雨于种种无量无边妙华之雨。<a id="a-66"></a>其帝释幢周匝。<a id="a-67"></a>复有无量种种微妙音声。<a id="a-68"></a>不作自鸣。<a id="a-69"></a>更复有一鲜白伞盖。<a id="a-6A"></a>众宝为竿。<a id="a-6B"></a>黄金为子。<a id="a-6C"></a>端正可喜。<a id="a-6D"></a>自然覆于帝释幢上四方。<a id="a-6E"></a>复有四大天王及诸眷属。<a id="a-6F"></a>来向城中。<a id="a-6G"></a>开门将彼帝释幢出。</p>
  <p id="a6H">尔时其夜。<a id="a-6I"></a>耶输陀罗。<a id="a-6J"></a>疲极睡眠。<a id="a-6K"></a>无所知晓。<a id="a-6L"></a>卧梦睹见。<a id="a-6M"></a>有二十种可畏之事。<a id="a-6N"></a>心战身动。<a id="a-6O"></a>恐怖不安。<a id="a-6P"></a>疑怪惊惶。<a id="a-6Q"></a>忽然而寤。<a id="a-6R"></a>时太子问耶输陀言。<a id="a-6S"></a>汝耶输陀。<a id="a-6T"></a>何故如是惊怖战悸。<a id="a-6U"></a>气喘心忪。<a id="a-6V"></a>忽尔而起。<a id="a-6W"></a>何故如是。<a id="a-6X"></a>汝耶输陀。<a id="a-6Y"></a>今者又不在尸陀林。<a id="a-6Z"></a>又复不为诸尸所绕。<a id="a-6a"></a>亦不在山。<a id="a-6b"></a>不居旷野。<a id="a-6c"></a>今此城内。<a id="a-6d"></a>无量无边。<a id="a-6e"></a>兵仗守护。<a id="a-6f"></a>在于王宫。<a id="a-6g"></a>此处深牢。<a id="a-6h"></a>不惧野兽。<a id="a-6i"></a>亦复不虑盗贼来惊。<a id="a-6j"></a>此中安乐。<a id="a-6k"></a>是无畏处。<a id="a-6l"></a>我今见汝耶输陀罗。<a id="a-6m"></a>心大惊怖。<a id="a-6n"></a>心大忧愁。<a id="a-6o"></a>心生疑畏。<a id="a-6p"></a>忽然觉寤。<a id="a-6q"></a>此事何因。</p>
  <p id="a6r">尔时太子妃耶输陀。<a id="a-6s"></a>泪下如雨。<a id="a-6t"></a>恐怖悲咽。<a id="a-6u"></a>报太子言。<a id="a-6v"></a>大圣太子。<a id="a-6w"></a>我于今夜。<a id="a-6x"></a>梦见如是二十种变。<a id="a-6y"></a>唯愿谛听。<a id="a-6z"></a>我当说之。</p>
  <p id="a70">圣子。<a id="a-71"></a>我向梦见。<a id="a-72"></a>一切大地。<a id="a-73"></a>周匝震动。</p>
  <p id="a74">圣子。<a id="a-75"></a>次复梦见。<a id="a-76"></a>有帝释幢崩倒于地。</p>
  <p id="a77">圣子。<a id="a-78"></a>次复梦见虚空日月。<a id="a-79"></a>及诸星宿。<a id="a-7A"></a>悉皆堕落。</p>
  <p id="a7B">圣子。<a id="a-7C"></a>次复梦见。<a id="a-7D"></a>有一最大鲜洁伞盖。<a id="a-7E"></a>是我从来依荫之处。<a id="a-7F"></a>守护我者。<a id="a-7G"></a>怜愍我者。<a id="a-7H"></a>而彼婢生车匿之子。<a id="a-7I"></a>忽以庄力。<a id="a-7J"></a>夺我将行。</p>
  <p id="a7K">圣子。<a id="a-7L"></a>次复梦见。<a id="a-7M"></a>我头发髻。<a id="a-7N"></a>为彼诸宝所庄严者。<a id="a-7O"></a>刀截而去。</p>
  <p id="a7P">圣子。<a id="a-7Q"></a>次复梦见。<a id="a-7R"></a>我身体上所有璎珞。<a id="a-7S"></a>为水所漂。</p>
  <p id="a7T">圣子。<a id="a-7U"></a>次复梦见。<a id="a-7V"></a>我之身形微妙端正。<a id="a-7W"></a>忽成丑陋。</p>
  <p id="a7X">圣子。<a id="a-7Y"></a>次复梦见。<a id="a-7Z"></a>我身体上所有手足。<a id="a-7a"></a>自然堕落。</p>
  <p id="a7b">圣子。<a id="a-7c"></a>次复梦见。<a id="a-7d"></a>我此身形忽然赤露。</p>
  <p id="a7e">圣子。<a id="a-7f"></a>次复梦见。<a id="a-7g"></a>我之从来常所坐床。<a id="a-7h"></a>我坐之时。<a id="a-7i"></a>承事圣子。<a id="a-7j"></a>彼床忽然自蹈于地。</p>
  <p id="a7k">圣子。<a id="a-7l"></a>次复梦见。<a id="a-7m"></a>我常所共。<a id="a-7n"></a>圣子眠卧受乐之床。<a id="a-7o"></a>彼床四脚。<a id="a-7p"></a>并皆摧折。</p>
  <p id="a7q">圣子。<a id="a-7r"></a>次复梦见。<a id="a-7s"></a>有一众宝。<a id="a-7t"></a>所成大山。<a id="a-7u"></a>纤利四楞。<a id="a-7v"></a>无量高峻被火所烧。<a id="a-7w"></a>崩颓堕地。</p>
  <p id="a7x">圣子。<a id="a-7y"></a>次复梦见。<a id="a-7z"></a>净饭大王宫内。<a id="a-80"></a>有一微妙之树。<a id="a-81"></a>被风吹倒。</p>
  <p id="a82">圣子。<a id="a-83"></a>次复梦见。<a id="a-84"></a>朗月圆团众星围绕。<a id="a-85"></a>在此宫中。<a id="a-86"></a>忽然而没。</p>
  <p id="a87">圣子。<a id="a-88"></a>次复梦见。<a id="a-89"></a>净日照明。<a id="a-8A"></a>千光围绕。<a id="a-8B"></a>在此宫内。<a id="a-8C"></a>忽然而没。<a id="a-8D"></a>彼隐没后。<a id="a-8E"></a>世间黑暗。<a id="a-8F"></a>无有光明。</p>
  <p id="a8G">圣子。<a id="a-8H"></a>次复梦见。<a id="a-8I"></a>此宫城内。<a id="a-8J"></a>有一火炬。<a id="a-8K"></a>出向城外。</p>
  <p id="a8L">圣子。<a id="a-8M"></a>次复梦见。<a id="a-8N"></a>此城从来所护之神。<a id="a-8O"></a>遍体种种。<a id="a-8P"></a>璎珞庄严。<a id="a-8Q"></a>可喜端正。<a id="a-8R"></a>彼忽悲啼。<a id="a-8S"></a>举声大哭。<a id="a-8T"></a>住在门外。</p>
  <p id="a8U">圣子。<a id="a-8V"></a>次复梦见。<a id="a-8W"></a>迦毗罗城。<a id="a-8X"></a>忽为旷野。<a id="a-8Y"></a>可畏如夜。<a id="a-8Z"></a>心无处乐。</p>
  <p id="a8a">圣子。<a id="a-8b"></a>次复梦见。<a id="a-8c"></a>迦毗罗城。<a id="a-8d"></a>所有诸池。<a id="a-8e"></a>水悉皆浊。<a id="a-8f"></a>所有树林。<a id="a-8g"></a>华果枝叶。<a id="a-8h"></a>并皆堕落。<a id="a-8i"></a>遍散于地。<a id="a-8j"></a>无可观瞻。</p>
  <p id="a8k">圣子。<a id="a-8l"></a>次复梦见。<a id="a-8m"></a>所有庄士。<a id="a-8n"></a>手执刀杖。<a id="a-8o"></a>身着甲鉾。<a id="a-8p"></a>周匝四方。<a id="a-8q"></a>交横驰走。<a id="a-8r"></a>圣子。<a id="a-8s"></a>我见如是二十种梦。<a id="a-8t"></a>心大恐怖。<a id="a-8u"></a>惊疑不安。<a id="a-8v"></a>此何征祥。<a id="a-8w"></a>为凶为吉。<a id="a-8x"></a>是何果报。<a id="a-8y"></a>为复我身寿命欲尽。<a id="a-8z"></a>为共圣子恩爱别离。<a id="a-90"></a>是故我今心如撞捣。<a id="a-91"></a>战动忙怕。<a id="a-92"></a>不能自持。<a id="a-93"></a>于睡眠中。<a id="a-94"></a>忽然惊起。</p>
  <p id="a95">尔时太子闻此语已。<a id="a-96"></a>自心思惟。<a id="a-97"></a>我今不久。<a id="a-98"></a>舍世出家。<a id="a-99"></a>是故今此耶输陀罗。<a id="a-9A"></a>见于如是大恐怖梦。<a id="a-9B"></a>是时太子即报其妃耶输陀言。<a id="a-9C"></a>妃耶输陀。<a id="a-9D"></a>汝虽见彼一千帝释幢崩倒卧地。<a id="a-9E"></a>于汝何伤。<a id="a-9F"></a>设复见于一千日月及诸星辰。<a id="a-9G"></a>堕落于地。<a id="a-9H"></a>汝亦何苦。<a id="a-9I"></a>虽见千伞婢生车匿。<a id="a-9J"></a>力揭将行。<a id="a-9K"></a>既是梦夺非关白日。<a id="a-9L"></a>汝心何乱。<a id="a-9M"></a>不假忧愁。<a id="a-9N"></a>汝善大妃。<a id="a-9O"></a>莫惊莫怖。<a id="a-9P"></a>莫作分别。<a id="a-9Q"></a>世间法中。<a id="a-9R"></a>自有如是虚妄之梦。<a id="a-9S"></a>不须怀愁。<a id="a-9T"></a>但当安隐依常眠睡。<a id="a-9U"></a>汝善大妃。<a id="a-9V"></a>年时嫩少。<a id="a-9W"></a>身体柔软。<a id="a-9X"></a>为尔忧惧。<a id="a-9Y"></a>恐畏疲劳。<a id="a-9Z"></a>耶输陀罗。<a id="a-9a"></a>以受乐身未曾经苦。<a id="a-9b"></a>既闻太子如是语已。<a id="a-9c"></a>还卧而眠。<a id="a-9d"></a>太子为欲安恤慰喻耶输陀故。<a id="a-9e"></a>以五欲乐。<a id="a-9f"></a>共相娱乐。<a id="a-9g"></a>更同睡眠。</p>
  <p id="a9h">尔时太子其夜自复见五大梦。<a id="a-9i"></a>第一梦见。<a id="a-9j"></a>席此大地。<a id="a-9k"></a>持用作榻以须弥山。<a id="a-9l"></a>安为头枕。<a id="a-9m"></a>东方大海。<a id="a-9n"></a>安左手臂。<a id="a-9o"></a>西方大海。<a id="a-9p"></a>安右手臂。<a id="a-9q"></a>南方大海。<a id="a-9r"></a>安置两足。</p>
  <p id="a9s">第二梦见。<a id="a-9t"></a>有一草茎。<a id="a-9u"></a>名曰建立。<a id="a-9v"></a>从脐而出。<a id="a-9w"></a>其头上至阿迦腻吒。</p>
  <p id="a9x">第三梦见。<a id="a-9y"></a>有四飞鸟。<a id="a-9z"></a>作种种色。<a id="a-A0"></a>从四方来。<a id="a-A1"></a>在于太子两足之下。<a id="a-A2"></a>自然变成。<a id="a-A3"></a>纯一白色。</p>
  <p id="aA4">第四梦见。<a id="a-A5"></a>有四白兽。<a id="a-A6"></a>头皆黑色。<a id="a-A7"></a>从足已上。<a id="a-A8"></a>乃至膝头。<a id="a-A9"></a>舐太子子脚。</p>
  <p id="aAA">第五梦见。<a id="a-AB"></a>有一粪山。<a id="a-AC"></a>高大峻广。<a id="a-AD"></a>太子自身。<a id="a-AE"></a>在彼山上。<a id="a-AF"></a>周匝经行。<a id="a-AG"></a>不为彼粪之所污染。</p>
  <p data-pb></p>
  <h2 id="aAH">舍宫出家品第二十一之一</h2>
  <p id="aAI">尔时太子在于宫内。<a id="a-AJ"></a>夜睡眠时。<a id="a-AK"></a>有一宿卫守宫之臣。<a id="a-AL"></a>告诸一切持更人言。<a id="a-AM"></a>汝诸人辈。<a id="a-AN"></a>行更之时。<a id="a-AO"></a>宜各如是唤金毗罗(金毗罗者隋言可畏)。<a id="a-AP"></a>或唤目帝罗(目帝罗者隋言解脱)。<a id="a-AQ"></a>或唤鸯伽那(鸯伽那者隋言落里)。<a id="a-AR"></a>汝等人辈。<a id="a-AS"></a>在此已不。<a id="a-AT"></a>彼等报言。<a id="a-AU"></a>我等在此。<a id="a-AV"></a>是时大臣复更语彼诸人辈言。<a id="a-AW"></a>汝等并宜用心持更。<a id="a-AX"></a>汝等并宜用心持更。<a id="a-AY"></a>今夜已深。<a id="a-AZ"></a>所有诸类。<a id="a-Aa"></a>或住水中。<a id="a-Ab"></a>或居陆地。<a id="a-Ac"></a>或在树上。<a id="a-Ad"></a>或处窟间。<a id="a-Ae"></a>或山谷傍。<a id="a-Af"></a>或屋舍里。<a id="a-Ag"></a>皆悉疲乏。<a id="a-Ah"></a>染着睡眠。<a id="a-Ai"></a>汝等诸人。<a id="a-Aj"></a>今夜持更。<a id="a-Ak"></a>悉执器仗。<a id="a-Al"></a>共守门合。<a id="a-Am"></a>应须警慎。<a id="a-An"></a>好加制持。<a id="a-Ao"></a>自余当铺持更之人。<a id="a-Ap"></a>莫令睡眠。<a id="a-Aq"></a>大王严重。<a id="a-Ar"></a>有如是敕。<a id="a-As"></a>何以故。<a id="a-At"></a>恐畏太子舍此城邑剃发出家。<a id="a-Au"></a>若保宫内。<a id="a-Av"></a>此圣太子。<a id="a-Aw"></a>必当得作转轮圣王。<a id="a-Ax"></a>统四天下。<a id="a-Ay"></a>大仙国师。<a id="a-Az"></a>如是授记。<a id="a-B0"></a>作是语时。<a id="a-B1"></a>初夜已过。<a id="a-B2"></a>至于半夜。<a id="a-B3"></a>漏刻之人。<a id="a-B4"></a>大唱而言。<a id="a-B5"></a>我圣大家。<a id="a-B6"></a>恒常尊胜。<a id="a-B7"></a>愿我大家。<a id="a-B8"></a>长命吉安。<a id="a-B9"></a>初分已过。<a id="a-BA"></a>次入中夜。<a id="a-BB"></a>漏刻未半尔时色界净居诸天下来。<a id="a-BC"></a>至于迦毗罗城。<a id="a-BD"></a>是时城内。<a id="a-BE"></a>所有人民。<a id="a-BF"></a>皆悉迷闷。<a id="a-BG"></a>沉重睡眠。<a id="a-BH"></a>净饭王身。<a id="a-BI"></a>并诸左右。<a id="a-BJ"></a>及太子厩。<a id="a-BK"></a>当马诸臣。<a id="a-BL"></a>宫人婇女。<a id="a-BM"></a>皆悉迷惑。<a id="a-BN"></a>疲乏重眠。<a id="a-BO"></a>是时众中。<a id="a-BP"></a>有一天子。<a id="a-BQ"></a>名曰法行。<a id="a-BR"></a>来至宫内。<a id="a-BS"></a>以神通力。<a id="a-BT"></a>令诸婇女身体服饰纵横不正。<a id="a-BU"></a>或复褰袒。<a id="a-BV"></a>不能收敛其中。<a id="a-BW"></a>或有诸婇女辈。<a id="a-BX"></a>或以手柱颐颔而眠。<a id="a-BY"></a>或有婇女。<a id="a-BZ"></a>掷却箜篌。<a id="a-Ba"></a>置于一边。<a id="a-Bb"></a>而身倚卧。<a id="a-Bc"></a>或有婇女。<a id="a-Bd"></a>以其两臂。<a id="a-Be"></a>抱鼓而眠。<a id="a-Bf"></a>或以两手。<a id="a-Bg"></a>内着窗中。<a id="a-Bh"></a>而其半身。<a id="a-Bi"></a>露出而睡其中或有。<a id="a-Bj"></a>各以两臂相抱而眠。<a id="a-Bk"></a>或有婇女。<a id="a-Bl"></a>目睫不交。<a id="a-Bm"></a>睛瞳睆睆。<a id="a-Bn"></a>熟视而睡。<a id="a-Bo"></a>或有婇女。<a id="a-Bp"></a>倚诸璎珞。<a id="a-Bq"></a>垂亸而眠。<a id="a-Br"></a>或有宫人。<a id="a-Bs"></a>形容端正。<a id="a-Bt"></a>从来俯仰。<a id="a-Bu"></a>具知羞惭。<a id="a-Bv"></a>一切功能。<a id="a-Bw"></a>皆悉备足。<a id="a-Bx"></a>今以重睡因缘所缠。<a id="a-By"></a>放气出声。<a id="a-Bz"></a>大小粗细。<a id="a-C0"></a>臭处蓬勃。<a id="a-C1"></a>都不觉知。<a id="a-C2"></a>或有脱身诸璎珞具。<a id="a-C3"></a>或有掷却诸杂华鬘。<a id="a-C4"></a>或弃衣裳张目而眠。<a id="a-C5"></a>犹如死尸一种无异。<a id="a-C6"></a>傍人观看。<a id="a-C7"></a>不作活想。<a id="a-C8"></a>或有仰卧。<a id="a-C9"></a>长展手脚。<a id="a-CA"></a>张口而眠。<a id="a-CB"></a>或有乱掷手脚。<a id="a-CC"></a>一边交横而眠。<a id="a-CD"></a>或有拳缩手臂胯[月*坒]缭綟而眠。<a id="a-CE"></a>或有立地倚壁而眠。<a id="a-CF"></a>身体掉动。<a id="a-CG"></a>犹如醉人。<a id="a-CH"></a>或有覆头鼾睡而眠。<a id="a-CI"></a>或有蹲坐缩项而眠。<a id="a-CJ"></a>或有面孔青白失色极丑而眠。<a id="a-CK"></a>或有婇女以细腰鼓。<a id="a-CL"></a>悬于项上。<a id="a-CM"></a>络腋而眠。<a id="a-CN"></a>或有婇女以于箜篌搭项而眠。<a id="a-CO"></a>或有婇女咬齿[齒*吉][齒*吉]鸣唤而眠。<a id="a-CP"></a>或有垂头讇语而眠。<a id="a-CQ"></a>或有伏面犹如冢间死尸而眠。<a id="a-CR"></a>或有失于大小便利不净而眠。</p>
  <p id="aCS">尔时太子忽然而寤。<a id="a-CT"></a>睹其宫内。<a id="a-CU"></a>蜡烛及灯。<a id="a-CV"></a>或如拳粗。<a id="a-CW"></a>或如臂大。<a id="a-CX"></a>显赫朗耀。<a id="a-CY"></a>极甚光明。<a id="a-CZ"></a>见诸宫人如是睡卧。<a id="a-Ca"></a>或执铜钹笙瑟笳箫琴筑琵琶竽笛螺贝。<a id="a-Cb"></a>口出白沫。<a id="a-Cc"></a>鼻涕涎流。<a id="a-Cd"></a>见如是等种种相貌。<a id="a-Ce"></a>见已太子作是思惟。<a id="a-Cf"></a>妇人形容。<a id="a-Cg"></a>止如是耳。<a id="a-Ch"></a>不净恶露。<a id="a-Ci"></a>有何可贪。<a id="a-Cj"></a>外饰粉脂。<a id="a-Ck"></a>璎珞衣服。<a id="a-Cl"></a>华鬘钗钏。<a id="a-Cm"></a>假庄严身。<a id="a-Cn"></a>痴人不知。<a id="a-Co"></a>横被诳惑。<a id="a-Cp"></a>于色境界。<a id="a-Cq"></a>妄生欲心。<a id="a-Cr"></a>若有智人。<a id="a-Cs"></a>正念观察妇人身体体性如是空无有主。<a id="a-Ct"></a>犹如梦幻。<a id="a-Cu"></a>是中应无有人可得放逸生贪以邪念故。<a id="a-Cv"></a>无明所缚。<a id="a-Cw"></a>而说偈言。</p>
  <p id="aCx">世间不净众惑迷　　无过妇人之体性</p>
  <p id="aCy">衣服璎珞庄严故　　愚痴是边生欲贪</p>
  <p id="aCz">有人能作如是观　　如幻如梦非真实</p>
  <p id="aD0">速舍无明勿放逸　　必得解脱功德身</p>
  <p id="aD1">尔时太子。<a id="a-D2"></a>更复专念。<a id="a-D3"></a>如是思惟。<a id="a-D4"></a>咄哉世间。<a id="a-D5"></a>有是大患。<a id="a-D6"></a>咄哉可畏。<a id="a-D7"></a>有何可贪。<a id="a-D8"></a>以慈哀心。<a id="a-D9"></a>愍众生故。<a id="a-DA"></a>举声大哭。<a id="a-DB"></a>此处系缚。<a id="a-DC"></a>愚痴之人。<a id="a-DD"></a>犹如屠儿割断诸命。<a id="a-DE"></a>此处不净。<a id="a-DF"></a>愚痴之人。<a id="a-DG"></a>妄生爱乐。<a id="a-DH"></a>如画瓶中盛满粪屎。<a id="a-DI"></a>此处虚假。<a id="a-DJ"></a>愚痴之人。<a id="a-DK"></a>埋没沉滞。<a id="a-DL"></a>犹如弱泥溺于诸象。<a id="a-DM"></a>此处臭秽。<a id="a-DN"></a>愚痴之人。<a id="a-DO"></a>以为香美。<a id="a-DP"></a>犹如猪在厕溷之中。<a id="a-DQ"></a>此处空诳。<a id="a-DR"></a>愚痴之人。<a id="a-DS"></a>横生染着。<a id="a-DT"></a>犹如狗抱无肉骨头。<a id="a-DU"></a>此处损害。<a id="a-DV"></a>愚痴之人。<a id="a-DW"></a>争竞投入。<a id="a-DX"></a>犹如飞蛾奔赴灯烛。<a id="a-DY"></a>此处有毒。<a id="a-DZ"></a>愚痴之人。<a id="a-Da"></a>贪着爱好。<a id="a-Db"></a>犹如鱼鳖吞食饵钩。<a id="a-Dc"></a>此处萎黄。<a id="a-Dd"></a>愚痴之人。<a id="a-De"></a>乐着亲近。<a id="a-Df"></a>如湿生华离水日曝。<a id="a-Dg"></a>此处危脆。<a id="a-Dh"></a>愚痴之人。<a id="a-Di"></a>行来履涉。<a id="a-Dj"></a>犹如老牛入在深泥。<a id="a-Dk"></a>此处悬崄。<a id="a-Dl"></a>愚痴之人。<a id="a-Dm"></a>坠堕没陷。<a id="a-Dn"></a>犹如盲者落大峻崖。<a id="a-Do"></a>此处循环。<a id="a-Dp"></a>愚痴之人。<a id="a-Dq"></a>流转生死。<a id="a-Dr"></a>犹如瓦匠旋器之轮。<a id="a-Ds"></a>此处缠绵。<a id="a-Dt"></a>愚痴之人。<a id="a-Du"></a>被其系缚。<a id="a-Dv"></a>如犬着枷不得自在。<a id="a-Dw"></a>此处无润。<a id="a-Dx"></a>愚痴之人。<a id="a-Dy"></a>被炙干枯。<a id="a-Dz"></a>犹如夏天盛热旱草。<a id="a-E0"></a>此处衰耗。<a id="a-E1"></a>愚痴之人。<a id="a-E2"></a>日就消灭。<a id="a-E3"></a>犹如月亏渐将至末。<a id="a-E4"></a>此处无利。<a id="a-E5"></a>愚痴之人。<a id="a-E6"></a>善根用尽。<a id="a-E7"></a>犹如博戏输他钱财。</p>
  <p id="aE8">尔时太子如是观察诸婇女身。<a id="a-E9"></a>复更思惟。<a id="a-EA"></a>我今分明见如是相。<a id="a-EB"></a>应当欢喜。<a id="a-EC"></a>勇猛勤劬。<a id="a-ED"></a>发精进心。<a id="a-EE"></a>增长福德。<a id="a-EF"></a>起弘誓愿。<a id="a-EG"></a>济拔世间。<a id="a-EH"></a>无救众生为作救护。<a id="a-EI"></a>无养育者为作归依。<a id="a-EJ"></a>无舍众生为作室宅。<a id="a-EK"></a>今所办事已现我前。<a id="a-EL"></a>不久决当得果斯志。<a id="a-EM"></a>何以故。<a id="a-EN"></a>此诸婇女。<a id="a-EO"></a>皆舍羞惭。<a id="a-EP"></a>着重眠睡。</p>
  <p id="aEQ">尔时作瓶天子于夜半时。<a id="a-ER"></a>既见太子睡眠已觉。<a id="a-ES"></a>安庠而至。<a id="a-ET"></a>向太子所。<a id="a-EU"></a>白太子言。<a id="a-EV"></a>太子。<a id="a-EW"></a>往昔成就具足真实之事。<a id="a-EX"></a>又复太子。<a id="a-EY"></a>昔在人间。<a id="a-EZ"></a>发如是心。<a id="a-Ea"></a>愿我舍身。<a id="a-Eb"></a>生兜率天。<a id="a-Ec"></a>太子。<a id="a-Ed"></a>彼愿时节已过。<a id="a-Ee"></a>又复昔时。<a id="a-Ef"></a>在兜率天。<a id="a-Eg"></a>愿生人间。<a id="a-Eh"></a>受于母胎。<a id="a-Ei"></a>彼愿成满。<a id="a-Ej"></a>在胎之时。<a id="a-Ek"></a>愿早生出。<a id="a-El"></a>彼愿亦毕。<a id="a-Em"></a>生已增长。<a id="a-En"></a>在于宫中。<a id="a-Eo"></a>童子受乐。<a id="a-Ep"></a>游戏自在。<a id="a-Eq"></a>彼愿又过。<a id="a-Er"></a>弱冠之时。<a id="a-Es"></a>欲得精勤。<a id="a-Et"></a>学诸技艺。<a id="a-Eu"></a>彼愿已成。<a id="a-Ev"></a>壮年纵心。<a id="a-Ew"></a>欲受世乐。<a id="a-Ex"></a>彼愿现验。<a id="a-Ey"></a>不宜久耽。<a id="a-Ez"></a>今日一切诸天诸人。<a id="a-F0"></a>愿令太子舍离出家。<a id="a-F1"></a>修学圣道。</p>
  <p id="aF2">尔时太子闻彼作瓶天子如是语已。<a id="a-F3"></a>即自着其八千亿斤金价众宝所作革屣。<a id="a-F4"></a>串于脚已。<a id="a-F5"></a>欲起回顾。<a id="a-F6"></a>观其所坐。<a id="a-F7"></a>合榻宝床。<a id="a-F8"></a>而发如是大语言云。<a id="a-F9"></a>此是我身。<a id="a-FA"></a>最后受于五欲之处。<a id="a-FB"></a>从今已后。<a id="a-FC"></a>当更不受。<a id="a-FD"></a>此是我身。<a id="a-FE"></a>最后受于五欲之处。<a id="a-FF"></a>从今已后。<a id="a-FG"></a>当更不受。</p>
  <p id="aFH">尔时太子。<a id="a-FI"></a>举右手褰众宝所成罗网帏帐。<a id="a-FJ"></a>从宫中出。<a id="a-FK"></a>安庠徐步。<a id="a-FL"></a>始行少地。<a id="a-FM"></a>在于殿内东面而立。<a id="a-FN"></a>合十指掌。<a id="a-FO"></a>至心念于一切诸佛。<a id="a-FP"></a>念已举头。<a id="a-FQ"></a>仰瞻虚空及诸星宿。</p>
  <p id="aFR">尔时护世四大天王。<a id="a-FS"></a>及天帝释。<a id="a-FT"></a>知于太子出家时至。<a id="a-FU"></a>各随其力。<a id="a-FV"></a>办具欲来。<a id="a-FW"></a>尔时提头赖吒天王。<a id="a-FX"></a>主领所部乾闼婆等。<a id="a-FY"></a>一切眷属百千万众。<a id="a-FZ"></a>前后导从。<a id="a-Fa"></a>作诸音乐。<a id="a-Fb"></a>从东方来。<a id="a-Fc"></a>三匝围绕迦毗罗城。<a id="a-Fd"></a>下于地上。<a id="a-Fe"></a>却住其方。<a id="a-Ff"></a>合十指掌。<a id="a-Fg"></a>低头曲躬。<a id="a-Fh"></a>面向太子。</p>
  <p id="aFi">尔时毗留勒叉天王。<a id="a-Fj"></a>主领所部鸠槃茶等。<a id="a-Fk"></a>一切眷属。<a id="a-Fl"></a>百千万众。<a id="a-Fm"></a>前后导从。<a id="a-Fn"></a>手执宝瓶。<a id="a-Fo"></a>盛满种种微妙香汤。<a id="a-Fp"></a>从南方来。<a id="a-Fq"></a>三匝围绕迦毗罗城。<a id="a-Fr"></a>下于地上。<a id="a-Fs"></a>却住其方。<a id="a-Ft"></a>合十指掌。<a id="a-Fu"></a>低头曲躬。<a id="a-Fv"></a>面向太子。</p>
  <p id="aFw">尔时毗留博叉天王。<a id="a-Fx"></a>主领所部诸龙王等。<a id="a-Fy"></a>一切眷属。<a id="a-Fz"></a>百千万众。<a id="a-G0"></a>前后导从。<a id="a-G1"></a>手执种种妙真珠贯。<a id="a-G2"></a>复持种种诸杂珍宝。<a id="a-G3"></a>兼起种种香云华云及以宝云。<a id="a-G4"></a>复起微妙柔软香风。<a id="a-G5"></a>从西方来。<a id="a-G6"></a>三匝围绕迦毗罗城。<a id="a-G7"></a>下于地上。<a id="a-G8"></a>却住其方。<a id="a-G9"></a>合十指掌。<a id="a-GA"></a>低头曲躬。<a id="a-GB"></a>面向太子。</p>
  <p id="aGC">尔时毗沙门天王。<a id="a-GD"></a>主领所部诸夜叉等。<a id="a-GE"></a>一切眷属。<a id="a-GF"></a>百千万众。<a id="a-GG"></a>前后导从。<a id="a-GH"></a>手执火珠。<a id="a-GI"></a>或执灯烛。<a id="a-GJ"></a>或执火炬。<a id="a-GK"></a>炽盛猛炎。<a id="a-GL"></a>身着铠甲。<a id="a-GM"></a>或执弓刀箭槊器仗及鉾戟等。<a id="a-GN"></a>从北方来。<a id="a-GO"></a>三匝围绕迦毗罗城。<a id="a-GP"></a>下于地上。<a id="a-GQ"></a>却住其方。<a id="a-GR"></a>合十指掌。<a id="a-GS"></a>低头曲躬。<a id="a-GT"></a>面向太子。</p>
  <p id="aGU">尔时天主释提桓因。<a id="a-GV"></a>与其眷属一切诸天。<a id="a-GW"></a>百千万众。<a id="a-GX"></a>前后导从。<a id="a-GY"></a>将天华鬘末香涂香。<a id="a-GZ"></a>或复执持幡幢宝盖。<a id="a-Ga"></a>或执种种诸妙璎珞。<a id="a-Gb"></a>从彼三十三天而来。<a id="a-Gc"></a>三匝围绕迦毗罗城。<a id="a-Gd"></a>却住上方。<a id="a-Ge"></a>合十指掌。<a id="a-Gf"></a>低头曲躬。<a id="a-Gg"></a>面向太子。</p>
  <p id="aGh">尔时太子观见诸方。<a id="a-Gi"></a>仰瞻虚空及诸星宿。<a id="a-Gj"></a>并睹护世四大天王。<a id="a-Gk"></a>以诸上妙种种璎珞。<a id="a-Gl"></a>庄严身体。<a id="a-Gm"></a>头戴天冠。<a id="a-Gn"></a>次第而行。<a id="a-Go"></a>安庠徐步。<a id="a-Gp"></a>共乾闼婆。<a id="a-Gq"></a>及鸠槃茶。<a id="a-Gr"></a>一切诸龙。<a id="a-Gs"></a>并夜叉等。<a id="a-Gt"></a>百千眷属。<a id="a-Gu"></a>左右围绕。<a id="a-Gv"></a>各从其方东南西北。<a id="a-Gw"></a>而来至此。<a id="a-Gx"></a>依方面住。<a id="a-Gy"></a>复见天主释提桓因。<a id="a-Gz"></a>将领百千诸天眷属。<a id="a-H0"></a>前后阂塞。<a id="a-H1"></a>在于虚空。<a id="a-H2"></a>周匝集聚。<a id="a-H3"></a>复见鬼星已与月合。<a id="a-H4"></a>时诸天等唱大声言。<a id="a-H5"></a>大圣太子。<a id="a-H6"></a>鬼宿已合。<a id="a-H7"></a>今时至矣。<a id="a-H8"></a>欲求胜法。<a id="a-H9"></a>莫住于此。<a id="a-HA"></a>人王师子。<a id="a-HB"></a>时至速疾。<a id="a-HC"></a>弃舍出家诸天如是。<a id="a-HD"></a>更复佐助。<a id="a-HE"></a>赞唱此言。<a id="a-HF"></a>速出莫住。</p>
  <p id="aHG">尔时太子仰瞻虚空。<a id="a-HH"></a>如是思惟。<a id="a-HI"></a>今中夜静。<a id="a-HJ"></a>鬼宿已合。<a id="a-HK"></a>诸天大众。<a id="a-HL"></a>地及虚空。<a id="a-HM"></a>并皆佐助。<a id="a-HN"></a>决定我今时至不虚。<a id="a-HO"></a>宜出家也。<a id="a-HP"></a>太子如是。<a id="a-HQ"></a>心思惟已。<a id="a-HR"></a>即唤同日所生奴子车匿告言。<a id="a-HS"></a>车匿。<a id="a-HT"></a>汝速疾来。<a id="a-HU"></a>莫违于我。<a id="a-HV"></a>急被带我同日所生马王干陟。<a id="a-HW"></a>将前着来。<a id="a-HX"></a>勿令我家所有眷属一释种子闻彼马声。<a id="a-HY"></a>是时车匿闻于太子如是言已。<a id="a-HZ"></a>仰瞻虚空。<a id="a-Ha"></a>如是思惟。<a id="a-Hb"></a>今始中夜。<a id="a-Hc"></a>心即生疑。<a id="a-Hd"></a>遍体战栗。<a id="a-He"></a>身毛皆竖。<a id="a-Hf"></a>悚惧不安。<a id="a-Hg"></a>白太子言。<a id="a-Hh"></a>大圣太子。<a id="a-Hi"></a>云何中夜遣我被带干陟马王。<a id="a-Hj"></a>有何恐怖。<a id="a-Hk"></a>有何怨敌。<a id="a-Hl"></a>有何急疾。<a id="a-Hm"></a>或复城外。<a id="a-Hn"></a>或今城内。<a id="a-Ho"></a>有好恶耶。<a id="a-Hp"></a>是时太子语车匿言。<a id="a-Hq"></a>谓汝车匿。<a id="a-Hr"></a>我今急疾。<a id="a-Hs"></a>恐怖怨敌。<a id="a-Ht"></a>被诸苦逼。<a id="a-Hu"></a>汝那得知。<a id="a-Hv"></a>但速被带我同日生马王干陟。<a id="a-Hw"></a>时疾将来。</p>
 </body>
</html>