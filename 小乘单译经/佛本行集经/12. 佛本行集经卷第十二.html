<!doctype html>
<html id="z3IBUT3c8" data-ver="1075">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第十二</h1>
  <h2 id="a2">游戏观瞩品第十二</h2>
  <p id="a3">尔时太子生长王宫。<a id="a-4"></a>孩童之时。<a id="a-5"></a>游戏未学。<a id="a-6"></a>年满八岁。<a id="a-7"></a>出合诣师。<a id="a-8"></a>入于学堂。<a id="a-9"></a>从毗奢蜜及忍天所。<a id="a-A"></a>二大尊边。<a id="a-B"></a>受读诸书。<a id="a-C"></a>并一切论。<a id="a-D"></a>兵戎杂术。<a id="a-E"></a>经历四年。<a id="a-F"></a>至十二时。<a id="a-G"></a>种种技能。<a id="a-H"></a>遍皆涉猎。<a id="a-I"></a>既通达已。<a id="a-J"></a>随顺世间。<a id="a-K"></a>悦目适心。<a id="a-L"></a>纵情放荡。<a id="a-M"></a>驰逐声色。<a id="a-N"></a>曾于一时。<a id="a-O"></a>在勤劬园。<a id="a-P"></a>遨游射戏。<a id="a-Q"></a>自余五百诸释种童。<a id="a-R"></a>亦各在其自己园内。<a id="a-S"></a>优游嬉戏。<a id="a-T"></a>时有群雁。<a id="a-U"></a>行飞虚空。<a id="a-V"></a>是时童子提婆达多。<a id="a-W"></a>弯弓而射。<a id="a-X"></a>即着一雁。<a id="a-Y"></a>其雁被射。<a id="a-Z"></a>带箭遂堕悉达园中。<a id="a-a"></a>时太子见彼雁带箭被伤堕地。<a id="a-b"></a>见已两手安徐捧取。<a id="a-c"></a>取已加趺。<a id="a-d"></a>安雁膝上。<a id="a-e"></a>以妙滑泽柔润水波。<a id="a-f"></a>万字轮文。<a id="a-g"></a>福德之手。<a id="a-h"></a>细软犹如芭蕉嫩叶。<a id="a-i"></a>左手擎持。<a id="a-j"></a>右手拔箭。<a id="a-k"></a>即以酥蜜。<a id="a-l"></a>封于其疮。<a id="a-m"></a>是时提婆达多童子。<a id="a-n"></a>遣使人来语太子言。<a id="a-o"></a>我射一雁。<a id="a-p"></a>堕汝园中。<a id="a-q"></a>宜速付来。<a id="a-r"></a>不得留彼。<a id="a-s"></a>是时太子。<a id="a-t"></a>报使人言。<a id="a-u"></a>雁若命终。<a id="a-v"></a>即当还汝。<a id="a-w"></a>若不死者。<a id="a-x"></a>终不可得。<a id="a-y"></a>时提婆达多。<a id="a-z"></a>复更重遣使人语言。<a id="a-10"></a>若死若活。<a id="a-11"></a>决须相还。<a id="a-12"></a>我手于先。<a id="a-13"></a>善巧射得。<a id="a-14"></a>遇堕落彼。<a id="a-15"></a>云何忽留。<a id="a-16"></a>太子报言。<a id="a-17"></a>我已于先摄受此雁。<a id="a-18"></a>所以然者。<a id="a-19"></a>自我发于菩提心来。<a id="a-1A"></a>我皆摄受一切众生。<a id="a-1B"></a>况复此雁。<a id="a-1C"></a>而不属我。<a id="a-1D"></a>以是因缘。<a id="a-1E"></a>即便相竞。<a id="a-1F"></a>集聚诸释宿老智人。<a id="a-1G"></a>判决此事。<a id="a-1H"></a>是时有一净居诸天。<a id="a-1I"></a>变身化作老宿长者。<a id="a-1J"></a>入释会所。<a id="a-1K"></a>而作是言。<a id="a-1L"></a>谁养育者。<a id="a-1M"></a>即是摄受射着之者。<a id="a-1N"></a>即是放舍。<a id="a-1O"></a>时彼诸释宿老诸人。<a id="a-1P"></a>一时印可。<a id="a-1Q"></a>高声唱云。<a id="a-1R"></a>如是如是如仁者言。<a id="a-1S"></a>此是提婆达多童子。<a id="a-1T"></a>共于太子。<a id="a-1U"></a>最初构结怨仇因缘。<a id="a-1V"></a>复有一时。<a id="a-1W"></a>其净饭王。<a id="a-1X"></a>共多释种诸童子辈。<a id="a-1Y"></a>并将太子。<a id="a-1Z"></a>出外野游。<a id="a-1a"></a>观看田种。<a id="a-1b"></a>时彼地内。<a id="a-1c"></a>所有作人。<a id="a-1d"></a>赤体辛勤。<a id="a-1e"></a>而事耕垦以牛縻系。<a id="a-1f"></a>彼犁轹端。<a id="a-1g"></a>牛若行迟。<a id="a-1h"></a>时时摇掣。<a id="a-1i"></a>日长天热。<a id="a-1j"></a>喘吓汗流。<a id="a-1k"></a>人牛并皆困乏饥渴。<a id="a-1l"></a>又复身体羸瘦连骸。<a id="a-1m"></a>而彼犁伤土墢之下。<a id="a-1n"></a>皆有虫出。<a id="a-1o"></a>人犁过后。<a id="a-1p"></a>时诸鸟雀。<a id="a-1q"></a>竞飞下来。<a id="a-1r"></a>食此虫豸太子睹兹犁牛疲顿。<a id="a-1s"></a>兼被鞭挞。<a id="a-1t"></a>犁轹研领。<a id="a-1u"></a>鞅绳勒咽。<a id="a-1v"></a>血出下流。<a id="a-1w"></a>伤破皮肉。<a id="a-1x"></a>复见犁人。<a id="a-1y"></a>被日炙背。<a id="a-1z"></a>裸露赤体。<a id="a-20"></a>尘土坌身。<a id="a-21"></a>乌鸟飞来。<a id="a-22"></a>争拾虫食。<a id="a-23"></a>太子见已。<a id="a-24"></a>起大忧愁。<a id="a-25"></a>譬如有人见家亲族被系缚时。<a id="a-26"></a>生大忧愁。<a id="a-27"></a>太子怜愍彼诸众等。<a id="a-28"></a>亦复如是。<a id="a-29"></a>见是事已。<a id="a-2A"></a>起大慈悲。<a id="a-2B"></a>即从马王揵陟上下。<a id="a-2C"></a>下已安庠经行。<a id="a-2D"></a>思念诸众生等。<a id="a-2E"></a>有如是事。<a id="a-2F"></a>即复唱言。<a id="a-2G"></a>呜呼呜呼。<a id="a-2H"></a>世间众生。<a id="a-2I"></a>极受诸苦。<a id="a-2J"></a>所谓生老。<a id="a-2K"></a>及以病死。<a id="a-2L"></a>兼复受于种种苦恼。<a id="a-2M"></a>展转其中。<a id="a-2N"></a>不能得离。<a id="a-2O"></a>云何不求舍是诸苦。<a id="a-2P"></a>云何不求厌苦寂智。<a id="a-2Q"></a>云何不念免脱生老病死苦因。<a id="a-2R"></a>我今于何得空闲处。<a id="a-2S"></a>思惟如是诸苦恼事。</p>
  <p id="a2T">时净饭王。<a id="a-2U"></a>观田作已。<a id="a-2V"></a>共诸童子。<a id="a-2W"></a>还入一园。<a id="a-2X"></a>是时太子。<a id="a-2Y"></a>安庠瞩眄。<a id="a-2Z"></a>处处经行。<a id="a-2a"></a>欲求寂静。<a id="a-2b"></a>忽见一处。<a id="a-2c"></a>有阎浮树。<a id="a-2d"></a>条干滑泽。<a id="a-2e"></a>端正可怜。<a id="a-2f"></a>郁蓊扶疏。<a id="a-2g"></a>人所乐见。<a id="a-2h"></a>见已即语诸左右言。<a id="a-2i"></a>汝等诸人。<a id="a-2j"></a>各远离我。<a id="a-2k"></a>我欲私行。<a id="a-2l"></a>是时太子。<a id="a-2m"></a>发遣左右。<a id="a-2n"></a>悉令散已。<a id="a-2o"></a>渐至树下。<a id="a-2p"></a>到树下已。<a id="a-2q"></a>即于草上。<a id="a-2r"></a>加趺而坐。<a id="a-2s"></a>谛心思惟。<a id="a-2t"></a>众生有于生老病死种种诸苦。<a id="a-2u"></a>发起慈悲。<a id="a-2v"></a>即得心定。<a id="a-2w"></a>彼时即便离于诸欲弃舍一切诸不善法。<a id="a-2x"></a>思惟境界。<a id="a-2y"></a>分别境界。<a id="a-2z"></a>欲界漏尽。<a id="a-30"></a>即得初禅。<a id="a-31"></a>我身亦自有如是法。<a id="a-32"></a>未免此法。<a id="a-33"></a>未度此轮。<a id="a-34"></a>当思惟时。<a id="a-35"></a>有五神仙。<a id="a-36"></a>飞腾虚空。<a id="a-37"></a>自在而行。<a id="a-38"></a>有大威德。<a id="a-39"></a>有大势力。<a id="a-3A"></a>具足巧通毗陀之论。<a id="a-3B"></a>善解诸术。<a id="a-3C"></a>从南向北。<a id="a-3D"></a>经彼园林阎浮树上。<a id="a-3E"></a>而欲飞过。<a id="a-3F"></a>即不能去。<a id="a-3G"></a>各相谓言。<a id="a-3H"></a>我等往昔去来。<a id="a-3I"></a>自恣穿过须弥。<a id="a-3J"></a>出诸神通。<a id="a-3K"></a>种种示现。<a id="a-3L"></a>乃至到于毗沙门宫大天王所。<a id="a-3M"></a>或至阿罗迦槃多城。<a id="a-3N"></a>亦能穿过彼城。<a id="a-3O"></a>多有种种夜叉诸恶神等。<a id="a-3P"></a>我亦曾经彼上。<a id="a-3Q"></a>飞过而此树端。<a id="a-3R"></a>我亦曾经无量过度。<a id="a-3S"></a>不曾有碍。<a id="a-3T"></a>不失神通。<a id="a-3U"></a>今日以谁威德力故。<a id="a-3V"></a>令于我等退失神通。<a id="a-3W"></a>不能得过。<a id="a-3X"></a>彼等仙人。<a id="a-3Y"></a>即观其树。<a id="a-3Z"></a>遂见太子。<a id="a-3a"></a>在树阴下。<a id="a-3b"></a>加趺而坐。<a id="a-3c"></a>威光巍巍。<a id="a-3d"></a>显赫难观。<a id="a-3e"></a>彼等见已。<a id="a-3f"></a>作是思惟。<a id="a-3g"></a>此坐是谁。<a id="a-3h"></a>将非是彼大梵天王世间之主。<a id="a-3i"></a>或复是彼吃沙那天欲界之主。<a id="a-3j"></a>或天帝释。<a id="a-3k"></a>或毗沙门大库藏主。<a id="a-3l"></a>或月天子。<a id="a-3m"></a>或日天子。<a id="a-3n"></a>或复是于转轮圣王。<a id="a-3o"></a>或此坐者。<a id="a-3p"></a>得非是佛出现世乎。<a id="a-3q"></a>然今此人。<a id="a-3r"></a>威德甚大。</p>
  <p id="a3s">尔时彼林守护之神。<a id="a-3t"></a>告诸仙言。<a id="a-3u"></a>诸仙人辈。<a id="a-3v"></a>此非大梵世间天主。<a id="a-3w"></a>非吃沙那欲界之主。<a id="a-3x"></a>亦非天帝及毗沙门库藏之主。<a id="a-3y"></a>亦复非是日月天子。<a id="a-3z"></a>此之太子。<a id="a-40"></a>名悉达多。<a id="a-41"></a>是净饭王。<a id="a-42"></a>释种童子。<a id="a-43"></a>诸仙当知。<a id="a-44"></a>大梵天王。<a id="a-45"></a>所有威德。<a id="a-46"></a>其吃沙那天主。<a id="a-47"></a>帝释毗沙门王库藏之主。<a id="a-48"></a>月天日天。<a id="a-49"></a>转轮圣王。<a id="a-4A"></a>诸威德等。<a id="a-4B"></a>比悉达多太子所有一毫威德。<a id="a-4C"></a>彼诸威德。<a id="a-4D"></a>十六分中。<a id="a-4E"></a>不及其一。<a id="a-4F"></a>是故汝等。<a id="a-4G"></a>至此树林。<a id="a-4H"></a>欲上飞过。<a id="a-4I"></a>神通有限。<a id="a-4J"></a>不能得度。<a id="a-4K"></a>时彼诸仙。<a id="a-4L"></a>闻护林神如是语已。<a id="a-4M"></a>从虚空下。<a id="a-4N"></a>住太子前。<a id="a-4O"></a>各各说偈。<a id="a-4P"></a>赞叹太子。<a id="a-4Q"></a>时一仙人。<a id="a-4R"></a>而说偈言。</p>
  <p id="a4S">世间烦恼火炽然　　此能出生法池水</p>
  <p id="a4T">既得如是微妙法　　灭彼烦恼火烬无</p>
  <p id="a4U">复有一仙而说偈言。</p>
  <p id="a4V">世间愚痴甚黑暗　　此能出生智慧光</p>
  <p id="a4W">既得如是微妙法　　照彼昏盲一切世</p>
  <p id="a4X">复有一仙而说偈言。</p>
  <p id="a4Y">忧恼旷野大泽中　　此大驮乘能胜致</p>
  <p id="a4Z">既得如是微妙法　　能度三有诸众生</p>
  <p id="a4a">复有一仙而说偈言。</p>
  <p id="a4b">一切世间烦恼缠　　此能方便令解脱</p>
  <p id="a4c">既得如是微妙法　　能脱一切诸结羁</p>
  <p id="a4d">复有一仙而说偈言。</p>
  <p id="a4e">世间所有生死痾　　此大医师能救疗</p>
  <p id="a4f">既得如是微妙法　　能治一切生死疣</p>
  <p id="a4g">时诸仙人。<a id="a-4h"></a>各各说偈。<a id="a-4i"></a>叹太子已。<a id="a-4j"></a>接足顶礼。<a id="a-4k"></a>右绕三匝。<a id="a-4l"></a>飞腾虚空。<a id="a-4m"></a>相随而去。<a id="a-4n"></a>时净饭王。<a id="a-4o"></a>须臾之间。<a id="a-4p"></a>不见太子。<a id="a-4q"></a>心内即生不喜不乐。<a id="a-4r"></a>而问人言。<a id="a-4s"></a>我之太子。<a id="a-4t"></a>今在何处(此上两句梵本重称)。<a id="a-4u"></a>忽然不见。<a id="a-4v"></a>是时诸臣。<a id="a-4w"></a>东西南北。<a id="a-4x"></a>交横驰走。<a id="a-4y"></a>寻觅太子。<a id="a-4z"></a>莫知所在。<a id="a-50"></a>时一大臣。<a id="a-51"></a>遥见太子。<a id="a-52"></a>在彼阎浮树阴之下。<a id="a-53"></a>思惟坐禅。<a id="a-54"></a>复见一切树影悉移。<a id="a-55"></a>唯阎浮阴。<a id="a-56"></a>独覆太子。<a id="a-57"></a>时彼大臣。<a id="a-58"></a>见于太子。<a id="a-59"></a>有是希奇难思议事。<a id="a-5A"></a>即大欢喜。<a id="a-5B"></a>踊跃充遍。<a id="a-5C"></a>不能自胜。<a id="a-5D"></a>急疾奔驰。<a id="a-5E"></a>走诣王所。<a id="a-5F"></a>至已长跪。<a id="a-5G"></a>依所见事。<a id="a-5H"></a>即说偈言。</p>
  <p id="a5I">大王太子今在于　　阎浮树阴下端坐</p>
  <p id="a5J">加趺思惟入三昧　　光明照曜如日山</p>
  <p id="a5K">此实真是大丈夫　　树影卓然不移动</p>
  <p id="a5L">唯愿大王自观察　　太子相貌坐云何</p>
  <p id="a5M">譬犹大梵诸天王　　亦如忉利天帝释</p>
  <p id="a5N">威神巍巍光显赫　　遍照于彼诸树林</p>
  <p id="a5O">时净饭王闻已。<a id="a-5P"></a>即诣阎浮树所。<a id="a-5Q"></a>遥见太子在彼树间。<a id="a-5R"></a>结加趺坐。<a id="a-5S"></a>譬如黑夜视山顶头。<a id="a-5T"></a>大聚火光。<a id="a-5U"></a>出猛明炎。<a id="a-5V"></a>盛德显著。<a id="a-5W"></a>炳照巍巍。<a id="a-5X"></a>如重云间忽出明月。<a id="a-5Y"></a>亦如暗室然大净灯。<a id="a-5Z"></a>时王见已。<a id="a-5a"></a>生大希有奇特之心。<a id="a-5b"></a>遍体战惶。<a id="a-5c"></a>身毛悉竖。<a id="a-5d"></a>即头顶礼于太子足。<a id="a-5e"></a>欢喜踊跃。<a id="a-5f"></a>而作是言。<a id="a-5g"></a>善哉善哉。<a id="a-5h"></a>我此太子大有威德。<a id="a-5i"></a>说偈赞曰。</p>
  <p id="a5j">如夜大火聚山顶　　似秋明月敞云间</p>
  <p id="a5k">今见太子坐思惟　　不觉毛张身战栗</p>
  <p id="a5l">时净饭王说偈赞已。<a id="a-5m"></a>更复顶礼于太子足。<a id="a-5n"></a>重说偈言。</p>
  <p id="a5o">我今再度屈此身　　顶礼千辐胜妙足</p>
  <p id="a5p">从生已来至今日　　忽复得见坐思惟</p>
  <p id="a5q">时有擎挟筌蹄小儿。<a id="a-5r"></a>随从大王。<a id="a-5s"></a>啾唧戏笑。<a id="a-5t"></a>有一大臣。<a id="a-5u"></a>咄彼小儿。<a id="a-5v"></a>作如是言。<a id="a-5w"></a>汝小儿辈。<a id="a-5x"></a>幸勿唱叫。<a id="a-5y"></a>时诸小儿报彼臣言。<a id="a-5z"></a>何故不听我等喧适。<a id="a-60"></a>尔时大臣即以偈颂答彼一切诸小儿言。</p>
  <p id="a61">日光虽极热猛盛　　不能回彼树阴凉</p>
  <p id="a62">复有最妙一寻光　　盛德世间无有匹</p>
  <p id="a63">思惟端坐于树下　　不动不摇如须弥</p>
  <p id="a64">悉达太子内深心　　乐此树阴当不舍</p>
  <p data-pb></p>
  <h2 id="a65">捔术争婚品第十三之一</h2>
  <p id="a66">尔时太子渐向长成。<a id="a-67"></a>至年十九。<a id="a-68"></a>时净饭王为于太子。<a id="a-69"></a>造三时殿。<a id="a-6A"></a>一者暖殿。<a id="a-6B"></a>以拟隆冬。<a id="a-6C"></a>第二殿凉。<a id="a-6D"></a>拟于夏暑。<a id="a-6E"></a>其第三殿。<a id="a-6F"></a>用拟春秋二时寝息。<a id="a-6G"></a>拟冬坐者殿一向暖。<a id="a-6H"></a>拟夏坐者殿一向凉。<a id="a-6I"></a>拟于春秋二时坐者。<a id="a-6J"></a>其殿调适。<a id="a-6K"></a>温和处平。<a id="a-6L"></a>不寒不热。<a id="a-6M"></a>复于宫内后园之中。<a id="a-6N"></a>堰水流渠。<a id="a-6O"></a>造作池沼。<a id="a-6P"></a>栽莳种种众杂名花。<a id="a-6Q"></a>所谓优钵罗花。<a id="a-6R"></a>波头摩花。<a id="a-6S"></a>拘物头华。<a id="a-6T"></a>分陀利华。<a id="a-6U"></a>为于太子。<a id="a-6V"></a>作喜乐故。<a id="a-6W"></a>复有无量无边诸人。<a id="a-6X"></a>各自职司侍卫太子。<a id="a-6Y"></a>或复有人。<a id="a-6Z"></a>按摩太子。<a id="a-6a"></a>或复有人。<a id="a-6b"></a>柔软太子。<a id="a-6c"></a>或复有人。<a id="a-6d"></a>以诸香油。<a id="a-6e"></a>涂荼太子。<a id="a-6f"></a>或复有人。<a id="a-6g"></a>洗浴之时。<a id="a-6h"></a>揩拭太子。<a id="a-6i"></a>或复有人。<a id="a-6j"></a>澡浴之时。<a id="a-6k"></a>供香汤者。<a id="a-6l"></a>或有染发梳头髻者。<a id="a-6m"></a>或复有人。<a id="a-6n"></a>执镜照者。<a id="a-6o"></a>或执涂香。<a id="a-6p"></a>或执眼药。<a id="a-6q"></a>或复有执熏衣香者。<a id="a-6r"></a>或执牛黄。<a id="a-6s"></a>或执华鬘。<a id="a-6t"></a>或复有执种种杂色微妙衣服。<a id="a-6u"></a>立太子前。<a id="a-6v"></a>常拟供奉。<a id="a-6w"></a>太子著者。<a id="a-6x"></a>其衣悉是迦尸迦衣。<a id="a-6y"></a>执已曲躬。<a id="a-6z"></a>须者即进。<a id="a-70"></a>其太子父输头檀王所著衣里若迦尸迦。<a id="a-71"></a>外表则用其余诸物。<a id="a-72"></a>太子不然。<a id="a-73"></a>所服之衣。<a id="a-74"></a>内外悉用迦尸迦。<a id="a-75"></a>作太子左右。<a id="a-76"></a>及执作人。<a id="a-77"></a>僮傼男女。<a id="a-78"></a>诸后从等。<a id="a-79"></a>皆悉餧以粳粮之饭。<a id="a-7A"></a>杂肉齑酱。<a id="a-7B"></a>或臛或羹。<a id="a-7C"></a>太子一身。<a id="a-7D"></a>别置妙好香美粳粮。<a id="a-7E"></a>精细拣择。<a id="a-7F"></a>羹臛杂奠。<a id="a-7G"></a>百味兰肴。<a id="a-7H"></a>种种珍羞。<a id="a-7I"></a>及诸饼果。<a id="a-7J"></a>如是无量。<a id="a-7K"></a>日别恒常。<a id="a-7L"></a>昼夜修营。<a id="a-7M"></a>各皆新造。<a id="a-7N"></a>以拟太子。<a id="a-7O"></a>又持白盖。<a id="a-7P"></a>覆太子上。<a id="a-7Q"></a>或畏夜戏零露风霜。<a id="a-7R"></a>或复昼游尘埃日照。</p>
  <p id="a7S">时净饭王既见太子年渐向大。<a id="a-7T"></a>心中复忆阿私陀仙授记之语。<a id="a-7U"></a>集诸耆旧释种大臣。<a id="a-7V"></a>而作是言。<a id="a-7W"></a>汝等亲族。<a id="a-7X"></a>曾闻知不。<a id="a-7Y"></a>我此太子。<a id="a-7Z"></a>初生之时。<a id="a-7a"></a>召诸解相及婆罗门阿私陀等。<a id="a-7b"></a>皆记之言。<a id="a-7c"></a>其若在家定当得作转轮圣王。<a id="a-7d"></a>若舍出家必得成就于无上道。<a id="a-7e"></a>而我等今作何方便。<a id="a-7f"></a>令此童子得不出家。<a id="a-7g"></a>诸释亲族即报王言。<a id="a-7h"></a>大王。<a id="a-7i"></a>今当速为太子别造宫室。<a id="a-7j"></a>令诸婇女娱乐嬉戏。<a id="a-7k"></a>是则太子不舍出家。<a id="a-7l"></a>而有偈说。</p>
  <p id="a7m">阿私陀所记　　决定无移动</p>
  <p id="a7n">诸释劝立殿　　望使不出家</p>
  <p id="a7o">如是方便。<a id="a-7p"></a>我等释种。<a id="a-7q"></a>可得兴盛。<a id="a-7r"></a>能令一切恭敬尊重。<a id="a-7s"></a>不为粟散诸王所欺。<a id="a-7t"></a>时净饭王复语释种诸亲族言。<a id="a-7u"></a>汝等当观。<a id="a-7v"></a>谁释女堪与我太子悉达为妃。<a id="a-7w"></a>尔时五百诸释种族。<a id="a-7x"></a>各各唱言。<a id="a-7y"></a>我女堪为太子作妃(上两句梵本悉再称今略)</p>
  <p id="a7z">时净饭王复自思惟。<a id="a-80"></a>若我今日。<a id="a-81"></a>不共太子如是筹量。<a id="a-82"></a>忽取他女与其作妃。<a id="a-83"></a>脱不称可则成违负。<a id="a-84"></a>若我今共太子语论。<a id="a-85"></a>太子意深。<a id="a-86"></a>终不肯道。<a id="a-87"></a>我今狐疑。<a id="a-88"></a>作何方便。<a id="a-89"></a>复更思惟。<a id="a-8A"></a>我今可以种种杂宝。<a id="a-8B"></a>作无忧器。<a id="a-8C"></a>持与太子。<a id="a-8D"></a>令太子用施诸女人。<a id="a-8E"></a>密遣使觇观察其意。<a id="a-8F"></a>看于大子眼目瞻瞩在于谁边。<a id="a-8G"></a>我即娉取。<a id="a-8H"></a>与其作妃。</p>
  <p id="a8I">时净饭王即遣造作杂宝玩弄无忧之器。<a id="a-8J"></a>所谓金银种种杂饰。<a id="a-8K"></a>造已即于迦毗罗城。<a id="a-8L"></a>振铎唱言。<a id="a-8M"></a>从今已去。<a id="a-8N"></a>至七日来。<a id="a-8O"></a>我太子欲见于释种一切诸女。<a id="a-8P"></a>见已欲施一切杂宝种种玩弄无忧之器。<a id="a-8Q"></a>城内所有一切诸女。<a id="a-8R"></a>悉可来集于我宫门。</p>
  <p id="a8S">尔时太子六日已过。<a id="a-8T"></a>至第七日。<a id="a-8U"></a>于先出在王宫门前。<a id="a-8V"></a>据筌蹄坐。<a id="a-8W"></a>是时城内。<a id="a-8X"></a>一切诸女。<a id="a-8Y"></a>皆以种种杂宝璎珞。<a id="a-8Z"></a>各严其身。<a id="a-8a"></a>来集宫门。<a id="a-8b"></a>欲见太子。<a id="a-8c"></a>后欲受取种种诸宝无忧之器。<a id="a-8d"></a>是时太子见诸女来。<a id="a-8e"></a>即持种种宝器。<a id="a-8f"></a>施与彼等诸女。<a id="a-8g"></a>从四方来见太子者。<a id="a-8h"></a>以是太子威德大故。<a id="a-8i"></a>诸女不能正看太子但取宝器。<a id="a-8j"></a>各各低头。<a id="a-8k"></a>速疾而过。<a id="a-8l"></a>宝器尽已。<a id="a-8m"></a>最后有一婆私吒族释种大臣摩诃那摩。<a id="a-8n"></a>其女名为耶输陀罗。<a id="a-8o"></a>前后侍从众多婢媵。<a id="a-8p"></a>围绕而来。<a id="a-8q"></a>遥见太子。<a id="a-8r"></a>峨峨注睛。<a id="a-8s"></a>举目雅步。<a id="a-8t"></a>瞻观直眄。<a id="a-8u"></a>目不斜窥。<a id="a-8v"></a>渐进前趍。<a id="a-8w"></a>来近太子。<a id="a-8x"></a>如旧相识。<a id="a-8y"></a>曾无愧颜。<a id="a-8z"></a>即白太子。<a id="a-90"></a>作如是言。<a id="a-91"></a>太子今可与我杂宝无忧器来。<a id="a-92"></a>太子报言。<a id="a-93"></a>汝来既迟。<a id="a-94"></a>皆悉施尽。<a id="a-95"></a>彼女复更白太子言。<a id="a-96"></a>我有何过。<a id="a-97"></a>汝今欺我不与宝器。<a id="a-98"></a>太子答言。<a id="a-99"></a>我不欺汝。<a id="a-9A"></a>但汝后来自不及耳。<a id="a-9B"></a>是时太子指边有一所著印环。<a id="a-9C"></a>价直百千。<a id="a-9D"></a>从指脱与耶输陀罗。<a id="a-9E"></a>耶输陀罗。<a id="a-9F"></a>白太子言。<a id="a-9G"></a>我于汝边可止直于尔许物耶。<a id="a-9H"></a>太子报言。<a id="a-9I"></a>我之所著。<a id="a-9J"></a>自余璎珞。<a id="a-9K"></a>任意所取。<a id="a-9L"></a>彼女白言。<a id="a-9M"></a>我今岂可剥脱太子。<a id="a-9N"></a>只可庄严于太子身。<a id="a-9O"></a>语于太子。<a id="a-9P"></a>作是言已。<a id="a-9Q"></a>心不喜欢。<a id="a-9R"></a>即回还去。</p>
  <p id="a9S">尔时世尊成道已后。<a id="a-9T"></a>尊者优陀夷而白佛言。<a id="a-9U"></a>世尊。<a id="a-9V"></a>云何如来在王宫时。<a id="a-9W"></a>将身一切无价璎珞。<a id="a-9X"></a>脱持施与耶输陀罗。<a id="a-9Y"></a>不能令彼心生欢喜。<a id="a-9Z"></a>佛告尊者优陀夷言。<a id="a-9a"></a>汝优陀夷。<a id="a-9b"></a>至心谛听。<a id="a-9c"></a>我当说之。<a id="a-9d"></a>耶输陀罗非但今世与其璎珞令不欢喜。<a id="a-9e"></a>其往昔来。<a id="a-9f"></a>曾因少缘生嗔恨故。<a id="a-9g"></a>虽复多种珍宝布施。<a id="a-9h"></a>犹不欢喜。<a id="a-9i"></a>优陀夷言。<a id="a-9j"></a>甚奇世尊。<a id="a-9k"></a>此事云何。<a id="a-9l"></a>愿为我说。</p>
  <p id="a9m">尔时佛告优陀夷言。<a id="a-9n"></a>我念往昔无量世时。<a id="a-9o"></a>迦尸国内波罗奈城。<a id="a-9p"></a>时有一王。<a id="a-9q"></a>信邪倒见。<a id="a-9r"></a>而行治化。<a id="a-9s"></a>彼王有子。<a id="a-9t"></a>造少罪[億-音+(夫*夫)]。<a id="a-9u"></a>父王驱摈。<a id="a-9v"></a>令出国界。<a id="a-9w"></a>渐渐行至一天寺中。<a id="a-9x"></a>共妇相随。<a id="a-9y"></a>居停而住。<a id="a-9z"></a>时彼王子所将食粮。<a id="a-A0"></a>皆悉罄尽。<a id="a-A1"></a>王子游猎。<a id="a-A2"></a>杀捕诸虫。<a id="a-A3"></a>以用活命。<a id="a-A4"></a>所猎之处。<a id="a-A5"></a>见一鼍虫。<a id="a-A6"></a>趁而杀之。<a id="a-A7"></a>即剥其皮。<a id="a-A8"></a>内水中煮。<a id="a-A9"></a>其欲向熟。<a id="a-AA"></a>汁便竭尽。<a id="a-AB"></a>是时王子语其妇言。<a id="a-AC"></a>肉未好熟卿更取水。<a id="a-AD"></a>彼王子妇即便取水。<a id="a-AE"></a>妇去已后。<a id="a-AF"></a>王子饥急。<a id="a-AG"></a>不能忍耐。<a id="a-AH"></a>即食鼍肉。<a id="a-AI"></a>一切悉尽。<a id="a-AJ"></a>不留片残。<a id="a-AK"></a>时王子妇取水回还。<a id="a-AL"></a>问其夫言。<a id="a-AM"></a>此中鼍肉。<a id="a-AN"></a>今在何处。<a id="a-AO"></a>王子报言。<a id="a-AP"></a>鼍忽然活。<a id="a-AQ"></a>今已走去。<a id="a-AR"></a>其妇不信。<a id="a-AS"></a>何忽如是。<a id="a-AT"></a>鼍煮已熟。<a id="a-AU"></a>云何能走。<a id="a-AV"></a>妇心不信。<a id="a-AW"></a>而意思念。<a id="a-AX"></a>必是我夫。<a id="a-AY"></a>饥急食尽。<a id="a-AZ"></a>诳我言走。<a id="a-Aa"></a>情怀嗔恨。<a id="a-Ab"></a>心常不欢。<a id="a-Ac"></a>于后数年。<a id="a-Ad"></a>其父命终。<a id="a-Ae"></a>时诸大臣即迎王子。<a id="a-Af"></a>灌顶为主。<a id="a-Ag"></a>既作王讫。<a id="a-Ah"></a>所得众宝。<a id="a-Ai"></a>及诸奇珍。<a id="a-Aj"></a>种种衣裳。<a id="a-Ak"></a>无价之物。<a id="a-Al"></a>皆悉与妃。<a id="a-Am"></a>其妃虽纳。<a id="a-An"></a>而面颜色。<a id="a-Ao"></a>不悦如前。<a id="a-Ap"></a>尔时彼王语其妃言。<a id="a-Aq"></a>我一切宝。<a id="a-Ar"></a>无价之物。<a id="a-As"></a>以持赐妃。<a id="a-At"></a>何故颜色。<a id="a-Au"></a>而不欢悦。<a id="a-Av"></a>如前不异。<a id="a-Aw"></a>时其夫人即说偈颂。<a id="a-Ax"></a>以报王言。</p>
  <p id="aAy">最胜大王听　　往昔游猎时</p>
  <p id="aAz">执箭或持刀　　射杀野鼍死</p>
  <p id="aB0">剥皮煮欲熟　　遣我取水添</p>
  <p id="aB1">食肉不留残　　而诳我言走</p>
  <p id="aB2">告优陀夷。<a id="a-B3"></a>此汝当知。<a id="a-B4"></a>尔时王者。<a id="a-B5"></a>我身是也。<a id="a-B6"></a>其王后者。<a id="a-B7"></a>今日耶输陀罗是也。<a id="a-B8"></a>我于尔时。<a id="a-B9"></a>少许犯触。<a id="a-BA"></a>续于后时。<a id="a-BB"></a>多以财宝。<a id="a-BC"></a>与望和适。<a id="a-BD"></a>而其怀恨。<a id="a-BE"></a>犹不喜欢。<a id="a-BF"></a>今日亦然。<a id="a-BG"></a>虽将无量诸种钱帛。<a id="a-BH"></a>亦不能令其心欢喜。</p>
  <p id="aBI">时净饭王所遣密使察太子者。<a id="a-BJ"></a>一心睹于太子眼目其所瞻瞩。<a id="a-BK"></a>共于诸女相当语对。<a id="a-BL"></a>而彼密使委悉皆知。<a id="a-BM"></a>知已即时往诣王所。<a id="a-BN"></a>而白王言。<a id="a-BO"></a>大王当知。<a id="a-BP"></a>有释大臣摩诃那摩。<a id="a-BQ"></a>其女后来太子共语。<a id="a-BR"></a>数番往复。<a id="a-BS"></a>兼且微笑。<a id="a-BT"></a>停住少时。<a id="a-BU"></a>调戏言语。<a id="a-BV"></a>太子彼女二颜俱悦。<a id="a-BW"></a>彼此答对。<a id="a-BX"></a>四目相当。<a id="a-BY"></a>时净饭王闻彼密观如是语已。<a id="a-BZ"></a>心内思惟。<a id="a-Ba"></a>太子意欲得彼女耶。</p>
  <p id="aBb">时净饭王看好吉宿良善之日。<a id="a-Bc"></a>即唤国师婆罗门来。<a id="a-Bd"></a>使向释种摩诃那摩大臣之家。<a id="a-Be"></a>而作是言。<a id="a-Bf"></a>知卿有女。<a id="a-Bg"></a>今可与我太子作妃。<a id="a-Bh"></a>是时国师闻王语已。<a id="a-Bi"></a>即诣释种摩诃那摩大臣之家。<a id="a-Bj"></a>作如是言。<a id="a-Bk"></a>摩诃那摩王敕如是。<a id="a-Bl"></a>时释大臣报国师言。<a id="a-Bm"></a>我释迦法。<a id="a-Bn"></a>相承如是。<a id="a-Bo"></a>若有技能胜一切者。<a id="a-Bp"></a>于彼人边即嫁女与。<a id="a-Bq"></a>若无技能不得与女。<a id="a-Br"></a>大王。<a id="a-Bs"></a>太子生长深宫。<a id="a-Bt"></a>耽媔嬉戏。<a id="a-Bu"></a>未曾学习。<a id="a-Bv"></a>无有技能。<a id="a-Bw"></a>弓射天文。<a id="a-Bx"></a>兵书戎仗。<a id="a-By"></a>一切战斗。<a id="a-Bz"></a>捔力拳捶。<a id="a-C0"></a>悉未工闲。<a id="a-C1"></a>我何故。<a id="a-C2"></a>今无艺人边而嫁女与。</p>
  <p id="aC3">是时国师闻是语已。<a id="a-C4"></a>还至王所。<a id="a-C5"></a>将如是语。<a id="a-C6"></a>具白于王。<a id="a-C7"></a>时净饭王闻此语已。<a id="a-C8"></a>心怀愁恼。<a id="a-C9"></a>如是思惟。<a id="a-CA"></a>摩诃那摩。<a id="a-CB"></a>此语如法。<a id="a-CC"></a>向我实论。<a id="a-CD"></a>无一虚妄。<a id="a-CE"></a>虽作是念。<a id="a-CF"></a>而王内心。<a id="a-CG"></a>怅怏默然。<a id="a-CH"></a>迷闷而住。<a id="a-CI"></a>其状如似坐禅思惟。<a id="a-CJ"></a>太子是时。<a id="a-CK"></a>见父王面。<a id="a-CL"></a>失于容色。<a id="a-CM"></a>怅怏不欢。<a id="a-CN"></a>犹如坐禅思惟一种。<a id="a-CO"></a>见是事已。<a id="a-CP"></a>渐至王所。<a id="a-CQ"></a>而问王言。<a id="a-CR"></a>未审父王。<a id="a-CS"></a>以何缘故。<a id="a-CT"></a>如是愁恼。<a id="a-CU"></a>独坐思惟。<a id="a-CV"></a>作是语已。<a id="a-CW"></a>时净饭王答太子言。<a id="a-CX"></a>子不须问我如此事。<a id="a-CY"></a>太子再问。<a id="a-CZ"></a>父王重止。<a id="a-Ca"></a>太子如是三问。<a id="a-Cb"></a>父王大王。<a id="a-Cc"></a>要须报我。<a id="a-Cd"></a>所以解我心疑。<a id="a-Ce"></a>时净饭王三见太子问如是事。<a id="a-Cf"></a>即向太子。<a id="a-Cg"></a>如前所说。<a id="a-Ch"></a>太子知已。<a id="a-Ci"></a>问父王言。<a id="a-Cj"></a>父王颇知。<a id="a-Ck"></a>父王城内。<a id="a-Cl"></a>有人能出与我共试技艺已不。<a id="a-Cm"></a>时净饭王。<a id="a-Cn"></a>闻此语已。<a id="a-Co"></a>即大欢喜。<a id="a-Cp"></a>踊跃遍身。<a id="a-Cq"></a>不能自胜。<a id="a-Cr"></a>即更重审问于太子。<a id="a-Cs"></a>作如是言。<a id="a-Ct"></a>善哉太子。<a id="a-Cu"></a>汝实能捔诸技艺不。<a id="a-Cv"></a>太子答言。<a id="a-Cw"></a>大王善听。<a id="a-Cx"></a>我今实能。<a id="a-Cy"></a>大王。<a id="a-Cz"></a>但当速集诸释一切童子。<a id="a-D0"></a>共我捔试诸有技艺。</p>
  <p id="aD1">时净饭王敕迦毗罗城内。<a id="a-D2"></a>街巷四衢道头。<a id="a-D3"></a>悉教振铎大声唱令。<a id="a-D4"></a>从今以去。<a id="a-D5"></a>计至七日。<a id="a-D6"></a>我之储宫。<a id="a-D7"></a>悉达太子今欲出其所有诸技。<a id="a-D8"></a>若有解者。<a id="a-D9"></a>悉令聚集。<a id="a-DA"></a>共捔试看。<a id="a-DB"></a>时六日过。<a id="a-DC"></a>至第七日。<a id="a-DD"></a>五百释种诸童子等。<a id="a-DE"></a>悉达为首。<a id="a-DF"></a>并皆聚集。<a id="a-DG"></a>聚集讫已。<a id="a-DH"></a>相共出城。<a id="a-DI"></a>至一宽地。<a id="a-DJ"></a>是诸童子。<a id="a-DK"></a>出技能处。<a id="a-DL"></a>时释大臣即好庄严耶输陀罗。<a id="a-DM"></a>为上胜垛。<a id="a-DN"></a>作如是言。<a id="a-DO"></a>谁能善通一切技艺。<a id="a-DP"></a>最胜上者。<a id="a-DQ"></a>即以此女。<a id="a-DR"></a>与其作妻。<a id="a-DS"></a>时净饭王共诸释种耆旧长德。<a id="a-DT"></a>于先而至。<a id="a-DU"></a>复有无量无边杂姓男子女人童男童女。<a id="a-DV"></a>皆悉聚集。<a id="a-DW"></a>诣彼试场宽地之所。<a id="a-DX"></a>欲观太子。<a id="a-DY"></a>及诸释种。<a id="a-DZ"></a>一切童子。<a id="a-Da"></a>捔试技能。<a id="a-Db"></a>谁最为胜。<a id="a-Dc"></a>是时有诸释种童子文学快者。<a id="a-Dd"></a>先共太子试于手笔。<a id="a-De"></a>时有释种。<a id="a-Df"></a>相共谓言。<a id="a-Dg"></a>今者宜令毗奢蜜多为作试师。<a id="a-Dh"></a>即语之言。<a id="a-Di"></a>汝可观察诸童子内手笔谁胜。<a id="a-Dj"></a>或复快书疾书善书解多种书。<a id="a-Dk"></a>尔时毗奢蜜多大师。<a id="a-Dl"></a>先知太子于诸书中最胜最上。<a id="a-Dm"></a>熙怡微笑而说偈言。</p>
  <p id="aDn">一切人间及天上　　乾闼修罗迦楼罗</p>
  <p id="aDo">所有文字诸书典　　太子遍历皆通达</p>
  <p id="aDp">我身及以汝等辈　　不知如此书籍名</p>
  <p id="aDq">人间悉解我试来　　定知其胜汝不如</p>
  <p id="aDr">尔时彼等释种徒众。<a id="a-Ds"></a>详共齐白净饭王言。<a id="a-Dt"></a>我今已知。<a id="a-Du"></a>大王太子于书典中。<a id="a-Dv"></a>最为胜上。<a id="a-Dw"></a>算计须试。<a id="a-Dx"></a>得知谁明。<a id="a-Dy"></a>是时众中有一最大算计之师。<a id="a-Dz"></a>名頞谁那。<a id="a-E0"></a>一切算计。<a id="a-E1"></a>最为第一。<a id="a-E2"></a>时释众唤頞谁那来。<a id="a-E3"></a>将往试验。<a id="a-E4"></a>语言尊者。<a id="a-E5"></a>汝好观看诸童子中。<a id="a-E6"></a>是谁算计。<a id="a-E7"></a>为最第一。<a id="a-E8"></a>时太子算。<a id="a-E9"></a>令一释种明了童子对下算筹。<a id="a-EA"></a>而不能供。<a id="a-EB"></a>更二童子下。<a id="a-EC"></a>犹不供。<a id="a-ED"></a>三童子下。<a id="a-EE"></a>亦不能供。<a id="a-EF"></a>乃至一十童子俱下。<a id="a-EG"></a>而亦不供。<a id="a-EH"></a>二十三十。<a id="a-EI"></a>四十五十。<a id="a-EJ"></a>一百共下。<a id="a-EK"></a>而亦不供。<a id="a-EL"></a>二百三百。<a id="a-EM"></a>四百五百。<a id="a-EN"></a>一时尽下。<a id="a-EO"></a>犹尚不供。<a id="a-EP"></a>是时太子。<a id="a-EQ"></a>作如是言。<a id="a-ER"></a>汝等今算。<a id="a-ES"></a>我当为下。<a id="a-ET"></a>时一释种童子。<a id="a-EU"></a>唱算太子为下。<a id="a-EV"></a>不能算得。<a id="a-EW"></a>太子复言。<a id="a-EX"></a>二人双计。<a id="a-EY"></a>复不能及。<a id="a-EZ"></a>太子复言。<a id="a-Ea"></a>乃至一百。<a id="a-Eb"></a>一时共计。<a id="a-Ec"></a>犹不能及。<a id="a-Ed"></a>太子复言。<a id="a-Ee"></a>汝等何假如是相竞。<a id="a-Ef"></a>但此等辈一切一时。<a id="a-Eg"></a>各自计唱。<a id="a-Eh"></a>我当为下。<a id="a-Ei"></a>时诸释种五百童子。<a id="a-Ej"></a>一时俱唱。<a id="a-Ek"></a>太子为其一时齐下。<a id="a-El"></a>如上所数。<a id="a-Em"></a>从于一起。<a id="a-En"></a>乃至尽数。<a id="a-Eo"></a>太子不错。<a id="a-Ep"></a>亦复不乱。<a id="a-Eq"></a>安庠审谛。<a id="a-Er"></a>次第而下。<a id="a-Es"></a>彼等一切诸释童子。<a id="a-Et"></a>尽力共算。<a id="a-Eu"></a>不能及逮悉达太子万分之一。<a id="a-Ev"></a>时頞谁那国大算师。<a id="a-Ew"></a>心密惊怪。<a id="a-Ex"></a>极生欢喜。<a id="a-Ey"></a>而说偈言。</p>
  <p id="aEz">善哉捷利深忆持　　分明唱下无有错</p>
  <p id="aF0">五百释童称解算　　一时共对不能当</p>
  <p id="aF1">如是智慧正念心　　算计疾速甚深奥</p>
  <p id="aF2">是等算师计天下　　巨海渧数悉应知</p>
  <p id="aF3">汝等默然且禁声　　不须与彼相捔竞</p>
  <p id="aF4">其既解知如是术　　应得共我相校量</p>
  <p id="aF5">时彼释众一切皆生希有之心。<a id="a-F6"></a>从坐而起。<a id="a-F7"></a>合十指掌。<a id="a-F8"></a>顶礼太子。<a id="a-F9"></a>谓悉达多太子。<a id="a-FA"></a>大胜真实。<a id="a-FB"></a>大胜同声。<a id="a-FC"></a>复白净饭王言。<a id="a-FD"></a>善哉大王。<a id="a-FE"></a>大得善利。<a id="a-FF"></a>善生人间。<a id="a-FG"></a>大王今生如是聪睿大福德子智慧之子。<a id="a-FH"></a>舌根如是。<a id="a-FI"></a>轻便啭滑。<a id="a-FJ"></a>成就口业。<a id="a-FK"></a>时净饭王熙怡微笑。<a id="a-FL"></a>语太子言。<a id="a-FM"></a>善哉太子。<a id="a-FN"></a>汝今能共此頞谁那大算之师。<a id="a-FO"></a>计算世间方便智。<a id="a-FP"></a>能得相入不。<a id="a-FQ"></a>是时太子答父王言。<a id="a-FR"></a>大王我能时净饭王语太子言。<a id="a-FS"></a>汝若能者。<a id="a-FT"></a>当自知时。<a id="a-FU"></a>时頞谁那大计算师语太子言。<a id="a-FV"></a>仁者太子。<a id="a-FW"></a>汝知亿上算数已不。<a id="a-FX"></a>太子答言。<a id="a-FY"></a>我甚知之。<a id="a-FZ"></a>时頞谁那算师复言。<a id="a-Fa"></a>汝知云何为我说之。<a id="a-Fb"></a>太子答言。<a id="a-Fc"></a>凡入亿中算计数者。<a id="a-Fd"></a>汝等谛听。<a id="a-Fe"></a>我今说之。<a id="a-Ff"></a>一百百千。<a id="a-Fg"></a>是名拘致(隋数千万)。<a id="a-Fh"></a>其百拘致名阿由多(隋数十亿)。<a id="a-Fi"></a>百阿由多名那由他(隋数千亿)。<a id="a-Fj"></a>百那由他名波罗由他(隋数十万亿)。<a id="a-Fk"></a>百波罗由他名[口*恒]迦罗(隋数千万亿)。<a id="a-Fl"></a>百[口*恒]迦罗名频婆罗(隋数十兆)。<a id="a-Fm"></a>百频婆罗名阿刍婆(隋数千兆)。<a id="a-Fn"></a>百阿刍婆名毗婆娑(隋数十万兆)。<a id="a-Fo"></a>百毗婆娑名郁曾伽(隋数千万兆)。<a id="a-Fp"></a>百郁曾伽名婆诃那(隋数十京)。<a id="a-Fq"></a>百婆诃那名那伽婆罗(隋数千京)。<a id="a-Fr"></a>百那伽婆罗名帝致婆罗(隋数十万京)。<a id="a-Fs"></a>百帝致婆罗名卑婆娑他那波若帝(隋数千万京)。<a id="a-Ft"></a>百卑婆娑他那波若帝名醯兜奚罗(隋数十旗)。<a id="a-Fu"></a>百醯兜奚罗名迦罗逋多(隋数千垓)。<a id="a-Fv"></a>百迦罗逋多名醯都因陀罗陀(隋数十万垓)。<a id="a-Fw"></a>百醯都因陀罗陀名三蔓多罗婆(隋数千万垓)。<a id="a-Fx"></a>百三蔓多罗婆名伽那那伽尼多(隋数十[禾*巿])。<a id="a-Fy"></a>百伽那那伽尼多名尼摩罗阇(隋数千[禾*巿])。<a id="a-Fz"></a>百尼摩罗阇名目陀婆罗(隋数十万[禾*巿])。<a id="a-G0"></a>百目陀婆罗名阿伽目陀(隋数十万[禾*巿])。<a id="a-G1"></a>百阿伽目陀名萨婆婆罗(隋数十壤)。<a id="a-G2"></a>百萨婆婆罗名毗萨阇波帝(隋数千壤)。<a id="a-G3"></a>百毗萨阇波帝名萨婆萨若(隋数十万壤)。<a id="a-G4"></a>百萨婆萨若名毗浮登伽摩(隋数千万壤)。<a id="a-G5"></a>百毗浮登伽摩名婆罗极叉(隋数十沟)。<a id="a-G6"></a>入于如是算计之数。<a id="a-G7"></a>其须弥山。<a id="a-G8"></a>若欲算知斤两铢分。<a id="a-G9"></a>悉可得知。<a id="a-GA"></a>自此已上。<a id="a-GB"></a>复有一算。<a id="a-GC"></a>名陀婆阇伽尼民那。<a id="a-GD"></a>此之已上。<a id="a-GE"></a>复有算计。<a id="a-GF"></a>名奢槃尼。<a id="a-GG"></a>此尼已上。<a id="a-GH"></a>复有算名波罗那陀。<a id="a-GI"></a>此上复有算名伊吒。<a id="a-GJ"></a>此上复有算名迦楼沙吒啤多。<a id="a-GK"></a>此上复有算名萨婆尼差波。<a id="a-GL"></a>至于此计恒河沙等。<a id="a-GM"></a>一切算数。<a id="a-GN"></a>总览尽收。<a id="a-GO"></a>此上复有算计数。<a id="a-GP"></a>名阿伽娑婆。<a id="a-GQ"></a>此数数于一恒河沙亿百千万恒河沙数计。<a id="a-GR"></a>取悉皆总入于此。<a id="a-GS"></a>而于此上。<a id="a-GT"></a>复更有计。<a id="a-GU"></a>名波罗摩[少/兔]毗婆奢。<a id="a-GV"></a>时额谁那大计算师。<a id="a-GW"></a>语太子言。<a id="a-GX"></a>如是已知。<a id="a-GY"></a>其入微尘数算之计。<a id="a-GZ"></a>更复云何。<a id="a-Ga"></a>今亦须知。<a id="a-Gb"></a>太子答言。<a id="a-Gc"></a>汝等谛听。<a id="a-Gd"></a>我今说之。<a id="a-Ge"></a>凡七微尘。<a id="a-Gf"></a>成一窗尘。<a id="a-Gg"></a>合七窗尘。<a id="a-Gh"></a>成一兔尘。<a id="a-Gi"></a>合七兔尘。<a id="a-Gj"></a>成一羊尘。<a id="a-Gk"></a>合七羊尘。<a id="a-Gl"></a>成一牛尘。<a id="a-Gm"></a>合七牛尘。<a id="a-Gn"></a>成于一虮。<a id="a-Go"></a>合于七虮。<a id="a-Gp"></a>成于一虱。<a id="a-Gq"></a>合于七虱。<a id="a-Gr"></a>成一芥子。<a id="a-Gs"></a>合七芥子。<a id="a-Gt"></a>成一大麦。<a id="a-Gu"></a>合七大麦。<a id="a-Gv"></a>成一指节。<a id="a-Gw"></a>累七指节。<a id="a-Gx"></a>成于半尺。<a id="a-Gy"></a>合两半尺。<a id="a-Gz"></a>成于一尺。<a id="a-H0"></a>二尺一肘。<a id="a-H1"></a>四肘一弓。<a id="a-H2"></a>五弓一杖。<a id="a-H3"></a>其二十杖。<a id="a-H4"></a>名为一息。<a id="a-H5"></a>其八十息。<a id="a-H6"></a>名拘卢奢。<a id="a-H7"></a>八拘卢奢。<a id="a-H8"></a>名一由旬。<a id="a-H9"></a>于此众中。<a id="a-HA"></a>有谁能知。<a id="a-HB"></a>几许微尘。<a id="a-HC"></a>成一由旬(依隋数计得三百八十四里一百三千步)。<a id="a-HD"></a>时頞谁那大算计师报太子言。<a id="a-HE"></a>大德仁者。<a id="a-HF"></a>我尚不知如是之数。<a id="a-HG"></a>我今闻说。<a id="a-HH"></a>犹生迷闷。<a id="a-HI"></a>况复自余少智少闻愚痴之人。<a id="a-HJ"></a>虽然唯愿太子。<a id="a-HK"></a>为我等说几许微尘成一由旬。</p>
 </body>
</html>