<!doctype html>
<html id="z3IBUTwcQ" data-ver="1068">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十</h1>
  <h2 id="a2">菩萨降魔品第三十二之二</h2>
  <p id="a3">尔时彼处别有地神。<a id="a-4"></a>将于一瓶凉冷之水。<a id="a-5"></a>洒魔王上。<a id="a-6"></a>而告之言。<a id="a-7"></a>汝魔波旬。<a id="a-8"></a>速疾急起。<a id="a-9"></a>走向自宫。<a id="a-A"></a>今为汝故。<a id="a-B"></a>当有种种器仗。<a id="a-C"></a>欲来害于汝身。<a id="a-D"></a>节节解汝。<a id="a-E"></a>而彼魔众。<a id="a-F"></a>本时所作。<a id="a-G"></a>杂类形容。<a id="a-H"></a>殊异身体。<a id="a-I"></a>变现而来。<a id="a-J"></a>执持种种兵戈器械。<a id="a-K"></a>如是怖已。<a id="a-L"></a>不能复形。<a id="a-M"></a>还如是归。<a id="a-N"></a>至本来处。<a id="a-O"></a>各相迷失。<a id="a-P"></a>经由七日于后。<a id="a-Q"></a>或有得相见者。<a id="a-R"></a>或不相见。<a id="a-S"></a>其相见者。<a id="a-T"></a>各相借问。<a id="a-U"></a>或复哭母。<a id="a-V"></a>或复哭父。<a id="a-W"></a>或兄或弟。<a id="a-X"></a>或姊或妹。<a id="a-Y"></a>互相谓言。<a id="a-Z"></a>我等今者值此大厄。<a id="a-a"></a>是我等殃。<a id="a-b"></a>我等今得本命而还。<a id="a-c"></a>深是我等不可思议而有偈说。</p>
  <p id="ad">菩萨右手百福严　　诸指网罗赤红甲</p>
  <p id="ae">掌内千辐轮相炳　　阎浮金光妙色充</p>
  <p id="af">以手安庠摩头趺　　如是掌下似云电</p>
  <p id="ag">口言大地汝明我　　往昔无数劫修行</p>
  <p id="ah">所有来乞曾不违　　水火风神皆验实</p>
  <p id="ai">梵天帝释并日月　　十方诸佛悉鉴知</p>
  <p id="aj">如我苦行求菩提　　布施持戒精进忍</p>
  <p id="ak">禅定智慧等六度　　及四无量诸神通</p>
  <p id="al">如是次第助道因　　一切熏修尽皆证</p>
  <p id="am">十方我作诸功德　　般遮于瑟及檀那</p>
  <p id="an">汝魔万分无一毫　　是时以手指此地</p>
  <p id="ao">其地震声若钟响　　六种涌没海波涛</p>
  <p id="ap">魔睹倒地闷不稣　　或有空音唱缚撮</p>
  <p id="aq">虽降面失于光色　　自知不及菩萨威</p>
  <p id="ar">椎胸大哭唱叫声　　身体疲乏无归处</p>
  <p id="as">东西南北纵横走　　心迷闷绝无有情</p>
  <p id="at">象马车兵力悉摧　　鸠槃毗舍遮罗刹</p>
  <p id="au">自然惊怖悉星散　　退走求道各回遑</p>
  <p id="av">如鸟在泽被火飞　　父母兄弟姊妹女</p>
  <p id="aw">两两相求不知道　　各问汝今何处停</p>
  <p id="ax">设得相见迭相嫌　　俱云厄至恐失命</p>
  <p id="ay">彼诸魔众无亿数　　忽然消灭似散云</p>
  <p id="az">如是苦经七日中　　后遇相逢唱言活</p>
  <p id="a10">我等心今大欢喜　　时彼菩提树大神</p>
  <p id="a11">慈心将冷水一瓶　　洒于魔上作是说</p>
  <p id="a12">速起莫住随心去　　汝今若不取我言</p>
  <p id="a13">后值厄难当分甘　　夜叉罗刹鸠槃等</p>
  <p id="a14">摩睺罗伽及毗舍　　世间所有可畏形</p>
  <p id="a15">魔王率将树下来　　欲望恐怖于菩萨</p>
  <p id="a16">端正容颜诸相满　　功德具如千日光</p>
  <p id="a17">心不惊动犹须弥　　观后魔众如幻化</p>
  <p id="a18">诸法无异无分别　　如星如露如浮云</p>
  <p id="a19">法相如是正思惟　　安心善住结加坐</p>
  <p id="a1A">若有我心彼闻见　　如是邪念则生贪</p>
  <p id="a1B">痴人作是着我时　　以心念故见恐怖</p>
  <p id="a1C">释迦牟尼大尊者　　观于诸法平等如</p>
  <p id="a1D">十二因缘相续生　　心意境界空无实</p>
  <p id="a1E">见谄曲魔不惊动　　乏顿无利身体疲</p>
  <p id="a1F">木石刀杖悉弃捐　　眷属驰走无依怙</p>
  <p id="a1G">尔时魔王波旬长子。<a id="a-1H"></a>名曰商主。<a id="a-1I"></a>即以头顶礼菩萨足。<a id="a-1J"></a>乞求忏悔。<a id="a-1K"></a>口唱是言。<a id="a-1L"></a>大善圣子。<a id="a-1M"></a>愿听我父发露辞谢。<a id="a-1N"></a>凡愚浅短。<a id="a-1O"></a>犹如小儿。<a id="a-1P"></a>无有智慧。<a id="a-1Q"></a>我今忽来恼乱圣子。<a id="a-1R"></a>将诸魔众。<a id="a-1S"></a>现种种相恐怖圣子。<a id="a-1T"></a>我于已前。<a id="a-1U"></a>曾咨父言。<a id="a-1V"></a>以忠正心。<a id="a-1W"></a>虽有智人善解诸术。<a id="a-1X"></a>犹尚不能降伏于彼悉达太子。<a id="a-1Y"></a>况复我等。<a id="a-1Z"></a>但愿圣子。<a id="a-1a"></a>恕亮我父。<a id="a-1b"></a>我父无智。<a id="a-1c"></a>不识道理。<a id="a-1d"></a>如是恐怖大圣王子。<a id="a-1e"></a>当何取生。<a id="a-1f"></a>大圣王子。<a id="a-1g"></a>愿仁所誓。<a id="a-1h"></a>早获成就速证阿耨多罗三藐三菩提。</p>
  <p id="a1i">尔时所有一切诸天。<a id="a-1j"></a>向于菩萨生信行者。<a id="a-1k"></a>若虚空中及在地上。<a id="a-1l"></a>或复诸方。<a id="a-1m"></a>彼等悉大欢喜踊跃遍满其体。<a id="a-1n"></a>不能自胜。<a id="a-1o"></a>以欢喜心。<a id="a-1p"></a>口唱是言。<a id="a-1q"></a>唎唎[口*祁][口*祁]梨梨。<a id="a-1r"></a>其声遍满四方虚空。<a id="a-1s"></a>震叫响彻弄诸衣服。<a id="a-1t"></a>呜呼希有菩萨。<a id="a-1u"></a>今已降伏诸魔及魔军众。<a id="a-1v"></a>以作天乐。<a id="a-1w"></a>以作天歌。<a id="a-1x"></a>赞叹菩萨。<a id="a-1y"></a>复将天花。<a id="a-1z"></a>曼陀罗花。<a id="a-20"></a>摩诃曼陀罗花。<a id="a-21"></a>曼殊沙花。<a id="a-22"></a>摩诃曼殊沙花。<a id="a-23"></a>优钵罗花。<a id="a-24"></a>拘勿头花。<a id="a-25"></a>钵头摩花。<a id="a-26"></a>分陀利花。<a id="a-27"></a>以天栴檀细末之香。<a id="a-28"></a>散菩萨上。<a id="a-29"></a>散已复散。<a id="a-2A"></a>雨而更雨。<a id="a-2B"></a>有偈说言。</p>
  <p id="a2C">菩萨既降伏魔王　　此之大地六种动</p>
  <p id="a2D">众生没在无明暗　　大圣神光普照明</p>
  <p id="a2E">天地开朗日月辉　　犹如妇女庄严面</p>
  <p id="a2F">虚空下种种花雨　　曼陀罗等及余花</p>
  <p id="a2G">尔时复有无量无边诸余天等。<a id="a-2H"></a>千万亿数。<a id="a-2I"></a>娑婆世主。<a id="a-2J"></a>大梵天王。<a id="a-2K"></a>及帝释等。<a id="a-2L"></a>皆大欢喜。<a id="a-2M"></a>乃至遍体。<a id="a-2N"></a>不能自胜。<a id="a-2O"></a>合十指掌。<a id="a-2P"></a>顶礼菩萨。<a id="a-2Q"></a>口作是言。<a id="a-2R"></a>今此圣者。<a id="a-2S"></a>必证阿耨多罗三藐三菩提。<a id="a-2T"></a>是时其处菩提树下。<a id="a-2U"></a>相去不远。<a id="a-2V"></a>有一龙王。<a id="a-2W"></a>名曰迦罗。<a id="a-2X"></a>即便以偈。<a id="a-2Y"></a>叹菩萨言。</p>
  <p id="a2Z">如我昔睹佛日兴　　还如此处菩提树</p>
  <p id="a2a">作大神通希有事　　善巧方便降魔王</p>
  <p id="a2b">世尊今者亦复然　　铺草结加安隐坐</p>
  <p id="a2c">心不攀缘正意住　　曾无一念暂时惊</p>
  <p id="a2d">如是勇猛大精进　　决定最胜牟尼佛</p>
  <p id="a2e">而此大地六种动　　其响震吼如钟声</p>
  <p id="a2f">东西南北涌复潜　　不久必成大胜觉</p>
  <p id="a2g">虚空閦塞诸天众　　百千万亿那由他</p>
  <p id="a2h">唱声微妙心喜欢　　仁今必作大妙圣</p>
  <p id="a2i">诸天万亿不可数　　各弄衣服满虚空</p>
  <p id="a2j">如是预相无有边　　仁今作佛成大圣</p>
  <p id="a2k">千万那由他天众　　在空顶礼合掌恭</p>
  <p id="a2l">此之先应难具言　　仁今作佛大尊觉</p>
  <p id="a2m">天诸童子亿千万　　喜欢手执妙天花</p>
  <p id="a2n">于仁者上雨花云　　仁今作佛世尊胜</p>
  <p id="a2o">周匝菩提树林木　　枝头皆向尊屈低</p>
  <p id="a2p">此诸瑞相非一条　　仁今作佛大尊极</p>
  <p id="a2q">仁既降伏天魔众　　可畏音响及殊形</p>
  <p id="a2r">悉以慈力摄化周　　仁今作佛大尊称</p>
  <p id="a2s">迦罗龙王叹佛已　　心生快乐大喜欢</p>
  <p data-pb></p>
  <h2 id="a2t">成无上道品第三十三</h2>
  <p id="a2u">尔时菩萨。<a id="a-2v"></a>既已降伏一切魔怨。<a id="a-2w"></a>拔诸毒刺建立胜幢。<a id="a-2x"></a>坐金刚座已。<a id="a-2y"></a>灭一切诸世间内诤斗之心。<a id="a-2z"></a>灭诤斗已。<a id="a-30"></a>内外调伏。<a id="a-31"></a>心清净行。<a id="a-32"></a>为令一切世间众生作利益故。<a id="a-33"></a>为令一切世间众生得安乐故。<a id="a-34"></a>为令一切诸恶众生发慈心故。<a id="a-35"></a>为断一切诸恶众生结垢行故。<a id="a-36"></a>自已灭除睡眠缠盖。<a id="a-37"></a>心得清净。<a id="a-38"></a>光明现前。<a id="a-39"></a>正念圆满。<a id="a-3A"></a>亦教众生。<a id="a-3B"></a>令断一切睡眠覆障。<a id="a-3C"></a>自已断除一切调戏。<a id="a-3D"></a>得清净心。<a id="a-3E"></a>无有浊乱。<a id="a-3F"></a>亦教众生。<a id="a-3G"></a>令灭一切调戏之心。<a id="a-3H"></a>使得清净。<a id="a-3I"></a>自断一切疑悔之心。<a id="a-3J"></a>离暗弊行。<a id="a-3K"></a>于诸善恶一切法中。<a id="a-3L"></a>无有疑滞。<a id="a-3M"></a>得清净心。</p>
  <p id="a3N">尔时菩萨。<a id="a-3O"></a>得断如是五种心已。<a id="a-3P"></a>烦恼渐薄。<a id="a-3Q"></a>所以者何。<a id="a-3R"></a>此等五法。<a id="a-3S"></a>能为智慧。<a id="a-3T"></a>作覆障故。<a id="a-3U"></a>能为智慧。<a id="a-3V"></a>作不佐助。<a id="a-3W"></a>遮于涅槃微妙善路。<a id="a-3X"></a>如是一切悉皆弃舍。<a id="a-3Y"></a>离诸欲心及不善法。<a id="a-3Z"></a>分别内外。<a id="a-3a"></a>思惟观察。<a id="a-3b"></a>一心寂定。<a id="a-3c"></a>欲证喜乐入于初禅法中而行。</p>
  <p id="a3d">尔时菩萨。<a id="a-3e"></a>如是思惟。<a id="a-3f"></a>我今已证初增上心。<a id="a-3g"></a>现得安乐微妙之法心不放逸。<a id="a-3h"></a>应当正念舍离聚落。<a id="a-3i"></a>依阿兰若所行法者。<a id="a-3j"></a>尽令得之。<a id="a-3k"></a>是时菩萨。<a id="a-3l"></a>欲舍一切诸分别观。<a id="a-3m"></a>清净内心。<a id="a-3n"></a>一无分别。<a id="a-3o"></a>从三昧生欢喜乐已。<a id="a-3p"></a>证第二禅法中而行。</p>
  <p id="a3q">尔时菩萨。<a id="a-3r"></a>复如是念。<a id="a-3s"></a>我今已生此二增心。<a id="a-3t"></a>乃至舍离一切诸恶。<a id="a-3u"></a>成众行已入二禅。<a id="a-3v"></a>时菩萨厌离欢喜。<a id="a-3w"></a>舍行清净。<a id="a-3x"></a>正念正慧。<a id="a-3y"></a>身受安乐。<a id="a-3z"></a>如圣所叹。<a id="a-40"></a>舍于诸恶。<a id="a-41"></a>已得安乐。<a id="a-42"></a>如是增上。<a id="a-43"></a>证第三禅法中而行。</p>
  <p id="a44">尔时菩萨。<a id="a-45"></a>复如是念。<a id="a-46"></a>此我第三增益之心。<a id="a-47"></a>乃至在于兰若行者。<a id="a-48"></a>是时菩萨。<a id="a-49"></a>欲舍乐欲舍苦。<a id="a-4A"></a>如前所舍分别苦乐。<a id="a-4B"></a>无苦无乐。<a id="a-4C"></a>悉舍正念清净。<a id="a-4D"></a>证第四禅法中而行。</p>
  <p id="a4E">尔时菩萨。<a id="a-4F"></a>复更思惟。<a id="a-4G"></a>此我增心。<a id="a-4H"></a>第四现见法安乐行。<a id="a-4I"></a>已得证知。<a id="a-4J"></a>心不放逸。<a id="a-4K"></a>善男子。<a id="a-4L"></a>应正念一心。<a id="a-4M"></a>在阿兰若寂静而行。</p>
  <p id="a4N">尔时菩萨。<a id="a-4O"></a>如是一心。<a id="a-4P"></a>清净无垢。<a id="a-4Q"></a>无障无翳。<a id="a-4R"></a>一切苦患。<a id="a-4S"></a>悉皆除灭。<a id="a-4T"></a>调和柔软。<a id="a-4U"></a>可作诸业。<a id="a-4V"></a>已住决定。<a id="a-4W"></a>其夜初更欲成身通。<a id="a-4X"></a>受于种种神通境界。<a id="a-4Y"></a>所谓一身能作多身。<a id="a-4Z"></a>复合多身还作一身。<a id="a-4a"></a>作一身已。<a id="a-4b"></a>于虚空中。<a id="a-4c"></a>上没下出。<a id="a-4d"></a>下没上出。<a id="a-4e"></a>隐显自在。<a id="a-4f"></a>横遍亦然。<a id="a-4g"></a>穿过山崖石壁无碍。<a id="a-4h"></a>应念而行。<a id="a-4i"></a>入壁便出。<a id="a-4j"></a>出已还入。<a id="a-4k"></a>譬如雾中。<a id="a-4l"></a>没已即现。<a id="a-4m"></a>现已还没。<a id="a-4n"></a>入地如水。<a id="a-4o"></a>履水如地。<a id="a-4p"></a>出没虚空。<a id="a-4q"></a>犹如飞鸟。<a id="a-4r"></a>或放烟熏。<a id="a-4s"></a>或出光焰。<a id="a-4t"></a>如大火聚。<a id="a-4u"></a>日月威德。<a id="a-4v"></a>最大巍巍。<a id="a-4w"></a>能以手掌。<a id="a-4x"></a>面扪摸之。<a id="a-4y"></a>现长大身乃至梵天。<a id="a-4z"></a>譬如工巧。<a id="a-50"></a>巧师弟子。<a id="a-51"></a>取清净金。<a id="a-52"></a>作诸器皿。<a id="a-53"></a>随意即成。<a id="a-54"></a>亦分别知彼价贵贱如工瓦师。<a id="a-55"></a>瓦师弟子。<a id="a-56"></a>成就泥团。<a id="a-57"></a>置于轮上。<a id="a-58"></a>欲作何器。<a id="a-59"></a>即便得成。<a id="a-5A"></a>亦知其价。<a id="a-5B"></a>如善木师。<a id="a-5C"></a>木师弟子。<a id="a-5D"></a>伐取树木。<a id="a-5E"></a>不腐不枯。<a id="a-5F"></a>欲作何器。<a id="a-5G"></a>即能得成。<a id="a-5H"></a>亦知其价。<a id="a-5I"></a>如象牙师。<a id="a-5J"></a>牙师弟子。<a id="a-5K"></a>得好象牙欲作何器即能作成。<a id="a-5L"></a>亦知其价。<a id="a-5M"></a>如是如是。<a id="a-5N"></a>菩萨亦然。<a id="a-5O"></a>如是成就清净之心。<a id="a-5P"></a>无浊秽心。<a id="a-5Q"></a>无隔碍心。<a id="a-5R"></a>无患累心。<a id="a-5S"></a>柔和软心。<a id="a-5T"></a>成就业心。<a id="a-5U"></a>真寂定心。<a id="a-5V"></a>于夜初更。<a id="a-5W"></a>修习造作种种神通。<a id="a-5X"></a>成就智心。<a id="a-5Y"></a>出现种种神通境界。<a id="a-5Z"></a>所谓一身作于多身。<a id="a-5a"></a>略说乃至身至梵天。<a id="a-5b"></a>菩萨心得如是寂定。<a id="a-5c"></a>如是清净。<a id="a-5d"></a>如是无垢。<a id="a-5e"></a>如是无翳。<a id="a-5f"></a>除灭一切烦恼患累。<a id="a-5g"></a>造诸业已。<a id="a-5h"></a>心得寂灭。</p>
  <p id="a5i">尔时菩萨。<a id="a-5j"></a>还于是夜初更之中。<a id="a-5k"></a>更欲证知宿命神通。<a id="a-5l"></a>成就心行。<a id="a-5m"></a>欲于自心知他人心种种念数。<a id="a-5n"></a>所谓受身一生之处。<a id="a-5o"></a>二生之处。<a id="a-5p"></a>三四五六七八九十二十三十四十五十一百二百一千一万。<a id="a-5q"></a>无量亿万。<a id="a-5r"></a>半劫小劫。<a id="a-5s"></a>中劫大劫。<a id="a-5t"></a>无量小劫。<a id="a-5u"></a>中劫大劫。<a id="a-5v"></a>我昔某处。<a id="a-5w"></a>我名字某。<a id="a-5x"></a>如是姓族。<a id="a-5y"></a>如是种类。<a id="a-5z"></a>如是饮食。<a id="a-60"></a>如是受乐。<a id="a-61"></a>如是寿命。<a id="a-62"></a>如是死已生于彼处。<a id="a-63"></a>彼生复死。</p>
  <p id="a64">尔时菩萨。<a id="a-65"></a>以如是相如是行。<a id="a-66"></a>知种种宿世自身既尔。<a id="a-67"></a>他身亦然。<a id="a-68"></a>又复自知种种宿命。<a id="a-69"></a>譬如有人。<a id="a-6A"></a>从自聚落出已。<a id="a-6B"></a>至于他聚落。<a id="a-6C"></a>行于其道路。<a id="a-6D"></a>知何处坐。<a id="a-6E"></a>知何处行。<a id="a-6F"></a>知何处眠。<a id="a-6G"></a>知何处言。<a id="a-6H"></a>知何处默。<a id="a-6I"></a>至此聚落。<a id="a-6J"></a>知彼聚落其间近远行路之时。<a id="a-6K"></a>何处而行。<a id="a-6L"></a>何处而坐。<a id="a-6M"></a>乃至何处。<a id="a-6N"></a>眠卧言默。<a id="a-6O"></a>至彼聚落。<a id="a-6P"></a>还已聚落。<a id="a-6Q"></a>复如是念。<a id="a-6R"></a>思惟悉知。<a id="a-6S"></a>从此聚落。<a id="a-6T"></a>经若干时。<a id="a-6U"></a>至彼聚落。<a id="a-6V"></a>复于某处若干时住。<a id="a-6W"></a>若干时行。<a id="a-6X"></a>若干时坐。<a id="a-6Y"></a>若干时语。<a id="a-6Z"></a>若干时默。<a id="a-6a"></a>过若干时。<a id="a-6b"></a>复至某邑。<a id="a-6c"></a>复知彼处若干时行坐起眠卧语默停泊。<a id="a-6d"></a>乃至到于已聚落已。<a id="a-6e"></a>悉如是知。<a id="a-6f"></a>菩萨亦然。<a id="a-6g"></a>如是定心清净之心。<a id="a-6h"></a>无垢秽心。<a id="a-6i"></a>如是软心。<a id="a-6j"></a>无患恼心。<a id="a-6k"></a>可作业心。<a id="a-6l"></a>于彼初夜初更之中。<a id="a-6m"></a>得宿命智。<a id="a-6n"></a>正念证知。<a id="a-6o"></a>心成就行。</p>
  <p id="a6p">尔时菩萨。<a id="a-6q"></a>既思惟知自身生处及他生处。<a id="a-6r"></a>所谓一生国土之处。<a id="a-6s"></a>乃至无量无边亿劫所生之处。<a id="a-6t"></a>是时菩萨。<a id="a-6u"></a>如相如教。<a id="a-6v"></a>次第闻说如知自身所生之处及以他身种种生处亦复忆念。</p>
  <p id="a6w">菩萨忆念如是生已。<a id="a-6x"></a>能于处处诸众生类。<a id="a-6y"></a>受诸生中。<a id="a-6z"></a>得慈念心。<a id="a-70"></a>此我亲旧。<a id="a-71"></a>此我外人。<a id="a-72"></a>舍此亲已。<a id="a-73"></a>复生某处。<a id="a-74"></a>此世彼世。<a id="a-75"></a>流转不息。<a id="a-76"></a>犹如风车。<a id="a-77"></a>犹如芭蕉。<a id="a-78"></a>决定无实。<a id="a-79"></a>烦恼无常。<a id="a-7A"></a>此义决定。<a id="a-7B"></a>心如是知。</p>
  <p id="a7C">尔时菩萨。<a id="a-7D"></a>如是定心。<a id="a-7E"></a>如是清净。<a id="a-7F"></a>如是无垢。<a id="a-7G"></a>如是无恼。<a id="a-7H"></a>如是柔软。<a id="a-7I"></a>可作静业。<a id="a-7J"></a>于彼夜半。<a id="a-7K"></a>欲得成就证知天耳。<a id="a-7L"></a>而发是心。<a id="a-7M"></a>彼以天耳善清净故。<a id="a-7N"></a>过于人耳。<a id="a-7O"></a>闻种种声。<a id="a-7P"></a>所谓或闻地狱之声。<a id="a-7Q"></a>或畜生声。<a id="a-7R"></a>天声人声。<a id="a-7S"></a>远声近声。<a id="a-7T"></a>譬如聚落城邑国土。<a id="a-7U"></a>或复市中。<a id="a-7V"></a>其间有人。<a id="a-7W"></a>升上高堂。<a id="a-7X"></a>或复楼上。<a id="a-7Y"></a>于彼中住。<a id="a-7Z"></a>复有一人。<a id="a-7a"></a>以清净耳。<a id="a-7b"></a>闻种种声。<a id="a-7c"></a>所谓或闻吹蠡贝声。<a id="a-7d"></a>或大鼓声。<a id="a-7e"></a>或小鼓声。<a id="a-7f"></a>细腰鼓声。<a id="a-7g"></a>或箜篌声。<a id="a-7h"></a>或琵琶声。<a id="a-7i"></a>箫笛笙瑟种种音声。<a id="a-7j"></a>或闻歌声。<a id="a-7k"></a>或闻舞声。<a id="a-7l"></a>或闻笑声。<a id="a-7m"></a>或闻哭声。<a id="a-7n"></a>或妇女声。<a id="a-7o"></a>或丈夫声。<a id="a-7p"></a>或童子声。<a id="a-7q"></a>或童女声。<a id="a-7r"></a>如是如是。<a id="a-7s"></a>菩萨如是。<a id="a-7t"></a>寂定其心。<a id="a-7u"></a>清净无垢。<a id="a-7v"></a>无恼无浊。<a id="a-7w"></a>柔软作业。<a id="a-7x"></a>于彼夜半。<a id="a-7y"></a>闻种种声。<a id="a-7z"></a>乃至一切地狱等声。</p>
  <p id="a80">尔时菩萨。<a id="a-81"></a>寂定清净。<a id="a-82"></a>无垢无恼。<a id="a-83"></a>于彼夜半。<a id="a-84"></a>成就欲证彼天眼时过于人眼。<a id="a-85"></a>遍见一切。<a id="a-86"></a>或复命终堕落众生。<a id="a-87"></a>或生。<a id="a-88"></a>众生。<a id="a-89"></a>上界众生。<a id="a-8A"></a>下界众生。<a id="a-8B"></a>端正众生。<a id="a-8C"></a>丑陋众生。<a id="a-8D"></a>或堕恶道一切众生。<a id="a-8E"></a>或生善道一切众生。<a id="a-8F"></a>行者住者。<a id="a-8G"></a>或造业者。<a id="a-8H"></a>如所造业。<a id="a-8I"></a>悉皆以眼。<a id="a-8J"></a>通能达见。<a id="a-8K"></a>复知如是。<a id="a-8L"></a>众生所作身业不净。<a id="a-8M"></a>意业不净。<a id="a-8N"></a>毁谤师僧。<a id="a-8O"></a>或着邪见。<a id="a-8P"></a>以邪见故。<a id="a-8Q"></a>造是恶业。<a id="a-8R"></a>以是因缘。<a id="a-8S"></a>舍此身命。<a id="a-8T"></a>生于恶道地狱之中。<a id="a-8U"></a>受诸苦恼。<a id="a-8V"></a>如是众生。<a id="a-8W"></a>以口业故。<a id="a-8X"></a>受于种种诸恶道苦。<a id="a-8Y"></a>是等众生。<a id="a-8Z"></a>口业不净造恶口业。<a id="a-8a"></a>一切具足。<a id="a-8b"></a>以是因缘。<a id="a-8c"></a>生于畜生。<a id="a-8d"></a>受诸苦恼。<a id="a-8e"></a>是等众生。<a id="a-8f"></a>行身恶业。<a id="a-8g"></a>具身恶业。<a id="a-8h"></a>以是因缘。<a id="a-8i"></a>造意恶业。<a id="a-8j"></a>具意恶业。<a id="a-8k"></a>乃至毁谤一切诸圣。<a id="a-8l"></a>若干邪见。<a id="a-8m"></a>以邪见故。<a id="a-8n"></a>邪见因缘。<a id="a-8o"></a>命终舍身。<a id="a-8p"></a>堕于饿鬼。<a id="a-8q"></a>受饿鬼苦。<a id="a-8r"></a>如是众生。<a id="a-8s"></a>行身净业。<a id="a-8t"></a>口清净业。<a id="a-8u"></a>不毁诸圣。<a id="a-8v"></a>以行正见造正见业。<a id="a-8w"></a>以是因缘。<a id="a-8x"></a>命终舍身。<a id="a-8y"></a>生于天上。<a id="a-8z"></a>若干众生。<a id="a-90"></a>以造清净身行口行。<a id="a-91"></a>一切具足。<a id="a-92"></a>不犯不缺。<a id="a-93"></a>不谤诸圣。<a id="a-94"></a>以有正见。<a id="a-95"></a>如是正见业因缘故。<a id="a-96"></a>命终舍身。<a id="a-97"></a>生于人间。<a id="a-98"></a>如是菩萨。<a id="a-99"></a>以天眼净过于诸人。<a id="a-9A"></a>见诸众生。<a id="a-9B"></a>或堕落时。<a id="a-9C"></a>或受生时。<a id="a-9D"></a>上界众生。<a id="a-9E"></a>中下众生。<a id="a-9F"></a>端正丑陋。<a id="a-9G"></a>或身有香。<a id="a-9H"></a>或身患臭。<a id="a-9I"></a>或至恶道。<a id="a-9J"></a>或至善道。<a id="a-9K"></a>如所造业。<a id="a-9L"></a>真实皆知。<a id="a-9M"></a>譬如有人。<a id="a-9N"></a>于国城邑聚落市间喧闹之处。<a id="a-9O"></a>升上大台高楼中坐。<a id="a-9P"></a>以净天眼见于诸人。<a id="a-9Q"></a>或东方来。<a id="a-9R"></a>或西方来。<a id="a-9S"></a>或西向东。<a id="a-9T"></a>或东向西。<a id="a-9U"></a>或南向北。<a id="a-9V"></a>或北向南。<a id="a-9W"></a>或从南来。<a id="a-9X"></a>或从北来。<a id="a-9Y"></a>或来或去。<a id="a-9Z"></a>或住或坐。<a id="a-9a"></a>展转其间。<a id="a-9b"></a>或有逆行。<a id="a-9c"></a>或有顺行。<a id="a-9d"></a>如是如是。<a id="a-9e"></a>菩萨如是。<a id="a-9f"></a>寂定清净。<a id="a-9g"></a>无垢无恼。<a id="a-9h"></a>柔软作业。<a id="a-9i"></a>于彼夜半。<a id="a-9j"></a>乃至见于诸众生等随业受报。<a id="a-9k"></a>若善若恶。<a id="a-9l"></a>而有偈说。</p>
  <p id="a9m">地狱受业苦极殃　　畜生各各相啖食</p>
  <p id="a9n">饿鬼恒常患饥渴　　人间困厄求资财</p>
  <p id="a9o">天上报尽爱别离　　此苦最重无方喻</p>
  <p id="a9p">展转一切众生类　　处处无有欢乐时</p>
  <p id="a9q">此名死命鬼深渊　　亦是烦恼海根底</p>
  <p id="a9r">众生没溺无出处　　轮转此彼来去行</p>
  <p id="a9s">如是观察五道中　　以于天眼遍能见</p>
  <p id="a9t">烦恼始终无有实　　犹如叶叶破芭蕉</p>
  <p id="a9u">尔时菩萨。<a id="a-9v"></a>如是寂心。<a id="a-9w"></a>如是净心。<a id="a-9x"></a>无垢之心。<a id="a-9y"></a>如是远离一切诸恶。<a id="a-9z"></a>心调柔软。<a id="a-A0"></a>可作于业。<a id="a-A1"></a>已得寂定。<a id="a-A2"></a>还于彼时。<a id="a-A3"></a>后夜将尽。<a id="a-A4"></a>心欲证知如意通故。<a id="a-A5"></a>而自发起。<a id="a-A6"></a>既发知已。<a id="a-A7"></a>复知他意。<a id="a-A8"></a>从何处生。<a id="a-A9"></a>思惟何事。<a id="a-AA"></a>一切遍至。<a id="a-AB"></a>如实通知。<a id="a-AC"></a>若有众生。<a id="a-AD"></a>发于欲心。<a id="a-AE"></a>欲行欲事。<a id="a-AF"></a>如是真知。<a id="a-AG"></a>若离欲心。<a id="a-AH"></a>远离于欲。<a id="a-AI"></a>如实证知。<a id="a-AJ"></a>若嗔恚心。<a id="a-AK"></a>嗔恚发起。<a id="a-AL"></a>真实通知。<a id="a-AM"></a>厌离嗔心远离嗔恚。<a id="a-AN"></a>如实通知。<a id="a-AO"></a>若有痴心。<a id="a-AP"></a>痴心发起。<a id="a-AQ"></a>真实通知。<a id="a-AR"></a>厌离痴心。<a id="a-AS"></a>远离痴已。<a id="a-AT"></a>如实通知。<a id="a-AU"></a>如是略说。<a id="a-AV"></a>爱心离爱。<a id="a-AW"></a>乃至有为无为。<a id="a-AX"></a>下等上流。<a id="a-AY"></a>静乱广狭大小。<a id="a-AZ"></a>有边无边。<a id="a-Aa"></a>有上无上。<a id="a-Ab"></a>得定无定。<a id="a-Ac"></a>解脱无脱。<a id="a-Ad"></a>如实通知。<a id="a-Ae"></a>譬如丈夫。<a id="a-Af"></a>或复女妇。<a id="a-Ag"></a>正少年时。<a id="a-Ah"></a>常喜严身。<a id="a-Ai"></a>庄严身已。<a id="a-Aj"></a>或时净镜。<a id="a-Ak"></a>或净水中。<a id="a-Al"></a>观于自面相皆见尽。<a id="a-Am"></a>如是如是。<a id="a-An"></a>菩萨如是寂定。<a id="a-Ao"></a>其心如是清净。<a id="a-Ap"></a>如是无垢。<a id="a-Aq"></a>如是无恼。<a id="a-Ar"></a>柔软调和。<a id="a-As"></a>可作于业。<a id="a-At"></a>已得寂定。<a id="a-Au"></a>还彼后夜。<a id="a-Av"></a>以清净心。<a id="a-Aw"></a>欲得证取宿命智通。<a id="a-Ax"></a>如是自心他心亦然。<a id="a-Ay"></a>从何发心。<a id="a-Az"></a>何处起心。<a id="a-B0"></a>心心遍尽。<a id="a-B1"></a>如实通知。<a id="a-B2"></a>若有欲心。<a id="a-B3"></a>若离欲心。<a id="a-B4"></a>如实通知。<a id="a-B5"></a>乃至解脱。<a id="a-B6"></a>不解脱心。<a id="a-B7"></a>如是通知。<a id="a-B8"></a>而菩萨得如是定心清净之心。<a id="a-B9"></a>无垢秽心。<a id="a-BA"></a>离一切恶。<a id="a-BB"></a>柔软之心可作于业。<a id="a-BC"></a>已得寂静。<a id="a-BD"></a>还彼后夜。<a id="a-BE"></a>欲得证知漏尽神通。<a id="a-BF"></a>内发智心。<a id="a-BG"></a>彼如是念。<a id="a-BH"></a>此诸众生。<a id="a-BI"></a>没烦恼海。<a id="a-BJ"></a>所谓数数生老病死。<a id="a-BK"></a>从此命终。<a id="a-BL"></a>至于彼处。<a id="a-BM"></a>受后生时。<a id="a-BN"></a>还得如是一切众苦。<a id="a-BO"></a>不能知离此等众苦。<a id="a-BP"></a>所谓生老病死等苦。<a id="a-BQ"></a>如是思惟。<a id="a-BR"></a>我今当作何等方便。<a id="a-BS"></a>云何得离此等诸苦。<a id="a-BT"></a>作何业行。<a id="a-BU"></a>云何舍离生老病死。<a id="a-BV"></a>度至彼岸。<a id="a-BW"></a>而说偈言。</p>
  <p id="aBX">世间生死没溺海　　数数死已复受生</p>
  <p id="aBY">为此老病众苦缠　　愚迷不能得出离</p>
  <p id="aBZ">尔时菩萨。<a id="a-Ba"></a>说此偈已。<a id="a-Bb"></a>复更思惟。<a id="a-Bc"></a>我老病死。<a id="a-Bd"></a>从何而来。<a id="a-Be"></a>何因缘有此老病死。<a id="a-Bf"></a>菩萨如是思惟念时。<a id="a-Bg"></a>知老病死因生故。<a id="a-Bh"></a>有此老病死。<a id="a-Bi"></a>以有生故。<a id="a-Bj"></a>老病死随。</p>
  <p id="aBk">菩萨复更思惟。<a id="a-Bl"></a>此生从何而有。<a id="a-Bm"></a>何因缘故。<a id="a-Bn"></a>得有是生。<a id="a-Bo"></a>菩萨如是思惟念已。<a id="a-Bp"></a>知因有故故有是生。</p>
  <p id="aBq">菩萨复更思惟。<a id="a-Br"></a>此有从何而有。<a id="a-Bs"></a>何因缘故得有此有。<a id="a-Bt"></a>菩萨如是思惟念已。<a id="a-Bu"></a>知因取故故有是有。</p>
  <p id="aBv">菩萨复更思惟。<a id="a-Bw"></a>是取从何而有。<a id="a-Bx"></a>何因缘故得有是取。<a id="a-By"></a>菩萨如是思惟念已。<a id="a-Bz"></a>知因爱故故有是取。</p>
  <p id="aC0">菩萨复更思惟。<a id="a-C1"></a>是爱从何而有。<a id="a-C2"></a>何因缘故得有是爱。<a id="a-C3"></a>菩萨如是思惟念已。<a id="a-C4"></a>知因受故故有是爱。</p>
  <p id="aC5">菩萨复更思惟。<a id="a-C6"></a>此受从何而有。<a id="a-C7"></a>何因缘故得有此受。<a id="a-C8"></a>菩萨如是思惟念已。<a id="a-C9"></a>知因触故故有此受。</p>
  <p id="aCA">菩萨复更思惟。<a id="a-CB"></a>是触从何而有。<a id="a-CC"></a>何因缘故得有是触。<a id="a-CD"></a>菩萨如是思惟念已。<a id="a-CE"></a>知因六入故有此触。</p>
  <p id="aCF">菩萨复更如是思惟。<a id="a-CG"></a>此之六入。<a id="a-CH"></a>从何而有。<a id="a-CI"></a>何因缘故有此六入。<a id="a-CJ"></a>菩萨如是思惟念已。<a id="a-CK"></a>知因名色故有六入。</p>
  <p id="aCL">菩萨复更如是思惟。<a id="a-CM"></a>此之名色。<a id="a-CN"></a>何因缘有。<a id="a-CO"></a>从何而生。<a id="a-CP"></a>菩萨如是思惟念已。<a id="a-CQ"></a>知因于识故有名色。</p>
  <p id="aCR">菩萨复更如是思惟。<a id="a-CS"></a>此之识者。<a id="a-CT"></a>何因缘有。<a id="a-CU"></a>从何而生。<a id="a-CV"></a>菩萨如是思惟念已。<a id="a-CW"></a>知因诸行故有此识。</p>
  <p id="aCX">菩萨复更如是思惟。<a id="a-CY"></a>此之诸行。<a id="a-CZ"></a>何因缘有。<a id="a-Ca"></a>从何而生。<a id="a-Cb"></a>菩萨如是思惟念已。<a id="a-Cc"></a>知因无明故有诸行。</p>
  <p id="aCd">菩萨复更如是思惟。<a id="a-Ce"></a>缘无明故故有诸行。<a id="a-Cf"></a>缘诸行故故有于识。<a id="a-Cg"></a>缘于识故故有名色。<a id="a-Ch"></a>缘名色故故有六入。<a id="a-Ci"></a>缘六入故故有于触。<a id="a-Cj"></a>缘于触故故有于受。<a id="a-Ck"></a>缘于受故故有于爱。<a id="a-Cl"></a>缘于爱故故有于取。<a id="a-Cm"></a>缘于取故故有于有。<a id="a-Cn"></a>缘于有故故有于生。<a id="a-Co"></a>缘于生故故有于老。<a id="a-Cp"></a>缘于老故故有病死及以忧悲诸苦恼等。<a id="a-Cq"></a>如是诸苦。<a id="a-Cr"></a>各相因生。<a id="a-Cs"></a>菩萨未曾从他人闻。<a id="a-Ct"></a>未曾自见。<a id="a-Cu"></a>从法生眼生智生意生慧生明。</p>
  <p id="aCv">菩萨复更如是思惟。<a id="a-Cw"></a>有何无故无病老死。<a id="a-Cx"></a>有何灭故灭老病死。<a id="a-Cy"></a>菩萨如是思惟念知。<a id="a-Cz"></a>以无生故无老病死。<a id="a-D0"></a>以灭生故。<a id="a-D1"></a>灭老病死。</p>
  <p id="aD2">菩萨复更如是思惟。<a id="a-D3"></a>以何无故。<a id="a-D4"></a>而无此生。<a id="a-D5"></a>以何灭故。<a id="a-D6"></a>而灭此生。<a id="a-D7"></a>菩萨如是思惟念知。<a id="a-D8"></a>以无有无。<a id="a-D9"></a>则无此生。<a id="a-DA"></a>以灭有灭。<a id="a-DB"></a>则灭此生。</p>
  <p id="aDC">菩萨复更如是思惟。<a id="a-DD"></a>以何无故。<a id="a-DE"></a>乃至一切诸行悉无。<a id="a-DF"></a>以何灭故。<a id="a-DG"></a>乃至一切诸行悉灭。<a id="a-DH"></a>菩萨如是思惟念知。<a id="a-DI"></a>以无无明故诸行无。<a id="a-DJ"></a>以灭无明故诸行灭。</p>
  <p id="aDK">菩萨复更如是思惟。<a id="a-DL"></a>以灭无明故诸行灭。<a id="a-DM"></a>诸行灭故识亦随灭。<a id="a-DN"></a>略说乃至生死忧悲苦恼皆灭。<a id="a-DO"></a>如是一切诸苦及集并皆悉灭。</p>
  <p id="aDP">菩萨如是昔未曾闻。<a id="a-DQ"></a>如是法中。<a id="a-DR"></a>生眼生智生意生明生光生慧。<a id="a-DS"></a>时菩萨得如是定心。<a id="a-DT"></a>如是清净如是无垢。<a id="a-DU"></a>如是得离一切诸恼柔软之心。<a id="a-DV"></a>可作业心。<a id="a-DW"></a>既得静心。<a id="a-DX"></a>此是无明。<a id="a-DY"></a>真实而知。<a id="a-DZ"></a>亦知无明因如是生。<a id="a-Da"></a>亦知无明缘如是灭。<a id="a-Db"></a>真实谛了。<a id="a-Dc"></a>此是无明尽灭之相。<a id="a-Dd"></a>已得正道。<a id="a-De"></a>真实而知。<a id="a-Df"></a>乃至略说。<a id="a-Dg"></a>是识名色六入触受爱取有生老病死等。<a id="a-Dh"></a>如实而知。<a id="a-Di"></a>此是一切老病死集。<a id="a-Dj"></a>此是一切老病死灭。<a id="a-Dk"></a>此是一切老病死灭。<a id="a-Dl"></a>灭已得道。<a id="a-Dm"></a>如是悉知。<a id="a-Dn"></a>此苦谛集。<a id="a-Do"></a>如实而知。<a id="a-Dp"></a>此苦谛灭。<a id="a-Dq"></a>如实而知。<a id="a-Dr"></a>此是苦谛。<a id="a-Ds"></a>灭已得道。<a id="a-Dt"></a>如实而知。<a id="a-Du"></a>如是等漏。<a id="a-Dv"></a>真实而知如是漏集。<a id="a-Dw"></a>如是漏灭。<a id="a-Dx"></a>如是等漏。<a id="a-Dy"></a>灭已得道。<a id="a-Dz"></a>如实而知。<a id="a-E0"></a>此是欲漏。<a id="a-E1"></a>如实而知。<a id="a-E2"></a>此是有漏。<a id="a-E3"></a>此无明漏。<a id="a-E4"></a>如实而知。<a id="a-E5"></a>此处诸漏。<a id="a-E6"></a>悉灭无余。<a id="a-E7"></a>断绝诸有。</p>
  <p id="aE8">譬如郭邑。<a id="a-E9"></a>或复城傍。<a id="a-EA"></a>或复聚落。<a id="a-EB"></a>相去不远。<a id="a-EC"></a>有一水池。<a id="a-ED"></a>其水凉冷。<a id="a-EE"></a>甘美清净。<a id="a-EF"></a>间无秽浊。<a id="a-EG"></a>水常弥满。<a id="a-EH"></a>其岸齐平。<a id="a-EI"></a>又岸四边。<a id="a-EJ"></a>多有诸树。<a id="a-EK"></a>围绕庄严池内。<a id="a-EL"></a>复有种种诸虫或蚌或螺。<a id="a-EM"></a>鼋鼍龟鳖。<a id="a-EN"></a>多诸水性。<a id="a-EO"></a>或石或砂。<a id="a-EP"></a>或诸鱼鳝。<a id="a-EQ"></a>鳟鲂鳀鳢。<a id="a-ER"></a>及摩竭鱼。<a id="a-ES"></a>在于水内。<a id="a-ET"></a>东西南北。<a id="a-EU"></a>交横驰走。<a id="a-EV"></a>求觅饮食。<a id="a-EW"></a>或有住者。<a id="a-EX"></a>或相趁逐。<a id="a-EY"></a>而有一人。<a id="a-EZ"></a>以清净眼。<a id="a-Ea"></a>在于岸上。<a id="a-Eb"></a>洞彻分明。<a id="a-Ec"></a>见于彼等一切诸虫。<a id="a-Ed"></a>知此是[口*丰]是螺是龟是鼍是鳖是砂是石是鱼是虫摩竭鱼等。<a id="a-Ee"></a>若干求食。<a id="a-Ef"></a>若干蛰眠。<a id="a-Eg"></a>若干东西南北驰走。<a id="a-Eh"></a>若干相趁。<a id="a-Ei"></a>如是如是。<a id="a-Ej"></a>菩萨如是寂定于心。<a id="a-Ek"></a>如是清净。<a id="a-El"></a>如是无垢。<a id="a-Em"></a>如是无恼如是柔软。<a id="a-En"></a>可作诸业。<a id="a-Eo"></a>已得寂静。<a id="a-Ep"></a>此是无明。<a id="a-Eq"></a>如实而知。<a id="a-Er"></a>此无明集。<a id="a-Es"></a>此无明灭。<a id="a-Et"></a>此是无明灭已得道。<a id="a-Eu"></a>如实而知。<a id="a-Ev"></a>乃至略说。<a id="a-Ew"></a>此处诸漏。<a id="a-Ex"></a>悉皆灭尽。<a id="a-Ey"></a>无有遗余。</p>
  <p id="aEz">尔时菩萨。<a id="a-F0"></a>如是知时。<a id="a-F1"></a>如是见时。<a id="a-F2"></a>心从欲漏而得解脱。<a id="a-F3"></a>心从有漏。<a id="a-F4"></a>而得解脱。<a id="a-F5"></a>从无明漏。<a id="a-F6"></a>而得解脱。<a id="a-F7"></a>既解脱已。<a id="a-F8"></a>生慧解脱。<a id="a-F9"></a>生已即知。<a id="a-FA"></a>我生已尽。<a id="a-FB"></a>梵行成立。<a id="a-FC"></a>所作已办。<a id="a-FD"></a>毕竟更不受后世生。<a id="a-FE"></a>其夜三分已过。<a id="a-FF"></a>第四于夜后分。<a id="a-FG"></a>明星将欲初出现时。<a id="a-FH"></a>夜尚寂静。<a id="a-FI"></a>一切众生行与不行。<a id="a-FJ"></a>皆未觉寤。<a id="a-FK"></a>是时婆伽婆。<a id="a-FL"></a>即生智见。<a id="a-FM"></a>成阿耨多罗三藐三菩提。<a id="a-FN"></a>而有偈说。</p>
  <p id="aFO">是夜四分三已过　　余后一分明将现</p>
  <p id="aFP">众类行不皆未动　　是时大圣无上尊</p>
  <p id="aFQ">众苦灭已得菩提　　即名世间一切智</p>
  <p id="aFR">尔时婆伽婆。<a id="a-FS"></a>得智见时。<a id="a-FT"></a>于此世间。<a id="a-FU"></a>梵宫魔宫。<a id="a-FV"></a>天人沙门。<a id="a-FW"></a>及婆罗门。<a id="a-FX"></a>世皆大明。<a id="a-FY"></a>小铁围山。<a id="a-FZ"></a>并大铁围。<a id="a-Fa"></a>其间从来恒常黑暗。<a id="a-Fb"></a>未曾见光此之日月。<a id="a-Fc"></a>如是大德。<a id="a-Fd"></a>如是光明。<a id="a-Fe"></a>如是威力。<a id="a-Ff"></a>遂不能令彼处光明照曜显赫。<a id="a-Fg"></a>今者自然皆大开朗。<a id="a-Fh"></a>悉睹光明。<a id="a-Fi"></a>其间所有一切众生。<a id="a-Fj"></a>各各相见。<a id="a-Fk"></a>各各相知。<a id="a-Fl"></a>各各相语。<a id="a-Fm"></a>此处亦复有众生乎。<a id="a-Fn"></a>此处亦复有众生乎。<a id="a-Fo"></a>一切树木。<a id="a-Fp"></a>即生花果。<a id="a-Fq"></a>随熟堕地。<a id="a-Fr"></a>世尊力故。<a id="a-Fs"></a>虚空清净。<a id="a-Ft"></a>无有尘雾。<a id="a-Fu"></a>无有烟霞。<a id="a-Fv"></a>忽自起云。<a id="a-Fw"></a>降微细雨。<a id="a-Fx"></a>以用洒地。<a id="a-Fy"></a>复起凉风。<a id="a-Fz"></a>冷暖调适。<a id="a-G0"></a>诸方澄净。<a id="a-G1"></a>显现分明。<a id="a-G2"></a>又虚空中。<a id="a-G3"></a>一切诸天。<a id="a-G4"></a>作天音乐。<a id="a-G5"></a>作天歌赞。<a id="a-G6"></a>而雨种种无量花雨。<a id="a-G7"></a>所谓曼陀罗花。<a id="a-G8"></a>摩诃曼陀罗花。<a id="a-G9"></a>复雨天衣憍奢耶等。<a id="a-GA"></a>复雨金银琉璃等宝。<a id="a-GB"></a>复雨优钵罗拘物头分陀利。<a id="a-GC"></a>复雨种种末香涂香。<a id="a-GD"></a>散于佛上。<a id="a-GE"></a>散已复散。<a id="a-GF"></a>彼地周匝满一由旬。<a id="a-GG"></a>种种花雨。<a id="a-GH"></a>末香涂香。<a id="a-GI"></a>积至于膝。<a id="a-GJ"></a>时此大地。<a id="a-GK"></a>六种震动。<a id="a-GL"></a>一切众生。<a id="a-GM"></a>一向皆受极妙快乐。<a id="a-GN"></a>诸苦不恼。<a id="a-GO"></a>当于彼时。<a id="a-GP"></a>无一众生有欲恼者。<a id="a-GQ"></a>有嗔恚者。<a id="a-GR"></a>有贪痴者。<a id="a-GS"></a>亦复不生贡高之心。<a id="a-GT"></a>我慢之心。<a id="a-GU"></a>无有恐怖。<a id="a-GV"></a>不作众罪。<a id="a-GW"></a>无有疾病。<a id="a-GX"></a>众患皆差。<a id="a-GY"></a>更不发动。<a id="a-GZ"></a>饥渴众生。<a id="a-Ga"></a>悉得饱满。<a id="a-Gb"></a>酒醉众生。<a id="a-Gc"></a>皆得醒悟。<a id="a-Gd"></a>更不饮酒。<a id="a-Ge"></a>颠狂众生。<a id="a-Gf"></a>皆得本心。<a id="a-Gg"></a>盲瞑众生。<a id="a-Gh"></a>皆得见色。<a id="a-Gi"></a>聋者闻声。<a id="a-Gj"></a>身体诸根。<a id="a-Gk"></a>不完具者。<a id="a-Gl"></a>悉得具足。<a id="a-Gm"></a>贫穷众生。<a id="a-Gn"></a>皆得地藏。<a id="a-Go"></a>羸瘦众生。<a id="a-Gp"></a>皆得肥满。<a id="a-Gq"></a>牢狱系禁。<a id="a-Gr"></a>悉皆得脱枷锁自然解散。<a id="a-Gs"></a>地狱众生。<a id="a-Gt"></a>悉免苦恼。<a id="a-Gu"></a>畜生众生。<a id="a-Gv"></a>恐怖皆灭。<a id="a-Gw"></a>饿鬼众生。<a id="a-Gx"></a>灭饥渴苦。<a id="a-Gy"></a>悉得饱满。<a id="a-Gz"></a>而有偈说。</p>
  <p id="aH0">尔时众生嗔等无　　灭众苦受大快乐</p>
  <p id="aH1">酒醉狂颠得本性　　一切怖者皆获安</p>
  <p id="aH2">尔时世尊。<a id="a-H3"></a>既成阿耨多罗三藐三菩提已。<a id="a-H4"></a>即作如是师子音吼。<a id="a-H5"></a>而说偈言。</p>
  <p id="aH6">往昔造作功德利　　心所念事皆得成</p>
  <p id="aH7">速疾证彼禅定心　　又复到于涅槃岸</p>
  <p id="aH8">所有一切诸怨敌　　欲界自在魔波旬</p>
  <p id="aH9">不能恼我悉归依　　以有福德智慧力</p>
  <p id="aHA">若能勇猛作精进　　求圣智者得不难</p>
  <p id="aHB">既得即尽诸苦边　　一切众罪皆除灭</p>
  <p id="aHC">尔时如来初成佛已。<a id="a-HD"></a>最先说此口业之偈。</p>
 </body>
</html>