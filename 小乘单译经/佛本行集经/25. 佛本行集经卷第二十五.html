<!doctype html>
<html id="z3IBUTPcL" data-ver="954">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十五</h1>
  <h2 id="a2">精进苦行品第二十九之二</h2>
  <p id="a3">尔时净饭大王盛春时至。<a id="a-4"></a>游戏观看。<a id="a-5"></a>见诸园林。<a id="a-6"></a>新出枝叶。<a id="a-7"></a>种种杂卉。<a id="a-8"></a>众花开敷。<a id="a-9"></a>清净庄严。<a id="a-A"></a>遍满其内。<a id="a-B"></a>水中鹅雁。<a id="a-C"></a>鸿鹄鸳鸯。<a id="a-D"></a>充溢诸池。<a id="a-E"></a>树上复有鹦鹆鹦鹉。<a id="a-F"></a>及拘翅罗。<a id="a-G"></a>或诸孔雀。<a id="a-H"></a>迦罗频伽命命鸟等。<a id="a-I"></a>自相娱乐。<a id="a-J"></a>或复命唤作微妙声。<a id="a-K"></a>时净饭王闻是声已。<a id="a-L"></a>长歔叹息。<a id="a-M"></a>扪泪而言。<a id="a-N"></a>呜呼我儿悉达太子。<a id="a-O"></a>忽然舍我。<a id="a-P"></a>奄经六年。<a id="a-Q"></a>既其出家。<a id="a-R"></a>令我不见。<a id="a-S"></a>咄哉我今独用此活。<a id="a-T"></a>知复何为。<a id="a-U"></a>我今不见子悉达故。<a id="a-V"></a>在于此处。<a id="a-W"></a>诸婇女中。<a id="a-X"></a>左右围绕。<a id="a-Y"></a>虽复昼夜作诸音声箜篌琵琶瑟鼓吹种种音乐。<a id="a-Z"></a>我今受此上妙五欲。<a id="a-a"></a>我子云何独自在彼山林旷野无人众内。<a id="a-b"></a>为于种种野兽围绕。<a id="a-c"></a>虎狼师子及白象等一切诸兽。<a id="a-d"></a>或复诸兽各以爪牙。<a id="a-e"></a>自相残害。<a id="a-f"></a>咬啖而食。<a id="a-g"></a>汝在彼处。<a id="a-h"></a>谁复得知。<a id="a-i"></a>或死或生。<a id="a-j"></a>寂无消息。<a id="a-k"></a>其净饭王心地如是。<a id="a-l"></a>忆念愁忧。<a id="a-m"></a>苦恼不乐。</p>
  <p id="an">尔时菩萨。<a id="a-o"></a>在彼优娄频螺聚落。<a id="a-p"></a>行苦行时。<a id="a-q"></a>羸瘦困弊。<a id="a-r"></a>欲起行动。<a id="a-s"></a>力不胜身。<a id="a-t"></a>立便倒地。<a id="a-u"></a>尔时彼处地居诸天。<a id="a-v"></a>见此事已谓言。<a id="a-w"></a>菩萨身命将终。<a id="a-x"></a>心内忧愁。<a id="a-y"></a>传相告语。<a id="a-z"></a>悉达太子。<a id="a-10"></a>今忽命终。<a id="a-11"></a>时彼地居诸天众中。<a id="a-12"></a>有一天子。<a id="a-13"></a>速疾往诣净饭王所。<a id="a-14"></a>既到彼已。<a id="a-15"></a>白净饭王。<a id="a-16"></a>作如是言。<a id="a-17"></a>大王当知。<a id="a-18"></a>大王太子。<a id="a-19"></a>悉达仁者。<a id="a-1A"></a>舍四天下并及七宝。<a id="a-1B"></a>出家人山。<a id="a-1C"></a>苦行之时。<a id="a-1D"></a>今已命终。<a id="a-1E"></a>其天众中。<a id="a-1F"></a>复更别有一地居天。<a id="a-1G"></a>速往王所。<a id="a-1H"></a>而白王言。<a id="a-1I"></a>大王当知。<a id="a-1J"></a>王子悉达虽未命终。<a id="a-1K"></a>但其余命不过七日。</p>
  <p id="a1L">尔时净饭大王。<a id="a-1M"></a>既闻诸天如此语已。<a id="a-1N"></a>为念子故。<a id="a-1O"></a>忧愁苦恼。<a id="a-1P"></a>逼切于心。<a id="a-1Q"></a>而大唱言。<a id="a-1R"></a>呜呼我子。<a id="a-1S"></a>何故独于空林而死。<a id="a-1T"></a>虽得人身不受五欲。<a id="a-1U"></a>复不证于无上法味。<a id="a-1V"></a>作是语已。<a id="a-1W"></a>身心迷乱闷绝躃地。<a id="a-1X"></a>时净饭王。<a id="a-1Y"></a>诸释种族。<a id="a-1Z"></a>悉闻此声。<a id="a-1a"></a>闻已悉各奔集。<a id="a-1b"></a>往诣净饭王宫。<a id="a-1c"></a>到已安慰净饭王心。<a id="a-1d"></a>作如是言。<a id="a-1e"></a>大王莫作如是苦恼。<a id="a-1f"></a>又复大王。<a id="a-1g"></a>现今身体。<a id="a-1h"></a>极甚羸瘦。<a id="a-1i"></a>莫因此事而取命终。<a id="a-1j"></a>净饭王言。<a id="a-1k"></a>今日此处迦毗罗城。<a id="a-1l"></a>是我亲族眷属品类。<a id="a-1m"></a>凡有几数。<a id="a-1n"></a>居住此城。</p>
  <p id="a1o">尔时彼等一切释种。<a id="a-1p"></a>即白王言。<a id="a-1q"></a>大王当知。<a id="a-1r"></a>今释总数。<a id="a-1s"></a>一切凡有九万九千。<a id="a-1t"></a>时净饭王。<a id="a-1u"></a>复作是言。<a id="a-1v"></a>汝等眷属。<a id="a-1w"></a>若欲令我命全活者。<a id="a-1x"></a>速疾示我悉达太子所居停处。<a id="a-1y"></a>是时一切诸释种等。<a id="a-1z"></a>咸共报言。<a id="a-20"></a>大王当知。<a id="a-21"></a>大王乃可捉此大地及诸山林铁围山等大海须弥。<a id="a-22"></a>以一手擎。<a id="a-23"></a>掷于他方。<a id="a-24"></a>斯有是理。<a id="a-25"></a>欲令悉达烦恼未尽。<a id="a-26"></a>若当一切天上世间人物聚集。<a id="a-27"></a>欲将太子来向家者。<a id="a-28"></a>终无是处。<a id="a-29"></a>尔时释氏国师之子。<a id="a-2A"></a>名优陀夷。<a id="a-2B"></a>白净饭王。<a id="a-2C"></a>作如是言。<a id="a-2D"></a>大王当知。<a id="a-2E"></a>我今能往悉达太子出家之处。<a id="a-2F"></a>慰喻其意。<a id="a-2G"></a>将回向宫。<a id="a-2H"></a>其净饭王。<a id="a-2I"></a>闻是语已。<a id="a-2J"></a>即便报彼国师子言。<a id="a-2K"></a>善优陀夷。<a id="a-2L"></a>汝能诣向太子边者。<a id="a-2M"></a>或复太子取于汝语。<a id="a-2N"></a>归来向家。<a id="a-2O"></a>汝共一处。<a id="a-2P"></a>速疾还来。<a id="a-2Q"></a>若其太子不肯来时。<a id="a-2R"></a>汝永一形。<a id="a-2S"></a>莫见我面。<a id="a-2T"></a>所以者何。<a id="a-2U"></a>汝发此言。<a id="a-2V"></a>虽解我意。<a id="a-2W"></a>若子不来。<a id="a-2X"></a>我见汝面。<a id="a-2Y"></a>以承望故。<a id="a-2Z"></a>更倍增长我之忧愁。</p>
  <p id="a2a">尔时国师子优陀夷。<a id="a-2b"></a>严驾即从迦毗罗出。<a id="a-2c"></a>径往向彼优娄频螺聚落之所尼连河边。<a id="a-2d"></a>既到彼已。<a id="a-2e"></a>其优陀夷。<a id="a-2f"></a>初先遥见憍陈如等五人在彼。<a id="a-2g"></a>见已即问憍陈如言。<a id="a-2h"></a>仁憍陈如。<a id="a-2i"></a>悉达太子今在何处。<a id="a-2j"></a>时憍陈如。<a id="a-2k"></a>即便报彼优陀夷言。<a id="a-2l"></a>悉达太子今已入林。<a id="a-2m"></a>修行苦行。<a id="a-2n"></a>时优陀夷。<a id="a-2o"></a>复重问言。<a id="a-2p"></a>其亲侍者名字是谁。<a id="a-2q"></a>时憍陈如即报之言。<a id="a-2r"></a>汝优陀夷。<a id="a-2s"></a>若欲知者。<a id="a-2t"></a>其人名为阿奢踰时(隋言调马)</p>
  <p id="a2u">时优陀夷。<a id="a-2v"></a>即便进语阿奢踰时。<a id="a-2w"></a>作如是言。<a id="a-2x"></a>阿奢踰时。<a id="a-2y"></a>汝今往诣于太子所。<a id="a-2z"></a>如我所语。<a id="a-30"></a>为我通道。<a id="a-31"></a>仁父有使来到于此。<a id="a-32"></a>欲得相见。<a id="a-33"></a>时调马报优陀夷言。<a id="a-34"></a>我实不敢向太子边通达此语。<a id="a-35"></a>所以者何。<a id="a-36"></a>太子苦行已过六年。<a id="a-37"></a>自出家来。<a id="a-38"></a>不曾将面向于生地。<a id="a-39"></a>对迦毗罗城邑而坐。<a id="a-3A"></a>何以故。<a id="a-3B"></a>厌生患故。<a id="a-3C"></a>汝优陀夷。<a id="a-3D"></a>自可入林面见太子。<a id="a-3E"></a>对论父王所使言语。</p>
  <p id="a3F">时优陀夷。<a id="a-3G"></a>自入林中见于菩萨卧于地上。<a id="a-3H"></a>从头至足皆被尘坌。<a id="a-3I"></a>无有威光与地同色。<a id="a-3J"></a>身体瘦削。<a id="a-3K"></a>无复肌肤。<a id="a-3L"></a>唯有骨皮裹身而已。<a id="a-3M"></a>眼深却陷。<a id="a-3N"></a>如井底星。<a id="a-3O"></a>遍体屈折。<a id="a-3P"></a>节节离解。<a id="a-3Q"></a>其优陀夷。<a id="a-3R"></a>见于菩萨如是身形。<a id="a-3S"></a>即举两手。<a id="a-3T"></a>而大唱叫。<a id="a-3U"></a>称唤号哭。<a id="a-3V"></a>呜呼呜呼。<a id="a-3W"></a>我释种子。<a id="a-3X"></a>今日忽至如是厄难。<a id="a-3Y"></a>本时如是端正可喜如是妙色。<a id="a-3Z"></a>今成此身。<a id="a-3a"></a>与土无异。<a id="a-3b"></a>既复不得解脱安乐。<a id="a-3c"></a>徒劳损害如是妙身。</p>
  <p id="a3d">尔时菩萨。<a id="a-3e"></a>闻优陀夷号叫声已。<a id="a-3f"></a>即便问言。<a id="a-3g"></a>此为是谁。<a id="a-3h"></a>内心乃尔忧愁懊恼。<a id="a-3i"></a>如火所烧啼哭而语。<a id="a-3j"></a>时优婆夷。<a id="a-3k"></a>报菩萨言。<a id="a-3l"></a>大圣太子。<a id="a-3m"></a>我是太子本国国师之子。<a id="a-3n"></a>名为优陀夷者。<a id="a-3o"></a>即我身是太子之父。<a id="a-3p"></a>净饭大王。<a id="a-3q"></a>使我来此参迎太子。<a id="a-3r"></a>菩萨报言。<a id="a-3s"></a>汝优陀夷。<a id="a-3t"></a>我今不用此烦恼使。<a id="a-3u"></a>我唯欲得涅槃之使。<a id="a-3v"></a>不欲父王此生死使。</p>
  <p id="a3w">时优陀夷。<a id="a-3x"></a>复更咨请于菩萨言。<a id="a-3y"></a>大圣太子。<a id="a-3z"></a>仁今建立何等誓愿乃尔牢固。<a id="a-40"></a>菩萨即报优陀夷言。<a id="a-41"></a>唯愿我身在于此地破碎。<a id="a-42"></a>犹如乌麻白粉及以微尘。<a id="a-43"></a>若我不得自利利人。<a id="a-44"></a>其精进心。<a id="a-45"></a>终不放舍而生懈怠。<a id="a-46"></a>我今身心誓愿如是。<a id="a-47"></a>时优陀夷白菩萨言。<a id="a-48"></a>大圣太子。<a id="a-49"></a>我从太子父王之前。<a id="a-4A"></a>受是誓言。<a id="a-4B"></a>令我决定共于太子相随入城。<a id="a-4C"></a>今日太子。<a id="a-4D"></a>若有如是殷重誓愿。<a id="a-4E"></a>傥或未得自利利人。<a id="a-4F"></a>而取命尽。<a id="a-4G"></a>我当云何敢舍太子。<a id="a-4H"></a>违本誓愿。<a id="a-4I"></a>将面空入迦毗罗城。</p>
  <p id="a4J">尔时菩萨复更重语优陀夷言。<a id="a-4K"></a>汝优陀夷。<a id="a-4L"></a>我今在此苦行之处。<a id="a-4M"></a>傥我未得成就自利。<a id="a-4N"></a>于其中道。<a id="a-4O"></a>而命终者。<a id="a-4P"></a>汝优陀夷。<a id="a-4Q"></a>取我尸灵。<a id="a-4R"></a>从本出门。<a id="a-4S"></a>扶舁将入迦毗罗城。<a id="a-4T"></a>汝复为我。<a id="a-4U"></a>语彼一切迦毗罗城内外人民。<a id="a-4V"></a>作如是言。<a id="a-4W"></a>此即是彼精进之人。<a id="a-4X"></a>无异语者。<a id="a-4Y"></a>立于誓愿。<a id="a-4Z"></a>正意正心。<a id="a-4a"></a>骸骨之体。<a id="a-4b"></a>汝优陀夷。<a id="a-4c"></a>更复为我答我父王所问讯语。<a id="a-4d"></a>汝咨我父。<a id="a-4e"></a>作如是言。<a id="a-4f"></a>大王当知。<a id="a-4g"></a>王子已发勤精进故。<a id="a-4h"></a>今已舍命。<a id="a-4i"></a>非因懈怠。<a id="a-4j"></a>如实语者。<a id="a-4k"></a>今既舍命。<a id="a-4l"></a>非是虚诳。<a id="a-4m"></a>汝优陀夷。<a id="a-4n"></a>我今虽然。<a id="a-4o"></a>但我在此林中。<a id="a-4p"></a>夜梦如是。<a id="a-4q"></a>无量诸天。<a id="a-4r"></a>隐身来于我边。<a id="a-4s"></a>顶礼我足。<a id="a-4t"></a>而白我言。<a id="a-4u"></a>悉达太子汝今应当生大欢喜。<a id="a-4v"></a>从今已去。<a id="a-4w"></a>至七日内。<a id="a-4x"></a>汝必克成最大利益。<a id="a-4y"></a>汝优陀夷。<a id="a-4z"></a>我得此梦。<a id="a-50"></a>终不空也。<a id="a-51"></a>汝优陀夷。<a id="a-52"></a>今可还家。<a id="a-53"></a>我不用汝与我作友。</p>
  <p id="a54">尔时优陀夷。<a id="a-55"></a>既闻菩萨如是誓已。<a id="a-56"></a>于菩萨所。<a id="a-57"></a>无复望心。<a id="a-58"></a>即从菩萨坐处林中。<a id="a-59"></a>独自而出。<a id="a-5A"></a>出已还至迦毗罗城。<a id="a-5B"></a>见净饭王。<a id="a-5C"></a>到已即白净饭王言。<a id="a-5D"></a>大王当知。<a id="a-5E"></a>王子悉达。<a id="a-5F"></a>平安勇猛。<a id="a-5G"></a>存活不死。<a id="a-5H"></a>净饭王言。<a id="a-5I"></a>若我太子。<a id="a-5J"></a>安隐不死。<a id="a-5K"></a>我更何愁。<a id="a-5L"></a>闻此语已。<a id="a-5M"></a>心大欢喜。</p>
  <p id="a5N">尔时欲界魔王波旬。<a id="a-5O"></a>欲为菩萨生扰乱故。<a id="a-5P"></a>于彼六年苦行之内。<a id="a-5Q"></a>恒常密近菩萨左右。<a id="a-5R"></a>伺求其便。<a id="a-5S"></a>微毫过失而不能得。<a id="a-5T"></a>即说偈言。</p>
  <p id="a5U">阿兰若处既精好　　树木丛林甚可观</p>
  <p id="a5V">优娄频螺聚落东　　尼连禅河岸邻侧</p>
  <p id="a5W">彼处选择得地已　　誓愿牢固结加趺</p>
  <p id="a5X">发大精进勇猛心　　我今决定得解脱</p>
  <p id="a5Y">魔王波旬来诣彼　　诈以美语而白言</p>
  <p id="a5Z">唯愿仁者寿命长　　命长乃能得行法</p>
  <p id="a5a">命长方得于自利　　自利已后无悔心</p>
  <p id="a5b">仁今身体甚尪羸　　定取命尽当不久</p>
  <p id="a5c">真实仁今千分死　　福德悕或一分存</p>
  <p id="a5d">但多布施承事天　　于诸火神修祭祀</p>
  <p id="a5e">如此或得大功德　　用学禅定作何为</p>
  <p id="a5f">求胜出家道甚难　　调伏自心亦不易</p>
  <p id="a5g">魔王如是向菩萨　　种种诸语而称扬</p>
  <p id="a5h">菩萨时以微妙言　　音声巧密报于彼</p>
  <p id="a5i">波旬不善汝放逸　　求自利故行世间</p>
  <p id="a5j">汝之于此福德心　　终无微尘等求觅</p>
  <p id="a5k">若欲求于福德者　　岂可发吐如是言</p>
  <p id="a5l">我观死苦犹若生　　实无一念怖于尽</p>
  <p id="a5m">若诸众生皆灭没　　我心终不暂时回</p>
  <p id="a5n">今架欲海建大桥　　精勤勇猛修梵行</p>
  <p id="a5o">所以风灾起天下　　尚能干竭一切流</p>
  <p id="a5p">况此身内津血间　　其汁宁得不枯涸</p>
  <p id="a5q">脂髓润泽于先竭　　然后皮肉方乃干</p>
  <p id="a5r">肉消皮立气力微　　心意乃可得寂定</p>
  <p id="a5s">增长一切精进者　　唯有入于三昧门</p>
  <p id="a5t">我今欲行是行时　　望得至彼胜觉处</p>
  <p id="a5u">所以不惜此身命　　汝须知我内净心</p>
  <p id="a5v">我心今有此至诚　　智慧庄严甚牢固</p>
  <p id="a5w">世间未见有人辈　　堪能断我此精进</p>
  <p id="a5x">我宁为死夺命休　　不用长年在家活</p>
  <p id="a5y">丈夫宁当斗战死　　终不命在为他降</p>
  <p id="a5z">健儿既能降伏他　　降已更复何所畏</p>
  <p id="a60">唯健能破诸怨敌　　我当不久降汝魔</p>
  <p id="a61">汝军第一是欲贪　　第二名为不欢喜</p>
  <p id="a62">第三饥渴寒热等　　爱着是名第四军</p>
  <p id="a63">策五即彼睡及眠　　惊怖恐畏是第六</p>
  <p id="a64">第七是于狐疑惑　　嗔恚忿怒第八军</p>
  <p id="a65">竞利及争名第九　　愚痴无知是第十</p>
  <p id="a66">自誉矜高第十一　　十二恒常毁他人</p>
  <p id="a67">波旬汝等眷属然　　军马悉皆行黑暗</p>
  <p id="a68">其有堕此恶行者　　是彼沙门婆罗门</p>
  <p id="a69">汝军恒常行世间　　迷惑一切天人类</p>
  <p id="a6A">我今见汝彼军马　　以妙智慧严胜兵</p>
  <p id="a6B">悉能降伏使无余　　尽破于汝大军众</p>
  <p id="a6C">犹如水破坏瓶器　　消散汝军亦复然</p>
  <p id="a6D">我心正念安如山　　智慧方便皆成就</p>
  <p id="a6E">无放逸心而行行　　汝何能得我瑕疵</p>
  <p id="a6F">尔时菩萨。<a id="a-6G"></a>复作如是思惟念言。<a id="a-6H"></a>若有沙门及婆罗门。<a id="a-6I"></a>过去世时。<a id="a-6J"></a>求自利故。<a id="a-6K"></a>受于大苦。<a id="a-6L"></a>或心不喜。<a id="a-6M"></a>或复身心悉皆不喜。<a id="a-6N"></a>如是所受。<a id="a-6O"></a>彼诸沙门及婆罗门。<a id="a-6P"></a>不过此苦。<a id="a-6Q"></a>如我今求自利益故。<a id="a-6R"></a>今受于此身意及心不喜等苦。<a id="a-6S"></a>若复来世有诸沙门及婆罗门。<a id="a-6T"></a>为自利故。<a id="a-6U"></a>所受身心一切苦时。<a id="a-6V"></a>不过于此。<a id="a-6W"></a>如我今求自利益故身心受苦。<a id="a-6X"></a>唯未证得上人之法。<a id="a-6Y"></a>未得知见。<a id="a-6Z"></a>未证增益。<a id="a-6a"></a>更复何道而取菩提。<a id="a-6b"></a>菩萨更复如是思惟。<a id="a-6c"></a>我念昔在父王宫内。<a id="a-6d"></a>观作田时。<a id="a-6e"></a>值一凉冷阎浮树荫。<a id="a-6f"></a>我见彼已。<a id="a-6g"></a>坐彼荫下。<a id="a-6h"></a>舍离一切诸欲染心。<a id="a-6i"></a>厌薄一切不善之法。<a id="a-6j"></a>起分别心。<a id="a-6k"></a>乐于寂定而生喜乐。<a id="a-6l"></a>证得初禅。<a id="a-6m"></a>我今可还念彼禅定。<a id="a-6n"></a>此路应向菩提之道。<a id="a-6o"></a>菩萨如是思惟念已。<a id="a-6p"></a>如法正观一心。<a id="a-6q"></a>而入彼之寂定。<a id="a-6r"></a>望因此道至于菩提。<a id="a-6s"></a>即说偈言。</p>
  <p id="a6t">此法既非是离欲　　亦复非正趣菩提</p>
  <p id="a6u">又非解脱之胜因　　但是身心之苦本</p>
  <p id="a6v">若我于今欲修学　　应当如昔观作田</p>
  <p id="a6w">坐彼阎浮树下荫　　离染获证四禅定</p>
  <p id="a6x">尔时菩萨。<a id="a-6y"></a>复作如是思惟念言。<a id="a-6z"></a>彼之乐者。<a id="a-70"></a>唯远诸欲及不善法。<a id="a-71"></a>我今岂可不知彼乐。<a id="a-72"></a>我今乃可证彼乐故。<a id="a-73"></a>为欲成就一切知见。<a id="a-74"></a>菩萨更复如是思惟。<a id="a-75"></a>我欲成就知见乐者。<a id="a-76"></a>应得生乐。<a id="a-77"></a>但我羸瘦无有气力。<a id="a-78"></a>岂可以身瘦无力故。<a id="a-79"></a>能得彼乐。<a id="a-7A"></a>我今可为身求力故。<a id="a-7B"></a>而食粗食。<a id="a-7C"></a>或复煮豆。<a id="a-7D"></a>或[麩-夫+并]或麨。<a id="a-7E"></a>或油或酥而涂此身。<a id="a-7F"></a>然后求于暖水澡浴。</p>
  <p id="a7G">尔时菩萨。<a id="a-7H"></a>语彼侍者婆罗门言。<a id="a-7I"></a>提婆仁者。<a id="a-7J"></a>我从今更不用如前饮食活命。<a id="a-7K"></a>我意欲求胜于此食。<a id="a-7L"></a>食以活命。<a id="a-7M"></a>或饮食麨[麩-夫+并]煮豆等。<a id="a-7N"></a>或酥油脂欲涂此身。<a id="a-7O"></a>及暖水浴。<a id="a-7P"></a>汝能为我办此事不。<a id="a-7Q"></a>是时提婆白菩萨言。<a id="a-7R"></a>我今无有如是诸事。<a id="a-7S"></a>又我家贫。<a id="a-7T"></a>不能堪办此等诸物。<a id="a-7U"></a>兼复我今若即与仁。<a id="a-7V"></a>亦未卒得。<a id="a-7W"></a>仁但立誓。<a id="a-7X"></a>我当为仁方便求觅。<a id="a-7Y"></a>菩萨问言。<a id="a-7Z"></a>汝今令我作于何誓。<a id="a-7a"></a>是时提婆白菩萨言。<a id="a-7b"></a>若仁苦行讫了之时。<a id="a-7c"></a>得心愿满。<a id="a-7d"></a>仁于彼时。<a id="a-7e"></a>仁分法分。<a id="a-7f"></a>复至我家。<a id="a-7g"></a>当受我食。<a id="a-7h"></a>菩萨报言。<a id="a-7i"></a>如汝所愿。</p>
  <p id="a7j">尔时提婆婆罗门。<a id="a-7k"></a>闻菩萨如是印可其已。<a id="a-7l"></a>即便奉辞菩萨而去。<a id="a-7m"></a>还诣向彼斯那耶那婆罗门家。<a id="a-7n"></a>到已语彼婆罗门言。<a id="a-7o"></a>仁者庶几复乐法行。<a id="a-7p"></a>今此聚落相去不远。<a id="a-7q"></a>有一沙门行大苦行。<a id="a-7r"></a>彼不食来。<a id="a-7s"></a>年月淹久。<a id="a-7t"></a>今欲求食。<a id="a-7u"></a>或饭麨[麩-夫+并]酥脂蜜等。<a id="a-7v"></a>或复煮豆及涂身油。<a id="a-7w"></a>并须澡浴。<a id="a-7x"></a>仁者今可与彼办之。</p>
  <p id="a7y">尔时军将斯那耶那婆罗门家。<a id="a-7z"></a>有于二女。<a id="a-80"></a>一名难陀(隋言喜)。<a id="a-81"></a>二名婆罗(隋言力)。<a id="a-82"></a>然彼二女。<a id="a-83"></a>极大端正。<a id="a-84"></a>可喜无比。<a id="a-85"></a>世间少双。<a id="a-86"></a>彼之二女。<a id="a-87"></a>往昔曾闻。<a id="a-88"></a>去此北方雪山之下。<a id="a-89"></a>有一释种聚落处所。<a id="a-8A"></a>名曰迦毗罗婆苏都。<a id="a-8B"></a>彼城之内。<a id="a-8C"></a>有一释王。<a id="a-8D"></a>名为净饭。<a id="a-8E"></a>彼王第一最大夫人。<a id="a-8F"></a>名为摩耶。<a id="a-8G"></a>而彼夫人。<a id="a-8H"></a>生一太子。<a id="a-8I"></a>极甚端正。<a id="a-8J"></a>可喜绝殊。<a id="a-8K"></a>容貌非常。<a id="a-8L"></a>身黄金色。<a id="a-8M"></a>头顶上圆。<a id="a-8N"></a>犹如伞盖。<a id="a-8O"></a>鼻如鹦鹉。<a id="a-8P"></a>臂长至膝。<a id="a-8Q"></a>一切身体。<a id="a-8R"></a>悉皆正等。<a id="a-8S"></a>诸根充备。<a id="a-8T"></a>犹如金象。<a id="a-8U"></a>具足三十二大人相。<a id="a-8V"></a>庄严其身。<a id="a-8W"></a>周匝而满八十种好。<a id="a-8X"></a>时彼太子。<a id="a-8Y"></a>既诞生已。<a id="a-8Z"></a>将向相师婆罗门所占者。<a id="a-8a"></a>其记云。<a id="a-8b"></a>此太子若在家者。<a id="a-8c"></a>必当得作转轮圣王治四天下作大地主。<a id="a-8d"></a>是时具得七宝。<a id="a-8e"></a>正法治化世间。<a id="a-8f"></a>若舍出家。<a id="a-8g"></a>必成多陀阿伽度阿罗呵三藐三佛陀。<a id="a-8h"></a>名称远闻。<a id="a-8i"></a>彼二女闻如此语已。<a id="a-8j"></a>早曾咨父。<a id="a-8k"></a>作如是言。<a id="a-8l"></a>今者既闻。<a id="a-8m"></a>如是释种。<a id="a-8n"></a>其子端正。<a id="a-8o"></a>可喜无双。<a id="a-8p"></a>彼太子可作我夫主。</p>
  <p id="a8q">尔时军将斯那耶那。<a id="a-8r"></a>从彼提婆婆罗门边。<a id="a-8s"></a>传闻菩萨此消息已。<a id="a-8t"></a>语二女言汝姊妹等。<a id="a-8u"></a>心愿应成。<a id="a-8v"></a>所以者何。<a id="a-8w"></a>汝等今速。<a id="a-8x"></a>往诣于彼最大沙门苦行之处。<a id="a-8y"></a>何以故。<a id="a-8z"></a>汝至彼已。<a id="a-90"></a>请彼沙门布施及食尊重供养。<a id="a-91"></a>奉油并酥以用涂身。<a id="a-92"></a>然后别供暖水澡浴。<a id="a-93"></a>如是因缘。<a id="a-94"></a>后应得成汝等心愿。</p>
  <p id="a95">尔时军将二女。<a id="a-96"></a>闻父如是敕已。<a id="a-97"></a>将于家常所有之食及油酥等。<a id="a-98"></a>至于菩萨苦行之处。<a id="a-99"></a>到已顶礼于菩萨足。<a id="a-9A"></a>将所赍食。<a id="a-9B"></a>奉上菩萨。<a id="a-9C"></a>作如是言。<a id="a-9D"></a>大善尊者。<a id="a-9E"></a>愿食于我此所奉食。</p>
  <p id="a9F">尔时菩萨。<a id="a-9G"></a>从彼二女。<a id="a-9H"></a>受于食已。<a id="a-9I"></a>随意而食。<a id="a-9J"></a>取酥及油。<a id="a-9K"></a>涂摩其身。<a id="a-9L"></a>然后暖水以用澡浴。<a id="a-9M"></a>是时菩萨。<a id="a-9N"></a>以彼油酥。<a id="a-9O"></a>用涂摩身。<a id="a-9P"></a>各随毛孔。<a id="a-9Q"></a>悉入其体。<a id="a-9R"></a>譬如土聚。<a id="a-9S"></a>或复疏沙泻酥及油。<a id="a-9T"></a>悉皆浸入。<a id="a-9U"></a>并不复现。<a id="a-9V"></a>如是如是。<a id="a-9W"></a>菩萨身体。<a id="a-9X"></a>所涂酥油。<a id="a-9Y"></a>皆悉入尽。<a id="a-9Z"></a>并不复现。<a id="a-9a"></a>菩萨是时犹未得复本形身相。</p>
  <p id="a9b">尔时菩萨。<a id="a-9c"></a>饭食已讫。<a id="a-9d"></a>告彼二女。<a id="a-9e"></a>作如是言。<a id="a-9f"></a>汝姊妹等。<a id="a-9g"></a>藉此功德。<a id="a-9h"></a>欲求何愿。<a id="a-9i"></a>时彼二女白菩萨言。<a id="a-9j"></a>大善尊者。<a id="a-9k"></a>我等昔闻有一释种。<a id="a-9l"></a>生一太子。<a id="a-9m"></a>可喜端正。<a id="a-9n"></a>世所无双。<a id="a-9o"></a>我愿彼人作于我夫。<a id="a-9p"></a>菩萨报言。<a id="a-9q"></a>汝姊妹等。<a id="a-9r"></a>我即是彼释种太子。<a id="a-9s"></a>我从今去。<a id="a-9t"></a>愿不更受五欲之乐。<a id="a-9u"></a>我于当来。<a id="a-9v"></a>欲成就阿耨多罗三藐三菩提。<a id="a-9w"></a>愿欲转于无上法轮。</p>
  <p id="a9x">是时彼女姊妹二人。<a id="a-9y"></a>闻此语已。<a id="a-9z"></a>白菩萨言。<a id="a-A0"></a>大圣仁者。<a id="a-A1"></a>此事若然。<a id="a-A2"></a>仁者必定得成于彼阿耨多罗三藐三菩提。<a id="a-A3"></a>成已当至我等之家。<a id="a-A4"></a>愿见我等。<a id="a-A5"></a>我等当为尊者作于声闻弟子。</p>
  <p id="aA6">菩萨复报彼二女言。<a id="a-A7"></a>如是如是。<a id="a-A8"></a>如汝姊妹二人所愿。<a id="a-A9"></a>从此已去。<a id="a-AA"></a>彼之二女。<a id="a-AB"></a>日别送食。<a id="a-AC"></a>以与菩萨。<a id="a-AD"></a>并将酥油。<a id="a-AE"></a>先以涂摩菩萨之身。<a id="a-AF"></a>然后别将暖水。<a id="a-AG"></a>洗浴菩萨身体。<a id="a-AH"></a>乃至渐渐。<a id="a-AI"></a>令菩萨复本身饰相。</p>
  <p id="aAJ">尔时菩萨告彼二女。<a id="a-AK"></a>作如是言。<a id="a-AL"></a>汝姊妹等。<a id="a-AM"></a>从今已去。<a id="a-AN"></a>莫作别意。<a id="a-AO"></a>将息身法。<a id="a-AP"></a>但送我食。<a id="a-AQ"></a>何以故。<a id="a-AR"></a>我从今后。<a id="a-AS"></a>我若当共女人身根两相触者。<a id="a-AT"></a>无有是处。<a id="a-AU"></a>我意不乐。<a id="a-AV"></a>我意不然。</p>
  <p id="aAW">是时有一牧羊之子。<a id="a-AX"></a>见于菩萨。<a id="a-AY"></a>以苦行故。<a id="a-AZ"></a>身大瘦损。<a id="a-Aa"></a>彼羊子。<a id="a-Ab"></a>见菩萨如是大精勤苦。<a id="a-Ac"></a>向于菩萨心生欢喜。<a id="a-Ad"></a>即便长跪白菩萨言。<a id="a-Ae"></a>大圣尊者。<a id="a-Af"></a>我今意欲承事尊者供养尊重。<a id="a-Ag"></a>未审尊者纳受已不。<a id="a-Ah"></a>菩萨报言。<a id="a-Ai"></a>若知时者。<a id="a-Aj"></a>汝欲所作。<a id="a-Ak"></a>如是早办。<a id="a-Al"></a>时彼羊子。<a id="a-Am"></a>即为菩萨。<a id="a-An"></a>涂摩身体。<a id="a-Ao"></a>将羊乳汁。<a id="a-Ap"></a>奉上菩萨。<a id="a-Aq"></a>以用为食。<a id="a-Ar"></a>又为菩萨。<a id="a-As"></a>折尼拘陀大树之枝。<a id="a-At"></a>插于地上。<a id="a-Au"></a>作于荫凉。<a id="a-Av"></a>时彼所折尼拘陀枝。<a id="a-Aw"></a>因以菩萨威神力故。<a id="a-Ax"></a>即从地生。<a id="a-Ay"></a>更着枝柯叶花子等。<a id="a-Az"></a>皆悉具足。<a id="a-B0"></a>时人见之。<a id="a-B1"></a>唤彼树为羊子所种尼拘陀树。</p>
  <p id="aB2">尔时菩萨。<a id="a-B3"></a>食粗食时。<a id="a-B4"></a>彼五仙人。<a id="a-B5"></a>共相谓言。<a id="a-B6"></a>悉达太子。<a id="a-B7"></a>今已失禅。<a id="a-B8"></a>复其本性。<a id="a-B9"></a>何况不失于持戒也。<a id="a-BA"></a>此今成是懈怠之人。<a id="a-BB"></a>不得寂定。<a id="a-BC"></a>心生愦乱。<a id="a-BD"></a>彼等如是平量讫已。<a id="a-BE"></a>于菩萨边。<a id="a-BF"></a>生疲倦心诽谤之心。<a id="a-BG"></a>舍离菩萨。<a id="a-BH"></a>而别他行。<a id="a-BI"></a>渐至向于波罗奈国。<a id="a-BJ"></a>入鹿野园。<a id="a-BK"></a>而修禅定。<a id="a-BL"></a>而有偈说。</p>
  <p id="aBM">彼等苦行五仙人　　见于菩萨啖粗食</p>
  <p id="aBN">谓言无有禅定行　　放逸自养五大身</p>
  <p data-pb></p>
  <h2 id="aBO">向菩提树品第三十之一</h2>
  <p id="aBP">尔时菩萨。<a id="a-BQ"></a>欲求于彼粗食之时。<a id="a-BR"></a>止欲令身少得气力。<a id="a-BS"></a>当于是时。<a id="a-BT"></a>而彼善生村主之女。<a id="a-BU"></a>从初始见菩萨已来。<a id="a-BV"></a>起于彼日。<a id="a-BW"></a>为菩萨作布施熟食并及器皿。<a id="a-BX"></a>若布施他。<a id="a-BY"></a>或复于前。<a id="a-BZ"></a>未至日中。<a id="a-Ba"></a>若见沙门若婆罗门乞食来者。<a id="a-Bb"></a>所乞熟食并及食器。<a id="a-Bc"></a>而悉布施。<a id="a-Bd"></a>复心口念如是之愿。<a id="a-Be"></a>藉此施食。<a id="a-Bf"></a>所有功德。<a id="a-Bg"></a>回施于彼释种大子所苦行者。<a id="a-Bh"></a>愿令成就早得诸通。<a id="a-Bi"></a>愿速成就菩提妙果。<a id="a-Bj"></a>愿令苦行如心所愿。<a id="a-Bk"></a>悉具足满。<a id="a-Bl"></a>如是布施行食并器经过六年。</p>
  <p id="aBm">尔时菩萨六年既满。<a id="a-Bn"></a>至春二月十六日时。<a id="a-Bo"></a>内心自作如是思惟。<a id="a-Bp"></a>我今不应将如是食。<a id="a-Bq"></a>食已而证阿耨多罗三藐三菩提。<a id="a-Br"></a>我今更从阿谁边。<a id="a-Bs"></a>求美好之食。<a id="a-Bt"></a>谁能与我。<a id="a-Bu"></a>如彼美食令我食已。<a id="a-Bv"></a>即便证取阿耨多罗三藐三菩提。<a id="a-Bw"></a>时菩萨心作于如是思惟之时。<a id="a-Bx"></a>有一天子。<a id="a-By"></a>知菩萨心如是思惟。<a id="a-Bz"></a>速往诣于善生村主二女之边。<a id="a-C0"></a>至彼处已。<a id="a-C1"></a>即告之言。<a id="a-C2"></a>汝善生女。<a id="a-C3"></a>汝若知时。<a id="a-C4"></a>菩萨今欲求好美食。<a id="a-C5"></a>菩萨今须最上美食。<a id="a-C6"></a>食美食已。<a id="a-C7"></a>然后欲证阿耨多罗三藐三菩提。<a id="a-C8"></a>汝等今可为彼备办足十六分妙好乳糜。</p>
  <p id="aC9">是时善生村主二女。<a id="a-CA"></a>闻于彼天如是告已。<a id="a-CB"></a>欢喜踊跃。<a id="a-CC"></a>遍满其体不能自胜。<a id="a-CD"></a>速疾集聚一千牸牛。<a id="a-CE"></a>而[(殼-一)/牛]乳取转。<a id="a-CF"></a>更将饮五百牸牛。<a id="a-CG"></a>更别日[(殼-一)/牛]此五百牛转持乳。<a id="a-CH"></a>将饮于二百五十牸牛。<a id="a-CI"></a>后日[(殼-一)/牛]此二百五十牸牛之乳。<a id="a-CJ"></a>还更饮百二十五牛。<a id="a-CK"></a>后日[(殼-一)/牛]此一百二十五牸牛乳。<a id="a-CL"></a>饮六十牛。<a id="a-CM"></a>后日[(殼-一)/牛]此六十牛乳。<a id="a-CN"></a>饮三十牛。<a id="a-CO"></a>后日[(殼-一)/牛]此三十牛乳。<a id="a-CP"></a>饮十五牛。<a id="a-CQ"></a>后日[(殼-一)/牛]此十五牛乳。<a id="a-CR"></a>着于一分净好粳米。<a id="a-CS"></a>为于菩萨。<a id="a-CT"></a>煮上乳糜。<a id="a-CU"></a>其彼二女。<a id="a-CV"></a>煮乳糜时。<a id="a-CW"></a>现种种相。<a id="a-CX"></a>或复出于满花瓶相。<a id="a-CY"></a>或现功德河水渊相。<a id="a-CZ"></a>或时现于万字之相。<a id="a-Ca"></a>或现功德千辐轮相。<a id="a-Cb"></a>或复现于斛领牛相。<a id="a-Cc"></a>或现象王龙王之相。<a id="a-Cd"></a>或现鱼相。<a id="a-Ce"></a>或时复现大丈夫相。<a id="a-Cf"></a>或复现于帝释形相。<a id="a-Cg"></a>或时有现梵王形相。<a id="a-Ch"></a>或复现出乳糜。<a id="a-Ci"></a>向上涌沸。<a id="a-Cj"></a>上至半多罗树。<a id="a-Ck"></a>须臾还下。<a id="a-Cl"></a>或现乳糜向上。<a id="a-Cm"></a>高至一多罗树讫已还下。<a id="a-Cn"></a>或现出高一丈夫状。<a id="a-Co"></a>还入彼器。<a id="a-Cp"></a>无有一渧。<a id="a-Cq"></a>离于彼器而落余处。<a id="a-Cr"></a>煮乳糜时。<a id="a-Cs"></a>别有一善解海算数占相师。<a id="a-Ct"></a>来至彼之处。<a id="a-Cu"></a>见其乳糜出现如是诸种相貌。<a id="a-Cv"></a>善占观已。<a id="a-Cw"></a>作如是语。<a id="a-Cx"></a>希有希有。<a id="a-Cy"></a>是谁得此乳糜而食。<a id="a-Cz"></a>彼人食已。<a id="a-D0"></a>不久而证甘露妙药。</p>
  <p id="aD1">尔时菩萨。<a id="a-D2"></a>至于二月二十三日。<a id="a-D3"></a>于晨朝时。<a id="a-D4"></a>齐整着衣。<a id="a-D5"></a>欲向优娄频蠡聚落而行乞食。<a id="a-D6"></a>渐渐至于难提迦村。<a id="a-D7"></a>至彼村已。<a id="a-D8"></a>在村主家大门之外默然而立。<a id="a-D9"></a>欲求食故。<a id="a-DA"></a>是时善生村主之女。<a id="a-DB"></a>见于菩萨在其门边默然求食。<a id="a-DC"></a>见已即便取一金钵。<a id="a-DD"></a>盛贮安置和蜜乳糜。<a id="a-DE"></a>满其钵中。<a id="a-DF"></a>自手执持。<a id="a-DG"></a>向菩萨前。<a id="a-DH"></a>到已即住白菩萨言。<a id="a-DI"></a>唯愿尊者。<a id="a-DJ"></a>受我此钵和蜜乳糜。<a id="a-DK"></a>怜愍我故。</p>
  <p id="aDL">尔时菩萨。<a id="a-DM"></a>见彼乳糜调和于蜜。<a id="a-DN"></a>内心如是思惟念言。<a id="a-DO"></a>我今得好封疮之药。<a id="a-DP"></a>是故我今应须强发精进之行。<a id="a-DQ"></a>欲证甘露及正法故。<a id="a-DR"></a>又我久来失此法体及是法行。<a id="a-DS"></a>今日应须生道路故。<a id="a-DT"></a>我今发是誓愿之相。<a id="a-DU"></a>我办是意。<a id="a-DV"></a>如我今日此所和蜜功德乳糜。<a id="a-DW"></a>依时奉持抟食之食。<a id="a-DX"></a>依法食已。<a id="a-DY"></a>我应须度死命鬼界。<a id="a-DZ"></a>伏彼死命鬼军之众。<a id="a-Da"></a>度于彼岸。</p>
  <p id="aDb">菩萨如是思惟念已。<a id="a-Dc"></a>受彼乳糜。<a id="a-Dd"></a>而问善生村主女言。<a id="a-De"></a>姊善仁者。<a id="a-Df"></a>我若食此乳糜讫后。<a id="a-Dg"></a>将此钵器。<a id="a-Dh"></a>付嘱与谁。<a id="a-Di"></a>善生女言。<a id="a-Dj"></a>付与仁者。<a id="a-Dk"></a>菩萨复言。<a id="a-Dl"></a>我如是器。<a id="a-Dm"></a>无有用处。<a id="a-Dn"></a>善生女言。<a id="a-Do"></a>仁者随意思念所作。<a id="a-Dp"></a>又我从来布施他食。<a id="a-Dq"></a>恒常备办并器布施。</p>
  <p id="aDr">尔时菩萨。<a id="a-Ds"></a>受彼食已。<a id="a-Dt"></a>从于优娄频蠡聚落正念而出。<a id="a-Du"></a>安庠渐至尼连河岸。<a id="a-Dv"></a>到已即便持所得食。<a id="a-Dw"></a>安置一边清净之地。<a id="a-Dx"></a>脱衣入彼河中。<a id="a-Dy"></a>澡浴除身热气。<a id="a-Dz"></a>菩萨澡浴身体之时。<a id="a-E0"></a>虚空诸天。<a id="a-E1"></a>以天种种微妙香末。<a id="a-E2"></a>和彼水雨。<a id="a-E3"></a>种种杂下。<a id="a-E4"></a>雨于水上。</p>
  <p id="aE5">尔时彼处尼连禅河。<a id="a-E6"></a>以诸末香种种众花弥满水上。<a id="a-E7"></a>合杂而流。<a id="a-E8"></a>是时菩萨。<a id="a-E9"></a>于彼水中。<a id="a-EA"></a>既澡浴已。<a id="a-EB"></a>取其袈裟。<a id="a-EC"></a>于水中濯出捩晒干。<a id="a-ED"></a>着于体上。<a id="a-EE"></a>欲渡彼水。<a id="a-EF"></a>波流湍疾。<a id="a-EG"></a>身体尪羸。<a id="a-EH"></a>不能得越。<a id="a-EI"></a>兼复六年精勤苦行。<a id="a-EJ"></a>身力劣弱。<a id="a-EK"></a>不能得济彼河之岸。</p>
  <p id="aEL">尔时彼河有一大树名頞谁那(隋言今者)。<a id="a-EM"></a>彼树之神。<a id="a-EN"></a>名柯俱婆(隋言小峰)。<a id="a-EO"></a>住依彼树。<a id="a-EP"></a>时彼树神。<a id="a-EQ"></a>以诸璎珞庄严之臂。<a id="a-ER"></a>引向菩萨是时菩萨。<a id="a-ES"></a>执树神手。<a id="a-ET"></a>得渡彼河。<a id="a-EU"></a>菩萨所浴河内香水。<a id="a-EV"></a>一切诸天。<a id="a-EW"></a>各各分取。<a id="a-EX"></a>将还宫殿。<a id="a-EY"></a>以此功德吉祥水故。<a id="a-EZ"></a>将洒自宫。</p>
  <p id="aEa">尔时彼河尼连禅主。<a id="a-Eb"></a>有一龙女。<a id="a-Ec"></a>名尼连茶耶(隋言不寡)。<a id="a-Ed"></a>从地踊出。<a id="a-Ee"></a>手执庄严天妙筌提。<a id="a-Ef"></a>奉献菩萨。<a id="a-Eg"></a>菩萨受已。<a id="a-Eh"></a>即坐其上。<a id="a-Ei"></a>坐其上已。<a id="a-Ej"></a>取彼善生村主之女所献乳糜。<a id="a-Ek"></a>如意饱食。<a id="a-El"></a>悉皆净尽。<a id="a-Em"></a>菩萨既食彼乳糜已。<a id="a-En"></a>缘过去世行檀福报业力熏故。<a id="a-Eo"></a>身体相好。<a id="a-Ep"></a>平复如旧。<a id="a-Eq"></a>端正可喜。<a id="a-Er"></a>圆满具足。<a id="a-Es"></a>无有缺减。</p>
  <p id="aEt">尔时菩萨。<a id="a-Eu"></a>食彼糜讫。<a id="a-Ev"></a>以金钵器。<a id="a-Ew"></a>弃掷河中。<a id="a-Ex"></a>时海龙王。<a id="a-Ey"></a>生大希有奇特之心。<a id="a-Ez"></a>复为菩萨难现世故。<a id="a-F0"></a>执彼金器。<a id="a-F1"></a>拟欲供养。<a id="a-F2"></a>将向自宫。<a id="a-F3"></a>是时天主释提桓因。<a id="a-F4"></a>即化其身。<a id="a-F5"></a>作金翅鸟金刚宝嘴。<a id="a-F6"></a>从海龙边。<a id="a-F7"></a>夺取金钵。<a id="a-F8"></a>向忉利宫三十三天。<a id="a-F9"></a>恒自供养。<a id="a-FA"></a>于今彼处三十三天立节。<a id="a-FB"></a>名为供养菩萨金钵器节。<a id="a-FC"></a>从彼已来。<a id="a-FD"></a>至今不断。</p>
  <p id="aFE">尔时菩萨。<a id="a-FF"></a>食糜已讫。<a id="a-FG"></a>从坐而起。<a id="a-FH"></a>安庠渐渐向菩提树。<a id="a-FI"></a>彼之筌提其龙王女。<a id="a-FJ"></a>还自收摄。<a id="a-FK"></a>将归自宫。<a id="a-FL"></a>为供养故而有偈说。</p>
  <p id="aFM">菩萨如法食乳糜　　是彼善生女所献</p>
  <p id="aFN">食讫欢喜向道树　　决定欲证取菩提</p>
 </body>
</html>