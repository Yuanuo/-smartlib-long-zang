<!doctype html>
<html id="z3IBUUDcZ" data-ver="784">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十九</h1>
  <h2 id="a2">娑毗耶出家品第四十二之二</h2>
  <p id="a3">时娑毗耶波梨婆阇。<a id="a-4"></a>问富兰那迦葉等义。<a id="a-5"></a>如上所说。<a id="a-6"></a>云何比丘。<a id="a-7"></a>乃至云何名为求道。<a id="a-8"></a>时娑毗耶如是咨问迦葉语已。<a id="a-9"></a>而迦葉等。<a id="a-A"></a>领受言义。<a id="a-B"></a>心意错乱。<a id="a-C"></a>不能报答。<a id="a-D"></a>以不逮及彼之义意。<a id="a-E"></a>增复嚬皱。<a id="a-F"></a>眉頟赧缩。<a id="a-G"></a>现为三分。<a id="a-H"></a>心生怨恨。<a id="a-I"></a>嗔恚愤怒。<a id="a-J"></a>无事唱呴。<a id="a-K"></a>时娑毗耶波梨婆阇。<a id="a-L"></a>作如是念。<a id="a-M"></a>此之长老。<a id="a-N"></a>我所咨问。<a id="a-O"></a>不解答对微尘等义。<a id="a-P"></a>又领我意。<a id="a-Q"></a>倒错参差。<a id="a-R"></a>不能得解。<a id="a-S"></a>文句蹇涩。<a id="a-T"></a>更重惭恧。<a id="a-U"></a>而生嗔恨。<a id="a-V"></a>无事大呼。</p>
  <p id="aW">时娑毗耶波梨婆阇。<a id="a-X"></a>于富兰那迦葉之边。<a id="a-Y"></a>生厌离已。<a id="a-Z"></a>而背舍去。<a id="a-a"></a>往摩娑迦梨劬奢梨及尼干边。<a id="a-b"></a>既到彼已。<a id="a-c"></a>乃至共于尼干子。<a id="a-d"></a>面共相慰喻。<a id="a-e"></a>美言问讯事情讫了。<a id="a-f"></a>却住一面。<a id="a-g"></a>其娑毗耶波梨婆阇。<a id="a-h"></a>问尼干等。<a id="a-i"></a>如上所说。<a id="a-j"></a>于义云何名为比丘。<a id="a-k"></a>乃至求道。<a id="a-l"></a>其尼干子得婆毗耶如是问已。<a id="a-m"></a>心意错乱不能报答。<a id="a-n"></a>时娑毗耶作如是念。<a id="a-o"></a>此诸长老。<a id="a-p"></a>遂不能解微尘等义。<a id="a-q"></a>而我问已心意迷荒。<a id="a-r"></a>不能领解。<a id="a-s"></a>复增嗔恚。<a id="a-t"></a>叫唤如前。<a id="a-u"></a>时娑毗耶心如是念。<a id="a-v"></a>颇复世间更别有人。<a id="a-w"></a>或复沙门。<a id="a-x"></a>或婆罗门。<a id="a-y"></a>而世间称是一切智真阿罗汉。<a id="a-z"></a>有如是者。<a id="a-10"></a>我往彼边问心所疑。<a id="a-11"></a>若得领解。<a id="a-12"></a>我当承事供养顶礼晨夕不离。</p>
  <p id="a13">时娑毗耶复如是念。<a id="a-14"></a>大沙门今在波罗奈鹿野苑中诸仙居处。<a id="a-15"></a>世间人言智阿罗汉大有聪慧。<a id="a-16"></a>我今当至彼沙门边问所疑义。<a id="a-17"></a>彼复更作如是思惟。<a id="a-18"></a>此处沙门。<a id="a-19"></a>或婆罗门。<a id="a-1A"></a>老年宿德。<a id="a-1B"></a>经多时来。<a id="a-1C"></a>修行梵行。<a id="a-1D"></a>各各堪作诸国王师。<a id="a-1E"></a>世间各言聪明智慧大阿罗汉。<a id="a-1F"></a>所谓富兰那迦葉等。<a id="a-1G"></a>及尼干子。<a id="a-1H"></a>彼等我问尚自不知。<a id="a-1I"></a>况此沙门。<a id="a-1J"></a>年少已来。<a id="a-1K"></a>出家未久。<a id="a-1L"></a>我今所问云何得解。<a id="a-1M"></a>复重思惟。<a id="a-1N"></a>彼之沙门不可轻忽。<a id="a-1O"></a>不可欺陵。<a id="a-1P"></a>所以者何。<a id="a-1Q"></a>其有沙门。<a id="a-1R"></a>虽复年少。<a id="a-1S"></a>而或聪明。<a id="a-1T"></a>有大智慧。<a id="a-1U"></a>不可得知。<a id="a-1V"></a>我今但当至于彼处大沙门边问心所疑。</p>
  <p id="a1W">时娑毗耶波梨婆阇往诣佛所。<a id="a-1X"></a>遥见世尊。<a id="a-1Y"></a>乃至犹如虚空之中众星庄严。<a id="a-1Z"></a>在于众中宣说法要。<a id="a-1a"></a>见已心生信行之想。<a id="a-1b"></a>此必是彼如前所闻如来世尊多陀阿伽度阿罗呵三藐三佛陀。<a id="a-1c"></a>无有异也。<a id="a-1d"></a>即诣佛所。<a id="a-1e"></a>到佛所已。<a id="a-1f"></a>即共世尊。<a id="a-1g"></a>对面美言。<a id="a-1h"></a>巧语慰喻。<a id="a-1i"></a>种种谈说言讫。<a id="a-1j"></a>却坐退一面已。<a id="a-1k"></a>其娑毗耶波梨婆阇。<a id="a-1l"></a>即便以偈。<a id="a-1m"></a>而白佛言。</p>
  <p id="a1n">我是娑毗耶道人　　故从他方远来至</p>
  <p id="a1o">心有疑欲问大智　　唯愿为我分别说</p>
  <p id="a1p">若能断我心所疑　　一一思惟为我说</p>
  <p id="a1q">依我义句次第解　　分分开晓莫参差</p>
  <p id="a1r">时娑毗耶说此偈已。<a id="a-1s"></a>默然而住。<a id="a-1t"></a>但诸佛法。<a id="a-1u"></a>既有三种神通门说。<a id="a-1v"></a>若可化者即便化之。<a id="a-1w"></a>何等为三。<a id="a-1x"></a>第一所谓出现神通。<a id="a-1y"></a>第二名为教示神通。<a id="a-1z"></a>第三名为教行神通。<a id="a-20"></a>而世尊为彼娑毗耶波梨婆阇心有所疑。<a id="a-21"></a>知其心已。<a id="a-22"></a>向娑毗耶。<a id="a-23"></a>以偈答曰。</p>
  <p id="a24">汝娑毗耶远道来　　欲问于我心疑惑</p>
  <p id="a25">汝今可说我当解　　随汝所问我领之</p>
  <p id="a26">一如问意不令差　　汝娑毗耶宜早说</p>
  <p id="a27">心心欲请莫疑惑　　一一如问当广宣</p>
  <p id="a28">尔时世尊说是偈已。<a id="a-29"></a>其娑毗耶波梨婆阇作如是念。<a id="a-2A"></a>我于已前诸处所有。<a id="a-2B"></a>或复沙门。<a id="a-2C"></a>或婆罗门。<a id="a-2D"></a>年耆宿德。<a id="a-2E"></a>久来出家。<a id="a-2F"></a>堪作国师。<a id="a-2G"></a>世间谓言。<a id="a-2H"></a>大阿罗汉。<a id="a-2I"></a>智慧聪明。<a id="a-2J"></a>我问彼等心所疑义。<a id="a-2K"></a>然其彼等皆悉倒错。<a id="a-2L"></a>不能报我。<a id="a-2M"></a>以不能答我所问义。<a id="a-2N"></a>而其彼等心内怀惭。<a id="a-2O"></a>面作三分。<a id="a-2P"></a>嚬眉皱頟生于嗔恨。<a id="a-2Q"></a>无事唱呴。<a id="a-2R"></a>时娑毗耶心生希有。<a id="a-2S"></a>此大沙门我之所问。<a id="a-2T"></a>不嗔不忿。<a id="a-2U"></a>增上清净容貌凞怡。<a id="a-2V"></a>不作异色。<a id="a-2W"></a>更益光显。<a id="a-2X"></a>我所咨问。<a id="a-2Y"></a>许为我宣。<a id="a-2Z"></a>我于彼人。<a id="a-2a"></a>诸根寂静。<a id="a-2b"></a>不见有错。<a id="a-2c"></a>知如此已。<a id="a-2d"></a>其娑毗耶波梨婆阇。<a id="a-2e"></a>心大欢喜。<a id="a-2f"></a>踊跃遍满。<a id="a-2g"></a>不能自胜。<a id="a-2h"></a>得欢喜已。<a id="a-2i"></a>即以偈颂。<a id="a-2j"></a>问佛义言。</p>
  <p id="a2k">大圣云何名比丘　　诸圣伏者何名伏</p>
  <p id="a2l">知见何事名为觉　　唯愿世尊为我宣</p>
  <p id="a2m">尔时世尊。<a id="a-2n"></a>即以偈颂而答于彼波梨婆阇娑毗耶言。</p>
  <p id="a2o">苦行无碍求菩提　　渡诸疑向涅槃岸</p>
  <p id="a2p">有有无有悉弃舍　　梵行漏尽名比丘</p>
  <p id="a2q">一切舍处正念行　　于不杀害世间内</p>
  <p id="a2r">能得清净无浊体　　免脱诸缚名为调</p>
  <p id="a2s">若能内外摄诸根　　如此降伏是名直</p>
  <p id="a2t">厌离此世及后世　　待时涅槃名善行</p>
  <p id="a2u">于诸劫中勤苦修　　生死二边随业受</p>
  <p id="a2v">世间无垢离诸缚　　是名为觉生死穷</p>
  <p id="a2w">时娑毗耶波梨婆阇。<a id="a-2x"></a>闻说欢喜复更以偈而问佛言。</p>
  <p id="a2y">何等名为修梵行　　沙门清净复云何</p>
  <p id="a2z">佛说大智云何调　　今问世尊为我解</p>
  <p id="a30">尔时世尊。<a id="a-31"></a>还以偈颂而答于彼波梨婆阇娑毗耶言。</p>
  <p id="a32">以舍诸罪无垢缠　　善得禅定正住地</p>
  <p id="a33">独能超越烦恼海　　是名为圣梵行人</p>
  <p id="a34">福德积聚舍诸非　　此世彼世知无恼</p>
  <p id="a35">一切生死除灭故　　得此证者名沙门</p>
  <p id="a36">诸有业报悉灭除　　一切世间诸内外</p>
  <p id="a37">一切天人不能秽　　如是即名清净形</p>
  <p id="a38">诸缚皆尽无所拘　　一切世间内外处</p>
  <p id="a39">贪痴嗔恚悉免脱　　佛说是名大智人</p>
  <p id="a3A">时娑毗耶波梨婆阇。<a id="a-3B"></a>既闻说已复更以偈重问佛言。</p>
  <p id="a3C">诸佛以何为福田　　云何巧知善方便</p>
  <p id="a3D">云何名为大仙圣　　唯愿世尊为我宣</p>
  <p id="a3E">尔时世尊。<a id="a-3F"></a>还以偈颂而答于彼波梨婆阇娑毗耶言。</p>
  <p id="a3G">诸刹一一分别知　　诸梵诸天堪受供</p>
  <p id="a3H">果报执着解缚脱　　如是乃名为福田</p>
  <p id="a3I">业根报子所从生　　诸梵诸天悉分别</p>
  <p id="a3J">能以诸忍断根本　　如是名为巧智知</p>
  <p id="a3K">彼此选择白净因　　一切世间内外有</p>
  <p id="a3L">无我不摄无处所　　如是方便名善权</p>
  <p id="a3M">一切诸法有无知　　一切世间无内外</p>
  <p id="a3N">此世天人得恭敬　　无碍独脱是名仙</p>
  <p id="a3O">时娑毗耶波梨婆阇。<a id="a-3P"></a>既闻说已。<a id="a-3Q"></a>复更以偈重问佛言。</p>
  <p id="a3R">以何得故名为闻　　云何随顺及精进</p>
  <p id="a3S">云何名为大龙者　　唯愿世尊为说之</p>
  <p id="a3T">尔时世尊。<a id="a-3U"></a>还以偈颂而答于彼波梨婆阇娑毗耶言。</p>
  <p id="a3V">一切诸法悉闻知　　所有诸罪功德等</p>
  <p id="a3W">超越无复疑惑刺　　一切不着是名闻</p>
  <p id="a3X">名色皆是虚妄因　　内外根尘是患本</p>
  <p id="a3Y">如是诸处解脱已　　佛说名为随顺心</p>
  <p id="a3Z">舍离一切诸罪缚　　离地狱苦须勇猛</p>
  <p id="a3a">解脱彼等不染着　　如是名为精进人</p>
  <p id="a3b">世间有爱皆远之　　系缚解脱皆悉断</p>
  <p id="a3c">诸漏已尽无复刺　　如是体者名为龙</p>
  <p id="a3d">时娑毗耶波梨婆阇。<a id="a-3e"></a>既闻说已复更以偈重问佛言。</p>
  <p id="a3f">以何等故名为受　　云何说圣及行行</p>
  <p id="a3g">何缘名为求道人　　今问世尊为我说</p>
  <p id="a3h">尔时世尊。<a id="a-3i"></a>还以偈颂而答于彼波梨婆阇娑毗耶言。</p>
  <p id="a3j">所有韦陀一一选　　或于沙门婆罗门</p>
  <p id="a3k">其边领解既证知　　于彼各各皆受取</p>
  <p id="a3l">截割邪见罗网断　　彼智不复受有胎</p>
  <p id="a3m">三种相想埿已除　　不作分别是名圣</p>
  <p id="a3n">正得诸神通已尽　　平等一切诸法知</p>
  <p id="a3o">能达善逝诸世间　　如是解者名行行</p>
  <p id="a3p">诸法所有苦报者　　若上若下若中间</p>
  <p id="a3q">名色境界能遍知　　如是之人名求道</p>
  <p id="a3r">时娑毗耶波梨婆阇所有咨问世尊之义。<a id="a-3s"></a>皆悉称适于其本心。<a id="a-3t"></a>既欢喜已顶礼佛足。<a id="a-3u"></a>合十指掌瞻仰而叹佛世尊言。<a id="a-3v"></a>善哉世尊。<a id="a-3w"></a>世间所有六十二见。<a id="a-3x"></a>皆无所用。<a id="a-3y"></a>于世间中。<a id="a-3z"></a>此等皆是虚妄之法。<a id="a-40"></a>我今归依无上世尊。<a id="a-41"></a>唯世尊能悉分别知。<a id="a-42"></a>是大丈夫。<a id="a-43"></a>唯世尊能善解说法。<a id="a-44"></a>唯世尊能知一切道。<a id="a-45"></a>唯世尊能度诸苦海。<a id="a-46"></a>唯世尊能永尽诸漏。<a id="a-47"></a>唯世尊有最大威德。<a id="a-48"></a>唯世尊独多有智慧。<a id="a-49"></a>唯世尊能得阿耨多罗三藐三菩提。<a id="a-4A"></a>而说偈赞。</p>
  <p id="a4B">我今顶礼大丈夫　　实行放光明普照</p>
  <p id="a4C">能于天人世间内　　善开甘露鼓之门</p>
  <p id="a4D">我前所有疑惑心　　唯世尊能为我解</p>
  <p id="a4E">世尊既是大仙觉　　诸尘垢尽无有余</p>
  <p id="a4F">其后更不受有身　　一切生因皆散灭</p>
  <p id="a4G">世尊已得清凉处　　知足净心常实行</p>
  <p id="a4H">如是世尊犹若龙　　最大丈夫金口说</p>
  <p id="a4I">帝释一切诸天等　　诸仙诸圣皆乐闻</p>
  <p id="a4J">世尊既是真觉人　　世尊善能教导物</p>
  <p id="a4K">世尊能降伏魔众　　世尊能断诸使缠</p>
  <p id="a4L">自已度脱复度他　　于罪福中皆平等</p>
  <p id="a4M">超越不贪着一切　　天人世间明了知</p>
  <p id="a4N">唯佛至真无上尊　　已过一切诸邪道</p>
  <p id="a4O">诸漏有因皆灭尽　　犹如十五夜月明</p>
  <p id="a4P">诸星围绕遍满空　　如是照耀世间内</p>
  <p id="a4Q">识及名色寿命等　　王舍所住诸人民</p>
  <p id="a4R">有山名为毗富罗　　一切最胜最为上</p>
  <p id="a4S">又如诸龙雪山最　　飞行之者空最高</p>
  <p id="a4T">诸流海水最为深　　又诸星中月为最</p>
  <p id="a4U">若欲归命调伏者　　唯有归命无上人</p>
  <p id="a4V">归命世间最胜尊　　归命正驭人中胜</p>
  <p id="a4W">归命无上尊善逝　　归命无等等至真</p>
  <p id="a4X">犹如祭祀火最尊　　意论唯咒术为最</p>
  <p id="a4Y">人中王为最自在　　诸河大海最为宽</p>
  <p id="a4Z">诸星唯月最为光　　诸明唯日最为盛</p>
  <p id="a4a">上下六道善恶趣　　所谓三界诸世间</p>
  <p id="a4b">一切有形天及人　　唯有世尊最为首</p>
  <p id="a4c">是故我今合十指　　头面顶礼无上尊</p>
  <p id="a4d">时娑毗耶说如是偈。<a id="a-4e"></a>赞如来已。<a id="a-4f"></a>复白佛言。<a id="a-4g"></a>善哉世尊。<a id="a-4h"></a>唯愿世尊。<a id="a-4i"></a>慈悲怜愍。<a id="a-4j"></a>听我出家。<a id="a-4k"></a>并乞与我受具足戒。<a id="a-4l"></a>是时佛告娑毗耶言。<a id="a-4m"></a>善来善来。<a id="a-4n"></a>汝娑毗耶。<a id="a-4o"></a>于我自说法行之中。<a id="a-4p"></a>正尽诸苦得解脱故。<a id="a-4q"></a>是时长老娑毗耶身即成比丘。<a id="a-4r"></a>满具足戒。<a id="a-4s"></a>其娑毗耶出家未久。<a id="a-4t"></a>及受具足。<a id="a-4u"></a>行住坐卧。<a id="a-4v"></a>独无伴侣。<a id="a-4w"></a>不曾染着。<a id="a-4x"></a>谨慎身口。<a id="a-4y"></a>不敢放逸。<a id="a-4z"></a>为求道故。<a id="a-50"></a>如救头然。<a id="a-51"></a>如是行持未久之间。<a id="a-52"></a>其善男子。<a id="a-53"></a>正信勇猛。<a id="a-54"></a>舍家出家。<a id="a-55"></a>欲求无上清净梵行。<a id="a-56"></a>现见诸法。<a id="a-57"></a>自心证知言。<a id="a-58"></a>我已尽一切生死。<a id="a-59"></a>得梵行报。<a id="a-5A"></a>不受后有。<a id="a-5B"></a>所作已办。<a id="a-5C"></a>自如是知。<a id="a-5D"></a>其娑毗耶既已证知如是之处。<a id="a-5E"></a>得罗汉果。<a id="a-5F"></a>心善解脱。<a id="a-5G"></a>是时世间凡成九十三阿罗汉。<a id="a-5H"></a>第一世尊乃至最后及娑毗耶。</p>
  <p id="a5I">尔时世尊成道之后。<a id="a-5J"></a>在波罗奈鹿野苑内。<a id="a-5K"></a>通及佛身。<a id="a-5L"></a>合八人。<a id="a-5M"></a>六月十六日安居。<a id="a-5N"></a>至九月十五日。<a id="a-5O"></a>合九十三人解夏。</p>
  <p data-pb></p>
  <h2 id="a5P">教化兵将品第四十三之一</h2>
  <p id="a5Q">尔时他方有诸人辈。<a id="a-5R"></a>或从处处诸邑聚落及诸国土。<a id="a-5S"></a>各各相唤。<a id="a-5T"></a>意并愿乐欲求出家乞具足戒。<a id="a-5U"></a>来波罗奈。<a id="a-5V"></a>到于佛边。<a id="a-5W"></a>白世尊言。<a id="a-5X"></a>与我出家受具足戒。<a id="a-5Y"></a>以是因缘。<a id="a-5Z"></a>诸旧比丘。<a id="a-5a"></a>应接劳乏。<a id="a-5b"></a>彼等诸人。<a id="a-5c"></a>求欲出家。<a id="a-5d"></a>声响喧闹。<a id="a-5e"></a>以此因缘。<a id="a-5f"></a>恼乱世尊。<a id="a-5g"></a>不得闲静。</p>
  <p id="a5h">尔时世尊于一时间。<a id="a-5i"></a>独坐静室。<a id="a-5j"></a>如是思惟。<a id="a-5k"></a>今者诸人从于四远他方聚落国土而来。<a id="a-5l"></a>至于此处。<a id="a-5m"></a>意如是念。<a id="a-5n"></a>如来与我出家受具。<a id="a-5o"></a>以是因缘。<a id="a-5p"></a>其诸人等。<a id="a-5q"></a>意欲规求远来疲惓。<a id="a-5r"></a>又复为我作于扰乱。<a id="a-5s"></a>我今可遣诸比丘等。<a id="a-5t"></a>令其处处至于他方聚落城邑教化一切。<a id="a-5u"></a>若有诸人欲求出家受具戒者。<a id="a-5v"></a>如法当与。</p>
  <p id="a5w">尔时世尊作是念已。<a id="a-5x"></a>于晨朝时。<a id="a-5y"></a>从房而出。<a id="a-5z"></a>以此因缘。<a id="a-60"></a>集聚一切诸比丘众。<a id="a-61"></a>既聚集已。<a id="a-62"></a>而告之言。<a id="a-63"></a>汝等比丘。<a id="a-64"></a>今应当知。<a id="a-65"></a>我在空闲静寂之室。<a id="a-66"></a>作是思惟。<a id="a-67"></a>如上所说。<a id="a-68"></a>乃至汝等。<a id="a-69"></a>向于他方。<a id="a-6A"></a>与其出家。<a id="a-6B"></a>与受具足。<a id="a-6C"></a>勿令其来既自劳苦复妨乱他。<a id="a-6D"></a>如是告已。<a id="a-6E"></a>更重语言。<a id="a-6F"></a>我今教敕汝诸比丘。<a id="a-6G"></a>至于他方聚落城邑。<a id="a-6H"></a>若有人来欲求出家受具戒者。<a id="a-6I"></a>汝当与其出家受具。<a id="a-6J"></a>复告比丘。<a id="a-6K"></a>若彼来欲出家之时。<a id="a-6L"></a>汝等应须作如是事。<a id="a-6M"></a>先当为其剃除须发。<a id="a-6N"></a>既剃落已。<a id="a-6O"></a>即教令着袈裟色衣。<a id="a-6P"></a>其着衣时。<a id="a-6Q"></a>齐整服饰。<a id="a-6R"></a>偏袒右臂。<a id="a-6S"></a>教在众前。<a id="a-6T"></a>右膝着地。<a id="a-6U"></a>教令顶礼诸比丘足。<a id="a-6V"></a>礼已还起。<a id="a-6W"></a>在比丘前跪坐。<a id="a-6X"></a>教令合十指掌。<a id="a-6Y"></a>作如是语。<a id="a-6Z"></a>我某甲。<a id="a-6a"></a>归依佛归依法归依僧。<a id="a-6b"></a>汝等比丘。<a id="a-6c"></a>从今已后。<a id="a-6d"></a>依我敕教。<a id="a-6e"></a>若有人来求欲出家。<a id="a-6f"></a>受戒三归。<a id="a-6g"></a>即得具足。</p>
  <p id="a6h">尔时世尊还在于彼波罗奈城鹿苑坐夏。<a id="a-6i"></a>告诸比丘作如是言。<a id="a-6j"></a>汝诸比丘。<a id="a-6k"></a>若当知我已得解脱。<a id="a-6l"></a>应于一切诸天人中汝等行行。<a id="a-6m"></a>为令多人得利益故。<a id="a-6n"></a>为令多人得安乐故。<a id="a-6o"></a>为世间求当来利益及安乐故。<a id="a-6p"></a>若欲行至他方聚落。<a id="a-6q"></a>独自得去不须二人。<a id="a-6r"></a>又复比丘。<a id="a-6s"></a>汝等若至他方聚落。<a id="a-6t"></a>为于多人生怜愍故。<a id="a-6u"></a>摄受彼故。<a id="a-6v"></a>当为说法初中后善。<a id="a-6w"></a>其义微妙。<a id="a-6x"></a>具足无缺。<a id="a-6y"></a>汝等比丘。<a id="a-6z"></a>当说梵行。<a id="a-70"></a>有诸众生。<a id="a-71"></a>少诸尘垢。<a id="a-72"></a>薄于结使。<a id="a-73"></a>诸根成熟。<a id="a-74"></a>恐畏不能得闻正法。<a id="a-75"></a>即不能得知于法相。</p>
  <p id="a76">佛告比丘。<a id="a-77"></a>我从今日渐当移去行向优娄频螺聚落。<a id="a-78"></a>诣兵将村。<a id="a-79"></a>而为彼等说法教故。<a id="a-7A"></a>尔时世尊即说偈言。</p>
  <p id="a7B">比丘我今度诸苦　　已作自利复益他</p>
  <p id="a7C">所有多人苦未除　　今须为其作怜愍</p>
  <p id="a7D">是故汝等比丘辈　　各各宜应独自行</p>
  <p id="a7E">我今亦复从此移　　欲向频螺聚落所</p>
  <p id="a7F">尔时魔王波旬密来往诣佛所。<a id="a-7G"></a>到佛所已。<a id="a-7H"></a>即便向佛。<a id="a-7I"></a>而说偈言。</p>
  <p id="a7J">汝为诸缚之所缚　　亦同诸天人等有</p>
  <p id="a7K">既被一切绳所系　　沙门汝不脱网罗</p>
  <p id="a7L">尔时世尊闻此偈已。<a id="a-7M"></a>即便如是思惟念言。<a id="a-7N"></a>此是魔王波旬语也。<a id="a-7O"></a>如是知已。<a id="a-7P"></a>还以偈报魔波旬言。</p>
  <p id="a7Q">我久已脱一切缚　　天人所有我悉无</p>
  <p id="a7R">我此诸缚既离身　　降汝波旬更何道</p>
  <p id="a7S">尔时世尊重更以偈毁辱于彼魔王波旬。<a id="a-7T"></a>作如是言。</p>
  <p id="a7U">一切色声香味触　　此是五欲法染人</p>
  <p id="a7V">我今悉已一切除　　降汝恶魔波旬讫</p>
  <p id="a7W">尔时波旬闻此偈已。<a id="a-7X"></a>作是思惟。<a id="a-7Y"></a>沙门瞿昙已知我心。<a id="a-7Z"></a>生大苦恼。<a id="a-7a"></a>深自悔恨。<a id="a-7b"></a>从彼地方忽然不现。</p>
  <p id="a7c">时诸比丘同白佛言。<a id="a-7d"></a>善哉世尊。<a id="a-7e"></a>若有人来至于我所。<a id="a-7f"></a>问我等言。<a id="a-7g"></a>尊者比丘。<a id="a-7h"></a>何名沙门及婆罗门。<a id="a-7i"></a>我等比丘于彼闻已。<a id="a-7j"></a>当作云何报答于彼。</p>
  <p id="a7k">尔时佛告诸比丘言。<a id="a-7l"></a>若有人问。<a id="a-7m"></a>云何沙门及婆罗门。<a id="a-7n"></a>比丘出家有如是者。<a id="a-7o"></a>汝等比丘。<a id="a-7p"></a>若知是时。<a id="a-7q"></a>应当正知。<a id="a-7r"></a>知已应当正心观察。</p>
  <p id="a7s">尔时世尊因此事缘。<a id="a-7t"></a>因此言次。<a id="a-7u"></a>为诸比丘。<a id="a-7v"></a>而说偈言。</p>
  <p id="a7w">永除谄曲及我慢　　贪恚欲尽无处贪</p>
  <p id="a7x">如是清净体性常　　彼者沙门比丘是</p>
  <p id="a7y">诸罪漏尽号梵志　　精进苦行名沙门</p>
  <p id="a7z">彼等垢尽出尘劳　　是真出家破诸恶</p>
  <p id="a80">时诸比丘闻此偈已。<a id="a-81"></a>复白佛言。<a id="a-82"></a>善哉世尊。<a id="a-83"></a>我等比丘乞食之时。<a id="a-84"></a>须作何言。<a id="a-85"></a>或复言谓施于我食。<a id="a-86"></a>或复直言布施食也。<a id="a-87"></a>我等云何方便乞食。</p>
  <p id="a88">尔时佛告诸比丘言。<a id="a-89"></a>汝诸比丘。<a id="a-8A"></a>不应如是依汝所言。<a id="a-8B"></a>所以者何。<a id="a-8C"></a>须护物心。<a id="a-8D"></a>是时世尊以偈报于诸比丘言。</p>
  <p id="a8E">智人乞食无有言　　亦不指点云与食</p>
  <p id="a8F">圣者默然侧立念　　是名乞食真比丘</p>
  <p id="a8G">若有智者乞食时　　但当谛视一边住</p>
  <p id="a8H">彼人若见如此已　　即知是乞食沙门</p>
  <p id="a8I">时诸比丘复问佛言。<a id="a-8J"></a>若复有人。<a id="a-8K"></a>生信心已。<a id="a-8L"></a>乞我等食。<a id="a-8M"></a>恭敬我等。<a id="a-8N"></a>我等比丘更作何言。<a id="a-8O"></a>为当语彼。<a id="a-8P"></a>汝大吉利。<a id="a-8Q"></a>为当语彼。<a id="a-8R"></a>汝大安隐。<a id="a-8S"></a>为当语彼。<a id="a-8T"></a>汝大功德。<a id="a-8U"></a>为当语彼。<a id="a-8V"></a>我今受已。<a id="a-8W"></a>汝得多福。<a id="a-8X"></a>为当语言。<a id="a-8Y"></a>汝无有福。<a id="a-8Z"></a>我等比丘当云何言。<a id="a-8a"></a>唯愿教导。</p>
  <p id="a8b">尔时佛告诸比丘言。<a id="a-8c"></a>汝诸比丘。<a id="a-8d"></a>不应如是依汝所说。<a id="a-8e"></a>我今方便教示汝等。<a id="a-8f"></a>当作如是。<a id="a-8g"></a>以偈说言。</p>
  <p id="a8h">布施增长大福德　　忍辱一切怨仇无</p>
  <p id="a8i">善人弃舍于诸非　　离欲自然得解脱</p>
  <p id="a8j">修福常得安隐乐　　所求易办多种饶</p>
  <p id="a8k">现世速得寂定心　　然后证彼涅槃处</p>
  <p id="a8l">尔时世尊略说此偈。<a id="a-8m"></a>教诸比丘。<a id="a-8n"></a>如是受食。<a id="a-8o"></a>咒愿法用。</p>
  <p id="a8p">尔时彼等。<a id="a-8q"></a>诸比丘众。<a id="a-8r"></a>从佛受得如是教诲。<a id="a-8s"></a>从坐而起。<a id="a-8t"></a>顶礼佛足。<a id="a-8u"></a>围绕三匝。<a id="a-8v"></a>随意而行。<a id="a-8w"></a>是时彼等诸比丘众。<a id="a-8x"></a>各随去后。<a id="a-8y"></a>是时彼处有护林神护树之神护经行神。<a id="a-8z"></a>见林内空。<a id="a-90"></a>见树下空。<a id="a-91"></a>见经行空。<a id="a-92"></a>私心思慕诸比丘故。<a id="a-93"></a>往诣佛所。<a id="a-94"></a>而说此偈。<a id="a-95"></a>咨问佛言。</p>
  <p id="a96">我等诸神大恋慕　　见此林树悉皆空</p>
  <p id="a97">彼多闻众比丘僧　　瞿昙释子今何去</p>
  <p id="a98">尔时世尊。<a id="a-99"></a>还以偈颂而报于彼守护树林诸神等言。</p>
  <p id="a9A">众等调伏诸根讫　　游行教化彼众生</p>
  <p id="a9B">或有往于憍萨罗　　或向毗耶离城邑</p>
  <p id="a9C">或诣阿踰阇国土　　或趣金刚大地方</p>
  <p id="a9D">决断于他疑惑心　　随机逐情为说法</p>
  <p id="a9E">尔时世尊波罗奈城夏安居竟。<a id="a-9F"></a>随多少时。<a id="a-9G"></a>然后重告诸比丘等。<a id="a-9H"></a>使更游方随缘教化。<a id="a-9I"></a>而世尊从波罗捺城。<a id="a-9J"></a>游行渐至优娄频螺聚落之所。<a id="a-9K"></a>是昔如来行苦行处。<a id="a-9L"></a>其村有一大婆罗门。<a id="a-9M"></a>名曰兵将。<a id="a-9N"></a>达到彼村。<a id="a-9O"></a>从旧往来道路而行。<a id="a-9P"></a>为教化故。</p>
  <p id="a9Q">尔时世尊行旧路时。<a id="a-9R"></a>于其道傍见一园林蓊郁可爱。<a id="a-9S"></a>是时世尊从路下僻。<a id="a-9T"></a>深入彼林。<a id="a-9U"></a>从树至树。<a id="a-9V"></a>见有一树。<a id="a-9W"></a>端正可喜。<a id="a-9X"></a>即坐其下。<a id="a-9Y"></a>一日消息。<a id="a-9Z"></a>时彼林内有诸丈夫。<a id="a-9a"></a>伴侣朋友足三十人。<a id="a-9b"></a>二十九人悉皆有妻。<a id="a-9c"></a>唯独一人只身无妇。<a id="a-9d"></a>时彼朋友二十九人。<a id="a-9e"></a>共为此一无妻之人。<a id="a-9f"></a>求觅于妇。<a id="a-9g"></a>而不能得称可其意。<a id="a-9h"></a>忽然雇得一个淫女将来。<a id="a-9i"></a>与其共相娱乐。<a id="a-9j"></a>而彼淫女即共彼人。<a id="a-9k"></a>随意娱乐。<a id="a-9l"></a>行于世事。<a id="a-9m"></a>伺候彼等三十丈夫并皆眠睡。<a id="a-9n"></a>所有好物。<a id="a-9o"></a>皆选择取。<a id="a-9p"></a>即将逃走。</p>
  <p id="a9q">尔时彼人及诸朋友。<a id="a-9r"></a>相共寻求彼之淫女。<a id="a-9s"></a>遍历彼林。<a id="a-9t"></a>而不能得。<a id="a-9u"></a>遥见世尊坐一树下。<a id="a-9v"></a>可喜端正。<a id="a-9w"></a>众人乐见。<a id="a-9x"></a>调伏诸根。<a id="a-9y"></a>心意寂静。<a id="a-9z"></a>已得最上最胜之法。<a id="a-A0"></a>犹如象王最善最妙。<a id="a-A1"></a>如彼大池满于清净凉冷之水。<a id="a-A2"></a>有一寻光。<a id="a-A3"></a>犹如金挺。<a id="a-A4"></a>身相具足。<a id="a-A5"></a>如娑罗树遍满于花。<a id="a-A6"></a>乃至犹如虚空星宿。</p>
  <p id="aA7">尔时彼等诸人。<a id="a-A8"></a>见已往诣佛所。<a id="a-A9"></a>到佛所已。<a id="a-AA"></a>而白佛言。<a id="a-AB"></a>尊者。<a id="a-AC"></a>此处颇见如是妇女已不。<a id="a-AD"></a>佛报问言。<a id="a-AE"></a>汝诸人辈。<a id="a-AF"></a>所问之者。<a id="a-AG"></a>是何妇女。<a id="a-AH"></a>此妇女者。<a id="a-AI"></a>缘何而来。<a id="a-AJ"></a>是时彼等共答佛言。<a id="a-AK"></a>大善尊者。<a id="a-AL"></a>我等朋友合三十人。<a id="a-AM"></a>皆是良善。<a id="a-AN"></a>在于此林居停住止。<a id="a-AO"></a>二十九人。<a id="a-AP"></a>并皆有妇。<a id="a-AQ"></a>唯独一人。<a id="a-AR"></a>单身无妻。<a id="a-AS"></a>而我等辈相共雇得一个淫女。<a id="a-AT"></a>与其作妻。<a id="a-AU"></a>令蹔娱乐。<a id="a-AV"></a>而彼淫女见于我等欢乐之极自恣眠睡。<a id="a-AW"></a>彼淫女选我等好物。<a id="a-AX"></a>即将逃走。<a id="a-AY"></a>我等亦为此朋友故。<a id="a-AZ"></a>亦复各为自许物。<a id="a-Aa"></a>来此林之内。<a id="a-Ab"></a>求彼淫女。</p>
  <p id="aAc">尔时佛告彼等人言。<a id="a-Ad"></a>诸男子辈。<a id="a-Ae"></a>我今问汝。<a id="a-Af"></a>于意云何。<a id="a-Ag"></a>汝等今者宁求自身。<a id="a-Ah"></a>宁欲求觅彼淫妇女。<a id="a-Ai"></a>二事之中何者为胜。<a id="a-Aj"></a>彼等男子共报佛言。<a id="a-Ak"></a>善哉世尊。<a id="a-Al"></a>我等今者若求自身。<a id="a-Am"></a>此最为胜。<a id="a-An"></a>宁可莫求彼之妇女。</p>
  <p id="aAo">尔时世尊复更告言。<a id="a-Ap"></a>诸善男子。<a id="a-Aq"></a>若如此者。<a id="a-Ar"></a>汝等安坐。<a id="a-As"></a>我今当为汝等说法。<a id="a-At"></a>是时彼等三十男子朋友伴侣。<a id="a-Au"></a>同白佛言。<a id="a-Av"></a>唯然世尊。<a id="a-Aw"></a>一依圣教。<a id="a-Ax"></a>不敢有违。<a id="a-Ay"></a>是时彼等三十朋友。<a id="a-Az"></a>顶礼佛足。<a id="a-B0"></a>却坐一面。</p>
  <p id="aB1">尔时世尊为其次第如应说法。<a id="a-B2"></a>所谓布施持戒行忍。<a id="a-B3"></a>乃至有法。<a id="a-B4"></a>皆是灭相。<a id="a-B5"></a>如实观察。<a id="a-B6"></a>既证知已。<a id="a-B7"></a>犹如净衣。<a id="a-B8"></a>无有黑缕。<a id="a-B9"></a>无有垢腻。<a id="a-BA"></a>随其所染。<a id="a-BB"></a>即受彼色。<a id="a-BC"></a>如是如是。<a id="a-BD"></a>彼等三十男子朋友。<a id="a-BE"></a>即于彼座。<a id="a-BF"></a>远尘离垢。<a id="a-BG"></a>即时灭尽一切烦恼。<a id="a-BH"></a>于诸法中。<a id="a-BI"></a>得法眼净。<a id="a-BJ"></a>所有垢法。<a id="a-BK"></a>悉是灭相。<a id="a-BL"></a>如是观知。</p>
  <p id="aBM">尔时彼等男子如是见诸法相。<a id="a-BN"></a>得是法相。<a id="a-BO"></a>证是法相。<a id="a-BP"></a>入是法相。<a id="a-BQ"></a>度是法相。<a id="a-BR"></a>除灭所疑。<a id="a-BS"></a>无复惑着。<a id="a-BT"></a>到无畏地。<a id="a-BU"></a>不随他行。<a id="a-BV"></a>既知世尊圣教法已。<a id="a-BW"></a>从坐而起。<a id="a-BX"></a>顶礼佛足。<a id="a-BY"></a>而白佛言。<a id="a-BZ"></a>善哉世尊。<a id="a-Ba"></a>愿与我等出家受戒。</p>
  <p id="aBb">尔时佛告彼等男子作如是言。<a id="a-Bc"></a>来汝男子。<a id="a-Bd"></a>入我所说法教之中。<a id="a-Be"></a>行于梵行。<a id="a-Bf"></a>正尽苦集。<a id="a-Bg"></a>灭于苦边。<a id="a-Bh"></a>是时彼等诸长老辈。<a id="a-Bi"></a>即成出家。<a id="a-Bj"></a>具足戒品。</p>
  <p id="aBk">尔时世尊更为彼等。<a id="a-Bl"></a>而说法要。<a id="a-Bm"></a>殷勤教诲。<a id="a-Bn"></a>是时彼等。<a id="a-Bo"></a>以佛更为说于法。<a id="a-Bp"></a>教诲示之时。<a id="a-Bq"></a>不久之间。<a id="a-Br"></a>彼善男子以其正信舍家出家。<a id="a-Bs"></a>求于最上梵行已讫。<a id="a-Bt"></a>现见自证神通之后。<a id="a-Bu"></a>口自唱言。<a id="a-Bv"></a>我今已得梵行之报。<a id="a-Bw"></a>所作已办。<a id="a-Bx"></a>更不复受后世之有。<a id="a-By"></a>如是知时。<a id="a-Bz"></a>彼等长老。<a id="a-C0"></a>皆成罗汉。<a id="a-C1"></a>心善解脱。</p>
  <p id="aC2">尔时世尊教彼三十长老朋友。<a id="a-C3"></a>得知证已。<a id="a-C4"></a>游行履历。<a id="a-C5"></a>经白氎林。<a id="a-C6"></a>到彼林已。<a id="a-C7"></a>深入林中。<a id="a-C8"></a>见有一树。<a id="a-C9"></a>微妙可喜。<a id="a-CA"></a>即坐其下。<a id="a-CB"></a>一日消息。</p>
  <p id="aCC">尔时彼处。<a id="a-CD"></a>忽有六十云种姓人。<a id="a-CE"></a>从彼林路道便而过。<a id="a-CF"></a>彼等诸人遥见世尊坐于树下。<a id="a-CG"></a>端正可喜。<a id="a-CH"></a>众人乐见。<a id="a-CI"></a>乃至犹如虚空众星之所庄严。<a id="a-CJ"></a>见已心得清净正信。<a id="a-CK"></a>生大欢喜。<a id="a-CL"></a>以欢喜故。<a id="a-CM"></a>往诣佛所。<a id="a-CN"></a>到佛所已。<a id="a-CO"></a>顶礼佛足。<a id="a-CP"></a>却坐一面。<a id="a-CQ"></a>坐一面已。<a id="a-CR"></a>默然而住。</p>
  <p id="aCS">尔时佛。<a id="a-CT"></a>为彼等六十云种姓人。<a id="a-CU"></a>次第说法。<a id="a-CV"></a>所谓教行布施持戒。<a id="a-CW"></a>乃至证知。<a id="a-CX"></a>彼等长老一切皆得阿罗汉果。<a id="a-CY"></a>心善解脱。<a id="a-CZ"></a>是时世尊。<a id="a-Ca"></a>教化彼等六十长老云姓比丘。<a id="a-Cb"></a>令发心已。<a id="a-Cc"></a>即舍而去。<a id="a-Cd"></a>更游余方。</p>
 </body>
</html>