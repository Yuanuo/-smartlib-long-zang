<!doctype html>
<html id="z3IBUU3cT" data-ver="953">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十三</h1>
  <h2 id="a2">梵天劝请品第三十六之二</h2>
  <p id="a3">尔时世尊。<a id="a-4"></a>作如是念。<a id="a-5"></a>我所证法。<a id="a-6"></a>此法甚深。<a id="a-7"></a>难见难知。<a id="a-8"></a>如微尘等。<a id="a-9"></a>不可觉察。<a id="a-A"></a>无思量处。<a id="a-B"></a>不思议道。<a id="a-C"></a>我无有师。<a id="a-D"></a>无巧智匠可能教我证于此法。<a id="a-E"></a>但众生辈。<a id="a-F"></a>着阿罗耶(隋言所著处)。<a id="a-G"></a>乐阿罗耶。<a id="a-H"></a>住阿罗耶。<a id="a-I"></a>喜乐着处。<a id="a-J"></a>心多贪故。<a id="a-K"></a>此处难见。<a id="a-L"></a>其处所谓十二因缘。<a id="a-M"></a>十二因缘。<a id="a-N"></a>有处相生。<a id="a-O"></a>此之处所。<a id="a-P"></a>一切众生。<a id="a-Q"></a>不能睹见。<a id="a-R"></a>唯佛能知。<a id="a-S"></a>又一切处。<a id="a-T"></a>疑道难舍。<a id="a-U"></a>一切邪道。<a id="a-V"></a>灭尽无余。<a id="a-W"></a>爱之染处。<a id="a-X"></a>尽皆离欲。<a id="a-Y"></a>寂灭涅槃。<a id="a-Z"></a>我今虽将如是等法向于他说。<a id="a-a"></a>彼诸众生。<a id="a-b"></a>未证此法。<a id="a-c"></a>徒令我劳虚费言说。<a id="a-d"></a>尔时世尊。<a id="a-e"></a>如是念已。<a id="a-f"></a>为于此事。<a id="a-g"></a>昔未曾闻。<a id="a-h"></a>未从他得。<a id="a-i"></a>未有人说。<a id="a-j"></a>而心自辩即说偈言。</p>
  <p id="ak">我今辛苦证此法　　不可辄尔即应宣</p>
  <p id="al">诸欲痴嗔恚法缠　　一切众生有此难</p>
  <p id="am">唯应逆流细心智　　所可睹见如微尘</p>
  <p id="an">乐欲贪着难见知　　为彼无明闇覆故</p>
  <p id="ao">以如是故。<a id="a-p"></a>如来见是甚深事已。<a id="a-q"></a>其心欲乐阿兰若处。<a id="a-r"></a>不欲向他说于此法。<a id="a-s"></a>而有偈说。</p>
  <p id="at">见诸众生烦恼重　　邪道邪见过患多</p>
  <p id="au">解脱法者甚深难　　知故欲住阿兰若</p>
  <p id="av">尔时娑婆世界之主。<a id="a-w"></a>大梵天王。<a id="a-x"></a>在于梵宫。<a id="a-y"></a>遥见世尊发如是心。<a id="a-z"></a>知已即作如是思惟。<a id="a-10"></a>此世界中。<a id="a-11"></a>诸众生等。<a id="a-12"></a>多坏多失。<a id="a-13"></a>今日如来多陀阿伽度阿罗呵三藐三佛陀。<a id="a-14"></a>既证如是无上法宝。<a id="a-15"></a>获成办已。<a id="a-16"></a>世间未知。<a id="a-17"></a>而心忽然愿乐兰若。<a id="a-18"></a>不欲说法。<a id="a-19"></a>时梵天王。<a id="a-1A"></a>譬如壮士屈申臂顷从大梵宫。<a id="a-1B"></a>隐身来下。<a id="a-1C"></a>至世尊前。<a id="a-1D"></a>顶礼佛足。<a id="a-1E"></a>却住一面。<a id="a-1F"></a>合掌向佛。<a id="a-1G"></a>而白佛言。<a id="a-1H"></a>善哉。<a id="a-1I"></a>世尊。<a id="a-1J"></a>今此世界一切众生。<a id="a-1K"></a>无有归依。<a id="a-1L"></a>善坏失尽。<a id="a-1M"></a>今者世尊。<a id="a-1N"></a>既得如是无上法宝真证。<a id="a-1O"></a>见已而心忽欲入阿兰若。<a id="a-1P"></a>不乐说法。<a id="a-1Q"></a>我今劝请无上世尊。<a id="a-1R"></a>为诸众生。<a id="a-1S"></a>莫寂静住。<a id="a-1T"></a>唯愿世尊。<a id="a-1U"></a>慈悲说法。<a id="a-1V"></a>愿修伽陀。<a id="a-1W"></a>怜愍说法。<a id="a-1X"></a>现今多有诸众生辈。<a id="a-1Y"></a>少于尘垢。<a id="a-1Z"></a>诸根成熟。<a id="a-1a"></a>结使微薄。<a id="a-1b"></a>利根易化。<a id="a-1c"></a>不闻法故。<a id="a-1d"></a>自然损减。<a id="a-1e"></a>若当如来为说法要。<a id="a-1f"></a>使得证知世尊法相。<a id="a-1g"></a>尔时娑婆世界之主大梵天王。<a id="a-1h"></a>说是语已复更以偈重请佛言。</p>
  <p id="a1i">世尊今在摩伽国　　说于众生杂种因</p>
  <p id="a1j">先开甘露妙法门　　然后次第清净说</p>
  <p id="a1k">如人不上须弥顶　　岂能得见世界边</p>
  <p id="a1l">大圣菩提道已成　　速登法堂智眼照</p>
  <p id="a1m">引导群盲令离苦　　悲愍一切诸众生</p>
  <p id="a1n">世尊疾舍此树间　　遍世游行广济度</p>
  <p id="a1o">自得己利天人胜　　诸苦尽已得清凉</p>
  <p id="a1p">佛不增减诸善根　　到于清净法彼岸</p>
  <p id="a1q">如来世间无有比　　况欲胜上亦复无</p>
  <p id="a1r">三界独步称世尊　　修罗非是山王匹</p>
  <p id="a1s">于苦世间作悲愍　　仁今不可舍众生</p>
  <p id="a1t">具诸德力无畏人　　唯尊能度诸含识</p>
  <p id="a1u">众生久来被毒箭　　所谓天人等世间</p>
  <p id="a1v">值遇世尊应拔除　　愿为彼作归依处</p>
  <p id="a1w">诸天及人生生世　　发心欲听密法门</p>
  <p id="a1x">彼愿世尊今已成　　速说莫今彼等退</p>
  <p id="a1y">世尊如我今得见　　众生若当是事知</p>
  <p id="a1z">或他闻已及自闻　　即来顶礼世尊足</p>
  <p id="a20">假令父母男女等　　死已骨散发纵横</p>
  <p id="a21">而不忧彼命终时　　亦不回哭彼人辈</p>
  <p id="a22">彼等未知尊清净　　从兜率天来下生</p>
  <p id="a23">是故我今请世尊　　多时失路今化取</p>
  <p id="a24">不闻正义无量劫　　如羸瘦人得脂腴</p>
  <p id="a25">如干土地得水浇　　唯愿世尊降法雨</p>
  <p id="a26">诸佛无有悭惜法　　三世诸圣乐行檀</p>
  <p id="a27">过去诸佛入涅槃　　无不说是正真法</p>
  <p id="a28">尊今亦是祁罗种　　能度无量诸众生</p>
  <p id="a29">共彼诸佛无有殊　　教众善法今时至</p>
  <p id="a2A">开诸众生清净眼　　普令得见正道途</p>
  <p id="a2B">入于邪见荆棘林　　应示纯直离险迳</p>
  <p id="a2C">乘此路已得甘露　　世尊众瞽欲堕坑</p>
  <p id="a2D">余人济拔悉不能　　大险引导世尊是</p>
  <p id="a2E">又能方便教发意　　今时已至愿莫辞</p>
  <p id="a2F">共圣多劫不可期　　犹如优昙花难值</p>
  <p id="a2G">诸佛出世既难遇　　今日忽遭大导师</p>
  <p id="a2H">仁于精进力无边　　身体庄严众相具</p>
  <p id="a2I">未说无有发心者　　金口终不出异言</p>
  <p id="a2J">三世成就是事来　　所以今日自度讫</p>
  <p id="a2K">度他须起精进力　　真实言誓宜及时</p>
  <p id="a2L">世尊灭暗然诸明　　佛大法幢愿速竖</p>
  <p id="a2M">时至妙言说正法　　师子吼如天鼓鸣</p>
  <p id="a2N">我请如来置法船　　来世得导无量众</p>
  <p id="a2O">世尊已渡烦恼海　　众生没溺须出之</p>
  <p id="a2P">譬如人得伏藏财　　持以富他不触用</p>
  <p id="a2Q">世尊得法无尽藏　　愿为众生分别宣</p>
  <p id="a2R">尔时世尊。<a id="a-2S"></a>闻梵天王劝请偈已。<a id="a-2T"></a>为众生故。<a id="a-2U"></a>起慈悲心。<a id="a-2V"></a>以佛眼观一切诸世佛眼观已见诸众生。<a id="a-2W"></a>生于世间。<a id="a-2X"></a>增长世间。<a id="a-2Y"></a>或有利根或有钝根。<a id="a-2Z"></a>诸众生等。<a id="a-2a"></a>或以成就易证于道。<a id="a-2b"></a>或有众生。<a id="a-2c"></a>见未来世一切过患。<a id="a-2d"></a>心生恐怖。<a id="a-2e"></a>而不放逸。<a id="a-2f"></a>或当来世。<a id="a-2g"></a>亦可得道。<a id="a-2h"></a>譬如或有青优钵池。<a id="a-2i"></a>波头摩池。<a id="a-2j"></a>拘物头池。<a id="a-2k"></a>分陀利池。<a id="a-2l"></a>其内所有一切诸花。<a id="a-2m"></a>或优钵罗。<a id="a-2n"></a>及波头摩。<a id="a-2o"></a>并拘物头。<a id="a-2p"></a>分陀利等。<a id="a-2q"></a>已从地生。<a id="a-2r"></a>而未出水。<a id="a-2s"></a>在于其间。<a id="a-2t"></a>没而未现。<a id="a-2u"></a>应须养育。<a id="a-2v"></a>四大和合。<a id="a-2w"></a>然后出水。<a id="a-2x"></a>或有优钵分陀利等。<a id="a-2y"></a>从池涌出共水齐平。<a id="a-2z"></a>或优钵罗分陀利等。<a id="a-30"></a>出水开敷。<a id="a-31"></a>而不着水。<a id="a-32"></a>如是如是。<a id="a-33"></a>世尊佛眼。<a id="a-34"></a>观诸世间一切众生。<a id="a-35"></a>生于世间。<a id="a-36"></a>增长世间。<a id="a-37"></a>或有利根。<a id="a-38"></a>或有钝根。<a id="a-39"></a>或有易化。<a id="a-3A"></a>或易得道如是知已。<a id="a-3B"></a>向梵天王。<a id="a-3C"></a>而说偈言。</p>
  <p id="a3D">大梵天王善谛听　　我今欲开甘露门</p>
  <p id="a3E">苦有听者欢喜来　　至心听我说法味</p>
  <p id="a3F">尔时梵天。<a id="a-3G"></a>闻此偈已。<a id="a-3H"></a>作是思惟。<a id="a-3I"></a>如来世尊。<a id="a-3J"></a>当说此法。<a id="a-3K"></a>修伽陀。<a id="a-3L"></a>当欲说此法。<a id="a-3M"></a>世尊怜愍。<a id="a-3N"></a>为我受请。<a id="a-3O"></a>欲说法故。<a id="a-3P"></a>以是因缘。<a id="a-3Q"></a>心生欢喜。<a id="a-3R"></a>踊跃充遍。<a id="a-3S"></a>不能自胜。<a id="a-3T"></a>顶礼佛足。<a id="a-3U"></a>围绕三匝。<a id="a-3V"></a>在于佛边。<a id="a-3W"></a>没身不现。</p>
  <p id="a3X">尔时世尊。<a id="a-3Y"></a>作如是念。<a id="a-3Z"></a>我今于先初说法处。<a id="a-3a"></a>谁能不违一如我意。<a id="a-3b"></a>知我法体。<a id="a-3c"></a>而证知已。<a id="a-3d"></a>不恼于我。</p>
  <p id="a3e">尔时世尊。<a id="a-3f"></a>作如是念。<a id="a-3g"></a>其优陀罗迦罗摩子。<a id="a-3h"></a>心应巧智。<a id="a-3i"></a>辨了聪明。<a id="a-3j"></a>长夜成就。<a id="a-3k"></a>其心虽复少有尘垢。<a id="a-3l"></a>诸使结薄。<a id="a-3m"></a>根熟智利。<a id="a-3n"></a>我今应当于优陀罗迦罗摩子。<a id="a-3o"></a>对于其前。<a id="a-3p"></a>先为说法。<a id="a-3q"></a>我所说法。<a id="a-3r"></a>彼能速疾。<a id="a-3s"></a>证知我法。</p>
  <p id="a3t">世尊如是思惟念已。<a id="a-3u"></a>时有一天。<a id="a-3v"></a>在于空中。<a id="a-3w"></a>隐身不现。<a id="a-3x"></a>来向佛所。<a id="a-3y"></a>而出声言。<a id="a-3z"></a>迦罗摩子。<a id="a-40"></a>其命终来。<a id="a-41"></a>已经七日。</p>
  <p id="a42">世尊更复内心智。<a id="a-43"></a>见优陀摩子。<a id="a-44"></a>实命终来。<a id="a-45"></a>已经七日。</p>
  <p id="a46">世尊复念。<a id="a-47"></a>优陀摩子。<a id="a-48"></a>命终已后。<a id="a-49"></a>当生何处。<a id="a-4A"></a>而世尊心。<a id="a-4B"></a>复生智见。<a id="a-4C"></a>优陀摩子。<a id="a-4D"></a>命终生于非非想天。</p>
  <p id="a4E">尔时世尊。<a id="a-4F"></a>复如是念。<a id="a-4G"></a>非非想天寿命几许。<a id="a-4H"></a>有边际不。<a id="a-4I"></a>是时世尊。<a id="a-4J"></a>心生智见。<a id="a-4K"></a>非非想天寿命。<a id="a-4L"></a>八万四千大劫。</p>
  <p id="a4M">尔时世尊。<a id="a-4N"></a>复如是念。<a id="a-4O"></a>优陀摩子。<a id="a-4P"></a>生非非想。<a id="a-4Q"></a>彼寿终后。<a id="a-4R"></a>复生何处。</p>
  <p id="a4S">尔时世尊。<a id="a-4T"></a>心生智见。<a id="a-4U"></a>知优陀罗。<a id="a-4V"></a>迦罗摩子。<a id="a-4W"></a>今在非想。<a id="a-4X"></a>彼处命终。<a id="a-4Y"></a>后还堕落生于此处。<a id="a-4Z"></a>受飞狸身。<a id="a-4a"></a>而彼既得飞狸身已。<a id="a-4b"></a>若有众生。<a id="a-4c"></a>生于水中。<a id="a-4d"></a>或居陆地。<a id="a-4e"></a>或空飞行。<a id="a-4f"></a>常当杀害于彼生命。<a id="a-4g"></a>或复共彼诸众生等。<a id="a-4h"></a>行于欲事。<a id="a-4i"></a>报尽于后。<a id="a-4j"></a>饥饿而死。</p>
  <p id="a4k">尔时世尊。<a id="a-4l"></a>复心思惟。<a id="a-4m"></a>其优陀罗。<a id="a-4n"></a>迦罗摩子。<a id="a-4o"></a>舍飞狸已。<a id="a-4p"></a>复受何生。</p>
  <p id="a4q">尔时世尊。<a id="a-4r"></a>心生智见。<a id="a-4s"></a>知优陀罗迦罗摩子。<a id="a-4t"></a>从飞狸身。<a id="a-4u"></a>命终已后。<a id="a-4v"></a>生于地狱。</p>
  <p id="a4w">尔时世尊。<a id="a-4x"></a>心复如是思惟念言。<a id="a-4y"></a>呜呼呜呼。<a id="a-4z"></a>汝优陀罗迦罗摩子。<a id="a-50"></a>空然受身。<a id="a-51"></a>失于大利。<a id="a-52"></a>不得人间妙好善报。<a id="a-53"></a>而优陀罗迦罗摩子。<a id="a-54"></a>不得闻我如是善法。<a id="a-55"></a>若优陀罗迦罗摩子。<a id="a-56"></a>得闻如是诸善法者。<a id="a-57"></a>即应速得证于此法。</p>
  <p id="a58">尔时世尊。<a id="a-59"></a>复如是念。<a id="a-5A"></a>我今为谁初说此法。<a id="a-5B"></a>我说法时。<a id="a-5C"></a>不违我法。<a id="a-5D"></a>不烦恼我。<a id="a-5E"></a>而能速疾证于我法。</p>
  <p id="a5F">尔时世尊。<a id="a-5G"></a>内心如是思惟。<a id="a-5H"></a>而知其阿罗逻迦罗摩种。<a id="a-5I"></a>极巧智慧。<a id="a-5J"></a>聪明细心。<a id="a-5K"></a>长夜成就。<a id="a-5L"></a>虽少有垢。<a id="a-5M"></a>结薄利根。<a id="a-5N"></a>我今应当诣于彼间阿罗逻迦罗摩种边。<a id="a-5O"></a>初说此法。<a id="a-5P"></a>彼若得闻我所说法。<a id="a-5Q"></a>其必速疾应当证知。</p>
  <p id="a5R">世尊如是思惟念已。<a id="a-5S"></a>时有一天。<a id="a-5T"></a>隐身不现。<a id="a-5U"></a>往世尊所。<a id="a-5V"></a>而出声言。<a id="a-5W"></a>彼阿罗逻迦罗种姓。<a id="a-5X"></a>昨日命终。</p>
  <p id="a5Y">尔时世尊。<a id="a-5Z"></a>心生智见。<a id="a-5a"></a>知阿罗逻迦罗种姓。<a id="a-5b"></a>昨日命终。</p>
  <p id="a5c">尔时世尊。<a id="a-5d"></a>复如是念。<a id="a-5e"></a>阿罗逻种。<a id="a-5f"></a>从此命终。<a id="a-5g"></a>受何处生。</p>
  <p id="a5h">尔时世尊。<a id="a-5i"></a>内心生智。<a id="a-5j"></a>知阿罗逻此处命终。<a id="a-5k"></a>生不用处。</p>
  <p id="a5l">尔时世尊。<a id="a-5m"></a>复如是念。<a id="a-5n"></a>不用处天。<a id="a-5o"></a>寿命多少。<a id="a-5p"></a>有于限量边际以不。</p>
  <p id="a5q">尔时世尊。<a id="a-5r"></a>内心智见。<a id="a-5s"></a>知不用处寿命有边。<a id="a-5t"></a>六万三千大劫寿命。</p>
  <p id="a5u">尔时世尊。<a id="a-5v"></a>复如是念。<a id="a-5w"></a>其阿罗逻不用处天命终已后。<a id="a-5x"></a>复何处生。</p>
  <p id="a5y">尔时世尊。<a id="a-5z"></a>内心智见。<a id="a-60"></a>知阿罗逻从不用处命终已后。<a id="a-61"></a>还堕于此处。<a id="a-62"></a>在边地不识法处。<a id="a-63"></a>当得作王。</p>
  <p id="a64">尔时世尊。<a id="a-65"></a>复如是念。<a id="a-66"></a>其阿罗逻从无识法边地之王。<a id="a-67"></a>命终已后。<a id="a-68"></a>复受何生。</p>
  <p id="a69">尔时世尊。<a id="a-6A"></a>内心智见。<a id="a-6B"></a>知阿罗逻从边地王。<a id="a-6C"></a>其命终后。<a id="a-6D"></a>堕大地狱。</p>
  <p id="a6E">尔时世尊。<a id="a-6F"></a>如是思惟。<a id="a-6G"></a>呜呼呜呼。<a id="a-6H"></a>汝阿罗逻迦罗种姓。<a id="a-6I"></a>空受人身。<a id="a-6J"></a>大有所失。<a id="a-6K"></a>不得善利。<a id="a-6L"></a>而不闻我如是妙法。<a id="a-6M"></a>若彼得闻我是法者。<a id="a-6N"></a>即应速疾得证此法。</p>
  <p data-pb></p>
  <h2 id="a6O">转妙法轮品第三十七之一</h2>
  <p id="a6P">尔时世尊。<a id="a-6Q"></a>作是思惟。<a id="a-6R"></a>诸世间中。<a id="a-6S"></a>有何众生。<a id="a-6T"></a>身口清净。<a id="a-6U"></a>少尘少垢。<a id="a-6V"></a>诸结使薄。<a id="a-6W"></a>根熟利智。<a id="a-6X"></a>而我今初说法之时。<a id="a-6Y"></a>不恼于我。<a id="a-6Z"></a>而能速疾证知我法。<a id="a-6a"></a>不妨废我转于法轮。</p>
  <p id="a6b">尔时世尊。<a id="a-6c"></a>如是思惟。<a id="a-6d"></a>有五仙人。<a id="a-6e"></a>彼五仙者。<a id="a-6f"></a>昔日与我大有利益。<a id="a-6g"></a>我在苦行。<a id="a-6h"></a>承事于我。<a id="a-6i"></a>彼等五仙。<a id="a-6j"></a>并皆清净。<a id="a-6k"></a>少垢少尘。<a id="a-6l"></a>薄使利智。<a id="a-6m"></a>彼等堪能受我最初转于法轮所说妙法。<a id="a-6n"></a>应不违我。<a id="a-6o"></a>我今应诣彼五仙边。<a id="a-6p"></a>初为说法。</p>
  <p id="a6q">尔时世尊。<a id="a-6r"></a>复如是念。<a id="a-6s"></a>彼等五仙。<a id="a-6t"></a>今在何处。<a id="a-6u"></a>是时世尊。<a id="a-6v"></a>以净天眼过于人眼。<a id="a-6w"></a>观彼五仙。<a id="a-6x"></a>今日在彼波罗奈城鹿野苑内。<a id="a-6y"></a>经历游行。</p>
  <p id="a6z">尔时世尊。<a id="a-70"></a>从菩提树。<a id="a-71"></a>随多少时。<a id="a-72"></a>住已渐向波罗奈国。<a id="a-73"></a>而有偈言。</p>
  <p id="a74">世尊欲说罗摩子　　发心观察其所生</p>
  <p id="a75">知今命终在于天　　心念五仙欲至彼</p>
  <p id="a76">尔时魔王波旬。<a id="a-77"></a>见佛欲舍于此菩提树起。<a id="a-78"></a>心生苦恼。<a id="a-79"></a>速诣佛所。<a id="a-7A"></a>到佛所已。<a id="a-7B"></a>而白佛言。<a id="a-7C"></a>善哉世尊。<a id="a-7D"></a>唯愿世尊。<a id="a-7E"></a>莫离此处。<a id="a-7F"></a>安坐莫移。<a id="a-7G"></a>世尊在此。<a id="a-7H"></a>随意所行。</p>
  <p id="a7I">尔时世尊。<a id="a-7J"></a>告波旬言。<a id="a-7K"></a>魔王波旬。<a id="a-7L"></a>汝无惭愧。<a id="a-7M"></a>不知羞耻。<a id="a-7N"></a>汝于先时。<a id="a-7O"></a>欲恼乱我。<a id="a-7P"></a>我于尔时。<a id="a-7Q"></a>具有贪欲嗔恚痴等一切未尽。<a id="a-7R"></a>汝来不能恼乱于我。<a id="a-7S"></a>况复今日。<a id="a-7T"></a>我已证得无上至真平等觉道。<a id="a-7U"></a>一切邪径。<a id="a-7V"></a>尽皆舍离。<a id="a-7W"></a>得正解脱。</p>
  <p id="a7X">尔时世尊从道树下起已。<a id="a-7Y"></a>安庠渐渐行到旃陀罗村(隋言严炽)。<a id="a-7Z"></a>从旃陀罗。<a id="a-7a"></a>安庠行至纯(之询反)陀私洟(他梨反)罗聚落(隋言无角堆)中。<a id="a-7b"></a>于其路上。<a id="a-7c"></a>见有一乞婆罗门。<a id="a-7d"></a>名优波伽摩(隋言来事)。<a id="a-7e"></a>两逆相逢。<a id="a-7f"></a>彼见佛已。<a id="a-7g"></a>即白佛言。<a id="a-7h"></a>仁者瞿昙。<a id="a-7i"></a>身体皮肤。<a id="a-7j"></a>快好清净。<a id="a-7k"></a>无有垢腻。<a id="a-7l"></a>仁者。<a id="a-7m"></a>面貌圆极庄严。<a id="a-7n"></a>诸根寂定。<a id="a-7o"></a>仁者瞿昙。<a id="a-7p"></a>师为是谁。<a id="a-7q"></a>从谁出家。<a id="a-7r"></a>意喜所乐。<a id="a-7s"></a>是于谁法。<a id="a-7t"></a>尔时世尊。<a id="a-7u"></a>随行随说。<a id="a-7v"></a>以于此偈。<a id="a-7w"></a>答彼乞索婆罗门言。</p>
  <p id="a7x">我已降伏诸世间　　成就具足种种智</p>
  <p id="a7y">于诸法中不染着　　永脱一切爱网罗</p>
  <p id="a7z">能为他说诸神通　　是故名为一切智</p>
  <p id="a80">我今堪受世间供　　自在得成无上尊</p>
  <p id="a81">一切天人世界中　　唯我能降诸魔众</p>
  <p id="a82">我无有师内自觉　　世间更无与等双</p>
  <p id="a83">天人中唯我独尊　　身心清净得解脱</p>
  <p id="a84">一切通处皆通达　　所可证处已证知</p>
  <p id="a85">可安之处已得安　　故称我为世尊上</p>
  <p id="a86">犹如分陀利在水　　虽复处在于水中</p>
  <p id="a87">而不为水之所沾　　我在世间亦复尔</p>
  <p id="a88">不为一切世所污　　是故称我为佛陀</p>
  <p id="a89">尔时优波伽摩婆罗门。<a id="a-8A"></a>复白佛言。<a id="a-8B"></a>长老瞿昙。<a id="a-8C"></a>今欲何去。<a id="a-8D"></a>世尊报彼婆罗门言。<a id="a-8E"></a>我今欲向波罗奈国。<a id="a-8F"></a>彼婆罗门。<a id="a-8G"></a>复问佛言。<a id="a-8H"></a>长老瞿昙。<a id="a-8I"></a>仁者。<a id="a-8J"></a>至彼欲作何事。<a id="a-8K"></a>世尊更复以偈答彼优波伽摩婆罗门言。</p>
  <p id="a8L">我今欲转妙法轮　　故至于彼波罗捺</p>
  <p id="a8M">幽瞑众生悉令晓　　击敞甘露鼓之门</p>
  <p id="a8N">尔时优波伽摩婆罗门。<a id="a-8O"></a>复白佛言。<a id="a-8P"></a>如我意见。<a id="a-8Q"></a>长老瞿昙。<a id="a-8R"></a>自称身得阿罗汉者。<a id="a-8S"></a>伏诸烦恼。<a id="a-8T"></a>其义云何。<a id="a-8U"></a>世尊复更以偈重答于彼优波伽摩婆罗门言。</p>
  <p id="a8V">应当知我伏诸怨　　永尽一切诸有漏</p>
  <p id="a8W">世间诸恶法皆灭　　故我称为真正尊</p>
  <p id="a8X">而有偈说。</p>
  <p id="a8Y">何怪得利自养育　　不能增长利益他</p>
  <p id="a8Z">见众幽瞑不慈悲　　得道胜他共分用</p>
  <p id="a8a">自度彼岸睹没溺　　若不能拔非善人</p>
  <p id="a8b">自得地藏见贫穷　　而不施他是非智</p>
  <p id="a8c">手自执持甘露药　　见有病人不与治</p>
  <p id="a8d">可畏旷野得路行　　睹彼迷人应教示</p>
  <p id="a8e">如大闇灯作光明　　明盛不着在我心</p>
  <p id="a8f">佛亦如是作法光　　于此因缘亦不着</p>
  <p id="a8g">尔时优波伽摩乞婆罗门。<a id="a-8h"></a>口唱言谓。<a id="a-8i"></a>长老瞿昙。<a id="a-8j"></a>以手拍髀。<a id="a-8k"></a>下道避佛。<a id="a-8l"></a>向东而行。</p>
  <p id="a8m">尔时彼处。<a id="a-8n"></a>有一天神。<a id="a-8o"></a>往昔旧与优波伽摩婆罗门。<a id="a-8p"></a>身曾为亲旧。<a id="a-8q"></a>天神欲为优波伽摩乞婆罗门作利益故。<a id="a-8r"></a>作安乐故。<a id="a-8s"></a>于无畏处。<a id="a-8t"></a>得解脱故。<a id="a-8u"></a>以偈告彼优波伽摩婆罗门言。</p>
  <p id="a8v">今值无上天人师　　不识世尊至真觉</p>
  <p id="a8w">邪见赤体欲何去　　汝当受苦未期央</p>
  <p id="a8x">若逢如是调御师　　舍之不发供养者</p>
  <p id="a8y">手足与汝何功德　　应当于此生信心</p>
  <p id="a8z">尔时世尊。<a id="a-90"></a>安庠渐行。<a id="a-91"></a>从周兰那娑陀罗去(即是无角堆)至迦兰那富罗聚落(隋言耳城)。<a id="a-92"></a>从迦兰那富罗聚落。<a id="a-93"></a>安庠而去。<a id="a-94"></a>渐渐而至娑罗洟聚落(隋言调御城)。<a id="a-95"></a>从娑罗洟聚落而去至卢醯多柯苏兜聚落(隋言闭塞城)。<a id="a-96"></a>从闭塞城至恒河岸。<a id="a-97"></a>到河岸已。<a id="a-98"></a>诣船师边至已即语彼船师言。<a id="a-99"></a>善哉仁者。<a id="a-9A"></a>乞愿度我向于彼岸。<a id="a-9B"></a>船师报言。<a id="a-9C"></a>尊者。<a id="a-9D"></a>若当与我度价。<a id="a-9E"></a>然后我当度于尊者。</p>
  <p id="a9F">尔时世尊。<a id="a-9G"></a>报船师言。<a id="a-9H"></a>我今何处得有度价。<a id="a-9I"></a>但我除断一切财宝。<a id="a-9J"></a>设复见者。<a id="a-9K"></a>观如瓦石土块无殊。<a id="a-9L"></a>若当有人。<a id="a-9M"></a>割我一臂。<a id="a-9N"></a>又以栴檀涂我一臂。<a id="a-9O"></a>此二人边。<a id="a-9P"></a>我心平等。<a id="a-9Q"></a>我以是故。<a id="a-9R"></a>无有度价。<a id="a-9S"></a>船师复言。<a id="a-9T"></a>尊者。<a id="a-9U"></a>若能与我度价我今即当度于尊者。<a id="a-9V"></a>所以者何。<a id="a-9W"></a>我唯因此。<a id="a-9X"></a>持用活命。<a id="a-9Y"></a>畜养妇儿。</p>
  <p id="a9Z">尔时世尊。<a id="a-9a"></a>以净天眼过于人眼。<a id="a-9b"></a>见有一群五百头雁。<a id="a-9c"></a>从波恒河南岸。<a id="a-9d"></a>飞空而来向北。<a id="a-9e"></a>世尊见已。<a id="a-9f"></a>即对船师。<a id="a-9g"></a>而说偈言。</p>
  <p id="a9h">诸雁群党度恒河　　不曾问彼船师价</p>
  <p id="a9i">各运自身出己力　　飞空自在随所之</p>
  <p id="a9j">我今应当以神通　　腾虚翱翔犹彼雁</p>
  <p id="a9k">若至恒河水南岸　　安隐定住若须弥</p>
  <p id="a9l">时彼船师。<a id="a-9m"></a>见佛过已。<a id="a-9n"></a>心生大悔。<a id="a-9o"></a>如是思惟。<a id="a-9p"></a>呜呼呜呼。<a id="a-9q"></a>我睹如是大圣福田。<a id="a-9r"></a>而不知施度至彼岸。<a id="a-9s"></a>呜呼呜呼。<a id="a-9t"></a>我失大利。<a id="a-9u"></a>如是念已。<a id="a-9v"></a>闷绝倒地。<a id="a-9w"></a>而彼船师。<a id="a-9x"></a>少时迷荒。<a id="a-9y"></a>还得稣醒。<a id="a-9z"></a>从地而起。<a id="a-A0"></a>即便驰往摩伽陀主频头王边。<a id="a-A1"></a>奏如是事。</p>
  <p id="aA2">尔时摩伽陀王频头裟罗。<a id="a-A3"></a>闻此事已。<a id="a-A4"></a>作如是言。<a id="a-A5"></a>凡夫之人。<a id="a-A6"></a>云何可知此有神通。<a id="a-A7"></a>此无神通。<a id="a-A8"></a>是故汝等从今已去。<a id="a-A9"></a>凡是一切出家之人。<a id="a-AA"></a>来欲度者。<a id="a-AB"></a>莫问是非。<a id="a-AC"></a>但有来者。<a id="a-AD"></a>勿取度价。<a id="a-AE"></a>随意即度。</p>
  <p id="aAF">尔时世尊。<a id="a-AG"></a>飞度恒河。<a id="a-AH"></a>达到彼已。<a id="a-AI"></a>从于彼岸。<a id="a-AJ"></a>复作神通。<a id="a-AK"></a>飞腾而向波罗奈城。<a id="a-AL"></a>是时彼处。<a id="a-AM"></a>有一龙池。<a id="a-AN"></a>时其龙王。<a id="a-AO"></a>名曰商佉(隋言蠡)。<a id="a-AP"></a>世尊至彼池边而下。<a id="a-AQ"></a>世尊足步所下之处。<a id="a-AR"></a>龙王起塔。<a id="a-AS"></a>其塔因称名弥迟伽(隋言土塔)。<a id="a-AT"></a>如来在彼经由一宿。<a id="a-AU"></a>待后食时。<a id="a-AV"></a>于待时处。<a id="a-AW"></a>复起一塔。<a id="a-AX"></a>其塔复名宿待时塔。<a id="a-AY"></a>而有偈说。</p>
  <p id="aAZ">诸佛夜不入人间　　要待斋时而乞食</p>
  <p id="aAa">非时行者有大患　　是故众圣候于时</p>
  <p id="aAb">尔时世尊。<a id="a-Ac"></a>依三摩耶依摩伽陀斋欲到。<a id="a-Ad"></a>时从西门。<a id="a-Ae"></a>入波罗奈城。<a id="a-Af"></a>次第乞食。<a id="a-Ag"></a>于波罗奈。<a id="a-Ah"></a>乞食得已。<a id="a-Ai"></a>从城东门。<a id="a-Aj"></a>安庠而出。<a id="a-Ak"></a>既出城外。<a id="a-Al"></a>在一水边。<a id="a-Am"></a>端坐而食。<a id="a-An"></a>食讫澡洗。<a id="a-Ao"></a>北面而行。<a id="a-Ap"></a>安庠渐至向鹿苑林。<a id="a-Aq"></a>而有偈说。</p>
  <p id="aAr">鹿苑鸟兽众鸣声　　往昔诸圣所居处</p>
  <p id="aAs">世尊身放光明耀　　渐至彼苑如日天</p>
  <p id="aAt">尔时五仙。<a id="a-Au"></a>遥见世尊渐至其边。<a id="a-Av"></a>见已各各共相谓言。<a id="a-Aw"></a>我等要誓。<a id="a-Ax"></a>诸长老等。<a id="a-Ay"></a>此之来者。<a id="a-Az"></a>是彼沙门瞿昙释种。<a id="a-B0"></a>向我边来。<a id="a-B1"></a>此懈怠人。<a id="a-B2"></a>丧失禅定。<a id="a-B3"></a>以懈怠故。<a id="a-B4"></a>全身缠缚。<a id="a-B5"></a>而我等辈。<a id="a-B6"></a>不须敬彼。<a id="a-B7"></a>不须礼彼。<a id="a-B8"></a>不须迎彼。<a id="a-B9"></a>不须与彼安置坐处。<a id="a-BA"></a>虽然但且随其意乐。<a id="a-BB"></a>随其自坐。<a id="a-BC"></a>唯憍陈如。<a id="a-BD"></a>独一人心。<a id="a-BE"></a>不同此誓。<a id="a-BF"></a>而口不违。<a id="a-BG"></a>即便相对。<a id="a-BH"></a>而说偈言。</p>
  <p id="aBI">瞿昙懈怠今忽来　　我等五仙各相契</p>
  <p id="aBJ">详共莫敬莫礼拜　　此人违誓不合迎</p>
  <p id="aBK">尔时世尊。<a id="a-BL"></a>渐渐近彼五仙人边。<a id="a-BM"></a>既逼近已。<a id="a-BN"></a>而彼五仙。<a id="a-BO"></a>各各相与坐不能安。<a id="a-BP"></a>忽自违誓。<a id="a-BQ"></a>各各欲起。<a id="a-BR"></a>譬如奢拘尼鸟。<a id="a-BS"></a>在铁网内。<a id="a-BT"></a>而外有人。<a id="a-BU"></a>放于大火。<a id="a-BV"></a>其网热故。<a id="a-BW"></a>不能安住。<a id="a-BX"></a>欲飞欲跳。<a id="a-BY"></a>如是如是彼五仙人。<a id="a-BZ"></a>见世尊已。<a id="a-Ba"></a>不觉忽然从坐而起。<a id="a-Bb"></a>时五仙内或有铺设安置坐者。<a id="a-Bc"></a>或有持水欲拟洗足。<a id="a-Bd"></a>或洗足石及革屣者。<a id="a-Be"></a>或复有将盛水盆来。<a id="a-Bf"></a>或洗足已。<a id="a-Bg"></a>将于木来拟安脚者。<a id="a-Bh"></a>或有迎接三衣及钵。<a id="a-Bi"></a>又口唱言。<a id="a-Bj"></a>善来长老瞿昙。<a id="a-Bk"></a>安坐于此铺上。<a id="a-Bl"></a>而有偈说。</p>
  <p id="aBm">或迎取钵及三衣　　或复顶礼佛足下</p>
  <p id="aBn">或预铺设所坐处　　或持水器及澡瓶</p>
  <p id="aBo">尔时世尊。<a id="a-Bp"></a>随其铺设。<a id="a-Bq"></a>安庠而坐。<a id="a-Br"></a>时佛坐已。<a id="a-Bs"></a>作是思惟。<a id="a-Bt"></a>此等一切皆是痴人。<a id="a-Bu"></a>各各虽发如是誓言。<a id="a-Bv"></a>而自相违。<a id="a-Bw"></a>不依而住。</p>
  <p id="aBx">尔时五仙。<a id="a-By"></a>见佛坐已。<a id="a-Bz"></a>而白佛言。<a id="a-C0"></a>长老瞿昙。<a id="a-C1"></a>身色皮肤。<a id="a-C2"></a>快好清净。<a id="a-C3"></a>面目圆满又足光明诸根寂定。<a id="a-C4"></a>长老瞿昙。<a id="a-C5"></a>必当值遇妙好甘露。<a id="a-C6"></a>或得清净甘露圣道。</p>
  <p id="aC7">尔时世尊。<a id="a-C8"></a>即便告彼五仙人言。<a id="a-C9"></a>汝等仙人。<a id="a-CA"></a>莫唤如来为长老也。<a id="a-CB"></a>所以者何。<a id="a-CC"></a>汝等仙人。<a id="a-CD"></a>当来长夜。<a id="a-CE"></a>应值苦患。<a id="a-CF"></a>何以故。<a id="a-CG"></a>我今已证甘露之法。<a id="a-CH"></a>我今已得甘露之道。<a id="a-CI"></a>汝随我教。<a id="a-CJ"></a>汝听我言。<a id="a-CK"></a>我能教示于汝等辈。<a id="a-CL"></a>汝随我语。<a id="a-CM"></a>不得乖违。<a id="a-CN"></a>若依我教。<a id="a-CO"></a>清净而行。<a id="a-CP"></a>若善男子。<a id="a-CQ"></a>及善女人。<a id="a-CR"></a>正信舍家。<a id="a-CS"></a>剃除须发。<a id="a-CT"></a>出家欲求无上梵行。<a id="a-CU"></a>尽梵行源。<a id="a-CV"></a>现见诸法。<a id="a-CW"></a>自在神通。<a id="a-CX"></a>证得行行。<a id="a-CY"></a>自能唱我。<a id="a-CZ"></a>已断生死。<a id="a-Ca"></a>已立梵行。<a id="a-Cb"></a>所作已办。<a id="a-Cc"></a>更不复受于后世有。<a id="a-Cd"></a>汝等各当如是自知。<a id="a-Ce"></a>而有偈言。</p>
  <p id="aCf">彼等五仙唤佛姓　　世尊恩愍教彼言</p>
  <p id="aCg">汝等心意莫矜高　　舍于自慢恭敬我</p>
  <p id="aCh">我慢无慢我平等　　我欲回汝等业因</p>
  <p id="aCi">我已得佛为世尊　　为诸众生作利益</p>
  <p id="aCj">作是语已。<a id="a-Ck"></a>其五仙人。<a id="a-Cl"></a>即白佛言。<a id="a-Cm"></a>长老瞿昙。<a id="a-Cn"></a>昔行是行。<a id="a-Co"></a>昔求是道。<a id="a-Cp"></a>昔行是苦。<a id="a-Cq"></a>不曾得证上人之法。<a id="a-Cr"></a>不共诸圣而同智见。<a id="a-Cs"></a>不得增进。<a id="a-Ct"></a>况复今日。<a id="a-Cu"></a>成就懒惰。<a id="a-Cv"></a>失于禅定。<a id="a-Cw"></a>懈怠缠身。</p>
  <p id="aCx">尔时世尊。<a id="a-Cy"></a>再过告彼五仙人言。<a id="a-Cz"></a>汝等成仙人莫作是言。<a id="a-D0"></a>如来非是懈怠之行。<a id="a-D1"></a>非是失禅。<a id="a-D2"></a>我亦非是懈怠缠身。<a id="a-D3"></a>汝等仙人。<a id="a-D4"></a>我今已我阿罗呵三藐三佛陀。<a id="a-D5"></a>我今已证得彼甘露。<a id="a-D6"></a>知甘露道。<a id="a-D7"></a>汝等仙人。<a id="a-D8"></a>应受我教。<a id="a-D9"></a>听于我法。<a id="a-DA"></a>汝等今若受我教示。<a id="a-DB"></a>我能教诲于汝等辈。<a id="a-DC"></a>汝依我教。<a id="a-DD"></a>莫违我教。<a id="a-DE"></a>行我教法。<a id="a-DF"></a>乃至汝等。<a id="a-DG"></a>未来当得不受后有。</p>
  <p id="aDH">尔时五仙。<a id="a-DI"></a>复白佛言。<a id="a-DJ"></a>长老瞿昙。<a id="a-DK"></a>昔如是行。<a id="a-DL"></a>如是求道。<a id="a-DM"></a>行如是苦。<a id="a-DN"></a>不证上法。<a id="a-DO"></a>不共诸圣而同智见。<a id="a-DP"></a>乃至懈怠。<a id="a-DQ"></a>以缠自身。</p>
  <p id="aDR">尔时世尊。<a id="a-DS"></a>三过告彼五仙人言。<a id="a-DT"></a>汝等仙人。<a id="a-DU"></a>自知我昔曾为人说妄言以不。<a id="a-DV"></a>五仙人言。<a id="a-DW"></a>不也尊者。</p>
  <p id="aDX">尔时世尊。<a id="a-DY"></a>从口出舌。<a id="a-DZ"></a>至二耳孔。<a id="a-Da"></a>至二鼻孔以舌拄塞鼻孔已。<a id="a-Db"></a>还复以舌。<a id="a-Dc"></a>自舐于舌。<a id="a-Dd"></a>遍覆其面。<a id="a-De"></a>覆已还缩。<a id="a-Df"></a>依旧还置舌本。<a id="a-Dg"></a>居处安置已。<a id="a-Dh"></a>告五仙人。<a id="a-Di"></a>言汝等仙人。<a id="a-Dj"></a>曾自眼见。<a id="a-Dk"></a>或复耳闻。<a id="a-Dl"></a>若人妄语。<a id="a-Dm"></a>有如是舌神通力不。<a id="a-Dn"></a>彼等仙言。<a id="a-Do"></a>不也。<a id="a-Dp"></a>尊者。<a id="a-Dq"></a>是故汝等。<a id="a-Dr"></a>莫唤如来以为懈怠。<a id="a-Ds"></a>如来亦非失于禅定。<a id="a-Dt"></a>然我不以懈怠缠身。<a id="a-Du"></a>诸仙。<a id="a-Dv"></a>当知我今已成阿罗呵三藐三佛陀。<a id="a-Dw"></a>已证甘露。<a id="a-Dx"></a>知甘露道。<a id="a-Dy"></a>汝等受我教法示诲。<a id="a-Dz"></a>听我教法。<a id="a-E0"></a>汝等依我教法而行。<a id="a-E1"></a>若不违背。<a id="a-E2"></a>其善男子及善女人。<a id="a-E3"></a>欲求解脱。<a id="a-E4"></a>舍家出家。<a id="a-E5"></a>乃至未来不受后有。</p>
  <p id="aE6">尔时世尊。<a id="a-E7"></a>以如是教。<a id="a-E8"></a>诲彼五仙。<a id="a-E9"></a>彼仙所有外道之形。<a id="a-EA"></a>外道之意。<a id="a-EB"></a>外道之藏。<a id="a-EC"></a>皆悉灭隐。<a id="a-ED"></a>不现身上所著之服。<a id="a-EE"></a>即成三衣。<a id="a-EF"></a>手执钵器。<a id="a-EG"></a>头发髭须。<a id="a-EH"></a>自然除落。<a id="a-EI"></a>犹如剃来经于七日。<a id="a-EJ"></a>威仪即成。<a id="a-EK"></a>形容譬如百夏比丘。<a id="a-EL"></a>威仪行步。<a id="a-EM"></a>坐起举动。<a id="a-EN"></a>如是而住。</p>
  <p id="aEO">尔时世尊。<a id="a-EP"></a>即便告彼五比丘言。<a id="a-EQ"></a>汝等比丘。<a id="a-ER"></a>各各随分。<a id="a-ES"></a>观察东方。<a id="a-ET"></a>时五比丘。<a id="a-EU"></a>欲观东方。<a id="a-EV"></a>而见西方。<a id="a-EW"></a>世尊复告。<a id="a-EX"></a>汝等比丘。<a id="a-EY"></a>随分各各观察西方。<a id="a-EZ"></a>彼等比丘。<a id="a-Ea"></a>欲观西方。<a id="a-Eb"></a>即见东方。<a id="a-Ec"></a>世尊复告。<a id="a-Ed"></a>汝等比丘。<a id="a-Ee"></a>观察北方。<a id="a-Ef"></a>彼等比丘。<a id="a-Eg"></a>欲观北方。<a id="a-Eh"></a>即见南方。<a id="a-Ei"></a>世尊复告。<a id="a-Ej"></a>汝等比丘。<a id="a-Ek"></a>观察南方。<a id="a-El"></a>即见北方。<a id="a-Em"></a>世尊复告。<a id="a-En"></a>汝等比丘。<a id="a-Eo"></a>观察上方。<a id="a-Ep"></a>即见下方。<a id="a-Eq"></a>世尊复告。<a id="a-Er"></a>汝等比丘。<a id="a-Es"></a>观察下方。<a id="a-Et"></a>彼等比丘。<a id="a-Eu"></a>欲观下方。<a id="a-Ev"></a>即见上方。<a id="a-Ew"></a>世尊复告。<a id="a-Ex"></a>汝等比丘。<a id="a-Ey"></a>随分各各。<a id="a-Ez"></a>观察余方。<a id="a-F0"></a>彼等比丘。<a id="a-F1"></a>欲观余方。<a id="a-F2"></a>即见正方。<a id="a-F3"></a>世尊复告。<a id="a-F4"></a>汝等比丘。<a id="a-F5"></a>观察正方。<a id="a-F6"></a>彼等比丘。<a id="a-F7"></a>欲观正方。<a id="a-F8"></a>即见余方尔时世尊。<a id="a-F9"></a>善能教诲彼五比丘。<a id="a-FA"></a>令其内心各生欢悦。<a id="a-FB"></a>使其获证。<a id="a-FC"></a>随顺正理。<a id="a-FD"></a>各各欢喜。<a id="a-FE"></a>时五比丘。<a id="a-FF"></a>心开意解。<a id="a-FG"></a>随顺世尊。<a id="a-FH"></a>咨承世尊。<a id="a-FI"></a>听世尊教。<a id="a-FJ"></a>随世尊心。<a id="a-FK"></a>不违世尊所说教法。<a id="a-FL"></a>闻说谛受奉侍世尊。<a id="a-FM"></a>无暂时舍。</p>
 </body>
</html>