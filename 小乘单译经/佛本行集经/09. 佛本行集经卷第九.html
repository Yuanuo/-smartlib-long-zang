<!doctype html>
<html id="z3IBUSwc5" data-ver="1049">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第九</h1>
  <h2 id="a2">从园还城品第七之二</h2>
  <p id="a3">尔时迦毗罗城。<a id="a-4"></a>有诸释种五百大臣。<a id="a-5"></a>皆悉是于菩萨眷属。<a id="a-6"></a>还复造立五百精舍。<a id="a-7"></a>拟菩萨坐。<a id="a-8"></a>当于菩萨初入城时。<a id="a-9"></a>各各立在自家门前。<a id="a-A"></a>以欢喜心。<a id="a-B"></a>合掌恭敬。<a id="a-C"></a>而作是言。<a id="a-D"></a>愿天中天。<a id="a-E"></a>入我精舍。<a id="a-F"></a>愿大船师。<a id="a-G"></a>入我精舍。<a id="a-H"></a>愿身金色。<a id="a-I"></a>清净众生。<a id="a-J"></a>入我精舍。<a id="a-K"></a>愿施一切欢喜心者。<a id="a-L"></a>入我精舍。<a id="a-M"></a>愿名远闻。<a id="a-N"></a>无毁缺者。<a id="a-O"></a>入我精舍。<a id="a-P"></a>愿德最尊。<a id="a-Q"></a>无等等者。<a id="a-R"></a>入我精舍。<a id="a-S"></a>时净饭王。<a id="a-T"></a>为如是等五百亲眷。<a id="a-U"></a>生怜愍故。<a id="a-V"></a>将于菩萨。<a id="a-W"></a>次第巡历。<a id="a-X"></a>入其精舍。<a id="a-Y"></a>悉皆周遍。<a id="a-Z"></a>然后始将入于自宫。</p>
  <p id="aa">尔时菩萨当生之日。<a id="a-b"></a>即有五百诸释种子。<a id="a-c"></a>同日而生。<a id="a-d"></a>菩萨巍巍。<a id="a-e"></a>最为初首。</p>
  <p id="af">复有五百诸释种女。<a id="a-g"></a>亦同日生。<a id="a-h"></a>耶输陀罗而为上首。</p>
  <p id="ai">复有五百诸释奴仆。<a id="a-j"></a>亦同日生。<a id="a-k"></a>净饭王宫车匿为首。</p>
  <p id="al">复有五百释种婢媵。<a id="a-m"></a>亦同日生净饭王宫侍卫太子。</p>
  <p id="an">复有五百鲜白马驹。<a id="a-o"></a>亦同日生。<a id="a-p"></a>净饭王厩揵陟为首。</p>
  <p id="aq">复有五百大香象王。<a id="a-r"></a>色白如雪。<a id="a-s"></a>齐有六牙。<a id="a-t"></a>在王宫门。<a id="a-u"></a>忽然而现。</p>
  <p id="av">复有五百大巨伏藏。<a id="a-w"></a>周匝四面。<a id="a-x"></a>绕迦毗罗。<a id="a-y"></a>自然而现。</p>
  <p id="az">复有五百妙好园林。<a id="a-10"></a>流泉浴池。<a id="a-11"></a>种种花果。<a id="a-12"></a>皆悉遍满。<a id="a-13"></a>并现在于迦毗罗城。<a id="a-14"></a>四面周匝。<a id="a-15"></a>悉是太子威德力故。</p>
  <p id="a16">复有五百大商贾主。<a id="a-17"></a>积诸钱财。<a id="a-18"></a>多饶珍宝。<a id="a-19"></a>相随来诣迦毗罗城。</p>
  <p id="a1A">复有五百微妙伞盖五百金瓶。<a id="a-1B"></a>并是五百粟散诸王。<a id="a-1C"></a>遣使送来。<a id="a-1D"></a>上净饭王。<a id="a-1E"></a>作如是言。<a id="a-1F"></a>今以是物。<a id="a-1G"></a>奉献大王。<a id="a-1H"></a>庆贺太子。</p>
  <p id="a1I">复有五千诸婆罗门及刹利种大富长者。<a id="a-1J"></a>各持己女。<a id="a-1K"></a>将来奉上于净饭王。<a id="a-1L"></a>时净饭王。<a id="a-1M"></a>凡所须者。<a id="a-1N"></a>皆悉备具。</p>
  <p id="a1O">时净饭王。<a id="a-1P"></a>自心思惟。<a id="a-1Q"></a>我生太子。<a id="a-1R"></a>今作何名。<a id="a-1S"></a>复更思惟。<a id="a-1T"></a>彼生之日一切众事。<a id="a-1U"></a>皆悉自成。<a id="a-1V"></a>今我可为太子立名。<a id="a-1W"></a>名为成利。<a id="a-1X"></a>时净饭王。<a id="a-1Y"></a>即开藏出百亿两金。<a id="a-1Z"></a>供养成利。<a id="a-1a"></a>为立名字。<a id="a-1b"></a>是故偈言。</p>
  <p id="a1c">如是王宫内　　众事悉丰饶</p>
  <p id="a1d">今作太子名　　应当名成利</p>
  <p data-pb></p>
  <h2 id="a1e">相师占看品第八之一</h2>
  <p id="a1f">时净饭王。<a id="a-1g"></a>即召相师解占观者。<a id="a-1h"></a>呼使前来。<a id="a-1i"></a>令看太子。<a id="a-1j"></a>作如是言。<a id="a-1k"></a>汝诸相师婆罗门等。<a id="a-1l"></a>占是太子。<a id="a-1m"></a>在我族中。<a id="a-1n"></a>为好为恶。<a id="a-1o"></a>汝等好看吉凶之相。</p>
  <p id="a1p">是时诸相师婆罗门等。<a id="a-1q"></a>闻王敕已。<a id="a-1r"></a>一心瞻仰太子形容。<a id="a-1s"></a>各依先圣所有诸论。<a id="a-1t"></a>共相量宜。<a id="a-1u"></a>量宜讫已。<a id="a-1v"></a>白于王言。<a id="a-1w"></a>大王。<a id="a-1x"></a>今者大得众利。<a id="a-1y"></a>何以故。<a id="a-1z"></a>此太子者。<a id="a-20"></a>有大威德。<a id="a-21"></a>是大众生。<a id="a-22"></a>今生王家。<a id="a-23"></a>大王当知。<a id="a-24"></a>此太子身有三十二大丈夫相。<a id="a-25"></a>凡有一人。<a id="a-26"></a>具三十二丈夫相者。<a id="a-27"></a>于世间中。<a id="a-28"></a>则有二种果报不差。<a id="a-29"></a>更无余异。<a id="a-2A"></a>何等为二。<a id="a-2B"></a>一若在家受世乐者。<a id="a-2C"></a>则得作于转轮圣王。<a id="a-2D"></a>王四天下。<a id="a-2E"></a>护持大地。<a id="a-2F"></a>七宝具足。<a id="a-2G"></a>乃至不用刀杖化人。<a id="a-2H"></a>自然如法。<a id="a-2I"></a>遍于海内。<a id="a-2J"></a>若舍王位。<a id="a-2K"></a>出家学道。<a id="a-2L"></a>得成如来应正遍知。<a id="a-2M"></a>名称远闻。<a id="a-2N"></a>充满世界。</p>
  <p id="a2O">时净饭王。<a id="a-2P"></a>闻是记已。<a id="a-2Q"></a>复更重问婆罗门言。<a id="a-2R"></a>太子何处是大丈夫三十二相。<a id="a-2S"></a>婆罗门言。<a id="a-2T"></a>三十二种大人相者。<a id="a-2U"></a>一者太子足下安立。<a id="a-2V"></a>皆悉平满。<a id="a-2W"></a>二者太子双足下。<a id="a-2X"></a>有千辐轮相。<a id="a-2Y"></a>端正处中。<a id="a-2Z"></a>可喜清净。<a id="a-2a"></a>三者太子手指纤长。<a id="a-2b"></a>四者太子足跟圆好。<a id="a-2c"></a>五者太子足趺高隆。<a id="a-2d"></a>六者太子手足柔软。<a id="a-2e"></a>七者太子手足指间具足罗网。<a id="a-2f"></a>八者太子踹如鹿王。<a id="a-2g"></a>九者太子正立不曲二手过膝。<a id="a-2h"></a>十者太子阴马藏相。<a id="a-2i"></a>十一太子皮肤一孔一毛旋生。<a id="a-2j"></a>十二太子身毛上靡。<a id="a-2k"></a>十三太子皮肤细软如兜罗绵。<a id="a-2l"></a>十四太子身毛金色。<a id="a-2m"></a>十五太子身体淳净。<a id="a-2n"></a>十六太子口中深好可喜方正。<a id="a-2o"></a>十七太子颊车方正如师子王。<a id="a-2p"></a>十八太子两胫广阔。<a id="a-2q"></a>十九太子身体上下纵横正等如尼拘树。<a id="a-2r"></a>二十太子七处满好。<a id="a-2s"></a>二十一者具四十齿。<a id="a-2t"></a>二十二者诸齿齐密。<a id="a-2u"></a>二十三者齿不疏缺不齹不齵。<a id="a-2v"></a>二十四者四牙白净。<a id="a-2w"></a>二十五者身体清净纯黄金色。<a id="a-2x"></a>二十六者声如梵王。<a id="a-2y"></a>二十七者舌广长大柔软红薄。<a id="a-2z"></a>二十八者所食之物皆为上味。<a id="a-30"></a>二十九者眼目绀青。<a id="a-31"></a>其三十者太子眉眼睫如牛王。<a id="a-32"></a>三十一者眉间白毫右旋宛转具足柔软清净光鲜。<a id="a-33"></a>三十二者顶上肉髻高广平好。<a id="a-34"></a>大王。<a id="a-35"></a>此是太子三十二种大丈夫相。<a id="a-36"></a>如是具足。<a id="a-37"></a>若有一人具足此等丈夫相者。<a id="a-38"></a>是人所得二种果报。<a id="a-39"></a>在家出家如上所说。</p>
  <p id="a3A">时净饭王。<a id="a-3B"></a>闻诸相师说是语已。<a id="a-3C"></a>心大欢喜。<a id="a-3D"></a>遍体踊跃。<a id="a-3E"></a>不能自胜。<a id="a-3F"></a>即出种种百味饮食。<a id="a-3G"></a>设彼相师婆罗门等。<a id="a-3H"></a>令其自恣随意饱满。<a id="a-3I"></a>复以种种杂妙衣服。<a id="a-3J"></a>种种诸宝及余资财。<a id="a-3K"></a>而布施之时。<a id="a-3L"></a>净饭王于迦毗罗大城之内。<a id="a-3M"></a>四衢道头及诸街巷。<a id="a-3N"></a>处处遍满。<a id="a-3O"></a>立无遮会。<a id="a-3P"></a>凡所须物。<a id="a-3Q"></a>皆悉给与。<a id="a-3R"></a>须食与食。<a id="a-3S"></a>须饮与饮。<a id="a-3T"></a>须衣与衣。<a id="a-3U"></a>须香与香。<a id="a-3V"></a>须床敷与床敷。<a id="a-3W"></a>须房舍与房舍。<a id="a-3X"></a>须资财与资财。<a id="a-3Y"></a>须驮乘与驮乘。<a id="a-3Z"></a>所有功德。<a id="a-3a"></a>皆悉回施。<a id="a-3b"></a>并为资益于太子身。</p>
  <p id="a3c">是时菩萨。<a id="a-3d"></a>在天臂城岚毗尼园。<a id="a-3e"></a>从于母胎。<a id="a-3f"></a>初出生时。<a id="a-3g"></a>正忆正念。<a id="a-3h"></a>放大光明。<a id="a-3i"></a>遍满世界。<a id="a-3j"></a>又此大地。<a id="a-3k"></a>六种震动。<a id="a-3l"></a>备十八相。<a id="a-3m"></a>尔时地居诸天诸仙。<a id="a-3n"></a>见此瑞已。<a id="a-3o"></a>欢喜遍身。<a id="a-3p"></a>不自胜持。<a id="a-3q"></a>扬声叫唤。<a id="a-3r"></a>发大语言。<a id="a-3s"></a>今日阎浮岚毗尼中。<a id="a-3t"></a>菩萨出生。<a id="a-3u"></a>为于一切天人世间。<a id="a-3v"></a>作大安乐。<a id="a-3w"></a>为诸无明黑闇众生。<a id="a-3x"></a>作大光照。<a id="a-3y"></a>时四天王。<a id="a-3z"></a>闻彼地居诸天诸仙发大声已。<a id="a-40"></a>其四天王。<a id="a-41"></a>所在诸天。<a id="a-42"></a>传闻此语。<a id="a-43"></a>复大欢喜。<a id="a-44"></a>发大音声。<a id="a-45"></a>戏弄衣裳。<a id="a-46"></a>作如是言。<a id="a-47"></a>今于人中。<a id="a-48"></a>菩萨出生。<a id="a-49"></a>为诸世间。<a id="a-4A"></a>安乐明故。<a id="a-4B"></a>三十三天。<a id="a-4C"></a>闻四天王叫唤音声。<a id="a-4D"></a>亦大欢喜。<a id="a-4E"></a>如是乃至须夜摩天。<a id="a-4F"></a>从忉利闻至兜率陀。<a id="a-4G"></a>从夜摩闻化自乐天。<a id="a-4H"></a>从兜率闻他化自在。<a id="a-4I"></a>从化乐闻展转复至色界梵天。<a id="a-4J"></a>从他化闻梵众天。<a id="a-4K"></a>从梵天处闻梵辅天。<a id="a-4L"></a>从梵众天闻大梵天。<a id="a-4M"></a>从梵辅天闻光天。<a id="a-4N"></a>从彼大梵天闻少光。<a id="a-4O"></a>从彼光天处闻无量光天。<a id="a-4P"></a>从少光闻光音天。<a id="a-4Q"></a>从无量光闻净天。<a id="a-4R"></a>从彼光音天闻少净天。<a id="a-4S"></a>从净天处闻无量净天。<a id="a-4T"></a>从少净闻遍净天。<a id="a-4U"></a>从无量净闻广天。<a id="a-4V"></a>从彼遍净天闻从于广天至少广天。<a id="a-4W"></a>从少广天至无量广。<a id="a-4X"></a>从无量广至广果天。<a id="a-4Y"></a>从广果天至于热天。<a id="a-4Z"></a>从于热天至无热天。<a id="a-4a"></a>从无热天至无比天。<a id="a-4b"></a>从无比天至善现天。<a id="a-4c"></a>从善现天。<a id="a-4d"></a>如是次第。<a id="a-4e"></a>一刹那顷。<a id="a-4f"></a>乃至到于阿迦尼吒一切诸天。<a id="a-4g"></a>各各唱言。<a id="a-4h"></a>今日菩萨。<a id="a-4i"></a>生于世间。<a id="a-4j"></a>为于天人。<a id="a-4k"></a>作大安乐。<a id="a-4l"></a>为于黑暗盲冥众生。<a id="a-4m"></a>作大灯明。<a id="a-4n"></a>尔时有一阿私陀仙。<a id="a-4o"></a>在三十三天上安居。<a id="a-4p"></a>见彼诸天。<a id="a-4q"></a>欢喜踊跃。<a id="a-4r"></a>不能自胜。<a id="a-4s"></a>或弄衣裳。<a id="a-4t"></a>扬声如前。<a id="a-4u"></a>见已即问彼诸天言。<a id="a-4v"></a>仁者大德三十三天。<a id="a-4w"></a>今以何故。<a id="a-4x"></a>欢喜踊跃。<a id="a-4y"></a>遍满身中。<a id="a-4z"></a>不能自胜。<a id="a-50"></a>复大叫唤。<a id="a-51"></a>手弄衣冠。<a id="a-52"></a>说是语已。<a id="a-53"></a>三十三天。<a id="a-54"></a>报彼仙人阿私陀言。<a id="a-55"></a>阿私陀仙大德不闻。<a id="a-56"></a>今人世间阎浮提地。<a id="a-57"></a>当于北方雪山之下。<a id="a-58"></a>有释种城。<a id="a-59"></a>名迦毗罗。<a id="a-5A"></a>彼城有王。<a id="a-5B"></a>名为净饭。<a id="a-5C"></a>彼王最大夫人生子。<a id="a-5D"></a>极大端正。<a id="a-5E"></a>可喜绝殊。<a id="a-5F"></a>身色黄金。<a id="a-5G"></a>头如伞盖。<a id="a-5H"></a>鼻高圆直。<a id="a-5I"></a>两臂下垂。<a id="a-5J"></a>形体端严。<a id="a-5K"></a>六根具足。<a id="a-5L"></a>处处皆充。<a id="a-5M"></a>如铸金挺。<a id="a-5N"></a>具三十二大丈夫相。<a id="a-5O"></a>备八十种微妙之好。<a id="a-5P"></a>大仙彼之菩萨决定得成阿耨多罗三藐三菩提。<a id="a-5Q"></a>成已决定转于无上清净法轮。<a id="a-5R"></a>而彼菩萨能于一切天人魔梵沙门婆罗门等诸世间中。<a id="a-5S"></a>自证诸通。<a id="a-5T"></a>证诸通已。<a id="a-5U"></a>阐扬正法。<a id="a-5V"></a>其法秘密。<a id="a-5W"></a>初中后善。<a id="a-5X"></a>义味深妙具足。<a id="a-5Y"></a>说于清净梵行。<a id="a-5Z"></a>彼说法时。<a id="a-5a"></a>所有一切诸众生等。<a id="a-5b"></a>以闻法故。<a id="a-5c"></a>有生法者。<a id="a-5d"></a>断绝生法。<a id="a-5e"></a>受老法者。<a id="a-5f"></a>断其老法。<a id="a-5g"></a>受病法者。<a id="a-5h"></a>得断病法。<a id="a-5i"></a>受死法者。<a id="a-5j"></a>得断死法。<a id="a-5k"></a>忧愁苦恼。<a id="a-5l"></a>悉得断除。<a id="a-5m"></a>灭其根本。<a id="a-5n"></a>阿私陀仙。<a id="a-5o"></a>从彼三十三天闻已。<a id="a-5p"></a>心生重信。<a id="a-5q"></a>即于彼天。<a id="a-5r"></a>隐身来下。<a id="a-5s"></a>现增长林。</p>
  <p id="a5t">尔时复有说如是言。<a id="a-5u"></a>南天竺地。<a id="a-5v"></a>有一城名优禅耶尼。<a id="a-5w"></a>去城不远。<a id="a-5x"></a>山名频陀。<a id="a-5y"></a>于其中间。<a id="a-5z"></a>更有一山。<a id="a-60"></a>名阿私陀。<a id="a-61"></a>是时仙人。<a id="a-62"></a>于彼山居。<a id="a-63"></a>以彼山故。<a id="a-64"></a>即称仙人。<a id="a-65"></a>名阿私陀。<a id="a-66"></a>其仙人从忉利天下。<a id="a-67"></a>在彼山时。<a id="a-68"></a>阿私陀仙。<a id="a-69"></a>将一侍者。<a id="a-6A"></a>名那罗陀。<a id="a-6B"></a>从彼山中。<a id="a-6C"></a>隐身来此迦毗罗城。<a id="a-6D"></a>去城不远。<a id="a-6E"></a>下而立住。<a id="a-6F"></a>作是思惟。<a id="a-6G"></a>我昔于此迦毗罗城。<a id="a-6H"></a>闻众国师及婆罗门云。<a id="a-6I"></a>净饭王生菩萨子。<a id="a-6J"></a>彼是天人及我等师。<a id="a-6K"></a>不得轻忽。<a id="a-6L"></a>若我今于迦毗罗城。<a id="a-6M"></a>现神通入无有此理。<a id="a-6N"></a>何以故。<a id="a-6O"></a>迦毗罗城。<a id="a-6P"></a>不同往昔。<a id="a-6Q"></a>今日若往。<a id="a-6R"></a>应当更现其余异相。<a id="a-6S"></a>我应敬彼如事尊神。<a id="a-6T"></a>我宁步行。<a id="a-6U"></a>入彼城内。<a id="a-6V"></a>时阿私陀及其侍者那罗陀。<a id="a-6W"></a>身徒步共入迦毗罗城。<a id="a-6X"></a>从小巷里。<a id="a-6Y"></a>私窃欲向净饭王所。<a id="a-6Z"></a>到宫门前。<a id="a-6a"></a>时迦毗罗人民稠闹。<a id="a-6b"></a>处处遍满。<a id="a-6c"></a>间无有空。<a id="a-6d"></a>为菩萨故。<a id="a-6e"></a>作大庄严。</p>
  <p id="a6f">时诸大众。<a id="a-6g"></a>见彼仙人步行而来。<a id="a-6h"></a>入迦毗罗。<a id="a-6i"></a>复从小巷。<a id="a-6j"></a>趣向净饭大王宫门。<a id="a-6k"></a>见已无量无边人民。<a id="a-6l"></a>云雨而集。<a id="a-6m"></a>随逐仙人。<a id="a-6n"></a>心生惊愕。<a id="a-6o"></a>怪不敢问。<a id="a-6p"></a>以何义故。<a id="a-6q"></a>仙人致此。<a id="a-6r"></a>时彼大众。<a id="a-6s"></a>城内人民。<a id="a-6t"></a>或在自家门前而立。<a id="a-6u"></a>或在窗边。<a id="a-6v"></a>或倚构栏。<a id="a-6w"></a>或在台头。<a id="a-6x"></a>或在屋上。<a id="a-6y"></a>观彼仙人。<a id="a-6z"></a>各相谓言。<a id="a-70"></a>往昔此仙。<a id="a-71"></a>来入迦毗罗婆城。<a id="a-72"></a>时乘大神通。<a id="a-73"></a>腾空而行。<a id="a-74"></a>到于净饭大王宫中。<a id="a-75"></a>今日步行而来入城。<a id="a-76"></a>我等不知。<a id="a-77"></a>以何义故。<a id="a-78"></a>步涉而来。</p>
  <p id="a79">时阿私陀。<a id="a-7A"></a>至净饭王宫门前已。<a id="a-7B"></a>语当门人。<a id="a-7C"></a>作如是言。<a id="a-7D"></a>我婆罗门。<a id="a-7E"></a>久来耆耄。<a id="a-7F"></a>犹如祖父。<a id="a-7G"></a>今日步行。<a id="a-7H"></a>翻似年少。<a id="a-7I"></a>二十小儿及那罗陀童子而来。<a id="a-7J"></a>其那罗陀。<a id="a-7K"></a>年始八岁。<a id="a-7L"></a>汝可为我白净饭王。<a id="a-7M"></a>时守门者。<a id="a-7N"></a>语仙人言。<a id="a-7O"></a>如尊者教。<a id="a-7P"></a>我当奉咨。<a id="a-7Q"></a>即入宫门。<a id="a-7R"></a>渐渐而行。<a id="a-7S"></a>到于王前。<a id="a-7T"></a>具以白王。<a id="a-7U"></a>时净饭王。<a id="a-7V"></a>闻此语已。<a id="a-7W"></a>心大敬仰。<a id="a-7X"></a>欢喜无量。<a id="a-7Y"></a>即从座起。<a id="a-7Z"></a>语彼通事守门人言。<a id="a-7a"></a>汝急疾引仙人将来。<a id="a-7b"></a>勿使淹迟。<a id="a-7c"></a>时守门者。<a id="a-7d"></a>还仙人所。<a id="a-7e"></a>而作是言。<a id="a-7f"></a>大仙知时。<a id="a-7g"></a>宜速入宫。<a id="a-7h"></a>时阿私陀。<a id="a-7i"></a>闻彼语已。<a id="a-7j"></a>即共侍者那罗陀。<a id="a-7k"></a>入净饭王宫。<a id="a-7l"></a>时净饭王。<a id="a-7m"></a>遥在殿见阿私陀仙渐渐而行。<a id="a-7n"></a>将至王所。<a id="a-7o"></a>是时大王。<a id="a-7p"></a>即从座起。<a id="a-7q"></a>诣仙人所。<a id="a-7r"></a>承事迎接。<a id="a-7s"></a>扶持其腋。<a id="a-7t"></a>将好最胜最妙第一希有宝座。<a id="a-7u"></a>安置令坐。<a id="a-7v"></a>坐已礼拜。<a id="a-7w"></a>口唱是言。<a id="a-7x"></a>我今恭敬礼拜尊者。<a id="a-7y"></a>是时仙人。<a id="a-7z"></a>口即咒愿净饭王言。<a id="a-80"></a>唯愿大王。<a id="a-81"></a>常得安乐。<a id="a-82"></a>时净饭王。<a id="a-83"></a>白仙人言。<a id="a-84"></a>尊者何求故屈到此。<a id="a-85"></a>为须衣耶。<a id="a-86"></a>为须食乎。<a id="a-87"></a>为复求须其余诸事。<a id="a-88"></a>须者但道。<a id="a-89"></a>我悉备具。<a id="a-8A"></a>必与不违。<a id="a-8B"></a>时阿私陀。<a id="a-8C"></a>咨白王言。<a id="a-8D"></a>大王当知。<a id="a-8E"></a>今我来者。<a id="a-8F"></a>无所乏少。<a id="a-8G"></a>不求衣食。<a id="a-8H"></a>一切诸事。<a id="a-8I"></a>悉所不须。<a id="a-8J"></a>然我今者故从远来。<a id="a-8K"></a>欲见大王最胜童子。<a id="a-8L"></a>大王慈恩。<a id="a-8M"></a>愿当示我善胜童子。<a id="a-8N"></a>是时童子。<a id="a-8O"></a>在于宝座。<a id="a-8P"></a>睡卧眠寝。<a id="a-8Q"></a>净饭王语阿私陀言。<a id="a-8R"></a>尊者大仙。<a id="a-8S"></a>少时留心。<a id="a-8T"></a>童子今眠。<a id="a-8U"></a>犹未觉寤。<a id="a-8V"></a>愿待须臾。<a id="a-8W"></a>时阿私陀。<a id="a-8X"></a>即白王言。<a id="a-8Y"></a>大王莫说如是语言。<a id="a-8Z"></a>称童子睡。<a id="a-8a"></a>何以故。<a id="a-8b"></a>我等虽寤。<a id="a-8c"></a>犹如睡人。<a id="a-8d"></a>大王童子久来断除。<a id="a-8e"></a>无复眠睡。<a id="a-8f"></a>昼夜恒为诸众生等。<a id="a-8g"></a>得安乐故。<a id="a-8h"></a>大利益故。<a id="a-8i"></a>而入禅定。</p>
  <p id="a8j">时净饭王。<a id="a-8k"></a>知童子眠寤时欲至。<a id="a-8l"></a>即入宫内。<a id="a-8m"></a>敕令庄严宫舍殿堂。<a id="a-8n"></a>净水洒地。<a id="a-8o"></a>扫除粪秽。<a id="a-8p"></a>香水重洒。<a id="a-8q"></a>花散其上。<a id="a-8r"></a>在在处处。<a id="a-8s"></a>安置香炉。<a id="a-8t"></a>烧杂妙香。<a id="a-8u"></a>复悬种种缯彩幡盖。<a id="a-8v"></a>垂诸旒苏。<a id="a-8w"></a>竖大宝幢。<a id="a-8x"></a>复悬无量真珠璎珞真珠罗网。<a id="a-8y"></a>种种宝铃。<a id="a-8z"></a>垂覆其上。<a id="a-90"></a>悬众杂宝。<a id="a-91"></a>犹如日月星宿之光复挂种种妙宝衣裳。<a id="a-92"></a>喻如飞天。<a id="a-93"></a>手持花璎。<a id="a-94"></a>复悬杂色。<a id="a-95"></a>朱紫红黄。<a id="a-96"></a>种种众眊。<a id="a-97"></a>诸如是等。<a id="a-98"></a>挍饰精丽。<a id="a-99"></a>庄严宫中。<a id="a-9A"></a>如乾闼城。<a id="a-9B"></a>一种无异。<a id="a-9C"></a>复召释种内外眷属。<a id="a-9D"></a>最大最胜。<a id="a-9E"></a>威德尊者。<a id="a-9F"></a>令来入宫。<a id="a-9G"></a>使共摩耶夫人一处。<a id="a-9H"></a>是时摩耶诣童子所。<a id="a-9I"></a>至已持手抱童子头。<a id="a-9J"></a>令向仙人拟如礼拜仙人之足。<a id="a-9K"></a>是时童子。<a id="a-9L"></a>威德力故。<a id="a-9M"></a>其身自转。<a id="a-9N"></a>足向仙人。<a id="a-9O"></a>时净饭王。<a id="a-9P"></a>更复共扶回童子头。<a id="a-9Q"></a>令拜仙人。<a id="a-9R"></a>童子力故。<a id="a-9S"></a>足还自转。<a id="a-9T"></a>向彼仙人。<a id="a-9U"></a>时净饭王。<a id="a-9V"></a>复回童子。<a id="a-9W"></a>头向仙人。<a id="a-9X"></a>还复转足。<a id="a-9Y"></a>如是至三。<a id="a-9Z"></a>其阿私陀。<a id="a-9a"></a>遥见童子。<a id="a-9b"></a>是时童子。<a id="a-9c"></a>放常光明。<a id="a-9d"></a>照触大地。<a id="a-9e"></a>童子威德。<a id="a-9f"></a>端正可喜。<a id="a-9g"></a>色纯黄金。<a id="a-9h"></a>头如宝盖。<a id="a-9i"></a>鼻直而圆。<a id="a-9j"></a>修臂下垂。<a id="a-9k"></a>支节正等。<a id="a-9l"></a>无缺无减。<a id="a-9m"></a>具足庄严。</p>
  <p id="a9n">时阿私陀。<a id="a-9o"></a>即从座起。<a id="a-9p"></a>白于王言。<a id="a-9q"></a>大王莫将童子圣头回向于我。<a id="a-9r"></a>何以故。<a id="a-9s"></a>彼头不合顶礼我足。<a id="a-9t"></a>我头应当顶礼彼足。<a id="a-9u"></a>复唱是言。<a id="a-9v"></a>希有希有。<a id="a-9w"></a>大人出世。<a id="a-9x"></a>最大希有。<a id="a-9y"></a>大人出世。<a id="a-9z"></a>我本从天所闻之者。<a id="a-A0"></a>即此童子真实。<a id="a-A1"></a>定是如彼不异。<a id="a-A2"></a>时阿私陀。<a id="a-A3"></a>整理衣服。<a id="a-A4"></a>偏袒右臂。<a id="a-A5"></a>右膝着地。<a id="a-A6"></a>伸其两手。<a id="a-A7"></a>抱持童子。<a id="a-A8"></a>安其顶上。<a id="a-A9"></a>还复本座。<a id="a-AA"></a>本座坐已。<a id="a-AB"></a>还下童子。<a id="a-AC"></a>置于膝上。<a id="a-AD"></a>是时摩耶国大夫人即白大仙阿私陀言。<a id="a-AE"></a>仁者尊师。<a id="a-AF"></a>当令童子礼大仙足。<a id="a-AG"></a>阿私陀仙报夫人言。<a id="a-AH"></a>国大夫人。<a id="a-AI"></a>莫作是语。<a id="a-AJ"></a>今是童子。<a id="a-AK"></a>不应礼我。<a id="a-AL"></a>我及一切诸天世人。<a id="a-AM"></a>应当接足礼拜童子。</p>
  <p id="aAN">时净饭王。<a id="a-AO"></a>即持种种杂妙珍宝。<a id="a-AP"></a>以用嚫施阿私陀仙。<a id="a-AQ"></a>时阿私陀。<a id="a-AR"></a>持自澡罐。<a id="a-AS"></a>以水洗手。<a id="a-AT"></a>受此施物。<a id="a-AU"></a>受已即持回奉童子。<a id="a-AV"></a>时净饭王。<a id="a-AW"></a>白阿私陀大仙人言。<a id="a-AX"></a>尊者大仙。<a id="a-AY"></a>我以此物。<a id="a-AZ"></a>施于尊者。<a id="a-Aa"></a>唯愿纳受。<a id="a-Ab"></a>仙人报言。<a id="a-Ac"></a>大王施我。<a id="a-Ad"></a>我今回施最胜童子。<a id="a-Ae"></a>净饭王言。<a id="a-Af"></a>我知大仙福田胜故。<a id="a-Ag"></a>供养大师。<a id="a-Ah"></a>阿私陀仙。<a id="a-Ai"></a>复报王言。<a id="a-Aj"></a>我今见是胜因缘故。<a id="a-Ak"></a>回施童子。<a id="a-Al"></a>净饭王言。<a id="a-Am"></a>大圣尊仙。<a id="a-An"></a>我今不解尊师此意。<a id="a-Ao"></a>仙人复言。<a id="a-Ap"></a>大王当知。<a id="a-Aq"></a>我今身心。<a id="a-Ar"></a>深自归伏于此童子。<a id="a-As"></a>净饭王言。<a id="a-At"></a>何因何缘。<a id="a-Au"></a>愿为解释。<a id="a-Av"></a>时阿私陀。<a id="a-Aw"></a>即报王言。<a id="a-Ax"></a>大王谛心。<a id="a-Ay"></a>善听是义。<a id="a-Az"></a>我当为王说其本末。<a id="a-B0"></a>大王当知。<a id="a-B1"></a>我昔在于忉利天上。<a id="a-B2"></a>安居行道。<a id="a-B3"></a>忽见忉利一切诸天。<a id="a-B4"></a>欢喜踊跃。<a id="a-B5"></a>充遍其身。<a id="a-B6"></a>不能自胜。<a id="a-B7"></a>舞弄衣冠。<a id="a-B8"></a>跳踯悦豫。<a id="a-B9"></a>我时于彼。<a id="a-BA"></a>即便问言。<a id="a-BB"></a>诸天仁者。<a id="a-BC"></a>何因何缘。<a id="a-BD"></a>欢喜腾跃。<a id="a-BE"></a>不能自胜。<a id="a-BF"></a>执持衣冠。<a id="a-BG"></a>舞弄踯[跳-兆+屬]。<a id="a-BH"></a>作是语已。<a id="a-BI"></a>忉利诸天。<a id="a-BJ"></a>即答我言。<a id="a-BK"></a>大德仙人。<a id="a-BL"></a>汝今知不。<a id="a-BM"></a>于下世间北方地内雪山之下。<a id="a-BN"></a>有释种城。<a id="a-BO"></a>名迦毗罗。<a id="a-BP"></a>彼城有王。<a id="a-BQ"></a>名为净饭。<a id="a-BR"></a>彼王最大第一夫人。<a id="a-BS"></a>产一童子。<a id="a-BT"></a>端正可喜。<a id="a-BU"></a>人所乐见。<a id="a-BV"></a>身黄金色。<a id="a-BW"></a>头圆鼻直。<a id="a-BX"></a>足满臂长。<a id="a-BY"></a>犹如金像。<a id="a-BZ"></a>备具三十二大人相。<a id="a-Ba"></a>八十种好。<a id="a-Bb"></a>必定得成阿耨多罗三藐三菩提。<a id="a-Bc"></a>当转无上清净法轮。<a id="a-Bd"></a>今此童子。<a id="a-Be"></a>相貌具足。<a id="a-Bf"></a>决是无疑。<a id="a-Bg"></a>今此童子。<a id="a-Bh"></a>以自神力。<a id="a-Bi"></a>能知此世及以过去未来世等。<a id="a-Bj"></a>天人魔梵沙门婆罗门等。<a id="a-Bk"></a>一切世间。<a id="a-Bl"></a>自证知已。<a id="a-Bm"></a>分别法相。<a id="a-Bn"></a>乃至略说种种苦恼。<a id="a-Bo"></a>可解脱者。<a id="a-Bp"></a>令得解脱。<a id="a-Bq"></a>大王我于彼时。<a id="a-Br"></a>闻是语已故。<a id="a-Bs"></a>来至此观看童子。<a id="a-Bt"></a>时净饭王。<a id="a-Bu"></a>报仙人言。<a id="a-Bv"></a>若如是者。<a id="a-Bw"></a>大怜愍我。<a id="a-Bx"></a>大饶益我。<a id="a-By"></a>无覆忧愁。<a id="a-Bz"></a>更有何法。<a id="a-C0"></a>过四种行。<a id="a-C1"></a>四行过已。<a id="a-C2"></a>能胜能最。<a id="a-C3"></a>今此童子。<a id="a-C4"></a>既人所生。<a id="a-C5"></a>能于未来。<a id="a-C6"></a>得无上道。<a id="a-C7"></a>阿私陀仙。<a id="a-C8"></a>复白王言。<a id="a-C9"></a>大王当知。<a id="a-CA"></a>彼等一切诸婆罗门。<a id="a-CB"></a>在在处处。<a id="a-CC"></a>云何得胜而证知耶。<a id="a-CD"></a>时净饭王。<a id="a-CE"></a>复更咨白于仙人言。<a id="a-CF"></a>我今在于大仙之前。<a id="a-CG"></a>愿为解说。<a id="a-CH"></a>令我乐闻。<a id="a-CI"></a>时阿私陀。<a id="a-CJ"></a>答言。<a id="a-CK"></a>大王如我相传婆罗门家。<a id="a-CL"></a>四毗陀经说。<a id="a-CM"></a>往昔有一婆罗门。<a id="a-CN"></a>名曰羖羊。<a id="a-CO"></a>复有婆罗门。<a id="a-CP"></a>名拔迦利。<a id="a-CQ"></a>复有婆罗门。<a id="a-CR"></a>名拔伽婆。<a id="a-CS"></a>复有婆罗门。<a id="a-CT"></a>名末檀地。<a id="a-CU"></a>复有婆罗门。<a id="a-CV"></a>名迦吒啰唎。<a id="a-CW"></a>复有婆罗门。<a id="a-CX"></a>名般适尸弃。<a id="a-CY"></a>彼等皆得阿修罗王算计之法。<a id="a-CZ"></a>得胜得上。<a id="a-Ca"></a>复有仙人。<a id="a-Cb"></a>名阿帝利耶。<a id="a-Cc"></a>复有一王名钵啰摩檀那。<a id="a-Cd"></a>复有一王。<a id="a-Ce"></a>名阇那迦。<a id="a-Cf"></a>此等诸人。<a id="a-Cg"></a>皆得除灭身苦方便。<a id="a-Ch"></a>大王当知。<a id="a-Ci"></a>如是如是。<a id="a-Cj"></a>今此童子。<a id="a-Ck"></a>虽生人间。<a id="a-Cl"></a>而过于人。<a id="a-Cm"></a>得胜人法。<a id="a-Cn"></a>大王往昔复有一王。<a id="a-Co"></a>名婆伽罗。<a id="a-Cp"></a>大海奔涛。<a id="a-Cq"></a>波浪如山。<a id="a-Cr"></a>甚难得渡。<a id="a-Cs"></a>非祖非父。<a id="a-Ct"></a>彼身能渡。<a id="a-Cu"></a>大王诸如是等。<a id="a-Cv"></a>虽生人间。<a id="a-Cw"></a>有大威德。<a id="a-Cx"></a>以威德故。<a id="a-Cy"></a>过诸天人。</p>
  <p id="aCz">时净饭王。<a id="a-D0"></a>报仙人言。<a id="a-D1"></a>若如尊师所宣说者。<a id="a-D2"></a>我无有疑。<a id="a-D3"></a>但我爱子。<a id="a-D4"></a>其心狭劣。<a id="a-D5"></a>故生惊恐。<a id="a-D6"></a>阿私陀仙。<a id="a-D7"></a>复语王言。<a id="a-D8"></a>大王所有心狐疑者。<a id="a-D9"></a>今可咨问。<a id="a-DA"></a>悉为决之。<a id="a-DB"></a>时净饭王白言。<a id="a-DC"></a>大师我实怀疑。<a id="a-DD"></a>如彼往昔。<a id="a-DE"></a>有调浮王。<a id="a-DF"></a>多罗求王。<a id="a-DG"></a>知离婆王。<a id="a-DH"></a>达离波王。<a id="a-DI"></a>诸如是等。<a id="a-DJ"></a>不曾得见。<a id="a-DK"></a>不曾得知。<a id="a-DL"></a>我此童子。<a id="a-DM"></a>云何得知得见此事。<a id="a-DN"></a>愿说因缘。<a id="a-DO"></a>时阿私陀。<a id="a-DP"></a>复报王言。<a id="a-DQ"></a>大王我亦知王有是疑惑。<a id="a-DR"></a>不得言无。<a id="a-DS"></a>何以故。<a id="a-DT"></a>大王但闻他所说事。<a id="a-DU"></a>以意消息。<a id="a-DV"></a>筹量取之。<a id="a-DW"></a>用自决疑。<a id="a-DX"></a>凡其前后。<a id="a-DY"></a>所作诸王。<a id="a-DZ"></a>未必一向有于证验。<a id="a-Da"></a>大王。<a id="a-Db"></a>彼等诸王子。<a id="a-Dc"></a>及父祖。<a id="a-Dd"></a>胜劣不同。<a id="a-De"></a>是故大王不可种姓。<a id="a-Df"></a>独取其胜。<a id="a-Dg"></a>不可以家。<a id="a-Dh"></a>独取其胜。<a id="a-Di"></a>不可以先生故而胜。<a id="a-Dj"></a>后为不如。<a id="a-Dk"></a>或有后出而胜先生。<a id="a-Dl"></a>大王譬如天晓之时。<a id="a-Dm"></a>先现明相。<a id="a-Dn"></a>然后出日。<a id="a-Do"></a>论其明相。<a id="a-Dp"></a>未能照明。<a id="a-Dq"></a>其日后出。<a id="a-Dr"></a>普光大地。<a id="a-Ds"></a>破一切闇。<a id="a-Dt"></a>无有遗余。<a id="a-Du"></a>大王世间如是如是。<a id="a-Dv"></a>或时生子胜父胜祖。<a id="a-Dw"></a>时净饭王。<a id="a-Dx"></a>白仙人言。<a id="a-Dy"></a>大德尊师。<a id="a-Dz"></a>善以譬喻证明于事。<a id="a-E0"></a>慰解于我。<a id="a-E1"></a>令得决疑。<a id="a-E2"></a>心大安隐。<a id="a-E3"></a>大仙尊师。<a id="a-E4"></a>善摄受我。<a id="a-E5"></a>时阿私陀。<a id="a-E6"></a>复白王言。<a id="a-E7"></a>大王当知。<a id="a-E8"></a>我齿衰迈。<a id="a-E9"></a>余残无几。<a id="a-EA"></a>今此童子。<a id="a-EB"></a>幼稚少年。<a id="a-EC"></a>春秋方盛。<a id="a-ED"></a>长大成就。<a id="a-EE"></a>当向山林出家学道。<a id="a-EF"></a>恨我朽耄。<a id="a-EG"></a>不觌慈颜。<a id="a-EH"></a>时净饭王。<a id="a-EI"></a>白仙人言。<a id="a-EJ"></a>大仙尊师。<a id="a-EK"></a>今是童子。<a id="a-EL"></a>决出家耶。<a id="a-EM"></a>阿私陀仙。<a id="a-EN"></a>报于王言。<a id="a-EO"></a>大王今者不须疑虑。<a id="a-EP"></a>时净饭王。<a id="a-EQ"></a>回头顾视看国师面。<a id="a-ER"></a>时阿私陀。<a id="a-ES"></a>问于王言。<a id="a-ET"></a>大王内心欲作何语。<a id="a-EU"></a>净饭王言。<a id="a-EV"></a>大德尊仙。<a id="a-EW"></a>此我国师婆罗门等。<a id="a-EX"></a>曾语我言。<a id="a-EY"></a>今此童子。<a id="a-EZ"></a>必定得作转轮圣王。<a id="a-Ea"></a>阿私陀仙。<a id="a-Eb"></a>复白王言。<a id="a-Ec"></a>大王如我意者。<a id="a-Ed"></a>终不虚妄。<a id="a-Ee"></a>我今所语。<a id="a-Ef"></a>诚实至真。<a id="a-Eg"></a>时净饭王。<a id="a-Eh"></a>闻是语已。<a id="a-Ei"></a>复更白言。<a id="a-Ej"></a>大仙尊师。<a id="a-Ek"></a>若审然者。<a id="a-El"></a>乃令我心。<a id="a-Em"></a>更大忧愁。<a id="a-En"></a>切割我心。<a id="a-Eo"></a>肝肠恼沸。<a id="a-Ep"></a>时阿私陀。<a id="a-Eq"></a>复报王言。<a id="a-Er"></a>大王智慧勿作是言。<a id="a-Es"></a>大王往昔高曾祖父以行福业功德缘故。<a id="a-Et"></a>得度众生到于彼岸。<a id="a-Eu"></a>如是匠导。<a id="a-Ev"></a>托作王儿。<a id="a-Ew"></a>不但独为治化人民令得安乐而为王子。<a id="a-Ex"></a>时净饭王。<a id="a-Ey"></a>复白仙言。<a id="a-Ez"></a>大师我意亦然。<a id="a-F0"></a>思惟如是。<a id="a-F1"></a>今此童子。<a id="a-F2"></a>种我王世。<a id="a-F3"></a>荷负重担。<a id="a-F4"></a>代我所忧。<a id="a-F5"></a>我至老年。<a id="a-F6"></a>出家入山。<a id="a-F7"></a>当修古道。</p>
  <p id="aF8">时净饭王。<a id="a-F9"></a>复白仙言。<a id="a-FA"></a>大师我意。<a id="a-FB"></a>欲令我子常在。<a id="a-FC"></a>云何方便。<a id="a-FD"></a>及今幼年。<a id="a-FE"></a>勿使舍我。<a id="a-FF"></a>阿私陀仙。<a id="a-FG"></a>复白王言。<a id="a-FH"></a>大王我实不能专正决定说是方便。<a id="a-FI"></a>令作障碍。</p>
  <p id="aFJ">时净饭王。<a id="a-FK"></a>复语仙人。<a id="a-FL"></a>作如是言。<a id="a-FM"></a>大师善听。<a id="a-FN"></a>我今当作种种方便。<a id="a-FO"></a>设方便已。<a id="a-FP"></a>不令我子。<a id="a-FQ"></a>从今幼稚。<a id="a-FR"></a>及到盛年。<a id="a-FS"></a>不听暂离。<a id="a-FT"></a>舍我出家。<a id="a-FU"></a>阿私陀仙。<a id="a-FV"></a>即问王言。<a id="a-FW"></a>大王今者因何事故。<a id="a-FX"></a>说如是语。<a id="a-FY"></a>时净饭王。<a id="a-FZ"></a>报彼仙人阿私陀言。<a id="a-Fa"></a>尊师当知。<a id="a-Fb"></a>如我国内。<a id="a-Fc"></a>所有相师婆罗门等。<a id="a-Fd"></a>皆语我言。<a id="a-Fe"></a>若是童子。<a id="a-Ff"></a>在家当作转轮圣王。<a id="a-Fg"></a>以是因缘。<a id="a-Fh"></a>我如是语。<a id="a-Fi"></a>阿私陀仙。<a id="a-Fj"></a>复白王言。<a id="a-Fk"></a>大王当知。<a id="a-Fl"></a>彼等相师。<a id="a-Fm"></a>皆大妄语。<a id="a-Fn"></a>何以故。<a id="a-Fo"></a>如是胜相。<a id="a-Fp"></a>非是转轮圣王之相。<a id="a-Fq"></a>今此童子。<a id="a-Fr"></a>有百善相。<a id="a-Fs"></a>八十随形。<a id="a-Ft"></a>挺特殊好。<a id="a-Fu"></a>分明炳着。<a id="a-Fv"></a>皆悉具足。<a id="a-Fw"></a>时净饭王。<a id="a-Fx"></a>问仙人言。<a id="a-Fy"></a>大师何等是此童子八十随形之好。<a id="a-Fz"></a>时阿私陀。<a id="a-G0"></a>具白王言。</p>
  <p id="aG1">大王当知今此童子。<a id="a-G2"></a>两手掌内。<a id="a-G3"></a>有金刚文。</p>
  <p id="aG4">大王今是童子诸指爪甲薄而且软。</p>
  <p id="aG5">大王今是童子诸指爪甲其色赤红犹如铜鍱。</p>
  <p id="aG6">大王今是童子诸指爪甲悉皆润泽。</p>
  <p id="aG7">大王今是童子诸指妙色。</p>
  <p id="aG8">大王今是童子诸指皆佣。</p>
  <p id="aG9">大王今是童子踝骨不现。</p>
  <p id="aGA">大王今是童子两膝团圆有大光液。</p>
  <p id="aGB">大王今是童子进止雍容安详徐步。</p>
  <p id="aGC">大王是童子行如师子王。</p>
  <p id="aGD">大王是童子行犹如牛王。</p>
  <p id="aGE">大王是童子行犹如鹅王。</p>
  <p id="aGF">大王是童子行安详徐步犹如耳珰。</p>
  <p id="aGG">大王是童子行安庠如住。</p>
  <p id="aGH">大王是童子身形体挺直。</p>
  <p id="aGI">大王是童子身形体柔软。</p>
  <p id="aGJ">大王是童子身形体滑泽。</p>
  <p id="aGK">大王是童子身肤体上充。</p>
  <p id="aGL">大王是童子身出妙熏香。</p>
  <p id="aGM">大王是童子身肤体无上。</p>
  <p id="aGN">大王是童子身肤体整肃。</p>
  <p id="aGO">大王是童子身支节分解。<a id="a-GP"></a>各自分明。</p>
  <p id="aGQ">大王是童子身肤体显现如大梵王。</p>
  <p id="aGR">大王是童子身肤体无戾。</p>
  <p id="aGS">大王是童子身肤体清净无有黑皯(古汗切)</p>
  <p id="aGT">大王是童子身无有诸病。</p>
  <p id="aGU">大王是童子身圆满正等。</p>
  <p id="aGV">大王是童子身七处齐满。</p>
  <p id="aGW">大王是童子身具足诸好。</p>
  <p id="aGX">大王是童子身遍体端正。</p>
  <p id="aGY">大王是童子身行处淳净。</p>
  <p id="aGZ">大王是童子身最胜无垢诸毛清净。</p>
  <p id="aGa">大王是童子身无有垢障能出净光。</p>
  <p id="aGb">大王是童子身常光一寻。</p>
  <p id="aGc">大王是童子腰犹如弓弝(百雅切)</p>
  <p id="aGd">大王是童子腹无有破坏(谓其皮不皱欇等)</p>
  <p id="aGe">大王是童子脐深隐妙好。</p>
  <p id="aGf">大王是童子脐团圆不散。</p>
  <p id="aGg">大王是童子脐犹如车轮。</p>
  <p id="aGh">大王是童子脐分明右旋。</p>
  <p id="aGi">大王是童子手不粗不涩。</p>
  <p id="aGj">大王是童子手如兜罗绵。</p>
  <p id="aGk">大王是童子手掌心之中文理画深。</p>
  <p id="aGl">大王是童子手文理册画柔软光泽。</p>
  <p id="aGm">大王是童子手文不破散。</p>
  <p id="aGn">大王是童子手所有册文分明次第。</p>
  <p id="aGo">大王是童子手两腕阔大。</p>
  <p id="aGp">大王是童子头犹如踝骨。</p>
  <p id="aGq">大王是童子口唇色犹如频婆罗果。</p>
  <p id="aGr">大王是童子面颜貌寂静。</p>
  <p id="aGs">大王是童子舌薄而且长。<a id="a-Gt"></a>如赤铜色。</p>
  <p id="aGu">大王是童子声深而清亮。</p>
 </body>
</html>