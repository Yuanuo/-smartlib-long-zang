<!doctype html>
<html id="z3IBUUDca" data-ver="933">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十</h1>
  <h2 id="a2">教化兵将品第四十三之二</h2>
  <p id="a3">尔时世尊渐渐行到恒河岸边。<a id="a-4"></a>至于彼已。<a id="a-5"></a>而恒河畔有一船师。<a id="a-6"></a>遥见世尊向已而来。<a id="a-7"></a>从坐速起。<a id="a-8"></a>急疾向前。<a id="a-9"></a>迎接世尊。<a id="a-A"></a>到佛边已。<a id="a-B"></a>而白佛言。<a id="a-C"></a>善来世尊。<a id="a-D"></a>从何远来。<a id="a-E"></a>而忽到此。<a id="a-F"></a>世尊。<a id="a-G"></a>若为怜愍我故。<a id="a-H"></a>愿上此船。<a id="a-I"></a>我度世尊。<a id="a-J"></a>到于彼岸。<a id="a-K"></a>不取其价。</p>
  <p id="aL">尔时世尊。<a id="a-M"></a>即上船上。<a id="a-N"></a>坐船上已。<a id="a-O"></a>将如是偈。<a id="a-P"></a>教诲示导彼船师言。</p>
  <p id="aQ">汝今善曝晒此船　　如是当得艇轻利</p>
  <p id="aR">若能舍此欲恚恼　　必定速得至涅槃</p>
  <p id="aS">汝以慈心晒此船　　令其轻便早疾渡</p>
  <p id="aT">汝今若能舍欲恚　　必定速得趣涅槃</p>
  <p id="aU">汝以悲心晒此船　　令其轻便早疾渡</p>
  <p id="aV">汝今若能舍欲恚　　必定速得趣涅槃</p>
  <p id="aW">汝以喜心晒此船　　令其轻便早疾渡</p>
  <p id="aX">汝今若能舍欲恚　　必定速得趣涅槃</p>
  <p id="aY">汝以舍心晒此船　　令其轻便早疾渡</p>
  <p id="aZ">汝今若能舍欲恚　　必定速得趣涅槃</p>
  <p id="aa">若有比丘行慈心　　能信世尊佛教法</p>
  <p id="ab">速疾证于寂定处　　不久得无动涅槃</p>
  <p id="ac">若有比丘行悲心　　能信世尊佛教法</p>
  <p id="ad">速疾证于寂定处　　不久得无动涅槃</p>
  <p id="ae">若有比丘行喜心　　能信世尊佛教法</p>
  <p id="af">速疾证于寂定处　　不久得无动涅槃</p>
  <p id="ag">若有比丘行舍心　　能信世尊佛教法</p>
  <p id="ah">速疾证于寂定处　　不久得无动涅槃</p>
  <p id="ai">尔时世尊说此偈已。<a id="a-j"></a>告船师言。<a id="a-k"></a>汝善男子。<a id="a-l"></a>将水晒船。<a id="a-m"></a>作是语已。<a id="a-n"></a>时彼船师所有俗形。<a id="a-o"></a>皆隐不现。<a id="a-p"></a>左手自然执瓦器钵。<a id="a-q"></a>头须及发。<a id="a-r"></a>犹如七日剃落比丘。<a id="a-s"></a>行步威仪。<a id="a-t"></a>犹如百夏上座无异。<a id="a-u"></a>如是成就。<a id="a-v"></a>即得出家。<a id="a-w"></a>受具足戒。</p>
  <p id="ax">尔时世尊为欲令彼生欢喜故。<a id="a-y"></a>复更为彼增加说法。<a id="a-z"></a>而彼不久。<a id="a-10"></a>善男子。<a id="a-11"></a>以行梵行讫。<a id="a-12"></a>现自证法。<a id="a-13"></a>求得诸通。<a id="a-14"></a>欲舍生死修于净行。<a id="a-15"></a>所作已办。<a id="a-16"></a>自言我更不受后有。<a id="a-17"></a>而彼长老成阿罗汉。<a id="a-18"></a>心善解脱。<a id="a-19"></a>是时长老佛教诲已。<a id="a-1A"></a>令行他方传化众生。</p>
  <p id="a1B">尔时世尊教彼长老船师比丘。<a id="a-1C"></a>令行去已。<a id="a-1D"></a>独一身在。<a id="a-1E"></a>更无二伴。<a id="a-1F"></a>渐渐至彼优娄频螺聚落之所。</p>
  <p id="a1G">尔时忉利帝释天王作如是念。<a id="a-1H"></a>如来今者在于何处而自观看。<a id="a-1I"></a>见于如来。<a id="a-1J"></a>独自无人。<a id="a-1K"></a>向彼优娄频螺所去。<a id="a-1L"></a>既观见已。<a id="a-1M"></a>是时帝释即自隐身。<a id="a-1N"></a>化作梵志摩那婆形。<a id="a-1O"></a>可喜端正。<a id="a-1P"></a>众人乐见。<a id="a-1Q"></a>头上螺髻。<a id="a-1R"></a>用以为冠。<a id="a-1S"></a>身着黄衣。<a id="a-1T"></a>左手执持纯金澡瓶。<a id="a-1U"></a>右手擎持杂宝之杖。<a id="a-1V"></a>在如来前。<a id="a-1W"></a>即从佛取三衣钵盂。<a id="a-1X"></a>于先而行。<a id="a-1Y"></a>时彼帝释在前行路。<a id="a-1Z"></a>若值州县聚落国城。<a id="a-1a"></a>即以神通。<a id="a-1b"></a>飞腾虚空。<a id="a-1c"></a>围绕州县聚落村邑。<a id="a-1d"></a>各各三匝。<a id="a-1e"></a>三匝讫已。<a id="a-1f"></a>停于彼上。</p>
  <p id="a1g">尔时彼化摩那婆身。<a id="a-1h"></a>如是端正。<a id="a-1i"></a>如是可喜。<a id="a-1j"></a>为人乐观如是威德。<a id="a-1k"></a>见已众类百千万众。<a id="a-1l"></a>云雨集聚。<a id="a-1m"></a>各问彼言。<a id="a-1n"></a>汝摩那婆。<a id="a-1o"></a>是何处人。<a id="a-1p"></a>谁家种族。<a id="a-1q"></a>兄弟姓字。<a id="a-1r"></a>云何而来。<a id="a-1s"></a>时摩那婆即以偈颂。<a id="a-1t"></a>报答于彼诸人等言。</p>
  <p id="a1u">世间丈夫知足者　　自能觉悟世无双</p>
  <p id="a1v">名阿罗汉善独行　　我今为彼作弟子</p>
  <p id="a1w">众生没溺烦恼海　　困苦不能出到边</p>
  <p id="a1x">彼今为作法船师　　既已自度欲度彼</p>
  <p id="a1y">若其世间能度者　　我为侍者逐后行</p>
  <p id="a1z">彼既能尽欲贪恚　　无明黑闇亦破裂</p>
  <p id="a20">世间有漏尽除灭　　我作弟子而供承</p>
  <p id="a21">世间最妙无比双　　何况得有胜上者</p>
  <p id="a22">如来世尊今出现　　我为亲侍随东西</p>
  <p id="a23">世间如是无上尊　　今日欲来至于此</p>
  <p id="a24">时天帝释说是偈已。<a id="a-25"></a>如来世尊即到其前。<a id="a-26"></a>而众人见如来如是可喜殊特为人乐睹。<a id="a-27"></a>乃至身体犹如虚空众星庄严。<a id="a-28"></a>大众见已。<a id="a-29"></a>各相谓言。<a id="a-2A"></a>如此师者堪此弟子。<a id="a-2B"></a>如是弟子堪如是师。<a id="a-2C"></a>而世尊为彼等诸人。<a id="a-2D"></a>作于微妙善巧密教言说法义。</p>
  <p id="a2E">尔时彼诸一切人中。<a id="a-2F"></a>或闻如来说此妙法。<a id="a-2G"></a>或有发心求出家者。<a id="a-2H"></a>或有得于须陀洹果、<a id="a-2I"></a>斯陀含果、<a id="a-2J"></a>阿那含果．阿罗汉果。<a id="a-2K"></a>或复有为未来世作声闻乘中种子因缘。<a id="a-2L"></a>或复有为未来世作缘觉乘中种子因缘。<a id="a-2M"></a>或复有为未来世作菩萨乘中种子因缘。<a id="a-2N"></a>其中或有受三归依及五戒者。</p>
  <p id="a2O">尔时世尊发遣天主帝释去已。<a id="a-2P"></a>乞食时至。<a id="a-2Q"></a>着衣持钵。<a id="a-2R"></a>独自而行。<a id="a-2S"></a>欲乞于食。<a id="a-2T"></a>渐渐到彼大兵将村。<a id="a-2U"></a>入彼邑已。<a id="a-2V"></a>即诣兵将婆罗门家。<a id="a-2W"></a>到其家已。<a id="a-2X"></a>即便进入于其门内。<a id="a-2Y"></a>铺座而坐。<a id="a-2Z"></a>尔时兵将大婆罗门有于二女。<a id="a-2a"></a>一名难陀。<a id="a-2b"></a>二名波罗。<a id="a-2c"></a>时彼二女出向佛边。<a id="a-2d"></a>到佛所已。<a id="a-2e"></a>顶礼佛足。<a id="a-2f"></a>却住一面。</p>
  <p id="a2g">尔时世尊知于彼等心行所趣结使已薄。<a id="a-2h"></a>知于诸界。<a id="a-2i"></a>知诸入已。<a id="a-2j"></a>说四谛法。<a id="a-2k"></a>如是说已。<a id="a-2l"></a>时彼二女闻佛说法。<a id="a-2m"></a>破二十重诸见之山。<a id="a-2n"></a>即时得证须陀洹果。<a id="a-2o"></a>彼等女见法实相已。<a id="a-2p"></a>随佛乞受三归五戒。<a id="a-2q"></a>既得戒已。<a id="a-2r"></a>即从佛手取于钵器。<a id="a-2s"></a>将好色香美味具足。<a id="a-2t"></a>种种饮食。<a id="a-2u"></a>满盛钵中。<a id="a-2v"></a>以用奉佛。<a id="a-2w"></a>尔时世尊受彼食已。<a id="a-2x"></a>从村而出。<a id="a-2y"></a>尔时提婆大婆罗门。<a id="a-2z"></a>从他转闻彼大沙门来至于此。<a id="a-30"></a>闻已即作如是思念。<a id="a-31"></a>我昔曾请彼大沙门。<a id="a-32"></a>许施饮食。<a id="a-33"></a>我今薄财贫贱困乏。<a id="a-34"></a>当作何计。<a id="a-35"></a>而彼提婆大婆罗门。<a id="a-36"></a>闻此言已。<a id="a-37"></a>速疾而还。<a id="a-38"></a>向自己家。<a id="a-39"></a>到自家已。<a id="a-3A"></a>语于其妻。<a id="a-3B"></a>作如是言。<a id="a-3C"></a>昔大沙门。<a id="a-3D"></a>在于优娄频螺聚落。<a id="a-3E"></a>苦行之时我愿施食彼大沙门。<a id="a-3F"></a>今日至此当作何计。<a id="a-3G"></a>而彼妻报夫提婆言。<a id="a-3H"></a>乞听所说。<a id="a-3I"></a>未审尔不。<a id="a-3J"></a>我忆往昔年少之时。<a id="a-3K"></a>是时兵将大婆罗门曾弄于我。<a id="a-3L"></a>欲求世事。<a id="a-3M"></a>我时不听。<a id="a-3N"></a>彼暂指触。<a id="a-3O"></a>而今圣夫将我与彼行于世事。<a id="a-3P"></a>从其随索多少钱物。<a id="a-3Q"></a>得以而为彼大沙门作食布施。</p>
  <p id="a3R">尔时提婆大婆罗门报其妻言。<a id="a-3S"></a>此事不然。<a id="a-3T"></a>我婆罗门理不合作如是之事。<a id="a-3U"></a>然其提婆大婆罗门别思惟已。<a id="a-3V"></a>即诣兵将婆罗门边。<a id="a-3W"></a>到彼所已。<a id="a-3X"></a>即便白言。<a id="a-3Y"></a>善哉兵将。<a id="a-3Z"></a>唯愿借贷我五百钱。<a id="a-3a"></a>若我能偿。<a id="a-3b"></a>此事善哉。<a id="a-3c"></a>脱不能偿。<a id="a-3d"></a>我之夫妇。<a id="a-3e"></a>二人详共悉入汝家。<a id="a-3f"></a>为汝作力。</p>
  <p id="a3g">尔时兵将大婆罗门即与提婆婆罗门钱。<a id="a-3h"></a>足满五百。<a id="a-3i"></a>而语之言。<a id="a-3j"></a>汝今将去随意所用。<a id="a-3k"></a>其事若讫。<a id="a-3l"></a>更不得传从他借贷。<a id="a-3m"></a>持以偿我。<a id="a-3n"></a>如汝所要。<a id="a-3o"></a>身自出力。<a id="a-3p"></a>觅钱与我。<a id="a-3q"></a>尔时提婆大婆罗门从兵将边。<a id="a-3r"></a>依法受取五百钱已。<a id="a-3s"></a>至自己家付与其妻。<a id="a-3t"></a>付已语言。<a id="a-3u"></a>汝宜精好备办饮食。<a id="a-3v"></a>身即自诣于外林中。<a id="a-3w"></a>而往佛边。<a id="a-3x"></a>到佛所已。<a id="a-3y"></a>共佛对颜。<a id="a-3z"></a>言语慰喻。<a id="a-40"></a>问讯起居讫已。<a id="a-41"></a>却一面立。<a id="a-42"></a>欲请如来。</p>
  <p id="a43">尔时提婆大婆罗门即白佛言。<a id="a-44"></a>善哉大德。<a id="a-45"></a>沙门瞿昙。<a id="a-46"></a>唯愿受我明日饭食。<a id="a-47"></a>是时世尊默然受请。<a id="a-48"></a>尔时提婆大婆罗门知佛默然受其请已。<a id="a-49"></a>从坐而起。<a id="a-4A"></a>绕佛三匝。<a id="a-4B"></a>辞佛而去。<a id="a-4C"></a>至自己家。<a id="a-4D"></a>是时城内一切巷陌皆卖熟食。<a id="a-4E"></a>尔时提婆大婆罗门即于彼夜。<a id="a-4F"></a>严备多种甘美饭食。<a id="a-4G"></a>如是咬啖唼[口*束][口*專]唊。<a id="a-4H"></a>其夜悉办如是诸味。<a id="a-4I"></a>过夜天明。<a id="a-4J"></a>家内洒扫。<a id="a-4K"></a>铺床座讫。<a id="a-4L"></a>即至佛边。<a id="a-4M"></a>长跪咨白。<a id="a-4N"></a>作如是言。<a id="a-4O"></a>大善沙门。<a id="a-4P"></a>若知时者。<a id="a-4Q"></a>饮食已办。<a id="a-4R"></a>愿赴我家。</p>
  <p id="a4S">尔时世尊既至食时。<a id="a-4T"></a>着衣持钵。<a id="a-4U"></a>渐渐而行。<a id="a-4V"></a>至彼提婆婆罗门家。<a id="a-4W"></a>到其家已。<a id="a-4X"></a>随铺而坐。<a id="a-4Y"></a>尔时提婆见佛坐已。<a id="a-4Z"></a>夫妇自手擎持多种微妙清净众味饮食。<a id="a-4a"></a>立于佛前。<a id="a-4b"></a>以奉世尊。<a id="a-4c"></a>唯愿如来。<a id="a-4d"></a>自恣而食。<a id="a-4e"></a>是时提婆奉佛食讫。<a id="a-4f"></a>别于佛边铺座而坐。<a id="a-4g"></a>坐已世尊即为提婆大婆罗门。<a id="a-4h"></a>如应说法示现教诲。<a id="a-4i"></a>令欢喜已。<a id="a-4j"></a>从坐而起。<a id="a-4k"></a>随意而去。</p>
  <p id="a4l">尔时提婆大婆罗门送佛而出。<a id="a-4m"></a>其提婆妻从他借衣。<a id="a-4n"></a>着奉佛食。<a id="a-4o"></a>供养佛已。<a id="a-4p"></a>见佛出还。<a id="a-4q"></a>即便解衣。<a id="a-4r"></a>置于一处。<a id="a-4s"></a>而扫除地。<a id="a-4t"></a>时有一贼。<a id="a-4u"></a>忽尔来偷其衣将去。<a id="a-4v"></a>时提婆妻为失衣故。<a id="a-4w"></a>心大愁恼。<a id="a-4x"></a>时其提婆。<a id="a-4y"></a>送佛还家。<a id="a-4z"></a>见于其妇。<a id="a-50"></a>心大扰乱。<a id="a-51"></a>即便问言。<a id="a-52"></a>汝今何故。<a id="a-53"></a>如是烦恼。<a id="a-54"></a>妻报夫言。<a id="a-55"></a>圣夫当知。<a id="a-56"></a>我所借衣。<a id="a-57"></a>不知谁偷。<a id="a-58"></a>忽然失去。<a id="a-59"></a>是时提婆闻此语已。<a id="a-5A"></a>心地迷闷。<a id="a-5B"></a>不知所为。<a id="a-5C"></a>作如是言。<a id="a-5D"></a>我以从他贷五百钱。<a id="a-5E"></a>用为供具。<a id="a-5F"></a>汝今从他借衣而着。<a id="a-5G"></a>忽复失去。<a id="a-5H"></a>我家贫短。<a id="a-5I"></a>以何备偿。<a id="a-5J"></a>当作何计。</p>
  <p id="a5K">尔时提婆欲求自死。<a id="a-5L"></a>即便往至尸陀林中。<a id="a-5M"></a>上大树上。<a id="a-5N"></a>欲自扑地。<a id="a-5O"></a>而不能堕。<a id="a-5P"></a>即复大愁。<a id="a-5Q"></a>然彼贼人执其衣裳至尸陀林。<a id="a-5R"></a>忽尔还来。<a id="a-5S"></a>在于提婆所上树下。<a id="a-5T"></a>掘地埋之。<a id="a-5U"></a>以土覆上。<a id="a-5V"></a>于上大便。<a id="a-5W"></a>放讫而去。<a id="a-5X"></a>时彼提婆在于树上。<a id="a-5Y"></a>遥见此事。<a id="a-5Z"></a>贼去以后。<a id="a-5a"></a>从树而下。<a id="a-5b"></a>掘取其衣。<a id="a-5c"></a>还将向舍。<a id="a-5d"></a>时提婆妻扫除舍内。<a id="a-5e"></a>处处分除。<a id="a-5f"></a>其屋一角。<a id="a-5g"></a>忽然自陷。<a id="a-5h"></a>低头观睹地下。<a id="a-5i"></a>见有一赤铜瓶。<a id="a-5j"></a>其中满金。<a id="a-5k"></a>乃至略说。<a id="a-5l"></a>见第二瓶。<a id="a-5m"></a>第三第四。<a id="a-5n"></a>悉皆是瓶。<a id="a-5o"></a>更复观看其下。<a id="a-5p"></a>更见一赤铜瓮。<a id="a-5q"></a>亦满中金。<a id="a-5r"></a>彼见金已。<a id="a-5s"></a>即大惊叫。<a id="a-5t"></a>指示夫言。<a id="a-5u"></a>圣夫圣夫。<a id="a-5v"></a>速来速来。<a id="a-5w"></a>我已得也。</p>
  <p id="a5x">尔时提婆闻妇声已。<a id="a-5y"></a>作是思惟。<a id="a-5z"></a>此妇可怜。<a id="a-60"></a>何故失心如是诳语。<a id="a-61"></a>云我已得。<a id="a-62"></a>得于何物。<a id="a-63"></a>其前他处借衣失去。<a id="a-64"></a>我今已得衣现在此。<a id="a-65"></a>其何故唱言我已得。<a id="a-66"></a>是时提婆将衣入家。<a id="a-67"></a>问其妻言。<a id="a-68"></a>居家善者。<a id="a-69"></a>汝何所得。<a id="a-6A"></a>彼妇即便指示其金。<a id="a-6B"></a>语言圣夫。<a id="a-6C"></a>我得此也。<a id="a-6D"></a>是时提婆复语妻言。<a id="a-6E"></a>汝所失衣我亦得也。<a id="a-6F"></a>而彼妇女。<a id="a-6G"></a>取其衣裳。<a id="a-6H"></a>向所借处。<a id="a-6I"></a>还归其主。</p>
  <p id="a6J">尔时提婆大婆罗门作是思惟。<a id="a-6K"></a>我今独自不能淹消食多许金。<a id="a-6L"></a>即便携将五百钱。<a id="a-6M"></a>直还向兵将婆罗门边。<a id="a-6N"></a>而偿其债。<a id="a-6O"></a>到已语彼大兵将言。<a id="a-6P"></a>我从仁者贷五百钱。<a id="a-6Q"></a>今以还汝。<a id="a-6R"></a>是时兵将语提婆言。<a id="a-6S"></a>我前语汝。<a id="a-6T"></a>不得从他举钱偿我。<a id="a-6U"></a>唯出自家身力偿我。<a id="a-6V"></a>提婆复言。<a id="a-6W"></a>我不从他贷取此物。<a id="a-6X"></a>兵将复问。<a id="a-6Y"></a>汝从何得。<a id="a-6Z"></a>提婆报言。<a id="a-6a"></a>我从地得此之金藏。<a id="a-6b"></a>彼不承信。<a id="a-6c"></a>尔时提婆即将兵将。<a id="a-6d"></a>到自己家示其金藏。</p>
  <p id="a6e">尔时兵将见其金藏。<a id="a-6f"></a>是一聚炭。<a id="a-6g"></a>语提婆言。<a id="a-6h"></a>汝何狂也。<a id="a-6i"></a>语我是炭用作金相。<a id="a-6j"></a>是时提婆复更重语彼兵将言。<a id="a-6k"></a>此实真金。<a id="a-6l"></a>非是火炭。<a id="a-6m"></a>如是再过三过。<a id="a-6n"></a>以手触彼金藏唱示言。<a id="a-6o"></a>此是金非炭。<a id="a-6p"></a>复作誓愿。<a id="a-6q"></a>如我善业因缘力故得此金者。<a id="a-6r"></a>乞示兵将。<a id="a-6s"></a>婆罗门见如此语已。<a id="a-6t"></a>炭即为金。</p>
  <p id="a6u">尔时兵将见此地藏悉皆是金。<a id="a-6v"></a>见已复问彼提婆言。<a id="a-6w"></a>仁者汝今供养何谁。<a id="a-6x"></a>为天为仙。<a id="a-6y"></a>并及善人。<a id="a-6z"></a>而彼与汝。<a id="a-70"></a>如是愿报。<a id="a-71"></a>提婆报言。<a id="a-72"></a>我于今日。<a id="a-73"></a>家唯供养是大沙门。<a id="a-74"></a>来于宅内。<a id="a-75"></a>奉施饭食。<a id="a-76"></a>或应藉彼功德果报。<a id="a-77"></a>当成于此。<a id="a-78"></a>是时兵将报提婆言。<a id="a-79"></a>汝今所得此之金藏。<a id="a-7A"></a>悉皆是彼善业因缘故生此报。<a id="a-7B"></a>无人能夺。<a id="a-7C"></a>无人能断。<a id="a-7D"></a>汝莫作疑。<a id="a-7E"></a>安隐而食。</p>
  <p id="a7F">尔时提婆作如是念。<a id="a-7G"></a>我以布施大沙门食。<a id="a-7H"></a>生于如是大功德报。<a id="a-7I"></a>心生欢喜。<a id="a-7J"></a>踊跃无量。<a id="a-7K"></a>遍满其体。<a id="a-7L"></a>不能自胜。<a id="a-7M"></a>复诣佛边。<a id="a-7N"></a>到已共佛对论美言。<a id="a-7O"></a>慰喻问讯。<a id="a-7P"></a>种种说已。<a id="a-7Q"></a>却坐一面。</p>
  <p id="a7R">尔时提婆重白佛言。<a id="a-7S"></a>愿大沙门。<a id="a-7T"></a>受我明日更奉施食。<a id="a-7U"></a>世尊默然还受其请。<a id="a-7V"></a>是时提婆见佛默然受其请已。<a id="a-7W"></a>从坐而起。<a id="a-7X"></a>绕佛三匝。<a id="a-7Y"></a>辞退而还。<a id="a-7Z"></a>至自家已。<a id="a-7a"></a>城内街巷。<a id="a-7b"></a>一切悉有五熟而卖。<a id="a-7c"></a>如上所说。<a id="a-7d"></a>乃至施食饭佛以后。<a id="a-7e"></a>共妻二人。<a id="a-7f"></a>在于佛前。<a id="a-7g"></a>铺座而坐。<a id="a-7h"></a>欲听法故。<a id="a-7i"></a>佛知彼等心行体性。<a id="a-7j"></a>诸使薄少。<a id="a-7k"></a>为说四等诸法相门。<a id="a-7l"></a>彼等闻已。<a id="a-7m"></a>却二十重我见之山。<a id="a-7n"></a>即便证得须陀洹果。<a id="a-7o"></a>彼等既见法实相已。<a id="a-7p"></a>即受三归。<a id="a-7q"></a>奉持五戒。</p>
  <p id="a7r">尔时世尊从坐起已。<a id="a-7s"></a>随意而行。<a id="a-7t"></a>于后一时。<a id="a-7u"></a>诸比丘等。<a id="a-7v"></a>心疑各念。<a id="a-7w"></a>共相问言。<a id="a-7x"></a>彼之提婆大婆罗门并及妻等。<a id="a-7y"></a>先作何业。<a id="a-7z"></a>而造业已。<a id="a-80"></a>得是果报。<a id="a-81"></a>至如来边。<a id="a-82"></a>证诸圣法。<a id="a-83"></a>复作何业。<a id="a-84"></a>今世贫穷。<a id="a-85"></a>还卒大富。<a id="a-86"></a>时诸比丘如是语已。<a id="a-87"></a>即诣佛所。<a id="a-88"></a>到佛所已。<a id="a-89"></a>即咨问言。<a id="a-8A"></a>善哉世尊。<a id="a-8B"></a>彼之提婆大婆罗门并及妻等。<a id="a-8C"></a>昔作何业。<a id="a-8D"></a>而造业已。<a id="a-8E"></a>得此果报。<a id="a-8F"></a>复至佛边。<a id="a-8G"></a>得诸圣法。<a id="a-8H"></a>更造何业。<a id="a-8I"></a>先贫后富。<a id="a-8J"></a>一旦如是。</p>
  <p id="a8K">尔时佛告诸比丘言。<a id="a-8L"></a>汝诸比丘。<a id="a-8M"></a>若欲闻者。<a id="a-8N"></a>今应谛听。<a id="a-8O"></a>彼之提婆大婆罗门。<a id="a-8P"></a>亦有过业。<a id="a-8Q"></a>亦有现业。<a id="a-8R"></a>何等名为过去之业。<a id="a-8S"></a>诸比丘知。<a id="a-8T"></a>我念往昔。<a id="a-8U"></a>此贤劫中。<a id="a-8V"></a>是时众生。<a id="a-8W"></a>寿二万岁。<a id="a-8X"></a>有佛出世。<a id="a-8Y"></a>号曰迦葉多陀阿伽度阿罗呵三藐三佛陀。<a id="a-8Z"></a>十号具足。<a id="a-8a"></a>时迦葉佛已转法轮。<a id="a-8b"></a>度生死岸。<a id="a-8c"></a>竖立法幢。<a id="a-8d"></a>满昔誓愿。<a id="a-8e"></a>成最丈夫。<a id="a-8f"></a>开化众生。<a id="a-8g"></a>无量千亿住于善道。<a id="a-8h"></a>还居在此波罗奈城昔圣处所鹿野苑中。</p>
  <p id="a8i">尔时还彼波罗奈城。<a id="a-8j"></a>有于一人。<a id="a-8k"></a>从佛边受三归五戒。<a id="a-8l"></a>而其生中不行布施。<a id="a-8m"></a>命终之时。<a id="a-8n"></a>心发是愿。<a id="a-8o"></a>迦葉如来所授于彼菩萨记别。<a id="a-8p"></a>名曰护明。<a id="a-8q"></a>言是菩萨。<a id="a-8r"></a>于当来世。<a id="a-8s"></a>众生百年寿命之中。<a id="a-8t"></a>得成佛者。<a id="a-8u"></a>号释迦牟尼多陀阿伽度阿罗呵三藐三佛陀。<a id="a-8v"></a>愿我值遇于彼世尊以是因缘。<a id="a-8w"></a>汝等当知。<a id="a-8x"></a>尔时彼受三归五戒不行布施优婆塞者。<a id="a-8y"></a>今此提婆婆罗门是。<a id="a-8z"></a>其于彼时受此三归。<a id="a-90"></a>护持五戒。<a id="a-91"></a>为优婆塞。<a id="a-92"></a>命终乞愿。<a id="a-93"></a>愿值于我。<a id="a-94"></a>以是因缘。<a id="a-95"></a>今得值我。<a id="a-96"></a>复以彼时不行布施。<a id="a-97"></a>今得贫报。<a id="a-98"></a>此是过去所造作业。</p>
  <p id="a99">比丘当知。<a id="a-9A"></a>何者名为现在世业。<a id="a-9B"></a>我昔六年苦行之时。<a id="a-9C"></a>而彼提婆随宜将食。<a id="a-9D"></a>布施于我。<a id="a-9E"></a>我今得成无上菩提其复请我。<a id="a-9F"></a>至于己家。<a id="a-9G"></a>布施我食。<a id="a-9H"></a>以是因缘。<a id="a-9I"></a>得现世报是故汝等诸比丘辈。<a id="a-9J"></a>应当须向佛法僧边。<a id="a-9K"></a>生于恭敬希有之心。<a id="a-9L"></a>当得如是功德果报。<a id="a-9M"></a>犹如提婆婆罗门身现受其福。<a id="a-9N"></a>不得报者。<a id="a-9O"></a>以悭贪人不肯布施。<a id="a-9P"></a>今受贫贱困苦之患。<a id="a-9Q"></a>汝等比丘。<a id="a-9R"></a>当如是学。<a id="a-9S"></a>世尊自从波罗奈国。<a id="a-9T"></a>来至优娄频螺聚落。<a id="a-9U"></a>于其中间。<a id="a-9V"></a>有八万人。<a id="a-9W"></a>受佛教化。<a id="a-9X"></a>入诸法中。</p>
  <p data-pb></p>
  <h2 id="a9Y">迦葉三兄弟品第四十四之一</h2>
  <p id="a9Z">尔时世尊作如是念。<a id="a-9a"></a>我今先可教化一个得通之人。<a id="a-9b"></a>令其欢喜。<a id="a-9c"></a>彼欢喜已。<a id="a-9d"></a>应当次第广化多人。<a id="a-9e"></a>是时优娄频螺聚落。<a id="a-9f"></a>其中有三螺髻梵志仙人居止。<a id="a-9g"></a>第一所谓优娄频螺迦葉为首。<a id="a-9h"></a>教授五百螺髻弟子。<a id="a-9i"></a>修学仙法。<a id="a-9j"></a>为匠为导。<a id="a-9k"></a>最在前行。<a id="a-9l"></a>第二名为那提迦葉。<a id="a-9m"></a>复领三百螺髻弟子。<a id="a-9n"></a>为首为导。<a id="a-9o"></a>第三名为伽耶迦葉。<a id="a-9p"></a>复领二百螺髻弟子。<a id="a-9q"></a>为首为导。<a id="a-9r"></a>合有千人。<a id="a-9s"></a>随彼兄弟。<a id="a-9t"></a>修学仙法。</p>
  <p id="a9u">尔时世尊作如是念。<a id="a-9v"></a>今此优娄频螺迦葉。<a id="a-9w"></a>其声遍满摩伽陀国。<a id="a-9x"></a>彼处内外一切人民并谓言。<a id="a-9y"></a>其是阿罗汉。<a id="a-9z"></a>我今可先化彼优娄频螺迦葉。<a id="a-A0"></a>令其欢喜。<a id="a-A1"></a>彼欢喜已。<a id="a-A2"></a>当有多人受其教法。<a id="a-A3"></a>佛复思念。<a id="a-A4"></a>此等诸仙。<a id="a-A5"></a>以何为重。<a id="a-A6"></a>彼行是何。<a id="a-A7"></a>念已即知彼等唯用苦行为尊。<a id="a-A8"></a>其次则以领众为重。</p>
  <p id="aA9">尔时世尊。<a id="a-AA"></a>隐本形相。<a id="a-AB"></a>即便化作苦行之身。<a id="a-AC"></a>头上结发。<a id="a-AD"></a>螺髻为冠。<a id="a-AE"></a>兼复化作五百梵志摩那婆子。<a id="a-AF"></a>以为徒众。<a id="a-AG"></a>悉皆可喜。<a id="a-AH"></a>端正无双。<a id="a-AI"></a>为人乐见。<a id="a-AJ"></a>围绕左右。<a id="a-AK"></a>以神通飞到彼优娄频螺迦葉所闻声处。<a id="a-AL"></a>下地而住。</p>
  <p id="aAM">尔时彼等一切诸仙。<a id="a-AN"></a>见化众已。<a id="a-AO"></a>悉各忩遑。<a id="a-AP"></a>东西驰走。<a id="a-AQ"></a>或有安置于铺设者。<a id="a-AR"></a>或有洗足。<a id="a-AS"></a>或入草庵拂拭整顿。<a id="a-AT"></a>或有将草作席铺设。<a id="a-AU"></a>或有取水以拟澡洗。<a id="a-AV"></a>又复各各告彼等言。<a id="a-AW"></a>汝等今者从何忽来。<a id="a-AX"></a>而至于此。<a id="a-AY"></a>不相告知。<a id="a-AZ"></a>汝等何不于先遣使道我欲来。<a id="a-Aa"></a>我若先知。<a id="a-Ab"></a>当预置设。<a id="a-Ac"></a>是故汝等当少时住。<a id="a-Ad"></a>我等办具种种供拟。<a id="a-Ae"></a>世尊既知一切诸仙心生愿乐。<a id="a-Af"></a>悉知佛已。</p>
  <p id="aAg">尔时世尊还摄神通复于本形。<a id="a-Ah"></a>独立而住。<a id="a-Ai"></a>时彼诸仙既见世尊剃除须发身着袈裟染色之衣。<a id="a-Aj"></a>是时优娄频螺迦葉。<a id="a-Ak"></a>作如是念。<a id="a-Al"></a>此大沙门。<a id="a-Am"></a>大有威神。<a id="a-An"></a>大有威德。<a id="a-Ao"></a>然其未得阿罗汉果。<a id="a-Ap"></a>如我今日。<a id="a-Aq"></a>在于此住。<a id="a-Ar"></a>此是如来最初于先出神通法。</p>
  <p id="aAs">尔时优娄频螺迦葉即白佛言。<a id="a-At"></a>善大沙门。<a id="a-Au"></a>仁今何远来至于此。<a id="a-Av"></a>善大沙门。<a id="a-Aw"></a>仁今若当愿乐于此。<a id="a-Ax"></a>我住处者。<a id="a-Ay"></a>随仁所须。<a id="a-Az"></a>我当供给。<a id="a-B0"></a>又仁意乐于何处所。<a id="a-B1"></a>坐起眠卧。<a id="a-B2"></a>此是草庵。<a id="a-B3"></a>此是草堂。<a id="a-B4"></a>任意选取。<a id="a-B5"></a>作是语已。<a id="a-B6"></a>佛告优娄频螺迦葉。<a id="a-B7"></a>作如是言。<a id="a-B8"></a>善哉迦葉。<a id="a-B9"></a>汝若不辞。<a id="a-BA"></a>能见敬重。<a id="a-BB"></a>我欲入汝祭祀火神处所安居。</p>
  <p id="aBC">尔时优娄频螺迦葉有一弟子。<a id="a-BD"></a>于先旧患下痢之病。<a id="a-BE"></a>以病下故。<a id="a-BF"></a>粪秽草庵。<a id="a-BG"></a>自余一切诸弟子等。<a id="a-BH"></a>见秽草庵。<a id="a-BI"></a>嗔忿不净。<a id="a-BJ"></a>驱遣令出。<a id="a-BK"></a>是时彼患摩那婆身被驱出。<a id="a-BL"></a>时作如是念。<a id="a-BM"></a>此之庵舍。<a id="a-BN"></a>为于一切螺髻而造。<a id="a-BO"></a>云何见我病患下痢。<a id="a-BP"></a>驱遣我出。<a id="a-BQ"></a>愿我舍命。<a id="a-BR"></a>得是身体。<a id="a-BS"></a>仰报彼等如是之事。<a id="a-BT"></a>时彼患者作是念已。<a id="a-BU"></a>即便命终。<a id="a-BV"></a>命终已后。<a id="a-BW"></a>即受如是大毒龙身。<a id="a-BX"></a>生已在于彼草堂内。<a id="a-BY"></a>或有人来。<a id="a-BZ"></a>或畜生来。<a id="a-Ba"></a>皆被螫杀。<a id="a-Bb"></a>以是因缘。<a id="a-Bc"></a>彼堂即空。<a id="a-Bd"></a>无有人住。</p>
  <p id="aBe">尔时优娄频螺迦葉作如是念。<a id="a-Bf"></a>有何对治。<a id="a-Bg"></a>能伏毒龙。<a id="a-Bh"></a>唯应有火能相屈耳。<a id="a-Bi"></a>作是念已。<a id="a-Bj"></a>即以火神。<a id="a-Bk"></a>安彼草堂。<a id="a-Bl"></a>恒常如法依时供养。<a id="a-Bm"></a>尔时优娄频螺迦葉即白佛言。<a id="a-Bn"></a>善大沙门。<a id="a-Bo"></a>我实不辞。<a id="a-Bp"></a>亦不惜是此之草堂。<a id="a-Bq"></a>但彼草堂有大极恶严炽龙王。<a id="a-Br"></a>居住彼中。<a id="a-Bs"></a>其龙甚有大神通力。<a id="a-Bt"></a>有大恶毒。<a id="a-Bu"></a>有猛厉毒。<a id="a-Bv"></a>非止害仁。<a id="a-Bw"></a>亦损我也。</p>
  <p id="aBx">尔时世尊如是再过语迦葉言。<a id="a-By"></a>汝若不辞不敬重。<a id="a-Bz"></a>彼但当与我草堂居住。<a id="a-C0"></a>迦葉报言。<a id="a-C1"></a>我意不愿仁住火堂。<a id="a-C2"></a>所以者何。<a id="a-C3"></a>彼处今有一大毒龙。<a id="a-C4"></a>猛恶严炽。<a id="a-C5"></a>恐为于仁并及我身。<a id="a-C6"></a>作于毒害。<a id="a-C7"></a>善大沙门。<a id="a-C8"></a>此堂本来。<a id="a-C9"></a>我等师徒。<a id="a-CA"></a>久共舍之。<a id="a-CB"></a>无人能入。</p>
  <p id="aCC">尔时世尊第三重告彼迦葉言。<a id="a-CD"></a>仁者迦葉。<a id="a-CE"></a>若有一切毒龙。<a id="a-CF"></a>来满此堂住者。<a id="a-CG"></a>彼等不能损我一毛。<a id="a-CH"></a>况一龙也。<a id="a-CI"></a>仁者迦葉。<a id="a-CJ"></a>但汝意可。<a id="a-CK"></a>我自当入。<a id="a-CL"></a>愿汝莫辞。<a id="a-CM"></a>莫重彼堂。<a id="a-CN"></a>其终不能损害于我。<a id="a-CO"></a>是时优娄频螺迦葉。<a id="a-CP"></a>以佛三度殷勤未已。<a id="a-CQ"></a>即白佛言。<a id="a-CR"></a>善大沙门。<a id="a-CS"></a>我亦不辞。<a id="a-CT"></a>亦不重彼。<a id="a-CU"></a>我以相语。<a id="a-CV"></a>若心不疑。<a id="a-CW"></a>当随意住。<a id="a-CX"></a>常作方便。<a id="a-CY"></a>莫令被害。</p>
  <p id="aCZ">尔时世尊得于迦葉印可听已。<a id="a-Ca"></a>手自执持一把之草。<a id="a-Cb"></a>入火神堂。<a id="a-Cc"></a>入已铺草。<a id="a-Cd"></a>取僧迦梨襞作四叠。<a id="a-Ce"></a>以铺草上。<a id="a-Cf"></a>加趺而坐僧伽梨上。<a id="a-Cg"></a>端身而住。<a id="a-Ch"></a>正念不动。<a id="a-Ci"></a>除舍一切外内怖畏。<a id="a-Cj"></a>身毛不竖。<a id="a-Ck"></a>寂然禅定。</p>
  <p id="aCl">尔时彼堂毒龙。<a id="a-Cm"></a>出外求觅食故。<a id="a-Cn"></a>处处经历。<a id="a-Co"></a>饱已回还。<a id="a-Cp"></a>入于火堂。<a id="a-Cq"></a>遥见如来坐火堂内。<a id="a-Cr"></a>见已其心作如是念。<a id="a-Cs"></a>我身犹活。<a id="a-Ct"></a>今有何人。<a id="a-Cu"></a>忽入我堂。<a id="a-Cv"></a>其意既恶。<a id="a-Cw"></a>即兴毒害。<a id="a-Cx"></a>口出烟炎。<a id="a-Cy"></a>如来复坐如是三昧。<a id="a-Cz"></a>身亦放烟。</p>
  <p id="aD0">尔时彼龙见是烟已。<a id="a-D1"></a>增长更嗔。<a id="a-D2"></a>放猛火炎。<a id="a-D3"></a>如来尔时亦入如是火光三昧。<a id="a-D4"></a>身出大火。<a id="a-D5"></a>佛及毒龙。<a id="a-D6"></a>各放猛火。<a id="a-D7"></a>是时彼堂。<a id="a-D8"></a>严炽猛炎。<a id="a-D9"></a>以猛炎故。<a id="a-DA"></a>草堂彤然。<a id="a-DB"></a>如大火聚。</p>
  <p id="aDC">尔时世尊复如是念。<a id="a-DD"></a>我今可作如是神通。<a id="a-DE"></a>作神通已。<a id="a-DF"></a>莫害于彼龙王命根。<a id="a-DG"></a>但当烧其皮肉筋骨。<a id="a-DH"></a>悉令净尽。<a id="a-DI"></a>尔时世尊即作如是神通变化。<a id="a-DJ"></a>以神通故。<a id="a-DK"></a>令彼龙王。<a id="a-DL"></a>命不伤害。<a id="a-DM"></a>但使其余身分然尽。<a id="a-DN"></a>如是讫已。<a id="a-DO"></a>又复从身出于诸种杂色光明。<a id="a-DP"></a>所谓青黄赤白黑色。<a id="a-DQ"></a>出已唯照一寻地。<a id="a-DR"></a>明示于彼龙。</p>
  <p id="aDS">尔时优娄频螺迦葉。<a id="a-DT"></a>去彼祭祀火堂不远。<a id="a-DU"></a>遥见堂内出大猛炎。<a id="a-DV"></a>见已即作如是念言。<a id="a-DW"></a>呜呼呜呼。<a id="a-DX"></a>此大沙门。<a id="a-DY"></a>今被毒龙之所烧害可惜可惜。<a id="a-DZ"></a>以其不取我等师徒好言善语。<a id="a-Da"></a>时彼众有一摩那婆。<a id="a-Db"></a>名阿罗陀只梨迦(隋言湿树衣皮)。<a id="a-Dc"></a>见彼火堂。<a id="a-Dd"></a>亦大懊恼。<a id="a-De"></a>自余一切诸摩那婆。<a id="a-Df"></a>各各称名。<a id="a-Dg"></a>悉皆恐怖。<a id="a-Dh"></a>并相呼唤。<a id="a-Di"></a>谓迦吒牟尼(隋言苦行仙)。<a id="a-Dj"></a>谓耶摩其尼(隋言双火)。<a id="a-Dk"></a>谓何唎尼毗奢耶那(隋言立火)。<a id="a-Dl"></a>谓毗罗波罗婆(隋言丈夫光)。<a id="a-Dm"></a>谓奢摩罗耶那(隋言杂色眼)。<a id="a-Dn"></a>谓波罗耶那(隋言能度彼岸)。<a id="a-Do"></a>谓迦吒耶那(隋言将爱行)。<a id="a-Dp"></a>谓瞿昙姓(隋言暗牛)。<a id="a-Dq"></a>谓目揵连种(隋言白捧)。<a id="a-Dr"></a>谓婆私吒姓(隋言化住)。<a id="a-Ds"></a>谓颇罗堕(隋言重憧)。<a id="a-Dt"></a>汝等汝等。<a id="a-Du"></a>速来速来。<a id="a-Dv"></a>此大沙门今被毒龙吐火烧爇。<a id="a-Dw"></a>我等当往助其扑灭。</p>
  <p id="aDx">尔时彼等诸摩那婆。<a id="a-Dy"></a>闻是声已。<a id="a-Dz"></a>或将水瓶。<a id="a-E0"></a>或复担梯。<a id="a-E1"></a>速疾走来。<a id="a-E2"></a>来已着梯。<a id="a-E3"></a>上彼火神大堂之上。<a id="a-E4"></a>上已将水欲灭于火。<a id="a-E5"></a>而彼火炎。<a id="a-E6"></a>世尊力故。<a id="a-E7"></a>更增炽盛。<a id="a-E8"></a>时彼一切诸摩那婆。<a id="a-E9"></a>即还下彼火神堂住。<a id="a-EA"></a>在一边立。<a id="a-EB"></a>各相谓言。<a id="a-EC"></a>此大沙门端正可喜。<a id="a-ED"></a>而被毒龙之所恼害(梵本沙门来并再称)</p>
  <p id="aEE">尔时众中。<a id="a-EF"></a>湿树皮衣摩那婆仙。<a id="a-EG"></a>悲哀说偈。<a id="a-EH"></a>以哭佛言。</p>
  <p id="aEI">呜呼微妙端正身　　头发甚青指罗网</p>
  <p id="aEJ">七处圆满端正眼　　被龙翳如日月昏</p>
  <p id="aEK">尔时更有一摩那婆。<a id="a-EL"></a>还复悲哀哭泣于佛。<a id="a-EM"></a>而说偈言。</p>
  <p id="aEN">呜呼诸王胜家生　　甘[這-言+蔗]上种人中胜</p>
  <p id="aEO">世间无过此生处　　今为毒龙火烧身</p>
  <p id="aEP">尔时更有一摩那婆。<a id="a-EQ"></a>还复悲哀哭泣于佛。<a id="a-ER"></a>而说偈言。</p>
  <p id="aES">三十二相庄严体　　自得解脱能脱他</p>
  <p id="aET">嗔恚能伏不害身　　今被毒龙毒火灭</p>
  <p id="aEU">尔时更有一摩那婆。<a id="a-EV"></a>还复悲哀哭泣于佛。<a id="a-EW"></a>而说偈言。</p>
  <p id="aEX">支节长短正等身　　甘[這-言+蔗]诸王种增益</p>
  <p id="aEY">体如阎浮檀金柱　　今为毒龙火所焚</p>
  <p id="aEZ">尔时更有一摩那婆。<a id="a-Ea"></a>还复悲哀哭泣于佛。<a id="a-Eb"></a>而说偈言。</p>
  <p id="aEc">诸仙闻声心欢喜　　布施持戒最福田</p>
  <p id="aEd">身体柔软大吉祥　　呜呼今被龙火杀</p>
  <p id="aEe">尔时优娄频螺迦葉亦来集聚。<a id="a-Ef"></a>去彼火堂。<a id="a-Eg"></a>不远立住。</p>
  <p id="aEh">尔时有一摩那婆。<a id="a-Ei"></a>来白于优娄频螺迦葉作如是言。<a id="a-Ej"></a>和尚一过试观占彼大沙门。<a id="a-Ek"></a>看其大沙门生宿之中。<a id="a-El"></a>更不为于诸余恶星所犯触也。<a id="a-Em"></a>其所犯者。<a id="a-En"></a>何星逼是沙门生宿。</p>
  <p id="aEo">尔时优娄频螺迦葉。<a id="a-Ep"></a>即便仰瞻虚空星已。<a id="a-Eq"></a>还告于彼摩那婆言。<a id="a-Er"></a>汝摩那婆。<a id="a-Es"></a>今应当知。<a id="a-Et"></a>此大沙门鬼宿日生。<a id="a-Eu"></a>而彼鬼宿不为余星之所逼触。<a id="a-Ev"></a>谓摩那婆。<a id="a-Ew"></a>此大沙门星甚快明。<a id="a-Ex"></a>如我所见。<a id="a-Ey"></a>星宿相貌。<a id="a-Ez"></a>大沙门今共龙角斗决胜之状。<a id="a-F0"></a>此相必定是大沙门。<a id="a-F1"></a>决降彼龙。<a id="a-F2"></a>无有疑也。</p>
 </body>
</html>