<!doctype html>
<html id="z3IBUTJcH" data-ver="1224">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十一</h1>
  <h2 id="a2">王使往还品第二十五之二</h2>
  <p id="a3">时净饭王。<a id="a-4"></a>复如是言。<a id="a-5"></a>我智慧子。<a id="a-6"></a>汝今虽于诸亲族边。<a id="a-7"></a>无爱恋心。<a id="a-8"></a>但取我意。<a id="a-9"></a>还来向家。<a id="a-A"></a>勿令我今为于汝故。<a id="a-B"></a>忧愁懊恼。<a id="a-C"></a>取于命终。<a id="a-D"></a>善子凡人行法行者。<a id="a-E"></a>皆于一切诸众生边。<a id="a-F"></a>生慈悲心。<a id="a-G"></a>如是乃得名为法行。<a id="a-H"></a>岂但独自身入深山。<a id="a-I"></a>始名法行。<a id="a-J"></a>所以者何。<a id="a-K"></a>我昔曾闻。<a id="a-L"></a>往古已来。<a id="a-M"></a>或有诸人。<a id="a-N"></a>在自己家。<a id="a-O"></a>不脱璎珞种种严身。<a id="a-P"></a>长养须发。<a id="a-Q"></a>具足功德。<a id="a-R"></a>求解脱故。<a id="a-S"></a>在于家内。<a id="a-T"></a>亦能得于解脱之法。<a id="a-U"></a>凡是修习解脱行法。<a id="a-V"></a>唯须智慧及以精进。<a id="a-W"></a>如此即是解脱正因。<a id="a-X"></a>汝今违我而入山者。<a id="a-Y"></a>如此乃是避于五欲惊畏之法。<a id="a-Z"></a>然其彼等诸人在家。<a id="a-a"></a>以诸璎珞。<a id="a-b"></a>庄严自身。<a id="a-c"></a>得解脱者。<a id="a-d"></a>今当为汝。<a id="a-e"></a>略而说之。<a id="a-f"></a>昔有仁者。<a id="a-g"></a>名曰随常。<a id="a-h"></a>仁者力金刚。<a id="a-i"></a>仁者多有。<a id="a-j"></a>仁者流行。<a id="a-k"></a>仁者大富。<a id="a-l"></a>仁者边天。<a id="a-m"></a>又复有于毗提诃国王。<a id="a-n"></a>名能生耶耶底王(隋言行行)。<a id="a-o"></a>仁者净仙。<a id="a-p"></a>又罗摩王(隋言作喜)。<a id="a-q"></a>有如是等无量无边在家诸王。<a id="a-r"></a>悉得解脱。<a id="a-s"></a>汝今须知在于家中。<a id="a-t"></a>求解脱法。<a id="a-u"></a>亦能令得未必出家。<a id="a-v"></a>是故汝可速来还家。<a id="a-w"></a>满二种愿。<a id="a-x"></a>一汝得受五欲之乐。<a id="a-y"></a>二令我心常得欢喜。<a id="a-z"></a>凡世间人。<a id="a-10"></a>受王位者。<a id="a-11"></a>若令心得如愿功能。<a id="a-12"></a>是名真王。<a id="a-13"></a>我今能为汝满此愿。<a id="a-14"></a>王位难舍。<a id="a-15"></a>我为汝故。<a id="a-16"></a>此难舍事能舍与汝灌于汝顶。<a id="a-17"></a>汝若建立如是因缘。<a id="a-18"></a>则我欢喜。<a id="a-19"></a>便即辞退。<a id="a-1A"></a>舍世出家。<a id="a-1B"></a>入山求道。<a id="a-1C"></a>而说偈言。</p>
  <p id="a1D">王位亲密实难捐　　今悉割断持付汝</p>
  <p id="a1E">见汝堪治世间故　　我生欢喜即入山</p>
  <p id="a1F">尔时大臣。<a id="a-1G"></a>并及国师婆罗门等。<a id="a-1H"></a>宣净饭王如是口敕所说之偈。<a id="a-1I"></a>悉具委曲咨菩萨已。<a id="a-1J"></a>复更别以三种事意。<a id="a-1K"></a>谏菩萨言。<a id="a-1L"></a>大智圣子。<a id="a-1M"></a>此是圣子。<a id="a-1N"></a>父王净饭。<a id="a-1O"></a>流泪呜咽。<a id="a-1P"></a>向我等敕酸切之语。<a id="a-1Q"></a>是故圣子。<a id="a-1R"></a>今闻父王如是苦敕。<a id="a-1S"></a>堪应供养恭敬。<a id="a-1T"></a>父敕不得违逆。<a id="a-1U"></a>圣子父王。<a id="a-1V"></a>今以没溺大深苦河。<a id="a-1W"></a>无人能拔出于智岸。<a id="a-1X"></a>唯有圣子。<a id="a-1Y"></a>能作救护。<a id="a-1Z"></a>堪拔彼苦。<a id="a-1a"></a>犹如堕于最极深水。<a id="a-1b"></a>唯大船师。<a id="a-1c"></a>乃能拔出。<a id="a-1d"></a>如是如是。<a id="a-1e"></a>圣子父王。<a id="a-1f"></a>今以没深大苦恼海。<a id="a-1g"></a>更无有人能拔出者。<a id="a-1h"></a>唯圣子耳。<a id="a-1i"></a>又复圣子。<a id="a-1j"></a>小婴孩时。<a id="a-1k"></a>增长养育。<a id="a-1l"></a>唯憍昙弥。<a id="a-1m"></a>兼其复是圣子姨母。<a id="a-1n"></a>莫令孤寡。<a id="a-1o"></a>使其命终。<a id="a-1p"></a>今为忆念于圣子故。<a id="a-1q"></a>受大苦恼。<a id="a-1r"></a>譬如牸牛失犊子故。<a id="a-1s"></a>悲唤而鸣。<a id="a-1t"></a>如是如是。<a id="a-1u"></a>彼憍昙弥。<a id="a-1v"></a>以眼不见于圣子故。<a id="a-1w"></a>悲呜苦呜咽。<a id="a-1x"></a>常恒啼哭。<a id="a-1y"></a>是故圣子。<a id="a-1z"></a>不应舍离。<a id="a-20"></a>复以往昔养育之恩。<a id="a-21"></a>犹如彼牛爱恋其子。<a id="a-22"></a>并及宫内妇女眷属。<a id="a-23"></a>亦然受苦。<a id="a-24"></a>又迦毗罗城内。<a id="a-25"></a>一切释种。<a id="a-26"></a>男女人民大小。<a id="a-27"></a>为爱圣子心煎迫故。<a id="a-28"></a>被苦恼火之所烧然。<a id="a-29"></a>是故圣子。<a id="a-2A"></a>今可还家见于彼等。<a id="a-2B"></a>譬如大地被焚烧时。<a id="a-2C"></a>在上诸天。<a id="a-2D"></a>降大甘雨。<a id="a-2E"></a>灭彼燋热苦剧之火。</p>
  <p id="a2F">尔时菩萨。<a id="a-2G"></a>闻父王使如是语已。<a id="a-2H"></a>少时思惟。<a id="a-2I"></a>以调身心口喘气已。<a id="a-2J"></a>报使人言。<a id="a-2K"></a>我亦久知。<a id="a-2L"></a>人父向子。<a id="a-2M"></a>皆有爱心。<a id="a-2N"></a>我知我父净饭大王。<a id="a-2O"></a>向于我边。<a id="a-2P"></a>极大怜念忆恋着心。<a id="a-2Q"></a>我今但以怖畏世间生老病死。<a id="a-2R"></a>自身见没。<a id="a-2S"></a>岂能救沈。<a id="a-2T"></a>欲求度脱故。<a id="a-2U"></a>舍离彼诸眷属耳。<a id="a-2V"></a>谁复乐舍此之亲爱。<a id="a-2W"></a>可不欲得恒相见也。<a id="a-2X"></a>若世间中。<a id="a-2Y"></a>无爱别离。<a id="a-2Z"></a>谁不乐世。<a id="a-2a"></a>虽复久住共诸亲聚。<a id="a-2b"></a>会当别离。<a id="a-2c"></a>是故我今舍于一切所爱亲族及以父母。<a id="a-2d"></a>志求菩提。<a id="a-2e"></a>若汝所言。<a id="a-2f"></a>因爱我故。<a id="a-2g"></a>致令父王生大苦恼。<a id="a-2h"></a>我闻此言。<a id="a-2i"></a>实不恋着如是恩爱。<a id="a-2j"></a>所以者何。<a id="a-2k"></a>譬如有人。<a id="a-2l"></a>于睡眠中。<a id="a-2m"></a>梦见亲爱聚集合会。<a id="a-2n"></a>觉还别离。<a id="a-2o"></a>若是凡人。<a id="a-2p"></a>不解方便。<a id="a-2q"></a>心生苦恼。<a id="a-2r"></a>此是无识愚痴众生。<a id="a-2s"></a>若有智人。<a id="a-2t"></a>能自思念。<a id="a-2u"></a>亲爱合会。<a id="a-2v"></a>犹如路行。<a id="a-2w"></a>道上结伴。<a id="a-2x"></a>相与共行。<a id="a-2y"></a>随逐近远。<a id="a-2z"></a>到所至处。<a id="a-30"></a>各散还本。<a id="a-31"></a>以是事故。<a id="a-32"></a>亲爱眷属。<a id="a-33"></a>聚集有离。<a id="a-34"></a>何须愁恼。<a id="a-35"></a>又前世时。<a id="a-36"></a>曾为眷属。<a id="a-37"></a>舍已来此。<a id="a-38"></a>此处眷属。<a id="a-39"></a>舍至后世。<a id="a-3A"></a>后世舍已。<a id="a-3B"></a>复至后世。<a id="a-3C"></a>如是展转。<a id="a-3D"></a>更互相舍。<a id="a-3E"></a>此诸眷属。<a id="a-3F"></a>爱恋之心。<a id="a-3G"></a>从何处来。<a id="a-3H"></a>去至何处。<a id="a-3I"></a>凡世间人。<a id="a-3J"></a>从初受胎。<a id="a-3K"></a>至一切处。<a id="a-3L"></a>如是念念刹那时间。<a id="a-3M"></a>悉皆有于死命鬼逐。<a id="a-3N"></a>如此何者。<a id="a-3O"></a>是时非时。<a id="a-3P"></a>今乃语我。<a id="a-3Q"></a>我子即今非是入山求道之时。<a id="a-3R"></a>何况在家受五欲时。<a id="a-3S"></a>若当问我。<a id="a-3T"></a>时非时者。<a id="a-3U"></a>今当略之。<a id="a-3V"></a>所以者何。<a id="a-3W"></a>彼死命鬼。<a id="a-3X"></a>于一切时。<a id="a-3Y"></a>摄诸众生。<a id="a-3Z"></a>无不摄时。<a id="a-3a"></a>是故我今欲求离彼生老病死。<a id="a-3b"></a>以如是故。<a id="a-3c"></a>无时非时。</p>
  <p id="a3d">菩萨复言。<a id="a-3e"></a>若当我父唤子。<a id="a-3f"></a>但来我必与子灌顶王位。<a id="a-3g"></a>我父必有大弘愿心。<a id="a-3h"></a>如是难事易能与我。<a id="a-3i"></a>可惜于道令我不修。<a id="a-3j"></a>但我不欲受此王位。<a id="a-3k"></a>亲爱系缚非解脱道。<a id="a-3l"></a>譬如患人不思美食。<a id="a-3m"></a>云何智人贪是世乐。<a id="a-3n"></a>其无智想愚痴之身。<a id="a-3o"></a>大有苦恼故。<a id="a-3p"></a>乃能受此王位耳。<a id="a-3q"></a>既居王位。<a id="a-3r"></a>放逸自在。<a id="a-3s"></a>耽荒酒色不能舍离。<a id="a-3t"></a>譬如金屋猛火炽然。<a id="a-3u"></a>譬如美浆和诸毒药。<a id="a-3v"></a>譬如花沼而有蛟龙。<a id="a-3w"></a>如是如是。<a id="a-3x"></a>王位快乐。<a id="a-3y"></a>意所娱乐。<a id="a-3z"></a>诸患随逐。<a id="a-40"></a>不觉不知。<a id="a-41"></a>以是因缘。<a id="a-42"></a>我今不乐。<a id="a-43"></a>亦非是法。<a id="a-44"></a>而说偈言。</p>
  <p id="a45">譬如金屋火炽盛　　如食甘美毒药和</p>
  <p id="a46">如满池花有蛟龙　　王位受乐后大苦</p>
  <p id="a47">尔时菩萨。<a id="a-48"></a>说是偈已。<a id="a-49"></a>复作是言。<a id="a-4A"></a>以如是故。<a id="a-4B"></a>往昔诸王。<a id="a-4C"></a>得王位已。<a id="a-4D"></a>年少之时。<a id="a-4E"></a>治化受乐。<a id="a-4F"></a>后至老年。<a id="a-4G"></a>厌离五欲。<a id="a-4H"></a>弃舍宫殿。<a id="a-4I"></a>便入山林。<a id="a-4J"></a>凡人宁当在于山林。<a id="a-4K"></a>食草活命。<a id="a-4L"></a>不居宫殿受五欲乐。<a id="a-4M"></a>如养黑蛇。<a id="a-4N"></a>后受其殃。<a id="a-4O"></a>初受乐时。<a id="a-4P"></a>不知患害。<a id="a-4Q"></a>后时嗔发。<a id="a-4R"></a>遂便螫人。<a id="a-4S"></a>宁舍居家。<a id="a-4T"></a>入于山林。<a id="a-4U"></a>莫舍山林。<a id="a-4V"></a>还入家居。<a id="a-4W"></a>何以故。<a id="a-4X"></a>为于先圣所讥嫌故。<a id="a-4Y"></a>我今既得生于善家。<a id="a-4Z"></a>应修善法。<a id="a-4a"></a>莫如痴人。<a id="a-4b"></a>行不善法。<a id="a-4c"></a>自纵恣心。<a id="a-4d"></a>既剃须发。<a id="a-4e"></a>着袈裟衣。<a id="a-4f"></a>止住山林。<a id="a-4g"></a>修道学问。<a id="a-4h"></a>而彼于后。<a id="a-4i"></a>舍袈裟衣。<a id="a-4j"></a>不怀惭愧。<a id="a-4k"></a>是名无羞愚痴之人。<a id="a-4l"></a>或为贪故。<a id="a-4m"></a>或为嗔故。<a id="a-4n"></a>或为痴故。<a id="a-4o"></a>或为畏他如是反退。<a id="a-4p"></a>我今不羡天帝释宫。<a id="a-4q"></a>况复还欲入自己宅。<a id="a-4r"></a>譬如有人。<a id="a-4s"></a>已得美食。<a id="a-4t"></a>食讫已后。<a id="a-4u"></a>吐变此食。<a id="a-4v"></a>弃之于地。<a id="a-4w"></a>复欲还吃。<a id="a-4x"></a>可得以不。<a id="a-4y"></a>如是如是。<a id="a-4z"></a>若人舍彼五欲出家。<a id="a-50"></a>或为诸缘。<a id="a-51"></a>还欲入家。<a id="a-52"></a>亦复如是。<a id="a-53"></a>譬如有人已离火宅。<a id="a-54"></a>还欲入来。<a id="a-55"></a>如是如是。<a id="a-56"></a>已见俗患。<a id="a-57"></a>舍白衣形。<a id="a-58"></a>入山修道。<a id="a-59"></a>回还亦尔。<a id="a-5A"></a>而说偈言。</p>
  <p id="a5B">如人舍于火宅走　　后时忽复更回还</p>
  <p id="a5C">既见俗患离出家　　从林反归亦如是</p>
  <p id="a5D">尔时菩萨。<a id="a-5E"></a>说此偈已。<a id="a-5F"></a>告二使言。<a id="a-5G"></a>汝等前称父王所说。<a id="a-5H"></a>往昔诸王。<a id="a-5I"></a>在家修法。<a id="a-5J"></a>得解脱者。<a id="a-5K"></a>此事不然。<a id="a-5L"></a>可以故。<a id="a-5M"></a>此之二事。<a id="a-5N"></a>因缘相乖。<a id="a-5O"></a>甚大悬远。<a id="a-5P"></a>所以者何。<a id="a-5Q"></a>求解脱人。<a id="a-5R"></a>其心寂定。<a id="a-5S"></a>微妙之处。<a id="a-5T"></a>乃得居停。<a id="a-5U"></a>若在宫中。<a id="a-5V"></a>五欲情荡。<a id="a-5W"></a>出外治民。<a id="a-5X"></a>须行鞭捶嗔责罪罚。<a id="a-5Y"></a>于是心中。<a id="a-5Z"></a>求解脱者。<a id="a-5a"></a>无有是处。<a id="a-5b"></a>若人意乐无为寂静。<a id="a-5c"></a>彼则不贪世间王位。<a id="a-5d"></a>设在位时。<a id="a-5e"></a>应须舍离。<a id="a-5f"></a>若乐王位。<a id="a-5g"></a>其人心意。<a id="a-5h"></a>不能寂静。<a id="a-5i"></a>若乐寂定。<a id="a-5j"></a>复贪世务。<a id="a-5k"></a>此二相乖。<a id="a-5l"></a>天地悬远。<a id="a-5m"></a>譬如水火不得共居。<a id="a-5n"></a>如是如是。<a id="a-5o"></a>求解脱法。<a id="a-5p"></a>复着五欲。<a id="a-5q"></a>终无是处。<a id="a-5r"></a>是故我今决定知。<a id="a-5s"></a>彼住昔诸王。<a id="a-5t"></a>舍王位已。<a id="a-5u"></a>然后乃得寂定之法。<a id="a-5v"></a>若居王位教化之时。<a id="a-5w"></a>其智未成。<a id="a-5x"></a>且学用心治理民耳。<a id="a-5y"></a>不必专求解脱之法。<a id="a-5z"></a>其事虽然。<a id="a-60"></a>彼等诸王。<a id="a-61"></a>各随其意。<a id="a-62"></a>或求解脱。<a id="a-63"></a>或受五欲。<a id="a-64"></a>我今不然。<a id="a-65"></a>不学彼等。<a id="a-66"></a>亦复不曾发如此心。<a id="a-67"></a>我今已断住家欲。<a id="a-68"></a>锁得于解脱。<a id="a-69"></a>不复贪着世间五欲。<a id="a-6A"></a>岂得还家。</p>
  <p id="a6B">时二使人。<a id="a-6C"></a>闻于菩萨如是等说无染着言。<a id="a-6D"></a>专正决定至真之语。<a id="a-6E"></a>更复详共白菩萨言。<a id="a-6F"></a>大圣王子。<a id="a-6G"></a>今者誓愿。<a id="a-6H"></a>求无上法。<a id="a-6I"></a>此是真实。<a id="a-6J"></a>非无道理。<a id="a-6K"></a>但如此行。<a id="a-6L"></a>今未是时。<a id="a-6M"></a>所以者何。<a id="a-6N"></a>圣子父王。<a id="a-6O"></a>今受如是忧愁苦恼。<a id="a-6P"></a>是故圣子。<a id="a-6Q"></a>违背此心。<a id="a-6R"></a>非是正法。<a id="a-6S"></a>而说偈言。</p>
  <p id="a6T">今求法藏实是利　　虽有正理未合时</p>
  <p id="a6U">父王愁毒切割心　　孝德既乖是何道</p>
  <p id="a6V">尔时二使。<a id="a-6W"></a>说此偈已。<a id="a-6X"></a>重白圣子。<a id="a-6Y"></a>作如是言。<a id="a-6Z"></a>大圣王子。<a id="a-6a"></a>如我所见。<a id="a-6b"></a>此意非是细观法行。<a id="a-6c"></a>于世财利及以五欲。<a id="a-6d"></a>非巧方便。<a id="a-6e"></a>所以者何。<a id="a-6f"></a>圣子今者未曾见因。<a id="a-6g"></a>云何求果。<a id="a-6h"></a>现得果报。<a id="a-6i"></a>而便舍背。<a id="a-6j"></a>方求未来。<a id="a-6k"></a>大圣王子。<a id="a-6l"></a>凡是世间一切书典。<a id="a-6m"></a>各各皆自有于悉檀。<a id="a-6n"></a>或有人言。<a id="a-6o"></a>有未来世。<a id="a-6p"></a>或有人言。<a id="a-6q"></a>无未来世。<a id="a-6r"></a>然此义中。<a id="a-6s"></a>人多有疑。<a id="a-6t"></a>是故圣子。<a id="a-6u"></a>以得果报现在且受。<a id="a-6v"></a>若无来世。<a id="a-6w"></a>何须精勤求彼解脱。</p>
  <p id="a6x">复有人言。<a id="a-6y"></a>决定世间。<a id="a-6z"></a>有善有恶。<a id="a-70"></a>未来世受。<a id="a-71"></a>以是义故。<a id="a-72"></a>精勤修行。<a id="a-73"></a>求解脱道。<a id="a-74"></a>是名为痴。<a id="a-75"></a>若使诸根。<a id="a-76"></a>决定破坏。<a id="a-77"></a>亲爱别离。<a id="a-78"></a>怨憎聚会。<a id="a-79"></a>境界相合。<a id="a-7A"></a>自然舍离。<a id="a-7B"></a>生老病死。<a id="a-7C"></a>何假须作勤劬方便。<a id="a-7D"></a>当知此义无有实也。<a id="a-7E"></a>又在胎时。<a id="a-7F"></a>手足胸背。<a id="a-7G"></a>腹肚发爪。<a id="a-7H"></a>诸节支脉。<a id="a-7I"></a>自然而成。<a id="a-7J"></a>或复有人。<a id="a-7K"></a>得成身已。<a id="a-7L"></a>还复破坏。<a id="a-7M"></a>或有人言。<a id="a-7N"></a>既破坏已。<a id="a-7O"></a>还自然成。<a id="a-7P"></a>故先典中。<a id="a-7Q"></a>有如是语。<a id="a-7R"></a>棘针头尖。<a id="a-7S"></a>是谁磨造。<a id="a-7T"></a>鸟兽色杂。<a id="a-7U"></a>是谁画之。<a id="a-7V"></a>此义自然。<a id="a-7W"></a>无人所作。<a id="a-7X"></a>亦复不可欲得即成。<a id="a-7Y"></a>世间诸物。<a id="a-7Z"></a>不得随心即使回转。<a id="a-7a"></a>而有偈说。</p>
  <p id="a7b">棘刺头尖是谁磨　　鸟兽杂色复谁画</p>
  <p id="a7c">各随其业展转变　　世间无有造作人</p>
  <p id="a7d">复有人言。<a id="a-7e"></a>世间作者。<a id="a-7f"></a>一切皆由自在天作。<a id="a-7g"></a>若自然者。<a id="a-7h"></a>人亦何须勤劬作业。<a id="a-7i"></a>可不是因流转自来。<a id="a-7j"></a>及其去时。<a id="a-7k"></a>还是彼因流转自去。</p>
  <p id="a7l">复有人言。<a id="a-7m"></a>以分别故。<a id="a-7n"></a>则我相生。<a id="a-7o"></a>故受于有。<a id="a-7p"></a>有尽亦然。<a id="a-7q"></a>若受有时。<a id="a-7r"></a>不假勤求。<a id="a-7s"></a>自然而受。<a id="a-7t"></a>若有尽时。<a id="a-7u"></a>自然而尽。<a id="a-7v"></a>亦不假灭。</p>
  <p id="a7w">复有人言。<a id="a-7x"></a>世间欲受人身之时。<a id="a-7y"></a>其父不负他人之债。<a id="a-7z"></a>则便得生。<a id="a-80"></a>生天生仙。<a id="a-81"></a>一切悉然。<a id="a-82"></a>若此三处。<a id="a-83"></a>不负债者。<a id="a-84"></a>此人不用勤劬。<a id="a-85"></a>而求自然。<a id="a-86"></a>而得彼处。<a id="a-87"></a>解脱如是。<a id="a-88"></a>次第诸经典中。<a id="a-89"></a>各各悉檀自说如是。<a id="a-8A"></a>各得解脱。<a id="a-8B"></a>其有智人。<a id="a-8C"></a>精勤欲求胜处之时。<a id="a-8D"></a>必损其心。<a id="a-8E"></a>是故我知圣子。<a id="a-8F"></a>若欲求解脱者。<a id="a-8G"></a>依理依法。<a id="a-8H"></a>应如是求解脱之路。<a id="a-8I"></a>如古书典悉檀所说。<a id="a-8J"></a>若如是者。<a id="a-8K"></a>必定当得无有疑也。<a id="a-8L"></a>圣子慈父净饭大王。<a id="a-8M"></a>为圣子故。<a id="a-8N"></a>受爱心苦。<a id="a-8O"></a>当得除愈。<a id="a-8P"></a>圣子今者还宫之时。<a id="a-8Q"></a>意中若见宫殿。<a id="a-8R"></a>患厌此事。<a id="a-8S"></a>亦复不须思惟。<a id="a-8T"></a>何以故。<a id="a-8U"></a>昔诸王仙。<a id="a-8V"></a>弃舍家已。<a id="a-8W"></a>至山林中。<a id="a-8X"></a>后还回向自家宫中言。<a id="a-8Y"></a>彼王者各有名号。<a id="a-8Z"></a>所谓庵婆梨沙王(隋言虚空箭)。<a id="a-8a"></a>舍离家已。<a id="a-8b"></a>在山林中。<a id="a-8c"></a>诸臣百官。<a id="a-8d"></a>开谏晓喻。<a id="a-8e"></a>左右前后。<a id="a-8f"></a>围绕而还。<a id="a-8g"></a>其罗摩王(隋言能喜)。<a id="a-8h"></a>既见大地。<a id="a-8i"></a>被诸恶人之所毁败。<a id="a-8j"></a>各各相夺。<a id="a-8k"></a>迭相杀害。<a id="a-8l"></a>心不忍看。<a id="a-8m"></a>从山出来。<a id="a-8n"></a>如法拥护。<a id="a-8o"></a>又复往昔毗耶离城。<a id="a-8p"></a>有一大王。<a id="a-8q"></a>名徒卢摩(隋言树)。<a id="a-8r"></a>亦从山林下来本国。<a id="a-8s"></a>护持世间。<a id="a-8t"></a>往昔又有一梵仙王。<a id="a-8u"></a>名娑枳(居岐反)梨低(隋言离言)。<a id="a-8v"></a>又罗枳提婆王(隋言喜天)。<a id="a-8w"></a>达摩耶舍王(隋言法称)。<a id="a-8x"></a>诸如是等梵仙诸王。<a id="a-8y"></a>无量无边。<a id="a-8z"></a>各舍山林。<a id="a-90"></a>还来本宫。<a id="a-91"></a>绥抚大地。<a id="a-92"></a>是故圣子。<a id="a-93"></a>闻此往昔诸王本事。<a id="a-94"></a>今若还宫。<a id="a-95"></a>无有患苦。<a id="a-96"></a>而说偈言。</p>
  <p id="a97">如是名称诸王等　　各舍婇女入山林</p>
  <p id="a98">后并弃山还本宫　　圣子今回有何过</p>
  <p id="a99">尔时菩萨。<a id="a-9A"></a>闻彼二使如是语已。<a id="a-9B"></a>告彼大臣并及国师婆罗门言。<a id="a-9C"></a>有无之义。<a id="a-9D"></a>疑与不疑。<a id="a-9E"></a>我自知耳。<a id="a-9F"></a>但此二义。<a id="a-9G"></a>所有真理。<a id="a-9H"></a>隐之与显。<a id="a-9I"></a>我忍受之。<a id="a-9J"></a>其传闻者。<a id="a-9K"></a>既无因缘。<a id="a-9L"></a>何由可信。<a id="a-9M"></a>若有智人。<a id="a-9N"></a>应不依他虚说而行。<a id="a-9O"></a>犹如盲人。<a id="a-9P"></a>欲行道路。<a id="a-9Q"></a>既无导者。<a id="a-9R"></a>不见真实。<a id="a-9S"></a>云何得行。<a id="a-9T"></a>心自不决。<a id="a-9U"></a>若善非善。<a id="a-9V"></a>彼盲痴人。<a id="a-9W"></a>假令净法心见不净。<a id="a-9X"></a>以无智故。<a id="a-9Y"></a>我今宁发精进之心。<a id="a-9Z"></a>而虽未得甘从果报长受苦恼。<a id="a-9a"></a>实不忍在五欲淤泥迷没沉溺。<a id="a-9b"></a>为于诸圣之所讥诃。<a id="a-9c"></a>暂受快乐。<a id="a-9d"></a>又汝等言。<a id="a-9e"></a>往昔已来。<a id="a-9f"></a>虚空箭王。<a id="a-9g"></a>及能作喜。<a id="a-9h"></a>并从山林。<a id="a-9i"></a>还入家者。<a id="a-9j"></a>彼等诸王。<a id="a-9k"></a>我不取于解脱法中用为证明。<a id="a-9l"></a>何以故。<a id="a-9m"></a>彼等诸王。<a id="a-9n"></a>以其所学。<a id="a-9o"></a>尽神通故。<a id="a-9p"></a>别更无有苦行之法。<a id="a-9q"></a>是故彼等回反还宫。<a id="a-9r"></a>汝等今者莫作是心。<a id="a-9s"></a>我当立誓。<a id="a-9t"></a>假使日月。<a id="a-9u"></a>堕落于地。<a id="a-9v"></a>此雪山王。<a id="a-9w"></a>移离本所。<a id="a-9x"></a>我若未得正法之宝。<a id="a-9y"></a>贪世事故。<a id="a-9z"></a>以凡夫身。<a id="a-A0"></a>还入本宫。<a id="a-A1"></a>无有是处。<a id="a-A2"></a>我今宁入炽盛猛炎大热火坑。<a id="a-A3"></a>不得自利。<a id="a-A4"></a>而还入宫。<a id="a-A5"></a>无有是处。</p>
  <p id="aA6">尔时菩萨。<a id="a-A7"></a>作是誓已。<a id="a-A8"></a>从座而起。<a id="a-A9"></a>舍弃此林。<a id="a-AA"></a>背彼二人。<a id="a-AB"></a>独自而行。<a id="a-AC"></a>时彼二使。<a id="a-AD"></a>闻于菩萨如是言已。<a id="a-AE"></a>复见决定舍诸亲族。<a id="a-AF"></a>发如是愿。<a id="a-AG"></a>知必不回。<a id="a-AH"></a>举身自扑。<a id="a-AI"></a>从地而起。<a id="a-AJ"></a>流泪满面。<a id="a-AK"></a>大声而哭。<a id="a-AL"></a>随菩萨行。<a id="a-AM"></a>欲近菩萨。<a id="a-AN"></a>是时菩萨。<a id="a-AO"></a>威德甚大。<a id="a-AP"></a>彼等二人。<a id="a-AQ"></a>不能得逼。<a id="a-AR"></a>犹如日光。<a id="a-AS"></a>耀彼等目。<a id="a-AT"></a>不能睹见菩萨之身。</p>
  <p id="aAU">尔时使人。<a id="a-AV"></a>复更重咨菩萨是言。<a id="a-AW"></a>唯愿圣子。<a id="a-AX"></a>莫作如是刚[革*卬]志意。<a id="a-AY"></a>愿定我等恋慕之心。<a id="a-AZ"></a>我等爱心。<a id="a-Aa"></a>既未除断。<a id="a-Ab"></a>不忍弃舍圣子而去。<a id="a-Ac"></a>彼等二人。<a id="a-Ad"></a>爱菩萨故。<a id="a-Ae"></a>兼复重意。<a id="a-Af"></a>向净饭王。<a id="a-Ag"></a>以是因缘。<a id="a-Ah"></a>随菩萨后。<a id="a-Ai"></a>东西而行。<a id="a-Aj"></a>或住或看。<a id="a-Ak"></a>或行或走。<a id="a-Al"></a>时彼二人。<a id="a-Am"></a>更复别教四人。<a id="a-An"></a>隐身随菩萨后。<a id="a-Ao"></a>左右而行。<a id="a-Ap"></a>汝等人辈。<a id="a-Aq"></a>莫离圣子。<a id="a-Ar"></a>看至何处。<a id="a-As"></a>如是教已。<a id="a-At"></a>时彼二人。<a id="a-Au"></a>心中愁毒。<a id="a-Av"></a>受大苦恼。<a id="a-Aw"></a>啼哭叫唤。<a id="a-Ax"></a>各相问言。<a id="a-Ay"></a>我等今者云何至城。<a id="a-Az"></a>见大王面。<a id="a-B0"></a>大王心情。<a id="a-B1"></a>为圣子故。<a id="a-B2"></a>大受苦恼。<a id="a-B3"></a>我等此言。<a id="a-B4"></a>云何得奏。<a id="a-B5"></a>若至王边。<a id="a-B6"></a>复作何语。<a id="a-B7"></a>能解王心。<a id="a-B8"></a>而有偈说。</p>
  <p id="aB9">彼等二使知圣子　　决定不还至自宫</p>
  <p id="aBA">别遣四人逐后行　　自回见王云何说</p>
  <p data-pb></p>
  <h2 id="aBB">问阿罗逻品第二十六之一</h2>
  <p id="aBC">尔时菩萨。<a id="a-BD"></a>舍其父王大臣使人。<a id="a-BE"></a>并及国师婆罗门。<a id="a-BF"></a>时两俱流泪。<a id="a-BG"></a>既分别已渐渐前行。<a id="a-BH"></a>安庠而向毗舍离城未至彼城。<a id="a-BI"></a>于其中路。<a id="a-BJ"></a>有一仙人。<a id="a-BK"></a>修道之所。<a id="a-BL"></a>名阿罗逻。<a id="a-BM"></a>姓迦蓝氏。<a id="a-BN"></a>时彼仙人。<a id="a-BO"></a>有一弟子。<a id="a-BP"></a>遥见菩萨。<a id="a-BQ"></a>向已而来。<a id="a-BR"></a>见已生大希有之心。<a id="a-BS"></a>从生未曾睹见斯事。<a id="a-BT"></a>见已速疾走。<a id="a-BU"></a>向其师所坐之处。<a id="a-BV"></a>至已向彼诸同学等摩那婆边。<a id="a-BW"></a>大声唱唤彼等姓名。<a id="a-BX"></a>各各自言。<a id="a-BY"></a>仁者跋伽婆。<a id="a-BZ"></a>仁者弥多罗摩。<a id="a-Ba"></a>仁者设摩。<a id="a-Bb"></a>诸如是类。<a id="a-Bc"></a>摩那婆等。<a id="a-Bd"></a>皆悉告言。<a id="a-Be"></a>汝等今者可各喜欢心。<a id="a-Bf"></a>应舍离祭祀之法。<a id="a-Bg"></a>今此处所有远方客大德仁来。<a id="a-Bh"></a>应须迎接。<a id="a-Bi"></a>然此仁者。<a id="a-Bj"></a>已能厌离诸结烦恼。<a id="a-Bk"></a>欲求最上至真解脱。<a id="a-Bl"></a>即是释主。<a id="a-Bm"></a>净饭王子。<a id="a-Bn"></a>诸相端严。<a id="a-Bo"></a>犹如金柱。<a id="a-Bp"></a>身光明曜。<a id="a-Bq"></a>巍巍堂堂。<a id="a-Br"></a>修臂下垂。<a id="a-Bs"></a>手过于膝。<a id="a-Bt"></a>足趺下蹈。<a id="a-Bu"></a>千辐之轮。<a id="a-Bv"></a>行步安庠。<a id="a-Bw"></a>如牛王视。<a id="a-Bx"></a>圆光威德。<a id="a-By"></a>犹如日轮。<a id="a-Bz"></a>身若黄金。<a id="a-C0"></a>衣袈裟服。<a id="a-C1"></a>我等福利。<a id="a-C2"></a>最上之尊。<a id="a-C3"></a>渐渐自来。<a id="a-C4"></a>向我等边。<a id="a-C5"></a>我等今者应须办具。<a id="a-C6"></a>随力所有。<a id="a-C7"></a>供养承事。<a id="a-C8"></a>勿令亏少。<a id="a-C9"></a>恭敬尊重。<a id="a-CA"></a>顶戴奉迎。<a id="a-CB"></a>尔时彼摩那婆。<a id="a-CC"></a>即以偈颂。<a id="a-CD"></a>叹菩萨言。</p>
  <p id="aCE">安庠善巧能行步　　顾盻犹若大牛王</p>
  <p id="aCF">众相满足庄严身　　一切诸毛皆上靡</p>
  <p id="aCG">足下圆轮具千辐　　眉间宛转妙白毫</p>
  <p id="aCH">修臂洪直自在垂　　此是人中大师子</p>
  <p id="aCI">尔时彼摩那婆。<a id="a-CJ"></a>口说此偈。<a id="a-CK"></a>叹菩萨已。<a id="a-CL"></a>重告彼诸摩那婆言。<a id="a-CM"></a>汝等一切诸摩那婆。<a id="a-CN"></a>可共相随。<a id="a-CO"></a>向于师所。<a id="a-CP"></a>咨白此事。<a id="a-CQ"></a>是时彼诸摩那婆等。<a id="a-CR"></a>即便相随。<a id="a-CS"></a>往诣其师阿罗逻边。<a id="a-CT"></a>到已委具咨白于师如前等事。<a id="a-CU"></a>言语既讫。</p>
  <p id="aCV">尔时菩萨。<a id="a-CW"></a>安庠而行。<a id="a-CX"></a>忽然来至阿罗逻边。<a id="a-CY"></a>其阿罗逻仙人。<a id="a-CZ"></a>遥见菩萨。<a id="a-Ca"></a>近来见已。<a id="a-Cb"></a>不觉大声声告言。<a id="a-Cc"></a>善来圣子。<a id="a-Cd"></a>菩萨前至阿罗逻所。<a id="a-Ce"></a>二人对面。<a id="a-Cf"></a>相共问讯。<a id="a-Cg"></a>少病少恼。<a id="a-Ch"></a>安隐已不。<a id="a-Ci"></a>相慰问讫。<a id="a-Cj"></a>其阿罗逻。<a id="a-Ck"></a>请菩萨坐草铺之上。<a id="a-Cl"></a>而有偈说。</p>
  <p id="aCm">二人相见大喜欢　　各各问讯少病恼</p>
  <p id="aCn">相对语言时未几　　清净草座即便铺</p>
  <p id="aCo">尔时菩萨。<a id="a-Cp"></a>坐草铺已。<a id="a-Cq"></a>其阿罗逻。<a id="a-Cr"></a>谛心观察菩萨之身。<a id="a-Cs"></a>上下观已。<a id="a-Ct"></a>生大欢喜希有之事。<a id="a-Cu"></a>即对菩萨。<a id="a-Cv"></a>以美音辞。<a id="a-Cw"></a>往来谈说。<a id="a-Cx"></a>称赞菩萨。<a id="a-Cy"></a>作如是言。<a id="a-Cz"></a>仁者瞿昙。<a id="a-D0"></a>我久承闻。<a id="a-D1"></a>仁者丈夫。<a id="a-D2"></a>能舍王位。<a id="a-D3"></a>踰城出家。<a id="a-D4"></a>割绝亲爱染秽罗网。<a id="a-D5"></a>譬如大象断牢铁锁。<a id="a-D6"></a>或[革*卬]皮绳顿绝之后。<a id="a-D7"></a>自在走出。<a id="a-D8"></a>随心所行。<a id="a-D9"></a>如是如是。<a id="a-DA"></a>仁者今日。<a id="a-DB"></a>乃能猛心。<a id="a-DC"></a>舍宫入山。<a id="a-DD"></a>于一切处。<a id="a-DE"></a>知足少欲。<a id="a-DF"></a>大有智慧。<a id="a-DG"></a>仁者瞿昙。<a id="a-DH"></a>既得如是希有之事。<a id="a-DI"></a>世间富贵。<a id="a-DJ"></a>果报功能。<a id="a-DK"></a>得已能弃。<a id="a-DL"></a>剃落山林。<a id="a-DM"></a>此实难办。<a id="a-DN"></a>往昔诸王。<a id="a-DO"></a>虽得王位果报具足。<a id="a-DP"></a>备受五欲。<a id="a-DQ"></a>至年老时。<a id="a-DR"></a>唤于世子。<a id="a-DS"></a>付嘱王位。<a id="a-DT"></a>灌顶为王。<a id="a-DU"></a>于后方舍宫内而出。<a id="a-DV"></a>至于山林。<a id="a-DW"></a>行求于道。<a id="a-DX"></a>彼不为难。<a id="a-DY"></a>亦非希有。<a id="a-DZ"></a>如我所见。<a id="a-Da"></a>仁今年少。<a id="a-Db"></a>不受五欲。<a id="a-Dc"></a>舍是富贵功德之事。<a id="a-Dd"></a>能辨是心。<a id="a-De"></a>来此求道。<a id="a-Df"></a>既得如是不可思议大圣王位。<a id="a-Dg"></a>最胜境界。<a id="a-Dh"></a>正盛年时。<a id="a-Di"></a>能敛心意。<a id="a-Dj"></a>不着诸欲。<a id="a-Dk"></a>志求解脱。<a id="a-Dl"></a>不被缚着。<a id="a-Dm"></a>不为诸根境界所染。<a id="a-Dn"></a>能知有中。<a id="a-Do"></a>一切诸患。<a id="a-Dp"></a>不被诸有之所缠绕。<a id="a-Dq"></a>何以故。<a id="a-Dr"></a>往昔有王。<a id="a-Ds"></a>名曰顶生。<a id="a-Dt"></a>彼王已得统四天下。<a id="a-Du"></a>犹不知足。<a id="a-Dv"></a>腾上至彼三十三天。<a id="a-Dw"></a>得于帝释半座而坐。<a id="a-Dx"></a>以其内心不知足故。<a id="a-Dy"></a>五欲境界。<a id="a-Dz"></a>便即失尽。<a id="a-E0"></a>堕落于地。</p>
  <p id="aE1">复有一王。<a id="a-E2"></a>名那睺沙。<a id="a-E3"></a>亦得王领于四天下。<a id="a-E4"></a>还复上至三十三天。<a id="a-E5"></a>治化诸天。<a id="a-E6"></a>犹尚不足。<a id="a-E7"></a>亦失王位。<a id="a-E8"></a>堕落于地。<a id="a-E9"></a>诸如是类。<a id="a-EA"></a>罗摩王。<a id="a-EB"></a>陀卢呼弥王。<a id="a-EC"></a>阿沙罗吒迦王等。<a id="a-ED"></a>又多有诸转轮圣王。<a id="a-EE"></a>以得王位不知足故。<a id="a-EF"></a>皆失境界。<a id="a-EG"></a>富贵王位。<a id="a-EH"></a>悉皆灭尽。<a id="a-EI"></a>世间无人得境界已。<a id="a-EJ"></a>心知足者。<a id="a-EK"></a>犹如大火得薪炽盛。<a id="a-EL"></a>其阿罗逻。<a id="a-EM"></a>作是语已。<a id="a-EN"></a>菩萨报言。<a id="a-EO"></a>仁者大仙。<a id="a-EP"></a>我见世间如是相已。<a id="a-EQ"></a>复睹一切。<a id="a-ER"></a>犹如芭蕉。<a id="a-ES"></a>心内不牢。<a id="a-ET"></a>后还破坏。<a id="a-EU"></a>以得境界。<a id="a-EV"></a>恐不知足。<a id="a-EW"></a>不求自利。<a id="a-EX"></a>厌离欲事。<a id="a-EY"></a>我知是已。<a id="a-EZ"></a>寻求正路。<a id="a-Ea"></a>处处游行。<a id="a-Eb"></a>犹如有人行于旷野。<a id="a-Ec"></a>失伴迷路。<a id="a-Ed"></a>心惑诸方。<a id="a-Ee"></a>不得导师。<a id="a-Ef"></a>以求导故。<a id="a-Eg"></a>处处游行。<a id="a-Eh"></a>今我亦然。</p>
  <p id="aEi">尔时菩萨。<a id="a-Ej"></a>作是语已。<a id="a-Ek"></a>时阿罗逻。<a id="a-El"></a>更复咨白于菩萨言。<a id="a-Em"></a>仁者瞿昙。<a id="a-En"></a>我久见于大士心相。<a id="a-Eo"></a>仁于解脱。<a id="a-Ep"></a>堪作大器。</p>
  <p id="aEq">尔时众中。<a id="a-Er"></a>有一摩那婆。<a id="a-Es"></a>是阿罗逻仙人弟子。<a id="a-Et"></a>合掌白师。<a id="a-Eu"></a>叹于菩萨。<a id="a-Ev"></a>作如是言。<a id="a-Ew"></a>希有此人。<a id="a-Ex"></a>不可思议。<a id="a-Ey"></a>能辨此心。<a id="a-Ez"></a>往昔诸王。<a id="a-F0"></a>年少之时。<a id="a-F1"></a>坐于宫内。<a id="a-F2"></a>当受五欲。<a id="a-F3"></a>于后得年头白老时。<a id="a-F4"></a>各唤太子。<a id="a-F5"></a>付嘱王位。<a id="a-F6"></a>灌顶为王。<a id="a-F7"></a>于后舍家。<a id="a-F8"></a>而入山林。<a id="a-F9"></a>行行修道。<a id="a-FA"></a>而得王仙。<a id="a-FB"></a>此者不然。<a id="a-FC"></a>盛年少壮。<a id="a-FD"></a>正是快意。<a id="a-FE"></a>受五欲时。<a id="a-FF"></a>少病少恼。<a id="a-FG"></a>气力充足。<a id="a-FH"></a>头发乌黑。<a id="a-FI"></a>身体柔软。<a id="a-FJ"></a>勇猛具足。<a id="a-FK"></a>无所乏少。<a id="a-FL"></a>父王年老。<a id="a-FM"></a>不贪王位。<a id="a-FN"></a>厌离世间。<a id="a-FO"></a>不贪果报。<a id="a-FP"></a>而能出家。<a id="a-FQ"></a>入山求道。</p>
  <p id="aFR">时阿罗逻。<a id="a-FS"></a>白菩萨言。<a id="a-FT"></a>仁者发心。<a id="a-FU"></a>欲求何事。<a id="a-FV"></a>欲辨何道。<a id="a-FW"></a>乃能发心。<a id="a-FX"></a>来于此处。<a id="a-FY"></a>菩萨报言。<a id="a-FZ"></a>尊者大师。<a id="a-Fa"></a>我以见此世间众生。<a id="a-Fb"></a>以为生老病死缠缚。<a id="a-Fc"></a>不能自出。<a id="a-Fd"></a>今发如是精勤之心。<a id="a-Fe"></a>时阿罗逻。<a id="a-Ff"></a>复作是言。<a id="a-Fg"></a>仁者瞿昙。<a id="a-Fh"></a>乃能生于如是慧眼。<a id="a-Fi"></a>发如是想。<a id="a-Fj"></a>此义真实。<a id="a-Fk"></a>所以者何。<a id="a-Fl"></a>而说偈言。</p>
  <p id="aFm">一切法胜唯有行　　清净寂定不过心</p>
  <p id="aFn">染着恩爱最怨家　　诸有恐怖是老死</p>
  <p id="aFo">尔时阿蓝。<a id="a-Fp"></a>说是语已。<a id="a-Fq"></a>而彼众有一摩那婆。<a id="a-Fr"></a>是阿罗逻仙人弟子。<a id="a-Fs"></a>白菩萨言。<a id="a-Ft"></a>仁者今舍亲爱眷属。<a id="a-Fu"></a>背而来此。<a id="a-Fv"></a>有何心意。<a id="a-Fw"></a>菩萨报言。<a id="a-Fx"></a>世界所有集聚合会。<a id="a-Fy"></a>决有别离。<a id="a-Fz"></a>我知如是。<a id="a-G0"></a>故发此意。<a id="a-G1"></a>欲求至真。</p>
  <p id="aG2">时阿罗逻仙人。<a id="a-G3"></a>重更白菩萨言。<a id="a-G4"></a>仁者今已得于解脱。<a id="a-G5"></a>所以者何。<a id="a-G6"></a>众生所没。<a id="a-G7"></a>此泥难渡。<a id="a-G8"></a>世间所缚。<a id="a-G9"></a>此牢强绳。<a id="a-GA"></a>仁者已能独辨此心。<a id="a-GB"></a>我当说此解脱法门。<a id="a-GC"></a>所谓爱心。<a id="a-GD"></a>仁须远离。<a id="a-GE"></a>言爱心者。<a id="a-GF"></a>是世间中大恶蛟龙。<a id="a-GG"></a>于心水内。<a id="a-GH"></a>居止停住。<a id="a-GI"></a>失一切利。<a id="a-GJ"></a>以如是故。<a id="a-GK"></a>我今观知世间之人。<a id="a-GL"></a>非是正行。<a id="a-GM"></a>其能取于正行之法。<a id="a-GN"></a>唯有智人。<a id="a-GO"></a>远离爱染。<a id="a-GP"></a>应须发心。<a id="a-GQ"></a>断见有相。<a id="a-GR"></a>作于无相。</p>
  <p id="aGS">菩萨答言。<a id="a-GT"></a>大仙尊者。<a id="a-GU"></a>我受是语。<a id="a-GV"></a>如尊所言。<a id="a-GW"></a>阿罗逻仙。<a id="a-GX"></a>复问菩萨。<a id="a-GY"></a>仁云何受。<a id="a-GZ"></a>菩萨报言。<a id="a-Ga"></a>世间之人。<a id="a-Gb"></a>以作相缚。<a id="a-Gc"></a>其相缚者。<a id="a-Gd"></a>凡是父母。<a id="a-Ge"></a>生子养育。<a id="a-Gf"></a>为立家故。<a id="a-Gg"></a>养育儿息。<a id="a-Gh"></a>有能增长成就我家。<a id="a-Gi"></a>以是缘故。<a id="a-Gj"></a>父母养子。<a id="a-Gk"></a>若无因缘。<a id="a-Gl"></a>自许眷属。<a id="a-Gm"></a>犹不亲近。<a id="a-Gn"></a>况复他人。<a id="a-Go"></a>凡亲近人。<a id="a-Gp"></a>贪求利故。<a id="a-Gq"></a>而昵于人。<a id="a-Gr"></a>终无处觅。<a id="a-Gs"></a>阿罗逻仙。<a id="a-Gt"></a>复更赞言。<a id="a-Gu"></a>善哉仁者。<a id="a-Gv"></a>仁今已知世间诸法。<a id="a-Gw"></a>瞿昙沙门。<a id="a-Gx"></a>乃尔明证一切诸智。</p>
  <p id="aGy">时彼众有一摩那婆。<a id="a-Gz"></a>亦是罗逻仙人弟子。<a id="a-H0"></a>白菩萨言。<a id="a-H1"></a>仁者瞿昙。<a id="a-H2"></a>仁今已得是最上乐。<a id="a-H3"></a>何以故。<a id="a-H4"></a>能渐尔于一切爱相。<a id="a-H5"></a>即得世间诸无恼法。<a id="a-H6"></a>所以者何。<a id="a-H7"></a>我见世间。<a id="a-H8"></a>少有人能不怜妇儿。<a id="a-H9"></a>不求财物。<a id="a-HA"></a>不举两手。<a id="a-HB"></a>哭于世间。<a id="a-HC"></a>多见有人。<a id="a-HD"></a>以不少欲。<a id="a-HE"></a>不知厌足。<a id="a-HF"></a>爱惜资财。<a id="a-HG"></a>常起贪心。<a id="a-HH"></a>染着世利。<a id="a-HI"></a>家家尽皆举手大哭。<a id="a-HJ"></a>而说偈言。</p>
  <p id="aHK">世间罕见知足人　　少欲无求不受苦</p>
  <p id="aHL">所有哭泣恩爱者　　多是贪着聚资财</p>
  <p id="aHM">时阿罗逻。<a id="a-HN"></a>白菩萨言。<a id="a-HO"></a>希有仁者瞿昙。<a id="a-HP"></a>如是广大智慧。<a id="a-HQ"></a>是故仁今辨是勇猛。<a id="a-HR"></a>制伏诸根。<a id="a-HS"></a>不令增长于诸欲染。<a id="a-HT"></a>勿为所牵。<a id="a-HU"></a>是时菩萨。<a id="a-HV"></a>问于尊者阿罗逻言。<a id="a-HW"></a>大仙尊者。<a id="a-HX"></a>诸根何故。<a id="a-HY"></a>如是不定。<a id="a-HZ"></a>欲降伏者。<a id="a-Ha"></a>方便云何。<a id="a-Hb"></a>唯愿尊者。<a id="a-Hc"></a>为我解说。<a id="a-Hd"></a>其阿罗逻仙人报言。<a id="a-He"></a>沙门大士。<a id="a-Hf"></a>凡人在世。<a id="a-Hg"></a>欲厌离生。<a id="a-Hh"></a>我今当为大士略说方便之相。<a id="a-Hi"></a>大士谛听。<a id="a-Hj"></a>而有偈说。</p>
  <p id="aHk">大尊仙人阿罗逻　　发遣菩萨神智心</p>
  <p id="aHl">于自己论悉檀中　　分别要略而宣说</p>
  <p id="aHm">瞿昙大士。<a id="a-Hn"></a>凡欲除于诸根体相。<a id="a-Ho"></a>及根境界。<a id="a-Hp"></a>应须如是思量分别。<a id="a-Hq"></a>何以故。<a id="a-Hr"></a>是诸根等。<a id="a-Hs"></a>一切境界。<a id="a-Ht"></a>既分别知。<a id="a-Hu"></a>悉须捐舍。<a id="a-Hv"></a>乃至诸根境界之内。<a id="a-Hw"></a>有诸爱染。<a id="a-Hx"></a>彼爱所染。<a id="a-Hy"></a>即能令着。<a id="a-Hz"></a>以此着故。<a id="a-I0"></a>则令众生沉没世间。<a id="a-I1"></a>不能得出诸凡夫人。<a id="a-I2"></a>受于贪爱系缚等苦。<a id="a-I3"></a>一切皆由境界故。<a id="a-I4"></a>得如是等事。<a id="a-I5"></a>大士当知。<a id="a-I6"></a>何因缘尔。<a id="a-I7"></a>而说偈言。</p>
  <p id="aI8">山羊被杀因作声　　飞蛾投灯由火色</p>
  <p id="aI9">水鱼悬钩为吞饵　　世人趣死以境牵</p>
  <p id="aIA">尔时菩萨。<a id="a-IB"></a>闻此偈已。<a id="a-IC"></a>复更问言。<a id="a-ID"></a>尊者今说调伏诸根方便相貌。<a id="a-IE"></a>共因缘生。<a id="a-IF"></a>体性虚空。<a id="a-IG"></a>诳惑无实。<a id="a-IH"></a>犹如火坑。<a id="a-II"></a>犹如梦幻。<a id="a-IJ"></a>如草上露。<a id="a-IK"></a>我今心想。<a id="a-IL"></a>以如是知。</p>
  <p id="aIM">时阿罗逻仙人。<a id="a-IN"></a>复问菩萨大士。<a id="a-IO"></a>仁何故言。<a id="a-IP"></a>诸境界内。<a id="a-IQ"></a>无利益想。<a id="a-IR"></a>菩萨报言。<a id="a-IS"></a>凡人欲依诸境界住受果报者。<a id="a-IT"></a>犹如有人造立屋舍。<a id="a-IU"></a>欲蔽日光。<a id="a-IV"></a>或避风雨。<a id="a-IW"></a>如人以渴故求于水。<a id="a-IX"></a>又如人饥故求觅食。<a id="a-IY"></a>如人垢秽欲洗浴身。<a id="a-IZ"></a>如人露形求衣覆体。<a id="a-Ia"></a>如人困乏故求乘骑。<a id="a-Ib"></a>欲得除寒故求于暖。<a id="a-Ic"></a>欲得除热故求于凉。<a id="a-Id"></a>欲去疲劳故坐床铺。<a id="a-Ie"></a>如是等事。<a id="a-If"></a>诸所求者。<a id="a-Ig"></a>皆为以苦来逼身故。<a id="a-Ih"></a>所以推求。<a id="a-Ii"></a>如似病人。<a id="a-Ij"></a>为患重故。<a id="a-Ik"></a>方觅良医。<a id="a-Il"></a>世间之人。<a id="a-Im"></a>一切悉皆如是悕望。</p>
  <p id="aIn">时阿罗逻赞言。<a id="a-Io"></a>瞿昙。<a id="a-Ip"></a>希有此心。<a id="a-Iq"></a>大德。<a id="a-Ir"></a>云何于世间中。<a id="a-Is"></a>能作如是速疾。<a id="a-It"></a>即生无常之想。<a id="a-Iu"></a>希有希有。<a id="a-Iv"></a>能见真实。<a id="a-Iw"></a>大德利根。<a id="a-Ix"></a>聪敏易悟。<a id="a-Iy"></a>若能如是明了见者。<a id="a-Iz"></a>是名真见。<a id="a-J0"></a>若异见者。<a id="a-J1"></a>是名诳惑。<a id="a-J2"></a>如仁所言。<a id="a-J3"></a>为饥求食。<a id="a-J4"></a>避藏风雨。<a id="a-J5"></a>以此寒热。<a id="a-J6"></a>暂易夺故世间人心。<a id="a-J7"></a>即生乐想。<a id="a-J8"></a>又复叹言。<a id="a-J9"></a>仁者瞿昙。<a id="a-JA"></a>真是法桥。<a id="a-JB"></a>任持大器。<a id="a-JC"></a>我虽传闻先观弟子。<a id="a-JD"></a>堪受法不。<a id="a-JE"></a>若能堪受。<a id="a-JF"></a>然后为说种种诸论。<a id="a-JG"></a>如我所见。<a id="a-JH"></a>仁者今日。<a id="a-JI"></a>则不复然。<a id="a-JJ"></a>俯仰云为。<a id="a-JK"></a>深得进止。<a id="a-JL"></a>不假须观。<a id="a-JM"></a>如我论中。<a id="a-JN"></a>有真实义。<a id="a-JO"></a>尽为仁说。</p>
  <p id="aJP">尔时菩萨。<a id="a-JQ"></a>闻阿罗逻仙如是语已。<a id="a-JR"></a>生大欢喜。<a id="a-JS"></a>而重问言。<a id="a-JT"></a>尊者大仙。<a id="a-JU"></a>今日未知我之孝心。<a id="a-JV"></a>忽为我作如是妙说。<a id="a-JW"></a>我知是相。<a id="a-JX"></a>虽未即益。<a id="a-JY"></a>今已得利。<a id="a-JZ"></a>所以者何。<a id="a-Ja"></a>譬如有人。<a id="a-Jb"></a>欲见于色。<a id="a-Jc"></a>而得光明。<a id="a-Jd"></a>如人远行须得善导。<a id="a-Je"></a>如度彼岸须得船师。<a id="a-Jf"></a>尊者今日显示我心。<a id="a-Jg"></a>亦复如是。<a id="a-Jh"></a>唯愿尊者。<a id="a-Ji"></a>更为我说尊者所知。<a id="a-Jj"></a>云何度脱生老病死。</p>
 </body>
</html>