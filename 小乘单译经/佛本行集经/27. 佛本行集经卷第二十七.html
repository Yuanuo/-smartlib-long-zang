<!doctype html>
<html id="z3IBUTmcN" data-ver="863">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十七</h1>
  <h2 id="a2">向菩提树品第三十之三</h2>
  <p id="a3">尔时魔王。<a id="a-4"></a>即告赤眼夜叉之使。<a id="a-5"></a>作如是言。<a id="a-6"></a>谓汝赤眼。<a id="a-7"></a>汝今见此军众以不。<a id="a-8"></a>有谁辄欲侵我境界。<a id="a-9"></a>是时赤眼夜叉之使。<a id="a-A"></a>即白其王魔波旬言。<a id="a-B"></a>大王。<a id="a-C"></a>当知此是释种净饭王子。<a id="a-D"></a>名悉达多。<a id="a-E"></a>从彼善生村主女前。<a id="a-F"></a>犹如牛王。<a id="a-G"></a>作大音声。<a id="a-H"></a>向于吉利刈草人边。<a id="a-I"></a>乞得一把。<a id="a-J"></a>有一树名羖羊多罗尼拘陀树。<a id="a-K"></a>渐渐而来。<a id="a-L"></a>复有五百青雀围绕。<a id="a-M"></a>以初春月所出可爱一切树木。<a id="a-N"></a>悉着花果。<a id="a-O"></a>枝柯自垂。<a id="a-P"></a>无识诸树。<a id="a-Q"></a>犹尚倾头。<a id="a-R"></a>低而供养。<a id="a-S"></a>震动大地。<a id="a-T"></a>欲向于彼菩提树下。</p>
  <p id="aU">尔时波旬。<a id="a-V"></a>既见菩萨欲向于彼菩提树下。<a id="a-W"></a>作是思惟。<a id="a-X"></a>愿此释种。<a id="a-Y"></a>向余树下。<a id="a-Z"></a>铺草而坐。<a id="a-a"></a>莫向于此菩提树坐。<a id="a-b"></a>其心如是思惟念已。<a id="a-c"></a>告彼一切夜叉众言。<a id="a-d"></a>汝等一切诸夜叉辈。<a id="a-e"></a>宜减少许夜叉之众。<a id="a-f"></a>速往诣彼菩提树下。<a id="a-g"></a>伏藏而住。<a id="a-h"></a>慎莫使此释种之子趣向于彼菩提树间。<a id="a-i"></a>其夜叉等。<a id="a-j"></a>白魔王言。<a id="a-k"></a>谨依大王严命所敕。<a id="a-l"></a>是时夜叉。<a id="a-m"></a>即便抽减少许人众。<a id="a-n"></a>去彼菩提树下不远。<a id="a-o"></a>伏藏而住。<a id="a-p"></a>其彼魔家诸夜叉众。<a id="a-q"></a>遥见菩萨欲来向于菩提树时。<a id="a-r"></a>身体赫奕。<a id="a-s"></a>犹如金山照耀放光。<a id="a-t"></a>不可譬喻。<a id="a-u"></a>其夜叉众。<a id="a-v"></a>既睹见已。<a id="a-w"></a>即说偈言。</p>
  <p id="ax">此必千光新日出　　威德照耀如金山</p>
  <p id="ay">怜愍一切诸天人　　渐到树王如师子</p>
  <p id="az">时彼树林所守护神。<a id="a-10"></a>即以偈颂报答于彼诸夜叉言。</p>
  <p id="a11">世尊千劫功德圆　　备满六度施戒忍</p>
  <p id="a12">精进禅定及智慧　　具足一切诸庄严</p>
  <p id="a13">今渐来至向树王　　欲证无上菩提道</p>
  <p id="a14">诸天及人八部众　　思惟如是悉随行</p>
  <p id="a15">尔时彼诸魔家眷属夜叉众等。<a id="a-16"></a>闻此偈已。<a id="a-17"></a>皆悉离彼菩提树侧。<a id="a-18"></a>星散而走。<a id="a-19"></a>是时菩萨渐渐来到十六种相功德具满地分之处。<a id="a-1A"></a>何等名为十六种相。<a id="a-1B"></a>所谓彼地劫烧之时。<a id="a-1C"></a>最后燃尽。<a id="a-1D"></a>劫初立时。<a id="a-1E"></a>最在先成。</p>
  <p id="a1F">又复彼地。<a id="a-1G"></a>所出诸草。<a id="a-1H"></a>最胜最妙。<a id="a-1I"></a>所谓优波罗。<a id="a-1J"></a>波头摩。<a id="a-1K"></a>拘勿头。<a id="a-1L"></a>分陀利。<a id="a-1M"></a>充足不少。</p>
  <p id="a1N">又复彼地。<a id="a-1O"></a>于阎浮提。<a id="a-1P"></a>最在于中。</p>
  <p id="a1Q">又复彼地。<a id="a-1R"></a>不居顽钝愚痴众生。<a id="a-1S"></a>唯住圣种大福德人之所行坐。</p>
  <p id="a1T">又复彼地。<a id="a-1U"></a>无诸坑坎。<a id="a-1V"></a>四面空宽。<a id="a-1W"></a>平整之处。</p>
  <p id="a1X">又复彼地。<a id="a-1Y"></a>不下不高。<a id="a-1Z"></a>清净洪满。<a id="a-1a"></a>犹如手掌。</p>
  <p id="a1b">又复彼地。<a id="a-1c"></a>多有诸花。<a id="a-1d"></a>优波罗。<a id="a-1e"></a>波头摩。<a id="a-1f"></a>拘勿头。<a id="a-1g"></a>分陀利。<a id="a-1h"></a>自然生长。</p>
  <p id="a1i">又复彼地。<a id="a-1j"></a>悉为一切圣人通知。</p>
  <p id="a1k">又复彼地。<a id="a-1l"></a>自然显现。</p>
  <p id="a1m">又复彼地。<a id="a-1n"></a>于一切时。<a id="a-1o"></a>恒居圣人。<a id="a-1p"></a>不曾空阙。</p>
  <p id="a1q">又复彼地。<a id="a-1r"></a>终无有人能得降伏。</p>
  <p id="a1s">又复彼地。<a id="a-1t"></a>名称远闻。<a id="a-1u"></a>所谓师子最高之座。</p>
  <p id="a1v">又复彼地。<a id="a-1w"></a>其有心觅。<a id="a-1x"></a>过不能得。<a id="a-1y"></a>所谓若魔魔家眷属。</p>
  <p id="a1z">又复彼地。<a id="a-20"></a>于一切地。<a id="a-21"></a>最在中齐。</p>
  <p id="a22">又复彼地。<a id="a-23"></a>金刚所成。</p>
  <p id="a24">又复彼地。<a id="a-25"></a>所生诸草。<a id="a-26"></a>正高四指。<a id="a-27"></a>柔软青绿。<a id="a-28"></a>如孔雀项。<a id="a-29"></a>触时犹如迦尸迦衣。<a id="a-2A"></a>颜色微妙。<a id="a-2B"></a>可喜端正。<a id="a-2C"></a>香气芬芳。<a id="a-2D"></a>头悉右旋。<a id="a-2E"></a>往昔有诸转轮圣王。<a id="a-2F"></a>悉皆知闻此可爱乐希有之事。<a id="a-2G"></a>是故恒来往彼观看此之地处。</p>
  <p id="a2H">尔时菩萨。<a id="a-2I"></a>临欲至彼菩提树侧。<a id="a-2J"></a>是时其地。<a id="a-2K"></a>自然扫除。<a id="a-2L"></a>清净严丽。<a id="a-2M"></a>香汁涂洒。<a id="a-2N"></a>可喜端正。<a id="a-2O"></a>令心乐观。<a id="a-2P"></a>又无一切砂砾瓦石蒺[卄/梨]棘刺诸恶草等。<a id="a-2Q"></a>是时菩萨。<a id="a-2R"></a>初执草行。<a id="a-2S"></a>用于左手。<a id="a-2T"></a>后至树下。<a id="a-2U"></a>即以右手柔软五指。<a id="a-2V"></a>罗网庄严。<a id="a-2W"></a>赤色犹如燕脂所涂。<a id="a-2X"></a>从左手取彼一把草。<a id="a-2Y"></a>安稳欲置菩提树下。<a id="a-2Z"></a>东面持草。<a id="a-2a"></a>掷于地上。<a id="a-2b"></a>根即向树。<a id="a-2c"></a>菩萨心发如是之愿。<a id="a-2d"></a>我今于此处所坐已。<a id="a-2e"></a>越烦恼海。<a id="a-2f"></a>度至彼岸。<a id="a-2g"></a>时菩萨掷彼一把草至地。<a id="a-2h"></a>犹如[卸-ㄗ+并]中置华。<a id="a-2i"></a>或如河旋。<a id="a-2j"></a>或如万字。</p>
  <p id="a2k">尔时菩萨。<a id="a-2l"></a>见自所执草漫掷地自然不乱。<a id="a-2m"></a>有如是等吉祥之相。<a id="a-2n"></a>口作是言。<a id="a-2o"></a>如我今日所掷之草。<a id="a-2p"></a>应乱不乱。<a id="a-2q"></a>此吉祥相表。<a id="a-2r"></a>我在于乱世间中。<a id="a-2s"></a>必定当证不乱之法。<a id="a-2t"></a>菩萨如是掷草铺已。<a id="a-2u"></a>是时彼地六种震动。</p>
  <p id="a2v">时欲界主魔王波旬。<a id="a-2w"></a>至菩萨所。<a id="a-2x"></a>而作是言。<a id="a-2y"></a>谓刹利子。<a id="a-2z"></a>汝今不合在此树下铺草而坐。<a id="a-30"></a>何以故。<a id="a-31"></a>其此树下。<a id="a-32"></a>于夜半中。<a id="a-33"></a>多有无量毗舍遮鬼及富多那夜叉罗刹。<a id="a-34"></a>数数恒来啖食人肉。<a id="a-35"></a>今此树北。<a id="a-36"></a>别有一林。<a id="a-37"></a>是大仙人所居停处。<a id="a-38"></a>彼之处所。<a id="a-39"></a>名曰优娄频螺聚落。<a id="a-3A"></a>可喜端正。<a id="a-3B"></a>人所乐观。<a id="a-3C"></a>汝释子宜至于彼地随意而坐。</p>
  <p id="a3D">尔时菩萨。<a id="a-3E"></a>报彼魔王。<a id="a-3F"></a>作如是言。<a id="a-3G"></a>汝魔波旬。<a id="a-3H"></a>可不知耶。<a id="a-3I"></a>我在于山阿兰若处空闲泽中。<a id="a-3J"></a>或在树下。<a id="a-3K"></a>或在冢间。<a id="a-3L"></a>或居林内。<a id="a-3M"></a>夜半安然。<a id="a-3N"></a>心无所畏。<a id="a-3O"></a>又复我今亦非无智。<a id="a-3P"></a>亦复非是。<a id="a-3Q"></a>无方便力。<a id="a-3R"></a>非如凡人至于此地。<a id="a-3S"></a>但我久知。<a id="a-3T"></a>往昔诸佛。<a id="a-3U"></a>在此树下无畏之处。<a id="a-3V"></a>得成圣道。<a id="a-3W"></a>以如是义。<a id="a-3X"></a>我故来此。</p>
  <p id="a3Y">尔时别更有一夜叉。<a id="a-3Z"></a>在于魔王波旬右立。<a id="a-3a"></a>时彼夜叉。<a id="a-3b"></a>语菩萨言。<a id="a-3c"></a>汝释种子。<a id="a-3d"></a>今何苦用此树下坐。<a id="a-3e"></a>自外四边。<a id="a-3f"></a>大有余树。<a id="a-3g"></a>汝可速疾移他处去。<a id="a-3h"></a>时菩萨报彼夜叉言。<a id="a-3i"></a>我有心愿。<a id="a-3j"></a>于余树下。<a id="a-3k"></a>不能得成所愿。<a id="a-3l"></a>唯在于此树下。<a id="a-3m"></a>决定当成。<a id="a-3n"></a>余处不得。</p>
  <p id="a3o">时彼夜叉。<a id="a-3p"></a>白其魔王。<a id="a-3q"></a>作如是言。<a id="a-3r"></a>大王。<a id="a-3s"></a>今闻彼言以不。<a id="a-3t"></a>更作何事能得彼去。<a id="a-3u"></a>魔波旬。<a id="a-3v"></a>报彼夜叉言。<a id="a-3w"></a>我今唯应种种方便。<a id="a-3x"></a>作勤劬心。<a id="a-3y"></a>断彼不听于此处坐。</p>
  <p id="a3z">尔时菩萨。<a id="a-40"></a>见魔波旬作如是言。<a id="a-41"></a>铺草而坐。<a id="a-42"></a>内心思惟。<a id="a-43"></a>发如是愿。<a id="a-44"></a>我今坐彼往昔过去诸佛所坐金刚之处。<a id="a-45"></a>坐已当伏魔王波旬。<a id="a-46"></a>我今此处坐已。<a id="a-47"></a>断灭欲嗔恚痴诸烦恼等。<a id="a-48"></a>我今此处坐已。<a id="a-49"></a>当证微妙甘露清凉之法。</p>
  <p id="a4A">尔时菩萨。<a id="a-4B"></a>所铺之草。<a id="a-4C"></a>其根向内。<a id="a-4D"></a>头皆向外。<a id="a-4E"></a>铺已右绕彼菩提树三匝讫竟。<a id="a-4F"></a>加趺而坐。<a id="a-4G"></a>身心端直。<a id="a-4H"></a>如蛇缠身。<a id="a-4I"></a>卓然不动。<a id="a-4J"></a>口三唱言。<a id="a-4K"></a>我证甘露。<a id="a-4L"></a>我证甘露。<a id="a-4M"></a>我今定当证得甘露。<a id="a-4N"></a>而菩萨心。<a id="a-4O"></a>发于如是弘誓之愿。<a id="a-4P"></a>我坐此处。<a id="a-4Q"></a>一切诸漏。<a id="a-4R"></a>若不除尽。<a id="a-4S"></a>若一切心。<a id="a-4T"></a>不得解脱。<a id="a-4U"></a>我终不从此坐而起。<a id="a-4V"></a>有偈说言。</p>
  <p id="a4W">菩萨树下加趺坐　　如以大蛇自缠身</p>
  <p id="a4X">发于如是弘誓心　　事若不成不起坐</p>
  <p id="a4Y">尔时魔王波旬。<a id="a-4Z"></a>从彼地所。<a id="a-4a"></a>隐身不现。<a id="a-4b"></a>经少时间。<a id="a-4c"></a>即化其身。<a id="a-4d"></a>头发解乱。<a id="a-4e"></a>尘土满身。<a id="a-4f"></a>着粗褐衣。<a id="a-4g"></a>口唇干燥。<a id="a-4h"></a>状若饥渴。<a id="a-4i"></a>手中执持一大束书。<a id="a-4j"></a>速疾而来。<a id="a-4k"></a>向菩萨所。<a id="a-4l"></a>立菩萨前。<a id="a-4m"></a>将所持书。<a id="a-4n"></a>掷与菩萨。<a id="a-4o"></a>口如是言。<a id="a-4p"></a>此一封书是汝释种摩那摩许。<a id="a-4q"></a>遣我送来。<a id="a-4r"></a>此一封是尼娄驮许。<a id="a-4s"></a>此一封是难提迦许。<a id="a-4t"></a>此一封是拔提伽许。<a id="a-4u"></a>此一封书是难陀许。<a id="a-4v"></a>此一封是阿难陀许。<a id="a-4w"></a>自外诸书各各是彼诸释种子。<a id="a-4x"></a>寄与汝来。<a id="a-4y"></a>时一书上。<a id="a-4z"></a>伪抄不实虚妄言辞。<a id="a-50"></a>作如是语。<a id="a-51"></a>提婆达多。<a id="a-52"></a>今在于此迦毗罗城。<a id="a-53"></a>以受王位。<a id="a-54"></a>入汝宫内。<a id="a-55"></a>尽皆纳受汝之妃后。<a id="a-56"></a>取于汝父净饭大王。<a id="a-57"></a>系牢狱中。<a id="a-58"></a>自余叔父白饭斛饭。<a id="a-59"></a>并甘露饭。<a id="a-5A"></a>一切宿老诸释种王。<a id="a-5B"></a>尽皆驱逐。<a id="a-5C"></a>遣出城外。<a id="a-5D"></a>汝见此书。<a id="a-5E"></a>速疾须来。<a id="a-5F"></a>汝用住彼阿兰若为。</p>
  <p id="a5G">尔时菩萨。<a id="a-5H"></a>闻是语已。<a id="a-5I"></a>心发如是三种思惟。<a id="a-5J"></a>因婇女故。<a id="a-5K"></a>发于欲心。<a id="a-5L"></a>而我妃后。<a id="a-5M"></a>提婆达多。<a id="a-5N"></a>实能纳也。<a id="a-5O"></a>因提婆达。<a id="a-5P"></a>起斗诤心。<a id="a-5Q"></a>彼实能夺我之国土父王位乎。<a id="a-5R"></a>因释种故。<a id="a-5S"></a>生杀害心。<a id="a-5T"></a>彼等何故。<a id="a-5U"></a>各自惜身。<a id="a-5V"></a>不护我父。<a id="a-5W"></a>菩萨复更如是思惟。<a id="a-5X"></a>世间境界。<a id="a-5Y"></a>悉皆无常。<a id="a-5Z"></a>秽污不净。<a id="a-5a"></a>念念生灭。<a id="a-5b"></a>无暂住时。<a id="a-5c"></a>思惟一切。<a id="a-5d"></a>皆悉是于破坏之法。<a id="a-5e"></a>生已即灭。<a id="a-5f"></a>如是思惟。<a id="a-5g"></a>便断欲心。<a id="a-5h"></a>发出家心。<a id="a-5i"></a>息诤斗心。<a id="a-5j"></a>起慈愍心。<a id="a-5k"></a>断杀害心。<a id="a-5l"></a>生悲哀心。<a id="a-5m"></a>如是等事。<a id="a-5n"></a>我久弃吐。<a id="a-5o"></a>思惟是已。<a id="a-5p"></a>即发舍心。</p>
  <p data-pb></p>
  <h2 id="a5q">魔怖菩萨品第三十一之一</h2>
  <p id="a5r">尔时菩萨。<a id="a-5s"></a>在于菩提树下坐已。<a id="a-5t"></a>时菩提树所守护神。<a id="a-5u"></a>生大欢喜。<a id="a-5v"></a>心意踊跃。<a id="a-5w"></a>遍满其体。<a id="a-5x"></a>不能自胜。<a id="a-5y"></a>即解其身所有璎珞。<a id="a-5z"></a>并散头髻。<a id="a-60"></a>速疾而向于菩萨所。<a id="a-61"></a>以最胜妙吉祥之事。<a id="a-62"></a>赞美菩萨。<a id="a-63"></a>内心殷重。<a id="a-64"></a>发大希奇。<a id="a-65"></a>悉命诸亲及其眷属。<a id="a-66"></a>守护菩萨。<a id="a-67"></a>恭敬俨然。</p>
  <p id="a68">尔时彼处。<a id="a-69"></a>四面林木。<a id="a-6A"></a>无问大小。<a id="a-6B"></a>所有树神。<a id="a-6C"></a>各从其树出身。<a id="a-6D"></a>来到护菩提树神边问言。<a id="a-6E"></a>大善树神。<a id="a-6F"></a>今在于汝树下坐者。<a id="a-6G"></a>此是何人。<a id="a-6H"></a>我等由来。<a id="a-6I"></a>未曾闻见。<a id="a-6J"></a>最妙最胜身。<a id="a-6K"></a>为一切诸相庄严。<a id="a-6L"></a>如天中天。<a id="a-6M"></a>作是语已。<a id="a-6N"></a>其护菩提树神。<a id="a-6O"></a>告彼诸树神言。<a id="a-6P"></a>汝诸神辈当知。<a id="a-6Q"></a>此是净饭王子。<a id="a-6R"></a>甘蔗种姓。<a id="a-6S"></a>往昔劫初。<a id="a-6T"></a>大众推举。<a id="a-6U"></a>所置立王。<a id="a-6V"></a>世世相承。<a id="a-6W"></a>至今已来。<a id="a-6X"></a>此是其胤。<a id="a-6Y"></a>时诸树神。<a id="a-6Z"></a>复语菩提守护神言。<a id="a-6a"></a>菩萨树神。<a id="a-6b"></a>汝今真得最大利益大善福业。<a id="a-6c"></a>令汝居处。<a id="a-6d"></a>得有如是胜上众生三界之尊胜妙众生。<a id="a-6e"></a>此之众生。<a id="a-6f"></a>如优昙花难现于世。</p>
  <p id="a6g">尔时彼等一切树神。<a id="a-6h"></a>各将沉水牛头栴檀诸末香等。<a id="a-6i"></a>又复种种妙好香花。<a id="a-6j"></a>散菩萨上。<a id="a-6k"></a>散已复散。<a id="a-6l"></a>欢喜踊跃。<a id="a-6m"></a>遍满其体。<a id="a-6n"></a>不能自胜。<a id="a-6o"></a>举手低头。<a id="a-6p"></a>合十指掌。<a id="a-6q"></a>向菩萨礼。<a id="a-6r"></a>口中各复如是唱言。<a id="a-6s"></a>众生最首。<a id="a-6t"></a>唯愿仁者早成此誓速证菩提。<a id="a-6u"></a>次复四天所居诸天。<a id="a-6v"></a>及四天王。<a id="a-6w"></a>次有无量三十三天夜摩兜率化乐他化自在天等。<a id="a-6x"></a>无量无边。<a id="a-6y"></a>一切诸天。<a id="a-6z"></a>及诸梵天。<a id="a-70"></a>各将种种天上妙花。<a id="a-71"></a>曼陀罗花。<a id="a-72"></a>摩诃曼陀罗花。<a id="a-73"></a>曼殊沙花。<a id="a-74"></a>摩诃曼殊沙花。<a id="a-75"></a>天拘勿头。<a id="a-76"></a>及波头摩。<a id="a-77"></a>分陀利等。<a id="a-78"></a>复持种种末香涂香。<a id="a-79"></a>如雨而散菩提树上。<a id="a-7A"></a>其菩提树。<a id="a-7B"></a>犹如车轮。<a id="a-7C"></a>周匝遍满一由旬内。<a id="a-7D"></a>种种香花。<a id="a-7E"></a>积至于膝。</p>
  <p id="a7F">尔时菩萨。<a id="a-7G"></a>坐彼菩提树下之时。<a id="a-7H"></a>无一蚍蜉蚁子作声。<a id="a-7I"></a>况复大兽。<a id="a-7J"></a>一切诸鸟。<a id="a-7K"></a>亦不作声。<a id="a-7L"></a>假使有风。<a id="a-7M"></a>一切诸树。<a id="a-7N"></a>亦不倾动。<a id="a-7O"></a>当于菩萨坐彼菩提树下之时。<a id="a-7P"></a>净居诸天。<a id="a-7Q"></a>心喜踊跃。<a id="a-7R"></a>遍满其体。<a id="a-7S"></a>不能自胜。<a id="a-7T"></a>顶礼菩萨。<a id="a-7U"></a>心内各作如是愿言。<a id="a-7V"></a>众生最首。<a id="a-7W"></a>愿仁此心。<a id="a-7X"></a>早得圆满。<a id="a-7Y"></a>速成菩提。</p>
  <p id="a7Z">尔时菩萨。<a id="a-7a"></a>坐彼菩提树下之时。<a id="a-7b"></a>发是要誓。<a id="a-7c"></a>我不成道。<a id="a-7d"></a>不起此座。<a id="a-7e"></a>是时魔王波旬。<a id="a-7f"></a>内心生大恐怖。<a id="a-7g"></a>即作是言。<a id="a-7h"></a>应此刹利释种之子。<a id="a-7i"></a>欲得除灭我之境界。<a id="a-7j"></a>欲得令我出此境界。<a id="a-7k"></a>若彼胜我在于我前。<a id="a-7l"></a>必教诸人令得涅槃。<a id="a-7m"></a>为诸人说涅槃方便。<a id="a-7n"></a>使我境界当成虚空。<a id="a-7o"></a>而彼即今未得净眼。<a id="a-7p"></a>在我境界。<a id="a-7q"></a>我今须作勤劬方便。<a id="a-7r"></a>令其所行退失起走。<a id="a-7s"></a>而说偈言。</p>
  <p id="a7t">彼今若得成菩提　　便广为他说正法</p>
  <p id="a7u">即当损耗我境界　　众人既得正路开</p>
  <p id="a7v">自然使我境界空　　境空我则成寡妇</p>
  <p id="a7w">其今未得清净眼　　乃复住我境界中</p>
  <p id="a7x">我应速疾往彼边　　先作障碍破其事</p>
  <p id="a7y">犹如河水来未至　　逆须预造作桥梁</p>
  <p id="a7z">尔时魔王波旬。<a id="a-80"></a>具足满一千子。<a id="a-81"></a>于其中间。<a id="a-82"></a>助菩萨者。<a id="a-83"></a>有五百子。<a id="a-84"></a>商主为首。<a id="a-85"></a>在魔波旬右边而坐。<a id="a-86"></a>其中助魔波旬之者。<a id="a-87"></a>亦有五百。<a id="a-88"></a>第一头首。<a id="a-89"></a>名为恶口。<a id="a-8A"></a>在魔波旬左边而坐。<a id="a-8B"></a>时魔波旬。<a id="a-8C"></a>告其诸子。<a id="a-8D"></a>作如是言。<a id="a-8E"></a>汝等诸子。<a id="a-8F"></a>我今共汝。<a id="a-8G"></a>进退筹量。<a id="a-8H"></a>欲取汝等子别意智。<a id="a-8I"></a>共作何计。<a id="a-8J"></a>若为力能降伏菩萨。<a id="a-8K"></a>尔时右边长子商主。<a id="a-8L"></a>说偈白父魔波旬言。</p>
  <p id="a8M">若人敢触大睡蛇　　复能盘回狂醉象</p>
  <p id="a8N">曾共严炽兽王斗　　是乃能伏彼沙门</p>
  <p id="a8O">尔时魔王波旬左边次子恶口。<a id="a-8P"></a>复为其父而说偈言。</p>
  <p id="a8Q">若人见我心破伤　　诸树拔根即倒地</p>
  <p id="a8R">况彼沙门若睹我　　而不一气远走藏</p>
  <p id="a8S">尔时右边有一魔子。<a id="a-8T"></a>名为妙鸣。<a id="a-8U"></a>即复以偈白其父言。</p>
  <p id="a8V">若人浮渡于大海　　还欲饮海悉令干</p>
  <p id="a8W">父王此事不足惊　　若见菩萨面可怪</p>
  <p id="a8X">尔时左边复一魔子。<a id="a-8Y"></a>名为百斗。<a id="a-8Z"></a>即更以偈白其父言。</p>
  <p id="a8a">我身髆上百臂生　　一臂能射三百箭</p>
  <p id="a8b">父王但去莫愁恼　　我独能破彼沙门</p>
  <p id="a8c">尔时右边有一魔子。<a id="a-8d"></a>名为善觉。<a id="a-8e"></a>即复以偈白其父言。</p>
  <p id="a8f">若其有力如象马　　或复毗纽及金刚</p>
  <p id="a8g">人藏宿业忍辱威　　彼等诸力不能及</p>
  <p id="a8h">尔时左边复一魔子。<a id="a-8i"></a>名曰严威。<a id="a-8j"></a>即更以偈白其父言。</p>
  <p id="a8k">我于虚空雨水火　　至彼能破比丘身</p>
  <p id="a8l">令彼身如一聚灰　　若猛火焰烧干草</p>
  <p id="a8m">尔时右边有一魔子。<a id="a-8n"></a>名为善目。<a id="a-8o"></a>即复以偈白其父言。</p>
  <p id="a8p">若使最胜须弥崩　　一切天宫殿尽坏</p>
  <p id="a8q">大海诸水皆枯涸　　日月从空悉坠来</p>
  <p id="a8r">能使日光冷如冰　　天宫堕落到于地</p>
  <p id="a8s">菩萨树下一坐已　　未成正觉终不移</p>
  <p id="a8t">尔时左边复一魔子。<a id="a-8u"></a>名曰报怨。<a id="a-8v"></a>即更以偈白其父言。</p>
  <p id="a8w">我指能执持日月　　虚空星宿及诸辰</p>
  <p id="a8x">捉搦彼等一切天　　四海水入手掌内</p>
  <p id="a8y">况此沙门一释子　　即今捻掷海外边</p>
  <p id="a8z">但速遣此诸军兵　　疾向于彼沙门所</p>
  <p id="a90">尔时右边复一魔子。<a id="a-91"></a>名为德信。<a id="a-92"></a>即复以偈白其父言。</p>
  <p id="a93">日月运移不求朋　　轮王应化无等侣</p>
  <p id="a94">诸圣菩萨不假众　　独自能破大魔军</p>
  <p id="a95">尔时左边复一魔子。<a id="a-96"></a>名求过失。<a id="a-97"></a>即更以偈白其父言。</p>
  <p id="a98">战斗器仗不过刀　　身着铠甲心无怯</p>
  <p id="a99">如是兵马必能杀　　父王莫畏彼沙门</p>
  <p id="a9A">尔时右边复一魔子。<a id="a-9B"></a>名为福德璎珞庄严。<a id="a-9C"></a>即复以偈。<a id="a-9D"></a>白其父言。</p>
  <p id="a9E">彼身[革*卬]如那罗延　　难可破坏四谛体</p>
  <p id="a9F">忍辱铠甲三脱刀　　执智慧箭降我等</p>
  <p id="a9G">尔时右边复一魔子。<a id="a-9H"></a>名曰不回。<a id="a-9I"></a>即更以偈白其父言。</p>
  <p id="a9J">如好干草火立燃　　善解神射箭克中</p>
  <p id="a9K">霹雳拟山便突过　　释子见我手必降</p>
  <p id="a9L">尔时右边有一魔子。<a id="a-9M"></a>名曰法身。<a id="a-9N"></a>即复以偈白其父言。</p>
  <p id="a9O">有人以彩空中画　　作诸众生同一心</p>
  <p id="a9P">月天风神罗网缠　　菩萨道场不能动</p>
  <p id="a9Q">尔时左边复一魔子。<a id="a-9R"></a>名恒作罪。<a id="a-9S"></a>即更以偈白其父言。</p>
  <p id="a9T">我饮毒消如人食　　指触器仗悉成灰</p>
  <p id="a9U">若不碎彼身如尘　　终不畜于此二手</p>
  <p id="a9V">尔时右边有一魔子。<a id="a-9W"></a>名为成利。<a id="a-9X"></a>即复以偈白其父言。</p>
  <p id="a9Y">三千世界毒满中　　世尊观之无怖畏</p>
  <p id="a9Z">三毒可畏彼灭尽　　我等还宫用斗为</p>
  <p id="a9a">尔时左边复一魔子。<a id="a-9b"></a>名曰贪戏。<a id="a-9c"></a>即更以偈白其父言。</p>
  <p id="a9d">我将音声过万亿　　严饰玉女数百千</p>
  <p id="a9e">于彼幻惑乱其心　　令失寂禅受诸欲</p>
  <p id="a9f">尔时右边有一魔子。<a id="a-9g"></a>名为法戏。<a id="a-9h"></a>即复以偈白其父言。</p>
  <p id="a9i">彼以禅定法为戏　　常入解脱甘露游</p>
  <p id="a9j">用诸摄乐拔众殃　　不持五欲以为适</p>
  <p id="a9k">尔时左边复一魔子。<a id="a-9l"></a>名曰捷疾。<a id="a-9m"></a>即更以偈白其父言。</p>
  <p id="a9n">我力捷疾搦日月　　亦能截断劲火风</p>
  <p id="a9o">撮取沙门置父前　　如碎麦芒被吹散</p>
  <p id="a9p">尔时右边有一魔子。<a id="a-9q"></a>名师子吼。<a id="a-9r"></a>即以偈白其父言。</p>
  <p id="a9s">旷泽无量野干鸣　　乃未闻大师子吼</p>
  <p id="a9t">诸兽若闻师子吼　　四散奔驰走百方</p>
  <p id="a9u">如是我等一切魔　　未闻法王大声唱</p>
  <p id="a9v">各说其意不肯止　　至于彼边当自休</p>
  <p id="a9w">尔时左边有一魔子。<a id="a-9x"></a>名曰恶思。<a id="a-9y"></a>即更以偈白其父言。</p>
  <p id="a9z">我今恶思愿得彼　　其可不见此魔军</p>
  <p id="aA0">彼心真痴无意怀　　云何不走起疾避</p>
  <p id="aA1">尔时右边有一魔子。<a id="a-A2"></a>名曰善思。<a id="a-A3"></a>即复以偈白其父言。</p>
  <p id="aA4">彼亦非是痴无力　　汝等自短乏人情</p>
  <p id="aA5">今汝未知彼善权　　后当以智降伏汝</p>
  <p id="aA6">汝等魔子恒沙众　　如是才辩满三千</p>
  <p id="aA7">不能损彼一毛头　　况复杀害能令起</p>
  <p id="aA8">汝等净心向彼处　　口言赞叹身曲躬</p>
  <p id="aA9">莫作怨恶残自兵　　彼当必成三界主</p>
  <p id="aAA">如是乃至一千魔子。<a id="a-AB"></a>于其中间。<a id="a-AC"></a>或有助白。<a id="a-AD"></a>或有助黑。<a id="a-AE"></a>各自随心。<a id="a-AF"></a>说其意见。</p>
  <p id="aAG">尔时魔王波旬。<a id="a-AH"></a>有一最大兵臣。<a id="a-AI"></a>名曰贤将。<a id="a-AJ"></a>时魔波旬。<a id="a-AK"></a>语彼兵臣大贤将言。<a id="a-AL"></a>汝贤将来。<a id="a-AM"></a>随我而行。<a id="a-AN"></a>今此有一释种之子。<a id="a-AO"></a>其欲成就无上菩提。<a id="a-AP"></a>我今共汝。<a id="a-AQ"></a>至于彼处。<a id="a-AR"></a>断其道法。<a id="a-AS"></a>勿听得证无上菩提。<a id="a-AT"></a>时贤兵将。<a id="a-AU"></a>即便以偈白其大王魔波旬曰。</p>
  <p id="aAV">王所统领四天王　　阿修罗王紧陀罗</p>
  <p id="aAW">迦娄罗摩睺罗伽　　头戴十指归依彼</p>
  <p id="aAX">况复一切诸梵世　　光音广果及净居</p>
  <p id="aAY">地住欲界色界天　　悉皆向彼顶礼足</p>
  <p id="aAZ">又王诸子智慧胜　　勇力世间无比伦</p>
  <p id="aAa">心内恒常礼彼尊　　王军八十由旬满</p>
  <p id="aAb">夜叉罗刹并诸鬼　　虽住地上在王前</p>
  <p id="aAc">心恒念彼无过人　　十指合掌头顶礼</p>
  <p id="aAd">魔军千万见彼圣　　私以香花遥散之</p>
  <p id="aAe">我见此类相分明　　菩萨必胜魔军众</p>
  <p id="aAf">魔家兵马所住处　　多有鸺鹠鸲鹆鸣</p>
  <p id="aAg">或复[鳥/木]鸮乌鹊声　　驴狐诸畜恶听响</p>
  <p id="aAh">我见彼菩提树下　　吉祥诸鸟种种音</p>
  <p id="aAi">凫雁鸳鸯俱翅罗　　鸲鹆鹦鹉孔雀鸟</p>
  <p id="aAj">围绕彼圣音微妙　　如是胜相彼必强</p>
  <p id="aAk">又魔军众所住营　　常雨砂石埃尘土</p>
  <p id="aAl">菩提树下圣坐处　　天降种种妙香花</p>
  <p id="aAm">魔众住处地不平　　高下坑坎多堆埠</p>
  <p id="aAn">礓石荆棘饶粪秽　　菩提树下地周围</p>
  <p id="aAo">金银七宝以庄严　　见有如是等类相</p>
  <p id="aAp">智慧人辈若有意　　见此相已应回还</p>
  <p id="aAq">如是庄严遍地间　　必当成就无上道</p>
  <p id="aAr">大王若不随臣谏　　如梦所见当不虚</p>
  <p id="aAs">如是仙人不可枨　　应回兵众向本处</p>
  <p id="aAt">往昔王触诸仙故　　咒焚国土悉成灰</p>
  <p id="aAu">过去有一梵德王　　违犯毗耶婆仙意</p>
  <p id="aAv">王有妙园杂花果　　咒咀出火悉烧燃</p>
  <p id="aAw">多年彼园草不生　　况复树木花果等</p>
  <p id="aAx">世间所有多苦行　　断诸恶修梵行时</p>
  <p id="aAy">诸王来悉顶礼足　　我等今可还归本</p>
  <p id="aAz">王昔应闻维陀论　　人有三十二相明</p>
  <p id="aB0">彼人求道故出家　　必断诸缠罗网结</p>
  <p id="aB1">得成无上正真道　　眉间即放白豪光</p>
  <p id="aB2">普照十方亿刹中　　况复此魔军众等</p>
  <p id="aB3">岂可不能降伏得　　王若欲斗不得胜</p>
  <p id="aB4">如彼头顶至极天　　诸天千万不能睹</p>
  <p id="aB5">应当成彼微妙果　　世间未闻今得闻</p>
  <p id="aB6">犹如须弥及铁围　　日月帝释梵天王</p>
  <p id="aB7">夜叉罗刹诸林木　　皆向菩提树屈身</p>
  <p id="aB8">无疑此大福德聚　　施戒忍进禅智力</p>
  <p id="aB9">历劫以来修此行　　今决退散我魔军</p>
  <p id="aBA">如象蹋破诸瓦坏　　如诸兽王师子吼</p>
  <p id="aBB">如日翳覆诸萤火　　世尊破魔亦复然</p>
  <p id="aBC">师子独散诸兽虫　　毒蛇一螫杀多众</p>
  <p id="aBD">菩萨熏修善根力　　独自能破我诸魔</p>
  <p id="aBE">尔时魔王波旬。<a id="a-BF"></a>从大臣边。<a id="a-BG"></a>闻此偈已。<a id="a-BH"></a>心生恐怖。<a id="a-BI"></a>热恼不安。<a id="a-BJ"></a>身心忧愁。<a id="a-BK"></a>苦恼不乐。<a id="a-BL"></a>惭耻羞愧。<a id="a-BM"></a>不知所为。<a id="a-BN"></a>然其内心。<a id="a-BO"></a>犹怀我慢。<a id="a-BP"></a>不肯回还。<a id="a-BQ"></a>亦不逃走。<a id="a-BR"></a>复更语余诸军众言。<a id="a-BS"></a>汝等齐意。<a id="a-BT"></a>莫惊莫怖。<a id="a-BU"></a>莫畏莫走。<a id="a-BV"></a>此乃是我试彼心看。<a id="a-BW"></a>我今美言。<a id="a-BX"></a>更慰喻彼。<a id="a-BY"></a>看其起离菩提树不。<a id="a-BZ"></a>莫使如是众生之宝。<a id="a-Ba"></a>忽值大殃。</p>
  <p id="aBb">尔时魔王长子商主。<a id="a-Bc"></a>白其父言。<a id="a-Bd"></a>魔主大王。<a id="a-Be"></a>我意不愿父王共彼释迦种子作于怨仇。<a id="a-Bf"></a>何以故。<a id="a-Bg"></a>若有百千万亿魔众。<a id="a-Bh"></a>手执刀剑。<a id="a-Bi"></a>来此释边。<a id="a-Bj"></a>欲作障碍。<a id="a-Bk"></a>终不能作。<a id="a-Bl"></a>况复父王。<a id="a-Bm"></a>独自一身。<a id="a-Bn"></a>父王。<a id="a-Bo"></a>但观此释种子。<a id="a-Bp"></a>在于此间菩提树下师子座坐。<a id="a-Bq"></a>不惊不怖。<a id="a-Br"></a>父王。<a id="a-Bs"></a>观此释迦种子。<a id="a-Bt"></a>不摇不动。</p>
  <p id="aBu">又复虚空无量天众。<a id="a-Bv"></a>十指合掌。<a id="a-Bw"></a>顶礼于彼。<a id="a-Bx"></a>如是诸天。<a id="a-By"></a>顶礼供养赞叹之时。<a id="a-Bz"></a>不曾欢悦。<a id="a-C0"></a>其见父王恶心恶意。<a id="a-C1"></a>欲来屠害。<a id="a-C2"></a>亦不嗔怒。<a id="a-C3"></a>父王。<a id="a-C4"></a>当知假使有人。<a id="a-C5"></a>将诸妙色。<a id="a-C6"></a>能画虚空。<a id="a-C7"></a>设使彼大须弥山王。<a id="a-C8"></a>有一人指能擎。<a id="a-C9"></a>将行此事亦可。<a id="a-CA"></a>或复有人。<a id="a-CB"></a>浮渡大海。<a id="a-CC"></a>得至彼岸亦可。<a id="a-CD"></a>有人最大风神四方吹时。<a id="a-CE"></a>忽然缚着亦可。<a id="a-CF"></a>取彼日月星宿。<a id="a-CG"></a>下置于地亦可。<a id="a-CH"></a>一切诸众生等。<a id="a-CI"></a>合作一心亦可。<a id="a-CJ"></a>一切诸众生等。<a id="a-CK"></a>移置诸处。<a id="a-CL"></a>终不可得此释种子降伏于魔。<a id="a-CM"></a>时魔波旬。<a id="a-CN"></a>以偈告其长子商主。<a id="a-CO"></a>作如是言。</p>
  <p id="aCP">汝真我怨非是子　　更莫将面向我看</p>
  <p id="aCQ">汝心今既着沙门　　汝宜向彼释子所</p>
  <p id="aCR">尔时魔王波旬。<a id="a-CS"></a>不取长子商主咨谏。<a id="a-CT"></a>告其诸女。<a id="a-CU"></a>作如是言。<a id="a-CV"></a>汝等诸女。<a id="a-CW"></a>各各相共听用我言。<a id="a-CX"></a>汝宜至彼释种子边。<a id="a-CY"></a>试观其心。<a id="a-CZ"></a>有欲情不。<a id="a-Ca"></a>其诸魔女。<a id="a-Cb"></a>听父敕已。<a id="a-Cc"></a>相与安庠向菩萨所。<a id="a-Cd"></a>到彼处已。<a id="a-Ce"></a>去离菩萨。<a id="a-Cf"></a>不近不远。<a id="a-Cg"></a>示现种种妇女媚惑谄曲之事。<a id="a-Ch"></a>所谓覆头。<a id="a-Ci"></a>或复露头。<a id="a-Cj"></a>或复半面。<a id="a-Ck"></a>或出全面。<a id="a-Cl"></a>或作微笑。<a id="a-Cm"></a>示现白齿。<a id="a-Cn"></a>数数顾盻观瞻菩萨。<a id="a-Co"></a>或复以头顶礼菩萨。<a id="a-Cp"></a>或仰其头观菩萨面。<a id="a-Cq"></a>或复低头覆面观地。<a id="a-Cr"></a>或动双眉。<a id="a-Cs"></a>或开闭眼。<a id="a-Ct"></a>或解散髻。<a id="a-Cu"></a>以手梳发。<a id="a-Cv"></a>或抱两臂。<a id="a-Cw"></a>或举两手。<a id="a-Cx"></a>示现腋下。<a id="a-Cy"></a>或复以手执弄乳房。<a id="a-Cz"></a>或露胸背。<a id="a-D0"></a>现腹臆间。<a id="a-D1"></a>或复以手拍于脐上。<a id="a-D2"></a>或复数数解脱衣裳。<a id="a-D3"></a>或复数数还系衣服。<a id="a-D4"></a>或复数数褰拨内衣。<a id="a-D5"></a>露现尻[月*坒]。<a id="a-D6"></a>或解璎珞。<a id="a-D7"></a>掷着于地。<a id="a-D8"></a>或解耳珰。<a id="a-D9"></a>或复还着。<a id="a-DA"></a>或弄婴儿。<a id="a-DB"></a>或弄诸鸟。<a id="a-DC"></a>或复行步。<a id="a-DD"></a>顾盻左右。<a id="a-DE"></a>或复嚬呻长嘘叹息。<a id="a-DF"></a>或以脚指傍画于地。<a id="a-DG"></a>或歌或舞。<a id="a-DH"></a>或动腰身。<a id="a-DI"></a>或作意气。<a id="a-DJ"></a>或复忆念旧时所行恩爱欲事喜笑眠卧恣态之时。<a id="a-DK"></a>或复现作童女之身。<a id="a-DL"></a>或时现作妇女之身。<a id="a-DM"></a>或复现作新嫁女身。<a id="a-DN"></a>或现中年妇女之身。<a id="a-DO"></a>作如是等示现妇人谄媚惑着种种之事。<a id="a-DP"></a>复将香花。<a id="a-DQ"></a>散菩萨上。<a id="a-DR"></a>复以种种五欲之事。<a id="a-DS"></a>劝请菩萨。<a id="a-DT"></a>观看其面。<a id="a-DU"></a>观其心情。<a id="a-DV"></a>为有欲心恣态以不。<a id="a-DW"></a>彼今复以欲心。<a id="a-DX"></a>观察我等以不。<a id="a-DY"></a>或无欲心观我以不。<a id="a-DZ"></a>彼等魔女。<a id="a-Da"></a>见于菩萨。<a id="a-Db"></a>深心寂定。<a id="a-Dc"></a>本来清净。<a id="a-Dd"></a>无浊无垢。<a id="a-De"></a>面目清净。<a id="a-Df"></a>犹如满月从于罗睺阿修罗王手中所出。<a id="a-Dg"></a>清净无垢。<a id="a-Dh"></a>如日初升。<a id="a-Di"></a>光焰显赫。<a id="a-Dj"></a>如融金鋋。<a id="a-Dk"></a>清净无染。<a id="a-Dl"></a>犹如莲花从水中出而不染着。<a id="a-Dm"></a>如火光焰。<a id="a-Dn"></a>如须弥山。<a id="a-Do"></a>确然不动。<a id="a-Dp"></a>如铁围山。<a id="a-Dq"></a>峻嶒高峻。<a id="a-Dr"></a>善摄诸根。<a id="a-Ds"></a>调伏心意。<a id="a-Dt"></a>彼等既见菩萨如是。<a id="a-Du"></a>皆生惭愧羞耻之心。</p>
 </body>
</html>