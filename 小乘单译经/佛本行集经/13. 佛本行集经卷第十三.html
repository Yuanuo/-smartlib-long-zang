<!doctype html>
<html id="z3IBUT5c9" data-ver="1125">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第十三</h1>
  <h2 id="a2">捔术争婚品第十三之二</h2>
  <p id="a3">尔时太子报頞谁那大算师言。<a id="a-4"></a>汝等谛听。<a id="a-5"></a>其一由旬。<a id="a-6"></a>微尘多少。<a id="a-7"></a>渐渐积满一阿刍婆。<a id="a-8"></a>如是更复一那由他。<a id="a-9"></a>更复二十亿那由他百千。<a id="a-A"></a>复六十亿百千。<a id="a-B"></a>复三十二亿。<a id="a-C"></a>复五百千。<a id="a-D"></a>复一百千。<a id="a-E"></a>如是等数。<a id="a-F"></a>微尘多少。<a id="a-G"></a>总计足满此一由旬。<a id="a-H"></a>如是次第。<a id="a-I"></a>展转而数。<a id="a-J"></a>由旬大小。<a id="a-K"></a>此阎浮提。<a id="a-L"></a>纵广正等。<a id="a-M"></a>七千由旬。<a id="a-N"></a>西瞿耶尼。<a id="a-O"></a>八千由旬。<a id="a-P"></a>东弗婆提。<a id="a-Q"></a>九千由旬。<a id="a-R"></a>北郁单越。<a id="a-S"></a>十千由旬。<a id="a-T"></a>是一三千大千世界由旬之数。<a id="a-U"></a>纵广如是。<a id="a-V"></a>次第大小。<a id="a-W"></a>依此由旬。<a id="a-X"></a>如是计取。<a id="a-Y"></a>若干百由旬。<a id="a-Z"></a>若干千由旬。<a id="a-a"></a>若干百千由旬。<a id="a-b"></a>其一由旬。<a id="a-c"></a>复有若干微尘之数。<a id="a-d"></a>总计可得。<a id="a-e"></a>所以者何。<a id="a-f"></a>此之计数。<a id="a-g"></a>过一切数。<a id="a-h"></a>故名算计。<a id="a-i"></a>不可数得。<a id="a-j"></a>不可计知。<a id="a-k"></a>诸微尘等。<a id="a-l"></a>三千大千世界之内。<a id="a-m"></a>所有之者。</p>
  <p id="an">时頞谁那大算计师。<a id="a-o"></a>及诸释种一切宗族。<a id="a-p"></a>生大欢喜。<a id="a-q"></a>踊跃无量。<a id="a-r"></a>遍满其体。<a id="a-s"></a>不能自胜。<a id="a-t"></a>身上唯留一个单衣。<a id="a-u"></a>余衣悉解。<a id="a-v"></a>以施太子。<a id="a-w"></a>复脱无量无边璎珞。<a id="a-x"></a>散施太子。<a id="a-y"></a>而赞叹言。<a id="a-z"></a>善哉善哉。<a id="a-10"></a>太子甚深。<a id="a-11"></a>快知快解。<a id="a-12"></a>如是次第。<a id="a-13"></a>于算计中。<a id="a-14"></a>太子复胜。<a id="a-15"></a>所谓书数智计渊玄。<a id="a-16"></a>太子无比。<a id="a-17"></a>彼等诸释。<a id="a-18"></a>而作是言。<a id="a-19"></a>我等已知。<a id="a-1A"></a>今此太子。<a id="a-1B"></a>于书算中。<a id="a-1C"></a>最胜无比。<a id="a-1D"></a>其次戎仗兵法须试。<a id="a-1E"></a>是谁最胜。<a id="a-1F"></a>是谁最胜。</p>
  <p id="a1G">尔时彼诸释种宗族。<a id="a-1H"></a>推其姓中一大臣。<a id="a-1I"></a>名娑呵提婆。<a id="a-1J"></a>置为证察。<a id="a-1K"></a>而白之言。<a id="a-1L"></a>大德和上。<a id="a-1M"></a>愿好用心。<a id="a-1N"></a>观何童子武技之中谁最胜妙。<a id="a-1O"></a>所谓不空。<a id="a-1P"></a>及闻声等。<a id="a-1Q"></a>射远射刚。<a id="a-1R"></a>挽强牵臂。</p>
  <p id="a1S">尔时戏场为阿难陀童子。<a id="a-1T"></a>置立安施铁鼓。<a id="a-1U"></a>去于射所二拘卢奢。<a id="a-1V"></a>以为其表。<a id="a-1W"></a>提婆达多童子。<a id="a-1X"></a>所射安置铁鼓四拘卢奢。<a id="a-1Y"></a>乃至为于难陀童子。<a id="a-1Z"></a>安置铁鼓六拘卢奢。<a id="a-1a"></a>为于大臣婆私吒氏摩诃那摩。<a id="a-1b"></a>安置铁鼓八拘卢奢。<a id="a-1c"></a>如是次第。<a id="a-1d"></a>自余童子。<a id="a-1e"></a>各各相去。<a id="a-1f"></a>随远及近。<a id="a-1g"></a>安置射表。<a id="a-1h"></a>为于悉达太子。<a id="a-1i"></a>安置十拘卢奢。<a id="a-1j"></a>牢刚铁鼓以为射表。</p>
  <p id="a1k">时阿难陀弯弓射彼二拘卢奢所置铁鼓才得中。<a id="a-1l"></a>及以外更远。<a id="a-1m"></a>则不能过。<a id="a-1n"></a>提婆达多童子所射四拘卢奢安置之鼓。<a id="a-1o"></a>射而即着。<a id="a-1p"></a>更不能过。</p>
  <p id="a1q">摩诃那摩大臣所射八拘卢奢铁鼓得着。<a id="a-1r"></a>远不能过。<a id="a-1s"></a>是诸释子。<a id="a-1t"></a>各各所立铁鼓远近悉皆射着。<a id="a-1u"></a>其分已外不能越过。</p>
  <p id="a1v">尔时次第至悉达多太子欲射。<a id="a-1w"></a>有司进上所奉之弓。<a id="a-1x"></a>太子暂欲以手施张。<a id="a-1y"></a>按弓强弱。<a id="a-1z"></a>拼弦牢靳。<a id="a-20"></a>其弓及弦。<a id="a-21"></a>应时碎断。<a id="a-22"></a>悉达太子即便问言。<a id="a-23"></a>此之城内。<a id="a-24"></a>谁有好弓。<a id="a-25"></a>堪我牵挽。<a id="a-26"></a>禁我气力。<a id="a-27"></a>时净饭王心怀欢喜。<a id="a-28"></a>即报言有。<a id="a-29"></a>太子问言。<a id="a-2A"></a>大王。<a id="a-2B"></a>言有今在何处。<a id="a-2C"></a>王报太子。<a id="a-2D"></a>汝之祖父。<a id="a-2E"></a>名师子颊。<a id="a-2F"></a>彼有一弓。<a id="a-2G"></a>见在天寺。<a id="a-2H"></a>常以香花。<a id="a-2I"></a>而供养之。<a id="a-2J"></a>然其彼弓。<a id="a-2K"></a>一切城内。<a id="a-2L"></a>释种眷属。<a id="a-2M"></a>乃至不能施张彼弓。<a id="a-2N"></a>况复牵挽。<a id="a-2O"></a>太子语言。<a id="a-2P"></a>大王。<a id="a-2Q"></a>速疾遣取弓来。<a id="a-2R"></a>是时使人。<a id="a-2S"></a>将彼弓来。<a id="a-2T"></a>既至众中先持授。<a id="a-2U"></a>于一切释种诸童子辈所执之者。<a id="a-2V"></a>不能施张。<a id="a-2W"></a>况复欲挽。<a id="a-2X"></a>其后次将付与摩诃摩那大臣。<a id="a-2Y"></a>时彼大臣尽其所有一切身力。<a id="a-2Z"></a>不能施张彼弓之弦。<a id="a-2a"></a>况复牵挽。<a id="a-2b"></a>然后乃将奉进太子。<a id="a-2c"></a>太子执已。<a id="a-2d"></a>安坐不摇。<a id="a-2e"></a>微用少力。<a id="a-2f"></a>不动身体。<a id="a-2g"></a>左手执弓。<a id="a-2h"></a>右手捋弦。<a id="a-2i"></a>以指才挽。<a id="a-2j"></a>而拼作声。<a id="a-2k"></a>彼声遍满迦毗罗城。<a id="a-2l"></a>城内所有一切人民。<a id="a-2m"></a>悉皆恐怖。<a id="a-2n"></a>各各问言。<a id="a-2o"></a>此是何声。<a id="a-2p"></a>或复有人。<a id="a-2q"></a>从他闻言。<a id="a-2r"></a>悉达太子取其祖父师子颊王所用之弓。<a id="a-2s"></a>而暂施张牵挽作声。<a id="a-2t"></a>为此因缘。<a id="a-2u"></a>净饭大王将于无量无边诸物。<a id="a-2v"></a>用供太子。<a id="a-2w"></a>是时太子施张彼弓右手执箭。<a id="a-2x"></a>出现如是微妙身力。<a id="a-2y"></a>牵挽彼箭。<a id="a-2z"></a>平胸而射。<a id="a-30"></a>过阿难陀及提婆达乃至大臣摩诃那摩三人等鼓。<a id="a-31"></a>其箭射逮十拘卢奢所安置处。<a id="a-32"></a>皆悉洞过。<a id="a-33"></a>没于虚空。<a id="a-34"></a>尔时诸天在于虚空。<a id="a-35"></a>而说偈言。</p>
  <p id="a36">如是最胜善地中　　坐于往昔诸佛座</p>
  <p id="a37">摩伽陀国人民众　　今睹利箭善胜弓</p>
  <p id="a38">六度成就智慧力　　降伏一切诸怨敌</p>
  <p id="a39">天魔烦恼及阴等　　当得常乐我净因</p>
  <p id="a3A">不退菩提真实道　　永断生死苦根栽</p>
  <p id="a3B">病老忧畏悉蠲除　　证彼涅槃微妙智</p>
  <p id="a3C">尔时诸天说是偈已。<a id="a-3D"></a>各将种种天妙杂花。<a id="a-3E"></a>散太子上。<a id="a-3F"></a>散已忽然没身不现。<a id="a-3G"></a>是时太子所射之箭。<a id="a-3H"></a>天主帝释。<a id="a-3I"></a>从虚空中。<a id="a-3J"></a>秉执将向三十三天。<a id="a-3K"></a>至天上已。<a id="a-3L"></a>为此箭故。<a id="a-3M"></a>于彼天中。<a id="a-3N"></a>建立箭节。<a id="a-3O"></a>常以吉日。<a id="a-3P"></a>诸天聚集。<a id="a-3Q"></a>以诸香华。<a id="a-3R"></a>供养此箭。<a id="a-3S"></a>乃至于今诸天。<a id="a-3T"></a>犹有此箭节日。</p>
  <p id="a3U">尔时释种诸眷属等。<a id="a-3V"></a>复作是言。<a id="a-3W"></a>悉达太子射技最远。<a id="a-3X"></a>已胜众人。<a id="a-3Y"></a>今更须试射[革*卬]之物。<a id="a-3Z"></a>是谁能过。<a id="a-3a"></a>是时彼地。<a id="a-3b"></a>相去不远。<a id="a-3c"></a>自然而有多罗树行。<a id="a-3d"></a>其中或有诸释童子。<a id="a-3e"></a>用一箭射。<a id="a-3f"></a>即穿过于一多罗树。<a id="a-3g"></a>或有穿过二多罗树。<a id="a-3h"></a>或三或四及过五者。<a id="a-3i"></a>是时太子。<a id="a-3j"></a>执箭一射。<a id="a-3k"></a>即便穿过七多罗树。<a id="a-3l"></a>彼箭穿七多罗树已。<a id="a-3m"></a>箭便堕地。<a id="a-3n"></a>碎为百段。<a id="a-3o"></a>时诸释种。<a id="a-3p"></a>复更别立铁猪之形。<a id="a-3q"></a>其内或有释种童子。<a id="a-3r"></a>执箭射一铁猪形过或二三四。<a id="a-3s"></a>及过五者。<a id="a-3t"></a>太子执箭一射。<a id="a-3u"></a>便穿七铁猪过。<a id="a-3v"></a>七猪过已。<a id="a-3w"></a>彼箭入地。<a id="a-3x"></a>至于黄泉。<a id="a-3y"></a>其箭所穿。<a id="a-3z"></a>入地之处。<a id="a-40"></a>即成一井。<a id="a-41"></a>于今人民。<a id="a-42"></a>常称箭井。<a id="a-43"></a>时诸释族。<a id="a-44"></a>复更立于七口铁瓮。<a id="a-45"></a>满中盛水。<a id="a-46"></a>其中或有释种童子。<a id="a-47"></a>熟烧箭镞。<a id="a-48"></a>极令猛赤。<a id="a-49"></a>而用射于一铁瓮彻。<a id="a-4A"></a>或二或三止至四五。<a id="a-4B"></a>太子执彼烧热赤箭一射。<a id="a-4C"></a>便过七铁水瓮。<a id="a-4D"></a>去瓮不远。<a id="a-4E"></a>即有一大娑罗树林。<a id="a-4F"></a>其箭过已。<a id="a-4G"></a>悉烧彼林。<a id="a-4H"></a>一时荡尽。<a id="a-4I"></a>时诸释族复作是言。<a id="a-4J"></a>射[革*卬]技能。<a id="a-4K"></a>太子已胜。<a id="a-4L"></a>今复试斫须一下断。<a id="a-4M"></a>其中或有诸释种子。<a id="a-4N"></a>手执利剑。<a id="a-4O"></a>一下一斫多罗树。<a id="a-4P"></a>断或二或三。<a id="a-4Q"></a>乃至四五。<a id="a-4R"></a>太子之手。<a id="a-4S"></a>执于剑已。<a id="a-4T"></a>一下斫七多罗树断。<a id="a-4U"></a>而彼七根多罗之树。<a id="a-4V"></a>虽复被斫。<a id="a-4W"></a>其树不倒。<a id="a-4X"></a>彼诸释种作如是言。<a id="a-4Y"></a>太子不能斫一树彻。<a id="a-4Z"></a>是时色界净居诸天。<a id="a-4a"></a>即便化作大猛威风。<a id="a-4b"></a>吹彼树倒。<a id="a-4c"></a>其次难陀。<a id="a-4d"></a>将一束竹。<a id="a-4e"></a>来太子前。<a id="a-4f"></a>其内密置按摩所用铁棒着中。<a id="a-4g"></a>以奉太子。<a id="a-4h"></a>太子见此一束之竹。<a id="a-4i"></a>不谓其间有于铁棒。<a id="a-4j"></a>不用多力。<a id="a-4k"></a>左手执剑。<a id="a-4l"></a>一下钐断。<a id="a-4m"></a>譬如壮士手执利刀斫一茎竹。<a id="a-4n"></a>或斫一箭。<a id="a-4o"></a>如是如是。<a id="a-4p"></a>太子钐彼按摩铁棒。<a id="a-4q"></a>谓言竹束。<a id="a-4r"></a>左手执剑。<a id="a-4s"></a>不用多力。<a id="a-4t"></a>一下斩斫。<a id="a-4u"></a>随时彻过。<a id="a-4v"></a>时诸释种复作是言。<a id="a-4w"></a>已试斩斫。<a id="a-4x"></a>太子最胜。<a id="a-4y"></a>今复更须作诸象技跳掷上下。<a id="a-4z"></a>谁复为能。<a id="a-50"></a>其中复有诸释童子。<a id="a-51"></a>从象鼻前。<a id="a-52"></a>跳上象背。<a id="a-53"></a>或有童子。<a id="a-54"></a>从脚跳上。<a id="a-55"></a>或有童子。<a id="a-56"></a>从尾跳上。<a id="a-57"></a>其跳上时。<a id="a-58"></a>或手执持粗大铁棒。<a id="a-59"></a>或执铁轮。<a id="a-5A"></a>或执铁排。<a id="a-5B"></a>或执戟槊。<a id="a-5C"></a>或执长刀。<a id="a-5D"></a>左执跳上。<a id="a-5E"></a>上已右接。<a id="a-5F"></a>即以掷地。<a id="a-5G"></a>太子跳时偝立却走。<a id="a-5H"></a>脚蹋象牙。<a id="a-5I"></a>上于象顶。<a id="a-5J"></a>左手执持种种诸器。<a id="a-5K"></a>或棒或轮。<a id="a-5L"></a>或排或槊。<a id="a-5M"></a>及以长刀。<a id="a-5N"></a>左执右掷。<a id="a-5O"></a>右执左掷。<a id="a-5P"></a>而投于地。<a id="a-5Q"></a>诸释种族。<a id="a-5R"></a>既不能及。<a id="a-5S"></a>复作是言。<a id="a-5T"></a>今须马上。<a id="a-5U"></a>更共相试。<a id="a-5V"></a>其中或有释种童子。<a id="a-5W"></a>手执塑腾或执箭跳。<a id="a-5X"></a>从于一马。<a id="a-5Y"></a>骑第二马。<a id="a-5Z"></a>槃槊弄刀。<a id="a-5a"></a>或复以箭。<a id="a-5b"></a>射于指环。<a id="a-5c"></a>或有遇中。<a id="a-5d"></a>或不著者。<a id="a-5e"></a>或有释子。<a id="a-5f"></a>跳过二马。<a id="a-5g"></a>骑第三马。<a id="a-5h"></a>乃至射着。<a id="a-5i"></a>及以不着。<a id="a-5j"></a>或跳三马。<a id="a-5k"></a>跳已即便骑第四马。<a id="a-5l"></a>射着不着。<a id="a-5m"></a>或跳四马。<a id="a-5n"></a>骑第五马。<a id="a-5o"></a>及着不着。<a id="a-5p"></a>太子是时。<a id="a-5q"></a>手执于槊。<a id="a-5r"></a>我执弓箭。<a id="a-5s"></a>跳过六马。<a id="a-5t"></a>骑第七马。<a id="a-5u"></a>箭射乃至头发毛端。<a id="a-5v"></a>皆悉得着。<a id="a-5w"></a>如是次第。<a id="a-5x"></a>或于车上。<a id="a-5y"></a>示现轻便。<a id="a-5z"></a>或现筋陡。<a id="a-60"></a>如是种种。<a id="a-61"></a>或试音声。<a id="a-62"></a>或试歌舞。<a id="a-63"></a>或试相嘲。<a id="a-64"></a>或试漫话戏谑言谈。<a id="a-65"></a>或试染衣。<a id="a-66"></a>或造珍宝及真珠等。<a id="a-67"></a>或画草叶。<a id="a-68"></a>和合杂香。<a id="a-69"></a>博奕摴蒱。<a id="a-6A"></a>围棋双六。<a id="a-6B"></a>握槊投壶。<a id="a-6C"></a>掷绝跳坑。<a id="a-6D"></a>种种诸技。<a id="a-6E"></a>皆悉备现。<a id="a-6F"></a>如是技能。<a id="a-6G"></a>所试之者。<a id="a-6H"></a>而一切处。<a id="a-6I"></a>太子皆胜。<a id="a-6J"></a>时诸释种复作是言。<a id="a-6K"></a>我等今知。<a id="a-6L"></a>悉达太子。<a id="a-6M"></a>一切技能。<a id="a-6N"></a>悉皆精胜。<a id="a-6O"></a>今须相扑。<a id="a-6P"></a>得知谁能。<a id="a-6Q"></a>是时太子却坐一面。<a id="a-6R"></a>其诸释种一切童子。<a id="a-6S"></a>双双而出。<a id="a-6T"></a>各各相扑。<a id="a-6U"></a>如是次第。<a id="a-6V"></a>三十二[番*去]。<a id="a-6W"></a>诸童子等。<a id="a-6X"></a>相扑各休。<a id="a-6Y"></a>却住一面。<a id="a-6Z"></a>次阿难陀忽前着来。<a id="a-6a"></a>对于太子。<a id="a-6b"></a>欲共相扑。<a id="a-6c"></a>太子始欲手执难陀。<a id="a-6d"></a>太子身力。<a id="a-6e"></a>及威德力。<a id="a-6f"></a>而彼不禁。<a id="a-6g"></a>即便倒地。<a id="a-6h"></a>其后次至提婆达多童子前行。<a id="a-6i"></a>以贡高心我慢之心。<a id="a-6j"></a>不曾比数。<a id="a-6k"></a>悉达太子。<a id="a-6l"></a>欲共太子捔竞威力。<a id="a-6m"></a>欲共太子一种齐等。<a id="a-6n"></a>挺身起出。<a id="a-6o"></a>巡彼戏场。<a id="a-6p"></a>面向太子。<a id="a-6q"></a>疾走而来。<a id="a-6r"></a>欲扑太子。</p>
  <p id="a6s">尔时太子。<a id="a-6t"></a>不急不缓。<a id="a-6u"></a>安详用心。<a id="a-6v"></a>右手执持提婆达多童子而行。<a id="a-6w"></a>擎举其身。<a id="a-6x"></a>足不着地。<a id="a-6y"></a>三绕试场。<a id="a-6z"></a>三于空旋。<a id="a-70"></a>为欲降伏其贡高故。<a id="a-71"></a>不生害心。<a id="a-72"></a>起于慈悲。<a id="a-73"></a>安徐而扑。<a id="a-74"></a>卧于地上。<a id="a-75"></a>使其身体不损不伤。<a id="a-76"></a>太子复言。<a id="a-77"></a>咄汝等辈。<a id="a-78"></a>不假人人共我相扑。<a id="a-79"></a>饶汝一切一时尽来共我相扑。<a id="a-7A"></a>尔时彼诸释种童子。<a id="a-7B"></a>一切皆起憍慢之心。<a id="a-7C"></a>并各奔来。<a id="a-7D"></a>走向太子。<a id="a-7E"></a>而欲扑之。<a id="a-7F"></a>是诸童子各以手触。<a id="a-7G"></a>彼等以是太子身力复威德力。<a id="a-7H"></a>各各不禁。<a id="a-7I"></a>皆悉倒地。<a id="a-7J"></a>尔时彼释一切。<a id="a-7K"></a>皆生奇特之心。<a id="a-7L"></a>各相谓言。<a id="a-7M"></a>希有希有。<a id="a-7N"></a>从生已来。<a id="a-7O"></a>不曾学习。<a id="a-7P"></a>今日乃出于如是等种种诸技。<a id="a-7Q"></a>时彼场内所有人民。<a id="a-7R"></a>观看之者。<a id="a-7S"></a>悉唱呼呼叫唤之声。<a id="a-7T"></a>或出种种诸异音声。<a id="a-7U"></a>弄珠璎珞及衣服等。<a id="a-7V"></a>于上虚空无量诸天。<a id="a-7W"></a>同以一音而说偈言。</p>
  <p id="a7X">十方一切世界中　　所有勇健诸力士</p>
  <p id="a7Y">悉皆力敌如调达　　不及太子圣一毛</p>
  <p id="a7Z">大人威德力无边　　暂以手触皆倒地</p>
  <p id="a7a">圣者威神力广大　　汝等云何欲比方</p>
  <p id="a7b">假使不动须弥山　　大小铁围甚牢固</p>
  <p id="a7c">并及十方诸山等　　一触能碎如微尘</p>
  <p id="a7d">铁等强[革*卬]金刚珠　　及以诸余一切宝</p>
  <p id="a7e">大智力能末如粉　　况复扑此少力人</p>
  <p id="a7f">尔时诸天说此偈已。<a id="a-7g"></a>将种种华。<a id="a-7h"></a>散太子上。<a id="a-7i"></a>于虚空中。<a id="a-7j"></a>隐身不现。<a id="a-7k"></a>如是次第。<a id="a-7l"></a>悉达太子一切处胜。<a id="a-7m"></a>时净饭王知其太子所有技能。<a id="a-7n"></a>皆悉胜彼一切诸人。<a id="a-7o"></a>自眼既见。<a id="a-7p"></a>心复证知。<a id="a-7q"></a>踊跃喜欢遍满其体。<a id="a-7r"></a>心意适悦。<a id="a-7s"></a>不能自胜。<a id="a-7t"></a>以尊上心。<a id="a-7u"></a>敕唤白象璎珞庄严办具悉竟。<a id="a-7v"></a>而作是言。<a id="a-7w"></a>我息太子。<a id="a-7x"></a>乘此白象。<a id="a-7y"></a>将入城内。<a id="a-7z"></a>彼大白象。<a id="a-80"></a>拟太子乘。<a id="a-81"></a>从城门出。<a id="a-82"></a>是时提婆达多童子城外而入。<a id="a-83"></a>见此白象。<a id="a-84"></a>而问人言。<a id="a-85"></a>此象谁许。<a id="a-86"></a>欲将何处。<a id="a-87"></a>其人报言。<a id="a-88"></a>欲将出城拟悉达乘。<a id="a-89"></a>欲入城内。<a id="a-8A"></a>时提婆达多以释意气种姓尊豪。<a id="a-8B"></a>我慢兴盛。<a id="a-8C"></a>倚身力强。<a id="a-8D"></a>纵逸放荡。<a id="a-8E"></a>无诸忌惮。<a id="a-8F"></a>兼复妒嫉。<a id="a-8G"></a>于彼象前。<a id="a-8H"></a>少许地走。<a id="a-8I"></a>便以左手。<a id="a-8J"></a>执于象鼻。<a id="a-8K"></a>右手筑额。<a id="a-8L"></a>一下倒地。<a id="a-8M"></a>宛转三匝。<a id="a-8N"></a>遂即命终。<a id="a-8O"></a>白象卧地。<a id="a-8P"></a>塞彼城门众人往来。<a id="a-8Q"></a>不通出入道路填咽。<a id="a-8R"></a>调达过已。<a id="a-8S"></a>于后又复有童子至。<a id="a-8T"></a>名曰难陀。<a id="a-8U"></a>相续而来。<a id="a-8V"></a>欲入城内。<a id="a-8W"></a>见此白象卧在城门死已。<a id="a-8X"></a>大身塞于道路。<a id="a-8Y"></a>诸人民过不能得行。<a id="a-8Z"></a>即问诸人。<a id="a-8a"></a>谁作是事。<a id="a-8b"></a>人辈答言。<a id="a-8c"></a>此大白象。<a id="a-8d"></a>为于提婆达多所杀。<a id="a-8e"></a>左手执鼻。<a id="a-8f"></a>右手筑额。<a id="a-8g"></a>一下倒地。<a id="a-8h"></a>三旋命终。<a id="a-8i"></a>难陀思惟。<a id="a-8j"></a>提婆达多童子试其自身之力。<a id="a-8k"></a>以杀白象。<a id="a-8l"></a>但此象身。<a id="a-8m"></a>极大极粗。<a id="a-8n"></a>污泥城门。<a id="a-8o"></a>妨人出入。<a id="a-8p"></a>即以右手。<a id="a-8q"></a>执彼象尾。<a id="a-8r"></a>牵取离门。<a id="a-8s"></a>可七步许。<a id="a-8t"></a>其难陀后次太子来。<a id="a-8u"></a>欲入城内。<a id="a-8v"></a>见此白象在于城门。<a id="a-8w"></a>见已借问诸行人言。<a id="a-8x"></a>谁杀是象。<a id="a-8y"></a>众人报言。<a id="a-8z"></a>提婆达多一筑而杀。<a id="a-90"></a>太子即言。<a id="a-91"></a>提婆达多此为不善。<a id="a-92"></a>何故杀也。<a id="a-93"></a>太子复问。<a id="a-94"></a>谁牵离门。<a id="a-95"></a>众人复言。<a id="a-96"></a>难陀童子以其右手。<a id="a-97"></a>执彼象尾。<a id="a-98"></a>而牵离门。<a id="a-99"></a>至于七步。<a id="a-9A"></a>太子复言。<a id="a-9B"></a>善哉难陀。<a id="a-9C"></a>作事善也。<a id="a-9D"></a>太子思惟。<a id="a-9E"></a>彼等二人虽能示现其自气力。<a id="a-9F"></a>但此象身。<a id="a-9G"></a>甚大粗壮。<a id="a-9H"></a>于后坏烂。<a id="a-9I"></a>臭熏此城。<a id="a-9J"></a>作于如是思惟讫已。<a id="a-9K"></a>左手举象。<a id="a-9L"></a>以右手承。<a id="a-9M"></a>从于空中。<a id="a-9N"></a>掷置城外。<a id="a-9O"></a>越七重墙。<a id="a-9P"></a>度七重堑。<a id="a-9Q"></a>既掷过已。<a id="a-9R"></a>离城可有一拘卢奢。<a id="a-9S"></a>而象坠地。<a id="a-9T"></a>即成大坑。<a id="a-9U"></a>乃至今者。<a id="a-9V"></a>诸人相传詺于此处。<a id="a-9W"></a>为象堕坑。<a id="a-9X"></a>即此是也。<a id="a-9Y"></a>尔时无量无边百千诸众生等。<a id="a-9Z"></a>一时唱言。<a id="a-9a"></a>希有希有。<a id="a-9b"></a>如是之事。<a id="a-9c"></a>甚大可怪。<a id="a-9d"></a>各各皆唱。<a id="a-9e"></a>善哉善哉。<a id="a-9f"></a>大人大士。<a id="a-9g"></a>希有希奇。<a id="a-9h"></a>未曾闻见。<a id="a-9i"></a>而说偈言。</p>
  <p id="a9j">调达筑杀白象已　　难陀七步牵离门</p>
  <p id="a9k">太子手擎在虚空　　如以土块掷城外</p>
  <p id="a9l">尔时大臣摩诃那摩。<a id="a-9m"></a>见于太子一切技艺。<a id="a-9n"></a>胜妙智能。<a id="a-9o"></a>最为上首。<a id="a-9p"></a>而作是言。<a id="a-9q"></a>唯愿太子。<a id="a-9r"></a>受我忏悔。<a id="a-9s"></a>我于先时。<a id="a-9t"></a>谓言太子不解多种技巧艺能。<a id="a-9u"></a>令我心疑不嫁女与。<a id="a-9v"></a>我今已知。<a id="a-9w"></a>愿受我女。<a id="a-9x"></a>用以为妃。<a id="a-9y"></a>尔时太子占良善日及吉宿时。<a id="a-9z"></a>称自家资。<a id="a-A0"></a>而办具度。<a id="a-A1"></a>持大王势。<a id="a-A2"></a>将大王威。<a id="a-A3"></a>而用迎纳耶输陀罗。<a id="a-A4"></a>以诸璎珞。<a id="a-A5"></a>庄严其身。<a id="a-A6"></a>又复共于五百婇女。<a id="a-A7"></a>相随而往。<a id="a-A8"></a>迎取入宫。<a id="a-A9"></a>共相娱乐。<a id="a-AA"></a>受五欲乐。<a id="a-AB"></a>是故偈言。</p>
  <p id="aAC">耶输陀罗大臣女　　名闻盖国远近知</p>
  <p id="aAD">占卜吉日取为妃　　迎将来入宫殿内</p>
  <p id="aAE">太子共其受欲乐　　欢娱纵逸不知厌</p>
  <p id="aAF">犹如天主憍尸迦　　共彼舍脂夫人戏</p>
  <p id="aAG">尔时世尊得成道已。<a id="a-AH"></a>尊者优陀夷白佛言。<a id="a-AI"></a>世尊如来。<a id="a-AJ"></a>云何往昔之时。<a id="a-AK"></a>初欲纳于耶输陀罗。<a id="a-AL"></a>不以其生大家故取。<a id="a-AM"></a>不以种姓大故而取。<a id="a-AN"></a>不以富贵多财故取。<a id="a-AO"></a>不以端正华色故取。<a id="a-AP"></a>唯出技艺。<a id="a-AQ"></a>而取得彼耶输陀罗。<a id="a-AR"></a>用以为妃。<a id="a-AS"></a>是时佛答优陀夷言。<a id="a-AT"></a>汝优陀夷。<a id="a-AU"></a>至心善听。<a id="a-AV"></a>非但今日耶输陀罗我取之。<a id="a-AW"></a>时不以大姓尊豪故取。<a id="a-AX"></a>乃至不为端正故取。<a id="a-AY"></a>唯用技艺。<a id="a-AZ"></a>而取得之。<a id="a-Aa"></a>往昔亦然。<a id="a-Ab"></a>优陀夷言。<a id="a-Ac"></a>世尊。<a id="a-Ad"></a>此事云何。<a id="a-Ae"></a>愿为说之。<a id="a-Af"></a>尔时佛告优陀夷言。<a id="a-Ag"></a>我念往昔。<a id="a-Ah"></a>过于无量无边世。<a id="a-Ai"></a>时波罗奈城。<a id="a-Aj"></a>有一工巧铁作之师。<a id="a-Ak"></a>其有一女。<a id="a-Al"></a>端严可喜。<a id="a-Am"></a>身体正等。<a id="a-An"></a>面目广平。<a id="a-Ao"></a>世所少双。<a id="a-Ap"></a>多人敬爱。<a id="a-Aq"></a>尔时彼国波罗奈城。<a id="a-Ar"></a>有一长者。<a id="a-As"></a>其子可喜。<a id="a-At"></a>端正如前。<a id="a-Au"></a>所说无异。<a id="a-Av"></a>而于一时。<a id="a-Aw"></a>其长者子。<a id="a-Ax"></a>见彼工巧铁师之女。<a id="a-Ay"></a>在于楼上窗内现面。<a id="a-Az"></a>向外观看。<a id="a-B0"></a>彼长者子。<a id="a-B1"></a>见此女已。<a id="a-B2"></a>即生爱心。<a id="a-B3"></a>彼长者子。<a id="a-B4"></a>私心之中。<a id="a-B5"></a>记此女已。<a id="a-B6"></a>速往归家。<a id="a-B7"></a>告其父母。<a id="a-B8"></a>作如是言。<a id="a-B9"></a>某工巧家。<a id="a-BA"></a>有于一女。<a id="a-BB"></a>我意贪爱。<a id="a-BC"></a>欲取为妻。<a id="a-BD"></a>彼子父母报其儿言。<a id="a-BE"></a>汝今不须取此工巧铁师之女污辱我门。<a id="a-BF"></a>我当别觅长者之女。<a id="a-BG"></a>或大臣女。<a id="a-BH"></a>或居士女。<a id="a-BI"></a>与汝为妻。<a id="a-BJ"></a>彼长者子作如是言。<a id="a-BK"></a>我永不用余人之女以为我妻。<a id="a-BL"></a>我意唯欲取此工巧铁师之女。<a id="a-BM"></a>我若不得此女为妻。<a id="a-BN"></a>必自害身终不用活。<a id="a-BO"></a>时长者子父母心愁。<a id="a-BP"></a>畏儿没命。<a id="a-BQ"></a>即唤于彼工巧铁师。<a id="a-BR"></a>来至其家。<a id="a-BS"></a>而语之言。<a id="a-BT"></a>汝所有女。<a id="a-BU"></a>今可嫁与我子为妻。<a id="a-BV"></a>工巧铁师作如是言。<a id="a-BW"></a>我今不与非工巧者共作婚姻。<a id="a-BX"></a>其长者子父母答言。<a id="a-BY"></a>仁者何用工巧之人共作婚为。<a id="a-BZ"></a>莫愁汝女饥寒辛苦不丰衣食。<a id="a-Ba"></a>铁师复言。<a id="a-Bb"></a>虽知如是。<a id="a-Bc"></a>但我今觅同类之人。<a id="a-Bd"></a>若解工巧。<a id="a-Be"></a>我与彼女。<a id="a-Bf"></a>假令无大资财之具。<a id="a-Bg"></a>但取彼有工巧之技。<a id="a-Bh"></a>随家所办。<a id="a-Bi"></a>我即当与。<a id="a-Bj"></a>时长者子父母。<a id="a-Bk"></a>闻彼如是言已。<a id="a-Bl"></a>即语其子。<a id="a-Bm"></a>如前所说。<a id="a-Bn"></a>时长者子。<a id="a-Bo"></a>既共彼女。<a id="a-Bp"></a>心意相当。<a id="a-Bq"></a>兼复足解工巧之事。<a id="a-Br"></a>精心细意。<a id="a-Bs"></a>快便作针。<a id="a-Bt"></a>即于别时。<a id="a-Bu"></a>造作多针。<a id="a-Bv"></a>以油脂洗。<a id="a-Bw"></a>善好明净。<a id="a-Bx"></a>作一大束。<a id="a-By"></a>置竹筒中。<a id="a-Bz"></a>诣向工巧铁师之家。<a id="a-C0"></a>到近巷已。<a id="a-C1"></a>在于道头。<a id="a-C2"></a>唱此偈颂。<a id="a-C3"></a>以卖其针偈言。</p>
  <p id="aC4">不涩滑泽铁　　光明洗清净</p>
  <p id="aC5">巧人所造作　　谁能买此针</p>
  <p id="aC6">尔时彼家工巧之女。<a id="a-C7"></a>在于楼上窗门之内。<a id="a-C8"></a>闻长者子说偈卖针。<a id="a-C9"></a>闻已即复以此偈。<a id="a-CA"></a>答长者子言。</p>
  <p id="aCB">咄哉狂颠人　　汝甚无心意</p>
  <p id="aCC">忽来铁师舍　　而唱欲卖针</p>
  <p id="aCD">时长者子更复说偈。<a id="a-CE"></a>报彼女言。</p>
  <p id="aCF">可喜端正女　　我实非颠狂</p>
  <p id="aCG">性是巧智人　　善能造针作</p>
  <p id="aCH">汝父若知我　　妙解如是事</p>
  <p id="aCI">必胜汝妻我　　兼送无量财</p>
  <p id="aCJ">尔时铁师工巧之女。<a id="a-CK"></a>闻长者子如是语已。<a id="a-CL"></a>速疾而往其父母前。<a id="a-CM"></a>作如是言。<a id="a-CN"></a>愿耶娘听外有一人。<a id="a-CO"></a>如上说偈。<a id="a-CP"></a>向父母陈。<a id="a-CQ"></a>善解造针。<a id="a-CR"></a>高声唱说。<a id="a-CS"></a>时彼工巧铁师父母。<a id="a-CT"></a>即唤于彼长者子来。<a id="a-CU"></a>入至家内。<a id="a-CV"></a>而问之言。<a id="a-CW"></a>善哉童子。<a id="a-CX"></a>汝实善解造作针乎。<a id="a-CY"></a>童子报言。<a id="a-CZ"></a>我甚能为。<a id="a-Ca"></a>铁师复言。<a id="a-Cb"></a>出汝针来。<a id="a-Cc"></a>我试观看。<a id="a-Cd"></a>时长者子。<a id="a-Ce"></a>从竹筒里。<a id="a-Cf"></a>拔出一针。<a id="a-Cg"></a>示彼铁师。<a id="a-Ch"></a>此是汝看。<a id="a-Ci"></a>时彼铁师既见针已。<a id="a-Cj"></a>作如是言。<a id="a-Ck"></a>善哉童子。<a id="a-Cl"></a>汝巧作针。<a id="a-Cm"></a>大能穿孔。<a id="a-Cn"></a>时彼童子语铁师言。<a id="a-Co"></a>此针非是竹筒所出。<a id="a-Cp"></a>别更复有胜于此者。<a id="a-Cq"></a>更出一针示彼铁师。<a id="a-Cr"></a>铁师看已。<a id="a-Cs"></a>复赞叹言。<a id="a-Ct"></a>大能善穿。<a id="a-Cu"></a>童子复言。<a id="a-Cv"></a>非此为好更有胜者。<a id="a-Cw"></a>第三别复更出一针。<a id="a-Cx"></a>以示铁师。<a id="a-Cy"></a>铁师如前美言称赞。<a id="a-Cz"></a>善能善穿。<a id="a-D0"></a>童子复言。<a id="a-D1"></a>此亦未精。<a id="a-D2"></a>更有胜者。<a id="a-D3"></a>第四更出一针以示。<a id="a-D4"></a>铁师看已。<a id="a-D5"></a>复赞叹言。<a id="a-D6"></a>大能造作。<a id="a-D7"></a>大能赞孔。<a id="a-D8"></a>童子复言。<a id="a-D9"></a>此犹未善。<a id="a-DA"></a>更出一针示现。<a id="a-DB"></a>铁师看已复言。<a id="a-DC"></a>善作善穿。<a id="a-DD"></a>童子复言。<a id="a-DE"></a>此非巧者。<a id="a-DF"></a>第六复出一针以示。<a id="a-DG"></a>铁师复言。<a id="a-DH"></a>此实最胜。<a id="a-DI"></a>最妙善穿。<a id="a-DJ"></a>时长者子。<a id="a-DK"></a>还取彼针。<a id="a-DL"></a>置于手上。<a id="a-DM"></a>一一次第。<a id="a-DN"></a>下着水中。<a id="a-DO"></a>而针悉浮。<a id="a-DP"></a>时彼铁师。<a id="a-DQ"></a>睹是希有未曾见事。<a id="a-DR"></a>欢喜踊跃。<a id="a-DS"></a>向长者子。<a id="a-DT"></a>而说偈言。</p>
  <p id="aDU">我未曾闻见　　能造如是针</p>
  <p id="aDV">今以欢喜心　　嫁女与于汝</p>
  <p id="aDW">尔时佛告优陀夷言。<a id="a-DX"></a>优陀夷。<a id="a-DY"></a>欲知尔时长者子者。<a id="a-DZ"></a>今我身是。<a id="a-Da"></a>工巧之女。<a id="a-Db"></a>今耶输陀罗是。<a id="a-Dc"></a>当于尔时。<a id="a-Dd"></a>我取于彼以为妻。<a id="a-De"></a>时不以大家。<a id="a-Df"></a>不以种姓。<a id="a-Dg"></a>乃至不以端正故取。<a id="a-Dh"></a>但以工巧试验故得。<a id="a-Di"></a>今亦复然。<a id="a-Dj"></a>耶输陀罗不以种姓端正故得。<a id="a-Dk"></a>乃至以于工巧而得。</p>
  <p data-pb></p>
  <h2 id="aDl">常饰纳妃品第十四之一</h2>
  <p id="aDm">尔时释种所有童子。<a id="a-Dn"></a>皆悉端正。<a id="a-Do"></a>殊妙可喜。<a id="a-Dp"></a>世间少双。<a id="a-Dq"></a>多为众人之所乐见。<a id="a-Dr"></a>并皆先通一切诸技。<a id="a-Ds"></a>无有能胜。<a id="a-Dt"></a>所谓书画算计造印。<a id="a-Du"></a>及闻声着诸神射等。<a id="a-Dv"></a>一切悉解。<a id="a-Dw"></a>捷利巧智。<a id="a-Dx"></a>聪明黠慧。<a id="a-Dy"></a>彼童子内。<a id="a-Dz"></a>其悉达多最为初首。<a id="a-E0"></a>第二难陀。<a id="a-E1"></a>第三即是提婆达多。<a id="a-E2"></a>唯除于此童子三人。<a id="a-E3"></a>余更无胜。</p>
  <p id="aE4">时迦毗罗城内。<a id="a-E5"></a>有一释种大臣。<a id="a-E6"></a>姓檀荼氏。<a id="a-E7"></a>名曰波尼。<a id="a-E8"></a>彼臣大富。<a id="a-E9"></a>钱帛丰饶。<a id="a-EA"></a>资财备具。<a id="a-EB"></a>如法而得。<a id="a-EC"></a>不违理求。<a id="a-ED"></a>五谷七珍。<a id="a-EE"></a>积如山岳。<a id="a-EF"></a>二足四足。<a id="a-EG"></a>象马牛羊。<a id="a-EH"></a>奴婢仆僮。<a id="a-EI"></a>作使受雇。<a id="a-EJ"></a>众事自满。<a id="a-EK"></a>皆悉充盈。<a id="a-EL"></a>复更别有无量无边金银琉璃摩尼真珠车磲码瑙珊瑚虎珀。<a id="a-EM"></a>如是等宝。<a id="a-EN"></a>须者称心。<a id="a-EO"></a>无所乏少。<a id="a-EP"></a>彼之大臣家内。<a id="a-EQ"></a>犹如毗沙门宫。<a id="a-ER"></a>无有异也。<a id="a-ES"></a>时彼波尼有于一女。<a id="a-ET"></a>名瞿多弥。<a id="a-EU"></a>彼女端正。<a id="a-EV"></a>可喜少双。<a id="a-EW"></a>不短不长。<a id="a-EX"></a>不肥不瘦。<a id="a-EY"></a>不白不黑。<a id="a-EZ"></a>不伟不纤。<a id="a-Ea"></a>处在幼年。<a id="a-Eb"></a>为国内宝。<a id="a-Ec"></a>时净饭王闻其化内有释大臣檀荼波尼有如是女。<a id="a-Ed"></a>闻已选择良善宿日。<a id="a-Ee"></a>即唤国师诸婆罗门。<a id="a-Ef"></a>使向波尼大臣之家。<a id="a-Eg"></a>作如是言。<a id="a-Eh"></a>闻汝有女。<a id="a-Ei"></a>名瞿多弥。<a id="a-Ej"></a>彼女今可与我太子悉达为妃。<a id="a-Ek"></a>其难陀父复闻大臣檀荼波尼有女。<a id="a-El"></a>欲为悉达太子求娉为妃。<a id="a-Em"></a>闻已亦遣使人。<a id="a-En"></a>语彼檀荼大臣。<a id="a-Eo"></a>作如是言。<a id="a-Ep"></a>汝瞿多弥。<a id="a-Eq"></a>可与我子难陀作妻。<a id="a-Er"></a>若不与者我必损汝。<a id="a-Es"></a>提婆达多复闻檀荼波尼大臣有女。<a id="a-Et"></a>欲为悉达太子求娉作妃。<a id="a-Eu"></a>彼亦遣使。<a id="a-Ev"></a>语檀荼言。<a id="a-Ew"></a>汝瞿多弥。<a id="a-Ex"></a>今可媒嫁与我作妻。<a id="a-Ey"></a>若不与我。<a id="a-Ez"></a>我当为汝生于大祸。</p>
  <p id="aF0">尔时檀荼波尼大臣。<a id="a-F1"></a>如是思惟。<a id="a-F2"></a>此等三人释种童子。<a id="a-F3"></a>皆悉端正。<a id="a-F4"></a>可喜无双。<a id="a-F5"></a>一切技能并各具足。<a id="a-F6"></a>悉达太子最为第一。<a id="a-F7"></a>其次难陀复为第二。<a id="a-F8"></a>提婆达多即是第三。<a id="a-F9"></a>我唯一女。<a id="a-FA"></a>今若偏与悉达太子。<a id="a-FB"></a>彼二童子必当为我作大怨仇。<a id="a-FC"></a>若与难陀则为悉达及以提婆。<a id="a-FD"></a>作于嫌隙。<a id="a-FE"></a>若与提婆达多童子则为悉达及以难陀。<a id="a-FF"></a>构造怨恶。<a id="a-FG"></a>是时檀荼波尼大臣。<a id="a-FH"></a>如是不悦。<a id="a-FI"></a>忧恼怀愁。<a id="a-FJ"></a>颜色不怡。<a id="a-FK"></a>思惟而坐自念。<a id="a-FL"></a>我今作何方便。<a id="a-FM"></a>时瞿多弥见父如是默然而坐。<a id="a-FN"></a>至其父边而作是言。<a id="a-FO"></a>阿爷今者何故不乐忧愁而坐。<a id="a-FP"></a>作是语已。<a id="a-FQ"></a>其父报女瞿多弥言。<a id="a-FR"></a>汝瞿多弥。<a id="a-FS"></a>莫问此事。<a id="a-FT"></a>非尔所知。<a id="a-FU"></a>其女第二复问父言。<a id="a-FV"></a>其父又报非尔所闻。<a id="a-FW"></a>第三复问。<a id="a-FX"></a>又报如前。<a id="a-FY"></a>乃至第四其女重问。<a id="a-FZ"></a>阿爷必定须语女知。<a id="a-Fa"></a>不得藏隐。<a id="a-Fb"></a>尔时檀荼波尼大臣。<a id="a-Fc"></a>以女殷勤顾问不已第四。<a id="a-Fd"></a>乃报其女是言。<a id="a-Fe"></a>汝瞿多弥。<a id="a-Ff"></a>三问于我。<a id="a-Fg"></a>汝今谛听。<a id="a-Fh"></a>我当说之。<a id="a-Fi"></a>今净饭王遣使语我知汝有女。<a id="a-Fj"></a>名瞿多弥。<a id="a-Fk"></a>可嫁与我太子为妃。<a id="a-Fl"></a>难陀童子复遣使来。<a id="a-Fm"></a>索瞿多弥持欲作妇。<a id="a-Fn"></a>若不与我必当损汝。<a id="a-Fo"></a>提婆达多亦遣使人索瞿多弥欲得作妇。<a id="a-Fp"></a>若不与我要当生祸。<a id="a-Fq"></a>彼三使人如是索汝。<a id="a-Fr"></a>我闻愁闷作是思惟。<a id="a-Fs"></a>与一太子。<a id="a-Ft"></a>则二童子与我作怨。<a id="a-Fu"></a>是故我今怅怏不乐。<a id="a-Fv"></a>怀愁而坐。<a id="a-Fw"></a>时瞿多弥语其父言。<a id="a-Fx"></a>阿爷莫愁。<a id="a-Fy"></a>我当自作智慧方便。<a id="a-Fz"></a>必使一人为我作主事理。<a id="a-G0"></a>虽然阿爷但且放女宽恣。<a id="a-G1"></a>我当自嫁。</p>
  <p id="aG2">尔时檀荼波尼大臣。<a id="a-G3"></a>闻瞿多弥作是言已。<a id="a-G4"></a>即奏王知。<a id="a-G5"></a>然后乃于迦毗罗城四衢道头。<a id="a-G6"></a>振铃告白。<a id="a-G7"></a>一切远近。<a id="a-G8"></a>从今日后。<a id="a-G9"></a>至第七日。<a id="a-GA"></a>释种有女。<a id="a-GB"></a>名瞿多弥。<a id="a-GC"></a>当求自嫁。<a id="a-GD"></a>谁欲取者。<a id="a-GE"></a>过六日后。<a id="a-GF"></a>至第七日。<a id="a-GG"></a>当共集聚。<a id="a-GH"></a>闻此语已。<a id="a-GI"></a>至第七日。<a id="a-GJ"></a>五百释种。<a id="a-GK"></a>诸童子辈。<a id="a-GL"></a>悉达为首。<a id="a-GM"></a>皆悉在于宫门集聚。<a id="a-GN"></a>时净饭王将诸耆旧释种大臣。<a id="a-GO"></a>复有无量无边人众。<a id="a-GP"></a>若男若女。<a id="a-GQ"></a>童男童女并皆集聚。<a id="a-GR"></a>在王宫门。<a id="a-GS"></a>是时悉达所有左右。<a id="a-GT"></a>自余童子。<a id="a-GU"></a>所有左右皆共观看。<a id="a-GV"></a>瞿多弥女。<a id="a-GW"></a>取谁作夫。</p>
  <p id="aGX">尔时释氏女瞿多弥。<a id="a-GY"></a>六日已过。<a id="a-GZ"></a>至第七日。<a id="a-Ga"></a>于晨朝时。<a id="a-Gb"></a>澡浴清净。<a id="a-Gc"></a>将好种种微妙之香。<a id="a-Gd"></a>用涂其身。<a id="a-Ge"></a>着于种种杂色衣服。<a id="a-Gf"></a>种种璎珞。<a id="a-Gg"></a>庄严其身。<a id="a-Gh"></a>复着种种香华之鬘。<a id="a-Gi"></a>多将侍从左右围绕。<a id="a-Gj"></a>复有乳母及诸宫监。<a id="a-Gk"></a>部领导引。<a id="a-Gl"></a>前后遮拥。<a id="a-Gm"></a>渐至宫门。<a id="a-Gn"></a>安庠而行。<a id="a-Go"></a>入宫门内。<a id="a-Gp"></a>彼诸释种童子。<a id="a-Gq"></a>难陀提婆达多。<a id="a-Gr"></a>最为上首。<a id="a-Gs"></a>皆于晨朝。<a id="a-Gt"></a>香汤沐浴。<a id="a-Gu"></a>以种种香。<a id="a-Gv"></a>用涂其身。<a id="a-Gw"></a>如前所说庄严之事。<a id="a-Gx"></a>唯除悉达不庄严身。<a id="a-Gy"></a>服于常服。<a id="a-Gz"></a>唯着耳珰。<a id="a-H0"></a>头上三重。<a id="a-H1"></a>细金华鬘。<a id="a-H2"></a>时瞿多弥有一乳母。<a id="a-H3"></a>语瞿多弥作如是言。<a id="a-H4"></a>女欲取谁以为夫主。<a id="a-H5"></a>其瞿多弥次第观看五百童子。<a id="a-H6"></a>报乳母言。<a id="a-H7"></a>阿母当知。<a id="a-H8"></a>此诸童子极大璎珞庄严其身。<a id="a-H9"></a>犹如妇女。<a id="a-HA"></a>我女人意情下所见。<a id="a-HB"></a>此相怯弱。<a id="a-HC"></a>非是男儿大丈夫相。<a id="a-HD"></a>此是妇女媚惑之饰。<a id="a-HE"></a>男儿不假庄严其身。<a id="a-HF"></a>丈夫相者自有服饰。<a id="a-HG"></a>悉达太子自身威光。<a id="a-HH"></a>不以璎珞庄严其身。<a id="a-HI"></a>非假外物用为容饰。<a id="a-HJ"></a>自有内润丈夫之相。<a id="a-HK"></a>是故我心乐彼悉达以为我夫。<a id="a-HL"></a>时瞿多弥右手执持须摩那鬘。<a id="a-HM"></a>遍历大众。<a id="a-HN"></a>向悉达所。<a id="a-HO"></a>到已立住。<a id="a-HP"></a>将此华鬘系悉达颈。<a id="a-HQ"></a>擐已抱项。<a id="a-HR"></a>而作是言。<a id="a-HS"></a>悉达太子。<a id="a-HT"></a>我今取汝。<a id="a-HU"></a>以为我夫。<a id="a-HV"></a>悉达答言。<a id="a-HW"></a>如是如是。<a id="a-HX"></a>如汝所言。<a id="a-HY"></a>是时悉达还复将一须摩那鬘。<a id="a-HZ"></a>系于彼女瞿多弥颈。<a id="a-Ha"></a>作如是语。<a id="a-Hb"></a>我今取汝用以为妃。<a id="a-Hc"></a>汝今应当作于我妃。</p>
  <p id="aHd">时净饭王见于如是希有之事。<a id="a-He"></a>心生欢喜。<a id="a-Hf"></a>踊跃无量。<a id="a-Hg"></a>遍满其体。<a id="a-Hh"></a>不能自胜。<a id="a-Hi"></a>时其众中。<a id="a-Hj"></a>所有人民。<a id="a-Hk"></a>或有心中爱悉达者。<a id="a-Hl"></a>彼等一切高声唱唤。<a id="a-Hm"></a>跳踯躃转。<a id="a-Hn"></a>大叫大呼。<a id="a-Ho"></a>大欢大喜。<a id="a-Hp"></a>舞弄珠玑衣冠服饰。<a id="a-Hq"></a>自余诸释五百童子。<a id="a-Hr"></a>及其左右。<a id="a-Hs"></a>彼等眷属。<a id="a-Ht"></a>所围绕者。<a id="a-Hu"></a>面失颜色。<a id="a-Hv"></a>惨惨无光。<a id="a-Hw"></a>皆悉不欢。<a id="a-Hx"></a>低头赧愧。<a id="a-Hy"></a>各怀怅怏。<a id="a-Hz"></a>四散而还。<a id="a-I0"></a>是时悉达称意所有珍宝资财。<a id="a-I1"></a>众杂广营种种礼事。<a id="a-I2"></a>莫不办具。<a id="a-I3"></a>复以种种妙好璎珞。<a id="a-I4"></a>庄严显饰瞿多弥身。<a id="a-I5"></a>即遣使将五百婇女。<a id="a-I6"></a>围绕迎入宫内。<a id="a-I7"></a>为妃娱乐。<a id="a-I8"></a>受于五欲之乐。</p>
 </body>
</html>