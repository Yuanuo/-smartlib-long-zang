<!doctype html>
<html id="z3IBUUOcf" data-ver="1047">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十五</h1>
  <h2 id="a2">布施竹园品第四十六之二</h2>
  <p id="a3">尔时王舍大城之中。<a id="a-4"></a>有一长者。<a id="a-5"></a>名迦兰陀。<a id="a-6"></a>国中大富。<a id="a-7"></a>多有资财。<a id="a-8"></a>丰饶驱使。<a id="a-9"></a>乃至其家。<a id="a-A"></a>犹如北方毗沙门宫。<a id="a-B"></a>一种无异。<a id="a-C"></a>其迦兰陀竹林处所。<a id="a-D"></a>是彼长者自己之物。<a id="a-E"></a>去城不远。<a id="a-F"></a>乃至堪为善人居处。<a id="a-G"></a>彼园中有诸求道人。<a id="a-H"></a>来去居住。<a id="a-I"></a>其道人名阿耆毗伽(隋言邪命)。<a id="a-J"></a>迦葉遗师。<a id="a-K"></a>作如是说。<a id="a-L"></a>尔时四镇四大天王。<a id="a-M"></a>告青色身夜叉等言。<a id="a-N"></a>汝辈速疾往迦兰陀竹园之内。<a id="a-O"></a>扫洒除却一切沙砾礓石荆棘粪秽堆土。<a id="a-P"></a>皆令平正。<a id="a-Q"></a>勿使坑坎仰其净洁。<a id="a-R"></a>今日世尊。<a id="a-S"></a>欲于彼园安居坐夏。<a id="a-T"></a>是时青色夜叉等众。<a id="a-U"></a>承彼四大天王之威如是教已。<a id="a-V"></a>即便白言。<a id="a-W"></a>如天王敕。<a id="a-X"></a>疾至彼园。<a id="a-Y"></a>扫洒清净。<a id="a-Z"></a>乃至悉皆平正严净。</p>
  <p id="aa">尔时有一阿耆毗伽学道之人。<a id="a-b"></a>于晨朝起。<a id="a-c"></a>明星将现。<a id="a-d"></a>见四青色夜叉而来扫洒竹园。<a id="a-e"></a>见已即至彼等边。<a id="a-f"></a>问作如是言。<a id="a-g"></a>长老云何。<a id="a-h"></a>汝等是谁。<a id="a-i"></a>彼等报言。<a id="a-j"></a>仁者我辈青色夜叉。<a id="a-k"></a>被四天王驱遣我等。<a id="a-l"></a>来于此处。<a id="a-m"></a>扫洒竹园。<a id="a-n"></a>乃至平正。<a id="a-o"></a>如来今欲于此安居经一夏坐。<a id="a-p"></a>以是义故。<a id="a-q"></a>我等今来料理此处。</p>
  <p id="ar">尔时阿耆毗伽道人。<a id="a-s"></a>见如是事。<a id="a-t"></a>过夜日出。<a id="a-u"></a>速疾往至迦兰陀所大长者边。<a id="a-v"></a>到已语彼迦兰陀言。<a id="a-w"></a>汝大长者。<a id="a-x"></a>今若知时。<a id="a-y"></a>昨夜将尽。<a id="a-z"></a>明星现时。<a id="a-10"></a>我见有四青色夜叉。<a id="a-11"></a>扫洒料理于竹林园。<a id="a-12"></a>我既见已。<a id="a-13"></a>至彼等边。<a id="a-14"></a>借问其言。<a id="a-15"></a>诸长老辈。<a id="a-16"></a>汝等是谁。<a id="a-17"></a>彼报我言。<a id="a-18"></a>我等是彼青色夜叉。<a id="a-19"></a>被四天王驱使而来。<a id="a-1A"></a>至于此处。<a id="a-1B"></a>遣于我等。<a id="a-1C"></a>扫此竹园。<a id="a-1D"></a>而语我言。<a id="a-1E"></a>汝等至于竹林园内。<a id="a-1F"></a>乃至修治。<a id="a-1G"></a>使令平正。<a id="a-1H"></a>世尊今欲住此安居。<a id="a-1I"></a>是故我等故来此处。<a id="a-1J"></a>摒挡料理此竹园中。</p>
  <p id="a1K">尔时阿耆毗伽道人。<a id="a-1L"></a>语长者言。<a id="a-1M"></a>汝今于先将竹林园。<a id="a-1N"></a>奉施沙门瞿昙。<a id="a-1O"></a>受用恐畏。<a id="a-1P"></a>于后摩伽陀王频头娑罗。<a id="a-1Q"></a>夺彼园与沙门瞿昙。<a id="a-1R"></a>汝之长者。<a id="a-1S"></a>当于尔时。<a id="a-1T"></a>恐不得施此之功德。<a id="a-1U"></a>汝当不得。<a id="a-1V"></a>徒自虚损。<a id="a-1W"></a>时迦兰陀大富长者。<a id="a-1X"></a>从彼阿耆毗伽道人。<a id="a-1Y"></a>闻是言已。<a id="a-1Z"></a>即诣佛所。<a id="a-1a"></a>半由旬道。<a id="a-1b"></a>逆逢世尊。<a id="a-1c"></a>其迦兰陀长者。<a id="a-1d"></a>遥见世尊前来。<a id="a-1e"></a>可喜端正。<a id="a-1f"></a>众人喜见。<a id="a-1g"></a>乃至诸相庄严其身。<a id="a-1h"></a>犹如众星庄严虚空。<a id="a-1i"></a>见已即便于世尊所。<a id="a-1j"></a>心生清净。<a id="a-1k"></a>心生欢喜。<a id="a-1l"></a>诣向佛边。<a id="a-1m"></a>到佛所已。<a id="a-1n"></a>顶礼佛足。<a id="a-1o"></a>手执金瓶。<a id="a-1p"></a>以清净水。<a id="a-1q"></a>灌于佛手。</p>
  <p id="a1r">尔时长者。<a id="a-1s"></a>口作是言。<a id="a-1t"></a>善哉世尊。<a id="a-1u"></a>我住王舍。<a id="a-1v"></a>名迦兰陀。<a id="a-1w"></a>我有一园。<a id="a-1x"></a>称为竹林。<a id="a-1y"></a>去城不远。<a id="a-1z"></a>乃至堪为善人安处。<a id="a-20"></a>我今将彼园奉世尊。<a id="a-21"></a>世尊为我受彼园。<a id="a-22"></a>用慈怜愍故。</p>
  <p id="a23">尔时佛告彼长者言。<a id="a-24"></a>若当有人布施奉佛。<a id="a-25"></a>或复园林。<a id="a-26"></a>或复宅地。<a id="a-27"></a>或余衣服。<a id="a-28"></a>或余资财空施佛者。<a id="a-29"></a>然彼之物。<a id="a-2A"></a>于天人中。<a id="a-2B"></a>即成为塔。<a id="a-2C"></a>余不得用。</p>
  <p id="a2D">佛告长者。<a id="a-2E"></a>汝今若将彼之竹园。<a id="a-2F"></a>布施招提。<a id="a-2G"></a>若在未来。<a id="a-2H"></a>一切大众。<a id="a-2I"></a>皆悉得用。<a id="a-2J"></a>劝汝如是殷重布施。<a id="a-2K"></a>时迦兰陀长者。<a id="a-2L"></a>闻佛如是语已。<a id="a-2M"></a>即白佛言。<a id="a-2N"></a>如世尊教。<a id="a-2O"></a>我不敢违。</p>
  <p id="a2P">尔时长者重白佛言。<a id="a-2Q"></a>世尊。<a id="a-2R"></a>我今将竹林园。<a id="a-2S"></a>布施未来三世一切众僧来者。<a id="a-2T"></a>皆随意用。<a id="a-2U"></a>愿为于我。<a id="a-2V"></a>受用彼园。<a id="a-2W"></a>怜愍我故。<a id="a-2X"></a>是时世尊。<a id="a-2Y"></a>从迦兰陀长者之边。<a id="a-2Z"></a>受彼竹园。<a id="a-2a"></a>为欲怜愍彼长者故。<a id="a-2b"></a>即说偈颂。<a id="a-2c"></a>而咒愿言。<a id="a-2d"></a>其偈初云。<a id="a-2e"></a>树木杂园。<a id="a-2f"></a>乃至略说。<a id="a-2g"></a>即得生天。<a id="a-2h"></a>此是世尊。<a id="a-2i"></a>最先受施竹园因缘。<a id="a-2j"></a>尔时世尊。<a id="a-2k"></a>在王舍城迦兰陀鸟竹园之内。<a id="a-2l"></a>与大比丘徒众千人。<a id="a-2m"></a>所谓悉是旧仙螺髻梵志出家。</p>
  <p data-pb></p>
  <h2 id="a2n">大迦葉因缘品第四十七之一</h2>
  <p id="a2o">尔时去彼王舍大城。<a id="a-2p"></a>不近不远。<a id="a-2q"></a>有于一村。<a id="a-2r"></a>名新竖立。<a id="a-2s"></a>别有一师。<a id="a-2t"></a>作如是言。<a id="a-2u"></a>摩诃僧祇。<a id="a-2v"></a>复作是说。<a id="a-2w"></a>摩伽陀国。<a id="a-2x"></a>王舍大城。<a id="a-2y"></a>有一聚落。<a id="a-2z"></a>其聚落名摩诃娑陀罗(隋言大泽田)。<a id="a-30"></a>彼处有一娑罗门村。<a id="a-31"></a>其村还名摩诃娑陀罗。<a id="a-32"></a>而彼村内。<a id="a-33"></a>有一大富婆罗门。<a id="a-34"></a>名尼拘卢陀羯波(隋言堪用树)。<a id="a-35"></a>彼大长者。<a id="a-36"></a>巨富饶财。<a id="a-37"></a>多有驱使。<a id="a-38"></a>乃至其家。<a id="a-39"></a>犹如北方毗沙门天宫宅无异。<a id="a-3A"></a>而彼长者大婆罗门。<a id="a-3B"></a>领五百村。<a id="a-3C"></a>处分驱使。<a id="a-3D"></a>受其节度。</p>
  <p id="a3E">尔时摩伽陀国。<a id="a-3F"></a>频头娑罗王。<a id="a-3G"></a>有一千具犁牛耕地。<a id="a-3H"></a>彼婆罗门。<a id="a-3I"></a>止少一具。<a id="a-3J"></a>不满一千。<a id="a-3K"></a>所以者何。<a id="a-3L"></a>恐畏频头娑罗大王生嫉妒心。<a id="a-3M"></a>所以故减。<a id="a-3N"></a>其婆罗门所有六畜。<a id="a-3O"></a>不可知数。<a id="a-3P"></a>唯数烟火。<a id="a-3Q"></a>知其多少。<a id="a-3R"></a>其金钱藏。<a id="a-3S"></a>一切合有二十五窖。<a id="a-3T"></a>而彼大富婆罗门妇。<a id="a-3U"></a>至其园中。<a id="a-3V"></a>游戏观看。<a id="a-3W"></a>彼妇因在一毕钵罗树下而坐。</p>
  <p id="a3X">尔时彼妇。<a id="a-3Y"></a>先旧怀娠。<a id="a-3Z"></a>即便在彼树下。<a id="a-3a"></a>而产生一童子。<a id="a-3b"></a>可喜端正。<a id="a-3c"></a>众人乐观。<a id="a-3d"></a>世间无比。<a id="a-3e"></a>犹如金像。<a id="a-3f"></a>而彼童子初生之时。<a id="a-3g"></a>于彼树上。<a id="a-3h"></a>即自然出一妙天衣。<a id="a-3i"></a>彼衣现已。<a id="a-3j"></a>其父母见。<a id="a-3k"></a>作是思惟。<a id="a-3l"></a>此之天衣。<a id="a-3m"></a>必是童子福德故生。<a id="a-3n"></a>是故即因此之瑞相。<a id="a-3o"></a>名毕钵罗耶那(隋言树下生)。<a id="a-3p"></a>而彼童子。<a id="a-3q"></a>从生已来。<a id="a-3r"></a>因树为名。<a id="a-3s"></a>相传即称毕钵罗耶那。<a id="a-3t"></a>尔时父母。<a id="a-3u"></a>与彼童子。<a id="a-3v"></a>各别安置四种奶母。<a id="a-3w"></a>谓抱持奶。<a id="a-3x"></a>乳餔之奶。<a id="a-3y"></a>将游戏奶。<a id="a-3z"></a>看养育奶。<a id="a-40"></a>而彼四奶。<a id="a-41"></a>养育洗浴。<a id="a-42"></a>抱持戏笑。<a id="a-43"></a>与乳餔饲。<a id="a-44"></a>令其增长。<a id="a-45"></a>时毕钵罗耶那童子。<a id="a-46"></a>而其父母。<a id="a-47"></a>唯此一儿。<a id="a-48"></a>爱重之心。<a id="a-49"></a>暂不听离。<a id="a-4A"></a>若不见时。<a id="a-4B"></a>父母心中。<a id="a-4C"></a>即便不乐。</p>
  <p id="a4D">尔时童子福德因缘。<a id="a-4E"></a>养育未几。<a id="a-4F"></a>渐向增长。<a id="a-4G"></a>不久之间。<a id="a-4H"></a>成就智慧。<a id="a-4I"></a>乃至稍大。<a id="a-4J"></a>能行能走。<a id="a-4K"></a>而其父母。<a id="a-4L"></a>及胎年数至满八岁。<a id="a-4M"></a>即为其受婆罗门戒。<a id="a-4N"></a>既受戒已。<a id="a-4O"></a>即便付嘱父母家业。<a id="a-4P"></a>诸杂技艺。<a id="a-4Q"></a>祭祀法式。<a id="a-4R"></a>悉遣令教。<a id="a-4S"></a>所谓书画算数刻印。<a id="a-4T"></a>及四韦陀诸授记法。<a id="a-4U"></a>世辩言谈。<a id="a-4V"></a>受持杖法。<a id="a-4W"></a>大咒术法。<a id="a-4X"></a>阐陀之论。<a id="a-4Y"></a>种种文章。<a id="a-4Z"></a>五行星宿。<a id="a-4a"></a>度数阴阳。<a id="a-4b"></a>渧漏知时。<a id="a-4c"></a>一日一夜。<a id="a-4d"></a>凡若干时。<a id="a-4e"></a>如是则凶。<a id="a-4f"></a>如是则吉。<a id="a-4g"></a>又复童子。<a id="a-4h"></a>知地动相。<a id="a-4i"></a>雷鸣震吼。<a id="a-4j"></a>鸟兽鸣呼。<a id="a-4k"></a>飞走惊动。<a id="a-4l"></a>候相尽知。<a id="a-4m"></a>一切诸变。<a id="a-4n"></a>又占相知诸技艺相。<a id="a-4o"></a>知男女相。<a id="a-4p"></a>知六畜相。<a id="a-4q"></a>知人洗净清净之行。<a id="a-4r"></a>知受水法受澡罐法。<a id="a-4s"></a>知受灰法。<a id="a-4t"></a>知唱呗歌。<a id="a-4u"></a>明识吉祥盛衰之相。<a id="a-4v"></a>禳灾解除祭祀火神。<a id="a-4w"></a>大人诸天。<a id="a-4x"></a>悉皆备讫。<a id="a-4y"></a>既自学已。<a id="a-4z"></a>复能教他。<a id="a-50"></a>受他物时。<a id="a-51"></a>或施他物。<a id="a-52"></a>皆悉学得。<a id="a-53"></a>于世间中。<a id="a-54"></a>无所不达。<a id="a-55"></a>无处不知。<a id="a-56"></a>睿智捷疾。<a id="a-57"></a>黠慧聪明。<a id="a-58"></a>敏博辩才。<a id="a-59"></a>利根多巧。<a id="a-5A"></a>而彼童子。<a id="a-5B"></a>本性质直。<a id="a-5C"></a>常厌世间。<a id="a-5D"></a>知欲不净。<a id="a-5E"></a>心生舍离。<a id="a-5F"></a>以昔曾见诸佛世尊。<a id="a-5G"></a>于彼佛边。<a id="a-5H"></a>种诸善根。<a id="a-5I"></a>修诸功德。<a id="a-5J"></a>已得成就。<a id="a-5K"></a>知诸食相。<a id="a-5L"></a>心多欲入向涅槃门。<a id="a-5M"></a>常欲求出。<a id="a-5N"></a>舍诸烦恼。<a id="a-5O"></a>不受一切世间有为。<a id="a-5P"></a>不受一切生老病死。<a id="a-5Q"></a>往昔修行。<a id="a-5R"></a>以烂一切诸业系缚。<a id="a-5S"></a>因此智力。<a id="a-5T"></a>至成熟地一生补处。</p>
  <p id="a5U">时毕钵罗耶那童子父母见其年渐长成。<a id="a-5V"></a>堪受世欲。<a id="a-5W"></a>如是知已。<a id="a-5X"></a>即告彼言。<a id="a-5Y"></a>耶那童子。<a id="a-5Z"></a>我欲为儿娉娶女子与儿为侍。<a id="a-5a"></a>作是语已。<a id="a-5b"></a>时毕钵罗耶那童子。<a id="a-5c"></a>白父母言。<a id="a-5d"></a>波波摩摩。<a id="a-5e"></a>我心不乐娶妻畜妇。<a id="a-5f"></a>我意愿乐欲修梵行。</p>
  <p id="a5g">尔时耶那童子父母。<a id="a-5h"></a>告其子言。<a id="a-5i"></a>我所爱子儿。<a id="a-5j"></a>今先须生子立世。<a id="a-5k"></a>然后任当修于梵行。<a id="a-5l"></a>何以故。<a id="a-5m"></a>此事相承传闻说言。<a id="a-5n"></a>若人无子。<a id="a-5o"></a>无有继后。<a id="a-5p"></a>彼人终不得生天上。<a id="a-5q"></a>时彼童子。<a id="a-5r"></a>报父母言。<a id="a-5s"></a>波波摩摩。<a id="a-5t"></a>我今不用立世相传。<a id="a-5u"></a>亦复不用继续于后。<a id="a-5v"></a>我当梵行。<a id="a-5w"></a>如是父母。<a id="a-5x"></a>再过三过。<a id="a-5y"></a>告毕钵罗耶那童子。<a id="a-5z"></a>作如是言。<a id="a-60"></a>爱子要须立世娶妇。<a id="a-61"></a>何以故。<a id="a-62"></a>畏我等家当绝嗣胤。</p>
  <p id="a63">时毕钵罗耶那童子。<a id="a-64"></a>乃至三过。<a id="a-65"></a>被其父母如是恼时。<a id="a-66"></a>即便捉取阎浮檀金。<a id="a-67"></a>教于工匠。<a id="a-68"></a>作妇女形。<a id="a-69"></a>作已将向其父母边。<a id="a-6A"></a>出以示现。<a id="a-6B"></a>向其父母。<a id="a-6C"></a>作如是言。<a id="a-6D"></a>波波摩摩。<a id="a-6E"></a>我不用受五欲之乐。<a id="a-6F"></a>愿修梵行。<a id="a-6G"></a>若必波波摩摩。<a id="a-6H"></a>要欲为我娶妇持立世者。<a id="a-6I"></a>必当须觅如是颜色如阎浮檀金形状者。</p>
  <p id="a6J">时毕钵罗耶那童子父母。<a id="a-6K"></a>既见如是事已。<a id="a-6L"></a>心大忧愁。<a id="a-6M"></a>怅怏不乐。<a id="a-6N"></a>心作是念。<a id="a-6O"></a>我等何处。<a id="a-6P"></a>能得妇女如阎浮檀金色形者。<a id="a-6Q"></a>时拘卢陀大婆罗门。<a id="a-6R"></a>坐于楼上。<a id="a-6S"></a>心里不欢。<a id="a-6T"></a>默然而住。<a id="a-6U"></a>尔时彼家。<a id="a-6V"></a>有婆罗门。<a id="a-6W"></a>为其门师。<a id="a-6X"></a>恒常来往。<a id="a-6Y"></a>至彼大富婆罗门家。</p>
  <p id="a6Z">时彼门师婆罗门。<a id="a-6a"></a>来入其家已。<a id="a-6b"></a>而咒愿彼富婆罗门。<a id="a-6c"></a>作如是言。<a id="a-6d"></a>大施檀主。<a id="a-6e"></a>愿汝增加一切财钱。<a id="a-6f"></a>吉祥果报。<a id="a-6g"></a>无所乏少。<a id="a-6h"></a>妻妾子息。<a id="a-6i"></a>愿多增益。<a id="a-6j"></a>复更重问其家人言。<a id="a-6k"></a>汝之大家。<a id="a-6l"></a>今在何处。<a id="a-6m"></a>家人报言。<a id="a-6n"></a>大婆罗门。<a id="a-6o"></a>我大家今在于楼上。<a id="a-6p"></a>心大怅怏。<a id="a-6q"></a>愁忧不乐。<a id="a-6r"></a>默坐而住。</p>
  <p id="a6s">时彼门师婆罗门。<a id="a-6t"></a>即至于大富婆罗门边。<a id="a-6u"></a>如是白言。<a id="a-6v"></a>愿大施主。<a id="a-6w"></a>增长家计。<a id="a-6x"></a>宿昔何如。<a id="a-6y"></a>于夜卧时食消以不。<a id="a-6z"></a>又复夜共爱人相戏。<a id="a-70"></a>受于快乐。<a id="a-71"></a>称意以不。<a id="a-72"></a>而彼主人富婆罗门。<a id="a-73"></a>默然不报。<a id="a-74"></a>彼复问言。<a id="a-75"></a>汝今何故默然不报。<a id="a-76"></a>我今如是与汝小来。<a id="a-77"></a>同苦同乐。<a id="a-78"></a>汝今何故不共我语。</p>
  <p id="a79">时拘卢陀大婆罗门。<a id="a-7A"></a>向其门师婆罗门边。<a id="a-7B"></a>委说前事。<a id="a-7C"></a>说已语彼婆罗门言。<a id="a-7D"></a>我今何处得如是女如阎浮檀金色形者。<a id="a-7E"></a>尔时门师婆罗门。<a id="a-7F"></a>报大婆罗门。<a id="a-7G"></a>作如是言。<a id="a-7H"></a>汝大施主富婆罗门。<a id="a-7I"></a>莫愁莫苦。<a id="a-7J"></a>汝既为我作于施主。<a id="a-7K"></a>我所须者。<a id="a-7L"></a>衣食具度。<a id="a-7M"></a>常从汝得。<a id="a-7N"></a>我为汝觅求于如是阎浮檀形金色之女。<a id="a-7O"></a>汝心莫疑。<a id="a-7P"></a>我觅决得。<a id="a-7Q"></a>我须道粮。<a id="a-7R"></a>并及道伴。<a id="a-7S"></a>汝觅与我。<a id="a-7T"></a>我共彼等。<a id="a-7U"></a>相随而去。<a id="a-7V"></a>四方求觅。<a id="a-7W"></a>尔时大富婆罗门。<a id="a-7X"></a>闻如是语已。<a id="a-7Y"></a>称其所言。<a id="a-7Z"></a>皆悉办具。<a id="a-7a"></a>及徒伴与。<a id="a-7b"></a>时彼门师婆罗门。<a id="a-7c"></a>得种种资粮。<a id="a-7d"></a>相发遣已。<a id="a-7e"></a>即作四色神明伞盖。<a id="a-7f"></a>种种庄挍。<a id="a-7g"></a>立为神明。<a id="a-7h"></a>于其前作种种音乐。<a id="a-7i"></a>前后围绕。<a id="a-7j"></a>或有伞盖底打金。<a id="a-7k"></a>作其神明面。<a id="a-7l"></a>或以银作。<a id="a-7m"></a>或颇梨作神明之面。<a id="a-7n"></a>或琉璃作神明之面。<a id="a-7o"></a>作已别遣三伞盖。<a id="a-7p"></a>行向于余方。<a id="a-7q"></a>其一自随。<a id="a-7r"></a>告彼别道诸人等言。<a id="a-7s"></a>汝辈所至村邑方处。<a id="a-7t"></a>普告一切诸村女言。<a id="a-7u"></a>此是神明阿谁女能施设供养。<a id="a-7v"></a>若供养者。<a id="a-7w"></a>称彼女心所欲求愿。<a id="a-7x"></a>即得成就。<a id="a-7y"></a>汝等当观。<a id="a-7z"></a>其诸女内。<a id="a-80"></a>若见有女作于金色。<a id="a-81"></a>汝等当问其姓氏族名字住处。<a id="a-82"></a>宜速疾来还向我边。<a id="a-83"></a>如是语已。<a id="a-84"></a>即便别去。</p>
  <p id="a85">时彼门师大婆罗门。<a id="a-86"></a>即自将一伞盖神明。<a id="a-87"></a>置于囊裹。<a id="a-88"></a>及食粮具。<a id="a-89"></a>诣于他方。<a id="a-8A"></a>或至州村聚落城邑王宫巷陌。<a id="a-8B"></a>所入之处。<a id="a-8C"></a>即将音声乐彼神明。<a id="a-8D"></a>所至之处。<a id="a-8E"></a>有诸女等。<a id="a-8F"></a>闻彼音声。<a id="a-8G"></a>一切悉来。<a id="a-8H"></a>聚集观察。</p>
  <p id="a8I">尔时彼大婆罗门。<a id="a-8J"></a>见诸女集聚。<a id="a-8K"></a>即从囊中。<a id="a-8L"></a>出神明形。<a id="a-8M"></a>示现女辈。<a id="a-8N"></a>口作是言。<a id="a-8O"></a>汝等女辈。<a id="a-8P"></a>各当供养此之神明。<a id="a-8Q"></a>若有女能供养于此神明之者。<a id="a-8R"></a>其女所可有心求愿。<a id="a-8S"></a>即得成就。<a id="a-8T"></a>尔时彼等一切女辈。<a id="a-8U"></a>即将种种涂香末香华鬘散花。<a id="a-8V"></a>从家将来。<a id="a-8W"></a>欲用供养彼之神明。<a id="a-8X"></a>如是方便。<a id="a-8Y"></a>渐渐行至毗耶离城。</p>
  <p id="a8Z">尔时去彼毗耶离城不远。<a id="a-8a"></a>有于一大村。<a id="a-8b"></a>名迦罗毗迦(隋言赤黄色)。<a id="a-8c"></a>时彼村内。<a id="a-8d"></a>有一巨富大婆罗门。<a id="a-8e"></a>色迦毗罗(隋言黄赤)。<a id="a-8f"></a>彼婆罗门。<a id="a-8g"></a>富足资财。<a id="a-8h"></a>多饶驱使。<a id="a-8i"></a>乃至彼家。<a id="a-8j"></a>犹如北方毗沙门宫。<a id="a-8k"></a>一种无异。<a id="a-8l"></a>彼婆罗门。<a id="a-8m"></a>有于一女。<a id="a-8n"></a>名跋陀罗迦卑梨耶(隋言贤色黄女)。<a id="a-8o"></a>彼女可喜。<a id="a-8p"></a>端正殊绝。<a id="a-8q"></a>众人乐见。<a id="a-8r"></a>世无有双。<a id="a-8s"></a>不短不长。<a id="a-8t"></a>不粗不细。<a id="a-8u"></a>不白不黑。<a id="a-8v"></a>不紫不青。<a id="a-8w"></a>其在盛年。<a id="a-8x"></a>堪为天下玉女之宝。</p>
  <p id="a8y">尔时彼处毗耶离城。<a id="a-8z"></a>有一节日。<a id="a-90"></a>名为燃火。<a id="a-91"></a>其节日内。<a id="a-92"></a>有五百女。<a id="a-93"></a>共来集聚。<a id="a-94"></a>跋陀罗女身。<a id="a-95"></a>亦来集在彼会中。<a id="a-96"></a>尔时彼将伞盖神明大婆罗门。<a id="a-97"></a>诣向于彼诸女之边。<a id="a-98"></a>到已从囊即出神明。<a id="a-99"></a>示现彼等一切诸女。<a id="a-9A"></a>口作是言。<a id="a-9B"></a>汝诸女辈此是天神。<a id="a-9C"></a>最胜最妙。<a id="a-9D"></a>汝等各当供养祭祀。<a id="a-9E"></a>若有女人。<a id="a-9F"></a>供养此神。<a id="a-9G"></a>可有心愿皆悉得成。</p>
  <p id="a9H">尔时彼等一切诸女。<a id="a-9I"></a>各将种种末香涂香花鬘散花。<a id="a-9J"></a>速走向彼神明之边。<a id="a-9K"></a>口作是言。<a id="a-9L"></a>我今供养此天神明。<a id="a-9M"></a>唯自有彼跋陀罗女。<a id="a-9N"></a>独不肯往近彼神明。<a id="a-9O"></a>而彼一切诸女伴辈。<a id="a-9P"></a>强抱其将往神明边。<a id="a-9Q"></a>亦到彼处。<a id="a-9R"></a>其威光力。<a id="a-9S"></a>彼阎浮檀金色之形。<a id="a-9T"></a>即无威光。<a id="a-9U"></a>便失本色。</p>
  <p id="a9V">尔时彼处跋陀罗女。<a id="a-9W"></a>于女伴边。<a id="a-9X"></a>出力挺身。<a id="a-9Y"></a>即便得脱。<a id="a-9Z"></a>走向自家。<a id="a-9a"></a>白己父母。<a id="a-9b"></a>作如是言。<a id="a-9c"></a>波波摩摩。<a id="a-9d"></a>愿莫将我与于余人。<a id="a-9e"></a>何以故。<a id="a-9f"></a>我今不用人作夫主。<a id="a-9g"></a>我心中欲修行梵行。<a id="a-9h"></a>尔时彼女所有兄弟。<a id="a-9i"></a>语跋陀罗。<a id="a-9j"></a>作如是言。<a id="a-9k"></a>阿姊阿妹。<a id="a-9l"></a>我等实亦不欲与汝暂时别离。<a id="a-9m"></a>但我等辈。<a id="a-9n"></a>若不嫁汝。<a id="a-9o"></a>于道理中。<a id="a-9p"></a>复不能得世人。<a id="a-9q"></a>或言是女兄弟。<a id="a-9r"></a>必于其边。<a id="a-9s"></a>有邪私意。<a id="a-9t"></a>是故不肯嫁与他人。<a id="a-9u"></a>恐涉此疑。</p>
  <p id="a9v">是时彼女兄弟。<a id="a-9w"></a>复更作如是言。<a id="a-9x"></a>汝但莫愁。<a id="a-9y"></a>我等若当将汝欲许于他人者。<a id="a-9z"></a>会当为汝多索钱财。<a id="a-A0"></a>而彼人求。<a id="a-A1"></a>若不能办多许钱物。<a id="a-A2"></a>则汝自然不离家居。<a id="a-A3"></a>而彼兄弟。<a id="a-A4"></a>可有人来求彼女者。<a id="a-A5"></a>即作是言。<a id="a-A6"></a>若人欲求我姊妹者。<a id="a-A7"></a>还聚好金。<a id="a-A8"></a>令如女大。<a id="a-A9"></a>乃当相与。</p>
  <p id="aAA">尔时彼所求女门师大婆罗门。<a id="a-AB"></a>将阎浮金女形行者。<a id="a-AC"></a>既睹于彼跋陀罗女见已。<a id="a-AD"></a>问彼诸别女言。<a id="a-AE"></a>此女是谁。<a id="a-AF"></a>谁家所生。<a id="a-AG"></a>时彼诸女。<a id="a-AH"></a>报于彼客婆罗门言。<a id="a-AI"></a>此处有一最胜巨富大婆罗门。<a id="a-AJ"></a>名迦毗罗。<a id="a-AK"></a>彼是其女。</p>
  <p id="aAL">尔时彼客婆罗门。<a id="a-AM"></a>闻此因缘已。<a id="a-AN"></a>日将欲没。<a id="a-AO"></a>至黄昏时。<a id="a-AP"></a>渐到于彼富婆罗门迦毗罗家。<a id="a-AQ"></a>到其家已。<a id="a-AR"></a>从乞寄宿。<a id="a-AS"></a>而彼家人。<a id="a-AT"></a>即便许可。<a id="a-AU"></a>借其宿处。<a id="a-AV"></a>时彼寄宿客婆罗门。<a id="a-AW"></a>过其夜已。<a id="a-AX"></a>至彼后日。<a id="a-AY"></a>于晨朝时。<a id="a-AZ"></a>诣迦毗罗婆罗门边。<a id="a-Aa"></a>到其边已。<a id="a-Ab"></a>即在其前。<a id="a-Ac"></a>而咒愿言。<a id="a-Ad"></a>愿此仁者婆罗门家。<a id="a-Ae"></a>常胜增长。<a id="a-Af"></a>作于如是咒愿毕已。<a id="a-Ag"></a>却坐一面。<a id="a-Ah"></a>其迦毗罗。<a id="a-Ai"></a>问于彼客婆罗门言。<a id="a-Aj"></a>仁者作夜安隐以不。<a id="a-Ak"></a>宿昔何如。<a id="a-Al"></a>是时彼客婆罗门。<a id="a-Am"></a>报作如是言。<a id="a-An"></a>我昨夜中。<a id="a-Ao"></a>甚大安隐。<a id="a-Ap"></a>快乐无恼。</p>
  <p id="aAq">尔时彼家跋陀罗女。<a id="a-Ar"></a>于晨朝时。<a id="a-As"></a>从眠卧起。<a id="a-At"></a>至其父边。<a id="a-Au"></a>到已顶礼于其父足。<a id="a-Av"></a>却立一面。<a id="a-Aw"></a>时彼求女客婆罗门。<a id="a-Ax"></a>白迦毗罗富婆罗门。<a id="a-Ay"></a>作如是言。<a id="a-Az"></a>善哉仁者。<a id="a-B0"></a>此是谁女。<a id="a-B1"></a>其迦毗罗。<a id="a-B2"></a>报彼客言。<a id="a-B3"></a>是我之女。<a id="a-B4"></a>彼婆罗门复问。<a id="a-B5"></a>仁者此女颇有与处以不。<a id="a-B6"></a>迦毗罗言。<a id="a-B7"></a>此女未有许与他处。</p>
  <p id="aB8">时彼求女客婆罗门。<a id="a-B9"></a>即白主人迦毗罗言。<a id="a-BA"></a>大富仁者。<a id="a-BB"></a>摩伽陀国。<a id="a-BC"></a>有一聚落。<a id="a-BD"></a>名摩诃娑陀罗。<a id="a-BE"></a>彼聚落内有于一村。<a id="a-BF"></a>其村还名摩诃娑陀罗。<a id="a-BG"></a>其中有一大婆罗门。<a id="a-BH"></a>名尼拘卢陀羯波。<a id="a-BI"></a>巨富饶财。<a id="a-BJ"></a>彼有一子。<a id="a-BK"></a>名毕钵罗耶那摩那婆。<a id="a-BL"></a>诸义自解。<a id="a-BM"></a>复能教他。<a id="a-BN"></a>于三韦陀。<a id="a-BO"></a>悉皆洞解。<a id="a-BP"></a>复解一事十名之论。<a id="a-BQ"></a>及尼干辀书论。<a id="a-BR"></a>往事五明论等。<a id="a-BS"></a>一句半句。<a id="a-BT"></a>一偈半偈。<a id="a-BU"></a>皆能分别。<a id="a-BV"></a>授记世辩。<a id="a-BW"></a>六十种论。<a id="a-BX"></a>解大丈夫诸要相等。<a id="a-BY"></a>一切技艺。<a id="a-BZ"></a>无所乏少。<a id="a-Ba"></a>尔时彼客婆罗门。<a id="a-Bb"></a>说如是语已。<a id="a-Bc"></a>白主人言。<a id="a-Bd"></a>今劝仁者。<a id="a-Be"></a>将此女与彼摩那婆。<a id="a-Bf"></a>持以为妻。<a id="a-Bg"></a>是时彼大富婆罗门。<a id="a-Bh"></a>及诸儿子。<a id="a-Bi"></a>报于彼客婆罗门言。<a id="a-Bj"></a>大婆罗门。<a id="a-Bk"></a>此女若嫁。<a id="a-Bl"></a>索多钱财。<a id="a-Bm"></a>有谁能取。<a id="a-Bn"></a>客婆罗门。<a id="a-Bo"></a>问主人言。<a id="a-Bp"></a>索几多财。<a id="a-Bq"></a>彼等报言。<a id="a-Br"></a>称此女形。<a id="a-Bs"></a>索若干金。</p>
  <p id="aBt">尔时彼客婆罗门。<a id="a-Bu"></a>闻即从袋出彼阎浮檀金女之形。<a id="a-Bv"></a>示现于彼父母兄弟讫。<a id="a-Bw"></a>作是言。<a id="a-Bx"></a>此阎浮檀金色之形。<a id="a-By"></a>应称是女。<a id="a-Bz"></a>汝等当取与我此女。<a id="a-C0"></a>尔时彼女父母兄弟。<a id="a-C1"></a>作如是念。<a id="a-C2"></a>应彼处人闻我此女如是端正。<a id="a-C3"></a>集聚多许阎浮檀金。<a id="a-C4"></a>造作女形。<a id="a-C5"></a>使若干大。</p>
  <p id="aC6">尔时彼女父母兄弟。<a id="a-C7"></a>共如是言。<a id="a-C8"></a>我等今者若取此形阎浮檀金。<a id="a-C9"></a>不观彼家钱财多少。<a id="a-CA"></a>又不谙悉其国礼仪法则高下。<a id="a-CB"></a>我女脱若至于彼家。<a id="a-CC"></a>当见苦恼。<a id="a-CD"></a>今须密使私观彼家。<a id="a-CE"></a>作是念已。<a id="a-CF"></a>告彼求女婆罗门言。<a id="a-CG"></a>善使仁者大婆罗门。<a id="a-CH"></a>我今欲遣使观彼家法用云何。<a id="a-CI"></a>然后思量可与以不。<a id="a-CJ"></a>是时彼客大婆罗门报言。<a id="a-CK"></a>如是任意当观。</p>
  <p id="aCL">尔时彼客大婆罗门。<a id="a-CM"></a>作是语已。<a id="a-CN"></a>即辞主人。<a id="a-CO"></a>归还本国。<a id="a-CP"></a>到尼拘卢陀羯波婆罗门边。<a id="a-CQ"></a>到已白言。<a id="a-CR"></a>善胜仁者大婆罗门。<a id="a-CS"></a>心应欢喜。<a id="a-CT"></a>我求得女如阎浮檀金色形者。<a id="a-CU"></a>彼甚可喜端正无双。<a id="a-CV"></a>众人乐见。</p>
  <p id="aCW">时彼大富婆罗门。<a id="a-CX"></a>问于彼求女婆罗门言。<a id="a-CY"></a>大婆罗门。<a id="a-CZ"></a>仁者。<a id="a-Ca"></a>何处得见是女。<a id="a-Cb"></a>彼婆罗门。<a id="a-Cc"></a>即报之言。<a id="a-Cd"></a>彼女舍去毗耶离城。<a id="a-Ce"></a>其间不远。<a id="a-Cf"></a>有于一村。<a id="a-Cg"></a>名迦毗罗。<a id="a-Ch"></a>其内有一富婆罗门。<a id="a-Ci"></a>名迦毗罗。<a id="a-Cj"></a>彼婆罗门。<a id="a-Ck"></a>有女名曰跋陀罗迦卑梨耶。</p>
  <p id="aCl">尔时毕钵罗耶那父母。<a id="a-Cm"></a>闻是事已。<a id="a-Cn"></a>心大欢喜。<a id="a-Co"></a>遍满其体。<a id="a-Cp"></a>不能自胜。<a id="a-Cq"></a>是时尼拘卢陀羯波大婆罗门。<a id="a-Cr"></a>即便置立从己坐村连接。<a id="a-Cs"></a>乃至毗耶离城其间步地半由旬。<a id="a-Ct"></a>道安一牛群。<a id="a-Cu"></a>并造客舍。<a id="a-Cv"></a>如是处处安置讫了。<a id="a-Cw"></a>时迦毗罗大婆罗门。<a id="a-Cx"></a>告于彼等。<a id="a-Cy"></a>当牧牛人。<a id="a-Cz"></a>作如是言。<a id="a-D0"></a>汝等各应如是备拟。<a id="a-D1"></a>若其有人。<a id="a-D2"></a>从毗耶离城来于此。<a id="a-D3"></a>彼等所须一切诸物。<a id="a-D4"></a>汝等迎接供奉彼人。<a id="a-D5"></a>勿令乏短。</p>
  <p id="aD6">尔时跋陀罗卑梨耶女兄弟。<a id="a-D7"></a>从其家出。<a id="a-D8"></a>向摩伽陀。<a id="a-D9"></a>至王舍城。<a id="a-DA"></a>彼等值初第一牛群所居之处。<a id="a-DB"></a>彼处诸人。<a id="a-DC"></a>曲躬出迎。<a id="a-DD"></a>口作是言。<a id="a-DE"></a>善来人辈。<a id="a-DF"></a>从于何方。<a id="a-DG"></a>远来到此。<a id="a-DH"></a>即引将入客舍之中。<a id="a-DI"></a>以诸香汤与令澡浴。<a id="a-DJ"></a>复以种种香涂其身。<a id="a-DK"></a>复将种种无价之衣。<a id="a-DL"></a>与其令着。<a id="a-DM"></a>复将种种杂好香花。<a id="a-DN"></a>结用作鬘。<a id="a-DO"></a>置其头上。<a id="a-DP"></a>然后别将种种甘美肴膳饮食。<a id="a-DQ"></a>与其令啖。<a id="a-DR"></a>所谓唼[口*束]嚼啮尝啜。<a id="a-DS"></a>种种味具。<a id="a-DT"></a>皆悉充足。<a id="a-DU"></a>自恣饱已。<a id="a-DV"></a>始告语言。<a id="a-DW"></a>此中即是我等牛舍。<a id="a-DX"></a>可停一宿。<a id="a-DY"></a>后日早起。<a id="a-DZ"></a>随意而行。<a id="a-Da"></a>时彼等客。<a id="a-Db"></a>问牛子言。<a id="a-Dc"></a>此谁牛舍。<a id="a-Dd"></a>牛子报言。<a id="a-De"></a>此是尼拘卢陀羯波富婆罗门牧牛之舍。<a id="a-Df"></a>故为仁等。<a id="a-Dg"></a>客行安立。<a id="a-Dh"></a>恐畏仁等行来疲乏。<a id="a-Di"></a>饥渴困极。<a id="a-Dj"></a>所须不得。<a id="a-Dk"></a>而彼客人。<a id="a-Dl"></a>一夜安卧。<a id="a-Dm"></a>后日起行。<a id="a-Dn"></a>如是次第值于第二牛群之舍。<a id="a-Do"></a>如是第三第四第五第六第七。<a id="a-Dp"></a>悉皆如是出迎承接。<a id="a-Dq"></a>复口白言。<a id="a-Dr"></a>汝等仁辈。<a id="a-Ds"></a>从何远来。<a id="a-Dt"></a>乃至令宿一夜。<a id="a-Du"></a>安乐眠卧。<a id="a-Dv"></a>后日随意而行。</p>
  <p id="aDw">时彼等客问主人言。<a id="a-Dx"></a>如是牛舍。<a id="a-Dy"></a>可有几许。<a id="a-Dz"></a>牛子报言。<a id="a-E0"></a>从彼摩诃娑陀罗村已来。<a id="a-E1"></a>至于毗耶离城。<a id="a-E2"></a>半由旬间。<a id="a-E3"></a>置一牛舍。<a id="a-E4"></a>尔时跋陀罗迦卑梨耶女兄弟。<a id="a-E5"></a>共闻如此语已。<a id="a-E6"></a>即作是念。<a id="a-E7"></a>彼人牛舍。<a id="a-E8"></a>尚有若干。<a id="a-E9"></a>其余钱财。<a id="a-EA"></a>更何须说。<a id="a-EB"></a>我等从此应须回反还向本家。<a id="a-EC"></a>我等当以我之姊妹。<a id="a-ED"></a>嫁与彼家。<a id="a-EE"></a>以为其妇。</p>
  <p id="aEF">时彼兄弟。<a id="a-EG"></a>即遣使人告彼大富婆罗门言。<a id="a-EH"></a>汝来可取我之姊妹为汝新妇。<a id="a-EI"></a>作是语已。<a id="a-EJ"></a>从彼回还。<a id="a-EK"></a>时毕钵罗耶摩那婆。<a id="a-EL"></a>闻于使人以得称其心意之女。<a id="a-EM"></a>闻已即作如是念言。<a id="a-EN"></a>我今应当自往观看彼女。<a id="a-EO"></a>实有如是德行智慧以不。<a id="a-EP"></a>是时毕钵罗耶童子。<a id="a-EQ"></a>即便至己父母之边。<a id="a-ER"></a>长跪白言。<a id="a-ES"></a>庵婆多多。<a id="a-ET"></a>我心实亦不用五欲愿修梵行。<a id="a-EU"></a>而尊长今既强为我求于匹对。<a id="a-EV"></a>是故我今自应往彼次第乞食。<a id="a-EW"></a>观看彼女。<a id="a-EX"></a>实如使人言语以不。</p>
  <p id="aEY">时其父母。<a id="a-EZ"></a>即告子言。<a id="a-Ea"></a>若知时者。<a id="a-Eb"></a>汝当自行。<a id="a-Ec"></a>而彼童子。<a id="a-Ed"></a>即便辞行。<a id="a-Ee"></a>次第乞食。<a id="a-Ef"></a>渐渐至迦卑罗迦村。<a id="a-Eg"></a>时彼国内。<a id="a-Eh"></a>有如是法。<a id="a-Ei"></a>若有沙门。<a id="a-Ej"></a>若婆罗门。<a id="a-Ek"></a>来乞食者。<a id="a-El"></a>女手将食。<a id="a-Em"></a>出与彼人。<a id="a-En"></a>尔时跋陀罗女。<a id="a-Eo"></a>即从其家。<a id="a-Ep"></a>自将食出。<a id="a-Eq"></a>授与彼客摩那婆手。</p>
  <p id="aEr">尔时毕钵罗耶。<a id="a-Es"></a>见彼女已。<a id="a-Et"></a>作如是念。<a id="a-Eu"></a>此决定应是彼女也。<a id="a-Ev"></a>是时其女。<a id="a-Ew"></a>自手授与彼摩那婆饭食讫已。<a id="a-Ex"></a>顶礼其足。<a id="a-Ey"></a>却住一面。<a id="a-Ez"></a>时摩那婆。<a id="a-F0"></a>问彼女言。<a id="a-F1"></a>仁者善女。<a id="a-F2"></a>有嫁处未。</p>
  <p id="aF3">尔时彼女。<a id="a-F4"></a>即便报言。<a id="a-F5"></a>仁者摩那婆。<a id="a-F6"></a>摩伽陀国。<a id="a-F7"></a>有一聚落。<a id="a-F8"></a>其聚落名摩诃羯波。<a id="a-F9"></a>彼处有一婆罗门村。<a id="a-FA"></a>彼村有一富婆罗门。<a id="a-FB"></a>名尼拘卢陀羯波。<a id="a-FC"></a>彼有一子。<a id="a-FD"></a>名毕钵罗耶。<a id="a-FE"></a>我之父母。<a id="a-FF"></a>以将我许与彼为妻。</p>
  <p id="aFG">尔时毕钵罗耶。<a id="a-FH"></a>即便报彼跋陀罗女。<a id="a-FI"></a>作如是言。<a id="a-FJ"></a>善女。<a id="a-FK"></a>我闻彼摩那婆。<a id="a-FL"></a>内心不用行于五欲。<a id="a-FM"></a>愿修梵行。<a id="a-FN"></a>是时彼女。<a id="a-FO"></a>即便咨白摩那婆言。<a id="a-FP"></a>大婆罗门。<a id="a-FQ"></a>我今得闻如是言者。<a id="a-FR"></a>甚大欢喜。<a id="a-FS"></a>我亦不用行于五欲。<a id="a-FT"></a>愿修梵行。<a id="a-FU"></a>今日许他。<a id="a-FV"></a>此是父母世间之意。<a id="a-FW"></a>我实不用。<a id="a-FX"></a>今强以我。<a id="a-FY"></a>随同世人。<a id="a-FZ"></a>适彼为妻。</p>
  <p id="aFa">尔时毕钵罗耶童子。<a id="a-Fb"></a>闻是语已。<a id="a-Fc"></a>问彼女言。<a id="a-Fd"></a>谓仁善女。<a id="a-Fe"></a>汝昔曾见毕钵罗耶摩那婆不。<a id="a-Ff"></a>彼女报言。<a id="a-Fg"></a>善摩那婆。<a id="a-Fh"></a>我未曾见。<a id="a-Fi"></a>时摩那婆。<a id="a-Fj"></a>复更重语于彼女言。<a id="a-Fk"></a>谓汝善女。<a id="a-Fl"></a>即我是彼毕钵罗耶摩那婆身。<a id="a-Fm"></a>我实不用行于五欲。<a id="a-Fn"></a>我今内心愿行梵行。<a id="a-Fo"></a>此之事情。<a id="a-Fp"></a>是我父母眷属之意。<a id="a-Fq"></a>直是父母。<a id="a-Fr"></a>故强与我。<a id="a-Fs"></a>取汝为妻。<a id="a-Ft"></a>尔时跋陀罗女。<a id="a-Fu"></a>闻是语已。<a id="a-Fv"></a>即便白彼摩那婆言。<a id="a-Fw"></a>善哉仁者大摩那婆。<a id="a-Fx"></a>我得是言。<a id="a-Fy"></a>甚大欢喜。<a id="a-Fz"></a>仁必不用世五欲者。<a id="a-G0"></a>今莫久住。<a id="a-G1"></a>速宜取我。<a id="a-G2"></a>莫令于彼有无梵行世间之人而求索我。<a id="a-G3"></a>尔时毕钵罗耶。<a id="a-G4"></a>得是语已。<a id="a-G5"></a>即从彼处回还向家。<a id="a-G6"></a>至父母边。<a id="a-G7"></a>到已长跪白父母言。<a id="a-G8"></a>庵婆多多。<a id="a-G9"></a>我实不用行世五欲。<a id="a-GA"></a>愿修梵行。<a id="a-GB"></a>二尊为我欲娶妇者。<a id="a-GC"></a>但速疾为我迎彼妇来。</p>
  <p id="aGD">尔时毕钵罗耶父母。<a id="a-GE"></a>即共迦卑罗迦大婆罗门。<a id="a-GF"></a>立于言契。<a id="a-GG"></a>交关下财。<a id="a-GH"></a>随索多少办具种种饮食杂味。<a id="a-GI"></a>无价璎珞。<a id="a-GJ"></a>妙宝衣等。<a id="a-GK"></a>选求吉祥善好宿日。<a id="a-GL"></a>多赍财宝。<a id="a-GM"></a>往彼迎取跋陀罗迦卑罗之女。<a id="a-GN"></a>与儿作妻。<a id="a-GO"></a>迎入家已。<a id="a-GP"></a>于一室内。<a id="a-GQ"></a>铺二合榻。<a id="a-GR"></a>既安置已。<a id="a-GS"></a>而彼二人。<a id="a-GT"></a>在一室内。<a id="a-GU"></a>各各收[僉*殳]不相染触。</p>
  <p id="aGV">尔时毕钵罗耶父母。<a id="a-GW"></a>闻此事已。<a id="a-GX"></a>作如是念。<a id="a-GY"></a>彼之二人。<a id="a-GZ"></a>在一室内。<a id="a-Ga"></a>不相染触。<a id="a-Gb"></a>此事云何。<a id="a-Gc"></a>即更方便。<a id="a-Gd"></a>却一合榻。<a id="a-Ge"></a>止留一榻。<a id="a-Gf"></a>其既同眠。<a id="a-Gg"></a>自应相合。<a id="a-Gh"></a>而彼二人。<a id="a-Gi"></a>犹不相触。<a id="a-Gj"></a>若毕钵罗耶。<a id="a-Gk"></a>着于睡眠。<a id="a-Gl"></a>其跋陀罗女。<a id="a-Gm"></a>即起经行。<a id="a-Gn"></a>若跋陀罗女。<a id="a-Go"></a>着于睡眠。<a id="a-Gp"></a>其毕钵罗耶。<a id="a-Gq"></a>即复经行。<a id="a-Gr"></a>如是更互周历年载。<a id="a-Gs"></a>终不同寝。</p>
 </body>
</html>