<!doctype html>
<html id="z3IBUTtcP" data-ver="869">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十九</h1>
  <h2 id="a2">魔怖菩萨品第三十一之三</h2>
  <p id="a3">尔时魔众。<a id="a-4"></a>如是异形。<a id="a-5"></a>或乘白象。<a id="a-6"></a>或复骑马。<a id="a-7"></a>或乘骆驼。<a id="a-8"></a>水牛犀牛诸车乘等。<a id="a-9"></a>四面云集。<a id="a-A"></a>或似修罗类迦娄罗。<a id="a-B"></a>或复有如摩睺罗伽。<a id="a-C"></a>及鸠槃茶罗刹夜叉。<a id="a-D"></a>并毗舍遮伺命鬼等。<a id="a-E"></a>或复身体羸瘦长大。<a id="a-F"></a>犹如饿鬼。<a id="a-G"></a>或有多种异状形容。<a id="a-H"></a>或有面孔威德甚大。<a id="a-I"></a>或头如索。<a id="a-J"></a>或有大头。<a id="a-K"></a>或有小面或有皱面。<a id="a-L"></a>或有异形。<a id="a-M"></a>令人见者。<a id="a-N"></a>丧失威色。<a id="a-O"></a>或见夺人魂魄精神。<a id="a-P"></a>或面色青。<a id="a-Q"></a>或复身体色如赤铜。<a id="a-R"></a>或复头赤身体青色。<a id="a-S"></a>或复头黄身如烟色。<a id="a-T"></a>或头似烟。<a id="a-U"></a>其身黄色。<a id="a-V"></a>赤头黑身。<a id="a-W"></a>黑头赤身。<a id="a-X"></a>白头绿身。<a id="a-Y"></a>绿头白身。<a id="a-Z"></a>或头左白。<a id="a-a"></a>而右边绿。<a id="a-b"></a>或右边白。<a id="a-c"></a>而左边绿。<a id="a-d"></a>或复身体头面左右一切皆然。</p>
  <p id="ae">或复全身唯现骸骨。<a id="a-f"></a>或头触髅。<a id="a-g"></a>身肉肥满。<a id="a-h"></a>或头面肉。<a id="a-i"></a>身露骨骸。<a id="a-j"></a>或人手足畜生之身。<a id="a-k"></a>或畜生脚而作人身。<a id="a-l"></a>或有身毛。<a id="a-m"></a>悉如针刺。<a id="a-n"></a>或有身毛。<a id="a-o"></a>犹如猪鬣。<a id="a-p"></a>或有身毛。<a id="a-q"></a>类于驴鬃。<a id="a-r"></a>或毛如罴猕猴鼠狼。<a id="a-s"></a>或有身毛。<a id="a-t"></a>出于光焰。<a id="a-u"></a>或毛乱生。<a id="a-v"></a>或毛逆上。<a id="a-w"></a>或有头髻。<a id="a-x"></a>或秃无发。<a id="a-y"></a>或着赤衣。<a id="a-z"></a>腰带杂色。<a id="a-10"></a>或复头上。<a id="a-11"></a>戴髑髅鬘。<a id="a-12"></a>或一头上发杂灰色青黄赤白烟熏之。<a id="a-13"></a>色髑髅为冠如是形状云集而来。<a id="a-14"></a>或手执持佉吒傍伽(隋言床四分之一取床[月*坒]之一并脚)。<a id="a-15"></a>或有腰带悬于诸铃。<a id="a-16"></a>动作大声。<a id="a-17"></a>而其手中。<a id="a-18"></a>执人髑髅。<a id="a-19"></a>或人骸骨以为花鬘。<a id="a-1A"></a>或复手执死人手足。<a id="a-1B"></a>或复执铃手摇令鸣。<a id="a-1C"></a>或有身体长大。<a id="a-1D"></a>犹如一多罗树。<a id="a-1E"></a>手中执矛或剑或刀箭槊弓弩。<a id="a-1F"></a>或手执戟。<a id="a-1G"></a>或把三叉。<a id="a-1H"></a>或棒或轮。<a id="a-1I"></a>长刀利斧。<a id="a-1J"></a>或持铁杵。<a id="a-1K"></a>头出猛焰。<a id="a-1L"></a>铁捶白棒擎石如山。</p>
  <p id="a1M">或着青衣黄赤白黑杂皮之衣。<a id="a-1N"></a>或有赤体以蛇缠身。<a id="a-1O"></a>或从眼耳鼻出诸蛇。<a id="a-1P"></a>其蛇黑色。<a id="a-1Q"></a>以手执取。<a id="a-1R"></a>于菩萨前而口瞰食。<a id="a-1S"></a>或食人肉。<a id="a-1T"></a>或有饮血。<a id="a-1U"></a>或身体上出[火*蓬][火*孛]烟。<a id="a-1V"></a>口出火炬。<a id="a-1W"></a>或诸毛孔出一切火。<a id="a-1X"></a>或齶出火迸散于地。</p>
  <p id="a1Y">或于虚空出大黑云。<a id="a-1Z"></a>或虚空里。<a id="a-1a"></a>飞风散雨。<a id="a-1b"></a>出大闪电。<a id="a-1c"></a>震动雷声空中下雹。<a id="a-1d"></a>雨诸山石。<a id="a-1e"></a>或下碎石。<a id="a-1f"></a>霹雳大树。<a id="a-1g"></a>或有节节自支解身。<a id="a-1h"></a>或复张弓。<a id="a-1i"></a>或复拍手吓呼。<a id="a-1j"></a>欲令生于恐怕。<a id="a-1k"></a>或作大声。<a id="a-1l"></a>口叫唤言。<a id="a-1m"></a>速起驰走。<a id="a-1n"></a>莫住此处。<a id="a-1o"></a>或复化作老妇女身。<a id="a-1p"></a>举其两手大声而哭。<a id="a-1q"></a>呜呼我子。<a id="a-1r"></a>呜呼兄弟。<a id="a-1s"></a>或复大笑。<a id="a-1t"></a>或复周慞。<a id="a-1u"></a>东西南北急疾奔走。<a id="a-1v"></a>或复背走。<a id="a-1w"></a>还向前来。<a id="a-1x"></a>或忽然起。<a id="a-1y"></a>或忽然飞。<a id="a-1z"></a>于虚空中游戏自在。<a id="a-20"></a>或复攀树悬身而行。<a id="a-21"></a>或舞剑跳。<a id="a-22"></a>或弄槊戏长刀三叉斧钺戟等。<a id="a-23"></a>手脚不住。<a id="a-24"></a>或如盛夏牛王唱吼。<a id="a-25"></a>或复作声。<a id="a-26"></a>如尸婆兽。<a id="a-27"></a>或复空中。<a id="a-28"></a>作如是声呵呵[口*私][口*私]。<a id="a-29"></a>咻咻嘶嘶(许岐反)[口*祁](居祁反)[口*梨][口*祁][口*梨]。<a id="a-2A"></a>口如是啸。<a id="a-2B"></a>兼复弄衣。<a id="a-2C"></a>如是兵众。<a id="a-2D"></a>夜叉罗刹。<a id="a-2E"></a>及鸠槃茶毗舍遮等。<a id="a-2F"></a>无量无边。<a id="a-2G"></a>百千万亿。<a id="a-2H"></a>閦塞填噎菩提树前。<a id="a-2I"></a>南至于海。<a id="a-2J"></a>遍满魔军。<a id="a-2K"></a>其间无有针鼻空地。<a id="a-2L"></a>变状可畏。<a id="a-2M"></a>欲搦菩萨。<a id="a-2N"></a>欲杀菩萨。<a id="a-2O"></a>唯待魔王波旬一敕其等。<a id="a-2P"></a>正向魔王面观诸如是等一切鬼神逼菩提树饥渴疲乏。<a id="a-2Q"></a>而意专欲杀害菩萨。</p>
  <p id="a2R">其菩提树。<a id="a-2S"></a>东西及北三面。<a id="a-2T"></a>无量净居诸天。<a id="a-2U"></a>遍满停住。<a id="a-2V"></a>复有无量色界诸天。<a id="a-2W"></a>合十指掌。<a id="a-2X"></a>顶礼菩萨。<a id="a-2Y"></a>口如是言。<a id="a-2Z"></a>诸仁者看。<a id="a-2a"></a>是今应证阿耨多罗三藐三菩提。<a id="a-2b"></a>或有诸天。<a id="a-2c"></a>作如是唱。<a id="a-2d"></a>刹利大姓。<a id="a-2e"></a>甘蔗种子。<a id="a-2f"></a>速离此处。<a id="a-2g"></a>此处恐畏。<a id="a-2h"></a>有如是等种种器仗。<a id="a-2i"></a>损害汝身。</p>
  <p id="a2j">尔时菩萨报彼等言。<a id="a-2k"></a>我今不久定破彼辈悉令离散。<a id="a-2l"></a>犹如风吹氎上细花。<a id="a-2m"></a>彼等一切诸魔鬼众。<a id="a-2n"></a>如是集时。<a id="a-2o"></a>其夜正半。<a id="a-2p"></a>虚空无明。<a id="a-2q"></a>虽复有月及以众星光并不现。<a id="a-2r"></a>甚大黑闇。<a id="a-2s"></a>假令有眼亦无所睹。<a id="a-2t"></a>唯见大火起疾猛风声大可畏。<a id="a-2u"></a>大地震动四海悉沸。<a id="a-2v"></a>而说偈言。</p>
  <p id="a2w">四大海沸地震动　　十方火焰闻恶声</p>
  <p id="a2x">虚空星月翳不明　　夜半黑闇无所见</p>
  <p id="a2y">时彼众中。<a id="a-2z"></a>有一龙王。<a id="a-30"></a>名曰持地。<a id="a-31"></a>彼龙内心欲菩萨胜。<a id="a-32"></a>于魔王边。<a id="a-33"></a>生嗔恨心。<a id="a-34"></a>以恶意故。<a id="a-35"></a>怒其两眼。<a id="a-36"></a>视魔波旬。<a id="a-37"></a>口吐恶气。<a id="a-38"></a>触魔王身。<a id="a-39"></a>展转不安。</p>
  <p id="a3A">尔时上界净居诸天欲菩萨胜。<a id="a-3B"></a>于魔王边生慈愍心。<a id="a-3C"></a>以漏尽故。<a id="a-3D"></a>无复嗔心。<a id="a-3E"></a>是时彼处所有诸天。<a id="a-3F"></a>其有信敬于菩萨者。<a id="a-3G"></a>在菩提树。<a id="a-3H"></a>见是魔众遍满于地扰乱菩萨。<a id="a-3I"></a>见已皆悉在虚空中。<a id="a-3J"></a>口各唱言。<a id="a-3K"></a>呜呼呜呼。<a id="a-3L"></a>而有偈说。</p>
  <p id="a3M">菩提树下集诸天　　见魔众欲害菩萨</p>
  <p id="a3N">信法世间解脱故　　口大唱言呜呼声</p>
  <p id="a3O">尔时菩萨。<a id="a-3P"></a>唯思念法。<a id="a-3Q"></a>心不扰乱。<a id="a-3R"></a>亦复不作余异意情。<a id="a-3S"></a>时菩萨语魔波旬言。<a id="a-3T"></a>欲界天子我身既是刹利族姓。<a id="a-3U"></a>我之种类不曾妄语。<a id="a-3V"></a>唯有实誓。<a id="a-3W"></a>汝何所作可速疾为。<a id="a-3X"></a>莫久停住。<a id="a-3Y"></a>时魔波旬语菩萨言。<a id="a-3Z"></a>如汝所语。<a id="a-3a"></a>我今欲得破碎汝身。<a id="a-3b"></a>作于百段。<a id="a-3c"></a>为汝在前。<a id="a-3d"></a>欲共我斗。<a id="a-3e"></a>为复令我在前害汝。<a id="a-3f"></a>时菩萨语魔波旬言。<a id="a-3g"></a>我无弓箭及以刀杖可斫射汝。<a id="a-3h"></a>其事虽然。<a id="a-3i"></a>但我即今必先降汝讫当作佛。<a id="a-3j"></a>尔时魔王波旬即敕自军众言。<a id="a-3k"></a>汝等各自尽身力用勇猛莫住恐怖。<a id="a-3l"></a>于此释种之子。<a id="a-3m"></a>现大变动恐怖之事。<a id="a-3n"></a>时其魔众。<a id="a-3o"></a>既得敕已。<a id="a-3p"></a>白魔王言。<a id="a-3q"></a>如大天敕。<a id="a-3r"></a>我等不违。<a id="a-3s"></a>即便各各出自身力。<a id="a-3t"></a>示现可畏恐菩萨故。<a id="a-3u"></a>是魔众中或有诸鬼。<a id="a-3v"></a>口吐长舌。<a id="a-3w"></a>摇动颐颔。<a id="a-3x"></a>牙齿甚利。<a id="a-3y"></a>欲咬菩萨。<a id="a-3z"></a>其眼团圆。<a id="a-40"></a>犹如师子。<a id="a-41"></a>其耳拳曲。<a id="a-42"></a>犹如铁钩。<a id="a-43"></a>欲伤菩萨状甚可畏。<a id="a-44"></a>走向菩萨。<a id="a-45"></a>作是恐怖。<a id="a-46"></a>或有张口仰立直视欲吞菩萨。<a id="a-47"></a>而有偈说。</p>
  <p id="a48">魔众如是可畏来　　彼圣卓然不惊动</p>
  <p id="a49">如大智见小儿戏　　菩萨观魔亦复然</p>
  <p id="a4A">时彼众中。<a id="a-4B"></a>更有一鬼。<a id="a-4C"></a>生嗔恨心。<a id="a-4D"></a>将一长刀。<a id="a-4E"></a>向菩萨掷。<a id="a-4F"></a>而刀自粘彼手不脱。<a id="a-4G"></a>或有擎山及将大石向菩萨掷。<a id="a-4H"></a>彼山及石。<a id="a-4I"></a>还粘其手。<a id="a-4J"></a>皆不堕地。<a id="a-4K"></a>或在虚空。<a id="a-4L"></a>将山将石。<a id="a-4M"></a>将树将槌。<a id="a-4N"></a>斧钺戟戈向菩萨掷。<a id="a-4O"></a>复有住在虚空不下。<a id="a-4P"></a>或有下来自然碎末。<a id="a-4Q"></a>百段分散。<a id="a-4R"></a>堕于余处。<a id="a-4S"></a>或在空裹犹如日天。<a id="a-4T"></a>雨大火雨。<a id="a-4U"></a>炽然云下。<a id="a-4V"></a>而彼火雨。<a id="a-4W"></a>菩萨力故。<a id="a-4X"></a>即皆变成赤拘勿头华雨而下。<a id="a-4Y"></a>或复来有在菩萨前。<a id="a-4Z"></a>口吐诸蛇。<a id="a-4a"></a>令螫菩萨。<a id="a-4b"></a>彼等诸蛇。<a id="a-4c"></a>至地痴住。<a id="a-4d"></a>如被咒禁。<a id="a-4e"></a>不能摇动。</p>
  <p id="a4f">或作大云。<a id="a-4g"></a>放于闪电及震大雷。<a id="a-4h"></a>雨雹及石。<a id="a-4i"></a>在于菩提树上而放。<a id="a-4j"></a>彼等雨以菩萨力故。<a id="a-4k"></a>至地变成种种华雨。<a id="a-4l"></a>或持弓箭。<a id="a-4m"></a>向菩萨射。<a id="a-4n"></a>其箭悉还着弦不落。<a id="a-4o"></a>或有一时放五百箭。<a id="a-4p"></a>彼等箭还住空不下。<a id="a-4q"></a>或执长刀。<a id="a-4r"></a>举向菩萨而疾走来然其未至于菩萨边。<a id="a-4s"></a>而自踣面覆倒地上。<a id="a-4t"></a>是时有一罗刹之女。<a id="a-4u"></a>其身黑闇手执髑髅。<a id="a-4v"></a>欲来幻惑动菩萨心。<a id="a-4w"></a>疾走而来。<a id="a-4x"></a>欲近菩萨。<a id="a-4y"></a>从其发处。<a id="a-4z"></a>展转团圞。<a id="a-50"></a>不能前进到菩萨边。</p>
  <p id="a51">或有两眼放大炽盛猛焰火光。<a id="a-52"></a>欲烧菩萨。<a id="a-53"></a>疾走来近至菩萨边。<a id="a-54"></a>忽然不见菩萨之身。<a id="a-55"></a>或复有鬼。<a id="a-56"></a>将重大石。<a id="a-57"></a>疾向菩萨。<a id="a-58"></a>彼所来方走不能至菩提树下。<a id="a-59"></a>极乏困苦。<a id="a-5A"></a>而有偈说。</p>
  <p id="a5B">魔军身意悉乱迷　　种种方便欲害圣</p>
  <p id="a5C">不能惊动彼坐处　　以有誓愿智力强</p>
  <p id="a5D">或复有作师子吼声。<a id="a-5E"></a>或作虎狼熊罴豺豹诸野兽声。<a id="a-5F"></a>而彼辈声。<a id="a-5G"></a>若有闻者。<a id="a-5H"></a>无量众生。<a id="a-5I"></a>皆悉恐怖。<a id="a-5J"></a>或有诸鬼。<a id="a-5K"></a>作如是声。<a id="a-5L"></a>诛杀诛杀此释种子。<a id="a-5M"></a>或有诸鬼。<a id="a-5N"></a>作如是声。<a id="a-5O"></a>擎扑擎扑此刹利子。<a id="a-5P"></a>或有诸鬼。<a id="a-5Q"></a>作如是声。<a id="a-5R"></a>打杀打杀此沙门子。<a id="a-5S"></a>或有诸鬼。<a id="a-5T"></a>作如是声。<a id="a-5U"></a>伤害伤害此瞿昙种。<a id="a-5V"></a>或有诸鬼。<a id="a-5W"></a>作如是声。<a id="a-5X"></a>割截割截此甘蔗种。<a id="a-5Y"></a>或有诸鬼。<a id="a-5Z"></a>作如是声。<a id="a-5a"></a>碎末碎末此刹利种。<a id="a-5b"></a>或有诸鬼。<a id="a-5c"></a>作如是声。<a id="a-5d"></a>破散破散此释种子。<a id="a-5e"></a>或有诸鬼。<a id="a-5f"></a>作如是声。<a id="a-5g"></a>摧坏摧坏此刹利子。<a id="a-5h"></a>或有诸鬼。<a id="a-5i"></a>作如是声。<a id="a-5j"></a>速灭速灭此沙门子。<a id="a-5k"></a>或有诸鬼。<a id="a-5l"></a>作如是声。<a id="a-5m"></a>节解节解此瞿昙子。<a id="a-5n"></a>或有诸鬼。<a id="a-5o"></a>作如是声。<a id="a-5p"></a>随意随意逐便所作。<a id="a-5q"></a>或有诸鬼。<a id="a-5r"></a>作如是声。<a id="a-5s"></a>任情任情。<a id="a-5t"></a>速作莫住。<a id="a-5u"></a>如是喧动。<a id="a-5v"></a>不可得听。<a id="a-5w"></a>此声闻时。<a id="a-5x"></a>空可倒地。<a id="a-5y"></a>一切大地可段段分。<a id="a-5z"></a>闻此声时。<a id="a-60"></a>所有野兽皆大唱唤。<a id="a-61"></a>四散驰走。<a id="a-62"></a>一切诸鸟。<a id="a-63"></a>在所闻此声吼之时。<a id="a-64"></a>皆悉从树自扑落地。<a id="a-65"></a>时彼魔众一切诸鬼。<a id="a-66"></a>或有作于哂哂声者。<a id="a-67"></a>或复有作[口*祁](居祁反)梨声者。<a id="a-68"></a>或作啸声。<a id="a-69"></a>或言斫斫。<a id="a-6A"></a>或言断断。<a id="a-6B"></a>或言杀杀。<a id="a-6C"></a>或言割割。<a id="a-6D"></a>或言破破。<a id="a-6E"></a>或言节节。<a id="a-6F"></a>或言解解。<a id="a-6G"></a>如是恶声。<a id="a-6H"></a>不可胜数。</p>
  <p id="a6I">其魔波旬即拔利剑。<a id="a-6J"></a>手执前趋。<a id="a-6K"></a>欲吓菩萨疾走而进。<a id="a-6L"></a>口中唱言。<a id="a-6M"></a>汝释比丘。<a id="a-6N"></a>若安此座敢不起者。<a id="a-6O"></a>我必害汝。<a id="a-6P"></a>而彼魔王。<a id="a-6Q"></a>东西交过。<a id="a-6R"></a>欲近菩萨。<a id="a-6S"></a>不能得前。</p>
  <p id="a6T">是时魔王长子商主。<a id="a-6U"></a>即以两手。<a id="a-6V"></a>抱魔王取。<a id="a-6W"></a>口如是言。<a id="a-6X"></a>父王父王。<a id="a-6Y"></a>愿莫愿莫。<a id="a-6Z"></a>父王会自不能得杀悉达释子。<a id="a-6a"></a>亦不能动此之坐处。<a id="a-6b"></a>兼得无量无边过罪。<a id="a-6c"></a>时魔波旬。<a id="a-6d"></a>不受其子商主之谏。<a id="a-6e"></a>向菩萨走。<a id="a-6f"></a>不肯还反。</p>
  <p id="a6g">尔时有一净居天子。<a id="a-6h"></a>在虚空中隐身不现。<a id="a-6i"></a>见魔波旬以散乱心走恼菩萨。<a id="a-6j"></a>天以定心。<a id="a-6k"></a>出微妙音。<a id="a-6l"></a>语波旬言。<a id="a-6m"></a>汝魔波旬。<a id="a-6n"></a>不自限量。<a id="a-6o"></a>汝今不应扰乱此圣。<a id="a-6p"></a>汝速疾舍幻惑恶心。<a id="a-6q"></a>还本境界。<a id="a-6r"></a>汝终不能摇动此圣。<a id="a-6s"></a>所以者何。<a id="a-6t"></a>犹如猛风不动须弥。<a id="a-6u"></a>时净居天。<a id="a-6v"></a>向魔波旬。<a id="a-6w"></a>而说偈言。</p>
  <p id="a6x">宁令火失于热性　　水失润泽住不流</p>
  <p id="a6y">地失牢固不胜持　　风失吹动怗然静</p>
  <p id="a6z">此无量劫行功业　　终不舍此誓愿心</p>
  <p id="a70">见世困苦厄众生　　悭贪欲痴重病患</p>
  <p id="a71">发慈悲愍是等故　　欲以智药显圣医</p>
  <p id="a72">汝今何故作艰难　　一切人多堕邪道</p>
  <p id="a73">彼今欲开正见眼　　此是大圣解脱王</p>
  <p id="a74">此是导失道商人　　无明众生堕黑闇</p>
  <p id="a75">此欲然于智灯照　　此圣欲入涅槃城</p>
  <p id="a76">秉炬欲破世间昏　　忍辱枝檊心根[革*卬]</p>
  <p id="a77">信念花叶意茎固　　智树能与法果资</p>
  <p id="a78">汝今不应拔使倾　　又汝今被痴绳缚</p>
  <p id="a79">彼欲解脱汝等结　　岂可于彼生恶心</p>
  <p id="a7A">彼求解脱欲教他　　汝作障碍徒疲乏</p>
  <p id="a7B">众生没大烦恼海　　世间谁解作舡师</p>
  <p id="a7C">彼欲建立大桥梁　　汝今何故兴此恶</p>
  <p id="a7D">其昔劫修诸道行　　彼等果熟是今时</p>
  <p id="a7E">是故此树下结跏　　犹如往昔诸先圣</p>
  <p id="a7F">时魔波旬。<a id="a-7G"></a>从彼净居诸天边。<a id="a-7H"></a>闻如是语已。<a id="a-7I"></a>起增上慢。<a id="a-7J"></a>倍生嗔心。<a id="a-7K"></a>复速疾走向菩萨所。<a id="a-7L"></a>欲害菩萨。</p>
  <p id="a7M">尔时彼处护菩提树。<a id="a-7N"></a>有八天神。<a id="a-7O"></a>一名功德。<a id="a-7P"></a>二名增长。<a id="a-7Q"></a>三名无畏。<a id="a-7R"></a>四名巧辩。<a id="a-7S"></a>五名威德。<a id="a-7T"></a>六名大力。<a id="a-7U"></a>七名实语。<a id="a-7V"></a>八名善会。<a id="a-7W"></a>彼等八神。<a id="a-7X"></a>仰瞻菩萨。<a id="a-7Y"></a>目睫不交。<a id="a-7Z"></a>一时同以十六种相。<a id="a-7a"></a>赞叹菩萨。<a id="a-7b"></a>作如是言。</p>
  <p id="a7c">仁今最胜清净众生。<a id="a-7d"></a>光明照耀。<a id="a-7e"></a>犹如天上日月在空。</p>
  <p id="a7f">仁今挺特清净众生。<a id="a-7g"></a>显赫焰炽。<a id="a-7h"></a>犹如空里日天初出。</p>
  <p id="a7i">仁今皎洁清净众生。<a id="a-7j"></a>众相开敷。<a id="a-7k"></a>如绿池内红莲花发。</p>
  <p id="a7l">仁今无畏清净众生。<a id="a-7m"></a>奋迅自在。<a id="a-7n"></a>如师子王处大林内。</p>
  <p id="a7o">仁今安静清净众生。<a id="a-7p"></a>不惊动如须弥山王出住海中。</p>
  <p id="a7q">仁今清净周匝。<a id="a-7r"></a>显现峙立。<a id="a-7s"></a>犹如大铁围山牢固不动。</p>
  <p id="a7t">仁今沉重审谛众生众德备具。<a id="a-7u"></a>犹如大海众宝充满。</p>
  <p id="a7v">仁今含容意度宽广。<a id="a-7w"></a>日日增长。<a id="a-7x"></a>犹如虚空无有边际。</p>
  <p id="a7y">仁今敦厚无诸邪曲心意正定。<a id="a-7z"></a>犹如大地养育众生。</p>
  <p id="a80">仁今心意无有垢浊具足。<a id="a-81"></a>犹如阿耨达池清净之水备八功德。</p>
  <p id="a82">仁今断除一切诸结心意无染。<a id="a-83"></a>犹如大风不着诸世。</p>
  <p id="a84">仁今巍巍难可观睹面目。<a id="a-85"></a>犹如猛火炽盛。<a id="a-86"></a>远离一切诸烦恼热。</p>
  <p id="a87">仁今勇健刚[革*卬]众生。<a id="a-88"></a>大力如彼那罗延天无人能伏。</p>
  <p id="a89">仁今精进历劫熏修心意难回。<a id="a-8A"></a>犹如帝释放金刚杵。</p>
  <p id="a8B">仁今已得第一善利。<a id="a-8C"></a>最为一切众生上首具足十力。<a id="a-8D"></a>不久当成无上菩提。</p>
  <p id="a8E">尔时守护彼菩提树诸神王。<a id="a-8F"></a>以十六种相赞叹菩萨。<a id="a-8G"></a>章句如是(本阙一赞)</p>
  <p id="a8H">尔时色界净居诸天。<a id="a-8I"></a>复共同以十六种相。<a id="a-8J"></a>毁辱魔王。<a id="a-8K"></a>挫其势力。<a id="a-8L"></a>何等十六。</p>
  <p id="a8M">波旬汝今无有威势。<a id="a-8N"></a>犹如儜人被健儿伏妄言我胜。</p>
  <p id="a8O">波旬汝今一身独自无有伴侣。<a id="a-8P"></a>犹如旷野被放逐人。</p>
  <p id="a8Q">波旬汝今一切军众。<a id="a-8R"></a>诸力摧折。<a id="a-8S"></a>如负重乏羸瘦老牛。</p>
  <p id="a8T">波旬汝今愚盲秽恶无有清净。<a id="a-8U"></a>如夜射箭堕不净地。</p>
  <p id="a8V">波旬汝今犹跛瞎驴东西浪行。<a id="a-8W"></a>落邪崄道如迷商人。</p>
  <p id="a8X">波旬汝今眷属离散。<a id="a-8Y"></a>身无精光。<a id="a-8Z"></a>犹如负草贫穷乞貌。</p>
  <p id="a8a">波旬汝今威德实衰。<a id="a-8b"></a>无处依止。<a id="a-8c"></a>强作姧猾。<a id="a-8d"></a>犹如痴人。<a id="a-8e"></a>无有羞耻。</p>
  <p id="a8f">波旬汝今造业不净多有垢腻。<a id="a-8g"></a>如无恩义孝德之人。</p>
  <p id="a8h">波旬汝今被他驱趁。<a id="a-8i"></a>犹如野干被师子逐不得自在。</p>
  <p id="a8j">波旬汝今一切军众。<a id="a-8k"></a>不久退散。<a id="a-8l"></a>犹如猛风吹诸飞鸟。</p>
  <p id="a8m">波旬汝今愚惑昏闇。<a id="a-8n"></a>不知时节。<a id="a-8o"></a>如死日到孤独贫儿。</p>
  <p id="a8p">波旬汝今眷属退败。<a id="a-8q"></a>犹如散药从于疏漏有孔器出。</p>
  <p id="a8r">波旬汝今不久当被禁制治罚。<a id="a-8s"></a>犹如解理趁逐愚人。</p>
  <p id="a8t">波旬汝今须臾被断一切身力。<a id="a-8u"></a>犹如罪人被他割截手足异处(本阙二相)</p>
  <p id="a8v">时首陀会一切诸天。<a id="a-8w"></a>以如是等十六种相。<a id="a-8x"></a>毁魔波旬。<a id="a-8y"></a>摧其力已。<a id="a-8z"></a>时护菩提树之八神。<a id="a-90"></a>还复共以十六种相。<a id="a-91"></a>重毁波旬。<a id="a-92"></a>何等十六。</p>
  <p id="a93">波旬汝今不久之间。<a id="a-94"></a>被菩萨降。<a id="a-95"></a>犹如健儿被他贼杀(一)</p>
  <p id="a96">波旬汝今被菩萨扑。<a id="a-97"></a>犹如怯弱羸瘦之人。<a id="a-98"></a>为大力士之所捶打(二)</p>
  <p id="a99">波旬汝今被菩萨光之所覆蔽。<a id="a-9A"></a>犹如日出障翳于彼小萤火虫(三)</p>
  <p id="a9B">波旬汝今被菩萨威自然退散。<a id="a-9C"></a>犹如一把碎末麦[麩-夫+(ㄙ/月)]被大风吹(四)</p>
  <p id="a9D">波旬汝今被菩萨怖失脚驰走。<a id="a-9E"></a>犹如小兽被师子追(五)</p>
  <p id="a9F">波旬汝今被菩萨拔。<a id="a-9G"></a>如娑罗树为猛风吹合根倒地(六)</p>
  <p id="a9H">波旬汝今被菩萨破。<a id="a-9I"></a>如怨贼城为大力王之所摧灭(七)</p>
  <p id="a9J">波旬汝今被菩萨竭。<a id="a-9K"></a>如牛迹水为盛旱日之所干涸(八)</p>
  <p id="a9L">波旬汝今被菩萨退低头直走。<a id="a-9M"></a>如得罪人为他所杀忽然得脱(九)</p>
  <p id="a9N">波旬汝今被菩萨扰。<a id="a-9O"></a>如野泽内遭大猛火飞鸟乱惊(十)</p>
  <p id="a9P">波旬汝今被菩萨伏心内忧愁。<a id="a-9Q"></a>如无法行忽失权势下代国王(十一)</p>
  <p id="a9R">波旬汝今不久当被菩萨剥脱。<a id="a-9S"></a>犹如无翅老病鸿鹤(十二)</p>
  <p id="a9T">波旬汝今不久当被菩萨减削。<a id="a-9U"></a>如行旷野无粮食人(十三)</p>
  <p id="a9V">波旬汝今不久当被菩萨劫夺。<a id="a-9W"></a>如人失舶没于大海(十四)</p>
  <p id="a9X">波旬汝今被菩萨燋。<a id="a-9Y"></a>如劫尽时一切稠林树木烬灭(十五)</p>
  <p id="a9Z">波旬汝今不久当被菩萨崩倒。<a id="a-9a"></a>犹如金刚打坏石山(十六)</p>
  <p id="a9b">是等天神。<a id="a-9c"></a>以十六种。<a id="a-9d"></a>毁魔波旬。<a id="a-9e"></a>其魔波旬。<a id="a-9f"></a>闻诸天神如是毁辱劝谏之时。<a id="a-9g"></a>向菩萨走。<a id="a-9h"></a>欲杀害故。<a id="a-9i"></a>违失劝谏。<a id="a-9j"></a>被诸天神之所毁辱。<a id="a-9k"></a>犹不解心。<a id="a-9l"></a>不还本宫。<a id="a-9m"></a>更复增忿敕兵众言。<a id="a-9n"></a>汝等速起。<a id="a-9o"></a>急疾打散撮此仙人。<a id="a-9p"></a>莫与其命。<a id="a-9q"></a>是人今既自度彼岸。<a id="a-9r"></a>于我界内。<a id="a-9s"></a>复教无量无边众生。<a id="a-9t"></a>出我之境。<a id="a-9u"></a>我不放汝。<a id="a-9v"></a>若汝自知得脱我手。<a id="a-9w"></a>唯汝沙门。<a id="a-9x"></a>速起驰走。<a id="a-9y"></a>远离于此菩提树下。<a id="a-9z"></a>则命久活。<a id="a-A0"></a>不遭困苦。</p>
  <p id="aA1">尔时菩萨报波旬言。<a id="a-A2"></a>若当使此须弥山王。<a id="a-A3"></a>崩离本处。<a id="a-A4"></a>一切众生。<a id="a-A5"></a>悉无复有。<a id="a-A6"></a>一切星宿及以日月。<a id="a-A7"></a>坠落堕地。<a id="a-A8"></a>大海干竭。<a id="a-A9"></a>我今已坐菩提树下。<a id="a-AA"></a>不可移动。<a id="a-AB"></a>魔复更嗔。<a id="a-AC"></a>出粗恶言。<a id="a-AD"></a>汝等捉此瞿昙释子。<a id="a-AE"></a>擎将飞行。<a id="a-AF"></a>且缓莫杀。<a id="a-AG"></a>速疾将向我微妙宫。<a id="a-AH"></a>五缚枷锁。<a id="a-AI"></a>手着杻械。<a id="a-AJ"></a>遣守我门。<a id="a-AK"></a>令我数见如是困苦多种厄难。<a id="a-AL"></a>犹如恶奴。</p>
  <p id="aAM">尔时菩萨报波旬言。<a id="a-AN"></a>可此虚空将于妙色画杂种形。<a id="a-AO"></a>或复虚空及诸星宿。<a id="a-AP"></a>并日月天。<a id="a-AQ"></a>堕落于地。<a id="a-AR"></a>汝等诸魔满足三千。<a id="a-AS"></a>恐怖于我。<a id="a-AT"></a>乃至树下。<a id="a-AU"></a>魔欲吓我。<a id="a-AV"></a>无有是处。</p>
  <p data-pb></p>
  <h2 id="aAW">菩萨降魔品第三十二之一</h2>
  <p id="aAX">尔时魔众。<a id="a-AY"></a>尽其威力。<a id="a-AZ"></a>胁菩提树。<a id="a-Aa"></a>不能惊动。<a id="a-Ab"></a>菩萨一毛。<a id="a-Ac"></a>有偈说言。</p>
  <p id="aAd">天魔军众忽然集　　处处打鼓震地噪</p>
  <p id="aAe">吹螺及贝诸种声　　唱言子欲作何事</p>
  <p id="aAf">今见此魔大军众　　何不起走离此中</p>
  <p id="aAg">汝今妙色如铸金　　面目清净天人仰</p>
  <p id="aAh">如是身体不久坏　　此大魔众难可当</p>
  <p id="aAi">但看地上及虚空　　诸种变现皆充满</p>
  <p id="aAj">必欲共斗恐不如　　其若嗔忿或损身</p>
  <p id="aAk">梵音迦罗频伽声　　告诸夜叉罗刹等</p>
  <p id="aAl">愚痴欲恼虚空体　　今来怖我亦复然</p>
  <p id="aAm">能以金刚破山王　　或用口吹竭大海</p>
  <p id="aAn">或猛嗔龙持手执　　如是彼能动我心</p>
  <p id="aAo">魔众愤怒放火山　　拔树并根历乱掷</p>
  <p id="aAp">镕铜赫赤星散注　　或有手把恶毒蛇</p>
  <p id="aAq">或骆驼马白象头　　或猫野干猕猴首</p>
  <p id="aAr">或嗔蛇龙吐气舌　　或复霹雳闪电飞</p>
  <p id="aAs">杂雨土石雹金刚　　或注铁丸诸器仗</p>
  <p id="aAt">槊矛长刀三叉戟　　或现金刚齿毒蛇</p>
  <p id="aAu">落地打碎树枝条　　种种兵甲大叫吼</p>
  <p id="aAv">或有百臂射百箭　　蛇口吐猛焰火光</p>
  <p id="aAw">或棒铁丸如须弥　　或出可畏炽火雨</p>
  <p id="aAx">倒地劈裂彻泉下　　或有窜身前后围</p>
  <p id="aAy">或在左右及足边　　颠倒手脚放烟火</p>
  <p id="aAz">忽然还复口大笑　　如是可畏诸魔军</p>
  <p id="aB0">菩萨见如幻化为　　如是魔力应夺命</p>
  <p id="aB1">彼见犹如水中月　　亦复非真男女形</p>
  <p id="aB2">非我非命非众生　　眼耳鼻口身意等</p>
  <p id="aB3">内外因缘各自有　　是诸法尔造无人</p>
  <p id="aB4">我作如此语非虚　　不信当更作言誓</p>
  <p id="aB5">如我今见于彼等　　欲得恐怖于我来</p>
  <p id="aB6">诸法体性及我身　　一切悉空无有实</p>
  <p id="aB7">是时魔军夜叉众等。<a id="a-B8"></a>以诸形貌种种身体。<a id="a-B9"></a>如是恐怖菩萨之时。<a id="a-BA"></a>菩萨尔时不惊不怖。<a id="a-BB"></a>不动不摇。<a id="a-BC"></a>而彼魔王波旬。<a id="a-BD"></a>更复增嗔恚心。<a id="a-BE"></a>内怀愁忧。<a id="a-BF"></a>遍满其体不能自安。<a id="a-BG"></a>而有偈说。</p>
  <p id="aBH">魔家眷属大可畏　　各作种种恐怖形</p>
  <p id="aBI">见彼菩萨不惊惶　　波旬心愁剧嗔恨</p>
  <p id="aBJ">尔时菩萨。<a id="a-BK"></a>作是思惟。<a id="a-BL"></a>此魔波旬。<a id="a-BM"></a>不受他谏。<a id="a-BN"></a>造种种事而不自知。<a id="a-BO"></a>我今可以如法语言断其一切诸恶法行。<a id="a-BP"></a>菩萨如是心思惟已。<a id="a-BQ"></a>语魔波旬。<a id="a-BR"></a>作如是言。<a id="a-BS"></a>魔王波旬。<a id="a-BT"></a>汝善谛听我本来此。<a id="a-BU"></a>菩提树下。<a id="a-BV"></a>创初之时。<a id="a-BW"></a>将一把草。<a id="a-BX"></a>铺已而坐。<a id="a-BY"></a>所以者何恐畏后时共魔波旬成于怨仇斗诤相竞恶口骂詈。<a id="a-BZ"></a>汝魔波旬。<a id="a-Ba"></a>造诸恶行。<a id="a-Bb"></a>无有善心。<a id="a-Bc"></a>我今欲断汝魔波旬一切怨仇。<a id="a-Bd"></a>欲灭汝等一切恶业。<a id="a-Be"></a>汝魔波旬。<a id="a-Bf"></a>若欲生于怨恨之心。<a id="a-Bg"></a>作如是念。<a id="a-Bh"></a>何故菩萨坐此树下。<a id="a-Bi"></a>将草作铺。<a id="a-Bj"></a>着粪扫衣。<a id="a-Bk"></a>汝心如是妒嫉此事。<a id="a-Bl"></a>汝魔波旬。<a id="a-Bm"></a>且定汝意。<a id="a-Bn"></a>我若成就阿耨多罗三藐三菩提。<a id="a-Bo"></a>后取如是等一切诸事。<a id="a-Bp"></a>付嘱于汝。<a id="a-Bq"></a>愿汝回心生大欢喜。<a id="a-Br"></a>魔王波旬。<a id="a-Bs"></a>汝今心中亦有言誓。<a id="a-Bt"></a>我等必当恐怖菩萨。<a id="a-Bu"></a>令舍此座起走勿停。<a id="a-Bv"></a>然我复有弘大誓愿。<a id="a-Bw"></a>我今此身坐于此座。<a id="a-Bx"></a>设有因缘。<a id="a-By"></a>于此坐处。<a id="a-Bz"></a>身体碎坏犹如微尘。<a id="a-C0"></a>寿命磨灭。<a id="a-C1"></a>若我不得阿耨多罗三藐三菩提时。<a id="a-C2"></a>我身终不起于此处。<a id="a-C3"></a>魔王波旬。<a id="a-C4"></a>如是次第。<a id="a-C5"></a>我等当观。<a id="a-C6"></a>是谁勇猛誓愿力强。<a id="a-C7"></a>有能在先成就此愿。<a id="a-C8"></a>或我或魔及汝军众。<a id="a-C9"></a>若我福业善根力强。<a id="a-CA"></a>我应成此誓愿不虚。<a id="a-CB"></a>是时菩萨向魔波旬。<a id="a-CC"></a>而说偈言。</p>
  <p id="aCD">汝昔施一无遮曾　　今得如是大威权</p>
  <p id="aCE">我于无量亿僧祇　　为诸众生种种施</p>
  <p id="aCF">尔时魔王波旬复向菩萨。<a id="a-CG"></a>而说偈言。</p>
  <p id="aCH">我昔祭祀无遮会　　汝今验我既非虚</p>
  <p id="aCI">汝若干劫布施行　　谁信此言欲降我</p>
  <p id="aCJ">魔王波旬。<a id="a-CK"></a>说此偈已。<a id="a-CL"></a>是时菩萨。<a id="a-CM"></a>不畏不惊。<a id="a-CN"></a>不怯不弱。<a id="a-CO"></a>专注不乱。<a id="a-CP"></a>以柔软心。<a id="a-CQ"></a>舍诸恐怖。<a id="a-CR"></a>身毛和靡。<a id="a-CS"></a>视瞬安庠。<a id="a-CT"></a>伸其右手。<a id="a-CU"></a>指甲红色。<a id="a-CV"></a>犹如赤铜。<a id="a-CW"></a>兼以种种诸相庄严具足。<a id="a-CX"></a>无量千万亿劫。<a id="a-CY"></a>诸行功德善根所生。<a id="a-CZ"></a>举手摩头。<a id="a-Ca"></a>手摩头已。<a id="a-Cb"></a>复摩脚趺。<a id="a-Cc"></a>摩脚趺已。<a id="a-Cd"></a>以慈愍心。<a id="a-Ce"></a>犹如龙王。<a id="a-Cf"></a>欲视举头。<a id="a-Cg"></a>既举头已。<a id="a-Ch"></a>善观魔众。<a id="a-Ci"></a>观魔众已。<a id="a-Cj"></a>以千万种功德右手指于大地。<a id="a-Ck"></a>而说偈言。</p>
  <p id="aCl">此地能生一切物　　无有相为平等行</p>
  <p id="aCm">此证明我终不虚　　唯愿现前真实说</p>
  <p id="aCn">尔时菩萨。<a id="a-Co"></a>手指此地。<a id="a-Cp"></a>作是言已。<a id="a-Cq"></a>是时此地所负地神。<a id="a-Cr"></a>以诸珍宝。<a id="a-Cs"></a>而自庄挍。<a id="a-Ct"></a>所谓上妙天冠耳珰手锁臂钏及指环等。<a id="a-Cu"></a>种种璎珞庄严于身。<a id="a-Cv"></a>复以种种香华。<a id="a-Cw"></a>满盛七宝瓶内。<a id="a-Cx"></a>两手捧持。<a id="a-Cy"></a>去菩萨坐。<a id="a-Cz"></a>不近不远。<a id="a-D0"></a>从于地下。<a id="a-D1"></a>忽然涌出。<a id="a-D2"></a>示现半身。<a id="a-D3"></a>曲躬恭敬向于菩萨。<a id="a-D4"></a>白菩萨言。<a id="a-D5"></a>最大丈夫。<a id="a-D6"></a>我证明汝。<a id="a-D7"></a>我知于汝。<a id="a-D8"></a>往昔世时。<a id="a-D9"></a>千亿万劫。<a id="a-DA"></a>施无遮会。<a id="a-DB"></a>作是语已。<a id="a-DC"></a>是时其地遍及三千大千世界。<a id="a-DD"></a>六种震动。<a id="a-DE"></a>作大音声。<a id="a-DF"></a>犹如打于摩伽陀国铜钟之声震遍吼等。<a id="a-DG"></a>如前所说。<a id="a-DH"></a>具十八相。</p>
  <p id="aDI">尔时彼魔一切军众及魔波旬。<a id="a-DJ"></a>如是集聚。<a id="a-DK"></a>皆悉退散。<a id="a-DL"></a>势屈不如。<a id="a-DM"></a>各各奔逃。<a id="a-DN"></a>破其阵场。<a id="a-DO"></a>自然恐怖。<a id="a-DP"></a>不能安心。<a id="a-DQ"></a>失脚东西南北驰走。<a id="a-DR"></a>当是之时。<a id="a-DS"></a>或复白象顿蹶而倒。<a id="a-DT"></a>或马乏卧。<a id="a-DU"></a>或车脚折。<a id="a-DV"></a>狼藉纵横。<a id="a-DW"></a>或军迷荒不能摇动。<a id="a-DX"></a>或复弩槊弓箭长刀罥索剑轮三叉戟翣小斧钺呋。<a id="a-DY"></a>从于手中自然落地。<a id="a-DZ"></a>又复种种牢固铠甲。<a id="a-Da"></a>自碎摧坏去离于身。<a id="a-Db"></a>如是四方争竞藏窜。<a id="a-Dc"></a>或覆其面。<a id="a-Dd"></a>踣地而眠。<a id="a-De"></a>或仰倒地。<a id="a-Df"></a>乍左乍右。<a id="a-Dg"></a>宛转尸移。<a id="a-Dh"></a>或走投山。<a id="a-Di"></a>或入地穴。<a id="a-Dj"></a>或有倚树。<a id="a-Dk"></a>或入闇林。<a id="a-Dl"></a>或有回心归依菩萨。<a id="a-Dm"></a>请乞救护养育于我。<a id="a-Dn"></a>其有依倚于菩萨者。<a id="a-Do"></a>不失本心。<a id="a-Dp"></a>时其波旬。<a id="a-Dq"></a>闻大地声。<a id="a-Dr"></a>心大恐怖。<a id="a-Ds"></a>闷绝躃地。<a id="a-Dt"></a>不知东西于上空中。<a id="a-Du"></a>唯闻是声。<a id="a-Dv"></a>打某撮某。<a id="a-Dw"></a>捉某斫某。<a id="a-Dx"></a>杀某断某。<a id="a-Dy"></a>黑闇之行。<a id="a-Dz"></a>悉令灭尽。<a id="a-E0"></a>莫放波旬。</p>
 </body>
</html>