<!doctype html>
<html id="z3IBUU6cV" data-ver="1132">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十五</h1>
  <h2 id="a2">耶输陀因缘品第三十八之二</h2>
  <p id="a3">尔时善觉大富长者。<a id="a-4"></a>以诸亲族数数殷勤共相晓喻。<a id="a-5"></a>乃至第三。<a id="a-6"></a>苦切劝谏。<a id="a-7"></a>而彼长者。<a id="a-8"></a>意中不已。<a id="a-9"></a>即将家僮。<a id="a-A"></a>赍持大斧。<a id="a-B"></a>簸箕锨锄。<a id="a-C"></a>及诸锹钁。<a id="a-D"></a>种种刀锯。<a id="a-E"></a>诣彼树所。<a id="a-F"></a>既到彼已。<a id="a-G"></a>立于树前。<a id="a-H"></a>而作是言。<a id="a-I"></a>汝树当知。<a id="a-J"></a>我从他闻。<a id="a-K"></a>汝是神树。<a id="a-L"></a>名所求愿一切皆得。<a id="a-M"></a>若有人来求乞男女。<a id="a-N"></a>悉皆果遂。<a id="a-O"></a>而我无有一个儿息。<a id="a-P"></a>心内愿乐。<a id="a-Q"></a>而不称可。<a id="a-R"></a>今从汝乞。<a id="a-S"></a>若令我得生于好男。<a id="a-T"></a>我当来作如是供养。<a id="a-U"></a>作是报答。<a id="a-V"></a>必汝不能与我子者。<a id="a-W"></a>我当将此大斧锹钁。<a id="a-X"></a>斫掘汝树。<a id="a-Y"></a>根本枝条。<a id="a-Z"></a>一切悉却。<a id="a-a"></a>终不放汝。<a id="a-b"></a>乃至令如马蔺根须。<a id="a-c"></a>而留残着。<a id="a-d"></a>若掘到地。<a id="a-e"></a>取汝根茎。<a id="a-f"></a>叚叚斫断。<a id="a-g"></a>取汝枝柯。<a id="a-h"></a>片片剉切。<a id="a-i"></a>斫截割已。<a id="a-j"></a>札札晒干讫已。<a id="a-k"></a>持火烧汝作灰。<a id="a-l"></a>如灰尘已。<a id="a-m"></a>或将汝灰。<a id="a-n"></a>临急疾河。<a id="a-o"></a>向水而掷。<a id="a-p"></a>或将汝灰。<a id="a-q"></a>对猛大风。<a id="a-r"></a>吹令四散。</p>
  <p id="as">尔时彼树。<a id="a-t"></a>有神依之。<a id="a-u"></a>神闻此语生大恐怖。<a id="a-v"></a>忧恼不欢。<a id="a-w"></a>又作是念。<a id="a-x"></a>我实不与他作男女。<a id="a-y"></a>但人来者。<a id="a-z"></a>自有业因。<a id="a-10"></a>自有福力。<a id="a-11"></a>而得男女。<a id="a-12"></a>而彼等人。<a id="a-13"></a>谓言此树能与男女。<a id="a-14"></a>既得愿已。<a id="a-15"></a>然后来报此树之恩。<a id="a-16"></a>而彼树神。<a id="a-17"></a>悲泣流泪。<a id="a-18"></a>作如是言。<a id="a-19"></a>此我生来所居之树。<a id="a-1A"></a>以彼长者不得子故。<a id="a-1B"></a>其必当坏毁我此树。<a id="a-1C"></a>而彼树神。<a id="a-1D"></a>于帝释天。<a id="a-1E"></a>恒常承事。</p>
  <p id="a1F">尔时彼神。<a id="a-1G"></a>速疾往诣天主帝释忉利天宫。<a id="a-1H"></a>到已长跪白帝释天。<a id="a-1I"></a>作如是言。<a id="a-1J"></a>依前长者求乞儿子得不。<a id="a-1K"></a>祸福善恶之语。<a id="a-1L"></a>大善天王。<a id="a-1M"></a>唯愿大天巧慧方便。<a id="a-1N"></a>早作如是精勤速疾。<a id="a-1O"></a>与彼长者端正之男。<a id="a-1P"></a>勿令于我此树磨灭。</p>
  <p id="a1Q">尔时天主帝释大王。<a id="a-1R"></a>告树神曰。<a id="a-1S"></a>汝之树神。<a id="a-1T"></a>勿作是语。<a id="a-1U"></a>所以者何。<a id="a-1V"></a>今我亦复不能为于世间之人定与男女。<a id="a-1W"></a>但诸人辈。<a id="a-1X"></a>自有福因而得男女。<a id="a-1Y"></a>其理虽然。<a id="a-1Z"></a>汝之树神。<a id="a-1a"></a>少忍耐看。<a id="a-1b"></a>莫生忧恼。<a id="a-1c"></a>我当观察彼之长者有因缘不。<a id="a-1d"></a>时忉利天。<a id="a-1e"></a>有一天子。<a id="a-1f"></a>五衰相现。<a id="a-1g"></a>不久定当堕落世间。<a id="a-1h"></a>五衰相何。<a id="a-1i"></a>一者彼天头上妙花。<a id="a-1j"></a>忽然萎黄。<a id="a-1k"></a>二者彼天。<a id="a-1l"></a>自身腋下。<a id="a-1m"></a>汗汁流出。<a id="a-1n"></a>三者彼天。<a id="a-1o"></a>所著衣裳。<a id="a-1p"></a>垢腻不净。<a id="a-1q"></a>四者彼天。<a id="a-1r"></a>身体威光。<a id="a-1s"></a>自然变改。<a id="a-1t"></a>五者彼天。<a id="a-1u"></a>常所居停。<a id="a-1v"></a>微妙宝床。<a id="a-1w"></a>忽然不乐。<a id="a-1x"></a>东西移徙。</p>
  <p id="a1y">尔时天主释提桓因。<a id="a-1z"></a>语彼天子。<a id="a-20"></a>作如是言。<a id="a-21"></a>善汝天子。<a id="a-22"></a>若知时者。<a id="a-23"></a>汝有善缘。<a id="a-24"></a>植众善本。<a id="a-25"></a>常不放逸。<a id="a-26"></a>谨慎畏罪。<a id="a-27"></a>无诸过患。<a id="a-28"></a>不造诸非。<a id="a-29"></a>又复未曾作重恶业。<a id="a-2A"></a>直以嫉妒。<a id="a-2B"></a>汝今应当退失此处。<a id="a-2C"></a>必生人间于一善处。</p>
  <p id="a2D">尔时天子。<a id="a-2E"></a>白帝释言。<a id="a-2F"></a>愿闻其处。<a id="a-2G"></a>帝释报言。<a id="a-2H"></a>今此下方阎浮提地。<a id="a-2I"></a>有一大城。<a id="a-2J"></a>名波罗奈。<a id="a-2K"></a>而彼城有一大长者。<a id="a-2L"></a>名曰善觉。<a id="a-2M"></a>彼长者家。<a id="a-2N"></a>大富饶财。<a id="a-2O"></a>多有势力。<a id="a-2P"></a>乃至一切无所乏少。<a id="a-2Q"></a>而彼无子。<a id="a-2R"></a>汝今发心。<a id="a-2S"></a>往波罗奈。<a id="a-2T"></a>为彼作儿。</p>
  <p id="a2U">时是天子。<a id="a-2V"></a>于过去世。<a id="a-2W"></a>得天子身。<a id="a-2X"></a>种诸善根。<a id="a-2Y"></a>而作生死。<a id="a-2Z"></a>解脱因缘。<a id="a-2a"></a>面向涅槃。<a id="a-2b"></a>背于烦恼。<a id="a-2c"></a>不取诸有。<a id="a-2d"></a>不爱一切有为中生。<a id="a-2e"></a>而彼一生。<a id="a-2f"></a>欲取漏尽。<a id="a-2g"></a>欲证圣道。<a id="a-2h"></a>而彼天子。<a id="a-2i"></a>咨帝释言。<a id="a-2j"></a>大善天王。<a id="a-2k"></a>我今不欲处在居家以受世乐。</p>
  <p id="a2l">又复护明菩萨大士。<a id="a-2m"></a>不久从彼兜率天下。<a id="a-2n"></a>降神生于迦毗罗城释种姓内。<a id="a-2o"></a>净饭王宫。<a id="a-2p"></a>大夫人边。<a id="a-2q"></a>右胁入胎。<a id="a-2r"></a>月满而生。<a id="a-2s"></a>生已弃舍王位出家。<a id="a-2t"></a>当成阿耨多罗三藐三菩提。<a id="a-2u"></a>成已当转无上法轮。<a id="a-2v"></a>我意欲于彼菩萨边修行梵行。<a id="a-2w"></a>而彼长者。<a id="a-2x"></a>居家大有资财珍宝。<a id="a-2y"></a>多诸势力。<a id="a-2z"></a>乃至一切种种丰饶。<a id="a-30"></a>而其彼家放逸之处。<a id="a-31"></a>我意不愿向彼而生。</p>
  <p id="a32">尔时天主帝释大王。<a id="a-33"></a>语彼天子作如是言。<a id="a-34"></a>汝但乞愿求生彼家。<a id="a-35"></a>护明菩萨。<a id="a-36"></a>不久当成阿耨多罗三藐三菩提。<a id="a-37"></a>成已当转无上法轮。<a id="a-38"></a>我于彼时。<a id="a-39"></a>自当成就汝出家缘。<a id="a-3A"></a>亦助佐汝出家之事。<a id="a-3B"></a>时彼天子。<a id="a-3C"></a>报帝释言。<a id="a-3D"></a>善哉天王。<a id="a-3E"></a>若于彼时。<a id="a-3F"></a>王能如是佐助于我发心因缘。<a id="a-3G"></a>令得成就。<a id="a-3H"></a>当生彼家。</p>
  <p id="a3I">尔时天主帝释大王。<a id="a-3J"></a>报彼尼拘陀树神言。<a id="a-3K"></a>汝善树神。<a id="a-3L"></a>若知时者。<a id="a-3M"></a>汝当速报彼长者知。<a id="a-3N"></a>而语之言。<a id="a-3O"></a>善哉长者。<a id="a-3P"></a>汝所乞愿。<a id="a-3Q"></a>不久当生端正之子。<a id="a-3R"></a>生已不久舍家出家。<a id="a-3S"></a>当作沙门。</p>
  <p id="a3T">尔时树神。<a id="a-3U"></a>从帝释边。<a id="a-3V"></a>闻此语已。<a id="a-3W"></a>心大欢喜。<a id="a-3X"></a>踊跃充遍。<a id="a-3Y"></a>不能自胜。<a id="a-3Z"></a>速往诣彼大长者家。<a id="a-3a"></a>到已在空。<a id="a-3b"></a>隐身不现。<a id="a-3c"></a>语长者言。<a id="a-3d"></a>大善长者。<a id="a-3e"></a>汝必当生智慧端正福德之子。<a id="a-3f"></a>但其生己。<a id="a-3g"></a>不久定应舍家出家而作沙门。</p>
  <p id="a3h">尔时长者。<a id="a-3i"></a>报树神言。<a id="a-3j"></a>善哉天神。<a id="a-3k"></a>但愿我生。<a id="a-3l"></a>我当方便不令舍家而作沙门。<a id="a-3m"></a>时彼天子。<a id="a-3n"></a>从忉利天。<a id="a-3o"></a>堕落下来。<a id="a-3p"></a>与大长者妇腹受胎。<a id="a-3q"></a>既受胎已。<a id="a-3r"></a>彼妇即觉语长者言。<a id="a-3s"></a>大善长者。<a id="a-3t"></a>应须欢喜。<a id="a-3u"></a>我已受胎。</p>
  <p id="a3v">尔时长者。<a id="a-3w"></a>闻是语已。<a id="a-3x"></a>即为其妇。<a id="a-3y"></a>立于最上将息之法。<a id="a-3z"></a>最上敷设。<a id="a-40"></a>最上庄严。<a id="a-41"></a>最上供承。<a id="a-42"></a>最上饮食。<a id="a-43"></a>最上服饰。<a id="a-44"></a>而供给之。<a id="a-45"></a>令其玩弄。</p>
  <p id="a46">尔时长者。<a id="a-47"></a>于波罗奈四城门外。<a id="a-48"></a>衢道陌头多人处所。<a id="a-49"></a>立无遮会。<a id="a-4A"></a>有来索者。<a id="a-4B"></a>求食与食。<a id="a-4C"></a>须饮与饮。<a id="a-4D"></a>欲鬘与鬘。<a id="a-4E"></a>索香与香。<a id="a-4F"></a>或须涂香。<a id="a-4G"></a>即与涂香。<a id="a-4H"></a>须床敷者。<a id="a-4I"></a>即与床敷。<a id="a-4J"></a>须资生者。<a id="a-4K"></a>悉具与之。<a id="a-4L"></a>时其家内所有财物。<a id="a-4M"></a>皆收内库。<a id="a-4N"></a>一切酒坊。<a id="a-4O"></a>一切屠舍。<a id="a-4P"></a>并皆除断。</p>
  <p id="a4Q">时长者妇。<a id="a-4R"></a>或满九月。<a id="a-4S"></a>或满十月。<a id="a-4T"></a>其胎成熟。<a id="a-4U"></a>产一男儿。<a id="a-4V"></a>极大端正。<a id="a-4W"></a>可喜少双。<a id="a-4X"></a>身体色黄。<a id="a-4Y"></a>犹如金柱。<a id="a-4Z"></a>头顶团圆。<a id="a-4a"></a>犹如伞盖。<a id="a-4b"></a>鼻如鹦鹉。<a id="a-4c"></a>长臂下垂。<a id="a-4d"></a>支节端直。<a id="a-4e"></a>诸根悉具。<a id="a-4f"></a>肌肉柔和。<a id="a-4g"></a>犹生酥抟。<a id="a-4h"></a>彼子生已。<a id="a-4i"></a>其上自然化出微妙七宝之盖。<a id="a-4j"></a>而诸世人所见之者。<a id="a-4k"></a>皆大唱言。<a id="a-4l"></a>希有昔来未曾睹见。</p>
  <p id="a4m">尔时长者。<a id="a-4n"></a>为彼童子。<a id="a-4o"></a>立四乳母。<a id="a-4p"></a>一者抱持。<a id="a-4q"></a>二者洗浴。<a id="a-4r"></a>三者与乳。<a id="a-4s"></a>四者共戏。<a id="a-4t"></a>童子生后。<a id="a-4u"></a>长者恒于四城门外及交道头。<a id="a-4v"></a>立无遮会。<a id="a-4w"></a>如前所设。<a id="a-4x"></a>又复集聚内外眷属。<a id="a-4y"></a>而语之言。<a id="a-4z"></a>我今已生如是儿子。<a id="a-50"></a>汝等立名。<a id="a-51"></a>其眷属等。<a id="a-52"></a>相共平量。<a id="a-53"></a>此子初生。<a id="a-54"></a>上有宝盖。<a id="a-55"></a>自然出现。<a id="a-56"></a>以是因缘。<a id="a-57"></a>名闻流布。<a id="a-58"></a>遍于一切。<a id="a-59"></a>是故此子。<a id="a-5A"></a>应名上伞。<a id="a-5B"></a>于是后人相共称唤。<a id="a-5C"></a>为耶输陀(耶输陀者隋言上伞)。<a id="a-5D"></a>其耶输陀。<a id="a-5E"></a>于父母边。<a id="a-5F"></a>唯止一子。<a id="a-5G"></a>父母爱念。<a id="a-5H"></a>不曾离心。<a id="a-5I"></a>眼欲恒看。<a id="a-5J"></a>目前养育。<a id="a-5K"></a>令其增长易观易畜。<a id="a-5L"></a>而有偈说。</p>
  <p id="a5M">福德之人疾增长　　犹如良地莳果栽</p>
  <p id="a5N">薄运少祐无相人　　似于道头种诸树</p>
  <p id="a5O">而彼童子。<a id="a-5P"></a>渐渐长成。<a id="a-5Q"></a>既能行走。<a id="a-5R"></a>后依家法。<a id="a-5S"></a>教诸技能。<a id="a-5T"></a>使学作业。<a id="a-5U"></a>所谓书算。<a id="a-5V"></a>及造印记。<a id="a-5W"></a>出财与他。<a id="a-5X"></a>从外受入。<a id="a-5Y"></a>货易兴贩。<a id="a-5Z"></a>染诸色缯。<a id="a-5a"></a>衣服裁缝。<a id="a-5b"></a>别诸香类。<a id="a-5c"></a>识达五谷。<a id="a-5d"></a>了别七珍及诸宝物。<a id="a-5e"></a>诸如是等。<a id="a-5f"></a>一切皆练。<a id="a-5g"></a>无不洞晓。<a id="a-5h"></a>工巧辩捷。<a id="a-5i"></a>利智聪明。<a id="a-5j"></a>悉皆成就。<a id="a-5k"></a>无人与等。<a id="a-5l"></a>及至年大。<a id="a-5m"></a>欲遣别停。</p>
  <p id="a5n">尔时其父。<a id="a-5o"></a>为彼童子。<a id="a-5p"></a>造立三堂。<a id="a-5q"></a>一拟冬坐。<a id="a-5r"></a>二拟春秋两时而坐。<a id="a-5s"></a>三拟夏坐。<a id="a-5t"></a>拟冬坐堂。<a id="a-5u"></a>一向温暖。<a id="a-5v"></a>拟夏坐者。<a id="a-5w"></a>一向风凉。<a id="a-5x"></a>拟于春秋二时坐者。<a id="a-5y"></a>不热不寒。<a id="a-5z"></a>调和处中。<a id="a-60"></a>其三堂内。<a id="a-61"></a>所有器服。<a id="a-62"></a>皆是众宝之所杂成。<a id="a-63"></a>所有饮食。<a id="a-64"></a>最美最甘。<a id="a-65"></a>心所乐见。<a id="a-66"></a>其诸衣服。<a id="a-67"></a>种种庄严。<a id="a-68"></a>复以众杂末香涂香。<a id="a-69"></a>种种安置。<a id="a-6A"></a>立诸婇女。<a id="a-6B"></a>端正可喜。<a id="a-6C"></a>使相娱乐。<a id="a-6D"></a>于其宫内。<a id="a-6E"></a>堂殿前立种种阶道。<a id="a-6F"></a>一一阶道。<a id="a-6G"></a>有五百人。<a id="a-6H"></a>擎五百宝案。<a id="a-6I"></a>日初出时。<a id="a-6J"></a>则便安施。<a id="a-6K"></a>日没已后。<a id="a-6L"></a>还擎收却。</p>
  <p id="a6M">其堂周匝。<a id="a-6N"></a>有五百人。<a id="a-6O"></a>防护守视。<a id="a-6P"></a>身体皆着牢固铠甲。<a id="a-6Q"></a>手执刀棒。<a id="a-6R"></a>或持铁轮三叉戟等。<a id="a-6S"></a>以用拟备。<a id="a-6T"></a>其三等堂。<a id="a-6U"></a>各各如是。<a id="a-6V"></a>畏耶输陀童子忽然舍弃出家。<a id="a-6W"></a>其堂内外。<a id="a-6X"></a>门户关钥。<a id="a-6Y"></a>皆悉牢固。<a id="a-6Z"></a>其彼诸门开闭之声。<a id="a-6a"></a>闻半由旬。</p>
  <p id="a6b">时耶输陀。<a id="a-6c"></a>在彼堂殿。<a id="a-6d"></a>具足而受五欲快乐。<a id="a-6e"></a>逍遥嬉戏。<a id="a-6f"></a>于时世尊。<a id="a-6g"></a>在波罗奈。<a id="a-6h"></a>初转无上法轮之后。<a id="a-6i"></a>帝释天王。<a id="a-6j"></a>从天上下。<a id="a-6k"></a>至耶输陀宫殿之中。<a id="a-6l"></a>到已发觉耶输陀言。<a id="a-6m"></a>仁耶输陀。<a id="a-6n"></a>仁今时至。<a id="a-6o"></a>必应不久舍家出家。<a id="a-6p"></a>时耶输陀。<a id="a-6q"></a>闻帝释天如是言已。<a id="a-6r"></a>嘿然而受。<a id="a-6s"></a>既默受已。<a id="a-6t"></a>天晓之时。<a id="a-6u"></a>索驷马车。<a id="a-6v"></a>欲往园中观看善地。</p>
  <p id="a6w">尔时世尊。<a id="a-6x"></a>于晨朝时。<a id="a-6y"></a>着衣持钵安庠而入波罗奈城欲乞于食。<a id="a-6z"></a>即以长老阿奢踰时。<a id="a-70"></a>用为侍者。<a id="a-71"></a>其耶输陀。<a id="a-72"></a>遥见如来向前而来。<a id="a-73"></a>威仪端正。<a id="a-74"></a>行步沉审。<a id="a-75"></a>身体具足。<a id="a-76"></a>诸相庄严。<a id="a-77"></a>犹如虚空。<a id="a-78"></a>满于星宿。<a id="a-79"></a>见已心生欢喜清净。<a id="a-7A"></a>以内欢喜清净之心。<a id="a-7B"></a>从车而下顶礼佛足。<a id="a-7C"></a>围绕三匝。<a id="a-7D"></a>绕已还上车中而行。<a id="a-7E"></a>其耶输陀。<a id="a-7F"></a>见于如来回还未久。<a id="a-7G"></a>时佛知彼清净之心。<a id="a-7H"></a>即便微笑。<a id="a-7I"></a>放于光明。<a id="a-7J"></a>尔时长老阿奢踰时。<a id="a-7K"></a>整衣而立。<a id="a-7L"></a>偏袒右肩。<a id="a-7M"></a>右膝着地。<a id="a-7N"></a>合十指掌。<a id="a-7O"></a>向于如来。<a id="a-7P"></a>而白佛言。<a id="a-7Q"></a>希有世尊。<a id="a-7R"></a>何因缘故。<a id="a-7S"></a>微笑放光。</p>
  <p id="a7T">尔时佛告阿奢踰时。<a id="a-7U"></a>作如是言。<a id="a-7V"></a>汝比丘。<a id="a-7W"></a>见此耶输陀童子以不。<a id="a-7X"></a>其至我边。<a id="a-7Y"></a>顶礼于我。<a id="a-7Z"></a>三匝绕我。<a id="a-7a"></a>还退上车。<a id="a-7b"></a>阿奢踰时即白佛言。<a id="a-7c"></a>唯然世尊。<a id="a-7d"></a>我向已见。<a id="a-7e"></a>佛复告言。<a id="a-7f"></a>汝今谛听。<a id="a-7g"></a>此耶输陀大善男子。<a id="a-7h"></a>今夜决定舍家出家。<a id="a-7i"></a>至于我边。<a id="a-7j"></a>乞作沙门。<a id="a-7k"></a>作沙门已。<a id="a-7l"></a>不久而得阿罗汉果。</p>
  <p id="a7m">时耶输陀。<a id="a-7n"></a>至园苑内。<a id="a-7o"></a>观于善地。<a id="a-7p"></a>次第经行。<a id="a-7q"></a>时天帝释。<a id="a-7r"></a>以神通力。<a id="a-7s"></a>即化作一死妇女尸。<a id="a-7t"></a>其身膖胀。<a id="a-7u"></a>将欲烂坏。<a id="a-7v"></a>蝇蛆杂虫。<a id="a-7w"></a>处处唼食。<a id="a-7x"></a>时耶输陀。<a id="a-7y"></a>见彼死尸如是臭烂。<a id="a-7z"></a>见已心生污癞之想。<a id="a-80"></a>而自念言。<a id="a-81"></a>是臭烂身。<a id="a-82"></a>有何可乐。<a id="a-83"></a>生于着心。<a id="a-84"></a>而自放逸。<a id="a-85"></a>复于此中。<a id="a-86"></a>生于乐想。<a id="a-87"></a>今已脓烂。<a id="a-88"></a>即口唱言。<a id="a-89"></a>我今不乐臭秽乐也。<a id="a-8A"></a>欲还至家。<a id="a-8B"></a>而彼童子。<a id="a-8C"></a>从苑内出。<a id="a-8D"></a>还入己堂。<a id="a-8E"></a>而彼在初夜欲眠睡。<a id="a-8F"></a>时天帝释。<a id="a-8G"></a>以神通力。<a id="a-8H"></a>令诸婇女悉皆着睡。<a id="a-8I"></a>而其家内。<a id="a-8J"></a>处处然灯。<a id="a-8K"></a>犹如臂大。<a id="a-8L"></a>堂堂尽照。<a id="a-8M"></a>令明不断。</p>
  <p id="a8N">尔时世尊。<a id="a-8O"></a>当于彼夜。<a id="a-8P"></a>作如是念。<a id="a-8Q"></a>今夜之中。<a id="a-8R"></a>其耶输陀大善男子。<a id="a-8S"></a>决定勇猛。<a id="a-8T"></a>舍家出家。<a id="a-8U"></a>求作沙门。<a id="a-8V"></a>如是念已。<a id="a-8W"></a>至于一河。<a id="a-8X"></a>名波罗那(隋言断除)。<a id="a-8Y"></a>渡至彼岸。<a id="a-8Z"></a>自取草铺。<a id="a-8a"></a>既铺草已。<a id="a-8b"></a>结加趺坐。<a id="a-8c"></a>欲一夜眠。<a id="a-8d"></a>心为慈愍其耶输陀善男子故。</p>
  <p id="a8e">时耶输陀。<a id="a-8f"></a>正着睡眠。<a id="a-8g"></a>自然忽觉。<a id="a-8h"></a>而见堂内。<a id="a-8i"></a>处处安置臂许灯明。<a id="a-8j"></a>见诸婇女悉着睡眠。<a id="a-8k"></a>或有婇女。<a id="a-8l"></a>颈悬小鼓。<a id="a-8m"></a>或有婇女。<a id="a-8n"></a>挟于瑟琶。<a id="a-8o"></a>或有婇女。<a id="a-8p"></a>挟于五弦。<a id="a-8q"></a>或有婇女抱持箜篌。<a id="a-8r"></a>或有婇女。<a id="a-8s"></a>以臂抱鼓。<a id="a-8t"></a>或有婇女。<a id="a-8u"></a>手执箫笛诸音声等。<a id="a-8v"></a>或有婇女。<a id="a-8w"></a>露于半身。<a id="a-8x"></a>喘息而眠。<a id="a-8y"></a>或有婇女。<a id="a-8z"></a>头髻解散。<a id="a-90"></a>倾侧而眠。<a id="a-91"></a>或有婇女。<a id="a-92"></a>流于涕唾不净而眠。<a id="a-93"></a>或有婇女。<a id="a-94"></a>口齿相咬。<a id="a-95"></a>作声而眠。<a id="a-96"></a>或有婇女覆面而眠。<a id="a-97"></a>或有婇女。<a id="a-98"></a>仰面而眠。<a id="a-99"></a>其耶输陀。<a id="a-9A"></a>见于堂内诸婇女眠如是满地。<a id="a-9B"></a>犹若死尸。<a id="a-9C"></a>一种无异。<a id="a-9D"></a>见已即生厌离之想。<a id="a-9E"></a>生大患想。<a id="a-9F"></a>心中乐欲。<a id="a-9G"></a>求涅槃想。<a id="a-9H"></a>心欲建立。<a id="a-9I"></a>向涅槃想。<a id="a-9J"></a>而作是念。<a id="a-9K"></a>谓此大是恐怖之处。<a id="a-9L"></a>咄此大是扰乱不安怨嫌之处。<a id="a-9M"></a>时耶输陀。<a id="a-9N"></a>如是见已。<a id="a-9O"></a>从其卧床。<a id="a-9P"></a>忽然而起。<a id="a-9Q"></a>脚着革屣。<a id="a-9R"></a>众宝所成。<a id="a-9S"></a>论其价直。<a id="a-9T"></a>足二百千。<a id="a-9U"></a>着已意念。<a id="a-9V"></a>从堂欲下。<a id="a-9W"></a>至堂基边。<a id="a-9X"></a>而无阶道。<a id="a-9Y"></a>时天帝释。<a id="a-9Z"></a>即将阶道。<a id="a-9a"></a>立着其前。<a id="a-9b"></a>身放光明。<a id="a-9c"></a>而此光明。<a id="a-9d"></a>普照其家。</p>
  <p id="a9e">时耶输陀。<a id="a-9f"></a>见此明已。<a id="a-9g"></a>从堂而出。<a id="a-9h"></a>渐至父宫诸婇女边。<a id="a-9i"></a>到已见父所卧堂内。<a id="a-9j"></a>用好香油。<a id="a-9k"></a>以为灯明。<a id="a-9l"></a>其炷如臂。<a id="a-9m"></a>回地及柱。<a id="a-9n"></a>处处皆安。<a id="a-9o"></a>见诸婇女。<a id="a-9p"></a>皆着睡眠。<a id="a-9q"></a>悬抱乐器乃至如上。<a id="a-9r"></a>犹如死人在尸陀林。<a id="a-9s"></a>见已生于厌离之想。<a id="a-9t"></a>乃至生于极大恐怖。</p>
  <p id="a9u">时耶输陀。<a id="a-9v"></a>从父堂出。<a id="a-9w"></a>渐至外门。<a id="a-9x"></a>见外门关。<a id="a-9y"></a>钥锁甚牢。<a id="a-9z"></a>而开门时。<a id="a-A0"></a>其声远彻闻半由旬。<a id="a-A1"></a>时天帝释。<a id="a-A2"></a>速疾开门。<a id="a-A3"></a>隐没彼门。<a id="a-A4"></a>不令作声。<a id="a-A5"></a>畏耶输陀。<a id="a-A6"></a>出家之时有诸障碍。</p>
  <p id="aA7">时耶输陀。<a id="a-A8"></a>从家出已。<a id="a-A9"></a>至大城门。<a id="a-AA"></a>其门名跋陀罗婆提(隋言贤主)。<a id="a-AB"></a>既到于彼贤主城门。<a id="a-AC"></a>其门关闭门关甚牢。<a id="a-AD"></a>声音远闻。<a id="a-AE"></a>亦半由旬。<a id="a-AF"></a>时天帝释。<a id="a-AG"></a>一念之顷。<a id="a-AH"></a>开于彼门。<a id="a-AI"></a>又隐彼声。<a id="a-AJ"></a>不令他闻。<a id="a-AK"></a>心如是念。<a id="a-AL"></a>勿令有人障耶输陀出家因缘。</p>
  <p id="aAM">时耶输陀。<a id="a-AN"></a>从城门出。<a id="a-AO"></a>渐渐至于波罗那河。<a id="a-AP"></a>尔时彼河水忽暴涨。<a id="a-AQ"></a>弥岸平满。<a id="a-AR"></a>一切诸鸟。<a id="a-AS"></a>平头而饮。<a id="a-AT"></a>时天帝释。<a id="a-AU"></a>即便隐灭彼之光明。<a id="a-AV"></a>时耶输陀。<a id="a-AW"></a>至河此岸。<a id="a-AX"></a>即便停住。<a id="a-AY"></a>而口中唱。<a id="a-AZ"></a>谓此大患。<a id="a-Aa"></a>咄大恐怖。</p>
  <p id="aAb">尔时世尊。<a id="a-Ac"></a>在河彼岸。<a id="a-Ad"></a>露地经行。<a id="a-Ae"></a>尔时世尊。<a id="a-Af"></a>为怜愍彼耶输陀故。<a id="a-Ag"></a>身放光明。<a id="a-Ah"></a>以金色臂。<a id="a-Ai"></a>展手而向耶输陀边。<a id="a-Aj"></a>作如是言。<a id="a-Ak"></a>善来善来。<a id="a-Al"></a>汝耶输陀。<a id="a-Am"></a>此处无患。<a id="a-An"></a>此处无畏。<a id="a-Ao"></a>此处安乐。<a id="a-Ap"></a>此处自在。<a id="a-Aq"></a>而有偈说。</p>
  <p id="aAr">如来既见彼心已　　而口呼唱如是言</p>
  <p id="aAs">汝来汝来耶输陀　　取此无畏涅槃路</p>
  <p id="aAt">世尊无所而不见　　世尊无所而不知</p>
  <p id="aAu">是故能知于彼心　　故言世尊诸明具</p>
  <p id="aAv">时耶输陀。<a id="a-Aw"></a>闻于世尊如是语已。<a id="a-Ax"></a>即免一切心诸忧苦。<a id="a-Ay"></a>即得心定。<a id="a-Az"></a>譬如有人后春行路。<a id="a-B0"></a>被诸热恼。<a id="a-B1"></a>疲极饥渴。<a id="a-B2"></a>忽值一池。<a id="a-B3"></a>其水凉冷。<a id="a-B4"></a>入于其内。<a id="a-B5"></a>澡洗饮水。<a id="a-B6"></a>除灭一切热恼诸苦。<a id="a-B7"></a>如是如是。<a id="a-B8"></a>其耶输陀大善男子。<a id="a-B9"></a>闻佛如是安慰言已。<a id="a-BA"></a>即灭一切诸心忧恼。<a id="a-BB"></a>心得寂定。</p>
  <p id="aBC">时耶输陀大善男事。<a id="a-BD"></a>心生欢喜。<a id="a-BE"></a>踊跃无量。<a id="a-BF"></a>遍满其体。<a id="a-BG"></a>不能自胜。<a id="a-BH"></a>脱彼众宝所成革屣直二百千。<a id="a-BI"></a>弃已步入波罗那河。<a id="a-BJ"></a>譬如有人舍于涕唾。<a id="a-BK"></a>无复心念即背而行。<a id="a-BL"></a>如是如是。<a id="a-BM"></a>其耶输陀。<a id="a-BN"></a>弃舍革屣。<a id="a-BO"></a>亦复如是。<a id="a-BP"></a>步入河渡。<a id="a-BQ"></a>尔时彼河水故为浅。</p>
  <p id="aBR">时耶输陀。<a id="a-BS"></a>善渡河已。<a id="a-BT"></a>至于彼岸。<a id="a-BU"></a>到世尊所。<a id="a-BV"></a>而耶输陀。<a id="a-BW"></a>遥见世尊。<a id="a-BX"></a>威仪整顿。<a id="a-BY"></a>容止可观。<a id="a-BZ"></a>诸根寂静。<a id="a-Ba"></a>心意正定。<a id="a-Bb"></a>乃至身以三十二相之所庄严。<a id="a-Bc"></a>犹如虚空遍满星宿。<a id="a-Bd"></a>见已复生清净欢喜。<a id="a-Be"></a>生欢喜已。<a id="a-Bf"></a>渐到佛所。<a id="a-Bg"></a>到佛所已。<a id="a-Bh"></a>顶礼佛足。<a id="a-Bi"></a>却住一面。</p>
  <p id="aBj">尔时世尊。<a id="a-Bk"></a>见耶输陀却一面已。<a id="a-Bl"></a>即便为其次第说法。<a id="a-Bm"></a>所谓说于布施之行。<a id="a-Bn"></a>持戒之行复说生天因缘之行。<a id="a-Bo"></a>五欲罪患。<a id="a-Bp"></a>诸漏未尽。<a id="a-Bq"></a>尚有烦恼。<a id="a-Br"></a>赞叹出家清净之法。<a id="a-Bs"></a>而世尊知耶输陀心已生欢喜。<a id="a-Bt"></a>已生希有心得柔软。<a id="a-Bu"></a>心得无碍堪可受法。</p>
  <p id="aBv">尔时世尊。<a id="a-Bw"></a>以佛所有令他喜言。<a id="a-Bx"></a>令得道言。<a id="a-By"></a>而向说法。<a id="a-Bz"></a>所谓苦集灭道四谛。<a id="a-C0"></a>向耶输陀。<a id="a-C1"></a>如是说时。<a id="a-C2"></a>时耶输陀。<a id="a-C3"></a>即于彼坐。<a id="a-C4"></a>远离尘垢。<a id="a-C5"></a>尽烦恼界。<a id="a-C6"></a>离烦恼已。<a id="a-C7"></a>于诸法中。<a id="a-C8"></a>生净法眼。<a id="a-C9"></a>所有结惑。<a id="a-CA"></a>皆灭除尽。<a id="a-CB"></a>如实证知。<a id="a-CC"></a>譬如净衣无诸黑缕。<a id="a-CD"></a>人色即受。<a id="a-CE"></a>如是如是。<a id="a-CF"></a>其耶输陀善男子心。<a id="a-CG"></a>即于彼坐。<a id="a-CH"></a>远离尘垢。<a id="a-CI"></a>尽诸烦恼。<a id="a-CJ"></a>乃至如实悉皆证知。</p>
  <p id="aCK">时耶输陀善男子妇。<a id="a-CL"></a>睡眠既觉。<a id="a-CM"></a>于其床上。<a id="a-CN"></a>忽然不见夫耶输陀。<a id="a-CO"></a>彼心亿念耶输陀故。<a id="a-CP"></a>兼复渴仰。<a id="a-CQ"></a>思迟恋慕。<a id="a-CR"></a>即便往诣输陀母边。<a id="a-CS"></a>到已白言。<a id="a-CT"></a>圣母。<a id="a-CU"></a>今知圣母爱子耶输陀不。<a id="a-CV"></a>新妇昨夜。<a id="a-CW"></a>眠觉求觅。<a id="a-CX"></a>忽尔不见。<a id="a-CY"></a>不知何去。</p>
  <p id="aCZ">尔时圣母。<a id="a-Ca"></a>闻是语已。<a id="a-Cb"></a>怜忆爱念耶输陀故。<a id="a-Cc"></a>啼泪懊恼。<a id="a-Cd"></a>急疾往诣耶输陀父大长者边。<a id="a-Ce"></a>到已即白大长者言。<a id="a-Cf"></a>长者。<a id="a-Cg"></a>今知仁所爱子耶输陀不。<a id="a-Ch"></a>一一皆如新妇所说。</p>
  <p id="aCi">尔时长者。<a id="a-Cj"></a>闻其宫中失耶输陀。<a id="a-Ck"></a>以忆念子耶输陀故。<a id="a-Cl"></a>遣使速往智慧人边。<a id="a-Cm"></a>或算师边。<a id="a-Cn"></a>博戏人边。<a id="a-Co"></a>或淫女家。<a id="a-Cp"></a>而告之言。<a id="a-Cq"></a>汝等人辈。<a id="a-Cr"></a>宜速急疾往如是处求觅我子耶输陀来。</p>
  <p id="aCs">尔时使者。<a id="a-Ct"></a>向波罗奈城四衢道。<a id="a-Cu"></a>振铃而唱。<a id="a-Cv"></a>如是告言。<a id="a-Cw"></a>若当有人能向我。<a id="a-Cx"></a>道见耶输陀。<a id="a-Cy"></a>知耶输陀所在之处。<a id="a-Cz"></a>所行之处。<a id="a-D0"></a>令我得见。<a id="a-D1"></a>令我得闻。<a id="a-D2"></a>我乞彼人百千价物。<a id="a-D3"></a>即于后夜。<a id="a-D4"></a>教开城门。<a id="a-D5"></a>遣使疾驰。<a id="a-D6"></a>而遍告言。<a id="a-D7"></a>汝等城外速疾往求我耶输陀。</p>
  <p id="aD8">尔时长者耶输陀父。<a id="a-D9"></a>当于彼夜天欲晓时。<a id="a-DA"></a>愁忧怅怏。<a id="a-DB"></a>啼哭泣泪。<a id="a-DC"></a>速疾往向跋陀罗提城门之边。<a id="a-DD"></a>到已即出。<a id="a-DE"></a>渐渐行见其耶输陀革屣踪迹。<a id="a-DF"></a>见已寻逐革屣迹行。<a id="a-DG"></a>尽其迹已。<a id="a-DH"></a>于河岸上。<a id="a-DI"></a>见二百千价直革屣。<a id="a-DJ"></a>少得本心。<a id="a-DK"></a>即作是念。<a id="a-DL"></a>我所爱子耶输陀者。<a id="a-DM"></a>今应不死。<a id="a-DN"></a>出大喘息。<a id="a-DO"></a>心口念言。<a id="a-DP"></a>若其身死。<a id="a-DQ"></a>此之革屣。<a id="a-DR"></a>久应无有。</p>
  <p id="aDS">时彼长者。<a id="a-DT"></a>见革屣已。<a id="a-DU"></a>不触不缘。<a id="a-DV"></a>弃舍而去。<a id="a-DW"></a>譬如有人。<a id="a-DX"></a>见他涕唾。<a id="a-DY"></a>不观不念。<a id="a-DZ"></a>弃舍而过。<a id="a-Da"></a>如是如是。<a id="a-Db"></a>其耶输陀善男子父。<a id="a-Dc"></a>见彼七宝所成一双革屣。<a id="a-Dd"></a>弃舍而过。<a id="a-De"></a>即便渡彼波罗那河。<a id="a-Df"></a>寻求其子。<a id="a-Dg"></a>尔时世尊。<a id="a-Dh"></a>河边遥见其耶输陀善男子父向佛而来。<a id="a-Di"></a>世尊见已。<a id="a-Dj"></a>作如是念。<a id="a-Dk"></a>此耶输陀善男子父。<a id="a-Dl"></a>既来求子。<a id="a-Dm"></a>以爱念故。<a id="a-Dn"></a>或能仓卒不避好恶。<a id="a-Do"></a>抱耶输陀善男子身。<a id="a-Dp"></a>我可出变化神通。<a id="a-Dq"></a>若作神通变化之事。<a id="a-Dr"></a>而耶输陀善男子父。<a id="a-Ds"></a>在于此处。<a id="a-Dt"></a>唯得以眼见耶输陀善男子面。<a id="a-Du"></a>即便停住。<a id="a-Dv"></a>勿令相触。</p>
  <p id="aDw">时耶输陀善男子父。<a id="a-Dx"></a>遥见世尊。<a id="a-Dy"></a>威仪齐整。<a id="a-Dz"></a>端正可喜。<a id="a-E0"></a>乃至譬如虚空中星庄严日月。<a id="a-E1"></a>心生欢喜。<a id="a-E2"></a>以欢喜心。<a id="a-E3"></a>往诣佛所。<a id="a-E4"></a>到佛所已。<a id="a-E5"></a>即白佛言。<a id="a-E6"></a>善哉善哉。<a id="a-E7"></a>大德沙门。<a id="a-E8"></a>颇见我子耶输陀者来此以不。</p>
  <p id="aE9">尔时佛告彼长者言。<a id="a-EA"></a>大富长者。<a id="a-EB"></a>汝若知时。<a id="a-EC"></a>且少安坐。<a id="a-ED"></a>不久当得见耶输陀。<a id="a-EE"></a>时彼长者。<a id="a-EF"></a>作如是念。<a id="a-EG"></a>此大沙门。<a id="a-EH"></a>应不妄语。<a id="a-EI"></a>所言应实。<a id="a-EJ"></a>闻此语已。<a id="a-EK"></a>心生欢喜。<a id="a-EL"></a>踊跃允遍。<a id="a-EM"></a>不能自胜。<a id="a-EN"></a>顶礼佛足。<a id="a-EO"></a>却住一面。<a id="a-EP"></a>住一面已。</p>
  <p id="aEQ">尔时世尊。<a id="a-ER"></a>即为长者。<a id="a-ES"></a>次第方便。<a id="a-ET"></a>如应说法所谓行檀。<a id="a-EU"></a>及结使法悉皆灭已。<a id="a-EV"></a>如实证知。<a id="a-EW"></a>譬如净衣易受染色。<a id="a-EX"></a>如是如是。<a id="a-EY"></a>时彼长者即于彼坐。<a id="a-EZ"></a>远离尘垢。<a id="a-Ea"></a>如实证知。<a id="a-Eb"></a>于诸法中。<a id="a-Ec"></a>得法眼净。<a id="a-Ed"></a>渡烦恼海。<a id="a-Ee"></a>越诸鄣碍。<a id="a-Ef"></a>无复疑心。<a id="a-Eg"></a>到无畏处。<a id="a-Eh"></a>不从他闻。<a id="a-Ei"></a>于世尊边。<a id="a-Ej"></a>得闻法教。<a id="a-Ek"></a>受佛归依。<a id="a-El"></a>受法归依。<a id="a-Em"></a>受僧归依。<a id="a-En"></a>并受五戒。</p>
  <p id="aEo">尔时人间彼大长者。<a id="a-Ep"></a>最在初首。<a id="a-Eq"></a>为优婆塞。<a id="a-Er"></a>人身之中。<a id="a-Es"></a>以三白成三归依者。<a id="a-Et"></a>谓耶输陀善男子父。<a id="a-Eu"></a>其耶输陀善男子父于说法时。<a id="a-Ev"></a>如是证见。<a id="a-Ew"></a>如是观行。<a id="a-Ex"></a>得于道迹。<a id="a-Ey"></a>见漏皆尽。<a id="a-Ez"></a>一切法中。<a id="a-F0"></a>心得解脱。</p>
  <p id="aF1">尔时世尊。<a id="a-F2"></a>作如是念。<a id="a-F3"></a>其耶输陀善男子父。<a id="a-F4"></a>闻法见知。<a id="a-F5"></a>如实漏尽。<a id="a-F6"></a>心得解脱。<a id="a-F7"></a>不应在家受诸五欲。<a id="a-F8"></a>如昔在家。<a id="a-F9"></a>我今还可摄于神通。<a id="a-FA"></a>尔时世尊。<a id="a-FB"></a>即摄神通。<a id="a-FC"></a>摄神通已。<a id="a-FD"></a>耶输陀父即于彼坐。<a id="a-FE"></a>得见其子。<a id="a-FF"></a>见已而告耶输陀言。<a id="a-FG"></a>子耶输陀。<a id="a-FH"></a>汝母忆汝受大苦恼。<a id="a-FI"></a>为汝故哭。<a id="a-FJ"></a>为汝故悲。<a id="a-FK"></a>莫复为汝而取命终。<a id="a-FL"></a>汝可至彼与于彼命。<a id="a-FM"></a>作是语已。<a id="a-FN"></a>其耶输陀善男子。<a id="a-FO"></a>即观如来面。</p>
  <p id="aFP">尔时世尊。<a id="a-FQ"></a>即便告彼耶输陀父。<a id="a-FR"></a>作如是言。<a id="a-FS"></a>汝大长者。<a id="a-FT"></a>于意云何。<a id="a-FU"></a>若有学人。<a id="a-FV"></a>已学诸智。<a id="a-FW"></a>已学见法。<a id="a-FX"></a>彼闻法时。<a id="a-FY"></a>证知漏尽。<a id="a-FZ"></a>心得解脱。<a id="a-Fa"></a>彼若回心入于本家。<a id="a-Fb"></a>能更复受五欲以不。<a id="a-Fc"></a>长者报言。<a id="a-Fd"></a>不也世尊。</p>
  <p id="aFe">尔时世尊告长者言。<a id="a-Ff"></a>其耶输陀善男子。<a id="a-Fg"></a>今已学智见。<a id="a-Fh"></a>证于诸法。<a id="a-Fi"></a>如汝无异。<a id="a-Fj"></a>今耶输陀。<a id="a-Fk"></a>闻说法时。<a id="a-Fl"></a>证得道迹。<a id="a-Fm"></a>诸漏已尽。<a id="a-Fn"></a>心净解脱。<a id="a-Fo"></a>佛告长者。<a id="a-Fp"></a>此耶输陀善男子。<a id="a-Fq"></a>今不应还归住于家内受五欲事如昔在家。<a id="a-Fr"></a>尔时长者即白佛言。<a id="a-Fs"></a>善哉世尊。<a id="a-Ft"></a>耶输陀今生于人间。<a id="a-Fu"></a>善得大利。<a id="a-Fv"></a>善生世间。<a id="a-Fw"></a>诸漏灭尽。<a id="a-Fx"></a>心得解脱。</p>
  <p id="aFy">尔时世尊见耶输陀善男子身。<a id="a-Fz"></a>以诸璎珞而庄严体。<a id="a-G0"></a>即说偈言。</p>
  <p id="aG1">以诸璎珞庄严身　　寂定其心证于法</p>
  <p id="aG2">调伏诸根悉清净　　于诸众生起大悲</p>
  <p id="aG3">若能如是谛实行　　是则名为真梵行</p>
  <p id="aG4">亦名沙门释种子　　是亦名为比丘僧</p>
  <p id="aG5">时耶输陀善男子父。<a id="a-G6"></a>即白佛言。<a id="a-G7"></a>善哉世尊。<a id="a-G8"></a>愿受我请。<a id="a-G9"></a>布施饮食。<a id="a-GA"></a>及耶输陀善男子等。<a id="a-GB"></a>尔时世尊于长者边。<a id="a-GC"></a>嘿然受请。<a id="a-GD"></a>为欲怜愍于长者故。</p>
  <p id="aGE">尔时长者既见世尊嘿然受请。<a id="a-GF"></a>从座而起。<a id="a-GG"></a>顶礼佛足。<a id="a-GH"></a>围绕三匝。<a id="a-GI"></a>辞佛而去。<a id="a-GJ"></a>是时长者去未久间。<a id="a-GK"></a>其耶输陀大善男子。<a id="a-GL"></a>从坐而起。<a id="a-GM"></a>顶礼佛足。<a id="a-GN"></a>胡跪合掌。<a id="a-GO"></a>而白佛言。<a id="a-GP"></a>善哉世尊。<a id="a-GQ"></a>唯愿世尊。<a id="a-GR"></a>与我出家。<a id="a-GS"></a>受具足戒。</p>
  <p id="aGT">尔时佛告耶输陀言。<a id="a-GU"></a>善来比丘。<a id="a-GV"></a>汝今于我所说法中。<a id="a-GW"></a>行于梵行。<a id="a-GX"></a>正尽诸漏。<a id="a-GY"></a>佛说是已。<a id="a-GZ"></a>时其长老耶输陀身。<a id="a-Ga"></a>即成出家。<a id="a-Gb"></a>得具足戒。<a id="a-Gc"></a>为大沙门。<a id="a-Gd"></a>当于是时。<a id="a-Ge"></a>此世间中。<a id="a-Gf"></a>七阿罗汉。<a id="a-Gg"></a>一是世尊。<a id="a-Gh"></a>及五比丘。<a id="a-Gi"></a>耶输陀等。</p>
  <p id="aGj">尔时世尊于晨朝时。<a id="a-Gk"></a>着衣持钵。<a id="a-Gl"></a>命耶输陀。<a id="a-Gm"></a>用为侍者。<a id="a-Gn"></a>向其父家。<a id="a-Go"></a>到彼家已。<a id="a-Gp"></a>铺座而坐是时长老耶输陀母。<a id="a-Gq"></a>并及长老耶输陀妇。<a id="a-Gr"></a>来向佛边。<a id="a-Gs"></a>到佛所已。<a id="a-Gt"></a>顶礼佛足。<a id="a-Gu"></a>却坐一面。<a id="a-Gv"></a>退一面已。<a id="a-Gw"></a>世尊次第而为说法。<a id="a-Gx"></a>所谓如是说布施行。<a id="a-Gy"></a>乃至清净。<a id="a-Gz"></a>如来悉知彼等一切心生欢喜清净柔软心无障碍。</p>
  <p id="aH0">尔时世尊。<a id="a-H1"></a>所有诸佛。<a id="a-H2"></a>令欢喜法。<a id="a-H3"></a>所谓苦谛。<a id="a-H4"></a>及苦集谛。<a id="a-H5"></a>苦灭得道。<a id="a-H6"></a>世尊为彼说是法时。<a id="a-H7"></a>彼等于坐。<a id="a-H8"></a>远离诸尘。<a id="a-H9"></a>得清净智。<a id="a-HA"></a>烦恼界尽。<a id="a-HB"></a>于诸法中。<a id="a-HC"></a>得净法眼。<a id="a-HD"></a>所有垢法。<a id="a-HE"></a>诸可灭法。<a id="a-HF"></a>一切知已。<a id="a-HG"></a>皆悉灭尽。<a id="a-HH"></a>如实证知。<a id="a-HI"></a>譬如净衣无有垢腻。<a id="a-HJ"></a>随所染入。<a id="a-HK"></a>而受其色。<a id="a-HL"></a>如是如是。<a id="a-HM"></a>彼等眷属。<a id="a-HN"></a>坐于彼座。<a id="a-HO"></a>远离尘垢。<a id="a-HP"></a>所有垢法。<a id="a-HQ"></a>皆悉灭已。<a id="a-HR"></a>如实证知。<a id="a-HS"></a>彼等妇人。<a id="a-HT"></a>既见诸法。<a id="a-HU"></a>得证深入。<a id="a-HV"></a>到诸法边。<a id="a-HW"></a>渡烦恼圹。<a id="a-HX"></a>得无疑畏。<a id="a-HY"></a>不从他人说法听证。<a id="a-HZ"></a>世尊教中。<a id="a-Ha"></a>得知见已。<a id="a-Hb"></a>归依佛法。<a id="a-Hc"></a>及归依僧。<a id="a-Hd"></a>即受五戒。</p>
  <p id="aHe">尔时世间。<a id="a-Hf"></a>当于是日。<a id="a-Hg"></a>最初人中。<a id="a-Hh"></a>三归受戒。<a id="a-Hi"></a>先得成为优婆夷者。<a id="a-Hj"></a>所谓长老耶输陀母。<a id="a-Hk"></a>并及长老耶输陀妇。<a id="a-Hl"></a>所有一切诸眷属等。</p>
  <p id="aHm">尔时善觉大富长者。<a id="a-Hn"></a>既闻世尊为其眷属如应说法。<a id="a-Ho"></a>闻已欢喜。<a id="a-Hp"></a>即起办食。<a id="a-Hq"></a>长者及妻。<a id="a-Hr"></a>并其新妇。<a id="a-Hs"></a>自手将好种种美食。<a id="a-Ht"></a>奉供养佛及耶输陀。<a id="a-Hu"></a>所谓舐[口*束]咋啖[口*專]唼。<a id="a-Hv"></a>其所施食。<a id="a-Hw"></a>悉皆充足。<a id="a-Hx"></a>恣意饱食。</p>
  <p id="aHy">尔时长老耶输陀父善觉长者妇及新妇。<a id="a-Hz"></a>见佛食讫收衣摄钵。<a id="a-I0"></a>洗于手足。<a id="a-I1"></a>如是清净安坐竟已。<a id="a-I2"></a>人别各自将一小铺次第相随来向佛前依大小坐。<a id="a-I3"></a>尔时世尊既见善觉长者眷属如法而来坐于前已。<a id="a-I4"></a>如来慈愍。<a id="a-I5"></a>为欲度脱使离苦恼。<a id="a-I6"></a>是故为其如应说法。<a id="a-I7"></a>彼闻法已。<a id="a-I8"></a>心生欢喜。<a id="a-I9"></a>信心炽盛。<a id="a-IA"></a>威德增上。<a id="a-IB"></a>尔时彼等既听法已。<a id="a-IC"></a>乃至一切心生欢喜。<a id="a-ID"></a>如是知已。<a id="a-IE"></a>尔时世尊即从坐起。<a id="a-IF"></a>其耶输陀即随佛行。</p>
 </body>
</html>