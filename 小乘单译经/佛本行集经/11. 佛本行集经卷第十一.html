<!doctype html>
<html id="z3IBUT2c7" data-ver="1022">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第十一</h1>
  <h2 id="a2">姨母养育品第十</h2>
  <p id="a3">尔时太子。<a id="a-4"></a>既以诞生。<a id="a-5"></a>适满七日。<a id="a-6"></a>其太子母摩耶夫人。<a id="a-7"></a>更不能得诸天威力。<a id="a-8"></a>复不能得太子在胎所受快乐。<a id="a-9"></a>以力薄故。<a id="a-A"></a>其形羸瘦。<a id="a-B"></a>遂便命终。</p>
  <p id="aC">或有师言。<a id="a-D"></a>摩耶夫人。<a id="a-E"></a>寿命算数。<a id="a-F"></a>唯在七日。<a id="a-G"></a>是故命终。<a id="a-H"></a>虽然但往昔来常有是法。<a id="a-I"></a>其菩萨生。<a id="a-J"></a>满七日已。<a id="a-K"></a>而菩萨母。<a id="a-L"></a>皆取命终。<a id="a-M"></a>何以故。<a id="a-N"></a>以诸菩萨幼年出家。<a id="a-O"></a>母见是事。<a id="a-P"></a>其心碎裂。<a id="a-Q"></a>即便命终。</p>
  <p id="aR">萨婆多师。<a id="a-S"></a>复作是言。<a id="a-T"></a>其菩萨母。<a id="a-U"></a>见所生子。<a id="a-V"></a>身体洪满。<a id="a-W"></a>端正可喜。<a id="a-X"></a>于世少双。<a id="a-Y"></a>既睹如是希奇之事未曾有法。<a id="a-Z"></a>欢喜踊跃。<a id="a-a"></a>遍满身中。<a id="a-b"></a>以不胜故。<a id="a-c"></a>即便命终。</p>
  <p id="ad">尔时摩耶国大夫人。<a id="a-e"></a>命终之后。<a id="a-f"></a>即便往生忉利天上。<a id="a-g"></a>生彼天已。<a id="a-h"></a>即有胜妙无量无边诸天婇女。<a id="a-i"></a>左右围绕。<a id="a-j"></a>前后翼从。<a id="a-k"></a>各各持于无量无边供养之具。<a id="a-l"></a>曼陀罗等。<a id="a-m"></a>诣菩萨所。<a id="a-n"></a>处处遍散。<a id="a-o"></a>为欲供养于菩萨故。<a id="a-p"></a>从虚空下。<a id="a-q"></a>渐渐而坠到于人间净饭王宫。<a id="a-r"></a>到王宫已。<a id="a-s"></a>语净饭王。<a id="a-t"></a>而作是言。<a id="a-u"></a>大王当知。<a id="a-v"></a>我得善利。<a id="a-w"></a>善生人间。<a id="a-x"></a>我于往昔。<a id="a-y"></a>胎怀于彼清净众生。<a id="a-z"></a>大王童子。<a id="a-10"></a>满足十月。<a id="a-11"></a>受于快乐。<a id="a-12"></a>今我生于三十三天。<a id="a-13"></a>还受快乐。<a id="a-14"></a>如前不异。<a id="a-15"></a>彼乐此乐。<a id="a-16"></a>一种无殊。<a id="a-17"></a>大王从今已往。<a id="a-18"></a>愿莫为我受大忧苦。<a id="a-19"></a>从今已去。<a id="a-1A"></a>我更不生。<a id="a-1B"></a>时彼摩耶。<a id="a-1C"></a>即以天身。<a id="a-1D"></a>而说偈言。</p>
  <p id="a1E">一切怨亲平等心　　精进勇猛无暂息</p>
  <p id="a1F">善思真如实谛理　　念无错乱有始终</p>
  <p id="a1G">形体炳着真金容　　诸根寂诤善调御</p>
  <p id="a1H">我子巧能说诸法　　善行顶礼最胜尊</p>
  <p id="a1I">尔时摩耶。<a id="a-1J"></a>说此偈已。<a id="a-1K"></a>即便隐身。<a id="a-1L"></a>忽然不现。<a id="a-1M"></a>还彼天宫。</p>
  <p id="a1N">时净饭王。<a id="a-1O"></a>见其摩耶国大夫人。<a id="a-1P"></a>命终之后。<a id="a-1Q"></a>即便唤召诸释种亲年德长者。<a id="a-1R"></a>皆令云集。<a id="a-1S"></a>而告之言。<a id="a-1T"></a>汝等眷属。<a id="a-1U"></a>并是国亲。<a id="a-1V"></a>今是童子。<a id="a-1W"></a>婴孩失母。<a id="a-1X"></a>乳哺之寄。<a id="a-1Y"></a>将付嘱谁。<a id="a-1Z"></a>教令养育。<a id="a-1a"></a>使得存活。<a id="a-1b"></a>谁能依时。<a id="a-1c"></a>看视瞻护。<a id="a-1d"></a>谁能至心。<a id="a-1e"></a>令善增长。<a id="a-1f"></a>谁能怜愍。<a id="a-1g"></a>爱如己生。<a id="a-1h"></a>携抱捧持。<a id="a-1i"></a>以慈心故。<a id="a-1j"></a>功德心故。<a id="a-1k"></a>欢喜心故。<a id="a-1l"></a>时有五百释种新妇。<a id="a-1m"></a>彼等新妇。<a id="a-1n"></a>各各唱言。<a id="a-1o"></a>我能养育。<a id="a-1p"></a>我能瞻看。<a id="a-1q"></a>时释种族。<a id="a-1r"></a>语彼妇言。<a id="a-1s"></a>汝等一切。<a id="a-1t"></a>年少盛壮。<a id="a-1u"></a>意耽色欲。<a id="a-1v"></a>汝等不能依时养育。<a id="a-1w"></a>亦复不能依法慈怜。<a id="a-1x"></a>唯此摩诃波阇波提。<a id="a-1y"></a>亲是童子真正姨母。<a id="a-1z"></a>是故堪能将息养育童子之身。<a id="a-20"></a>亦复堪能奉事大王。<a id="a-21"></a>彼诸释种。<a id="a-22"></a>一切和合。<a id="a-23"></a>劝彼摩诃波阇波提。<a id="a-24"></a>为母养育。</p>
  <p id="a25">时净饭王。<a id="a-26"></a>即将太子。<a id="a-27"></a>付嘱姨母摩诃波阇波提。<a id="a-28"></a>以是太子亲姨母故。<a id="a-29"></a>而告之言。<a id="a-2A"></a>善来夫人。<a id="a-2B"></a>如是童子。<a id="a-2C"></a>应当养育。<a id="a-2D"></a>善须护持。<a id="a-2E"></a>应令增长。<a id="a-2F"></a>依时澡浴。<a id="a-2G"></a>又别简取三十二女。<a id="a-2H"></a>令助养育。<a id="a-2I"></a>以八女人。<a id="a-2J"></a>拟抱太子。<a id="a-2K"></a>以八女人。<a id="a-2L"></a>洗浴太子。<a id="a-2M"></a>以八女人。<a id="a-2N"></a>令乳太子。<a id="a-2O"></a>以八女人。<a id="a-2P"></a>令其戏弄。</p>
  <p id="a2Q">其净饭王。<a id="a-2R"></a>产生二子。<a id="a-2S"></a>一者太子。<a id="a-2T"></a>字悉达多。<a id="a-2U"></a>二名难陀。</p>
  <p id="a2V">其白饭王。<a id="a-2W"></a>亦有二子。<a id="a-2X"></a>第一名难提迦。<a id="a-2Y"></a>第二名为婆提唎迦。</p>
  <p id="a2Z">其斛饭王。<a id="a-2a"></a>亦有二子。<a id="a-2b"></a>第一名阿难多。<a id="a-2c"></a>第二名为提婆达多。</p>
  <p id="a2d">甘露饭王。<a id="a-2e"></a>亦有二子。<a id="a-2f"></a>第一名为阿尼卢豆。<a id="a-2g"></a>第二名为摩诃那摩。</p>
  <p id="a2h">净饭王妹。<a id="a-2i"></a>名阿弥多质多[口*邏](隋言甘露味)。<a id="a-2j"></a>生于一子。<a id="a-2k"></a>名为底沙。</p>
  <p id="a2l">是时摩诃波阇波提。<a id="a-2m"></a>太子姨母。<a id="a-2n"></a>白净饭王。<a id="a-2o"></a>作如是言。<a id="a-2p"></a>谨依王敕。<a id="a-2q"></a>不敢乖违。<a id="a-2r"></a>时波阇波提。<a id="a-2s"></a>依于王命。<a id="a-2t"></a>养育太子。<a id="a-2u"></a>譬如日月。<a id="a-2v"></a>从初一日。<a id="a-2w"></a>至十五日。<a id="a-2x"></a>清净圆满。<a id="a-2y"></a>养育太子。<a id="a-2z"></a>亦复如是。<a id="a-30"></a>渐渐增长。<a id="a-31"></a>又复譬如尼拘陀树。<a id="a-32"></a>得种好地。<a id="a-33"></a>而渐增长。<a id="a-34"></a>后成大树。<a id="a-35"></a>太子如是。<a id="a-36"></a>日日增长。<a id="a-37"></a>从其太子出生已来。<a id="a-38"></a>净饭王家。<a id="a-39"></a>日日增长一切财利。<a id="a-3A"></a>金银珍宝。<a id="a-3B"></a>二足四足。<a id="a-3C"></a>无所乏少。<a id="a-3D"></a>而说偈言。</p>
  <p id="a3E">五谷及财宝　　金银诸衣服</p>
  <p id="a3F">或造或不造　　自然得充足</p>
  <p id="a3G">童子及慈母　　乳酪酥常丰</p>
  <p id="a3H">慈母少乳者　　悉皆得盈溢</p>
  <p id="a3I">时净饭王。<a id="a-3J"></a>所有怨仇。<a id="a-3K"></a>自然皆悉生平等心。<a id="a-3L"></a>平等心已。<a id="a-3M"></a>渐生亲厚。<a id="a-3N"></a>既生亲厚。<a id="a-3O"></a>共王同心。<a id="a-3P"></a>即便牢固。<a id="a-3Q"></a>一心一意。<a id="a-3R"></a>同愿同行。<a id="a-3S"></a>风雨随时。<a id="a-3T"></a>无诸灾雹。<a id="a-3U"></a>亦无扰乱。<a id="a-3V"></a>少种多收。<a id="a-3W"></a>彼诸苗稼。<a id="a-3X"></a>一切药草。<a id="a-3Y"></a>树木园林。<a id="a-3Z"></a>随色长色。<a id="a-3a"></a>诸香丰足。<a id="a-3b"></a>随味具味。<a id="a-3c"></a>依限成熟。<a id="a-3d"></a>终不过时。<a id="a-3e"></a>皆是太子威德力故。<a id="a-3f"></a>一切城内。<a id="a-3g"></a>所怀妊者。<a id="a-3h"></a>安隐得生。<a id="a-3i"></a>又诸人民。<a id="a-3j"></a>无众疫横。<a id="a-3k"></a>亦无夭死。<a id="a-3l"></a>以此太子威德力故。<a id="a-3m"></a>侧近所有一切人民。<a id="a-3n"></a>长者居士。<a id="a-3o"></a>各各自守。<a id="a-3p"></a>不相求及。<a id="a-3q"></a>无此求彼。<a id="a-3r"></a>彼当与我。<a id="a-3s"></a>设令因事。<a id="a-3t"></a>所须少多。<a id="a-3u"></a>贷换假借。<a id="a-3v"></a>彼应多与。<a id="a-3w"></a>不生是念。<a id="a-3x"></a>须若干者。<a id="a-3y"></a>即与若干。<a id="a-3z"></a>城内人民。<a id="a-40"></a>各各相尊。<a id="a-41"></a>孝养父母。<a id="a-42"></a>敬事师长。<a id="a-43"></a>以是太子威德力故亦如往昔。<a id="a-44"></a>如法行行。<a id="a-45"></a>一切诸王。<a id="a-46"></a>人民士庶。<a id="a-47"></a>皆依法行。<a id="a-48"></a>悉持十善。<a id="a-49"></a>具足而行。<a id="a-4A"></a>国内无怖。<a id="a-4B"></a>五谷丰登。<a id="a-4C"></a>远离饥俭。<a id="a-4D"></a>如是如是。<a id="a-4E"></a>净饭王国。<a id="a-4F"></a>一切境内。<a id="a-4G"></a>无有饥俭。<a id="a-4H"></a>亦无惊怖。<a id="a-4I"></a>五谷丰饶。<a id="a-4J"></a>一切人民。<a id="a-4K"></a>如法而行。<a id="a-4L"></a>种种布施。<a id="a-4M"></a>作诸功德。<a id="a-4N"></a>造诸园林。<a id="a-4O"></a>造诸大义。<a id="a-4P"></a>井泉池渠。<a id="a-4Q"></a>皆悉自现。<a id="a-4R"></a>天舍庙堂。<a id="a-4S"></a>曹局省府。<a id="a-4T"></a>皆亦自然。<a id="a-4U"></a>人无枉横。<a id="a-4V"></a>一切人民。<a id="a-4W"></a>皆并欢喜。<a id="a-4X"></a>犹如天上。<a id="a-4Y"></a>无有差殊。<a id="a-4Z"></a>以于太子威德力故。<a id="a-4a"></a>如是诸事。<a id="a-4b"></a>莫不成就。<a id="a-4c"></a>如偈所说。</p>
  <p id="a4d">人民顺尊教　　不悭亦不惜</p>
  <p id="a4e">无不如法行　　慈心不起杀</p>
  <p id="a4f">饥渴既得解　　饮食皆充足</p>
  <p id="a4g">一切悉欢喜　　并受如天乐</p>
  <p id="a4h">时净饭王。<a id="a-4i"></a>过轸宿辰。<a id="a-4j"></a>取角宿日。<a id="a-4k"></a>为大子作众宝璎珞。<a id="a-4l"></a>所谓手腕指胫。<a id="a-4m"></a>钏镮首饰。<a id="a-4n"></a>杂宝胜妙。<a id="a-4o"></a>华鬘颈系。<a id="a-4p"></a>种种璎珞。<a id="a-4q"></a>珠玑印文。<a id="a-4r"></a>指环臂磲腰佩。<a id="a-4s"></a>金缕为带。<a id="a-4t"></a>金铃宝网。<a id="a-4u"></a>种种摩尼。<a id="a-4v"></a>为庄严具。<a id="a-4w"></a>靴履革屣。<a id="a-4x"></a>杂宝庄严。<a id="a-4y"></a>其天宝冠。<a id="a-4z"></a>最胜殊妙。<a id="a-50"></a>复有五百释种诸亲。<a id="a-51"></a>为于太子。<a id="a-52"></a>各造一具。<a id="a-53"></a>杂妙璎珞。<a id="a-54"></a>如上庄严。<a id="a-55"></a>作已将诣净饭王所。<a id="a-56"></a>而白王言。<a id="a-57"></a>善哉大王。<a id="a-58"></a>我等所造。<a id="a-59"></a>此妙璎珞。<a id="a-5A"></a>七日七夜。<a id="a-5B"></a>唯愿大王。<a id="a-5C"></a>以此璎珞。<a id="a-5D"></a>庄严太子。<a id="a-5E"></a>当令我等不空疲劳。<a id="a-5F"></a>时净饭王。<a id="a-5G"></a>于其晨朝鬼宿之日。<a id="a-5H"></a>共一国师婆罗门。<a id="a-5I"></a>名优陀耶那。<a id="a-5J"></a>是优陀夷比丘之父。<a id="a-5K"></a>并及五百诸婆罗门。<a id="a-5L"></a>皆唱是言。<a id="a-5M"></a>甚大吉祥。<a id="a-5N"></a>共将太子。<a id="a-5O"></a>至彼一园。<a id="a-5P"></a>名曰无垢清净庄严。<a id="a-5Q"></a>往昔已来。<a id="a-5R"></a>贵之如塔。<a id="a-5S"></a>时彼园内。<a id="a-5T"></a>复有无量无边百千一切众生。<a id="a-5U"></a>男子妇人。<a id="a-5V"></a>童男童女。<a id="a-5W"></a>相唤云会。<a id="a-5X"></a>集聚彼园。<a id="a-5Y"></a>欲观太子。<a id="a-5Z"></a>复更别驾一乘大车。<a id="a-5a"></a>载置种种璎珞金银饮食衣服。<a id="a-5b"></a>悉令充备。<a id="a-5c"></a>于迦毗罗城内。<a id="a-5d"></a>街术四衢道头。<a id="a-5e"></a>及诸小巷。<a id="a-5f"></a>诸如是处。<a id="a-5g"></a>设大布施。<a id="a-5h"></a>高声唱言。<a id="a-5i"></a>凡所须者。<a id="a-5j"></a>皆悉给与。<a id="a-5k"></a>如是驾在太子前行。<a id="a-5l"></a>复有八千杂种音乐。<a id="a-5m"></a>作种种声。<a id="a-5n"></a>虚空自雨无量无边杂妙花雨。<a id="a-5o"></a>复有无量百千诸女。<a id="a-5p"></a>皆以种种宝璎珞。<a id="a-5q"></a>庄饰其身。<a id="a-5r"></a>在于阁上。<a id="a-5s"></a>或在高台。<a id="a-5t"></a>或在却敌。<a id="a-5u"></a>或在城头。<a id="a-5v"></a>及女墙边。<a id="a-5w"></a>或城楼上。<a id="a-5x"></a>或窗牖中。<a id="a-5y"></a>或居堂脊。<a id="a-5z"></a>或立屋头。<a id="a-60"></a>手执诸华。<a id="a-61"></a>观看太子。<a id="a-62"></a>以花逆散于太子前。<a id="a-63"></a>复有八千诸天宝女。<a id="a-64"></a>手执扫帚。<a id="a-65"></a>身体庄严。<a id="a-66"></a>在太子先。<a id="a-67"></a>耘除道路。<a id="a-68"></a>一切释种。<a id="a-69"></a>眷属诸亲。<a id="a-6A"></a>并悉在于净饭王侧及太子前。<a id="a-6B"></a>次第而行。<a id="a-6C"></a>是时摩诃波阇波提。<a id="a-6D"></a>怀抱太子。<a id="a-6E"></a>安置膝上。<a id="a-6F"></a>坐辇乘中。<a id="a-6G"></a>如是种种无量无边庄严备已。<a id="a-6H"></a>将引太子。<a id="a-6I"></a>往诣彼园。<a id="a-6J"></a>尔时国师优陀夷父。<a id="a-6K"></a>共彼五百诸婆罗门。<a id="a-6L"></a>人人各以无量无边吉祥之言。<a id="a-6M"></a>称赞太子。<a id="a-6N"></a>持诸璎珞。<a id="a-6O"></a>系太子身。<a id="a-6P"></a>系璎珞已。<a id="a-6Q"></a>太子身相。<a id="a-6R"></a>皆悉隐障。<a id="a-6S"></a>彼之璎珞。<a id="a-6T"></a>并各昏暗。<a id="a-6U"></a>无复精光。<a id="a-6V"></a>犹如聚墨。<a id="a-6W"></a>不能照曜。<a id="a-6X"></a>无复光显。<a id="a-6Y"></a>譬如无价阎浮檀金。<a id="a-6Z"></a>欲于其边安置丸炭。<a id="a-6a"></a>如是如是。<a id="a-6b"></a>彼诸璎珞。<a id="a-6c"></a>系太子已。<a id="a-6d"></a>犹如昼萤。<a id="a-6e"></a>不能自现。<a id="a-6f"></a>所有璎珞。<a id="a-6g"></a>至太子身。<a id="a-6h"></a>不显不现。<a id="a-6i"></a>不照不曜。<a id="a-6j"></a>亦复如是。<a id="a-6k"></a>时彼人众。<a id="a-6l"></a>见此太子。<a id="a-6m"></a>有如是等希奇之事未曾有法。<a id="a-6n"></a>各各唱言。<a id="a-6o"></a>呜呼呜呼。<a id="a-6p"></a>希有希有。<a id="a-6q"></a>各各欢笑。<a id="a-6r"></a>人人拍手。<a id="a-6s"></a>歌舞叫啸。<a id="a-6t"></a>掷弄衣掌。<a id="a-6u"></a>时彼园内。<a id="a-6v"></a>有一天神。<a id="a-6w"></a>曰名离垢。<a id="a-6x"></a>然彼天神。<a id="a-6y"></a>在于虚空。<a id="a-6z"></a>隐身不现。<a id="a-70"></a>而说偈言。</p>
  <p id="a71">假使此大地　　及城邑聚落</p>
  <p id="a72">山河诸树木　　皆成阎浮金</p>
  <p id="a73">佛一毛孔光　　具足威德相</p>
  <p id="a74">翳彼如聚墨　　百福庄严满</p>
  <p id="a75">璎珞光相灭　　若人具诸相</p>
  <p id="a76">第一胜报果　　不须璎珞严</p>
  <p id="a77">时彼天神。<a id="a-78"></a>说此偈已。<a id="a-79"></a>即持种种无量天花。<a id="a-7A"></a>散太子上。<a id="a-7B"></a>还其本宫。</p>
  <p id="a7C">尔时释种诸亲族等。<a id="a-7D"></a>即持无价碎末栴檀及细磨者。<a id="a-7E"></a>杂色牙席。<a id="a-7F"></a>杂种诸药具满诸器。<a id="a-7G"></a>持与太子。<a id="a-7H"></a>令庄严身。<a id="a-7I"></a>复持鹿车。<a id="a-7J"></a>真金为舆。<a id="a-7K"></a>种种船舫。<a id="a-7L"></a>诸杂野兽。<a id="a-7M"></a>乃至马驹。<a id="a-7N"></a>杂宝所作。<a id="a-7O"></a>具施太子。<a id="a-7P"></a>恣令嬉戏。<a id="a-7Q"></a>具足八年。<a id="a-7R"></a>如是欢乐。<a id="a-7S"></a>娱乐太子。<a id="a-7T"></a>增长养育。<a id="a-7U"></a>然其不似世之婴孩流涕不净。<a id="a-7V"></a>无诸粪秽。<a id="a-7W"></a>亦不呱啼呻吟嚬缩。<a id="a-7X"></a>不饥不渴。<a id="a-7Y"></a>诸母养育常生欢喜。</p>
  <p id="a7Z">时净饭王。<a id="a-7a"></a>作是思惟。<a id="a-7b"></a>今我太子。<a id="a-7c"></a>端正少双。<a id="a-7d"></a>未知其力。<a id="a-7e"></a>竟复何如今可试看验其强弱。<a id="a-7f"></a>尔时大王即共无量释种童子。<a id="a-7g"></a>同坐饮食。<a id="a-7h"></a>持一纯金雕镂之钵。<a id="a-7i"></a>盛欢喜丸。<a id="a-7j"></a>具足充满。<a id="a-7k"></a>复以真金作诸环锁。<a id="a-7l"></a>置诸一切众童子前教令争食。<a id="a-7m"></a>又复聚于诸小白象。<a id="a-7n"></a>令与童子共相竞食。<a id="a-7o"></a>语诸一切众童子言。<a id="a-7p"></a>汝等当知。<a id="a-7q"></a>如是白象。<a id="a-7r"></a>将夺汝食。<a id="a-7s"></a>时诸童子断众白象争力不如。<a id="a-7t"></a>遂令象食。<a id="a-7u"></a>然后始语太子令知。<a id="a-7v"></a>太子汝食今被他夺。<a id="a-7w"></a>是时太子。<a id="a-7x"></a>即以两手。<a id="a-7y"></a>执彼金钵。<a id="a-7z"></a>出少身力。<a id="a-80"></a>而坏彼锁令象却顿不如太子。</p>
  <p id="a81">时净饭王。<a id="a-82"></a>复为太子。<a id="a-83"></a>多集羝羊安置宫内。<a id="a-84"></a>为令太子生欢喜故。<a id="a-85"></a>真金为鞍。<a id="a-86"></a>杂宝庄饰。<a id="a-87"></a>种种璎珞。<a id="a-88"></a>以严其身。<a id="a-89"></a>金罗网覆。<a id="a-8A"></a>是时太子。<a id="a-8B"></a>乘彼羊车。<a id="a-8C"></a>至于园林。<a id="a-8D"></a>及其亲叔。<a id="a-8E"></a>甘露饭等。<a id="a-8F"></a>自余诸释。<a id="a-8G"></a>各为诸子。<a id="a-8H"></a>庄诸羝羊。<a id="a-8I"></a>具足如前。<a id="a-8J"></a>彼诸童子。<a id="a-8K"></a>亦乘羊车。<a id="a-8L"></a>随意游戏。</p>
  <p data-pb></p>
  <h2 id="a8M">习学技艺品第十一</h2>
  <p id="a8N">时净饭王。<a id="a-8O"></a>知其太子年已八岁。<a id="a-8P"></a>即会百官群臣宰相。<a id="a-8Q"></a>而告之言。<a id="a-8R"></a>卿等当知。<a id="a-8S"></a>今我化内。<a id="a-8T"></a>谁最有智。<a id="a-8U"></a>谁具技能。<a id="a-8V"></a>种种悉通。<a id="a-8W"></a>堪为太子作于师匠。<a id="a-8X"></a>教使学书及余诸论。<a id="a-8Y"></a>时诸臣等。<a id="a-8Z"></a>即报王言。<a id="a-8a"></a>大王当知。<a id="a-8b"></a>今有毗奢婆蜜多罗。<a id="a-8c"></a>善知诸论。<a id="a-8d"></a>最胜最妙。<a id="a-8e"></a>如是大师。<a id="a-8f"></a>堪教太子种种书论。<a id="a-8g"></a>时净饭王。<a id="a-8h"></a>即遣使人召彼毗奢婆蜜多罗。<a id="a-8i"></a>而告之言。<a id="a-8j"></a>尊者大师。<a id="a-8k"></a>汝能为我。<a id="a-8l"></a>教此太子一切技艺诸书论不。<a id="a-8m"></a>时蜜多罗报言。<a id="a-8n"></a>大王谨依王命。<a id="a-8o"></a>我今堪能。<a id="a-8p"></a>时净饭王。<a id="a-8q"></a>心生欢喜。<a id="a-8r"></a>即占好日善宿吉时。<a id="a-8s"></a>共大释种耆旧有德。<a id="a-8t"></a>令其庄饰。<a id="a-8u"></a>一切礼仪。<a id="a-8v"></a>种种所须。<a id="a-8w"></a>悉令充备。<a id="a-8x"></a>复严五百诸释种童。<a id="a-8y"></a>前后左右。<a id="a-8z"></a>周匝围绕。<a id="a-90"></a>更复别有无量无边童男童女。<a id="a-91"></a>随从太子。<a id="a-92"></a>将升学堂。<a id="a-93"></a>时彼大师毗奢蜜多。<a id="a-94"></a>遥见太子威德力大。<a id="a-95"></a>不能自禁。<a id="a-96"></a>遂使其身。<a id="a-97"></a>从座匆起。<a id="a-98"></a>屈身顶礼于太子足。<a id="a-99"></a>礼拜起已。<a id="a-9A"></a>四面顾视生大羞惭。<a id="a-9B"></a>时蜜多罗。<a id="a-9C"></a>生惭愧已。<a id="a-9D"></a>于虚空中。<a id="a-9E"></a>有一天子。<a id="a-9F"></a>名曰净妙。<a id="a-9G"></a>从兜率宫。<a id="a-9H"></a>共于无量无边最大诸天神王。<a id="a-9I"></a>恒常守护是大子者。<a id="a-9J"></a>在彼虚空。<a id="a-9K"></a>隐身不现而说偈言。</p>
  <p id="a9L">世间诸技艺　　及余诸经论</p>
  <p id="a9M">此人悉能知　　亦能教示他</p>
  <p id="a9N">是胜众生者　　随顺世间故</p>
  <p id="a9O">往昔久习来　　今示从师学</p>
  <p id="a9P">出世所有智　　诸谛及诸力</p>
  <p id="a9Q">因缘所生法　　生已及灭无</p>
  <p id="a9R">一念知彼等　　名色现不现</p>
  <p id="a9S">犹尚能证知　　况复诸文子</p>
  <p id="a9T">尔时天子。<a id="a-9U"></a>说此偈已。<a id="a-9V"></a>以种种华。<a id="a-9W"></a>散太子上。<a id="a-9X"></a>即还本宫。<a id="a-9Y"></a>时净饭王。<a id="a-9Z"></a>即持种种无价珍宝。<a id="a-9a"></a>以用布施诸婆罗门。<a id="a-9b"></a>复持种种百味饮食。<a id="a-9c"></a>施设众座诸婆罗门。<a id="a-9d"></a>将是太子。<a id="a-9e"></a>付彼大师毗奢蜜多。<a id="a-9f"></a>留诸乳母。<a id="a-9g"></a>令侍太子。<a id="a-9h"></a>即还王宫。</p>
  <p id="a9i">尔时太子。<a id="a-9j"></a>既初就学。<a id="a-9k"></a>将好最妙牛头栴檀。<a id="a-9l"></a>作于书板。<a id="a-9m"></a>纯用七宝。<a id="a-9n"></a>庄严四缘。<a id="a-9o"></a>以天种种殊特妙香。<a id="a-9p"></a>涂其背上。<a id="a-9q"></a>执持至于毗奢蜜多阿阇梨前。<a id="a-9r"></a>而作是言。<a id="a-9s"></a>尊者阇梨。<a id="a-9t"></a>教我何书(元少一书)。<a id="a-9u"></a>或复梵天所说之书(今婆罗门书正十四音是)。<a id="a-9v"></a>佉卢虱吒书(隋言驴唇)。<a id="a-9w"></a>富沙迦罗仙人说书(隋言莲花)。<a id="a-9x"></a>阿迦罗书(隋言节分)。<a id="a-9y"></a>瞢伽罗书(隋言吉祥)。<a id="a-9z"></a>耶寐(亡毗反)尼书(隋言大秦国书)。<a id="a-A0"></a>鸯瞿梨书(隋言指书)。<a id="a-A1"></a>耶那尼迦书(隋言驮乘)。<a id="a-A2"></a>娑伽婆书(隋言牸牛)。<a id="a-A3"></a>波罗婆尼书(隋言树叶)。<a id="a-A4"></a>波流沙书(隋言恶言)。<a id="a-A5"></a>毗多荼书(隋言起尸)。<a id="a-A6"></a>陀毗荼国书(隋云南天竺)。<a id="a-A7"></a>脂罗低书(隋言裸形人)。<a id="a-A8"></a>度其差那婆多书(隋言右旋)。<a id="a-A9"></a>优伽书(隋言严炽)。<a id="a-AA"></a>僧佉书(隋言算计)。<a id="a-AB"></a>阿婆勿陀书(隋言覆)。<a id="a-AC"></a>阿[少/兔]卢摩书(隋言顺)。<a id="a-AD"></a>毗耶寐奢罗书(隋言杂)。<a id="a-AE"></a>陀罗多书(乌场边山)。<a id="a-AF"></a>西瞿耶尼书(无隋言)。<a id="a-AG"></a>珂沙书(疏勒)。<a id="a-AH"></a>脂那国书(大隋)。<a id="a-AI"></a>摩那书(斗升)。<a id="a-AJ"></a>未荼叉罗书(中字)。<a id="a-AK"></a>毗多悉底书(尺)。<a id="a-AL"></a>富数波书(花)。<a id="a-AM"></a>提婆书(天)。<a id="a-AN"></a>那伽书(龙)。<a id="a-AO"></a>夜叉书(无隋语)。<a id="a-AP"></a>乾闼婆书(天音声)。<a id="a-AQ"></a>阿修罗书(不饮酒)。<a id="a-AR"></a>迦娄罗书(金翅鸟)。<a id="a-AS"></a>紧那罗书(非人)。<a id="a-AT"></a>摩睺罗伽书(大蛇)。<a id="a-AU"></a>弥伽遮迦书(诸兽音)。<a id="a-AV"></a>迦迦娄多书(乌音)。<a id="a-AW"></a>浮摩提婆书(地居天)。<a id="a-AX"></a>安多梨叉提婆书(虚空天)。<a id="a-AY"></a>郁多罗拘卢书(须弥北)。<a id="a-AZ"></a>逋娄婆毗提呵书(须弥东)。<a id="a-Aa"></a>乌差波书(举)。<a id="a-Ab"></a>腻差波书(掷)。<a id="a-Ac"></a>娑伽罗书(海)。<a id="a-Ad"></a>跋阇罗书(金刚)。<a id="a-Ae"></a>梨伽波罗低梨伽书(往复)。<a id="a-Af"></a>毗弃(音牒)多书(食残)。<a id="a-Ag"></a>阿[少/兔]浮多书(未曾有)。<a id="a-Ah"></a>奢娑多罗跋多书(如伏转)。<a id="a-Ai"></a>伽那那跋多书(算转)。<a id="a-Aj"></a>优差波跋多书(举转)。<a id="a-Ak"></a>尼差波跋多书(掷转)。<a id="a-Al"></a>波陀梨佉书(足)。<a id="a-Am"></a>毗拘多罗波陀那地书(从二增上句)。<a id="a-An"></a>耶婆陀输多罗书(增十句已上)。<a id="a-Ao"></a>未荼婆哂尼书(中流)。<a id="a-Ap"></a>梨沙耶娑多波恀比多书(诸仙苦行)。<a id="a-Aq"></a>陀罗尼卑叉梨书(观地)。<a id="a-Ar"></a>伽伽那卑丽叉尼书(观虚空)。<a id="a-As"></a>萨蒱沙地尼山陀书(一切药果因)。<a id="a-At"></a>沙罗僧伽何尼书(总览)。<a id="a-Au"></a>萨婆娄多书(一切种音)。</p>
  <p id="aAv">尔时太子。<a id="a-Aw"></a>说是书已。<a id="a-Ax"></a>复咨蜜多阿阇梨言。<a id="a-Ay"></a>此书凡有六十四种。<a id="a-Az"></a>未审尊欲教我何书。<a id="a-B0"></a>是时毗奢婆蜜多罗。<a id="a-B1"></a>闻于太子说是书已。<a id="a-B2"></a>内心欢喜。<a id="a-B3"></a>悦豫熙怡。<a id="a-B4"></a>密怀私惭。<a id="a-B5"></a>折伏贡高我慢之心。<a id="a-B6"></a>向于太子。<a id="a-B7"></a>而说偈言。</p>
  <p id="aB8">希有清净智慧人　　善顺于诸世间法</p>
  <p id="aB9">自已该通一切论　　复更来入我学堂</p>
  <p id="aBA">如是书名我未知　　其今悉皆诵持得</p>
  <p id="aBB">是为天人大尊导　　今复更欲觅于师</p>
  <p id="aBC">尔时复有五百释种诸臣童子。<a id="a-BD"></a>俱共太子。<a id="a-BE"></a>齐入学堂。<a id="a-BF"></a>学书唱字。<a id="a-BG"></a>以是太子威德力故。<a id="a-BH"></a>复有诸天神力加故。<a id="a-BI"></a>诸音响中。<a id="a-BJ"></a>出种种声。</p>
  <p id="aBK">唱阿字时。<a id="a-BL"></a>诸行无常。<a id="a-BM"></a>出如是声。</p>
  <p id="aBN">唱伊字时。<a id="a-BO"></a>一切诸根门户闭塞。<a id="a-BP"></a>出如是声。</p>
  <p id="aBQ">唱优字时。<a id="a-BR"></a>心得寂定。<a id="a-BS"></a>出如是声。</p>
  <p id="aBT">唱咽字时。<a id="a-BU"></a>诸六入道皆证知故。<a id="a-BV"></a>出如是声。</p>
  <p id="aBW">唱呜字时。<a id="a-BX"></a>当得渡于大烦恼海。<a id="a-BY"></a>出如是声。</p>
  <p id="aBZ">唱迦字时。<a id="a-Ba"></a>当受诸有业报所作。<a id="a-Bb"></a>出如是声。</p>
  <p id="aBc">唱佉字时。<a id="a-Bd"></a>教拔一切烦恼根本。<a id="a-Be"></a>出如是声。</p>
  <p id="aBf">唱伽字时。<a id="a-Bg"></a>十二因缘甚深难越。<a id="a-Bh"></a>出如是声。</p>
  <p id="aBi">唱[口*恒]字时。<a id="a-Bj"></a>诸无明盖覆翳甚厚。<a id="a-Bk"></a>当净除灭。<a id="a-Bl"></a>出如是声。</p>
  <p id="aBm">唱俄字时。<a id="a-Bn"></a>如来当得成佛道已。<a id="a-Bo"></a>至余诸方恐怖众生施与无畏。<a id="a-Bp"></a>出如是声。</p>
  <p id="aBq">唱遮字时。<a id="a-Br"></a>应当证知四真圣谛。<a id="a-Bs"></a>出如是声。</p>
  <p id="aBt">唱车字时。<a id="a-Bu"></a>今者应当所有谄曲邪惑意迷皆悉除灭。<a id="a-Bv"></a>出如是声。</p>
  <p id="aBw">唱阇字时。<a id="a-Bx"></a>应当超越出生死海。<a id="a-By"></a>出如是声。</p>
  <p id="aBz">唱社字时。<a id="a-C0"></a>魔烦恼幢当碎破倒。<a id="a-C1"></a>出如是声。</p>
  <p id="aC2">唱若字时。<a id="a-C3"></a>当令四众皆顺教行。<a id="a-C4"></a>出如是声。</p>
  <p id="aC5">唱吒字时。<a id="a-C6"></a>其诸凡夫一切众生。<a id="a-C7"></a>处处畏敬此言无常。<a id="a-C8"></a>出如是声。</p>
  <p id="aC9">唱咤字时。<a id="a-CA"></a>应当忆念此之咤字若根纯熟不闻诸法即得证知。<a id="a-CB"></a>出如是声。</p>
  <p id="aCC">唱荼字时。<a id="a-CD"></a>应当得彼四如意足即能飞行。<a id="a-CE"></a>出如是声。</p>
  <p id="aCF">唱[口*荼]字时。<a id="a-CG"></a>作合欢华如[口*荼]言语。<a id="a-CH"></a>散唱诸行及十二缘生灭之法无常显现。<a id="a-CI"></a>出如是声。</p>
  <p id="aCJ">唱拏字时。<a id="a-CK"></a>其得道人受利养时。<a id="a-CL"></a>无一微尘等诸烦恼。<a id="a-CM"></a>而不散灭堪应他供。<a id="a-CN"></a>出如是声。</p>
  <p id="aCO">唱多字时。<a id="a-CP"></a>当向苦行。<a id="a-CQ"></a>出如是声。</p>
  <p id="aCR">唱他字时。<a id="a-CS"></a>一切众生其心若斧。<a id="a-CT"></a>诸尘境界犹如竹木。<a id="a-CU"></a>当作是观。<a id="a-CV"></a>出如是声。</p>
  <p id="aCW">唱陀字时。<a id="a-CX"></a>当行布施行诸苦行即得和合。<a id="a-CY"></a>出如是声。</p>
  <p id="aCZ">唱咃字时。<a id="a-Ca"></a>当有法声。<a id="a-Cb"></a>出如是声。</p>
  <p id="aCc">唱哪字时。<a id="a-Cd"></a>当须用彼食饮活命。<a id="a-Ce"></a>出如是声。</p>
  <p id="aCf">唱簸字时。<a id="a-Cg"></a>真如实谛。<a id="a-Ch"></a>出如是声。</p>
  <p id="aCi">唱颇字时。<a id="a-Cj"></a>当得成道证于妙果。<a id="a-Ck"></a>出如是声。</p>
  <p id="aCl">唱婆字时。<a id="a-Cm"></a>解一切缚。<a id="a-Cn"></a>出如是声。</p>
  <p id="aCo">唱嘙字时。<a id="a-Cp"></a>说世间后更不受有。<a id="a-Cq"></a>出如是声。</p>
  <p id="aCr">唱摩字时。<a id="a-Cs"></a>说诸生死一切恐怖最为可畏。<a id="a-Ct"></a>出如是声。</p>
  <p id="aCu">唱耶字时开穿一切诸法之门为人演说。<a id="a-Cv"></a>出如是声。</p>
  <p id="aCw">唱啰字时。<a id="a-Cx"></a>当有三宝。<a id="a-Cy"></a>出如是声。</p>
  <p id="aCz">唱逻字时。<a id="a-D0"></a>断诸爱枝。<a id="a-D1"></a>出如是声。</p>
  <p id="aD2">唱婆字时。<a id="a-D3"></a>断一切身根本种子。<a id="a-D4"></a>出如是声。</p>
  <p id="aD5">唱[口*奢]字时。<a id="a-D6"></a>得奢摩他毗婆舍那。<a id="a-D7"></a>出如是声。</p>
  <p id="aD8">唱沙字时。<a id="a-D9"></a>当知六界。<a id="a-DA"></a>出如是声。</p>
  <p id="aDB">唱娑字时。<a id="a-DC"></a>当得诸智。<a id="a-DD"></a>出如是声。</p>
  <p id="aDE">唱嗬字时。<a id="a-DF"></a>当打一切诸烦恼却。<a id="a-DG"></a>出如是声。</p>
  <p id="aDH">尔时彼诸五百童子。<a id="a-DI"></a>作如是唱诸字门时。<a id="a-DJ"></a>以是太子威德力故。<a id="a-DK"></a>兼复诸天护持所加。<a id="a-DL"></a>出于如是微密秘奥诸法门声。</p>
  <p id="aDM">时净饭王。<a id="a-DN"></a>又复集聚群臣议言。<a id="a-DO"></a>卿诸臣等。<a id="a-DP"></a>一切谁知。<a id="a-DQ"></a>何处有师。<a id="a-DR"></a>最便武技善巧军戎兵仗智略。<a id="a-DS"></a>堪教于我悉达大子。<a id="a-DT"></a>时诸臣等。<a id="a-DU"></a>奉报王言。<a id="a-DV"></a>大王当知。<a id="a-DW"></a>此处有释。<a id="a-DX"></a>名为善觉。<a id="a-DY"></a>其善觉子。<a id="a-DZ"></a>羼提提婆(隋言忍天)。<a id="a-Da"></a>堪教太子兵戌法式。<a id="a-Db"></a>其所解知。<a id="a-Dc"></a>一切凡有二十九种。<a id="a-Dd"></a>善巧善妙。<a id="a-De"></a>技术精微。<a id="a-Df"></a>所作轻便。<a id="a-Dg"></a>劲捷剿勇。<a id="a-Dh"></a>二十九者。<a id="a-Di"></a>所谓腾象跨车。<a id="a-Dj"></a>跳坎越马。<a id="a-Dk"></a>射妙走疾。<a id="a-Dl"></a>志猛性刚。<a id="a-Dm"></a>身体轻便。<a id="a-Dn"></a>所为谛审。<a id="a-Do"></a>善能调习。<a id="a-Dp"></a>捉象搭钩。<a id="a-Dq"></a>巧解安施。<a id="a-Dr"></a>掷象罥索。<a id="a-Ds"></a>又工将养。<a id="a-Dt"></a>饮饲畜生。<a id="a-Du"></a>处分指撝。<a id="a-Dv"></a>善总兵马。<a id="a-Dw"></a>谙练曲直。<a id="a-Dx"></a>斜正山川。<a id="a-Dy"></a>手握拳牢。<a id="a-Dz"></a>脚蹋地稳。<a id="a-E0"></a>梳头结髻。<a id="a-E1"></a>靳固甚牢。<a id="a-E2"></a>能破能开。<a id="a-E3"></a>能劈能斩。<a id="a-E4"></a>射不虚落。<a id="a-E5"></a>挽[革*卬]无双。<a id="a-E6"></a>遥闻响声。<a id="a-E7"></a>射即悬着。<a id="a-E8"></a>所放之处。<a id="a-E9"></a>箭入甚深。<a id="a-EA"></a>黠慧聪明。<a id="a-EB"></a>辞清辩捷。<a id="a-EC"></a>谋谟策算。<a id="a-ED"></a>巧解多知。<a id="a-EE"></a>讨古论今。<a id="a-EF"></a>方便善诈。<a id="a-EG"></a>诸如是等。<a id="a-EH"></a>所有兵家。<a id="a-EI"></a>秘要神能。<a id="a-EJ"></a>悉皆通达。<a id="a-EK"></a>唯应是彼乃可堪教大王太子一切戎技。</p>
  <p id="aEL">时净饭王。<a id="a-EM"></a>闻是语已。<a id="a-EN"></a>心大欢喜。<a id="a-EO"></a>即敕诸臣。<a id="a-EP"></a>令唤忍天。<a id="a-EQ"></a>其忍天至。<a id="a-ER"></a>王敕之言。<a id="a-ES"></a>羼提提婆。<a id="a-ET"></a>汝能教我悉达太子戎仗智不。<a id="a-EU"></a>是时忍天。<a id="a-EV"></a>即白王言。<a id="a-EW"></a>臣甚能教。<a id="a-EX"></a>王复敕言。<a id="a-EY"></a>汝若知时。<a id="a-EZ"></a>好教我子。<a id="a-Ea"></a>令得成就。<a id="a-Eb"></a>时净饭王。<a id="a-Ec"></a>为于太子。<a id="a-Ed"></a>欲游戏故。<a id="a-Ee"></a>造一园苑。<a id="a-Ef"></a>名曰勤劬。<a id="a-Eg"></a>是时太子。<a id="a-Eh"></a>入彼苑内。<a id="a-Ei"></a>游戏欢娱。<a id="a-Ej"></a>或令按摩。<a id="a-Ek"></a>时彼五百诸释种臣。<a id="a-El"></a>悉为其儿。<a id="a-Em"></a>各造园苑。<a id="a-En"></a>拟以戏笑。<a id="a-Eo"></a>按摩遨游。<a id="a-Ep"></a>时忍提婆。<a id="a-Eq"></a>将引太子。<a id="a-Er"></a>入勤劬园。<a id="a-Es"></a>教戎仗智。<a id="a-Et"></a>彼诸释种。<a id="a-Eu"></a>各各自入其园苑中。<a id="a-Ev"></a>游戏学习。<a id="a-Ew"></a>时忍提婆。<a id="a-Ex"></a>将其数种兵戎器仗。<a id="a-Ey"></a>欲教太子。<a id="a-Ez"></a>太子见已。<a id="a-F0"></a>悉皆弃舍。<a id="a-F1"></a>即语忍天。<a id="a-F2"></a>作如是言。<a id="a-F3"></a>汝教其余诸释种子。<a id="a-F4"></a>我自解此。<a id="a-F5"></a>不须更学。<a id="a-F6"></a>时忍提婆。<a id="a-F7"></a>即以教于其余释种此戎仗智。<a id="a-F8"></a>而彼学已。<a id="a-F9"></a>不久人人悉得成就二十九种。<a id="a-FA"></a>并皆通达。<a id="a-FB"></a>所谓腾跳白象车马。<a id="a-FC"></a>乃至挽强。<a id="a-FD"></a>于一切处。<a id="a-FE"></a>皆成就得最第一智。<a id="a-FF"></a>轻便最能。<a id="a-FG"></a>聪明智慧。<a id="a-FH"></a>又如是等诸王技中。<a id="a-FI"></a>最善最胜。<a id="a-FJ"></a>所谓书算。<a id="a-FK"></a>解诸计数。<a id="a-FL"></a>雕刻印文。<a id="a-FM"></a>宫商律吕。<a id="a-FN"></a>舞歌戏笑。<a id="a-FO"></a>[馬*((乖-北+(人*人))/山)](士洽反)碱(鱼洽反)漫谈。<a id="a-FP"></a>或造诸珍。<a id="a-FQ"></a>瑰奇异宝。<a id="a-FR"></a>染衣出色。<a id="a-FS"></a>图画草叶。<a id="a-FT"></a>种种诸事。<a id="a-FU"></a>和合薰香。<a id="a-FV"></a>或弄手笔。<a id="a-FW"></a>草正诸书。<a id="a-FX"></a>能制文章。<a id="a-FY"></a>又复能于白象背上。<a id="a-FZ"></a>能回能转。<a id="a-Fa"></a>旋鞍骗(芳面反)马所有象驼。<a id="a-Fb"></a>头项尾脚。<a id="a-Fc"></a>种种诸技。<a id="a-Fd"></a>并悉便能。<a id="a-Fe"></a>又于车边。<a id="a-Ff"></a>亦善巧弄。<a id="a-Fg"></a>出诸异法。<a id="a-Fh"></a>刀槊弓箭。<a id="a-Fi"></a>身中得悉。<a id="a-Fj"></a>意气容与。<a id="a-Fk"></a>相扑拗腕。<a id="a-Fl"></a>捔力称斤。<a id="a-Fm"></a>按摩筑挤(耻皆反)。<a id="a-Fn"></a>拗胫搦臂。<a id="a-Fo"></a>能掷能走。<a id="a-Fp"></a>乃至不空。<a id="a-Fq"></a>及闻声射。<a id="a-Fr"></a>入[革*卬]挽强。<a id="a-Fs"></a>箭连如雨。<a id="a-Ft"></a>太子于此。<a id="a-Fu"></a>一切诸技。<a id="a-Fv"></a>皆悉弃舍。<a id="a-Fw"></a>更不肯学。<a id="a-Fx"></a>云我自解。<a id="a-Fy"></a>何假须教。<a id="a-Fz"></a>复欲教习诸王要法。<a id="a-G0"></a>所谓天文祭祀占察。<a id="a-G1"></a>悬射前事。<a id="a-G2"></a>谬语巧诵。<a id="a-G3"></a>知诸兽音。<a id="a-G4"></a>达于声论。<a id="a-G5"></a>造作诸技。<a id="a-G6"></a>因伎报答。<a id="a-G7"></a>咒术杂事。<a id="a-G8"></a>十余种名。<a id="a-G9"></a>治化古先。<a id="a-GA"></a>一切书典。<a id="a-GB"></a>教于太子。<a id="a-GC"></a>及自他释亦如是教。<a id="a-GD"></a>又复世人。<a id="a-GE"></a>积年累月。<a id="a-GF"></a>所学问者。<a id="a-GG"></a>或成不成。<a id="a-GH"></a>彼等众技。<a id="a-GI"></a>一切诸论。<a id="a-GJ"></a>太子能于四年之中。<a id="a-GK"></a>及余释种。<a id="a-GL"></a>皆悉学得通达无碍。<a id="a-GM"></a>一切自在。<a id="a-GN"></a>是时忍天。<a id="a-GO"></a>即为太子。<a id="a-GP"></a>而说偈言。</p>
  <p id="aGQ">汝于年幼时　　安庠而学问</p>
  <p id="aGR">不用多功力　　须臾而自解</p>
  <p id="aGS">于少日月学　　胜他多年岁</p>
  <p id="aGT">所得诸技艺　　成就悉过人</p>
 </body>
</html>