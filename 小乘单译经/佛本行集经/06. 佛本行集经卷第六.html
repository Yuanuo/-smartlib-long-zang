<!doctype html>
<html id="z3IBUSoc2" data-ver="1153">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第六</h1>
  <h2 id="a2">上托兜率品第四之二</h2>
  <p id="a3">尔时兜率天众之中。<a id="a-4"></a>有一天子。<a id="a-5"></a>名曰金团。<a id="a-6"></a>往昔已来。<a id="a-7"></a>数曾下到阎浮提地。<a id="a-8"></a>护明知已。<a id="a-9"></a>告金团言。<a id="a-A"></a>金团天子。<a id="a-B"></a>汝数下至阎浮提中。<a id="a-C"></a>汝应知彼城邑聚落诸王种族一生菩萨。<a id="a-D"></a>当生何家。<a id="a-E"></a>金团天子报言。<a id="a-F"></a>尊者我甚知之。<a id="a-G"></a>尊者善听。<a id="a-H"></a>我今当说。<a id="a-I"></a>护明言善。<a id="a-J"></a>金团说言。<a id="a-K"></a>此之三千大千世界。<a id="a-L"></a>有一菩提道场处所。<a id="a-M"></a>在彼阎浮摩伽陀国境界之内。<a id="a-N"></a>是昔诸王成阿耨多罗三藐三菩提处。<a id="a-O"></a>尊者护明。<a id="a-P"></a>彼中有河名为恒河。<a id="a-Q"></a>其河南岸。<a id="a-R"></a>有于一山。<a id="a-S"></a>是旧仙人所居停处。<a id="a-T"></a>然其彼处名毗阇罗。<a id="a-U"></a>亦名般荼婆毗富罗耆阇崛山。<a id="a-V"></a>共相围绕。<a id="a-W"></a>以为眷属。<a id="a-X"></a>彼山牢固。<a id="a-Y"></a>其色犹如绿摩尼宝。<a id="a-Z"></a>中有聚落。<a id="a-a"></a>名曰山饶。<a id="a-b"></a>去山不远。<a id="a-c"></a>有一大城。<a id="a-d"></a>名为王舍。<a id="a-e"></a>其城往昔有一王仙。<a id="a-f"></a>名优荼波梨种姓以来。<a id="a-g"></a>常为王治。<a id="a-h"></a>妃是善见大王之族。<a id="a-i"></a>为大夫人。<a id="a-j"></a>其子为王。<a id="a-k"></a>名婆奚迦。<a id="a-l"></a>今现治在摩伽陀国。<a id="a-m"></a>继彼优荼王仙之后。<a id="a-n"></a>尊者护明。<a id="a-o"></a>往生阎浮。<a id="a-p"></a>堪为彼王作于长子。<a id="a-q"></a>护明菩萨。<a id="a-r"></a>报金团言。<a id="a-s"></a>虽有此理。<a id="a-t"></a>但彼王种。<a id="a-u"></a>父母不净。<a id="a-v"></a>其城处边。<a id="a-w"></a>地势堆阜。<a id="a-x"></a>高下不平。<a id="a-y"></a>纯是沟坑。<a id="a-z"></a>土沙砾石。<a id="a-10"></a>荆棘诸草。<a id="a-11"></a>少有泉池。<a id="a-12"></a>诸河流水。<a id="a-13"></a>树木苑囿花果园林。<a id="a-14"></a>是故汝今。<a id="a-15"></a>可更别观余刹利种。<a id="a-16"></a>金团天子复作是言。<a id="a-17"></a>尊者护明。<a id="a-18"></a>彼迦尸国波罗奈城。<a id="a-19"></a>善光王仙有子。<a id="a-1A"></a>名为善丈夫王。<a id="a-1B"></a>彼王堪为尊者作父。<a id="a-1C"></a>护明菩萨报金团言。<a id="a-1D"></a>此理虽然。<a id="a-1E"></a>但迦尸国善丈夫王。<a id="a-1F"></a>有四种法。<a id="a-1G"></a>染着邪见。<a id="a-1H"></a>是故汝今可更别观其余王种堪我生处。<a id="a-1I"></a>金团天子复作是言。<a id="a-1J"></a>尊者护明。<a id="a-1K"></a>憍萨罗国舍婆提城。<a id="a-1L"></a>彼城有王。<a id="a-1M"></a>名歧(居移反)罗耶。<a id="a-1N"></a>是憍萨罗大国之主。<a id="a-1O"></a>其身巨力。<a id="a-1P"></a>多有人民。<a id="a-1Q"></a>尊者堪为彼王作子。<a id="a-1R"></a>护明菩萨。<a id="a-1S"></a>报金团言。<a id="a-1T"></a>此理虽然。<a id="a-1U"></a>但彼国主。<a id="a-1V"></a>憍萨罗王。<a id="a-1W"></a>是摩登伽苗裔。<a id="a-1X"></a>种类父母。<a id="a-1Y"></a>不净杂秽而生。<a id="a-1Z"></a>兼上世来。<a id="a-1a"></a>非是王种。<a id="a-1b"></a>小心下贱。<a id="a-1c"></a>意气不高。<a id="a-1d"></a>又其家中。<a id="a-1e"></a>资财薄少。<a id="a-1f"></a>虽有七宝金银琉璃玛瑙真珠。<a id="a-1g"></a>不能具足。<a id="a-1h"></a>是故汝今别更为我观诸刹利堪我生处。</p>
  <p id="a1i">金团天子复作是言。<a id="a-1j"></a>尊者护明。<a id="a-1k"></a>彼跋蹉国拘睒弥城。<a id="a-1l"></a>王名千胜。<a id="a-1m"></a>其王有子。<a id="a-1n"></a>名为百胜。<a id="a-1o"></a>彼王多有象马七珍四兵具足。<a id="a-1p"></a>尊者堪为彼王作子。<a id="a-1q"></a>护明菩萨。<a id="a-1r"></a>报金团言。<a id="a-1s"></a>此理虽然。<a id="a-1t"></a>但跋蹉王。<a id="a-1u"></a>母不贤良。<a id="a-1v"></a>从他丈夫。<a id="a-1w"></a>生于是子。<a id="a-1x"></a>非正王种。<a id="a-1y"></a>然其彼王。<a id="a-1z"></a>亦长宣说断见之事。<a id="a-20"></a>是故汝更观余刹利我何处生。</p>
  <p id="a21">金团天子。<a id="a-22"></a>复作是言。<a id="a-23"></a>此金刚国。<a id="a-24"></a>有一城邑。<a id="a-25"></a>名毗耶离。<a id="a-26"></a>谷米丰饶。<a id="a-27"></a>无有饥馑。<a id="a-28"></a>人民安乐。<a id="a-29"></a>国土庄严。<a id="a-2A"></a>譬如天宫。<a id="a-2B"></a>一种无异。<a id="a-2C"></a>彼城国王。<a id="a-2D"></a>树王之子。<a id="a-2E"></a>种姓清净。<a id="a-2F"></a>无可秽嫌。<a id="a-2G"></a>彼国王宫库藏之内。<a id="a-2H"></a>多有金银珍宝等物。<a id="a-2I"></a>一切具足。<a id="a-2J"></a>无所乏少。<a id="a-2K"></a>尊者堪为彼王作子。<a id="a-2L"></a>护明菩萨。<a id="a-2M"></a>报金团言。<a id="a-2N"></a>此理实然。<a id="a-2O"></a>毗耶离主。<a id="a-2P"></a>上世已来。<a id="a-2Q"></a>真是王种。<a id="a-2R"></a>但彼国人。<a id="a-2S"></a>心性刚强。<a id="a-2T"></a>各各自用。<a id="a-2U"></a>称我是王。<a id="a-2V"></a>憍慢炽盛。<a id="a-2W"></a>放逸自高不共其余。<a id="a-2X"></a>异类相杂。<a id="a-2Y"></a>又无尊卑大小礼节。<a id="a-2Z"></a>自言我解。<a id="a-2a"></a>自言我知。<a id="a-2b"></a>虽复有王。<a id="a-2c"></a>不肯承事。<a id="a-2d"></a>云自法是。<a id="a-2e"></a>不从他求。<a id="a-2f"></a>是故汝今更观余处刹利王种我生何家。</p>
  <p id="a2g">金团天子。<a id="a-2h"></a>复作是言。<a id="a-2i"></a>尊者护明。<a id="a-2j"></a>彼摩波槃提国。<a id="a-2k"></a>有优阇耶那城。<a id="a-2l"></a>明灯王子。<a id="a-2m"></a>名为满足。<a id="a-2n"></a>居住彼城。<a id="a-2o"></a>其王身体。<a id="a-2p"></a>大有威力。<a id="a-2q"></a>多诸左右。<a id="a-2r"></a>能破一切敌国怨家。<a id="a-2s"></a>尊者堪为彼王作子。<a id="a-2t"></a>护明菩萨。<a id="a-2u"></a>报金团言。<a id="a-2v"></a>此理虽然。<a id="a-2w"></a>但彼国王。<a id="a-2x"></a>无有一法可轨之行。<a id="a-2y"></a>严酷暴恶。<a id="a-2z"></a>不信因果。<a id="a-30"></a>是故汝今可更别观余王种姓任我生处。</p>
  <p id="a31">金团天子。<a id="a-32"></a>复作是言。<a id="a-33"></a>尊者护明彼阎浮提摩头罗城。<a id="a-34"></a>有一大王。<a id="a-35"></a>名曰善臂。<a id="a-36"></a>其子称为自在健将。<a id="a-37"></a>尊者堪为彼王作子。<a id="a-38"></a>护明菩萨。<a id="a-39"></a>报金团言。<a id="a-3A"></a>此理虽然。<a id="a-3B"></a>但彼国王。<a id="a-3C"></a>邪见家生。<a id="a-3D"></a>以如是故。<a id="a-3E"></a>一生补处菩萨大士。<a id="a-3F"></a>不得生彼邪见之家。<a id="a-3G"></a>是故汝今可更别观余王种姓我何处生。</p>
  <p id="a3H">金团天子。<a id="a-3I"></a>复作是言。<a id="a-3J"></a>尊者护明。<a id="a-3K"></a>此白象城。<a id="a-3L"></a>般纽王种。<a id="a-3M"></a>勇健威猛。<a id="a-3N"></a>可喜端正。<a id="a-3O"></a>世无有双。<a id="a-3P"></a>能破强邻一切怨敌。<a id="a-3Q"></a>尊者堪为彼王作子。<a id="a-3R"></a>护明菩萨报金团言。<a id="a-3S"></a>此理虽然。<a id="a-3T"></a>但般纽王。<a id="a-3U"></a>种姓清净。<a id="a-3V"></a>为彼杂类之所扰乱。<a id="a-3W"></a>何以故。<a id="a-3X"></a>彼王长子。<a id="a-3Y"></a>名踰地师絺罗。<a id="a-3Z"></a>是于梵天法王之子。<a id="a-3a"></a>第二名为毗摩斯那风神王子。<a id="a-3b"></a>第三名为頞纯那者。<a id="a-3c"></a>是帝释子。<a id="a-3d"></a>复有二子。<a id="a-3e"></a>别母而生。<a id="a-3f"></a>一名那拘罗。<a id="a-3g"></a>二名娑呵提婆。<a id="a-3h"></a>此二子者。<a id="a-3i"></a>是星宿天阿输那子。<a id="a-3j"></a>是故汝今可更别观余王种姓我何处生。</p>
  <p id="a3k">金团天子。<a id="a-3l"></a>复作是言。<a id="a-3m"></a>尊者护明。<a id="a-3n"></a>彼阎浮提[穴/(爿*未)]洟罗城。<a id="a-3o"></a>[穴/(爿*未)]洟罗种。<a id="a-3p"></a>王名善友。<a id="a-3q"></a>多饶象马车乘牛羊。<a id="a-3r"></a>一切资生。<a id="a-3s"></a>悉皆具足。<a id="a-3t"></a>无量众宝。<a id="a-3u"></a>库藏丰盈。<a id="a-3v"></a>金银真珠。<a id="a-3w"></a>未尝乏少。<a id="a-3x"></a>彼王有友常乐勤修法行之事。<a id="a-3y"></a>尊者堪为彼王作子。<a id="a-3z"></a>护明菩萨。<a id="a-40"></a>报金团言。<a id="a-41"></a>此理实然。<a id="a-42"></a>其善友王。<a id="a-43"></a>虽有如是具足之法。<a id="a-44"></a>但彼国王。<a id="a-45"></a>年老衰迈。<a id="a-46"></a>更不复能营理国务。<a id="a-47"></a>又其王今多饶诸子。<a id="a-48"></a>是故汝今可更别观余王种类我何处生。</p>
  <p id="a49">金团天子。<a id="a-4A"></a>复作是言。<a id="a-4B"></a>此等并是中国之王。<a id="a-4C"></a>复更别有边地之国邪见诸王。<a id="a-4D"></a>毗纽海洲。<a id="a-4E"></a>有一国主。<a id="a-4F"></a>婆罗门种。<a id="a-4G"></a>治化在于毗纽之上。<a id="a-4H"></a>名月支王。<a id="a-4I"></a>父母种姓。<a id="a-4J"></a>清净具足。<a id="a-4K"></a>兼解祭祀诸天之法。<a id="a-4L"></a>四毗陀论。<a id="a-4M"></a>皆悉了知。<a id="a-4N"></a>尊者堪为彼王作子。<a id="a-4O"></a>护明菩萨。<a id="a-4P"></a>报金团言。<a id="a-4Q"></a>此理虽然。<a id="a-4R"></a>但我下生。<a id="a-4S"></a>出家成道。<a id="a-4T"></a>要须刹利。<a id="a-4U"></a>不欲生彼婆罗门家。<a id="a-4V"></a>是故汝今唯觅刹利我生何处。</p>
  <p id="a4W">金团天子。<a id="a-4X"></a>复作是言。<a id="a-4Y"></a>我于阎浮一切诸国。<a id="a-4Z"></a>处处聚落。<a id="a-4a"></a>处处诸王。<a id="a-4b"></a>处处村舍。<a id="a-4c"></a>处处城邑。<a id="a-4d"></a>处处刹利。<a id="a-4e"></a>各住诸城。<a id="a-4f"></a>而是刹利。<a id="a-4g"></a>造种种业。<a id="a-4h"></a>我为尊者。<a id="a-4i"></a>经历已来。<a id="a-4j"></a>生于无量疲极苦恼。<a id="a-4k"></a>心迷意乱。<a id="a-4l"></a>更不复能观看余处。<a id="a-4m"></a>设复观察。<a id="a-4n"></a>口亦不能如是宣说。<a id="a-4o"></a>护明菩萨。<a id="a-4p"></a>报金团言。<a id="a-4q"></a>实如汝语。<a id="a-4r"></a>然汝要须为我选觅一刹帝利清净之家堪我生处。<a id="a-4s"></a>金团天子。<a id="a-4t"></a>复作是言。<a id="a-4u"></a>我为尊者。<a id="a-4v"></a>苦恼愁忧。<a id="a-4w"></a>处处观察。<a id="a-4x"></a>忽然忘失一刹利家。<a id="a-4y"></a>护明菩萨。<a id="a-4z"></a>问金团言。<a id="a-50"></a>其名云何。<a id="a-51"></a>金团白言。<a id="a-52"></a>有一刹利。<a id="a-53"></a>元本已来。<a id="a-54"></a>从于大众。<a id="a-55"></a>平量安立。<a id="a-56"></a>世世转轮圣王之种。<a id="a-57"></a>乃至甘蔗苗裔已来。<a id="a-58"></a>子孙相承。<a id="a-59"></a>在彼迦毗罗婆苏都释种所生。<a id="a-5A"></a>其王名为师子颊王。<a id="a-5B"></a>其子名为输头檀王。<a id="a-5C"></a>一切世间天人之中。<a id="a-5D"></a>有大名称。<a id="a-5E"></a>尊者堪为彼王作子。<a id="a-5F"></a>护明菩萨。<a id="a-5G"></a>报金团言。<a id="a-5H"></a>善哉善哉。<a id="a-5I"></a>金团天子。<a id="a-5J"></a>汝善观察诸王种家。<a id="a-5K"></a>我亦念在于此家生。<a id="a-5L"></a>我今深心如汝所说。<a id="a-5M"></a>金团当知。<a id="a-5N"></a>我定往生彼家作子。<a id="a-5O"></a>金团往昔一生补处菩萨。<a id="a-5P"></a>所托家者。<a id="a-5Q"></a>有六十种功德具足。<a id="a-5R"></a>满于彼家。<a id="a-5S"></a>何等六十。<a id="a-5T"></a>彼家本来清净好种(一)。<a id="a-5U"></a>一切诸圣恒观彼家(二)。<a id="a-5V"></a>彼家不行一切恶事(三)。<a id="a-5W"></a>彼家所生。<a id="a-5X"></a>悉皆清净(四)。<a id="a-5Y"></a>彼家种姓。<a id="a-5Z"></a>真正无杂(五)。<a id="a-5a"></a>彼家体胤。<a id="a-5b"></a>嫡嫡相承。<a id="a-5c"></a>无有断绝(六)。<a id="a-5d"></a>彼家昔来不断王种(七)。<a id="a-5e"></a>彼家所生。<a id="a-5f"></a>一切诸王。<a id="a-5g"></a>皆是往昔深种善根(八)。<a id="a-5h"></a>生彼家者。<a id="a-5i"></a>常为诸圣之所赞叹(九)。<a id="a-5j"></a>彼家生者。<a id="a-5k"></a>具大威德(十)。<a id="a-5l"></a>彼家多有端正妇女(十一)。<a id="a-5m"></a>彼家多有智慧男儿(十二)。<a id="a-5n"></a>彼家所生。<a id="a-5o"></a>心性调顺(十三)。<a id="a-5p"></a>彼家所生。<a id="a-5q"></a>无有戏调(十四)。<a id="a-5r"></a>彼家生者。<a id="a-5s"></a>无所可畏(十五)。<a id="a-5t"></a>彼家生者。<a id="a-5u"></a>不曾怯弱(十六)。<a id="a-5v"></a>彼家生者。<a id="a-5w"></a>聪明多智(十七)。<a id="a-5x"></a>彼家生者。<a id="a-5y"></a>多解工巧(十八)。<a id="a-5z"></a>彼家生者。<a id="a-60"></a>皆畏过罪(十九)。<a id="a-61"></a>彼家所生。<a id="a-62"></a>不与世间工巧杂合。<a id="a-63"></a>亦不贪财以为活命(二十)。<a id="a-64"></a>彼家所生。<a id="a-65"></a>常存朋友(二十一)。<a id="a-66"></a>彼家所生。<a id="a-67"></a>不以杀害诸虫诸兽以自活命(二十二)。<a id="a-68"></a>彼家种姓恒知恩义(二十三)。<a id="a-69"></a>彼家种族。<a id="a-6A"></a>能修苦行(二十四)。<a id="a-6B"></a>彼家所生。<a id="a-6C"></a>不随他转(二十五)。<a id="a-6D"></a>彼家所生。<a id="a-6E"></a>不曾怀恨(二十六)。<a id="a-6F"></a>彼家所生。<a id="a-6G"></a>不结痴心(二十七)。<a id="a-6H"></a>彼家生者。<a id="a-6I"></a>不以怖畏随顺于他(二十八)。<a id="a-6J"></a>彼家生者。<a id="a-6K"></a>畏杀害他(二十九)。<a id="a-6L"></a>彼家生者。<a id="a-6M"></a>无有罪患(三十)。<a id="a-6N"></a>彼家生者。<a id="a-6O"></a>乞食得多(三十一)。<a id="a-6P"></a>至彼家者。<a id="a-6Q"></a>无空发遣(三十二)。<a id="a-6R"></a>彼家刚强难可降伏(三十三)。<a id="a-6S"></a>彼家法则。<a id="a-6T"></a>恒出礼律(三十四)。<a id="a-6U"></a>彼家常乐布施众生(三十五)。<a id="a-6V"></a>彼家建立因果勤劬(三十六)。<a id="a-6W"></a>彼家所生。<a id="a-6X"></a>世间勇健(三十七)。<a id="a-6Y"></a>彼家恒常。<a id="a-6Z"></a>供养一切诸仙诸圣(三十八)。<a id="a-6a"></a>彼家恒常。<a id="a-6b"></a>供养神灵(三十九)。<a id="a-6c"></a>彼家恒常供养诸天(四十)。<a id="a-6d"></a>彼家恒常供养大人(四十一)。<a id="a-6e"></a>彼家历世。<a id="a-6f"></a>无有怨仇(四十二)。<a id="a-6g"></a>彼家名声。<a id="a-6h"></a>威振十方(四十三)。<a id="a-6i"></a>彼家一切诸家为最(四十四)。<a id="a-6j"></a>彼家生者。<a id="a-6k"></a>上世已来。<a id="a-6l"></a>悉是圣种(四十五)。<a id="a-6m"></a>彼家生者。<a id="a-6n"></a>于圣种中。<a id="a-6o"></a>最为第一(四十六)。<a id="a-6p"></a>彼家生者。<a id="a-6q"></a>恒是转轮圣王之种(四十七)。<a id="a-6r"></a>彼家生者。<a id="a-6s"></a>是大威德人之种姓(四十八)。<a id="a-6t"></a>彼家生者。<a id="a-6u"></a>多有无量眷属围绕(四十九)。<a id="a-6v"></a>彼家生者。<a id="a-6w"></a>所有眷属。<a id="a-6x"></a>不可破坏(五十)。<a id="a-6y"></a>彼家生者。<a id="a-6z"></a>所有眷属。<a id="a-70"></a>胜一切人(五十一)。<a id="a-71"></a>彼家生者。<a id="a-72"></a>悉孝养母(五十二)。<a id="a-73"></a>彼家生者。<a id="a-74"></a>皆孝顺父(五十三)。<a id="a-75"></a>彼家生者。<a id="a-76"></a>悉皆供养一切沙门(五十四)。<a id="a-77"></a>彼家生者。<a id="a-78"></a>悉皆供养诸婆罗门(五十五)。<a id="a-79"></a>彼家生者。<a id="a-7A"></a>丰饶五谷。<a id="a-7B"></a>仓库盈溢(五十六)。<a id="a-7C"></a>彼家生者。<a id="a-7D"></a>多有金银车磲玛瑙。<a id="a-7E"></a>一切资财。<a id="a-7F"></a>无所乏少(五十七)。<a id="a-7G"></a>彼家生者。<a id="a-7H"></a>多畜奴婢象马牛羊。<a id="a-7I"></a>一切具足(五十八)。<a id="a-7J"></a>彼家生者。<a id="a-7K"></a>不曾事他(五十九)。<a id="a-7L"></a>彼家生者。<a id="a-7M"></a>如是一切众事具足。<a id="a-7N"></a>于世间中。<a id="a-7O"></a>无所乏少(六十)</p>
  <p id="a7P">金团天子。<a id="a-7Q"></a>凡是一生补处菩萨。<a id="a-7R"></a>处于母胎。<a id="a-7S"></a>彼母若有三十二种相具足者。<a id="a-7T"></a>乃能堪受菩萨在胎。<a id="a-7U"></a>何等名为三十二事。<a id="a-7V"></a>一彼母人。<a id="a-7W"></a>正德而生。<a id="a-7X"></a>二彼母人。<a id="a-7Y"></a>支体具足。<a id="a-7Z"></a>三彼母人。<a id="a-7a"></a>德行无缺。<a id="a-7b"></a>四彼母人。<a id="a-7c"></a>所生得处。<a id="a-7d"></a>五彼母人。<a id="a-7e"></a>为行庶几。<a id="a-7f"></a>六彼母人。<a id="a-7g"></a>种类清净。<a id="a-7h"></a>七彼母人。<a id="a-7i"></a>端正无比。<a id="a-7j"></a>八彼母人。<a id="a-7k"></a>名字德称。<a id="a-7l"></a>九彼母人。<a id="a-7m"></a>身体形容。<a id="a-7n"></a>上下相称。<a id="a-7o"></a>十彼母人。<a id="a-7p"></a>未曾产生。<a id="a-7q"></a>十一彼母有大功德。<a id="a-7r"></a>十二彼母恒念乐事。<a id="a-7s"></a>十三彼母心常随顺一切善事。<a id="a-7t"></a>十四彼母无有邪心。<a id="a-7u"></a>十五彼母身口及心自然调伏。<a id="a-7v"></a>十六彼母心无所畏。<a id="a-7w"></a>十七彼母多闻总持。<a id="a-7x"></a>十八彼母极女工巧。<a id="a-7y"></a>十九彼母心无谄曲。<a id="a-7z"></a>二十彼母心无诳诈。<a id="a-80"></a>二十一者彼母人。<a id="a-81"></a>心无有嗔恚。<a id="a-82"></a>二十二者彼母人。<a id="a-83"></a>心无有嫉妒。<a id="a-84"></a>二十三者彼母人。<a id="a-85"></a>心无有悭吝。<a id="a-86"></a>二十四者彼母人。<a id="a-87"></a>心无有急速。<a id="a-88"></a>二十五者彼母人。<a id="a-89"></a>心难可回转。<a id="a-8A"></a>二十六者彼母人。<a id="a-8B"></a>体有至德相。<a id="a-8C"></a>二十七者彼母人。<a id="a-8D"></a>心能怀忍辱。<a id="a-8E"></a>二十八者彼母人。<a id="a-8F"></a>心有惭有愧。<a id="a-8G"></a>二十九者彼母人。<a id="a-8H"></a>行薄淫怒痴。<a id="a-8I"></a>三十者彼母人。<a id="a-8J"></a>行无女家过。<a id="a-8K"></a>三十一者彼母人。<a id="a-8L"></a>行孝顺向夫。<a id="a-8M"></a>三十二者彼母。<a id="a-8N"></a>出生一切诸德。<a id="a-8O"></a>一切诸行皆悉具足。<a id="a-8P"></a>如是母人。<a id="a-8Q"></a>乃能堪受一生补处后身菩萨。<a id="a-8R"></a>菩萨欲入母胎之时。<a id="a-8S"></a>取鬼宿日。<a id="a-8T"></a>然后乃入于母胎中。<a id="a-8U"></a>其受一生补处菩萨胎母已前。<a id="a-8V"></a>其母必须受八关斋。<a id="a-8W"></a>然后菩萨入于彼胎。</p>
  <p id="a8X">护明菩萨。<a id="a-8Y"></a>复作是言。<a id="a-8Z"></a>我今受有不为世间一切钱财五欲快乐故。<a id="a-8a"></a>下人间受此一生。<a id="a-8b"></a>唯欲安乐诸众生故。<a id="a-8c"></a>哀愍苦恼诸众生故。</p>
  <p id="a8d">尔时众中。<a id="a-8e"></a>有一天女。<a id="a-8f"></a>告于其余一天女言。<a id="a-8g"></a>我等大家护明菩萨。<a id="a-8h"></a>必下人间。<a id="a-8i"></a>我等此宫违离。<a id="a-8j"></a>护明菩萨大士。<a id="a-8k"></a>云何令我心乐此处。<a id="a-8l"></a>第二天女。<a id="a-8m"></a>即报之言。<a id="a-8n"></a>奈何奈何。<a id="a-8o"></a>我等今者。<a id="a-8p"></a>共作何事。<a id="a-8q"></a>令于我等得往人间。<a id="a-8r"></a>善观彼家护明菩萨所生之处。<a id="a-8s"></a>第三复有一天女言。<a id="a-8t"></a>愿我等今舍此天寿。<a id="a-8u"></a>令我等往彼处受生。<a id="a-8v"></a>何以故。<a id="a-8w"></a>我等亦愿至于彼处。<a id="a-8x"></a>共我护明菩萨同生。<a id="a-8y"></a>第四复有一天女言。<a id="a-8z"></a>汝等相与莫生悔心。<a id="a-90"></a>何以故。<a id="a-91"></a>我等大家护明菩萨。<a id="a-92"></a>尚舍天寿。<a id="a-93"></a>生于人间。<a id="a-94"></a>况复我等。<a id="a-95"></a>更复有一天女称言。<a id="a-96"></a>尊者护明。<a id="a-97"></a>今者下生于阎浮提。<a id="a-98"></a>唯愿大士。<a id="a-99"></a>莫忘我等。<a id="a-9A"></a>时护明菩萨。<a id="a-9B"></a>告于彼等诸天女言。<a id="a-9C"></a>汝等莫大生于苦恼。<a id="a-9D"></a>我前已为汝等。<a id="a-9E"></a>说于一切有处。<a id="a-9F"></a>皆悉无常。<a id="a-9G"></a>如芭蕉茎。<a id="a-9H"></a>无有坚实。<a id="a-9I"></a>如借物用。<a id="a-9J"></a>必须还他。<a id="a-9K"></a>非我已有。<a id="a-9L"></a>犹如阳焰幻化水泡。<a id="a-9M"></a>一切有处。<a id="a-9N"></a>皆是诳惑愚痴之人。<a id="a-9O"></a>谓言常生。</p>
  <p id="a9P">尔时众中。<a id="a-9Q"></a>有一天子。<a id="a-9R"></a>怅怏心愁。<a id="a-9S"></a>口复唱言。<a id="a-9T"></a>观此菩萨所说生处。<a id="a-9U"></a>无常不真。<a id="a-9V"></a>咄哉我等。<a id="a-9W"></a>何假须乐于此生处。<a id="a-9X"></a>我等今见护明菩萨。<a id="a-9Y"></a>如是功德具足之体。<a id="a-9Z"></a>生兜率天。<a id="a-9a"></a>此兜率宫。<a id="a-9b"></a>如是福聚。<a id="a-9c"></a>如是端正。<a id="a-9d"></a>如是微妙。<a id="a-9e"></a>如是庄严。<a id="a-9f"></a>护明菩萨。<a id="a-9g"></a>舍离下生。<a id="a-9h"></a>咄哉我等。<a id="a-9i"></a>云何独在此无常境。</p>
  <p id="a9j">尔时复有第二天子。<a id="a-9k"></a>答彼第一初天子言。<a id="a-9l"></a>善哉天子。<a id="a-9m"></a>如是如是。<a id="a-9n"></a>如汝所说。<a id="a-9o"></a>而作偈言。</p>
  <p id="a9p">我此护明大菩萨　　往昔在于诸有中</p>
  <p id="a9q">常舍极所爱妇儿　　奴仆象马财珍宝</p>
  <p id="a9r">或复割截身骨肉　　头目髓脑血皮肤</p>
  <p id="a9s">如是来索悉不违　　或百或千皆施与</p>
  <p id="a9t">尔时众中。<a id="a-9u"></a>复有天子。<a id="a-9v"></a>而说偈言。</p>
  <p id="a9w">咄哉我等身　　在此天宫生</p>
  <p id="a9x">常恐今当堕　　人怖死亦然</p>
  <p id="a9y">何有生法中　　福业不尽者</p>
  <p id="a9z">诸是无常界　　众生悉命终</p>
  <p id="aA0">护明菩萨。<a id="a-A1"></a>告诸天言。<a id="a-A2"></a>汝等天人。<a id="a-A3"></a>须知一切世间别离生死为本。<a id="a-A4"></a>汝等为我莫苦忧愁。<a id="a-A5"></a>何以故。<a id="a-A6"></a>我往昔来。<a id="a-A7"></a>不造凡业。<a id="a-A8"></a>今欲令我久住世间。<a id="a-A9"></a>终不可得。<a id="a-AA"></a>我于过去佛法僧边。<a id="a-AB"></a>种诸善业。<a id="a-AC"></a>常发道心。<a id="a-AD"></a>乞求大愿。<a id="a-AE"></a>今得善报。<a id="a-AF"></a>当成菩提。<a id="a-AG"></a>汝应欢喜。<a id="a-AH"></a>何得苦恼。<a id="a-AI"></a>时彼诸天。<a id="a-AJ"></a>闻是语已。<a id="a-AK"></a>各相谓言。<a id="a-AL"></a>汝等诸天。<a id="a-AM"></a>熟视护明菩萨大士。<a id="a-AN"></a>而此护明菩萨大士。<a id="a-AO"></a>今者不久下于人间。<a id="a-AP"></a>口复唱言。<a id="a-AQ"></a>尊者护明。<a id="a-AR"></a>尊者不久生于人间。<a id="a-AS"></a>此兜率宫。<a id="a-AT"></a>所有威德。<a id="a-AU"></a>及诸天福。<a id="a-AV"></a>尊悉将去。<a id="a-AW"></a>尊受人间。<a id="a-AX"></a>末后有身。<a id="a-AY"></a>我等诸天。<a id="a-AZ"></a>云何奉事。<a id="a-Aa"></a>护明菩萨。<a id="a-Ab"></a>告彼一切诸天众言。<a id="a-Ac"></a>我前所生五种衰相。<a id="a-Ad"></a>汝等复说无常因缘。<a id="a-Ae"></a>如是法门。<a id="a-Af"></a>汝等常须系念在心。<a id="a-Ag"></a>勿令忘失。<a id="a-Ah"></a>我今此处下生人间。<a id="a-Ai"></a>当得阿耨多罗三藐三菩提。<a id="a-Aj"></a>转于无上最妙法轮。<a id="a-Ak"></a>汝等诸天。<a id="a-Al"></a>可各愿下人间受身。<a id="a-Am"></a>生彼处已。<a id="a-An"></a>汝等当得解脱一切诸烦恼苦。</p>
  <p id="aAo">尔时护明菩萨。<a id="a-Ap"></a>观生家已。<a id="a-Aq"></a>时兜率陀。<a id="a-Ar"></a>有一天宫。<a id="a-As"></a>名曰高幢。<a id="a-At"></a>纵广正等。<a id="a-Au"></a>六十由旬。<a id="a-Av"></a>菩萨时时上彼宫中。<a id="a-Aw"></a>为兜率天。<a id="a-Ax"></a>说于法要。<a id="a-Ay"></a>是时菩萨。<a id="a-Az"></a>上于彼宫。<a id="a-B0"></a>安坐讫已。<a id="a-B1"></a>告于兜率诸天子言。<a id="a-B2"></a>汝等诸天。<a id="a-B3"></a>应来聚集。<a id="a-B4"></a>我身不久。<a id="a-B5"></a>下于人间。<a id="a-B6"></a>我今欲说一法明门。<a id="a-B7"></a>名入诸法相方便门。<a id="a-B8"></a>留教化汝最后。<a id="a-B9"></a>汝等忆念我故。<a id="a-BA"></a>汝等若闻此法门者。<a id="a-BB"></a>应生欢喜。<a id="a-BC"></a>时兜率陀诸天大众。<a id="a-BD"></a>闻于菩萨如此语已。<a id="a-BE"></a>及天玉女。<a id="a-BF"></a>一切眷属。<a id="a-BG"></a>皆来聚集。<a id="a-BH"></a>上于彼宫。<a id="a-BI"></a>护明菩萨。<a id="a-BJ"></a>见彼天众聚会毕已。<a id="a-BK"></a>欲为说法。<a id="a-BL"></a>即时更化作一天宫。<a id="a-BM"></a>在彼高幢本天宫上。<a id="a-BN"></a>高大广阔。<a id="a-BO"></a>覆四天下。<a id="a-BP"></a>可喜微妙。<a id="a-BQ"></a>端正少双。<a id="a-BR"></a>威德巍巍。<a id="a-BS"></a>众宝庄饰。<a id="a-BT"></a>一切欲界天宫殿中。<a id="a-BU"></a>无匹喻者。<a id="a-BV"></a>色界诸天。<a id="a-BW"></a>见彼化殿。<a id="a-BX"></a>于自宫殿。<a id="a-BY"></a>生如是心。<a id="a-BZ"></a>如塳墓想。<a id="a-Ba"></a>时护明菩萨。<a id="a-Bb"></a>已于过去。<a id="a-Bc"></a>行于实行。<a id="a-Bd"></a>种诸善根。<a id="a-Be"></a>成就福聚。<a id="a-Bf"></a>功德具足。<a id="a-Bg"></a>所成庄严。<a id="a-Bh"></a>师子高座。<a id="a-Bi"></a>升上而坐。<a id="a-Bj"></a>护明菩萨。<a id="a-Bk"></a>在彼师子高座之上。<a id="a-Bl"></a>无量诸宝。<a id="a-Bm"></a>庄严间错。<a id="a-Bn"></a>无量无边。<a id="a-Bo"></a>种种天衣。<a id="a-Bp"></a>而敷彼座。<a id="a-Bq"></a>种种妙香。<a id="a-Br"></a>以熏彼座。<a id="a-Bs"></a>无量无边。<a id="a-Bt"></a>宝炉烧香。<a id="a-Bu"></a>出于种种微妙香花散其地上。<a id="a-Bv"></a>高座周匝。<a id="a-Bw"></a>有诸珍宝。<a id="a-Bx"></a>百千万亿。<a id="a-By"></a>庄严放光。<a id="a-Bz"></a>显耀彼宫。<a id="a-C0"></a>彼宫上下。<a id="a-C1"></a>宝网罗覆。<a id="a-C2"></a>于彼罗网。<a id="a-C3"></a>多悬金铃。<a id="a-C4"></a>彼诸金铃。<a id="a-C5"></a>出声微妙。<a id="a-C6"></a>彼大宝宫。<a id="a-C7"></a>复出无量种种光明。<a id="a-C8"></a>彼宝宫殿。<a id="a-C9"></a>千万幡盖。<a id="a-CA"></a>种种妙色。<a id="a-CB"></a>映覆于上。<a id="a-CC"></a>彼大宫殿。<a id="a-CD"></a>垂诸旒苏。<a id="a-CE"></a>无量无边百千万亿。<a id="a-CF"></a>诸天玉女。<a id="a-CG"></a>各持种种七宝音声。<a id="a-CH"></a>作乐赞叹。<a id="a-CI"></a>说于菩萨往昔无量无边功德。<a id="a-CJ"></a>护世四王。<a id="a-CK"></a>百千万亿。<a id="a-CL"></a>在于左右。<a id="a-CM"></a>守护彼宫。<a id="a-CN"></a>千万帝释。<a id="a-CO"></a>礼拜彼宫。<a id="a-CP"></a>千万梵天。<a id="a-CQ"></a>恭敬彼宫。<a id="a-CR"></a>又诸菩萨。<a id="a-CS"></a>百千万亿那由他众。<a id="a-CT"></a>护持彼宫。<a id="a-CU"></a>十方诸佛。<a id="a-CV"></a>有于万亿那由他数。<a id="a-CW"></a>护念彼宫。<a id="a-CX"></a>百千万亿那由他劫。<a id="a-CY"></a>所修行行诸波罗蜜。<a id="a-CZ"></a>福报成就。<a id="a-Ca"></a>因缘具足。<a id="a-Cb"></a>日夜增长。<a id="a-Cc"></a>无量功德。<a id="a-Cd"></a>悉皆庄严。<a id="a-Ce"></a>如是如是。<a id="a-Cf"></a>难说难说。<a id="a-Cg"></a>彼大微妙师子高座。<a id="a-Ch"></a>菩萨坐上。<a id="a-Ci"></a>告于一切诸天众言。<a id="a-Cj"></a>汝等诸天。<a id="a-Ck"></a>今此一百八法明门。<a id="a-Cl"></a>一生补处菩萨大士。<a id="a-Cm"></a>在兜率宫。<a id="a-Cn"></a>欲下托生于人间者。<a id="a-Co"></a>于天众前。<a id="a-Cp"></a>要须宣畅说此一百八法明门。<a id="a-Cq"></a>留与诸天。<a id="a-Cr"></a>以作忆念。<a id="a-Cs"></a>然后下生。<a id="a-Ct"></a>汝等诸天。<a id="a-Cu"></a>今可至心谛听谛受。<a id="a-Cv"></a>我今说之。<a id="a-Cw"></a>一百八法明门者何。</p>
  <p id="aCx">正信。<a id="a-Cy"></a>是法明门。<a id="a-Cz"></a>不破坚牢心故。</p>
  <p id="aD0">净心。<a id="a-D1"></a>是法明门。<a id="a-D2"></a>无浊秽故。</p>
  <p id="aD3">欢喜。<a id="a-D4"></a>是法明门。<a id="a-D5"></a>安隐心故。</p>
  <p id="aD6">爱乐。<a id="a-D7"></a>是法明门。<a id="a-D8"></a>令心清净故。</p>
  <p id="aD9">身行净行。<a id="a-DA"></a>是法明门。<a id="a-DB"></a>三业净故。</p>
  <p id="aDC">口行净行。<a id="a-DD"></a>是法明门。<a id="a-DE"></a>断四恶故。</p>
  <p id="aDF">意行净行。<a id="a-DG"></a>是法明门。<a id="a-DH"></a>断三毒故。</p>
  <p id="aDI">念佛。<a id="a-DJ"></a>是法明门。<a id="a-DK"></a>观佛清净故。</p>
  <p id="aDL">念法。<a id="a-DM"></a>是法明门。<a id="a-DN"></a>观法清净故。</p>
  <p id="aDO">念僧。<a id="a-DP"></a>是法明门。<a id="a-DQ"></a>得道坚牢故。</p>
  <p id="aDR">念施。<a id="a-DS"></a>是法明门。<a id="a-DT"></a>不望果报故。</p>
  <p id="aDU">念戒。<a id="a-DV"></a>是法明门。<a id="a-DW"></a>一切愿具足故。</p>
  <p id="aDX">念天。<a id="a-DY"></a>是法明门。<a id="a-DZ"></a>发广大心故。</p>
  <p id="aDa">慈。<a id="a-Db"></a>是法明门。<a id="a-Dc"></a>一切生处善根摄胜故。</p>
  <p id="aDd">悲。<a id="a-De"></a>是法明门。<a id="a-Df"></a>不杀害众生故。</p>
  <p id="aDg">喜。<a id="a-Dh"></a>是法明门。<a id="a-Di"></a>舍一切不喜事故。</p>
  <p id="aDj">舍。<a id="a-Dk"></a>是法明门。<a id="a-Dl"></a>厌离五欲故。</p>
  <p id="aDm">无常观。<a id="a-Dn"></a>是法明门。<a id="a-Do"></a>观三界欲故。</p>
  <p id="aDp">苦观。<a id="a-Dq"></a>是法明门。<a id="a-Dr"></a>断一切愿故。</p>
  <p id="aDs">无我观。<a id="a-Dt"></a>是法明门。<a id="a-Du"></a>不染着我故。</p>
  <p id="aDv">寂定观。<a id="a-Dw"></a>是法明门。<a id="a-Dx"></a>不扰乱心意故。</p>
  <p id="aDy">惭愧。<a id="a-Dz"></a>是法明门。<a id="a-E0"></a>内心寂定故。</p>
  <p id="aE1">羞耻。<a id="a-E2"></a>是法明门。<a id="a-E3"></a>外恶灭故。</p>
  <p id="aE4">实。<a id="a-E5"></a>是法明门。<a id="a-E6"></a>不诳天人故。</p>
  <p id="aE7">真。<a id="a-E8"></a>是法明门。<a id="a-E9"></a>不诳自身故。</p>
  <p id="aEA">法行。<a id="a-EB"></a>是法明门。<a id="a-EC"></a>随顺法行故。</p>
  <p id="aED">三归。<a id="a-EE"></a>是法明门。<a id="a-EF"></a>净三恶道故。</p>
  <p id="aEG">知恩。<a id="a-EH"></a>是法明门。<a id="a-EI"></a>不舍善根故。</p>
  <p id="aEJ">报恩。<a id="a-EK"></a>是法明门。<a id="a-EL"></a>不欺负他故。</p>
  <p id="aEM">不自欺。<a id="a-EN"></a>是法明门。<a id="a-EO"></a>不自誉故。</p>
  <p id="aEP">为众生。<a id="a-EQ"></a>是法明门。<a id="a-ER"></a>不毁呰他故。</p>
  <p id="aES">为法。<a id="a-ET"></a>是法明门。<a id="a-EU"></a>如法而行故。</p>
  <p id="aEV">知时。<a id="a-EW"></a>是法明门。<a id="a-EX"></a>不轻言说故。</p>
  <p id="aEY">摄我慢。<a id="a-EZ"></a>是法明门。<a id="a-Ea"></a>智慧满足故。</p>
  <p id="aEb">不生恶心。<a id="a-Ec"></a>是法明门。<a id="a-Ed"></a>自护护他故。</p>
  <p id="aEe">无障碍。<a id="a-Ef"></a>是法明门。<a id="a-Eg"></a>心无疑惑故。</p>
  <p id="aEh">信解。<a id="a-Ei"></a>是法明门。<a id="a-Ej"></a>决了第一义故。</p>
  <p id="aEk">不净观。<a id="a-El"></a>是法明门。<a id="a-Em"></a>舍欲染心故。</p>
  <p id="aEn">不诤斗。<a id="a-Eo"></a>是法明门。<a id="a-Ep"></a>断嗔讼故。</p>
  <p id="aEq">不痴。<a id="a-Er"></a>是法明门。<a id="a-Es"></a>断杀生故。</p>
  <p id="aEt">乐法义。<a id="a-Eu"></a>是法明门。<a id="a-Ev"></a>求法义故。</p>
  <p id="aEw">爱法明。<a id="a-Ex"></a>是法明门。<a id="a-Ey"></a>得法明门故。</p>
  <p id="aEz">求多闻。<a id="a-F0"></a>是法明门。<a id="a-F1"></a>正观法相故。</p>
  <p id="aF2">正方便。<a id="a-F3"></a>是法明门。<a id="a-F4"></a>具正行故。</p>
  <p id="aF5">知名色。<a id="a-F6"></a>是法明门。<a id="a-F7"></a>除诸障碍故。</p>
  <p id="aF8">除因见。<a id="a-F9"></a>是法明门。<a id="a-FA"></a>得解脱故。</p>
  <p id="aFB">无怨亲心。<a id="a-FC"></a>是法明门。<a id="a-FD"></a>于怨亲中。<a id="a-FE"></a>生平等故。</p>
  <p id="aFF">阴方便。<a id="a-FG"></a>是法明门。<a id="a-FH"></a>知诸苦故。<a id="a-FI"></a>诸大平等。<a id="a-FJ"></a>是法明门。<a id="a-FK"></a>断于一切和合法故。</p>
  <p id="aFL">诸入。<a id="a-FM"></a>是法明门。<a id="a-FN"></a>修正道故。</p>
  <p id="aFO">无生忍。<a id="a-FP"></a>是法明门。<a id="a-FQ"></a>证灭谛故。</p>
  <p id="aFR">身念处。<a id="a-FS"></a>是法明门。<a id="a-FT"></a>诸法寂静故。</p>
  <p id="aFU">受念处。<a id="a-FV"></a>是法明门。<a id="a-FW"></a>断一切诸受故。</p>
  <p id="aFX">心念处。<a id="a-FY"></a>是法明门。<a id="a-FZ"></a>观心如幻化故。</p>
  <p id="aFa">法念处。<a id="a-Fb"></a>是法明门。<a id="a-Fc"></a>智慧无翳故。</p>
  <p id="aFd">四正勤。<a id="a-Fe"></a>是法明门。<a id="a-Ff"></a>断一切恶成诸善故。</p>
  <p id="aFg">四如意足。<a id="a-Fh"></a>是法明门。<a id="a-Fi"></a>身心轻故。</p>
  <p id="aFj">信根。<a id="a-Fk"></a>是法明门。<a id="a-Fl"></a>不随他语故。</p>
  <p id="aFm">精进根。<a id="a-Fn"></a>是法明门。<a id="a-Fo"></a>善得诸智故。</p>
  <p id="aFp">念根。<a id="a-Fq"></a>是法明门。<a id="a-Fr"></a>善作诸业故。</p>
  <p id="aFs">定根。<a id="a-Ft"></a>是法明门。<a id="a-Fu"></a>心清净故。</p>
  <p id="aFv">慧根。<a id="a-Fw"></a>是法明门。<a id="a-Fx"></a>现见诸法故。</p>
  <p id="aFy">信力。<a id="a-Fz"></a>是法明门。<a id="a-G0"></a>过诸魔力故。</p>
  <p id="aG1">精进力。<a id="a-G2"></a>是法明门。<a id="a-G3"></a>不退转故。</p>
  <p id="aG4">念力。<a id="a-G5"></a>是法明门。<a id="a-G6"></a>不共他故。</p>
  <p id="aG7">定力。<a id="a-G8"></a>是法明门。<a id="a-G9"></a>断一切念故。</p>
  <p id="aGA">慧力。<a id="a-GB"></a>是法明门。<a id="a-GC"></a>离二边故。</p>
  <p id="aGD">念觉分。<a id="a-GE"></a>是法明门。<a id="a-GF"></a>如诸法智故。</p>
  <p id="aGG">择法觉分。<a id="a-GH"></a>是法明门。<a id="a-GI"></a>照明一切诸法故。</p>
  <p id="aGJ">精进觉分。<a id="a-GK"></a>是法明门。<a id="a-GL"></a>善知觉故。</p>
  <p id="aGM">喜觉分。<a id="a-GN"></a>是法明门。<a id="a-GO"></a>得诸定故。</p>
  <p id="aGP">除觉分。<a id="a-GQ"></a>是法明门。<a id="a-GR"></a>所作已办故。</p>
  <p id="aGS">定觉分。<a id="a-GT"></a>是法明门。<a id="a-GU"></a>知一切法平等故。</p>
  <p id="aGV">舍觉分。<a id="a-GW"></a>是法明门。<a id="a-GX"></a>厌离一切生故。</p>
  <p id="aGY">正见。<a id="a-GZ"></a>是法明门。<a id="a-Ga"></a>得漏尽圣道故。</p>
  <p id="aGb">正分别。<a id="a-Gc"></a>是法明门。<a id="a-Gd"></a>断一切分别无分别故。</p>
  <p id="aGe">正语。<a id="a-Gf"></a>是法明门。<a id="a-Gg"></a>一切名字音声语言。<a id="a-Gh"></a>知如响故。</p>
  <p id="aGi">正业。<a id="a-Gj"></a>是法明门。<a id="a-Gk"></a>无业无报故。</p>
  <p id="aGl">正命。<a id="a-Gm"></a>是法明门。<a id="a-Gn"></a>除灭一切恶道故。</p>
  <p id="aGo">正行。<a id="a-Gp"></a>是法明门。<a id="a-Gq"></a>至彼岸故。</p>
  <p id="aGr">正念。<a id="a-Gs"></a>是法明门。<a id="a-Gt"></a>不思念一切法故。</p>
  <p id="aGu">正定。<a id="a-Gv"></a>是法明门。<a id="a-Gw"></a>得无散乱三昧故。</p>
  <p id="aGx">菩提心。<a id="a-Gy"></a>是法明门。<a id="a-Gz"></a>不断三宝故。</p>
  <p id="aH0">依倚。<a id="a-H1"></a>是法明门。<a id="a-H2"></a>不乐小乘故。</p>
  <p id="aH3">正信。<a id="a-H4"></a>是法明门。<a id="a-H5"></a>得最胜佛法故。</p>
  <p id="aH6">增进。<a id="a-H7"></a>是法明门。<a id="a-H8"></a>成就一切诸善根法故。</p>
  <p id="aH9">檀度。<a id="a-HA"></a>是法明门。<a id="a-HB"></a>念念成就。<a id="a-HC"></a>相好庄严佛土教化悭贪诸众生故。</p>
  <p id="aHD">戒度。<a id="a-HE"></a>是法明门。<a id="a-HF"></a>远离恶道诸难教化破戒诸众生故。</p>
  <p id="aHG">忍度。<a id="a-HH"></a>是法明门。<a id="a-HI"></a>舍一切嗔恚我慢谄曲调戏。<a id="a-HJ"></a>教化如是诸恶众生故。</p>
  <p id="aHK">精进度。<a id="a-HL"></a>是法明门。<a id="a-HM"></a>悉得一切诸善法。<a id="a-HN"></a>教化懈怠诸众生故。</p>
  <p id="aHO">禅度。<a id="a-HP"></a>是法明门。<a id="a-HQ"></a>成就一切禅定及诸神通。<a id="a-HR"></a>教化散乱诸众生故。</p>
  <p id="aHS">智度。<a id="a-HT"></a>是法明门。<a id="a-HU"></a>断无明黑暗及着诸见。<a id="a-HV"></a>教化愚痴诸众生故。</p>
  <p id="aHW">方便。<a id="a-HX"></a>是法明门。<a id="a-HY"></a>随众生所见威仪。<a id="a-HZ"></a>而示现教化。<a id="a-Ha"></a>成就一切诸佛法故。</p>
  <p id="aHb">四摄法。<a id="a-Hc"></a>是法明门。<a id="a-Hd"></a>摄受一切众生。<a id="a-He"></a>得菩提已。<a id="a-Hf"></a>施一切众生法故。</p>
  <p id="aHg">教化众生。<a id="a-Hh"></a>是法明门。<a id="a-Hi"></a>自不受乐。<a id="a-Hj"></a>不疲惓故。<a id="a-Hk"></a>摄受正法。<a id="a-Hl"></a>是法明门。<a id="a-Hm"></a>断一切众生诸烦恼故。</p>
  <p id="aHn">福聚。<a id="a-Ho"></a>是法明门。<a id="a-Hp"></a>利益一切诸众生故。</p>
  <p id="aHq">修禅。<a id="a-Hr"></a>是法明门。<a id="a-Hs"></a>满足十力故。</p>
  <p id="aHt">寂定。<a id="a-Hu"></a>是法明门。<a id="a-Hv"></a>成就如来三昧具足故。</p>
  <p id="aHw">慧见。<a id="a-Hx"></a>是法明门。<a id="a-Hy"></a>智慧成就满足故。</p>
  <p id="aHz">入无碍辩。<a id="a-I0"></a>是法明门。<a id="a-I1"></a>得法眼成就故。</p>
  <p id="aI2">入一切行。<a id="a-I3"></a>是法明门。<a id="a-I4"></a>得佛眼成就故。</p>
  <p id="aI5">成就陀罗尼。<a id="a-I6"></a>是法明门。<a id="a-I7"></a>闻一切诸佛法。<a id="a-I8"></a>能受持故。</p>
  <p id="aI9">得无碍辩。<a id="a-IA"></a>是法明门。<a id="a-IB"></a>令一切众生皆欢喜故。</p>
  <p id="aIC">顺忍。<a id="a-ID"></a>是法明门。<a id="a-IE"></a>顺一切诸佛法故。</p>
  <p id="aIF">得无生法忍。<a id="a-IG"></a>是法明门。<a id="a-IH"></a>得受记故。</p>
  <p id="aII">不退转地。<a id="a-IJ"></a>是法明门。<a id="a-IK"></a>具足往昔诸佛法故。</p>
  <p id="aIL">从一地至一地智。<a id="a-IM"></a>是法明门。<a id="a-IN"></a>灌顶成就一切智故。</p>
  <p id="aIO">灌顶地。<a id="a-IP"></a>是法明门。<a id="a-IQ"></a>从生出家。<a id="a-IR"></a>乃至得成阿耨多罗三藐三菩提故。</p>
  <p id="aIS">尔时护明菩萨。<a id="a-IT"></a>说是语已。<a id="a-IU"></a>告彼一切诸天众言。<a id="a-IV"></a>诸天当知。<a id="a-IW"></a>此是一百八法明门。<a id="a-IX"></a>留与诸天。<a id="a-IY"></a>汝等受持。<a id="a-IZ"></a>心常忆念。<a id="a-Ia"></a>勿令忘失。</p>
 </body>
</html>