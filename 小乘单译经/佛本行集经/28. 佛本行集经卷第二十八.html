<!doctype html>
<html id="z3IBUTqcO" data-ver="760">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十八</h1>
  <h2 id="a2">魔怖菩萨品第三十一之二</h2>
  <p id="a3">尔时彼等魔诸女辈。<a id="a-4"></a>善解妇女妖幻之事。<a id="a-5"></a>更复别为余诳惑法。<a id="a-6"></a>媚乱菩萨。<a id="a-7"></a>而说偈言。</p>
  <p id="a8">初春佳丽好时节　　果木林树悉开花</p>
  <p id="a9">如此美景可欢娱　　仁色丰盈甚端正</p>
  <p id="aA">现今幼年情逸荡　　正是丈夫行乐时</p>
  <p id="aB">欲求菩提道甚难　　仁可回心受世乐</p>
  <p id="aC">宜观我等天女辈　　可喜形貌柔软身</p>
  <p id="aD">以诸璎珞自庄严　　谁今能得如是体</p>
  <p id="aE">仁感得已何不受　　我身香洁如莲花</p>
  <p id="aF">世间如此福德人　　何故舍之而不用</p>
  <p id="aG">头发光明绀青色　　恒以杂种香泽熏</p>
  <p id="aH">奇异摩尼为宝鬘　　作花持以插其上</p>
  <p id="aI">我等额广头圆满　　眉目平正甚修扬</p>
  <p id="aJ">清净等彼青莲花　　其鼻皆如鹦鹉鸟</p>
  <p id="aK">口唇明曜赤朱色　　或如频婆罗果形</p>
  <p id="aL">亦似珊瑚及胭脂　　齿如珂贝甚白净</p>
  <p id="aM">舌薄犹如莲花叶　　语言歌咏出妙音</p>
  <p id="aN">犹如紧陀罗女声　　两乳百媚皆精妙</p>
  <p id="aO">又复犹如石榴果　　腰软纤细如弓弝</p>
  <p id="aP">脊膂宽博润而平　　犹如象王头顶额</p>
  <p id="aQ">双髀软白洪端直　　其状犹若象鼻佣</p>
  <p id="aR">两胫正等纤而圆　　清净犹如鹿王[蹲-酋+(十/田/ㄙ)]</p>
  <p id="aS">足下平满不斜凹　　赤白犹彼莲花辉</p>
  <p id="aT">我等身体可喜容　　如是众相庄严具</p>
  <p id="aU">技能一切皆备足　　快解作诸种音声</p>
  <p id="aV">复巧歌舞悦众心　　诸天见我皆欢喜</p>
  <p id="aW">悉各羡我生欲意　　我等非是不乐仁</p>
  <p id="aX">仁今见我何不贪　　又如人睹金宝藏</p>
  <p id="aY">舍离弃之远逃走　　不知财物是乐因</p>
  <p id="aZ">仁之心意亦复然　　不识五欲之快乐</p>
  <p id="aa">寂定安禅不取我　　或可仁者是大痴</p>
  <p id="ab">何故不受世乐情　　涅槃道路甚悬远</p>
  <p id="ac">尔时菩萨。<a id="a-d"></a>谛心熟视诸魔女目不暂舍。<a id="a-e"></a>正念微笑[僉*殳]摄诸根定。<a id="a-f"></a>其身体无愧无惭不急不缓。<a id="a-g"></a>端直安住犹如须弥心意不倾。<a id="a-h"></a>自余方便智慧之门。<a id="a-i"></a>往昔已曾摄伏一切诸烦恼患。<a id="a-j"></a>哀愍言音过于梵响。<a id="a-k"></a>犹如迦罗频伽鸟声。<a id="a-l"></a>以偈语彼诸魔女言。</p>
  <p id="am">彼诸世间五欲等　　多苦多过众恼缠</p>
  <p id="an">由烦恼故失神通　　无明陷坠堕黑闇</p>
  <p id="ao">众生受之不知足　　我久舍离诸烦牢</p>
  <p id="ap">如猛火坑毒药函　　往昔已来早辞避</p>
  <p id="aq">既饮甘露智慧水　　自心觉了欲觉他</p>
  <p id="ar">当说微密教法门　　若今受此秽欲事</p>
  <p id="as">终不可能得此道　　若人增长贪爱心</p>
  <p id="at">是则名为大愚痴　　既自不能得自利</p>
  <p id="au">况复能利于一切　　是故我今心不耽</p>
  <p id="av">世间五欲烧众生　　犹如劫火灾万物</p>
  <p id="aw">五欲犹如水泡沫　　亦如幻焰无一真</p>
  <p id="ax">虚假诳惑于凡夫　　智者谁应乐此事</p>
  <p id="ay">犹如童蒙小儿辈　　戏于自许粪秽中</p>
  <p id="az">迷惑愚痴无智人　　见着种种诸璎珞</p>
  <p id="a10">观已便生欲心想　　头发根本从脑生</p>
  <p id="a11">臭秽丑陋剧痈疮　　牙齿增长犹饮出</p>
  <p id="a12">唇口耳鼻及眼等　　一切皆如水上泡</p>
  <p id="a13">腰髂脊背及尻臀　　臭处不净从血有</p>
  <p id="a14">腹肚屎尿之囊袋　　不净诸物满其间</p>
  <p id="a15">是业皆从爱所生　　譬如造轮为碾硙</p>
  <p id="a16">愚痴受乐亦如是　　若有一切诸智人</p>
  <p id="a17">分别是等众患殃　　此处不受如斯乐</p>
  <p id="a18">身体日夜常流血　　臭处不喜以眼看</p>
  <p id="a19">两[月*坒]两胫双脚趺　　筋骨相缚而立住</p>
  <p id="a1A">我观汝等今如此　　如幻如化如梦为</p>
  <p id="a1B">一切悉从因缘生　　五欲无有真实德</p>
  <p id="a1C">五欲能失诸圣道　　牵人将入恶道中</p>
  <p id="a1D">五欲犹如大火坑　　亦如杂毒满诸器</p>
  <p id="a1E">如嗔蛇头不可触　　此处愚痴多被迷</p>
  <p id="a1F">强作净想横生贪　　五欲如受雇客作</p>
  <p id="a1G">与诸妇人作奴仆　　舍彼净戒行道心</p>
  <p id="a1H">及离智慧寂定禅　　住于愦乱喧闹里</p>
  <p id="a1I">舍诸妙法取欲戏　　彼人堕地狱不疑</p>
  <p id="a1J">是等诸幻我见来　　以是意中不贪乐</p>
  <p id="a1K">欲求毕竟自在乐　　亦教他人令共同</p>
  <p id="a1L">我以解脱彼世间　　如虚空风不可缚</p>
  <p id="a1M">汝等魔女若满此　　世间一切诸众生</p>
  <p id="a1N">我心终不分别之　　暂共汝等行五欲</p>
  <p id="a1O">我久已除嗔恚恨　　愚痴贪欲一切无</p>
  <p id="a1P">诸佛大智圣世尊　　心无有碍如空体</p>
  <p id="a1Q">尔时魔王波旬女等。<a id="a-1R"></a>善解女人幻惑之法。<a id="a-1S"></a>更加情态。<a id="a-1T"></a>益显娇姿。<a id="a-1U"></a>庄严其身。<a id="a-1V"></a>亦现美妙音辞巧便。<a id="a-1W"></a>来媚菩萨。<a id="a-1X"></a>而有偈说。</p>
  <p id="a1Y">魔王波旬有三女　　可爱可喜喜见俦</p>
  <p id="a1Z">在诸女中最尊豪　　魔王教令善严饰</p>
  <p id="a1a">速疾往诣菩萨所　　现诸幻惑作娇姿</p>
  <p id="a1b">使身犹如弱树枝　　婀娜随风而摇动</p>
  <p id="a1c">在于菩萨前向立　　歌舞口唱如是言</p>
  <p id="a1d">仁善释子当作王　　云何坐彼大树下</p>
  <p id="a1e">此盛上春妙时节　　男女合会生喜欢</p>
  <p id="a1f">犹如诸鸟自相娱　　欲心一发难止息</p>
  <p id="a1g">时至且可共受乐　　何故守心不观我</p>
  <p id="a1h">我等今者复以来　　宜应同行称心适</p>
  <p id="a1i">彼圣犹如日初出　　亿劫行诸行积功</p>
  <p id="a1j">其心不动如须弥　　妙音清激犹雷响</p>
  <p id="a1k">行步安庠若师子　　语言利益多所成</p>
  <p id="a1l">世间众生不思量　　恒为诸欲起斗诤</p>
  <p id="a1m">既起斗诤便言讼　　如是无智等诸人</p>
  <p id="a1n">常为如此苦恼煎　　智人知之不随顺</p>
  <p id="a1o">捐弃出家而远离　　处于山林以自娱</p>
  <p id="a1p">我今时节已现前　　欲证常住甘露法</p>
  <p id="a1q">先须降伏彼魔众　　然后当成十力尊</p>
  <p id="a1r">其魔波旬诸女等　　更白菩萨如是言</p>
  <p id="a1s">仁者面目如净花　　愿听我等诸语说</p>
  <p id="a1t">但且受于世王位　　自在最胜上尊豪</p>
  <p id="a1u">若卧若坐及起行　　作妙音声无断绝</p>
  <p id="a1v">菩提极果甚难得　　况复诸佛智慧身</p>
  <p id="a1w">解脱正路行涉难　　仁见有谁往能到</p>
  <p id="a1x">是时菩萨复报彼　　我当决定作法王</p>
  <p id="a1y">于天人中自在尊　　转妙法轮无有上</p>
  <p id="a1z">具足十力无所畏　　在于三界独巍巍</p>
  <p id="a20">诸学无学弟子群　　千亿万数围绕我</p>
  <p id="a21">口常作如是赞叹　　大圣出兴除世疑</p>
  <p id="a22">我当为彼说法时　　游行处处随心意</p>
  <p id="a23">是故我于世间内　　不乐一切五欲欢</p>
  <p id="a24">魔女复白菩萨言　　仁今少壮甚可惜</p>
  <p id="a25">衰朽年老时未至　　色力强盛且恣情</p>
  <p id="a26">必其羸瘦不能堪　　乃可舍此身端正</p>
  <p id="a27">我等华容悉三五　　正是仁者好良朋</p>
  <p id="a28">五欲嬉戏最[女*便]妍　　何故乃然厌离我</p>
  <p id="a29">仁今若不见容受　　我等随逐终不辞</p>
  <p id="a2A">菩萨复便为说言　　今日既得人身体</p>
  <p id="a2B">努力远离于诸难　　勤求入彼甘露门</p>
  <p id="a2C">能舍世间苦难时　　则离人天一切难</p>
  <p id="a2D">及今老病死未至　　诸恶斗诤复不兴</p>
  <p id="a2E">我等速疾应当行　　早离于斯诸难处</p>
  <p id="a2F">常住寂然无畏所　　是彼真实涅槃城</p>
  <p id="a2G">尔时魔女复说偈言。</p>
  <p id="a2H">仁在天中如释天　　左右端正诸天女</p>
  <p id="a2I">焰摩兜率及化乐　　他化自在并魔宫</p>
  <p id="a2J">具足玩好无所亏　　但受五欲莫寂灭</p>
  <p id="a2K">尔时菩萨以偈报言。</p>
  <p id="a2L">五欲如霜不久住　　亦如秋云雨暂时</p>
  <p id="a2M">汝女可畏如蛇嗔　　帝释夜摩兜率等</p>
  <p id="a2N">悉属魔王不自在　　欲事百怨何可贪</p>
  <p id="a2O">尔时魔女复说偈言。</p>
  <p id="a2P">仁可不见树木花　　诸蜂诸鸟杂音响</p>
  <p id="a2Q">地生青色柔软草　　复出种种诸妙林</p>
  <p id="a2R">紧陀诸天作伎声　　如是妙时可受乐</p>
  <p id="a2S">尔时菩萨以偈报言。</p>
  <p id="a2T">树木依时着花果　　蜂鸟饥渴取气香</p>
  <p id="a2U">日炙至时地自干　　昔佛甘露不可尽</p>
  <p id="a2V">尔时魔女复说偈言。</p>
  <p id="a2W">仁者面色犹初月　　观我颜貌似莲花</p>
  <p id="a2X">口齿洁白清净牙　　如此妙女天中少</p>
  <p id="a2Y">况复世间仁已得　　身心柔顺不相违</p>
  <p id="a2Z">尔时菩萨以偈报言。</p>
  <p id="a2a">我观汝体不净流　　诸虫周匝千万孔</p>
  <p id="a2b">不牢诸恶遍身满　　生老病死恒相随</p>
  <p id="a2c">我求世间最上难　　真正不退智人道</p>
  <p id="a2d">彼见六十四种巧　　手动璎珞锁耳珰</p>
  <p id="a2e">被欲箭射微笑言　　圣子云何不颠倒</p>
  <p id="a2f">诸有见患大仁者　　见美五欲犹毒[卸-ㄗ+并]</p>
  <p id="a2g">利刃涂蜜截舌伤　　欲如蛇头火坑阱</p>
  <p id="a2h">如人师子行风动　　树木山壁悉崩倾</p>
  <p id="a2i">我今威德离欲中　　弃舍汝等犹如彼</p>
  <p id="a2j">其诸魔女出百伎　　炫惑菩萨不动移</p>
  <p id="a2k">菩萨如象师子王　　犹如须弥住无动</p>
  <p id="a2l">彼等诱诳既不得　　心生惭愧各低头</p>
  <p id="a2m">恭敬欢喜赞叹言　　尊面净如莲花洁</p>
  <p id="a2n">亦如醍醐及秋月　　巍巍光照若金山</p>
  <p id="a2o">心所求者愿当成　　自度度他千万众</p>
  <p id="a2p">尔时波旬诸魔女等。<a id="a-2q"></a>力既不能幻惑菩萨。<a id="a-2r"></a>心生愧耻。<a id="a-2s"></a>各自羞惭。<a id="a-2t"></a>相与曲躬。<a id="a-2u"></a>礼菩萨足。<a id="a-2v"></a>围绕三匝。<a id="a-2w"></a>辞退而行。<a id="a-2x"></a>安庠还向魔波旬边。<a id="a-2y"></a>到已即白父如是言。<a id="a-2z"></a>父王。<a id="a-30"></a>不应举意向于彼众生所造作怨仇。<a id="a-31"></a>何以故。<a id="a-32"></a>我等昔来不曾见有如是众生。<a id="a-33"></a>在欲界中。<a id="a-34"></a>作是姿态媚惑之事。<a id="a-35"></a>显示于彼。<a id="a-36"></a>不暂移动。<a id="a-37"></a>又复我等作欲事时。<a id="a-38"></a>必得枯干一切人意。<a id="a-39"></a>犹如旱时诸草木等。<a id="a-3A"></a>必令焦灭。<a id="a-3B"></a>犹如春时酥置日下自然融消。<a id="a-3C"></a>今此丈夫。<a id="a-3D"></a>何缘独尔。<a id="a-3E"></a>是故父王。<a id="a-3F"></a>唯愿莫共彼作怨仇。<a id="a-3G"></a>即向其父。<a id="a-3H"></a>而说偈言。</p>
  <p id="a3I">彼形过于瞻卜色　　无边威德胜名闻</p>
  <p id="a3J">不动犹如大山王　　顶礼已讫今来至</p>
  <p id="a3K">我当委具说其事　　彼眼色如优钵罗</p>
  <p id="a3L">微笑观我心不移　　面貌清净视无瞬</p>
  <p id="a3M">不嗔不恨无欲想　　观我等如幻化为</p>
  <p id="a3N">假使须弥倒地崩　　星宿日月悉堕落</p>
  <p id="a3O">大海枯涸水灭尽　　彼见欲患心不回</p>
  <p id="a3P">语言微妙令人欢　　观我慈悲无欲想</p>
  <p id="a3Q">见我无有嗔恚意　　思惟我体不似痴</p>
  <p id="a3R">察我意行及身体　　审谛思惟妇女患</p>
  <p id="a3S">是故心不行五欲　　离欲无欲谁能知</p>
  <p id="a3T">非是人天所度量　　我等现示妇女谄</p>
  <p id="a3U">彼心若有欲心者　　心意消灭如干柴</p>
  <p id="a3V">而观我等心不欲　　犹如山王安止住</p>
  <p id="a3W">百福庄严功德智　　具满檀度戒行圆</p>
  <p id="a3X">千亿劫行梵行来　　清净众生大威德</p>
  <p id="a3Y">我等顶礼彼金色　　决定无疑降我魔</p>
  <p id="a3Z">必当证正觉菩提　　我等不愿为怨结</p>
  <p id="a3a">此阵难击我难胜　　欲降伏彼亦大难</p>
  <p id="a3b">父王但观虚空中　　菩萨多众他方至</p>
  <p id="a3c">种种璎珞庄严体　　恭敬重心礼彼尊</p>
  <p id="a3d">曼陀罗花等雨云　　作妙偈颂叹于彼</p>
  <p id="a3e">十方诸佛皆遣使　　持杂种妙甘露餐</p>
  <p id="a3f">有识众类悉皆来　　无情诸山及杂树</p>
  <p id="a3g">须弥山神并帝释　　顶礼向于功德林</p>
  <p id="a3h">是故父王非是时　　我等宜应还本处</p>
  <p id="a3i">尔时魔王即说偈言。</p>
  <p id="a3j">凡人渡河到彼岸　　欲得掘物必断根</p>
  <p id="a3k">若作怨结须竟头　　诸所为事不可悔</p>
  <p id="a3l">时魔波旬。<a id="a-3m"></a>不纳长子商主劝言。<a id="a-3n"></a>亦复不受己之诸女咨谏之语。<a id="a-3o"></a>身即自往菩提树所。<a id="a-3p"></a>到菩萨边。<a id="a-3q"></a>到已即白菩萨是言。<a id="a-3r"></a>汝释沙门。<a id="a-3s"></a>今何求故。<a id="a-3t"></a>来在于此多毒恶龙云雨野兽可畏可惊黑夜处所。<a id="a-3u"></a>独自入斯林树下坐。<a id="a-3v"></a>汝之比丘。<a id="a-3w"></a>可不畏彼一切诸怨贼盗之人。</p>
  <p id="a3x">时菩萨报魔波旬言。<a id="a-3y"></a>魔王波旬。<a id="a-3z"></a>我今欲求寂灭涅槃。<a id="a-40"></a>往昔诸佛所行之处。<a id="a-41"></a>最上无畏诸有尽处。<a id="a-42"></a>以求是故。<a id="a-43"></a>独自在此阿兰若中树下而坐。</p>
  <p id="a44">尔时魔王。<a id="a-45"></a>即便以偈白菩萨言。</p>
  <p id="a46">沙门汝独在兰若　　苦行所希者甚难</p>
  <p id="a47">具足方便老仙人　　禅定失已并皆退</p>
  <p id="a48">况汝年少时盛壮　　求此胜妙何因由</p>
  <p id="a49">尔时菩萨复以偈报魔波旬言。</p>
  <p id="a4A">往古诸仙苦行者　　精进勇猛未甚深</p>
  <p id="a4B">彼福报善力不强　　我昔持戒誓牢固</p>
  <p id="a4C">波旬我若不证道　　终不舍于此树林</p>
  <p id="a4D">尔时魔王复说偈言。</p>
  <p id="a4E">我于欲界最为尊　　帝释护世皆由我</p>
  <p id="a4F">修罗紧那龙王等　　阿鼻以来皆我民</p>
  <p id="a4G">汝亦在于我界中　　速起自忆离此树</p>
  <p id="a4H">尔时菩萨复以偈报魔波旬言。</p>
  <p id="a4I">汝于欲界虽自由　　决定法界无自在</p>
  <p id="a4J">唯知地狱饿鬼等　　然我今非三有人</p>
  <p id="a4K">得道必破汝魔宫　　当令汝后失自在</p>
  <p id="a4L">时魔波旬。<a id="a-4M"></a>复语菩萨。<a id="a-4N"></a>作如是言。<a id="a-4O"></a>释子。<a id="a-4P"></a>汝速起离此处。<a id="a-4Q"></a>定当必得转轮圣王。<a id="a-4R"></a>治四天下。<a id="a-4S"></a>作大地主。<a id="a-4T"></a>具足七宝。<a id="a-4U"></a>乃至统领一切山川。<a id="a-4V"></a>释子。<a id="a-4W"></a>汝可不忆往昔实语诸仙如是言耶。<a id="a-4X"></a>记汝当王宜速起作自在世主。<a id="a-4Y"></a>若起作者。<a id="a-4Z"></a>所谓威德最上无比如法。<a id="a-4a"></a>住于治化之中。<a id="a-4b"></a>得一切国。<a id="a-4c"></a>所有人民。<a id="a-4d"></a>皆来渴仰。<a id="a-4e"></a>恭敬供养。<a id="a-4f"></a>又汝释子。<a id="a-4g"></a>身体柔软。<a id="a-4h"></a>小来长养于深宫中。<a id="a-4i"></a>今此旷野林内。<a id="a-4j"></a>少人多有诸兽。<a id="a-4k"></a>雄猛可畏。<a id="a-4l"></a>独自无伴。<a id="a-4m"></a>恐损汝身。<a id="a-4n"></a>我恒忧愁。<a id="a-4o"></a>释子。<a id="a-4p"></a>汝今疾离此处。<a id="a-4q"></a>还向本宫。<a id="a-4r"></a>难得已得。<a id="a-4s"></a>五欲微妙。<a id="a-4t"></a>悦目适心。<a id="a-4u"></a>慎莫不受。<a id="a-4v"></a>汝今虽欲求彼。<a id="a-4w"></a>难得无上之道。<a id="a-4x"></a>释子。<a id="a-4y"></a>未知然其菩提。<a id="a-4z"></a>甚成难得。<a id="a-50"></a>徒疲劳耳。<a id="a-51"></a>作是语已。<a id="a-52"></a>默然而住。</p>
  <p id="a53">时菩萨。<a id="a-54"></a>报魔波旬言。<a id="a-55"></a>魔王波旬。<a id="a-56"></a>汝今不须作如是语。<a id="a-57"></a>何以故。<a id="a-58"></a>我意不乐五欲之事。<a id="a-59"></a>魔王波旬。<a id="a-5A"></a>我久已知五欲诸患。<a id="a-5B"></a>一耽五欲。<a id="a-5C"></a>不可知足。<a id="a-5D"></a>暂时受乐。<a id="a-5E"></a>不得久停。<a id="a-5F"></a>无常苦空无我不固犹草上露。<a id="a-5G"></a>如蛇舌头可畏难触。<a id="a-5H"></a>犹如骨聚疽恶不净。<a id="a-5I"></a>犹如肉片。<a id="a-5J"></a>诸兽共贪。<a id="a-5K"></a>相争相杀。<a id="a-5L"></a>犹如树上成熟之果不久着枝。<a id="a-5M"></a>如梦如泡。<a id="a-5N"></a>如幻如焰。<a id="a-5O"></a>无有真实。<a id="a-5P"></a>如羊粪中所覆之火。<a id="a-5Q"></a>忽然烧人。<a id="a-5R"></a>魔王波旬。<a id="a-5S"></a>我今欲证无为之处。<a id="a-5T"></a>波旬。<a id="a-5U"></a>汝知我既已舍四天下中丰乐之处及以七宝。<a id="a-5V"></a>又魔波旬。<a id="a-5W"></a>譬如有人。<a id="a-5X"></a>以食妙餐还复吐却。<a id="a-5Y"></a>后更欲食。<a id="a-5Z"></a>无有是处。<a id="a-5a"></a>如是如是。<a id="a-5b"></a>我今已舍。<a id="a-5c"></a>如上果报。<a id="a-5d"></a>此是难事。<a id="a-5e"></a>如彼人吐既不更食。<a id="a-5f"></a>我岂还宫。<a id="a-5g"></a>魔王波旬。<a id="a-5h"></a>我今不久。<a id="a-5i"></a>定取菩提。<a id="a-5j"></a>当得作佛尽于生老病死等患。<a id="a-5k"></a>波旬。<a id="a-5l"></a>汝还本所来处。<a id="a-5m"></a>不用住此。<a id="a-5n"></a>汝多漫言。<a id="a-5o"></a>无利益言。<a id="a-5p"></a>愚痴人言。</p>
  <p id="a5q">时魔波旬。<a id="a-5r"></a>复更如是思惟念言。<a id="a-5s"></a>此人不可以五欲事诳之。<a id="a-5t"></a>可得我今当更设余方便。<a id="a-5u"></a>以美言辞。<a id="a-5v"></a>慰喻彼心。<a id="a-5w"></a>而遣其去。<a id="a-5x"></a>时魔波旬。<a id="a-5y"></a>如是念已。<a id="a-5z"></a>白菩萨言。<a id="a-60"></a>仁甘蔗种沙门释子。<a id="a-61"></a>速起速起。<a id="a-62"></a>仁。<a id="a-63"></a>自小来未见战斗。<a id="a-64"></a>战斗刀兵。<a id="a-65"></a>甚可怖畏。<a id="a-66"></a>仁者。<a id="a-67"></a>但行自家王法。<a id="a-68"></a>此阵敌事。<a id="a-69"></a>非仁所堪。<a id="a-6A"></a>又仁。<a id="a-6B"></a>莫共他作怨仇。<a id="a-6C"></a>若结怨嫌长夜嗔恚欲痴贪等浊秽心识。<a id="a-6D"></a>不可解脱色受想行识等诸阴。<a id="a-6E"></a>仁。<a id="a-6F"></a>速疾回此不善心不正见身。<a id="a-6G"></a>沙门释子。<a id="a-6H"></a>仁。<a id="a-6I"></a>至家中作无遮会。<a id="a-6J"></a>别以王法。<a id="a-6K"></a>降伏世间。<a id="a-6L"></a>治化天下。<a id="a-6M"></a>受金轮位。<a id="a-6N"></a>莫恋嫪此为战斗伤。<a id="a-6O"></a>仁。<a id="a-6P"></a>还自宫是大威势福德之子。<a id="a-6Q"></a>如此王路。<a id="a-6R"></a>可喜端正。<a id="a-6S"></a>往昔诸王所共叹美。<a id="a-6T"></a>国土广大。<a id="a-6U"></a>统四天下。<a id="a-6V"></a>一切充足。<a id="a-6W"></a>诸事不少。<a id="a-6X"></a>仁。<a id="a-6Y"></a>既生在大王深宫。<a id="a-6Z"></a>今日剃发作比丘身。<a id="a-6a"></a>不合如此作于乞士。<a id="a-6b"></a>仁。<a id="a-6c"></a>复何用为沙门形。<a id="a-6d"></a>贫穷活命。<a id="a-6e"></a>王种释子。<a id="a-6f"></a>我怜愍仁故作是语。<a id="a-6g"></a>亦不强遣起离于此。<a id="a-6h"></a>但意不忍使仁作恶。<a id="a-6i"></a>而说偈言。</p>
  <p id="a6j">死命可畏刹利种　　宜舍解脱还本宫</p>
  <p id="a6k">立义弓箭治世间　　今受乐后生天上</p>
  <p id="a6l">此路得名遍一切　　往昔诸王皆共行</p>
  <p id="a6m">仁今既生王种中　　不合沙门乞活命</p>
  <p id="a6n">时魔波旬。<a id="a-6o"></a>如是言已。<a id="a-6p"></a>菩萨谛视。<a id="a-6q"></a>确然不从。<a id="a-6r"></a>既不动身。<a id="a-6s"></a>亦不移坐。<a id="a-6t"></a>心自如是思惟念言。<a id="a-6u"></a>呜呼波旬。<a id="a-6v"></a>汝觅自利。<a id="a-6w"></a>非是为我。<a id="a-6x"></a>如是念已。<a id="a-6y"></a>语波旬言。<a id="a-6z"></a>魔王波旬。<a id="a-70"></a>我今已坐金刚牢固。<a id="a-71"></a>结加趺坐。<a id="a-72"></a>甚难破坏。<a id="a-73"></a>为欲证彼甘露法故。<a id="a-74"></a>魔王波旬。<a id="a-75"></a>汝欲所作。<a id="a-76"></a>随意即作。<a id="a-77"></a>所能堪办。<a id="a-78"></a>随意即办。<a id="a-79"></a>时魔波旬。<a id="a-7A"></a>嗔发懊恼。<a id="a-7B"></a>语菩萨言。<a id="a-7C"></a>谓释比丘。<a id="a-7D"></a>汝今何故。<a id="a-7E"></a>独坐在此兰若树下。<a id="a-7F"></a>魔出如是虚吼之声。<a id="a-7G"></a>汝意云何我安坐也。<a id="a-7H"></a>或言犹如坐于城内自言牢防四壁围绕。<a id="a-7I"></a>今汝比丘。<a id="a-7J"></a>可不见我所率领来。<a id="a-7K"></a>四种兵众。<a id="a-7L"></a>象马车步。<a id="a-7M"></a>诸杂军等。<a id="a-7N"></a>幡旗麾纛。<a id="a-7O"></a>羽盖旌[方*行]。<a id="a-7P"></a>多诸夜叉。<a id="a-7Q"></a>悉食人肉。<a id="a-7R"></a>善解神射。<a id="a-7S"></a>各把[革*卬]弓。<a id="a-7T"></a>执持利箭槊矛钩戟刀棒金刚斗轮斧钺种种诸仗。<a id="a-7U"></a>驾千万亿象驮马车。<a id="a-7V"></a>放大吼声。<a id="a-7W"></a>虚空充塞。<a id="a-7X"></a>其外复有无量诸龙。<a id="a-7Y"></a>各各皆乘大黑云队。<a id="a-7Z"></a>放闪电雹。<a id="a-7a"></a>雰霏乱下。</p>
  <p id="a7b">时魔波旬。<a id="a-7c"></a>从其腰间。<a id="a-7d"></a>拔一利剑。<a id="a-7e"></a>手执速疾。<a id="a-7f"></a>走向菩萨。<a id="a-7g"></a>口唱是言。<a id="a-7h"></a>谓释比丘。<a id="a-7i"></a>我今此剑。<a id="a-7j"></a>截汝身体。<a id="a-7k"></a>犹如壮士斫于竹束。<a id="a-7l"></a>而说偈言。</p>
  <p id="a7m">我此宝剑甚刚利　　今在手中汝好看</p>
  <p id="a7n">汝门汝若不急奔　　当斫汝身如竹束</p>
  <p id="a7o">尔时菩萨报魔王言。</p>
  <p id="a7p">一切魔王满此地　　手悉执刃若须弥</p>
  <p id="a7q">彼等不动我一毛　　况能割截我身体</p>
  <p id="a7r">魔王汝若有大力　　今我欲证取菩提</p>
  <p id="a7s">汝若能障我不听　　速作莫住随汝意</p>
  <p id="a7t">尔时菩萨。<a id="a-7u"></a>说是偈已。<a id="a-7v"></a>复语魔王。<a id="a-7w"></a>作如是言。<a id="a-7x"></a>汝魔波旬。<a id="a-7y"></a>若诸众生。<a id="a-7z"></a>有千万亿。<a id="a-80"></a>悉如汝身。<a id="a-81"></a>尽力来此。<a id="a-82"></a>作我障碍。<a id="a-83"></a>欲妨菩提。<a id="a-84"></a>令我不得取阿耨多罗三藐三菩提证者。<a id="a-85"></a>我终不起离于此处余树下坐。</p>
  <p id="a86">时魔波旬。<a id="a-87"></a>语菩萨言。<a id="a-88"></a>释种比丘。<a id="a-89"></a>汝昔在于优娄频螺聚落处所尼连河边。<a id="a-8A"></a>发精进心。<a id="a-8B"></a>六年苦行。<a id="a-8C"></a>不惜身命。<a id="a-8D"></a>犹不得证阿耨多罗三藐三菩提。<a id="a-8E"></a>亦复不得最上解脱。<a id="a-8F"></a>况乃今舍彼精进意。<a id="a-8G"></a>退失禅定。<a id="a-8H"></a>生懈怠心。<a id="a-8I"></a>而承望得。</p>
  <p id="a8J">时菩萨报魔波旬言。<a id="a-8K"></a>魔王波旬。<a id="a-8L"></a>我昔初发精进之心故。<a id="a-8M"></a>坐彼间阿兰若处。<a id="a-8N"></a>调伏自心。<a id="a-8O"></a>我今成就精进勇猛。<a id="a-8P"></a>又昔六年苦行之时。<a id="a-8Q"></a>快生疲惓。<a id="a-8R"></a>今日不然。<a id="a-8S"></a>汝魔波旬。<a id="a-8T"></a>今谏于我如是之事。<a id="a-8U"></a>非是怜愍。<a id="a-8V"></a>若有怜愍。<a id="a-8W"></a>岂如是言。<a id="a-8X"></a>汝既已发如是之心。<a id="a-8Y"></a>我今定当自得解脱。<a id="a-8Z"></a>又令他人当得解脱。<a id="a-8a"></a>魔王波旬。<a id="a-8b"></a>我决证彼阿耨多罗三藐三菩提。<a id="a-8c"></a>决当得彼微妙解脱。</p>
  <p id="a8d">时魔波旬。<a id="a-8e"></a>既闻菩萨如是语已。<a id="a-8f"></a>心大忧愁。<a id="a-8g"></a>悉舍一切勤劬之力。<a id="a-8h"></a>复如是念。<a id="a-8i"></a>我今美言美语慰喻。<a id="a-8j"></a>不可令起此道树下。<a id="a-8k"></a>其发誓重。<a id="a-8l"></a>既不可以好言令动。<a id="a-8m"></a>今宜严勒恐怖诃责战斗割截。<a id="a-8n"></a>令其心惊急起而走。</p>
  <p id="a8o">时魔波旬。<a id="a-8p"></a>如是念已。<a id="a-8q"></a>语菩萨言。<a id="a-8r"></a>汝释比丘。<a id="a-8s"></a>我既语汝真正之言。<a id="a-8t"></a>汝不取我如是好谏。<a id="a-8u"></a>不速起走向他方者。<a id="a-8v"></a>汝必痴也。<a id="a-8w"></a>汝之今日必见不善。</p>
  <p id="a8x">时菩萨语魔波旬言。<a id="a-8y"></a>魔王波旬。<a id="a-8z"></a>我昔在于母胎之时。<a id="a-90"></a>汝等犹尚不能与我作诸障碍。<a id="a-91"></a>况复今日魔王波旬。<a id="a-92"></a>汝速还去向所来处。<a id="a-93"></a>从昔已来。<a id="a-94"></a>既不畏汝。<a id="a-95"></a>今亦无畏。<a id="a-96"></a>尔时菩萨。<a id="a-97"></a>向魔波旬。<a id="a-98"></a>而说偈言。</p>
  <p id="a99">虚空刀杖雨我身　　寸寸节节割我体</p>
  <p id="a9A">我若不渡生死海　　此菩提树终不移</p>
  <p id="a9B">时魔波旬语菩萨言。<a id="a-9C"></a>汝释比丘。<a id="a-9D"></a>今若然者。<a id="a-9E"></a>由汝未见魔之军众。<a id="a-9F"></a>所以者何。<a id="a-9G"></a>我之魔军。<a id="a-9H"></a>身着牢固刚[革*卬]铠甲。<a id="a-9I"></a>手执种种兵戎器仗。<a id="a-9J"></a>雨汝身上。<a id="a-9K"></a>当于尔时。<a id="a-9L"></a>汝释比丘。<a id="a-9M"></a>自应速起离此树下。<a id="a-9N"></a>来到我所。<a id="a-9O"></a>必当口唱如是言语。<a id="a-9P"></a>魔王汝可与我归依。<a id="a-9Q"></a>汝之比丘。<a id="a-9R"></a>未觉未知我作神通。<a id="a-9S"></a>是故汝坐彼师子座。<a id="a-9T"></a>作师子吼。<a id="a-9U"></a>汝释比丘。<a id="a-9V"></a>但早速起。<a id="a-9W"></a>何须今日口自虚唱作师子吼。<a id="a-9X"></a>而说偈言。</p>
  <p id="a9Y">我有兵马象等军　　善解斗战诸神将</p>
  <p id="a9Z">身带铠甲手执仗　　今汝有命可速驰</p>
  <p id="a9a">于后求我护甚难　　我虽欲救不可得</p>
  <p id="a9b">尔时菩萨语波旬言。<a id="a-9c"></a>魔王波旬。<a id="a-9d"></a>四大海水。<a id="a-9e"></a>及此大地。<a id="a-9f"></a>可移余处。<a id="a-9g"></a>日月星宿。<a id="a-9h"></a>可从空中堕落于地。<a id="a-9i"></a>须弥大山。<a id="a-9j"></a>可作百段。<a id="a-9k"></a>亦可大地及须弥山举将上天。<a id="a-9l"></a>亦可大地及须弥山覆令颠倒。<a id="a-9m"></a>可以干土壅恒河水不听其流。<a id="a-9n"></a>我今此心。<a id="a-9o"></a>不可遮制。<a id="a-9p"></a>不可移转离于此处。<a id="a-9q"></a>何以故。<a id="a-9r"></a>魔王波旬。<a id="a-9s"></a>如我往昔修行行时。<a id="a-9t"></a>如我身力禅定戒行种种诸力。<a id="a-9u"></a>如是波旬。<a id="a-9v"></a>若天若龙无有过者。<a id="a-9w"></a>无有胜者。<a id="a-9x"></a>我以往昔行菩提行。<a id="a-9y"></a>亿百千劫。<a id="a-9z"></a>成就满足。<a id="a-A0"></a>时菩萨向魔王波旬。<a id="a-A1"></a>而说偈言。</p>
  <p id="aA2">净居诸天是我众　　智力为箭方便弓</p>
  <p id="aA3">我今降伏汝不难　　犹如醉象蹋枯竹</p>
  <p id="aA4">时魔波旬。<a id="a-A5"></a>从菩萨闻如是语已。<a id="a-A6"></a>嗔恚增上。<a id="a-A7"></a>嗔已复嗔遍满其体。<a id="a-A8"></a>普唤夜叉罗刹等言。<a id="a-A9"></a>谓大善将乱众赤眼。<a id="a-AA"></a>汝等速来。<a id="a-AB"></a>将诸山石树木弓箭刀剑金刚杵棒槌矛戟槊呋钺种种器仗。<a id="a-AC"></a>雨于刹利释子头上。<a id="a-AD"></a>悉令堕落如霰而下。<a id="a-AE"></a>尔时夜叉大善将等。<a id="a-AF"></a>闻魔波旬如是言已。<a id="a-AG"></a>即便庄束四种兵众。<a id="a-AH"></a>悉着铠甲。<a id="a-AI"></a>将诸器仗。<a id="a-AJ"></a>速疾而来。<a id="a-AK"></a>无量千万夜叉罗刹。<a id="a-AL"></a>及毗舍遮鸠槃茶等。<a id="a-AM"></a>种种形容。<a id="a-AN"></a>种种状貌。<a id="a-AO"></a>种种颜色。<a id="a-AP"></a>种种执持。<a id="a-AQ"></a>变现可畏。<a id="a-AR"></a>颠倒身首。<a id="a-AS"></a>异种叫呼。<a id="a-AT"></a>可恶声气。<a id="a-AU"></a>或有象面。<a id="a-AV"></a>或有马头。<a id="a-AW"></a>或骆驼首。<a id="a-AX"></a>牛及水牛。<a id="a-AY"></a>或驴或狗。<a id="a-AZ"></a>或羊猪狼。<a id="a-Aa"></a>师子虎豹。<a id="a-Ab"></a>豺熊罴兕。<a id="a-Ac"></a>犀牛水獭。<a id="a-Ad"></a>[犛-未+牙]牛猕猴。<a id="a-Ae"></a>狐狸野干。<a id="a-Af"></a>猫兔獐鹿。<a id="a-Ag"></a>如是等形。<a id="a-Ah"></a>及诸鸟面。<a id="a-Ai"></a>复有摩竭龟鱼等首或有蛇头诸杂虫身。<a id="a-Aj"></a>象头马身。<a id="a-Ak"></a>马头象身。<a id="a-Al"></a>驼头牛身。<a id="a-Am"></a>牛头驼身。<a id="a-An"></a>或水牛头。<a id="a-Ao"></a>驴骡之身。<a id="a-Ap"></a>或复驴头水牛之身。<a id="a-Aq"></a>狗头猪身。<a id="a-Ar"></a>猪头狗身。<a id="a-As"></a>或羖羊头豺狼之身。<a id="a-At"></a>或豺狼头羖羊之身。<a id="a-Au"></a>或师子头虎豹之身。<a id="a-Av"></a>或虎豹头师子之身。<a id="a-Aw"></a>或狸猫头熊罴之身。<a id="a-Ax"></a>或熊罴头狸猫之身。<a id="a-Ay"></a>或犀牛头水獭之身。<a id="a-Az"></a>或水獭头犀牛之身。<a id="a-B0"></a>或[犛-未+牙]牛头猕猴之身。<a id="a-B1"></a>或猕猴头[犛-未+牙]牛之身。<a id="a-B2"></a>或有猿头野干之身。<a id="a-B3"></a>或野干头猿猴之身。<a id="a-B4"></a>猫头鸟身。<a id="a-B5"></a>鸟头猫身。<a id="a-B6"></a>或摩竭头龟鳖之身。<a id="a-B7"></a>或龟鳖头摩竭之身。<a id="a-B8"></a>鱼头蛇身。<a id="a-B9"></a>蛇头鱼身。<a id="a-BA"></a>畜头人身。<a id="a-BB"></a>人头畜身。</p>
  <p id="aBC">或复无头唯空有身。<a id="a-BD"></a>或有半面。<a id="a-BE"></a>或复半身。<a id="a-BF"></a>或有二头。<a id="a-BG"></a>唯止一身。<a id="a-BH"></a>或复一身而有三头。<a id="a-BI"></a>或复一身而有多头。<a id="a-BJ"></a>或复有头而无有面。<a id="a-BK"></a>或复有面而无有头。<a id="a-BL"></a>或复半头而无有面。<a id="a-BM"></a>或复半面而无有头。<a id="a-BN"></a>或复二头而无有面。<a id="a-BO"></a>或复无面而有三头。<a id="a-BP"></a>或复多头而全无面。</p>
  <p id="aBQ">或全无眼。<a id="a-BR"></a>或唯一眼二眼三眼。<a id="a-BS"></a>乃至多眼。<a id="a-BT"></a>或复无耳。<a id="a-BU"></a>或复一耳二耳三耳。<a id="a-BV"></a>乃至多耳。<a id="a-BW"></a>或复无手。<a id="a-BX"></a>或复无臂。<a id="a-BY"></a>或复一手二手三手。<a id="a-BZ"></a>乃至多手。<a id="a-Ba"></a>或复无脚。<a id="a-Bb"></a>或唯一脚二脚三脚。<a id="a-Bc"></a>乃至多脚。<a id="a-Bd"></a>及无足等。</p>
  <p id="aBe">或头颠倒。<a id="a-Bf"></a>或复挈头。<a id="a-Bg"></a>或头向下。<a id="a-Bh"></a>脚向于上。<a id="a-Bi"></a>手足颠倒。<a id="a-Bj"></a>割截而悬。<a id="a-Bk"></a>或眼颠倒。<a id="a-Bl"></a>或眼凸出。<a id="a-Bm"></a>青碧可畏。<a id="a-Bn"></a>或有赤眼。<a id="a-Bo"></a>或眼出光。<a id="a-Bp"></a>或转动眼。<a id="a-Bq"></a>或有耳亸。<a id="a-Br"></a>或复有耳。<a id="a-Bs"></a>犹如山羊。<a id="a-Bt"></a>或耳如驴。<a id="a-Bu"></a>或树为耳。<a id="a-Bv"></a>或猕猴耳。<a id="a-Bw"></a>或有鱼耳。<a id="a-Bx"></a>或多种耳而是人身。<a id="a-By"></a>或鼻[月*扁][月*弟]而身粗丑。<a id="a-Bz"></a>或复悬口。<a id="a-C0"></a>或复悬舌。<a id="a-C1"></a>或舌粗大。<a id="a-C2"></a>或舌放光。<a id="a-C3"></a>或复牙齿极甚长大。<a id="a-C4"></a>身体短促。<a id="a-C5"></a>或复牙齿出入参差。<a id="a-C6"></a>或复牙齿犹如刀剑。<a id="a-C7"></a>或复舌头如刀剑形。<a id="a-C8"></a>或悬腹肚。<a id="a-C9"></a>或复无肚。<a id="a-CA"></a>或复被发。<a id="a-CB"></a>或复无膝。<a id="a-CC"></a>或膝如瓨。<a id="a-CD"></a>或无有[月*坒]。<a id="a-CE"></a>脚如覆钵。<a id="a-CF"></a>或如碓臼。</p>
 </body>
</html>