<!doctype html>
<html id="z3IBUUUcj" data-ver="1035">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十九</h1>
  <h2 id="a2">五百比丘因缘品第五十</h2>
  <p id="a3">尔时诸比丘。<a id="a-4"></a>白佛言。<a id="a-5"></a>希有世尊。<a id="a-6"></a>云何舍利弗。<a id="a-7"></a>有五百波离婆阇迦删阇耶弟子。<a id="a-8"></a>已堕邪见旷野崄道。<a id="a-9"></a>行颠倒行。<a id="a-A"></a>其舍利弗。<a id="a-B"></a>乃能教化将诣佛所。<a id="a-C"></a>佛见彼已。<a id="a-D"></a>教舍邪见旷野崄难。<a id="a-E"></a>于诸苦中而得解脱。<a id="a-F"></a>作是语已。<a id="a-G"></a>佛告诸比丘。<a id="a-H"></a>汝诸比丘。<a id="a-I"></a>是舍利弗。<a id="a-J"></a>非但今日将五百删阇耶弟子波离婆阇迦。<a id="a-K"></a>堕大邪见旷野崄路。<a id="a-L"></a>行虚妄行。<a id="a-M"></a>还复化令来至我所。<a id="a-N"></a>得免邪见虚妄颠倒。<a id="a-O"></a>于苦恼中而得解脱。<a id="a-P"></a>往昔亦当将领如此五百人等。<a id="a-Q"></a>堕厄难中。<a id="a-R"></a>时舍利弗。<a id="a-S"></a>亦复将导来诣我所。<a id="a-T"></a>我于彼时。<a id="a-U"></a>亦救彼厄。<a id="a-V"></a>免诸苦恼。<a id="a-W"></a>诸比丘言。<a id="a-X"></a>唯然世尊。<a id="a-Y"></a>愿为解说。</p>
  <p id="aZ">尔时佛告诸比丘言。<a id="a-a"></a>我念往昔。<a id="a-b"></a>有一马王。<a id="a-c"></a>名鸡尸。<a id="a-d"></a>形貌端正。<a id="a-e"></a>身体白净。<a id="a-f"></a>犹如珂雪。<a id="a-g"></a>又若白银。<a id="a-h"></a>如净满月。<a id="a-i"></a>如君陀花。<a id="a-j"></a>其头绀色。<a id="a-k"></a>走疾如风。<a id="a-l"></a>声如妙鼓。<a id="a-m"></a>于彼时间。<a id="a-n"></a>阎浮提。<a id="a-o"></a>有五百商人。<a id="a-p"></a>时诸商人。<a id="a-q"></a>欲入大海办具资粮。<a id="a-r"></a>持三千万种种货物。<a id="a-s"></a>复持十万以为资粮。<a id="a-t"></a>拟于道路。<a id="a-u"></a>兴贩取利。<a id="a-v"></a>复有别财。<a id="a-w"></a>用拟船师。<a id="a-x"></a>如是具办渐渐而行。<a id="a-y"></a>到大海际。<a id="a-z"></a>即祠海神。<a id="a-10"></a>备诸船舶。<a id="a-11"></a>复雇五人。<a id="a-12"></a>其五人者。<a id="a-13"></a>一者执船。<a id="a-14"></a>二者持棹。<a id="a-15"></a>三者抒漏。<a id="a-16"></a>四者善巧沉浮。<a id="a-17"></a>五者船师。<a id="a-18"></a>是诸人等。<a id="a-19"></a>又相告语。<a id="a-1A"></a>所有罪过。<a id="a-1B"></a>清净忏悔。<a id="a-1C"></a>又复教令入海之法然后始入。<a id="a-1D"></a>求觅珍宝。<a id="a-1E"></a>时诸人辈。<a id="a-1F"></a>至其海内。<a id="a-1G"></a>忽值恶风。<a id="a-1H"></a>吹其船舫。<a id="a-1I"></a>至罗刹国。<a id="a-1J"></a>时罗刹国。<a id="a-1K"></a>其国多有罗刹之女。<a id="a-1L"></a>是时船舶欲到彼国。<a id="a-1M"></a>大风飘搏。<a id="a-1N"></a>船悉破坏。<a id="a-1O"></a>时诸商人。<a id="a-1P"></a>各运手足。<a id="a-1Q"></a>截流浮去。<a id="a-1R"></a>欲诣彼岸。<a id="a-1S"></a>时罗刹女。<a id="a-1T"></a>闻彼大海有船破坏。<a id="a-1U"></a>罗刹女等。<a id="a-1V"></a>即往救接。<a id="a-1W"></a>一时捉得五百商人。<a id="a-1X"></a>共彼商人。<a id="a-1Y"></a>五欲自娱。<a id="a-1Z"></a>欢喜踊跃。<a id="a-1a"></a>时罗刹女。<a id="a-1b"></a>已共商人。<a id="a-1c"></a>生男生女。<a id="a-1d"></a>方始将彼诸商人辈。<a id="a-1e"></a>置一铁城。<a id="a-1f"></a>既安置已。<a id="a-1g"></a>变化本形。<a id="a-1h"></a>令使端正可喜过人。<a id="a-1i"></a>才不及天。<a id="a-1j"></a>或作童女。<a id="a-1k"></a>或复化作不久嫁形。<a id="a-1l"></a>化是身已。<a id="a-1m"></a>香汤澡浴以香涂身。<a id="a-1n"></a>着种种衣。<a id="a-1o"></a>种种璎珞。<a id="a-1p"></a>庄严其身。<a id="a-1q"></a>首戴种种妙花天冠。<a id="a-1r"></a>一切身处。<a id="a-1s"></a>垂诸花璎。<a id="a-1t"></a>以为旒苏。<a id="a-1u"></a>复以妙花。<a id="a-1v"></a>庄挍其身。<a id="a-1w"></a>花为璎珞。<a id="a-1x"></a>于花鬘处。<a id="a-1y"></a>悬以宝铃。<a id="a-1z"></a>捷疾走行。<a id="a-20"></a>诣商人所。<a id="a-21"></a>到其所已。<a id="a-22"></a>语诸人言。<a id="a-23"></a>是诸圣子莫有恐也。<a id="a-24"></a>诸圣子等莫有愁也。<a id="a-25"></a>过汝手来。<a id="a-26"></a>过汝臂来。<a id="a-27"></a>过汝腕来。<a id="a-28"></a>是时商人。<a id="a-29"></a>穷极护命。<a id="a-2A"></a>恐怖畏死。<a id="a-2B"></a>遂于彼所。<a id="a-2C"></a>起实女想。<a id="a-2D"></a>与其手臂。<a id="a-2E"></a>时罗刹女。<a id="a-2F"></a>渡诸商人于大海中。<a id="a-2G"></a>既渡之已。<a id="a-2H"></a>慈言哀愍。<a id="a-2I"></a>语诸商人。<a id="a-2J"></a>善来圣子。<a id="a-2K"></a>从何远来。<a id="a-2L"></a>汝等圣子。<a id="a-2M"></a>来与我等可为夫也。<a id="a-2N"></a>怜愍我等。<a id="a-2O"></a>为我。<a id="a-2P"></a>作主。<a id="a-2Q"></a>我等今者无人爱念。<a id="a-2R"></a>汝为我等作归依处。<a id="a-2S"></a>除灭我等忧烦愁恼。<a id="a-2T"></a>为我等辈当作家长我等依法承事汝辈。<a id="a-2U"></a>不令亏失。<a id="a-2V"></a>汝诸圣子。<a id="a-2W"></a>可来我家。<a id="a-2X"></a>以欢喜心。<a id="a-2Y"></a>受五欲乐。<a id="a-2Z"></a>汝等勿忧。<a id="a-2a"></a>汝等勿怖。<a id="a-2b"></a>一切家业。<a id="a-2c"></a>我当备办。<a id="a-2d"></a>凡有所须。<a id="a-2e"></a>我等皆有。<a id="a-2f"></a>其海大神。<a id="a-2g"></a>必于我所。<a id="a-2h"></a>深生怜愍故将汝辈来我所耳。</p>
  <p id="a2i">尔时一切诸商人辈。<a id="a-2j"></a>咸共告彼罗刹女言。<a id="a-2k"></a>善哉姊妹。<a id="a-2l"></a>汝等安心。<a id="a-2m"></a>可少时住。<a id="a-2n"></a>乃至令我当散愁忧。<a id="a-2o"></a>时诸商人。<a id="a-2p"></a>各住一厢。<a id="a-2q"></a>其心恻怆。<a id="a-2r"></a>举声啼哭。<a id="a-2s"></a>或有人言。<a id="a-2t"></a>呜呼父母。<a id="a-2u"></a>或有唱言。<a id="a-2v"></a>呜呼兄弟。<a id="a-2w"></a>或复唱言。<a id="a-2x"></a>呜呼妹姊。<a id="a-2y"></a>或复唱言。<a id="a-2z"></a>呜呼所爱诸亲眷属。<a id="a-30"></a>或复唱言。<a id="a-31"></a>呜呼宗族。<a id="a-32"></a>我等今者已离亲戚。<a id="a-33"></a>或复唱言。<a id="a-34"></a>我等今者离所爱恋。<a id="a-35"></a>或复唱言。<a id="a-36"></a>呜呼妙地阎浮境界。<a id="a-37"></a>作如是等悲号啼哭种种之声。<a id="a-38"></a>又相告言。<a id="a-39"></a>呜呼裁忍。<a id="a-3A"></a>作是语已。<a id="a-3B"></a>各吐热气。<a id="a-3C"></a>共相慰喻。<a id="a-3D"></a>迭互安心。<a id="a-3E"></a>诣罗刹城渐渐而行。<a id="a-3F"></a>未到彼城。<a id="a-3G"></a>于其中路。<a id="a-3H"></a>见有一所。<a id="a-3I"></a>其地宽广。<a id="a-3J"></a>皆悉平正。<a id="a-3K"></a>无有荆棘沙砾瓦石。<a id="a-3L"></a>一切尘土皆悉无有。<a id="a-3M"></a>生诸青草。<a id="a-3N"></a>其草繁茂。<a id="a-3O"></a>甚大佣直。<a id="a-3P"></a>可爱可乐。<a id="a-3Q"></a>有好树林。<a id="a-3R"></a>其林花果。<a id="a-3S"></a>枝叶扶疏。<a id="a-3T"></a>状若青云叆叇垂布。<a id="a-3U"></a>是大林处。<a id="a-3V"></a>广大无边。<a id="a-3W"></a>时彼林所。<a id="a-3X"></a>一切树木。<a id="a-3Y"></a>我今当说。</p>
  <p id="a3Z">那迦多摩罗树。<a id="a-3a"></a>迦尼迦罗树。<a id="a-3b"></a>阿湿波他树。<a id="a-3c"></a>尼拘陀树。<a id="a-3d"></a>乌徒婆罗树。<a id="a-3e"></a>波罗叉树。<a id="a-3f"></a>可阇啰树。<a id="a-3g"></a>迦离啰等。<a id="a-3h"></a>种种诸树。</p>
  <p id="a3i">复有种种香花之树。<a id="a-3j"></a>弥满彼林。<a id="a-3k"></a>其花树者。<a id="a-3l"></a>所谓阿题目多迦花树。<a id="a-3m"></a>瞻波迦花树。<a id="a-3n"></a>阿输迦花树。<a id="a-3o"></a>波多罗花树。<a id="a-3p"></a>波利师迦花树。<a id="a-3q"></a>拘兰荼迦花树。<a id="a-3r"></a>拘毗陀罗华树。<a id="a-3s"></a>檀奴沙迦梨迦花树。<a id="a-3t"></a>目真邻陀花树。<a id="a-3u"></a>苏摩那等。<a id="a-3v"></a>种种花树。<a id="a-3w"></a>彼等诸树。<a id="a-3x"></a>或始出萠者。<a id="a-3y"></a>或有已成萌者或复欲开敷者。<a id="a-3z"></a>或已成华。<a id="a-40"></a>或华开已而萎落者。<a id="a-41"></a>有如是等。<a id="a-42"></a>香华杂树。<a id="a-43"></a>复有种种诸果子树。<a id="a-44"></a>所谓庵婆罗树。<a id="a-45"></a>阎浮果树。<a id="a-46"></a>俱阇果树。<a id="a-47"></a>破那婆树。<a id="a-48"></a>镇头迦树。<a id="a-49"></a>呵梨勒树。<a id="a-4A"></a>毗醯勒树。<a id="a-4B"></a>庵婆勒树。<a id="a-4C"></a>有如是等种种果树。<a id="a-4D"></a>其诸果树。<a id="a-4E"></a>或生或熟。<a id="a-4F"></a>或有成熟始可食者。<a id="a-4G"></a>或有过熟已堕落者。<a id="a-4H"></a>或始花者复有如是种种诸树。</p>
  <p id="a4I">复有诸鸟游集其上。<a id="a-4J"></a>所谓鹦鹉鸲鹆等鸟。<a id="a-4K"></a>俱翅罗鸟。<a id="a-4L"></a>孔雀王鸟。<a id="a-4M"></a>迦陵频伽鸟命命鸟等。<a id="a-4N"></a>如是无量种种诸鸟。</p>
  <p id="a4O">复有种种杂花池沼。<a id="a-4P"></a>所谓优钵罗花。<a id="a-4Q"></a>钵头摩花。<a id="a-4R"></a>拘物头花。<a id="a-4S"></a>分陀利花。<a id="a-4T"></a>如是等花弥覆池上。<a id="a-4U"></a>于其池中。<a id="a-4V"></a>复有诸鸟。<a id="a-4W"></a>所谓鸿鹄凫雁昆仑鸳鸯等鸟。<a id="a-4X"></a>游戏池中。<a id="a-4Y"></a>光严彼池。<a id="a-4Z"></a>观者欣悦。<a id="a-4a"></a>能灭忧烦。<a id="a-4b"></a>其罗刹城。<a id="a-4c"></a>四壁洁白。<a id="a-4d"></a>状如珂雪。<a id="a-4e"></a>又如冰山。<a id="a-4f"></a>其城在地。<a id="a-4g"></a>若遥观者。<a id="a-4h"></a>乃见彼城。<a id="a-4i"></a>如白云队从地涌出。<a id="a-4j"></a>其诸城上。<a id="a-4k"></a>复有楼阁。<a id="a-4l"></a>种种却敌。<a id="a-4m"></a>周匝女墙。<a id="a-4n"></a>四厢隍堑。<a id="a-4o"></a>其堑岸上。<a id="a-4p"></a>栏楯围绕。<a id="a-4q"></a>或有楼阁。<a id="a-4r"></a>其楼阁中。<a id="a-4s"></a>有诸窗牖。<a id="a-4t"></a>复有天宫台殿堂阁栏楯齐整。<a id="a-4u"></a>其诸阁道。<a id="a-4v"></a>微妙端严。<a id="a-4w"></a>宝帐帏盖。<a id="a-4x"></a>弥覆其上。<a id="a-4y"></a>其城周匝。<a id="a-4z"></a>建诸幢幡。<a id="a-50"></a>施设宝案。<a id="a-51"></a>于香炉中。<a id="a-52"></a>烧诸妙香。</p>
  <p id="a53">尔时诸罗刹女。<a id="a-54"></a>将诸商人。<a id="a-55"></a>向彼城已。<a id="a-56"></a>教脱旧衣。<a id="a-57"></a>以诸香汤。<a id="a-58"></a>沐浴其体。<a id="a-59"></a>令坐种种妙胜之座。<a id="a-5A"></a>以五欲具。<a id="a-5B"></a>而娱乐之。<a id="a-5C"></a>五音诸声。<a id="a-5D"></a>于前而作。<a id="a-5E"></a>以如是等种种方便。<a id="a-5F"></a>经于久时。<a id="a-5G"></a>受大快乐。<a id="a-5H"></a>欢喜悦悆。<a id="a-5I"></a>迭相娱乐。<a id="a-5J"></a>后时彼诸罗刹女等。<a id="a-5K"></a>告诸商人。<a id="a-5L"></a>善哉圣子。<a id="a-5M"></a>是城南面。<a id="a-5N"></a>不得从彼出向某处。<a id="a-5O"></a>时诸商人。<a id="a-5P"></a>有一商主。<a id="a-5Q"></a>智慧深细。<a id="a-5R"></a>聪明利见。<a id="a-5S"></a>即生疑念。<a id="a-5T"></a>作是思惟。<a id="a-5U"></a>以何等故。<a id="a-5V"></a>此之诸女。<a id="a-5W"></a>断我等辈。<a id="a-5X"></a>于南面处。<a id="a-5Y"></a>不听行过。<a id="a-5Z"></a>诣于彼所。<a id="a-5a"></a>我应可伺诸女睡卧。<a id="a-5b"></a>如是之时。<a id="a-5c"></a>寻于此道。<a id="a-5d"></a>往至其女所禁之处。<a id="a-5e"></a>次第观看。<a id="a-5f"></a>欲知彼处善恶之事。<a id="a-5g"></a>若其知已。<a id="a-5h"></a>即当如事应行方便。</p>
  <p id="a5i">尔时商主。<a id="a-5j"></a>作是念已。<a id="a-5k"></a>即伺彼诸罗刹女等卧睡眠已。<a id="a-5l"></a>遂从卧床安详而起。<a id="a-5m"></a>不令有声。<a id="a-5n"></a>即执利刀。<a id="a-5o"></a>从家而出。<a id="a-5p"></a>寻逐意趣。<a id="a-5q"></a>渐渐前进。<a id="a-5r"></a>至于少地。<a id="a-5s"></a>见一微径恐怖之所。<a id="a-5t"></a>无有草木。<a id="a-5u"></a>甚可畏惧。<a id="a-5v"></a>乃闻有人大叫唤声。<a id="a-5w"></a>状如叫唤大地狱中苦痛之声。<a id="a-5x"></a>闻此声已。<a id="a-5y"></a>遂大怖畏。<a id="a-5z"></a>身毛皆竖。<a id="a-60"></a>默然而住。<a id="a-61"></a>良久喘定。<a id="a-62"></a>渐安身心。<a id="a-63"></a>气力稍增。<a id="a-64"></a>还诣彼道。<a id="a-65"></a>渐渐复进其路。<a id="a-66"></a>未远见一铁城。<a id="a-67"></a>其城高峻。<a id="a-68"></a>乃是所闻声出之处。<a id="a-69"></a>诣彼城已。<a id="a-6A"></a>周匝巡行。<a id="a-6B"></a>而不见门。<a id="a-6C"></a>到于北面。<a id="a-6D"></a>见有一树。<a id="a-6E"></a>名曰合欢。<a id="a-6F"></a>近城而生。<a id="a-6G"></a>其树高大。<a id="a-6H"></a>出于城上。<a id="a-6I"></a>时彼商主。<a id="a-6J"></a>见斯树已。<a id="a-6K"></a>即上其树。<a id="a-6L"></a>观看城内。<a id="a-6M"></a>见彼城中。<a id="a-6N"></a>多有人死。<a id="a-6O"></a>过百余数。<a id="a-6P"></a>或有死者。<a id="a-6Q"></a>已被食半。<a id="a-6R"></a>或命未断。<a id="a-6S"></a>半身支解。<a id="a-6T"></a>或有饥渴逼恼而坐。<a id="a-6U"></a>或复消瘦。<a id="a-6V"></a>唯有筋骨。<a id="a-6W"></a>眼目欠陷。<a id="a-6X"></a>如井底星。<a id="a-6Y"></a>迷闷在地。<a id="a-6Z"></a>头发蓬乱。<a id="a-6a"></a>鹿土坌身。<a id="a-6b"></a>甚大羸瘦。<a id="a-6c"></a>各相割肉。<a id="a-6d"></a>而啖食之。<a id="a-6e"></a>以是因缘。<a id="a-6f"></a>作大叫唤。<a id="a-6g"></a>如阎罗王所居之处。<a id="a-6h"></a>见诸众生。<a id="a-6i"></a>受大苦恼。<a id="a-6j"></a>是大商主。<a id="a-6k"></a>见是事已。<a id="a-6l"></a>亦复如是生大恐怖。<a id="a-6m"></a>身毛皆竖。<a id="a-6n"></a>时大商主。<a id="a-6o"></a>复经少时。<a id="a-6p"></a>安心定意。<a id="a-6q"></a>恐怖稍除。<a id="a-6r"></a>气力渐生。<a id="a-6s"></a>即以手捉合欢树枝。<a id="a-6t"></a>而摇动之。<a id="a-6u"></a>一枝动已。<a id="a-6v"></a>举树枝叶。<a id="a-6w"></a>互相掁触。<a id="a-6x"></a>而有声出。</p>
  <p id="a6y">尔时受苦诸人等辈。<a id="a-6z"></a>闻是声已。<a id="a-70"></a>仰观城上。<a id="a-71"></a>见彼商主在合欢树。<a id="a-72"></a>见已悲呼。<a id="a-73"></a>而问之言。<a id="a-74"></a>汝是谁也。<a id="a-75"></a>为是天耶。<a id="a-76"></a>为是龙耶。<a id="a-77"></a>为野叉耶。<a id="a-78"></a>为乾闼婆为阿修罗。<a id="a-79"></a>为迦楼罗。<a id="a-7A"></a>为紧那罗。<a id="a-7B"></a>为是摩睺罗伽。<a id="a-7C"></a>为是帝释憍尸迦耶。<a id="a-7D"></a>为是天尊大梵王耶。<a id="a-7E"></a>或能见我在于厄难。<a id="a-7F"></a>怜愍我辈故来至此。<a id="a-7G"></a>欲来救拔我等苦也。<a id="a-7H"></a>时彼人辈。<a id="a-7I"></a>合十指掌。<a id="a-7J"></a>头顶遥礼。<a id="a-7K"></a>哀泣发声。<a id="a-7L"></a>仰面上观。<a id="a-7M"></a>作如是白。<a id="a-7N"></a>善哉仁者。<a id="a-7O"></a>当于我辈。<a id="a-7P"></a>生大慈愍。<a id="a-7Q"></a>脱我此难。<a id="a-7R"></a>我等皆是爱别离人。<a id="a-7S"></a>汝今应当济拔于我。<a id="a-7T"></a>作是方便。<a id="a-7U"></a>令我等辈。<a id="a-7V"></a>还能到于亲爱之所。<a id="a-7W"></a>尔时商主。<a id="a-7X"></a>从彼苦人。<a id="a-7Y"></a>闻是语已。<a id="a-7Z"></a>郁怏不乐。<a id="a-7a"></a>身心悲恼。<a id="a-7b"></a>而报彼言。<a id="a-7c"></a>是诸人辈当知。<a id="a-7d"></a>我今非是天也。<a id="a-7e"></a>亦非龙也。<a id="a-7f"></a>乃至我非大梵天也。<a id="a-7g"></a>但我等辈。<a id="a-7h"></a>从阎浮提。<a id="a-7i"></a>兴生至此。<a id="a-7j"></a>为求财故。<a id="a-7k"></a>入于大海。<a id="a-7l"></a>我等将欲至于陆地。<a id="a-7m"></a>忽遇大风。<a id="a-7n"></a>船舶破散。<a id="a-7o"></a>值诸妇女。<a id="a-7p"></a>来至我边。<a id="a-7q"></a>济拔我等。<a id="a-7r"></a>从尔已来。<a id="a-7s"></a>我辈常共如是诸女。<a id="a-7t"></a>欢娱受乐。<a id="a-7u"></a>我今云何能济汝苦。<a id="a-7v"></a>是时商主。<a id="a-7w"></a>复问彼言。<a id="a-7x"></a>汝诸人等。<a id="a-7y"></a>云何在此受如斯事。<a id="a-7z"></a>彼苦人辈。<a id="a-80"></a>即答言曰。<a id="a-81"></a>善哉善人。<a id="a-82"></a>我等今者亦复如是。<a id="a-83"></a>从阎浮提。<a id="a-84"></a>兴贩商贾。<a id="a-85"></a>为财宝故。<a id="a-86"></a>来入大海。<a id="a-87"></a>欲至彼岸。<a id="a-88"></a>遇值恶风。<a id="a-89"></a>吹壤船舶。<a id="a-8A"></a>我等彼时。<a id="a-8B"></a>亦遭如是罗刹之女。<a id="a-8C"></a>济度彼难。<a id="a-8D"></a>亦复共我。<a id="a-8E"></a>受五欲乐。<a id="a-8F"></a>但闻汝等有如是声。<a id="a-8G"></a>是罗刹女。<a id="a-8H"></a>即知大海有船破坏。<a id="a-8I"></a>于彼之时。<a id="a-8J"></a>将我等辈。<a id="a-8K"></a>置铁城中。<a id="a-8L"></a>我等来日。<a id="a-8M"></a>行人同伴。<a id="a-8N"></a>亦五百人。<a id="a-8O"></a>入此城来。<a id="a-8P"></a>已被他食。<a id="a-8Q"></a>二百五十。<a id="a-8R"></a>今惟二百五十人在。<a id="a-8S"></a>我等亦共彼辈和合。<a id="a-8T"></a>生于男女。<a id="a-8U"></a>彼罗刹女。<a id="a-8V"></a>语言微妙。<a id="a-8W"></a>其声婉媚。<a id="a-8X"></a>但彼女等。<a id="a-8Y"></a>贪食肉故。<a id="a-8Z"></a>共生男女。<a id="a-8a"></a>悉还食尽。<a id="a-8b"></a>汝诸人辈。<a id="a-8c"></a>慎莫共彼受乐娱乐。<a id="a-8d"></a>何以故。<a id="a-8e"></a>彼甚可畏。<a id="a-8f"></a>无爱心故。<a id="a-8g"></a>是时商主。<a id="a-8h"></a>复问彼言。<a id="a-8i"></a>诸人等辈。<a id="a-8j"></a>颇有方便。<a id="a-8k"></a>得脱如此罗刹难不。<a id="a-8l"></a>彼即报言。<a id="a-8m"></a>有一方便。<a id="a-8n"></a>商主复问。<a id="a-8o"></a>方便如何。<a id="a-8p"></a>善哉为说。<a id="a-8q"></a>彼等报言。<a id="a-8r"></a>十五日满四月节会大喜乐。<a id="a-8s"></a>日月与昴宿合会之时。<a id="a-8t"></a>有一马王。<a id="a-8u"></a>名曰鸡尸(隋言多发)。<a id="a-8v"></a>形貌端正。<a id="a-8w"></a>见者乐观。<a id="a-8x"></a>白如珂贝。<a id="a-8y"></a>其头绀黑。<a id="a-8z"></a>行疾如风。<a id="a-90"></a>声如妙鼓。<a id="a-91"></a>彼所停处。<a id="a-92"></a>乃有粳米。<a id="a-93"></a>自无糠糩。<a id="a-94"></a>甚大鲜白。<a id="a-95"></a>香美具足。<a id="a-96"></a>彼马所食。<a id="a-97"></a>食是米已。<a id="a-98"></a>来诣海岸。<a id="a-99"></a>露现半身。<a id="a-9A"></a>口出人声。<a id="a-9B"></a>而作是言。<a id="a-9C"></a>谁欲渡彼大碱苦水。<a id="a-9D"></a>如是三说。<a id="a-9E"></a>我今当令安隐得渡碱水彼岸。<a id="a-9F"></a>汝等若值如是马者。<a id="a-9G"></a>即得免难。<a id="a-9H"></a>唯有此事。<a id="a-9I"></a>更无余也。<a id="a-9J"></a>汝等。<a id="a-9K"></a>若欲脱诸难者。<a id="a-9L"></a>勿泄此言。<a id="a-9M"></a>商主复问。<a id="a-9N"></a>汝等颇复曾见鸡尸马王如此已不。<a id="a-9O"></a>汝若见者。<a id="a-9P"></a>何不亲近。<a id="a-9Q"></a>汝若亲近。<a id="a-9R"></a>何不渡汝。<a id="a-9S"></a>汝初得闻。<a id="a-9T"></a>从谁而闻如此之事。<a id="a-9U"></a>虚也实也。<a id="a-9V"></a>彼等报言。<a id="a-9W"></a>善哉仁者。<a id="a-9X"></a>我从虚空。<a id="a-9Y"></a>闻如是声。<a id="a-9Z"></a>阎浮提内。<a id="a-9a"></a>诸商人辈。<a id="a-9b"></a>愚痴无智。<a id="a-9c"></a>所以者何。<a id="a-9d"></a>不能至彼昴月交合十五日满是大节会欢乐之时。<a id="a-9e"></a>四月节中。<a id="a-9f"></a>不能诣彼北道而行。<a id="a-9g"></a>若行彼处。<a id="a-9h"></a>应见马王。<a id="a-9i"></a>形貌端正。<a id="a-9j"></a>观者无厌。<a id="a-9k"></a>食净粳米。<a id="a-9l"></a>从于彼处。<a id="a-9m"></a>来诣海岸。<a id="a-9n"></a>露现半身。<a id="a-9o"></a>日别三时。<a id="a-9p"></a>唱如是言。<a id="a-9q"></a>谁欲渡彼大碱苦水至于彼岸。<a id="a-9r"></a>我能安隐渡之令过。<a id="a-9s"></a>从于此处得至彼岸。<a id="a-9t"></a>众人闻已。<a id="a-9u"></a>而有信者。<a id="a-9v"></a>寻虚空声。<a id="a-9w"></a>诣于北道马王之所。<a id="a-9x"></a>虽往其所。<a id="a-9y"></a>不受彼言。<a id="a-9z"></a>而复还归。<a id="a-A0"></a>我等皆由爱罗刹女。<a id="a-A1"></a>是故如此。<a id="a-A2"></a>今受是厄。<a id="a-A3"></a>是诸商主。<a id="a-A4"></a>复问彼言。<a id="a-A5"></a>汝等去来。<a id="a-A6"></a>可共诣彼马王之所。<a id="a-A7"></a>彼等报言。<a id="a-A8"></a>我欲上城。<a id="a-A9"></a>城即增长。<a id="a-AA"></a>掘地欲出。<a id="a-AB"></a>其孔还合。<a id="a-AC"></a>我等是处。<a id="a-AD"></a>无解脱期。<a id="a-AE"></a>我辈必为罗刹女食。<a id="a-AF"></a>何当得见彼亲眷属。<a id="a-AG"></a>汝等人辈。<a id="a-AH"></a>慎莫放逸。<a id="a-AI"></a>随意所去。<a id="a-AJ"></a>速诣父母及自眷属。<a id="a-AK"></a>还归本乡。<a id="a-AL"></a>唯愿汝等。<a id="a-AM"></a>心意和合。<a id="a-AN"></a>我等人辈。<a id="a-AO"></a>本生某处。<a id="a-AP"></a>某城某邑。<a id="a-AQ"></a>善哉汝等。<a id="a-AR"></a>若至彼处。<a id="a-AS"></a>为我等辈。<a id="a-AT"></a>问讯父母及余诸亲朋友知识。<a id="a-AU"></a>作是语已。<a id="a-AV"></a>复告彼言。<a id="a-AW"></a>汝等后时。<a id="a-AX"></a>更莫发心向彼大海。<a id="a-AY"></a>何以故。<a id="a-AZ"></a>于大海内。<a id="a-Aa"></a>有诸恐怖。<a id="a-Ab"></a>所谓海潮。<a id="a-Ac"></a>或时黑风。<a id="a-Ad"></a>水流漩洄。<a id="a-Ae"></a>低弥罗鱼蛟龙等怖。<a id="a-Af"></a>诸罗刹女。<a id="a-Ag"></a>如是等怖。<a id="a-Ah"></a>大海之中。<a id="a-Ai"></a>多种畏难。<a id="a-Aj"></a>汝等人辈。<a id="a-Ak"></a>但在彼处。<a id="a-Al"></a>以诸方便。<a id="a-Am"></a>随宜活命。<a id="a-An"></a>乃至佣力。<a id="a-Ao"></a>亦可存济。<a id="a-Ap"></a>以是方便。<a id="a-Aq"></a>得共父母妻子眷属。<a id="a-Ar"></a>不复分离。<a id="a-As"></a>能行布施。<a id="a-At"></a>多造福业。<a id="a-Au"></a>严持斋戒。<a id="a-Av"></a>是时商主。<a id="a-Aw"></a>闻彼语已。<a id="a-Ax"></a>生大恐怖。<a id="a-Ay"></a>遂即从彼合欢树下。<a id="a-Az"></a>下彼树时。<a id="a-B0"></a>彼诸人辈。<a id="a-B1"></a>一时发声。<a id="a-B2"></a>叫唤啼哭。<a id="a-B3"></a>呜呼大苦。<a id="a-B4"></a>呜呼极苦。<a id="a-B5"></a>阎浮提内微妙之地。<a id="a-B6"></a>何当复能得见彼处。<a id="a-B7"></a>我若本知有是厄难。<a id="a-B8"></a>宁住在彼。<a id="a-B9"></a>餐啖牛粪。<a id="a-BA"></a>用为活命。<a id="a-BB"></a>不为求财而来此也。<a id="a-BC"></a>尔时商主。<a id="a-BD"></a>既下树已。<a id="a-BE"></a>依着来道。<a id="a-BF"></a>还向本处。<a id="a-BG"></a>见彼等辈。<a id="a-BH"></a>诸罗刹女。<a id="a-BI"></a>犹故睡眠。<a id="a-BJ"></a>商主尔时还即眠卧。<a id="a-BK"></a>至于天晓。<a id="a-BL"></a>便作是念云何令彼诸商人辈得知此事。<a id="a-BM"></a>而不令彼罗刹女觉。<a id="a-BN"></a>我今若当辄出是言向彼说者。<a id="a-BO"></a>是即漏泄。<a id="a-BP"></a>若其漏泄令彼罗刹诸女闻者。<a id="a-BQ"></a>恐将我等。<a id="a-BR"></a>至厄难处。<a id="a-BS"></a>我之此语。<a id="a-BT"></a>应须隐默。<a id="a-BU"></a>乃至四月。<a id="a-BV"></a>临当节会大欢乐时。<a id="a-BW"></a>马王来日。<a id="a-BX"></a>乃可出言而告彼等。<a id="a-BY"></a>所以者何。<a id="a-BZ"></a>昔有偈说。</p>
  <p id="aBa">凡于知识处　　轻陈心实者</p>
  <p id="aBb">其事当泄漏　　闻者各各传</p>
  <p id="aBc">是以怨所得　　便受大苦恼</p>
  <p id="aBd">故有智慧者　　惟不漏其言</p>
  <p id="aBe">尔时商主。<a id="a-Bf"></a>思惟是已。<a id="a-Bg"></a>隐默而住。<a id="a-Bh"></a>乃至四月欢乐会时。<a id="a-Bi"></a>方始告彼诸商人言。<a id="a-Bj"></a>善哉诸人。<a id="a-Bk"></a>汝等今者慎莫放逸。<a id="a-Bl"></a>莫生恋着。<a id="a-Bm"></a>勿生爱心。<a id="a-Bn"></a>或贪妇女。<a id="a-Bo"></a>或贪饮食及余资财。<a id="a-Bp"></a>我于汝等。<a id="a-Bq"></a>极生怜愍。<a id="a-Br"></a>我今密语。<a id="a-Bs"></a>欲相示告。<a id="a-Bt"></a>汝诸人辈。<a id="a-Bu"></a>若见诸女睡安隐时。<a id="a-Bv"></a>可共集会。<a id="a-Bw"></a>同向某处。</p>
  <p id="aBx">时诸商人。<a id="a-By"></a>闻彼商主说是语已。<a id="a-Bz"></a>犹如师子在于山林。<a id="a-C0"></a>忽大哮吼。<a id="a-C1"></a>有诸凡兽。<a id="a-C2"></a>在彼山边。<a id="a-C3"></a>闻其吼声。<a id="a-C4"></a>生大惊怖。<a id="a-C5"></a>各相谓言。<a id="a-C6"></a>我等今者未脱大海可恶之事。<a id="a-C7"></a>时彼商人。<a id="a-C8"></a>过彼日已。<a id="a-C9"></a>遂至夜内。<a id="a-CA"></a>见彼罗刹一切诸女耽着睡眠安隐而卧。<a id="a-CB"></a>私密盗窃。<a id="a-CC"></a>从卧床起。<a id="a-CD"></a>各各咸共诣彼期处。<a id="a-CE"></a>诣彼处已。<a id="a-CF"></a>白商主言。<a id="a-CG"></a>善哉商主。<a id="a-CH"></a>所见之者。<a id="a-CI"></a>愿为我说。<a id="a-CJ"></a>或从他闻。<a id="a-CK"></a>怜愍我故。<a id="a-CL"></a>利益我故。<a id="a-CM"></a>愿为说之。<a id="a-CN"></a>是时商主。<a id="a-CO"></a>报商人言。<a id="a-CP"></a>汝等知时。<a id="a-CQ"></a>密于是事。<a id="a-CR"></a>乃能为说。<a id="a-CS"></a>彼等报言。<a id="a-CT"></a>我等实语闻是事已。<a id="a-CU"></a>皆悉密持。</p>
  <p id="aCV">尔时商主。<a id="a-CW"></a>即告彼等。<a id="a-CX"></a>说前见事。<a id="a-CY"></a>诸商人等。<a id="a-CZ"></a>从大商主闻是事已。<a id="a-Ca"></a>忧愁不乐。<a id="a-Cb"></a>甚大怅怏。<a id="a-Cc"></a>恐惧战栗。<a id="a-Cd"></a>白商主言。<a id="a-Ce"></a>善哉商主。<a id="a-Cf"></a>我等今当宜可速至彼马王所。<a id="a-Cg"></a>愿我等辈。<a id="a-Ch"></a>安置得达阎浮提内本生之处。<a id="a-Ci"></a>时诸商人。<a id="a-Cj"></a>并及商主。<a id="a-Ck"></a>皆共聚集。<a id="a-Cl"></a>诣彼鸡尸马王住所。</p>
  <p id="aCm">尔时马王。<a id="a-Cn"></a>食彼无糠自然粳米清净香美。<a id="a-Co"></a>如是食已。<a id="a-Cp"></a>至于海岸。<a id="a-Cq"></a>露现半身。<a id="a-Cr"></a>以人音声。<a id="a-Cs"></a>而三唱告。<a id="a-Ct"></a>谁欲乐渡碱水彼岸。<a id="a-Cu"></a>我当安隐负而渡之令到彼岸。<a id="a-Cv"></a>时诸商人。<a id="a-Cw"></a>闻彼马王如是语已。<a id="a-Cx"></a>欢喜踊跃。<a id="a-Cy"></a>身毛皆竖。<a id="a-Cz"></a>合十指掌。<a id="a-D0"></a>顶礼马王。<a id="a-D1"></a>作如是言。<a id="a-D2"></a>善哉马王。<a id="a-D3"></a>我等欲渡乐至彼岸。<a id="a-D4"></a>愿济我等。<a id="a-D5"></a>从水此岸达到彼岸。<a id="a-D6"></a>尔时马王。<a id="a-D7"></a>告诸商人。<a id="a-D8"></a>汝等当知。<a id="a-D9"></a>彼罗刹女。<a id="a-DA"></a>不久应来。<a id="a-DB"></a>或将男者。<a id="a-DC"></a>或将女者。<a id="a-DD"></a>显示于汝。<a id="a-DE"></a>慈悲哀哭。<a id="a-DF"></a>受于苦恼。<a id="a-DG"></a>汝等于时。<a id="a-DH"></a>莫生染着爱恋之心。<a id="a-DI"></a>汝等若起如此意言。<a id="a-DJ"></a>彼是我妇。<a id="a-DK"></a>彼是我男。<a id="a-DL"></a>彼是我女。<a id="a-DM"></a>汝等假使乘我背上。<a id="a-DN"></a>必当堕落为彼罗刹之所啖食。<a id="a-DO"></a>汝等若作如是意念。<a id="a-DP"></a>彼非我许。<a id="a-DQ"></a>我非彼物。<a id="a-DR"></a>非我男女。<a id="a-DS"></a>于时汝等。<a id="a-DT"></a>设使以手执我一毛。<a id="a-DU"></a>而悬之者。<a id="a-DV"></a>我于是时。<a id="a-DW"></a>安隐将送汝诸人辈渡彼碱水。<a id="a-DX"></a>达到彼岸。<a id="a-DY"></a>作是语已。<a id="a-DZ"></a>是大马王。<a id="a-Da"></a>告诸商人。<a id="a-Db"></a>汝等今者可乘我背。<a id="a-Dc"></a>或执身分脚足支节。<a id="a-Dd"></a>时诸商人。<a id="a-De"></a>或上背者。<a id="a-Df"></a>或执肢节脚足分者。<a id="a-Dg"></a>尔时马王。<a id="a-Dh"></a>负彼商人。<a id="a-Di"></a>出哀愍声。<a id="a-Dj"></a>飞腾空里。<a id="a-Dk"></a>行疾如风。</p>
  <p id="aDl">尔时彼诸罗刹女辈。<a id="a-Dm"></a>闻彼马王哀愍之声。<a id="a-Dn"></a>复闻走声状如猛风。<a id="a-Do"></a>忽从睡觉。<a id="a-Dp"></a>觅彼商人。<a id="a-Dq"></a>悉皆不见。<a id="a-Dr"></a>处处观看。<a id="a-Ds"></a>乃遥见彼诸商人辈。<a id="a-Dt"></a>乘马王上。<a id="a-Du"></a>或执诸毛发鬣支节。<a id="a-Dv"></a>乘空而去。<a id="a-Dw"></a>既见是已。<a id="a-Dx"></a>速将男女。<a id="a-Dy"></a>驰走奔赴。<a id="a-Dz"></a>至于海岸。<a id="a-E0"></a>发慈愍声。<a id="a-E1"></a>哀号啼哭。<a id="a-E2"></a>作大苦恼。<a id="a-E3"></a>各作是言。<a id="a-E4"></a>汝诸圣子。<a id="a-E5"></a>今者舍我。<a id="a-E6"></a>欲何所去。<a id="a-E7"></a>令我无主。<a id="a-E8"></a>汝是我主。<a id="a-E9"></a>汝等于先堕在海难大恐怖中。<a id="a-EA"></a>我等渡汝。<a id="a-EB"></a>唯愿汝等与我为夫。<a id="a-EC"></a>汝等今者舍背于我。<a id="a-ED"></a>欲诣何所。<a id="a-EE"></a>汝等今者无恩无义。<a id="a-EF"></a>何故相弃而不报恩。<a id="a-EG"></a>我等若当于圣子边。<a id="a-EH"></a>有所违犯。<a id="a-EI"></a>今乞忏谢。<a id="a-EJ"></a>从今已去。<a id="a-EK"></a>不作诸恶。<a id="a-EL"></a>汝诸圣子。<a id="a-EM"></a>凡善男子。<a id="a-EN"></a>不得怀抱结恨愠恚。<a id="a-EO"></a>汝速回还。<a id="a-EP"></a>今何所诣。<a id="a-EQ"></a>舍离我等。<a id="a-ER"></a>诸圣子辈。<a id="a-ES"></a>汝等如其不用我者。<a id="a-ET"></a>今此男女。<a id="a-EU"></a>可收将去。<a id="a-EV"></a>时罗刹女。<a id="a-EW"></a>虽作如是慈流言语。<a id="a-EX"></a>鸡尸马王。<a id="a-EY"></a>仍将彼辈五百商人。<a id="a-EZ"></a>安隐得渡大海彼岸。<a id="a-Ea"></a>到阎浮提。<a id="a-Eb"></a>诸比丘。<a id="a-Ec"></a>于汝意云何。<a id="a-Ed"></a>若疑于时鸡尸马王。<a id="a-Ee"></a>岂异人乎。<a id="a-Ef"></a>勿生异念。<a id="a-Eg"></a>即我身是。<a id="a-Eh"></a>五百人中。<a id="a-Ei"></a>大商主者。<a id="a-Ej"></a>岂异人乎。<a id="a-Ek"></a>即舍利弗比丘是也。<a id="a-El"></a>五百商人。<a id="a-Em"></a>岂异人乎。<a id="a-En"></a>即删阇耶波离婆阇迦。<a id="a-Eo"></a>诸弟子等五百人是。<a id="a-Ep"></a>我于彼时。<a id="a-Eq"></a>以此五百诸商人等。<a id="a-Er"></a>至厄难处。<a id="a-Es"></a>堕于如是罗刹女边。<a id="a-Et"></a>后罗刹女。<a id="a-Eu"></a>复欲将彼随意处分。<a id="a-Ev"></a>当于尔时。<a id="a-Ew"></a>是舍利弗。<a id="a-Ex"></a>将诣我所。<a id="a-Ey"></a>我于彼时。<a id="a-Ez"></a>救其苦厄。<a id="a-F0"></a>得渡碱水达到彼岸。<a id="a-F1"></a>今者还复至删阇耶邪见旷野崄难之中。<a id="a-F2"></a>乘虚妄路。<a id="a-F3"></a>舍利弗。<a id="a-F4"></a>于彼之处。<a id="a-F5"></a>示教化已。<a id="a-F6"></a>将诣我所。<a id="a-F7"></a>我于邪见旷野之中。<a id="a-F8"></a>化令得脱渡生死海。<a id="a-F9"></a>诸比丘。<a id="a-FA"></a>如来乃往未得佛时。<a id="a-FB"></a>能作如是大利益事。<a id="a-FC"></a>是故汝等。<a id="a-FD"></a>当于佛所。<a id="a-FE"></a>应生尊重恭敬之心。<a id="a-FF"></a>生希有想。<a id="a-FG"></a>汝等比丘。<a id="a-FH"></a>应如是学。</p>
  <p data-pb></p>
  <h2 id="aFI">断不信人行品第五十一</h2>
  <p id="aFJ">尔时婆伽婆度长老舍利弗及目揵连五百人等。<a id="a-FK"></a>得出家已。<a id="a-FL"></a>具足众戒。<a id="a-FM"></a>从摩伽陀国。<a id="a-FN"></a>次第游行。<a id="a-FO"></a>从一聚落。<a id="a-FP"></a>至一聚落。<a id="a-FQ"></a>历诸村邑随意而行。<a id="a-FR"></a>渐渐归还到王舍城(摩诃僧祇师作如是说)。<a id="a-FS"></a>其迦葉惟师。<a id="a-FT"></a>复作异说乃言。<a id="a-FU"></a>如来至南方山处处游行。<a id="a-FV"></a>而复回还至王舍城。<a id="a-FW"></a>于时多有大威神者。<a id="a-FX"></a>有大威力。<a id="a-FY"></a>诸善男子。<a id="a-FZ"></a>于如来所。<a id="a-Fa"></a>行于梵行。<a id="a-Fb"></a>于时多人。<a id="a-Fc"></a>道说毁呰。<a id="a-Fd"></a>各各唱言。<a id="a-Fe"></a>沙门瞿昙。<a id="a-Ff"></a>当令我等无有子息。<a id="a-Fg"></a>令我等辈。<a id="a-Fh"></a>破家散宅。<a id="a-Fi"></a>绝我后胤。<a id="a-Fj"></a>沙门瞿昙。<a id="a-Fk"></a>已度髻发一千人等。<a id="a-Fl"></a>令遣出家。<a id="a-Fm"></a>沙门瞿昙。<a id="a-Fn"></a>从删阇耶波离婆阇迦边亦复劫夺五百弟子。<a id="a-Fo"></a>令使出家。<a id="a-Fp"></a>今者复有摩伽陀国诸大威德大威力等诸善男子。<a id="a-Fq"></a>当至其所。<a id="a-Fr"></a>行于梵行。<a id="a-Fs"></a>彼诸人辈。<a id="a-Ft"></a>见诸比丘来于前者。<a id="a-Fu"></a>各各说偈。<a id="a-Fv"></a>而相谓言。</p>
  <p id="aFw">是大沙门还　　踰南山诣此</p>
  <p id="aFx">已度波阇等　　今复将谁去</p>
  <p id="aFy">尔时彼辈诸比丘等。<a id="a-Fz"></a>闻诸他人说如是偈。<a id="a-G0"></a>心生惭愧。<a id="a-G1"></a>便至佛所竹园之内。<a id="a-G2"></a>以所闻偈而向佛说。</p>
  <p id="aG3">尔时世尊告诸比丘。<a id="a-G4"></a>汝等当知。<a id="a-G5"></a>如是音声。<a id="a-G6"></a>不应多时唯至七日。<a id="a-G7"></a>七日之后是声自灭。<a id="a-G8"></a>于一切处。<a id="a-G9"></a>无复更闻。<a id="a-GA"></a>诸比丘。<a id="a-GB"></a>虽复有人向于汝等说如是偈。</p>
  <p id="aGC">是大沙门还　　踰南山诣此</p>
  <p id="aGD">已度婆阇等　　今复将谁去</p>
  <p id="aGE">作是语者。<a id="a-GF"></a>汝等应以如此偈答。</p>
  <p id="aGG">世尊大丈夫　　将人如法去</p>
  <p id="aGH">既有如法行　　智者何得违</p>
  <p id="aGI">尔时彼等诸比丘辈。<a id="a-GJ"></a>于其晨朝。<a id="a-GK"></a>日在东方。<a id="a-GL"></a>着衣持钵。<a id="a-GM"></a>入王舍城乞食之时。<a id="a-GN"></a>众人见者。<a id="a-GO"></a>皆说此偈。<a id="a-GP"></a>而相告言。</p>
  <p id="aGQ">是大沙门还　　踰南山诣此</p>
  <p id="aGR">已度婆阇等　　今复将谁去</p>
  <p id="aGS">时诸比丘。<a id="a-GT"></a>即以彼偈。<a id="a-GU"></a>报诸人言。</p>
  <p id="aGV">时彼诸人。<a id="a-GW"></a>闻是偈已。<a id="a-GX"></a>作是思惟。<a id="a-GY"></a>沙门释子。<a id="a-GZ"></a>凡所度人。<a id="a-Ga"></a>教行如法。<a id="a-Gb"></a>非不如法。<a id="a-Gc"></a>是故此声在于七日。<a id="a-Gd"></a>过七日已。<a id="a-Ge"></a>一切皆灭。<a id="a-Gf"></a>于一切处。<a id="a-Gg"></a>不复闻也。</p>
 </body>
</html>