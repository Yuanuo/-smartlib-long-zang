<!doctype html>
<html id="z3IBUUTci" data-ver="1089">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十八</h1>
  <h2 id="a2">舍利目连因缘品第四十九之二</h2>
  <p id="a3">尔时王舍大城。<a id="a-4"></a>去城不远。<a id="a-5"></a>有一山。<a id="a-6"></a>名只离渠呵。<a id="a-7"></a>于彼山中。<a id="a-8"></a>常有一时施设大会。<a id="a-9"></a>其会即名只离渠呵。<a id="a-A"></a>复有山。<a id="a-B"></a>名离师只离。<a id="a-C"></a>亦常设会。<a id="a-D"></a>其会亦名离师只离。<a id="a-E"></a>复有一山。<a id="a-F"></a>名倍呵罗。<a id="a-G"></a>如是般涂山。<a id="a-H"></a>如是毗富罗山。<a id="a-I"></a>各有一会。<a id="a-J"></a>其会亦名毗富罗等。<a id="a-K"></a>如是彼山只离渠呵。<a id="a-L"></a>随节设会。<a id="a-M"></a>于彼会处。<a id="a-N"></a>聚集大众。<a id="a-O"></a>时有无量千数无量百千数。<a id="a-P"></a>乃至亿数人民交集。<a id="a-Q"></a>乘种种乘。<a id="a-R"></a>所谓象马车步。<a id="a-S"></a>从八方来。<a id="a-T"></a>欲观彼会。<a id="a-U"></a>其王舍城。<a id="a-V"></a>一切人民。<a id="a-W"></a>莫不皆出。<a id="a-X"></a>于彼时间。<a id="a-Y"></a>去王舍城那罗陀村。<a id="a-Z"></a>去拘离迦聚落。<a id="a-a"></a>可半由旬。<a id="a-b"></a>时低沙童子。<a id="a-c"></a>作是思惟。<a id="a-d"></a>我于今者。<a id="a-e"></a>可至只离渠呵处。<a id="a-f"></a>诣彼观看。<a id="a-g"></a>若至彼者。<a id="a-h"></a>令我必当克获一事。<a id="a-i"></a>谓心厌离。<a id="a-j"></a>于时优波低沙童子。<a id="a-k"></a>乘四象车。<a id="a-l"></a>从那罗陀聚落而出。<a id="a-m"></a>至只离渠呵设会之所。<a id="a-n"></a>为观看故。<a id="a-o"></a>其拘离多童子。<a id="a-p"></a>亦作是念。<a id="a-q"></a>我于今者。<a id="a-r"></a>可往诣彼只离渠呵大会之处。<a id="a-s"></a>乃至心生厌离。<a id="a-t"></a>乘其象背。<a id="a-u"></a>渐进而行。<a id="a-v"></a>是童子前使诸人戏。<a id="a-w"></a>或歌或舞。<a id="a-x"></a>从拘离迦聚落而出。<a id="a-y"></a>至只离渠呵设会之处。<a id="a-z"></a>为观看故。</p>
  <p id="a10">时彼二人。<a id="a-11"></a>颜容端正。<a id="a-12"></a>能悦人心。<a id="a-13"></a>乃至技艺。<a id="a-14"></a>莫不了达。<a id="a-15"></a>堪为众首。<a id="a-16"></a>时彼会中。<a id="a-17"></a>敷诸高座。<a id="a-18"></a>彼人至已。<a id="a-19"></a>各升高座。<a id="a-1A"></a>是时优波低沙童子。<a id="a-1B"></a>见彼大众。<a id="a-1C"></a>以种种伎。<a id="a-1D"></a>作诸音乐。<a id="a-1E"></a>或歌或舞。<a id="a-1F"></a>嬉戏受乐。<a id="a-1G"></a>既见此已。<a id="a-1H"></a>即作是念。<a id="a-1I"></a>此事希奇未曾有也。<a id="a-1J"></a>今是人民。<a id="a-1K"></a>乃能于此苦恼之中。<a id="a-1L"></a>诸秽浊内。<a id="a-1M"></a>衰老垢处。<a id="a-1N"></a>受乐放逸。<a id="a-1O"></a>如是病垢。<a id="a-1P"></a>无有安隐。<a id="a-1Q"></a>如是死秽。<a id="a-1R"></a>命非久长。<a id="a-1S"></a>如是大众。<a id="a-1T"></a>而生乐想。<a id="a-1U"></a>放逸自恣。<a id="a-1V"></a>种种歌舞。<a id="a-1W"></a>作众音乐。<a id="a-1X"></a>受诸戏乐。<a id="a-1Y"></a>时优波低沙。<a id="a-1Z"></a>观大众已。<a id="a-1a"></a>作如是念。<a id="a-1b"></a>过百年已。<a id="a-1c"></a>如是大众。<a id="a-1d"></a>无一在者。<a id="a-1e"></a>作是念时。<a id="a-1f"></a>即生悔恨。<a id="a-1g"></a>不生欣慕。<a id="a-1h"></a>便从胜座。<a id="a-1i"></a>安徐而起。<a id="a-1j"></a>渐离会处。<a id="a-1k"></a>至空闲林。<a id="a-1l"></a>诣一树下。<a id="a-1m"></a>怅怏而坐。<a id="a-1n"></a>诸根闭塞。<a id="a-1o"></a>思惟禅定。</p>
  <p id="a1p">时彼会中。<a id="a-1q"></a>有一技人。<a id="a-1r"></a>以戏弄故。<a id="a-1s"></a>令大众喜。<a id="a-1t"></a>时拘离多童子。<a id="a-1u"></a>见彼大众呵呵大笑。<a id="a-1v"></a>即作是念。<a id="a-1w"></a>今此大众。<a id="a-1x"></a>于百年已。<a id="a-1y"></a>颔车颊骨。<a id="a-1z"></a>更可合不。<a id="a-20"></a>作是念已。<a id="a-21"></a>生大忧苦。<a id="a-22"></a>不生贪乐。<a id="a-23"></a>便从坐起。<a id="a-24"></a>觅优波低沙童子。<a id="a-25"></a>即作念言。<a id="a-26"></a>优波低沙童子。<a id="a-27"></a>今何所在。<a id="a-28"></a>四向顾觅。<a id="a-29"></a>遥见优波低沙童子。<a id="a-2A"></a>在彼林树。<a id="a-2B"></a>安坐思惟。<a id="a-2C"></a>其心不乐。<a id="a-2D"></a>诸根闭塞。<a id="a-2E"></a>思惟念定。<a id="a-2F"></a>顾瞻见已。<a id="a-2G"></a>即便诣彼。<a id="a-2H"></a>而白言曰。<a id="a-2I"></a>汝今何故。<a id="a-2J"></a>其心不悦。<a id="a-2K"></a>于此之处。<a id="a-2L"></a>独坐思惟。<a id="a-2M"></a>汝于今者。<a id="a-2N"></a>得无灾怪不祥之恼殃苦事耶。<a id="a-2O"></a>即说偈言。</p>
  <p id="a2P">鼓瑟等音声　　男女歌咏声</p>
  <p id="a2Q">应听是妙音　　何故不生乐</p>
  <p id="a2R">此时应欢喜　　勿得怀忧恼</p>
  <p id="a2S">此是受乐时　　非应作啼哭</p>
  <p id="a2T">但听是音声　　如天玉女作</p>
  <p id="a2U">此会如天会　　何故情不欣</p>
  <p id="a2V">尔时优波低沙童子。<a id="a-2W"></a>告拘离多童子。<a id="a-2X"></a>奇哉亲友。<a id="a-2Y"></a>汝见如是大会事不。<a id="a-2Z"></a>以于种种音声歌咏。<a id="a-2a"></a>受大喜乐。<a id="a-2b"></a>是大会众。<a id="a-2c"></a>于百年已。<a id="a-2d"></a>无有一在。<a id="a-2e"></a>即说偈言。</p>
  <p id="a2f">众人贪爱境　　是境不能救</p>
  <p id="a2g">诸物不久固　　愚痴辈何乐</p>
  <p id="a2h">此诸众生等　　染着五欲心</p>
  <p id="a2i">不久堕地狱　　命终成灰土</p>
  <p id="a2j">我今心内无一欣　　恐怖愁忧甚增长</p>
  <p id="a2k">汝等音乐虽有乐　　如我意见乐法心</p>
  <p id="a2l">天人修罗紧那罗　　多时心中受欢乐</p>
  <p id="a2m">不能厌离便命尽　　是故我应修法行</p>
  <p id="a2n">尔时拘离多童子。<a id="a-2o"></a>复白优波低沙童子言。<a id="a-2p"></a>优波低沙我之心念。<a id="a-2q"></a>亦复如是。<a id="a-2r"></a>即说偈言。</p>
  <p id="a2s">苦乐相同者　　忧喜亦复同</p>
  <p id="a2t">智者所赞叹　　今我亦同汝</p>
  <p id="a2u">汝欲心所好　　我意亦当随</p>
  <p id="a2v">宁可共汝死　　不欲生离汝</p>
  <p id="a2w">尔时拘离多童子。<a id="a-2x"></a>复问优波低沙童子言。<a id="a-2y"></a>我等今者欲何所作。<a id="a-2z"></a>时优波低沙童子。<a id="a-30"></a>报拘离多童子。<a id="a-31"></a>作如是言。<a id="a-32"></a>知友若尔。<a id="a-33"></a>今者我等。<a id="a-34"></a>应当出家求胜甘露。<a id="a-35"></a>时拘离多童子。<a id="a-36"></a>便报优波低沙童子。<a id="a-37"></a>作如是言。<a id="a-38"></a>如汝意乐。<a id="a-39"></a>我亦随喜。<a id="a-3A"></a>优波低沙。<a id="a-3B"></a>我等今者。<a id="a-3C"></a>既已舍家。<a id="a-3D"></a>宜从此去求索出家。<a id="a-3E"></a>时优波低沙童子。<a id="a-3F"></a>告拘离多童子言。<a id="a-3G"></a>汝拘离多。<a id="a-3H"></a>应当知时。<a id="a-3I"></a>我等今者。<a id="a-3J"></a>众人识知。<a id="a-3K"></a>若家不许。<a id="a-3L"></a>谁度我等。<a id="a-3M"></a>彼恐父母。<a id="a-3N"></a>生留难心。<a id="a-3O"></a>我等于今。<a id="a-3P"></a>宜咨父母。<a id="a-3Q"></a>时二童子。<a id="a-3R"></a>遂从众会。<a id="a-3S"></a>还至家中。<a id="a-3T"></a>尔时优波低沙童子。<a id="a-3U"></a>诣父母所。<a id="a-3V"></a>而白言曰。<a id="a-3W"></a>善哉父母。<a id="a-3X"></a>我今意者。<a id="a-3Y"></a>乐欲出家。<a id="a-3Z"></a>唯愿听许。<a id="a-3a"></a>尔时父母。<a id="a-3b"></a>私共评论。<a id="a-3c"></a>今者家内。<a id="a-3d"></a>谁为继嗣。<a id="a-3e"></a>一切资生。<a id="a-3f"></a>以谁为主。<a id="a-3g"></a>如是童子。<a id="a-3h"></a>我等爱念。<a id="a-3i"></a>将欲舍我。<a id="a-3j"></a>出家求道。<a id="a-3k"></a>我有何心。<a id="a-3l"></a>而能别彼。<a id="a-3m"></a>于时父母。<a id="a-3n"></a>共评论已。<a id="a-3o"></a>即告优波低沙童子言。<a id="a-3p"></a>童子。<a id="a-3q"></a>我等今日虽有众子。<a id="a-3r"></a>于汝偏爱。<a id="a-3s"></a>蹔时不见。<a id="a-3t"></a>生大忧恼。<a id="a-3u"></a>常乐见汝。<a id="a-3v"></a>不欲相离。<a id="a-3w"></a>汝从生来。<a id="a-3x"></a>未曾勤苦。<a id="a-3y"></a>如我等意。<a id="a-3z"></a>乃至绝命。<a id="a-40"></a>不欲相离。<a id="a-41"></a>况我现存而当相放。<a id="a-42"></a>若许出家。<a id="a-43"></a>终无是事。<a id="a-44"></a>如是二请。<a id="a-45"></a>乃至三请。<a id="a-46"></a>亦不听许。<a id="a-47"></a>如是三请。<a id="a-48"></a>不蒙许已。<a id="a-49"></a>尔时优波低沙童子。<a id="a-4A"></a>既不蒙许。<a id="a-4B"></a>遂于一日。<a id="a-4C"></a>不饮不食。<a id="a-4D"></a>乃至七日。<a id="a-4E"></a>尔时父母。<a id="a-4F"></a>一切亲属。<a id="a-4G"></a>及诸知识。<a id="a-4H"></a>各共集会。<a id="a-4I"></a>白父母言。<a id="a-4J"></a>善哉圣者。<a id="a-4K"></a>汝等应许优波低沙舍家出家。<a id="a-4L"></a>其人若得舍家出家。<a id="a-4M"></a>乐彼求道。<a id="a-4N"></a>容存活路。<a id="a-4O"></a>身命若存。<a id="a-4P"></a>汝等何忧而不见耶。<a id="a-4Q"></a>若不乐彼会自当归。<a id="a-4R"></a>勿令汝前取命终耳。<a id="a-4S"></a>尔时童子父母。<a id="a-4T"></a>即告言曰。<a id="a-4U"></a>若必然者。<a id="a-4V"></a>我今听许。<a id="a-4W"></a>尔时拘离多童子。<a id="a-4X"></a>即诣父母。<a id="a-4Y"></a>而白言曰。<a id="a-4Z"></a>善哉父母。<a id="a-4a"></a>我今将欲舍家出家。<a id="a-4b"></a>唯愿听许。<a id="a-4c"></a>是拘离多父母。<a id="a-4d"></a>唯有一息。<a id="a-4e"></a>爱之甚重。<a id="a-4f"></a>不欲蹔舍。<a id="a-4g"></a>若少不见。<a id="a-4h"></a>生大忧愁。<a id="a-4i"></a>时拘离多童子父母。<a id="a-4j"></a>昔于家内先有要誓。<a id="a-4k"></a>汝等家内大小。<a id="a-4l"></a>于拘离多童子边有所作者。<a id="a-4m"></a>勿得违也。<a id="a-4n"></a>凡所发言。<a id="a-4o"></a>皆悉从命。<a id="a-4p"></a>于时彼等。<a id="a-4q"></a>善知时已。<a id="a-4r"></a>告拘离多童子言。<a id="a-4s"></a>随汝意乐。<a id="a-4t"></a>任情所作。</p>
  <p id="a4u">尔时王舍大城。<a id="a-4v"></a>有一外道。<a id="a-4w"></a>名波离阇婆删阇耶。<a id="a-4x"></a>住在彼城。<a id="a-4y"></a>有五百眷属。<a id="a-4z"></a>尔时优波低沙童子。<a id="a-50"></a>及俱离多童子未有归依。<a id="a-51"></a>不知何去。<a id="a-52"></a>时二童子。<a id="a-53"></a>遂剃须发。<a id="a-54"></a>于删阇耶(隋云彼胜)外道之所。<a id="a-55"></a>出家学道。<a id="a-56"></a>时彼二人。<a id="a-57"></a>念行捷利。<a id="a-58"></a>少欲知足。<a id="a-59"></a>智慧深远。<a id="a-5A"></a>其删阇耶毗罗瑟智(隋云别异杖)之子。<a id="a-5B"></a>遂向二人。<a id="a-5C"></a>说己道术。<a id="a-5D"></a>种种技艺。<a id="a-5E"></a>医方药草。<a id="a-5F"></a>非想禅定。<a id="a-5G"></a>时二童子既闻是已。<a id="a-5H"></a>于七日七夜。<a id="a-5I"></a>皆悉通达。<a id="a-5J"></a>时彼二人。<a id="a-5K"></a>通达是已。<a id="a-5L"></a>于波离婆阇迦外道之所。<a id="a-5M"></a>及五百眷属。<a id="a-5N"></a>为教授师。<a id="a-5O"></a>时彼二人。<a id="a-5P"></a>如是次第。<a id="a-5Q"></a>主领大众虽复如此。<a id="a-5R"></a>而于内心。<a id="a-5S"></a>未得安静。<a id="a-5T"></a>时优波低沙童子。<a id="a-5U"></a>告波离婆阇迦(隋云远离)拘离多曰。<a id="a-5V"></a>善哉拘离多。<a id="a-5W"></a>此删阇耶波离婆阇迦法。<a id="a-5X"></a>不究竟穷尽苦际。<a id="a-5Y"></a>拘离多。<a id="a-5Z"></a>汝应共我更求善师。<a id="a-5a"></a>时拘离多波离婆阇迦童子。<a id="a-5b"></a>告优波低沙波离婆阇童子言。<a id="a-5c"></a>如优波低沙所言。<a id="a-5d"></a>我不违也。<a id="a-5e"></a>虽然此师亦复不得全弃舍之更余别觅。<a id="a-5f"></a>时彼二人。<a id="a-5g"></a>同心立誓。<a id="a-5h"></a>我等二人。<a id="a-5i"></a>若复更得胜是师者。<a id="a-5j"></a>为我等说甘露胜道者。<a id="a-5k"></a>必相启悟。</p>
  <p id="a5l">尔时世尊。<a id="a-5m"></a>因频婆娑罗等。<a id="a-5n"></a>教化十二那由他众生已。<a id="a-5o"></a>住王舍城迦兰陀竹园之内。<a id="a-5p"></a>与大比丘众一千人俱。<a id="a-5q"></a>皆悉剃发。<a id="a-5r"></a>舍家出家。</p>
  <p id="a5s">尔时有一长老比丘。<a id="a-5t"></a>名优婆斯那。<a id="a-5u"></a>威仪庠序。<a id="a-5v"></a>诸比丘中。<a id="a-5w"></a>最为第一。<a id="a-5x"></a>于晨朝时。<a id="a-5y"></a>着衣持钵。<a id="a-5z"></a>入王舍城。<a id="a-60"></a>于其城中。<a id="a-61"></a>次第乞食。<a id="a-62"></a>摩诃僧祇师。<a id="a-63"></a>作如是说。</p>
  <p id="a64">自余诸师。<a id="a-65"></a>又复说言。<a id="a-66"></a>时阿输波踰只多(隋云马星)。<a id="a-67"></a>于晨朝时。<a id="a-68"></a>日在东方。<a id="a-69"></a>着衣持钵。<a id="a-6A"></a>入城乞食。<a id="a-6B"></a>于其城中。<a id="a-6C"></a>次第乞食。<a id="a-6D"></a>威仪庠序。<a id="a-6E"></a>进止有方。<a id="a-6F"></a>着僧伽梨及涅槃僧。<a id="a-6G"></a>严持食器。<a id="a-6H"></a>皆悉齐整。<a id="a-6I"></a>巧摄诸根。<a id="a-6J"></a>安心视外思惟诸法。<a id="a-6K"></a>正念直行。</p>
  <p id="a6L">尔时王舍大城。<a id="a-6M"></a>一切人民。<a id="a-6N"></a>目所见者各共评论。<a id="a-6O"></a>而说偈言。</p>
  <p id="a6P">巧摄诸根识　　进止恒静定</p>
  <p id="a6Q">含笑出美言　　此必释种子</p>
  <p id="a6R">尔时优波低沙童子。<a id="a-6S"></a>见彼长老阿湿波踰只多比丘。<a id="a-6T"></a>于王舍城。<a id="a-6U"></a>次第乞食。<a id="a-6V"></a>威仪庠序。<a id="a-6W"></a>进止有方着僧伽梨及涅槃僧。<a id="a-6X"></a>严持食器。<a id="a-6Y"></a>悉皆齐整。<a id="a-6Z"></a>巧摄诸根。<a id="a-6a"></a>安心谛视思惟诸法。<a id="a-6b"></a>正念直行而为诸人。<a id="a-6c"></a>说此偈故。</p>
  <p id="a6d">尔时优波低沙波离婆阇迦。<a id="a-6e"></a>即作是念。<a id="a-6f"></a>世间所有诸阿罗汉。<a id="a-6g"></a>一切圣人及成向道。<a id="a-6h"></a>今是大德。<a id="a-6i"></a>应在一数。<a id="a-6j"></a>我当诣彼问其心疑。</p>
  <p id="a6k">尔时优波低沙波离婆阇迦。<a id="a-6l"></a>复作是念。<a id="a-6m"></a>若往问者。<a id="a-6n"></a>今非其时。<a id="a-6o"></a>所以者何。<a id="a-6p"></a>以乞食故。<a id="a-6q"></a>夫求法者。<a id="a-6r"></a>应舍我慢。<a id="a-6s"></a>宜当随逐诣何方所。<a id="a-6t"></a>作是念已。<a id="a-6u"></a>其优波低沙波离婆阇迦。<a id="a-6v"></a>即随后行。<a id="a-6w"></a>观觅去所。</p>
  <p id="a6x">尔时阿湿波踰只多比丘。<a id="a-6y"></a>从王舍大城。<a id="a-6z"></a>乞食已。<a id="a-70"></a>持食出城。<a id="a-71"></a>时优波低沙波离婆阇迦。<a id="a-72"></a>即诣大德阿湿波踰只多比丘之所。<a id="a-73"></a>到已共彼长老阿湿波踰只多比丘。<a id="a-74"></a>对自慰喻。<a id="a-75"></a>共谈说已。<a id="a-76"></a>却住一面。</p>
  <p id="a77">时优波低沙波离婆阇迦。<a id="a-78"></a>白大德阿湿波踰只多比丘言。<a id="a-79"></a>仁者。<a id="a-7A"></a>汝是正师。<a id="a-7B"></a>为当是他声闻弟子耶。<a id="a-7C"></a>说是语已。<a id="a-7D"></a>时长老阿湿波踰只多。<a id="a-7E"></a>告优波低沙波离婆阇迦言。<a id="a-7F"></a>别有大师。<a id="a-7G"></a>我是余尊声闻弟子。</p>
  <p id="a7H">尔时优波低沙波离婆阇迦。<a id="a-7I"></a>问大德阿湿波踰只多比丘言。<a id="a-7J"></a>大德。<a id="a-7K"></a>汝师是谁。<a id="a-7L"></a>依谁出家乐谁法行。</p>
  <p id="a7M">尔时世尊。<a id="a-7N"></a>初成正觉。<a id="a-7O"></a>时诸人辈。<a id="a-7P"></a>皆悉号佛。<a id="a-7Q"></a>为大沙门。<a id="a-7R"></a>是摩诃沙门也。<a id="a-7S"></a>作是名号。<a id="a-7T"></a>尔时阿湿波踰只多大德比丘。<a id="a-7U"></a>告优波低沙波离婆阇迦言。<a id="a-7V"></a>善哉仁者。<a id="a-7W"></a>有大沙门。<a id="a-7X"></a>是释种子。<a id="a-7Y"></a>于释迦种类。<a id="a-7Z"></a>于彼出家。<a id="a-7a"></a>彼是我师。<a id="a-7b"></a>依彼出家。<a id="a-7c"></a>喜乐彼法。<a id="a-7d"></a>尔时优波低沙波罗婆阇迦。<a id="a-7e"></a>复白大德阿湿波踰只多言。<a id="a-7f"></a>善哉仁者。<a id="a-7g"></a>彼汝大师。<a id="a-7h"></a>颜容端正。<a id="a-7i"></a>于汝胜不。<a id="a-7j"></a>所有德术。<a id="a-7k"></a>亦胜汝也。</p>
  <p id="a7l">尔时长老阿湿波踰只多即说偈言。</p>
  <p id="a7m">如芥对须弥　　牛迹比大海</p>
  <p id="a7n">蛟虻并金翅　　我与彼亦然</p>
  <p id="a7o">假使声闻度彼岸　　成就诸地犹弟子</p>
  <p id="a7p">于彼佛边不入数　　与佛世尊威德别</p>
  <p id="a7q">然彼我师。<a id="a-7r"></a>于三世法。<a id="a-7s"></a>皆悉明了。<a id="a-7t"></a>得无碍智。<a id="a-7u"></a>仁者。<a id="a-7v"></a>我师于一切法。<a id="a-7w"></a>事皆成就。<a id="a-7x"></a>尔时优波低沙波离婆阇迦。<a id="a-7y"></a>白大德阿湿波踰只多言。<a id="a-7z"></a>仁者。<a id="a-80"></a>汝师说何等法。<a id="a-81"></a>论何等事。<a id="a-82"></a>即说偈言。</p>
  <p id="a83">我见斯威仪　　身心甚寂定</p>
  <p id="a84">是故我疑网　　愿为说是事</p>
  <p id="a85">汝今莫疲倦　　我心怀疑网</p>
  <p id="a86">汝师说何法　　愿为解说之</p>
  <p id="a87">见是婆罗门　　恭敬起是问</p>
  <p id="a88">报言我师者　　甘蔗种大姓</p>
  <p id="a89">一切智无胜　　是我无上师</p>
  <p id="a8A">尔时大德阿湿波踰只多告忧波低沙言。<a id="a-8B"></a>仁者。<a id="a-8C"></a>我生年幼。<a id="a-8D"></a>学法初浅。<a id="a-8E"></a>少知少闻。<a id="a-8F"></a>岂能广说。<a id="a-8G"></a>今当为汝略言之耳。<a id="a-8H"></a>尔时忧波低沙。<a id="a-8I"></a>白阿湿波踰只多言。<a id="a-8J"></a>善哉大德。<a id="a-8K"></a>要略说之。<a id="a-8L"></a>如我今者不好多语。<a id="a-8M"></a>而说偈言。</p>
  <p id="a8N">我唯取真理　　不好名与句</p>
  <p id="a8O">智者爱实义　　依义我修行</p>
  <p id="a8P">尔时大德阿湿波踰只多。<a id="a-8Q"></a>告优波低沙言仁者。<a id="a-8R"></a>我彼大师。<a id="a-8S"></a>说因缘法。<a id="a-8T"></a>谈解脱路。<a id="a-8U"></a>我师偈说如是之法。<a id="a-8V"></a>摩诃僧祇师。<a id="a-8W"></a>作如是说。</p>
  <p id="a8X">迦葉惟师。<a id="a-8Y"></a>又复别说。<a id="a-8Z"></a>是义云何。<a id="a-8a"></a>仁者。<a id="a-8b"></a>我师说是法句。</p>
  <p id="a8c">诸法从因生　　诸法从因灭</p>
  <p id="a8d">如是灭与生　　沙门说如是</p>
  <p id="a8e">尔时优波低沙波离婆阇迦。<a id="a-8f"></a>善达文字之法。<a id="a-8g"></a>时大德彼阿湿波踰只多比丘。<a id="a-8h"></a>能解文义。<a id="a-8i"></a>又能摄彼义及文字。<a id="a-8j"></a>是何多耶。</p>
  <p id="a8k">诸法因生者　　彼法随因灭</p>
  <p id="a8l">因缘灭即道　　大师说如是</p>
  <p id="a8m">时优波低沙波离婆阇迦。<a id="a-8n"></a>观见如此法行之时。<a id="a-8o"></a>即于是处。<a id="a-8p"></a>远尘离垢。<a id="a-8q"></a>尽诸烦恼。<a id="a-8r"></a>得法眼净。<a id="a-8s"></a>诸有为法。<a id="a-8t"></a>皆得灭相。<a id="a-8u"></a>如实观知。<a id="a-8v"></a>譬如净衣。<a id="a-8w"></a>无有垢染。<a id="a-8x"></a>远离黑腻。<a id="a-8y"></a>易受染色。<a id="a-8z"></a>如是如是。<a id="a-90"></a>优波低沙波离婆阇迦。<a id="a-91"></a>观此行法。<a id="a-92"></a>即于是处。<a id="a-93"></a>远尘离垢。<a id="a-94"></a>乃至如实观知时已。<a id="a-95"></a>彼优波低沙波离婆阇迦。<a id="a-96"></a>如实观见彼诸法已。<a id="a-97"></a>得诸法已。<a id="a-98"></a>观诸法已。<a id="a-99"></a>入诸法已。<a id="a-9A"></a>度诸法已。<a id="a-9B"></a>无复疑网。<a id="a-9C"></a>是非之心。<a id="a-9D"></a>皆悉灭没。<a id="a-9E"></a>得无畏地。<a id="a-9F"></a>不随他教。<a id="a-9G"></a>自然能知如来法已。<a id="a-9H"></a>即说偈言。</p>
  <p id="a9I">如是之法行　　如我所得者</p>
  <p id="a9J">数劫那由他　　未曾得此法</p>
  <p id="a9K">尔时优波低沙波离婆阇迦。<a id="a-9L"></a>已见诸法。<a id="a-9M"></a>已得诸法。<a id="a-9N"></a>已得生智。<a id="a-9O"></a>舍三奇木。<a id="a-9P"></a>整理衣服。<a id="a-9Q"></a>向大德阿湿波踰只多。<a id="a-9R"></a>顶礼足下。<a id="a-9S"></a>礼已还起。<a id="a-9T"></a>右绕三匝。<a id="a-9U"></a>从是别去。<a id="a-9V"></a>诣拘离多波离婆阇迦所。<a id="a-9W"></a>到已其拘离多波离婆阇迦。<a id="a-9X"></a>遥见优波低沙波离婆阇迦。<a id="a-9Y"></a>面目清净。<a id="a-9Z"></a>仪容光泽。<a id="a-9a"></a>见已白言。<a id="a-9b"></a>仁者优波低沙波离婆阇迦。<a id="a-9c"></a>汝于今者。<a id="a-9d"></a>诸根已净。<a id="a-9e"></a>皮肤光泽。<a id="a-9f"></a>面目清净。<a id="a-9g"></a>汝于今者。<a id="a-9h"></a>颇证甘露不。<a id="a-9i"></a>颇得甘露道耶。<a id="a-9j"></a>时优波低沙波离婆阇迦。<a id="a-9k"></a>告拘离多波离婆阇迦言。<a id="a-9l"></a>仁者。<a id="a-9m"></a>我已值遇甘露胜法。<a id="a-9n"></a>得甘露道。<a id="a-9o"></a>时拘离多。<a id="a-9p"></a>即报彼言。<a id="a-9q"></a>仁者。<a id="a-9r"></a>如是甘露谁边所得。<a id="a-9s"></a>时优波低沙波离婆阇迦报言。<a id="a-9t"></a>仁者。<a id="a-9u"></a>我于彼大沙门边所得。<a id="a-9v"></a>拘离多波离婆阇迦复言。<a id="a-9w"></a>仁者。<a id="a-9x"></a>彼大沙门。<a id="a-9y"></a>说何等事。<a id="a-9z"></a>论何等法。<a id="a-A0"></a>汝于今者。<a id="a-A1"></a>云何而得甘露胜道。<a id="a-A2"></a>尔时优波低沙波离婆阇迦。<a id="a-A3"></a>向拘离多波离婆阇迦。<a id="a-A4"></a>而说偈言。</p>
  <p id="aA5">诸法因生者　　彼法随因灭</p>
  <p id="aA6">因缘灭即道　　大师说如是</p>
  <p id="aA7">尔时拘离多波离婆阇迦。<a id="a-A8"></a>闻是偈已。<a id="a-A9"></a>即于是处。<a id="a-AA"></a>远尘离垢。<a id="a-AB"></a>尽诸烦恼。<a id="a-AC"></a>得法眼净。<a id="a-AD"></a>一切行法。<a id="a-AE"></a>皆得灭相。<a id="a-AF"></a>如实能知。<a id="a-AG"></a>如实能解。<a id="a-AH"></a>譬如净衣无有垢染。<a id="a-AI"></a>远离黑腻。<a id="a-AJ"></a>易受染色。<a id="a-AK"></a>乃至如实能观知已。<a id="a-AL"></a>而说偈言。</p>
  <p id="aAM">如是之行法　　如我今所得</p>
  <p id="aAN">数劫那由他　　未曾获此法</p>
  <p id="aAO">时拘离多。<a id="a-AP"></a>复以偈颂告优波低沙波离婆阇迦言。</p>
  <p id="aAQ">汝遇甘露故　　面目净光泽</p>
  <p id="aAR">汝赞说是法　　闻已得净眼</p>
  <p id="aAS">尔时拘离多告优波低沙波离婆阇迦言。<a id="a-AT"></a>善哉仁者。<a id="a-AU"></a>速往速往。<a id="a-AV"></a>宜从此到大沙门所。<a id="a-AW"></a>当行梵行。<a id="a-AX"></a>彼佛世尊。<a id="a-AY"></a>是我教师。</p>
  <p id="aAZ">尔时优波低沙波离婆阇迦。<a id="a-Aa"></a>告拘离多言。<a id="a-Ab"></a>仁者。<a id="a-Ac"></a>我等今日不得失恩。<a id="a-Ad"></a>应诣本师删阇耶所。<a id="a-Ae"></a>何以故。<a id="a-Af"></a>彼于我等。<a id="a-Ag"></a>多作利益。<a id="a-Ah"></a>先于我边。<a id="a-Ai"></a>有大重恩。<a id="a-Aj"></a>救度我等。<a id="a-Ak"></a>令得出家。<a id="a-Al"></a>应诣彼别。<a id="a-Am"></a>又复五百眷属徒党。<a id="a-An"></a>依附我等。<a id="a-Ao"></a>修学行法。<a id="a-Ap"></a>复告彼知。<a id="a-Aq"></a>若彼印可。<a id="a-Ar"></a>我亦共行。</p>
  <p id="aAs">尔时优波低沙波离婆阇迦。<a id="a-At"></a>共拘离多波离婆阇迦。<a id="a-Au"></a>往诣彼师删阇耶波离婆阇迦边。<a id="a-Av"></a>到已白言。<a id="a-Aw"></a>善哉仁者。<a id="a-Ax"></a>我等今欲至大沙门佛世尊所行于梵行。<a id="a-Ay"></a>时删阇耶波离婆阇迦。<a id="a-Az"></a>告优波低沙波离婆阇迦等言。<a id="a-B0"></a>仁者。<a id="a-B1"></a>彼所莫往。<a id="a-B2"></a>我共汝等。<a id="a-B3"></a>教习此众。<a id="a-B4"></a>如是第二。<a id="a-B5"></a>优波低沙波离婆阇迦。<a id="a-B6"></a>复告删阇耶波离婆阇迦言。<a id="a-B7"></a>善哉仁者。<a id="a-B8"></a>我等欲去至大沙门佛世尊所行于梵行。<a id="a-B9"></a>时删阇耶波离婆阇迦。<a id="a-BA"></a>再语优波低沙波离婆阇迦等言。<a id="a-BB"></a>仁者。<a id="a-BC"></a>莫至彼所。<a id="a-BD"></a>是诸弟子。<a id="a-BE"></a>付嘱于汝。<a id="a-BF"></a>我于今者。<a id="a-BG"></a>独到一边。<a id="a-BH"></a>纵情无预。<a id="a-BI"></a>如是第三。<a id="a-BJ"></a>时优波低沙波离婆阇迦。<a id="a-BK"></a>共拘离多波离婆阇迦等。<a id="a-BL"></a>语删阇耶波离婆阇迦言。<a id="a-BM"></a>我等不欲是诸弟子。<a id="a-BN"></a>但我唯愿。<a id="a-BO"></a>速诣彼师大沙门边。<a id="a-BP"></a>行于梵行。<a id="a-BQ"></a>彼大沙门。<a id="a-BR"></a>是我世尊。<a id="a-BS"></a>是我教师。<a id="a-BT"></a>说是语已。<a id="a-BU"></a>即于此处。<a id="a-BV"></a>背删阇耶。<a id="a-BW"></a>而去不还。</p>
  <p id="aBX">尔时彼五百波离婆阇迦外道之众。<a id="a-BY"></a>即作是念。<a id="a-BZ"></a>此优波低沙拘离多。<a id="a-Ba"></a>是二人等。<a id="a-Bb"></a>多解多知。<a id="a-Bc"></a>聪明细意。<a id="a-Bd"></a>我等多年。<a id="a-Be"></a>疲劳励意。<a id="a-Bf"></a>读诵技艺咒术等事。<a id="a-Bg"></a>然是二人。<a id="a-Bh"></a>于七日七夜。<a id="a-Bi"></a>一切通达。<a id="a-Bj"></a>此非凡庶。<a id="a-Bk"></a>此等应晓能求胜处。<a id="a-Bl"></a>若彼求处。<a id="a-Bm"></a>我亦随求。<a id="a-Bn"></a>其所行法。<a id="a-Bo"></a>我亦当行。<a id="a-Bp"></a>所修梵行。<a id="a-Bq"></a>我亦随修。<a id="a-Br"></a>作是思惟已。<a id="a-Bs"></a>便即随行。<a id="a-Bt"></a>时删阇耶波离婆阇迦。<a id="a-Bu"></a>复告于彼大众言曰。<a id="a-Bv"></a>汝等人辈。<a id="a-Bw"></a>莫去莫去。<a id="a-Bx"></a>虽复如是言说遮断。<a id="a-By"></a>不能留碍。<a id="a-Bz"></a>遂尔而去。<a id="a-C0"></a>时删阇耶波离婆阇迦。<a id="a-C1"></a>即作是念。<a id="a-C2"></a>今此大众。<a id="a-C3"></a>必定舍我。<a id="a-C4"></a>以此大众舍离因缘故。<a id="a-C5"></a>大愁恼。<a id="a-C6"></a>即从口中。<a id="a-C7"></a>吐大热血。<a id="a-C8"></a>而取命终。</p>
  <p id="aC9">尔时优波低沙波离婆阇迦。<a id="a-CA"></a>与拘离多波离婆阇迦。<a id="a-CB"></a>将五百眷属。<a id="a-CC"></a>诣迦兰陀竹林之处。<a id="a-CD"></a>尔时佛告诸比丘言。<a id="a-CE"></a>汝诸比丘。<a id="a-CF"></a>应善知时。<a id="a-CG"></a>于此院内。<a id="a-CH"></a>须敷净座。<a id="a-CI"></a>彼诸比丘白佛言。<a id="a-CJ"></a>世尊唯然受教。<a id="a-CK"></a>时诸比丘。<a id="a-CL"></a>即为世尊。<a id="a-CM"></a>于其院内。<a id="a-CN"></a>敷设净座。<a id="a-CO"></a>世尊于是坐彼座。<a id="a-CP"></a>时长老憍陈如。<a id="a-CQ"></a>遥望见彼优波低沙及拘离多二人。<a id="a-CR"></a>与彼外道徒众。<a id="a-CS"></a>左右围绕。<a id="a-CT"></a>欲来至已即白佛言。<a id="a-CU"></a>世尊。<a id="a-CV"></a>今此二人优波低沙波离婆阇迦拘离多波离婆阇迦等。<a id="a-CW"></a>有大技艺。<a id="a-CX"></a>多闻多知。<a id="a-CY"></a>于诸道术。<a id="a-CZ"></a>无复疑网。<a id="a-Ca"></a>名闻流布。<a id="a-Cb"></a>遍至四方。<a id="a-Cc"></a>今若来至世尊前者。<a id="a-Cd"></a>如我意见。<a id="a-Ce"></a>量此二人。<a id="a-Cf"></a>决欲共佛论议来也。<a id="a-Cg"></a>作是语已。<a id="a-Ch"></a>佛告长老憍陈如言。<a id="a-Ci"></a>汝憍陈如。<a id="a-Cj"></a>我今知彼二人之心。<a id="a-Ck"></a>求胜故来。<a id="a-Cl"></a>不以论议。</p>
  <p id="aCm">尔时世尊。<a id="a-Cn"></a>遥见彼等优波低沙波离婆阇迦拘离多波离婆阇迦等二人因缘。<a id="a-Co"></a>而说偈言。</p>
  <p id="aCp">见诸圣为乐　　共居亦复乐</p>
  <p id="aCq">不见群痴辈　　是则名常乐</p>
  <p id="aCr">尔时世尊。<a id="a-Cs"></a>告诸比丘。<a id="a-Ct"></a>作如是言。<a id="a-Cu"></a>汝诸比丘。<a id="a-Cv"></a>见此二人波离婆阇迦。<a id="a-Cw"></a>一名优波低沙。<a id="a-Cx"></a>二名拘离多不。<a id="a-Cy"></a>时诸比丘。<a id="a-Cz"></a>而白佛言。<a id="a-D0"></a>见也世尊。<a id="a-D1"></a>佛复告彼诸比丘言。<a id="a-D2"></a>汝诸比丘。<a id="a-D3"></a>今此二人。<a id="a-D4"></a>是我声闻弟子之中。<a id="a-D5"></a>各有第一。<a id="a-D6"></a>一者智慧第一。<a id="a-D7"></a>二者神通第一。<a id="a-D8"></a>而说是偈言。</p>
  <p id="aD9">彼等遥见二人来　　弟子围绕及眷属</p>
  <p id="aDA">云雷尊音告比丘　　如此二人外道生</p>
  <p id="aDB">今来诣我大众处　　汝等比丘应当知</p>
  <p id="aDC">一者智慧最为胜　　二者神通复第一</p>
  <p id="aDD">时佛复告诸比丘言。<a id="a-DE"></a>汝诸比丘。<a id="a-DF"></a>一切过去。<a id="a-DG"></a>所有诸佛多陀阿伽度三藐三佛陀。<a id="a-DH"></a>于此声闻大众之中。<a id="a-DI"></a>更无胜也。<a id="a-DJ"></a>今此二人。<a id="a-DK"></a>当亦如是。<a id="a-DL"></a>诸比丘。<a id="a-DM"></a>若未来世诸佛如来三藐三佛陀。<a id="a-DN"></a>更无胜我。<a id="a-DO"></a>今此一双声闻弟子。<a id="a-DP"></a>汝等比丘。<a id="a-DQ"></a>亦可敷设。<a id="a-DR"></a>宜令彼坐。<a id="a-DS"></a>而有偈说。</p>
  <p id="aDT">二人牛王得深智　　已舍一切诸邪道</p>
  <p id="aDU">虽未至此大林中　　世尊遥授彼人记</p>
  <p id="aDV">于时二人渐进而来。<a id="a-DW"></a>欲到彼林。<a id="a-DX"></a>遥见长老阿湿波踰只多。<a id="a-DY"></a>在一树下。<a id="a-DZ"></a>视地经行。<a id="a-Da"></a>即诣彼所。<a id="a-Db"></a>到已顶礼。<a id="a-Dc"></a>却住一面。<a id="a-Dd"></a>时憍陈如。<a id="a-De"></a>而白佛言。<a id="a-Df"></a>希有世尊。<a id="a-Dg"></a>云何今此优波低沙波离婆阇迦等。<a id="a-Dh"></a>舍彼胜生放荡之处。<a id="a-Di"></a>及多闻处。<a id="a-Dj"></a>发最上心。<a id="a-Dk"></a>于长老阿湿波踰只多所。<a id="a-Dl"></a>起最下心。<a id="a-Dm"></a>作是语已。<a id="a-Dn"></a>佛告长老慧命憍陈如。<a id="a-Do"></a>夫有智者。<a id="a-Dp"></a>随得智处。<a id="a-Dq"></a>常起报恩。<a id="a-Dr"></a>系念不忘。<a id="a-Ds"></a>若少得恩。<a id="a-Dt"></a>常忆无失。<a id="a-Du"></a>况多得也。<a id="a-Dv"></a>憍陈如。<a id="a-Dw"></a>是优波低沙波离婆阇迦等。<a id="a-Dx"></a>于阿湿波踰只多所。<a id="a-Dy"></a>得法眼净。<a id="a-Dz"></a>以是因缘。<a id="a-E0"></a>说此法句。</p>
  <p id="aE1">诸佛所说法　　谁边听解知</p>
  <p id="aE2">是处起恭敬　　如梵志事火</p>
  <p id="aE3">尔时优波低沙波离婆阇迦等。<a id="a-E4"></a>与诸波离婆阇迦等。<a id="a-E5"></a>诣向佛所。<a id="a-E6"></a>顶礼佛足。<a id="a-E7"></a>长跪白言。<a id="a-E8"></a>善哉世尊。<a id="a-E9"></a>我等今者。<a id="a-EA"></a>欲世尊前出家修道。<a id="a-EB"></a>唯愿世尊。<a id="a-EC"></a>听我出家。<a id="a-ED"></a>受具足戒。<a id="a-EE"></a>佛告彼言。<a id="a-EF"></a>善来比丘。<a id="a-EG"></a>今来入我自证法中。<a id="a-EH"></a>行于梵行。<a id="a-EI"></a>尽诸苦故。<a id="a-EJ"></a>作是语已。<a id="a-EK"></a>彼诸比丘。<a id="a-EL"></a>自然即得三衣着身。<a id="a-EM"></a>各执瓦钵。<a id="a-EN"></a>须发自落。<a id="a-EO"></a>状如童儿初剃其发始经七日。<a id="a-EP"></a>时诸长老。<a id="a-EQ"></a>即成出家。<a id="a-ER"></a>具足众戒。</p>
  <p id="aES">尔时长老优波低沙。<a id="a-ET"></a>在佛右边。<a id="a-EU"></a>长老拘离多在佛左边。<a id="a-EV"></a>各坐一面。<a id="a-EW"></a>而是长老优波低沙。<a id="a-EX"></a>从出家后。<a id="a-EY"></a>始经半月。<a id="a-EZ"></a>尽诸结漏。<a id="a-Ea"></a>现神通力。<a id="a-Eb"></a>及得神通智波罗蜜。<a id="a-Ec"></a>证罗汉果。<a id="a-Ed"></a>时拘离多。<a id="a-Ee"></a>止经七日。<a id="a-Ef"></a>即尽结漏。<a id="a-Eg"></a>现神通力。<a id="a-Eh"></a>及得神通智波罗蜜。<a id="a-Ei"></a>证罗汉果。</p>
  <p id="aEj">时彼长老优波低沙。<a id="a-Ek"></a>及拘离多等。<a id="a-El"></a>如是因缘渐次而有五百眷属。<a id="a-Em"></a>悉得出家。<a id="a-En"></a>成具足戒。</p>
  <p id="aEo">尔时长老优波低沙母名舍利(隋言鹦鹆)。<a id="a-Ep"></a>以是因缘。<a id="a-Eq"></a>世间号曰舍利弗多(弗多者隋言子)。<a id="a-Er"></a>其彼长老目揵连延。<a id="a-Es"></a>是彼种姓。<a id="a-Et"></a>以是义故。<a id="a-Eu"></a>世间号曰目揵连延。<a id="a-Ev"></a>又复世尊。<a id="a-Ew"></a>而记之言。<a id="a-Ex"></a>汝诸比丘。<a id="a-Ey"></a>于我声闻弟子之中。<a id="a-Ez"></a>大智慧者。<a id="a-F0"></a>舍利弗多。<a id="a-F1"></a>最为第一。<a id="a-F2"></a>神通之内。<a id="a-F3"></a>目陀揵连最为第一。</p>
  <p id="aF4">尔时诸比丘白佛言。<a id="a-F5"></a>世尊。<a id="a-F6"></a>其长老舍利弗目揵连等。<a id="a-F7"></a>彼于往昔。<a id="a-F8"></a>种何善根。<a id="a-F9"></a>乘是因缘。<a id="a-FA"></a>今得出家。<a id="a-FB"></a>具足众戒。<a id="a-FC"></a>证罗汉果。<a id="a-FD"></a>世尊复记。<a id="a-FE"></a>于大智慧声闻之中舍利弗胜。<a id="a-FF"></a>神通之中目连为最。<a id="a-FG"></a>作是语已。<a id="a-FH"></a>佛告比丘。<a id="a-FI"></a>作如是言。<a id="a-FJ"></a>诸比丘。<a id="a-FK"></a>我忆往昔。<a id="a-FL"></a>于波罗奈城。<a id="a-FM"></a>时有二人。<a id="a-FN"></a>一者是兄。<a id="a-FO"></a>二者是妹。<a id="a-FP"></a>其兄名曰苏毕利耶(隋言善爱)。<a id="a-FQ"></a>其妹亦名苏毕利耶。<a id="a-FR"></a>时兄善爱。<a id="a-FS"></a>舍家出家。<a id="a-FT"></a>既出家已。<a id="a-FU"></a>即得成其辟支佛道。<a id="a-FV"></a>其妹善爱。<a id="a-FW"></a>于波离婆阇迦外道之中。<a id="a-FX"></a>出家学道。<a id="a-FY"></a>其兄善爱辟支佛尊。<a id="a-FZ"></a>于一时间。<a id="a-Fa"></a>往诣外道妹善爱所。<a id="a-Fb"></a>既到彼已。<a id="a-Fc"></a>敷座而坐。<a id="a-Fd"></a>其妹善爱。<a id="a-Fe"></a>备办百味饮食之具。<a id="a-Ff"></a>手自供设。<a id="a-Fg"></a>令食饱满饭食已讫。<a id="a-Fh"></a>复持一刀及以一针。<a id="a-Fi"></a>奉施其兄辟支佛尊。<a id="a-Fj"></a>其辟支佛。<a id="a-Fk"></a>饭食已讫。<a id="a-Fl"></a>将妹善爱所施之物刀子及针。<a id="a-Fm"></a>于彼妹前。<a id="a-Fn"></a>飞腾而去。<a id="a-Fo"></a>其妹善爱。<a id="a-Fp"></a>眼自见彼尊者辟支佛腾空而去。<a id="a-Fq"></a>欢喜踊跃。<a id="a-Fr"></a>遍满身心。<a id="a-Fs"></a>不能自胜。<a id="a-Ft"></a>合十指掌。<a id="a-Fu"></a>遥敬礼彼辟支佛尊。<a id="a-Fv"></a>寻作是愿。<a id="a-Fw"></a>愿我将来值是教师及胜此者。<a id="a-Fx"></a>彼所说法。<a id="a-Fy"></a>速得解悟。<a id="a-Fz"></a>不生恶道。<a id="a-G0"></a>如施利刀无不割者。<a id="a-G1"></a>以此断割因缘业故。<a id="a-G2"></a>令我来世一切烦恼。<a id="a-G3"></a>莫不断坏。<a id="a-G4"></a>又如此针。<a id="a-G5"></a>遍能贯穿。<a id="a-G6"></a>令我来世一切烦恼。<a id="a-G7"></a>具足穿彻。<a id="a-G8"></a>汝等比丘。<a id="a-G9"></a>于彼时中。<a id="a-GA"></a>善爱外道。<a id="a-GB"></a>波离婆阇迦施辟支佛刀子及针。<a id="a-GC"></a>岂异人乎。<a id="a-GD"></a>即舍利弗比丘是也。</p>
  <p id="aGE">复次诸比丘。<a id="a-GF"></a>我念往昔。<a id="a-GG"></a>波罗奈城。<a id="a-GH"></a>有一商人。<a id="a-GI"></a>恒于大海。<a id="a-GJ"></a>捕螺而卖。<a id="a-GK"></a>是时商人。<a id="a-GL"></a>作如是念。<a id="a-GM"></a>我今所作求财自活。<a id="a-GN"></a>是大苦业。<a id="a-GO"></a>今日应造将来世因功德之事。<a id="a-GP"></a>时波罗奈。<a id="a-GQ"></a>有辟支佛。<a id="a-GR"></a>依城而住。<a id="a-GS"></a>时辟支佛。<a id="a-GT"></a>日在东方。<a id="a-GU"></a>于晨朝时。<a id="a-GV"></a>着衣持钵。<a id="a-GW"></a>便往入于波罗奈城。<a id="a-GX"></a>于其城内。<a id="a-GY"></a>次第乞食。<a id="a-GZ"></a>卖螺商人。<a id="a-Ga"></a>遥见尊者辟支佛来。<a id="a-Gb"></a>威仪庠序。<a id="a-Gc"></a>进止安审。<a id="a-Gd"></a>舒颜平视。<a id="a-Ge"></a>既见此已。<a id="a-Gf"></a>心得清净。<a id="a-Gg"></a>即为作礼。<a id="a-Gh"></a>请辟支佛。<a id="a-Gi"></a>往诣其家。<a id="a-Gj"></a>尊重供养。<a id="a-Gk"></a>施诸肴膳。<a id="a-Gl"></a>供给所须。<a id="a-Gm"></a>时辟支佛。<a id="a-Gn"></a>受彼所施饭食已讫。<a id="a-Go"></a>而辟支佛。<a id="a-Gp"></a>理无说法。<a id="a-Gq"></a>唯以神通。<a id="a-Gr"></a>而用化物。<a id="a-Gs"></a>不以余法。<a id="a-Gt"></a>时辟支佛。<a id="a-Gu"></a>受彼商人供给所须饭食讫已。<a id="a-Gv"></a>怜愍彼故。<a id="a-Gw"></a>即从是处。<a id="a-Gx"></a>飞腾虚空。<a id="a-Gy"></a>时彼商人亲自遥见辟支佛尊腾空飞已。<a id="a-Gz"></a>欢喜踊跃。<a id="a-H0"></a>遍满身心。<a id="a-H1"></a>不能自胜。<a id="a-H2"></a>合十指掌。<a id="a-H3"></a>遥向顶礼彼辟支佛。<a id="a-H4"></a>遂发是愿。<a id="a-H5"></a>愿我将来。<a id="a-H6"></a>值是教师或复胜者。<a id="a-H7"></a>彼所说法。<a id="a-H8"></a>速得领悟。<a id="a-H9"></a>生生之处。<a id="a-HA"></a>勿堕恶道。<a id="a-HB"></a>如彼所得。<a id="a-HC"></a>愿我亦得。<a id="a-HD"></a>同是圣者。<a id="a-HE"></a>腾空飞行。<a id="a-HF"></a>令我将来。<a id="a-HG"></a>亦复如是。<a id="a-HH"></a>汝等比丘。<a id="a-HI"></a>于意云何。<a id="a-HJ"></a>彼时人捕螺而卖。<a id="a-HK"></a>以自存活。<a id="a-HL"></a>后时供养辟支佛者。<a id="a-HM"></a>岂异人乎。<a id="a-HN"></a>即目捷连比丘是也。</p>
  <p id="aHO">诸比丘。<a id="a-HP"></a>此舍利弗目捷连延。<a id="a-HQ"></a>往昔种彼诸善根故。<a id="a-HR"></a>今得出家。<a id="a-HS"></a>证罗汉果。<a id="a-HT"></a>我复授记。<a id="a-HU"></a>于我声闻诸弟子中。<a id="a-HV"></a>智慧胜者。<a id="a-HW"></a>舍利弗是。<a id="a-HX"></a>神通胜者。<a id="a-HY"></a>揵连是。</p>
 </body>
</html>