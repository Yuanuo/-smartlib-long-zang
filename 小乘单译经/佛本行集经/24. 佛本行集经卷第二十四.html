<!doctype html>
<html id="z3IBUTOcK" data-ver="1179">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第二十四</h1>
  <h2 id="a2">劝受世利品第二十八之三</h2>
  <p id="a3">尔时菩萨。<a id="a-4"></a>又告王言。<a id="a-5"></a>如王前说。<a id="a-6"></a>仁者比丘。<a id="a-7"></a>身体柔软。<a id="a-8"></a>莫住兰若空闲林中。<a id="a-9"></a>眠卧坐止草铺之上。<a id="a-A"></a>大王当知我在自宫。<a id="a-B"></a>以妙种种诸宝为床。<a id="a-C"></a>偃亚而坐。<a id="a-D"></a>既厌离已。<a id="a-E"></a>弃舍出家。<a id="a-F"></a>所以者何。<a id="a-G"></a>大王须识。<a id="a-H"></a>此身危脆。<a id="a-I"></a>败坏无常。<a id="a-J"></a>非牢固形。<a id="a-K"></a>是破散法。<a id="a-L"></a>随有地处。<a id="a-M"></a>舍之而行。<a id="a-N"></a>犹如泥抟。<a id="a-O"></a>一种无异。<a id="a-P"></a>又复大王。<a id="a-Q"></a>若有智人。<a id="a-R"></a>既掷死尸。<a id="a-S"></a>可还拾不。<a id="a-T"></a>若欲更收。<a id="a-U"></a>终无是处。</p>
  <p id="aV">又复大王。<a id="a-W"></a>如王前言。<a id="a-X"></a>若于我边。<a id="a-Y"></a>生怜愍者。<a id="a-Z"></a>应须随喜而忽嫌我乞食活命。<a id="a-a"></a>此事不然。<a id="a-b"></a>大王当知。<a id="a-c"></a>慈爱我者。<a id="a-d"></a>莫作是心。<a id="a-e"></a>何以故。<a id="a-f"></a>我今欲过生老病死苦患之海。<a id="a-g"></a>行行入道。<a id="a-h"></a>是故作此比丘之形。<a id="a-i"></a>为求寂灭安乐处故。<a id="a-j"></a>要须受此毁好服形。<a id="a-k"></a>又未来世。<a id="a-l"></a>欲除一切诸过患故。<a id="a-m"></a>大王当知。<a id="a-n"></a>若复有人。<a id="a-o"></a>于现在世。<a id="a-p"></a>受彼五欲功德果报。<a id="a-q"></a>深着于爱。<a id="a-r"></a>彼等诸人。<a id="a-s"></a>事须怜愍。<a id="a-t"></a>若当有人。<a id="a-u"></a>于现世中。<a id="a-v"></a>不得寂定安乐之心。<a id="a-w"></a>其未来生。<a id="a-x"></a>决受诸苦。<a id="a-y"></a>彼等众生。<a id="a-z"></a>心须怜愍。</p>
  <p id="a10">又复大王。<a id="a-11"></a>我今惊畏烦恼之苦。<a id="a-12"></a>故舍出家。<a id="a-13"></a>欲求寂定涅槃真实。<a id="a-14"></a>假使我得帝释天宫。<a id="a-15"></a>意亦不乐。<a id="a-16"></a>况复人间粗弊果报。<a id="a-17"></a>而说偈言。</p>
  <p id="a18">我被烦恼箭所射　　欲求寂灭膏药涂</p>
  <p id="a19">设使得天帝释宫　　意犹不贪况王位</p>
  <p id="a1A">菩萨复言。<a id="a-1B"></a>大王当知。<a id="a-1C"></a>如王前言。<a id="a-1D"></a>凡天下人。<a id="a-1E"></a>在于世间。<a id="a-1F"></a>一切须取三时利者。<a id="a-1G"></a>如我意观此。<a id="a-1H"></a>则非是真利益言。<a id="a-1I"></a>所以者何。<a id="a-1J"></a>求财得多。<a id="a-1K"></a>会必有尽。<a id="a-1L"></a>求欲转欲。<a id="a-1M"></a>无厌足时。<a id="a-1N"></a>若言求法。<a id="a-1O"></a>此是真利。<a id="a-1P"></a>利有深浅。<a id="a-1Q"></a>要必须求。<a id="a-1R"></a>求之则有功能五种。<a id="a-1S"></a>而说偈言。</p>
  <p id="a1T">若无生老病死患　　此是真实大丈夫</p>
  <p id="a1U">求财嗜欲悉世情　　我舍二求唯取法</p>
  <p id="a1V">菩萨复言。<a id="a-1W"></a>大王当知。<a id="a-1X"></a>如王前言。<a id="a-1Y"></a>但且治民。<a id="a-1Z"></a>取于王位。<a id="a-1a"></a>乃至未老。<a id="a-1b"></a>正少年时。<a id="a-1c"></a>且可受彼五欲法者。<a id="a-1d"></a>此亦不然。<a id="a-1e"></a>何以故。<a id="a-1f"></a>若少年时。<a id="a-1g"></a>是常住者。<a id="a-1h"></a>一切众生。<a id="a-1i"></a>应无有老。<a id="a-1j"></a>在在处处。<a id="a-1k"></a>应不为彼死命之鬼念念所牵。<a id="a-1l"></a>以诸众生。<a id="a-1m"></a>寿命无定。<a id="a-1n"></a>是故智人。<a id="a-1o"></a>若求寂定解脱法者。<a id="a-1p"></a>不可得取世间王位五欲之乐。<a id="a-1q"></a>是故一切。<a id="a-1r"></a>若在少年。<a id="a-1s"></a>若在中年。<a id="a-1t"></a>或复老年。<a id="a-1u"></a>但须速求应所办者。<a id="a-1v"></a>早令得办。<a id="a-1w"></a>欲求解脱。<a id="a-1x"></a>或求于禅。<a id="a-1y"></a>莫使淹迟。<a id="a-1z"></a>宜速疾作。</p>
  <p id="a20">又复大王。<a id="a-21"></a>如王前言。<a id="a-22"></a>须依家法。<a id="a-23"></a>作于祭祀。<a id="a-24"></a>及行布施。<a id="a-25"></a>随意规求彼未来世诸果报者。<a id="a-26"></a>大王当知。<a id="a-27"></a>我今不取如是之乐。<a id="a-28"></a>若苦来逼。<a id="a-29"></a>为切故求。<a id="a-2A"></a>而得乐者。<a id="a-2B"></a>此非真乐。<a id="a-2C"></a>凡夫求于后世果报。<a id="a-2D"></a>祭祀诸天。<a id="a-2E"></a>并及火神。<a id="a-2F"></a>必须杀害他众生命。<a id="a-2G"></a>此则非理。<a id="a-2H"></a>所以者何。<a id="a-2I"></a>若人行慈。<a id="a-2J"></a>应不损害他身命根。<a id="a-2K"></a>假使祭祀一切诸天及于火神。<a id="a-2L"></a>杀害众生。<a id="a-2M"></a>得彼常乐定果报者。<a id="a-2N"></a>犹尚不可杀害于命而用祭祀。<a id="a-2O"></a>况复一切所得果报。<a id="a-2P"></a>皆是无常。<a id="a-2Q"></a>破坏尽灭。<a id="a-2R"></a>非牢固法。</p>
  <p id="a2S">又复大王。<a id="a-2T"></a>凡人欲行解脱法者。<a id="a-2U"></a>无有别利。<a id="a-2V"></a>或无行行。<a id="a-2W"></a>或无持戒。<a id="a-2X"></a>或无禅定。<a id="a-2Y"></a>犹尚不可损害他命。<a id="a-2Z"></a>而求未来利益果报。<a id="a-2a"></a>又诸凡夫。<a id="a-2b"></a>在于世间。<a id="a-2c"></a>以杀生故。<a id="a-2d"></a>假使得于安乐果者。<a id="a-2e"></a>此亦不善。<a id="a-2f"></a>所以者何。<a id="a-2g"></a>以无慈故。<a id="a-2h"></a>况复未来望得善报。<a id="a-2i"></a>终无是处。<a id="a-2j"></a>而说偈言。</p>
  <p id="a2k">假使人生在世间　　杀害他命以得乐</p>
  <p id="a2l">智者称说此非善　　况复来世求人天</p>
  <p id="a2m">尔时摩伽陀国。<a id="a-2n"></a>频头娑罗王。<a id="a-2o"></a>闻于菩萨如是语已。<a id="a-2p"></a>便生希有奇特之心。<a id="a-2q"></a>在菩萨前。<a id="a-2r"></a>以慈悲故。<a id="a-2s"></a>作如是言。<a id="a-2t"></a>善哉善哉。<a id="a-2u"></a>沙门瞿昙。<a id="a-2v"></a>大有难行苦行之德。<a id="a-2w"></a>于世间中。<a id="a-2x"></a>能舍诸欲。<a id="a-2y"></a>仁者比丘。<a id="a-2z"></a>从于何方。<a id="a-30"></a>忽然而来。<a id="a-31"></a>何聚落生。<a id="a-32"></a>是何种姓。<a id="a-33"></a>父母何处。<a id="a-34"></a>自名字谁。<a id="a-35"></a>作是语已。<a id="a-36"></a>至心谛听。</p>
  <p id="a37">尔时菩萨。<a id="a-38"></a>正心直视。<a id="a-39"></a>温和言气。<a id="a-3A"></a>而报王言。<a id="a-3B"></a>大王当知。<a id="a-3C"></a>去此北方雪山之下。<a id="a-3D"></a>有大聚落。<a id="a-3E"></a>名曰释种。<a id="a-3F"></a>彼有一城。<a id="a-3G"></a>名为迦毗罗婆苏都(隋言黄头居处)。<a id="a-3H"></a>彼城有一释种之王。<a id="a-3I"></a>号名净饭。<a id="a-3J"></a>是我之父。<a id="a-3K"></a>我是其子。<a id="a-3L"></a>母名摩耶(隋言幻)。<a id="a-3M"></a>我名悉达(隋言成利)</p>
  <p id="a3N">时频头王。<a id="a-3O"></a>闻此语已。<a id="a-3P"></a>泣涕悲啼。<a id="a-3Q"></a>经少时顷。<a id="a-3R"></a>拭面泪已。<a id="a-3S"></a>白菩萨言。<a id="a-3T"></a>希有比丘。<a id="a-3U"></a>既生如是大种姓家。<a id="a-3V"></a>云何在此林内独行。<a id="a-3W"></a>诸兽猛恶。<a id="a-3X"></a>可畏可怖。<a id="a-3Y"></a>此林不善。<a id="a-3Z"></a>独自娱乐。<a id="a-3a"></a>无有伴侣。<a id="a-3b"></a>云何得住坐起自安。</p>
  <p id="a3c">尔时菩萨。<a id="a-3d"></a>报频头言。<a id="a-3e"></a>大王当知。<a id="a-3f"></a>我今不畏。<a id="a-3g"></a>诸恶禽兽。<a id="a-3h"></a>亦复不惊。<a id="a-3i"></a>不怖不怯。<a id="a-3j"></a>设欲来者。<a id="a-3k"></a>亦复不能动我一毛。<a id="a-3l"></a>大王当知。<a id="a-3m"></a>我今唯畏生老病死之所逼切故来在此。<a id="a-3n"></a>诸恶兽中惊畏林内。<a id="a-3o"></a>独一无伴。<a id="a-3p"></a>而自娱乐。</p>
  <p id="a3q">大王当知。<a id="a-3r"></a>老最可畏。<a id="a-3s"></a>所以者何。<a id="a-3t"></a>老来逼时。<a id="a-3u"></a>能夺年少。<a id="a-3v"></a>盛壮将去。<a id="a-3w"></a>摧折身形。<a id="a-3x"></a>腰脊伛偻。<a id="a-3y"></a>不能行步。<a id="a-3z"></a>犹如枯树。<a id="a-40"></a>谁喜乐看。<a id="a-41"></a>此最可畏。</p>
  <p id="a42">又复大王。<a id="a-43"></a>其病来者。<a id="a-44"></a>是名可畏。<a id="a-45"></a>所以者何。<a id="a-46"></a>平健之时。<a id="a-47"></a>不知不觉。<a id="a-48"></a>一朝痛切。<a id="a-49"></a>宛转呻吟。<a id="a-4A"></a>花色充鲜。<a id="a-4B"></a>忽然悴减。<a id="a-4C"></a>烦冤楚毒。<a id="a-4D"></a>眠坐不安。<a id="a-4E"></a>当于是时。<a id="a-4F"></a>谁能代者。<a id="a-4G"></a>卧在床枕。<a id="a-4H"></a>势不从心。<a id="a-4I"></a>以是因缘。<a id="a-4J"></a>病最可畏。</p>
  <p id="a4K">又复大王。<a id="a-4L"></a>死最可畏。<a id="a-4M"></a>所以者何。<a id="a-4N"></a>死来之日。<a id="a-4O"></a>减我寿命。<a id="a-4P"></a>忽撮将去。<a id="a-4Q"></a>虽复力能统四天下。<a id="a-4R"></a>金轮摧伏。<a id="a-4S"></a>七宝导前。<a id="a-4T"></a>利刃强兵。<a id="a-4U"></a>不能遮制。<a id="a-4V"></a>争夺可得。<a id="a-4W"></a>以是义故。<a id="a-4X"></a>死最怖人。</p>
  <p id="a4Y">尔时频头娑罗王。<a id="a-4Z"></a>复更重问于菩萨言。<a id="a-4a"></a>大圣太子。<a id="a-4b"></a>仁今求何。<a id="a-4c"></a>菩萨报言。<a id="a-4d"></a>摩伽大王。<a id="a-4e"></a>我今求者。<a id="a-4f"></a>唯是阿耨多罗三藐三菩提。<a id="a-4g"></a>得已当转无上法轮。<a id="a-4h"></a>是故求耳。</p>
  <p id="a4i">时频头王。<a id="a-4j"></a>白菩萨言大圣太子。<a id="a-4k"></a>如我所见。<a id="a-4l"></a>仁心勇猛。<a id="a-4m"></a>勤劬精进。<a id="a-4n"></a>决定得成阿耨多罗三藐三菩提。<a id="a-4o"></a>终无有疑。<a id="a-4p"></a>又决能转无上法轮。<a id="a-4q"></a>善哉太子。<a id="a-4r"></a>我今见仁。<a id="a-4s"></a>善哉太子。<a id="a-4t"></a>我闻仁名。<a id="a-4u"></a>善哉太子。<a id="a-4v"></a>仁善出家。<a id="a-4w"></a>仁释种子。<a id="a-4x"></a>我从今日。<a id="a-4y"></a>当常承事。<a id="a-4z"></a>大圣太子。<a id="a-50"></a>我今请仁。<a id="a-51"></a>恒常日日。<a id="a-52"></a>来至我宫。<a id="a-53"></a>愿数见我。<a id="a-54"></a>仁之所须四种事者。<a id="a-55"></a>我当供养不令乏少。<a id="a-56"></a>时频头王。<a id="a-57"></a>作是语已。<a id="a-58"></a>菩萨报言。<a id="a-59"></a>大王当知。<a id="a-5A"></a>我今不久。<a id="a-5B"></a>从此移去。<a id="a-5C"></a>更诣余方。</p>
  <p id="a5D">时频头王。<a id="a-5E"></a>闻是语已。<a id="a-5F"></a>合十指掌。<a id="a-5G"></a>自菩萨言。<a id="a-5H"></a>大圣太子。<a id="a-5I"></a>仁心所求。<a id="a-5J"></a>唯愿莫有诸魔障碍。<a id="a-5K"></a>所规获者。<a id="a-5L"></a>愿早成办。<a id="a-5M"></a>仁释种子。<a id="a-5N"></a>愿仁若得阿耨多罗三藐三菩提时。<a id="a-5O"></a>我于仁边。<a id="a-5P"></a>恭敬供养。<a id="a-5Q"></a>见仁身已。<a id="a-5R"></a>即当为仁作于声闻如法弟子。<a id="a-5S"></a>即便说偈。<a id="a-5T"></a>而赞叹言。</p>
  <p id="a5U">我频头王合掌赞　　唯愿太子道速成</p>
  <p id="a5V">若所作办忆今言　　为诸众生赐怜愍</p>
  <p id="a5W">尔时菩萨。<a id="a-5X"></a>闻此语已。<a id="a-5Y"></a>即报王言。<a id="a-5Z"></a>善哉大王。<a id="a-5a"></a>愿如王言。<a id="a-5b"></a>所作誓愿。<a id="a-5c"></a>彼此俱善。<a id="a-5d"></a>时频头王。<a id="a-5e"></a>合十指掌。<a id="a-5f"></a>一心顶礼白菩萨言。<a id="a-5g"></a>善哉太子。<a id="a-5h"></a>今可为我受于忏悔。<a id="a-5i"></a>我以无智。<a id="a-5j"></a>恼乱大圣。<a id="a-5k"></a>太子离欲。<a id="a-5l"></a>以为不净。<a id="a-5m"></a>我心染欲。<a id="a-5n"></a>以欲为净。<a id="a-5o"></a>唯愿恕量。<a id="a-5p"></a>除我此罪。</p>
  <p id="a5q">尔时菩萨。<a id="a-5r"></a>熙怡微笑。<a id="a-5s"></a>报频头王。<a id="a-5t"></a>作如是言。<a id="a-5u"></a>善哉大王。<a id="a-5v"></a>如是如是。<a id="a-5w"></a>我以受王清净忏悔。<a id="a-5x"></a>愿王安乐。<a id="a-5y"></a>少病少恼。<a id="a-5z"></a>谨慎身心。<a id="a-60"></a>更莫放逸。<a id="a-61"></a>恒行善法。<a id="a-62"></a>舍离非法。<a id="a-63"></a>若如是者。<a id="a-64"></a>王得安隐。<a id="a-65"></a>多受吉利。<a id="a-66"></a>是时菩萨。<a id="a-67"></a>慰喻频头娑罗王心。<a id="a-68"></a>法义说故。<a id="a-69"></a>令其欢喜。<a id="a-6A"></a>劝请教示。<a id="a-6B"></a>显说宣扬。<a id="a-6C"></a>从座而起。<a id="a-6D"></a>渐行余处。</p>
  <p id="a6E">时频头王。<a id="a-6F"></a>即前顶礼菩萨二足。<a id="a-6G"></a>围绕三匝。<a id="a-6H"></a>立地而住。<a id="a-6I"></a>面向菩萨。<a id="a-6J"></a>观嘱少时。<a id="a-6K"></a>即从彼处。<a id="a-6L"></a>回还到宫。<a id="a-6M"></a>而有偈说。</p>
  <p id="a6N">菩萨印可频头说　　我得成道当度王</p>
  <p id="a6O">思惟大圣行喜欢　　不觉从山还本国</p>
  <p data-pb></p>
  <h2 id="a6P">精进苦行品第二十九之一</h2>
  <p id="a6Q">尔时菩萨。<a id="a-6R"></a>从般茶婆山林而出。<a id="a-6S"></a>安庠徒步。<a id="a-6T"></a>向伽耶城。<a id="a-6U"></a>既到彼已。<a id="a-6V"></a>登上伽耶尸梨沙山(隋言象头)。<a id="a-6W"></a>欲摄身心。<a id="a-6X"></a>灭除诸恶。<a id="a-6Y"></a>上彼山已。<a id="a-6Z"></a>选平整处。<a id="a-6a"></a>在一树下。<a id="a-6b"></a>铺草而坐。<a id="a-6c"></a>是时菩萨。<a id="a-6d"></a>内心思惟三种譬喻。<a id="a-6e"></a>悉是世间希有之事。<a id="a-6f"></a>未曾闻说。<a id="a-6g"></a>未曾睹见。<a id="a-6h"></a>未曾证知。<a id="a-6i"></a>何等为三。<a id="a-6j"></a>一者所谓若有沙门。<a id="a-6k"></a>若婆罗门。<a id="a-6l"></a>虽复身体不行于欲。<a id="a-6m"></a>而其彼等所有欲中。<a id="a-6n"></a>一切心意。<a id="a-6o"></a>欲爱欲恼欲热欲着。<a id="a-6p"></a>而灭不尽。<a id="a-6q"></a>未得正定。<a id="a-6r"></a>犹有我相。<a id="a-6s"></a>自度一身。<a id="a-6t"></a>彼等沙门。<a id="a-6u"></a>及婆罗门。<a id="a-6v"></a>恒受苦恼。<a id="a-6w"></a>意不喜者。<a id="a-6x"></a>心不乐处。<a id="a-6y"></a>不能知见。<a id="a-6z"></a>又复不得上仁之法。<a id="a-70"></a>亦不能证无畏之处。<a id="a-71"></a>然其彼等。<a id="a-72"></a>虽无我相。<a id="a-73"></a>不独度身。<a id="a-74"></a>不受苦恼。<a id="a-75"></a>虽不受意。<a id="a-76"></a>不喜不乐。<a id="a-77"></a>而犹不能知见证法及无畏处。</p>
  <p id="a78">譬如有人取生湿木。<a id="a-79"></a>并及湿粪。<a id="a-7A"></a>置于水上。<a id="a-7B"></a>就中攒火。<a id="a-7C"></a>有人故从彼岸而来。<a id="a-7D"></a>就其乞火。<a id="a-7E"></a>然如是人。<a id="a-7F"></a>从生湿木湿粪水上。<a id="a-7G"></a>出力攒火。<a id="a-7H"></a>有能得火与彼人不。<a id="a-7I"></a>若能得者。<a id="a-7J"></a>终无是处。<a id="a-7K"></a>火既不出。<a id="a-7L"></a>彼人从求于何而得。<a id="a-7M"></a>如是如是。<a id="a-7N"></a>若有沙门。<a id="a-7O"></a>及婆罗门。<a id="a-7P"></a>虽不行欲。<a id="a-7Q"></a>乃至不能知见证法。<a id="a-7R"></a>此即是初第一譬喻。<a id="a-7S"></a>世未曾有。<a id="a-7T"></a>亦未曾闻。</p>
  <p id="a7U">尔时菩萨。<a id="a-7V"></a>复更第二思惟念言。<a id="a-7W"></a>若诸沙门。<a id="a-7X"></a>及婆罗门。<a id="a-7Y"></a>虽禁制身不行于欲。<a id="a-7Z"></a>彼等所有欲中。<a id="a-7a"></a>意贪热恼及着。<a id="a-7b"></a>而灭不尽。<a id="a-7c"></a>未得正定。<a id="a-7d"></a>犹有我相。<a id="a-7e"></a>自度一身。<a id="a-7f"></a>徒受苦恼。<a id="a-7g"></a>不喜不乐。<a id="a-7h"></a>不能知见证上仁法无畏之处。<a id="a-7i"></a>又复彼等。<a id="a-7j"></a>虽无我相。<a id="a-7k"></a>不独度身。<a id="a-7l"></a>不受苦恼。<a id="a-7m"></a>及不受心。<a id="a-7n"></a>意不喜乐。<a id="a-7o"></a>不能知见证上仁法及无畏处。<a id="a-7p"></a>譬如有人。<a id="a-7q"></a>取生湿木。<a id="a-7r"></a>置于地上。<a id="a-7s"></a>欲攒出火。<a id="a-7t"></a>亦复有人。<a id="a-7u"></a>来从乞火。<a id="a-7v"></a>向其此人。<a id="a-7w"></a>从生湿木。<a id="a-7x"></a>攒欲求火。<a id="a-7y"></a>能得于火与彼人不。<a id="a-7z"></a>若能得者。<a id="a-80"></a>无有是处。<a id="a-81"></a>如是如是。<a id="a-82"></a>是诸沙门。<a id="a-83"></a>婆罗门等。<a id="a-84"></a>虽不行欲。<a id="a-85"></a>乃至不能知见证法。<a id="a-86"></a>此第二喻。<a id="a-87"></a>世未闻有。<a id="a-88"></a>尔时菩萨。<a id="a-89"></a>复更第三思惟念言。<a id="a-8A"></a>若诸沙门。<a id="a-8B"></a>及婆罗门。<a id="a-8C"></a>虽禁节身不行于欲。<a id="a-8D"></a>彼等所有欲中。<a id="a-8E"></a>意爱恼热及着。<a id="a-8F"></a>灭尽正定。<a id="a-8G"></a>此等沙门婆罗门等。<a id="a-8H"></a>虽得自利及以利他。<a id="a-8I"></a>心中喜乐。<a id="a-8J"></a>能知能见得上仁法证无畏处。<a id="a-8K"></a>譬如有人。<a id="a-8L"></a>取干燥木及以干粪。<a id="a-8M"></a>置于地上。<a id="a-8N"></a>欲攒出火。<a id="a-8O"></a>亦复有人。<a id="a-8P"></a>还从此岸。<a id="a-8Q"></a>向其乞火。<a id="a-8R"></a>而其是人。<a id="a-8S"></a>用少功夫。<a id="a-8T"></a>即便得火。<a id="a-8U"></a>持与彼人。<a id="a-8V"></a>如是如是。<a id="a-8W"></a>若有沙门。<a id="a-8X"></a>及婆罗门。<a id="a-8Y"></a>离欲而行。<a id="a-8Z"></a>彼等设有欲中意爱恼热皆灭。<a id="a-8a"></a>乃至得彼上仁之法。<a id="a-8b"></a>证无畏处。<a id="a-8c"></a>此是菩萨第三譬喻自意念生悉是世间未曾闻见。</p>
  <p id="a8d">尔时菩萨。<a id="a-8e"></a>从彼伽耶尸梨沙山下。<a id="a-8f"></a>来摩伽陀聚落内。<a id="a-8g"></a>次第而行。<a id="a-8h"></a>借问人言。<a id="a-8i"></a>此处有何功德可行。<a id="a-8j"></a>有何非法宜须除断。<a id="a-8k"></a>我今欲求最上寂定最妙音辞。<a id="a-8l"></a>如是前行。<a id="a-8m"></a>至伽耶南。<a id="a-8n"></a>有一聚落。<a id="a-8o"></a>其聚落。<a id="a-8p"></a>名优娄频螺。<a id="a-8q"></a>及至彼处。<a id="a-8r"></a>日以食时。<a id="a-8s"></a>菩萨着衣入彼聚落。<a id="a-8t"></a>诣一陶家。<a id="a-8u"></a>从乞瓦器。<a id="a-8v"></a>得已手持。<a id="a-8w"></a>历彼聚落。<a id="a-8x"></a>次第乞食。<a id="a-8y"></a>到一村主长者之家。<a id="a-8z"></a>然其长者。<a id="a-90"></a>名难提迦(隋言自喜)。<a id="a-91"></a>至彼家已。<a id="a-92"></a>却立一面。<a id="a-93"></a>默然而住。<a id="a-94"></a>其难提迦。<a id="a-95"></a>自喜村主有一善女。<a id="a-96"></a>名须阇多(隋言善生)。<a id="a-97"></a>彼女端正。<a id="a-98"></a>可喜无双。<a id="a-99"></a>为诸世人之所乐见。<a id="a-9A"></a>其善生女遥见菩萨手持瓦器默然立住欲乞求食。<a id="a-9B"></a>善生见已。<a id="a-9C"></a>从其二乳。<a id="a-9D"></a>自然汁出。<a id="a-9E"></a>时善生女。<a id="a-9F"></a>问菩萨言。<a id="a-9G"></a>最胜仁者。<a id="a-9H"></a>仁是谁子。<a id="a-9I"></a>是何种姓。<a id="a-9J"></a>名字云何。<a id="a-9K"></a>父母何处。<a id="a-9L"></a>今欲何求。<a id="a-9M"></a>仁者云何。<a id="a-9N"></a>有何神异。<a id="a-9O"></a>今我一见。<a id="a-9P"></a>使我两乳汁自然流。</p>
  <p id="a9Q">尔时菩萨报言。<a id="a-9R"></a>善姊我名悉达。<a id="a-9S"></a>此名是我父母所立。<a id="a-9T"></a>我今欲求阿耨多罗三藐三菩提。<a id="a-9U"></a>得已当转无上法轮。<a id="a-9V"></a>时善生女。<a id="a-9W"></a>闻是语已。<a id="a-9X"></a>从菩萨手。<a id="a-9Y"></a>而取瓦器入自家中。<a id="a-9Z"></a>满盛香美甘味饮食。<a id="a-9a"></a>并及种种饼果羹臛。<a id="a-9b"></a>溢瓦器中。<a id="a-9c"></a>即出胡跪。<a id="a-9d"></a>奉授菩萨。<a id="a-9e"></a>口作是言。<a id="a-9f"></a>最胜仁者。<a id="a-9g"></a>我愿恒常供养仁者。<a id="a-9h"></a>衣服饮食。<a id="a-9i"></a>卧具汤药。<a id="a-9j"></a>四事所须。<a id="a-9k"></a>悉令充足。<a id="a-9l"></a>唯愿仁者。<a id="a-9m"></a>慈悲纳受。<a id="a-9n"></a>我观仁者父母立名。<a id="a-9o"></a>复见仁者精进勇猛。<a id="a-9p"></a>至意专心。<a id="a-9q"></a>必当成就阿耨多罗三藐三菩提。<a id="a-9r"></a>决定转于无上法轮。<a id="a-9s"></a>真实不疑。<a id="a-9t"></a>仁者若成菩提道时。<a id="a-9u"></a>当来我家受我供养。<a id="a-9v"></a>度脱于我。<a id="a-9w"></a>当与仁作声闻弟子。<a id="a-9x"></a>是时菩萨报言。<a id="a-9y"></a>善姊当如所愿。<a id="a-9z"></a>既受食已。<a id="a-A0"></a>即便舍行。</p>
  <p id="aA1">尔时菩萨。<a id="a-A2"></a>从善生女。<a id="a-A3"></a>乞得食已。<a id="a-A4"></a>于空静处。<a id="a-A5"></a>如法而食。<a id="a-A6"></a>食已经行。<a id="a-A7"></a>渐到一处。<a id="a-A8"></a>地方平整。<a id="a-A9"></a>清净可喜。<a id="a-AA"></a>心乐欲观。<a id="a-AB"></a>树林蓊郁。<a id="a-AC"></a>枝条繁茂。<a id="a-AD"></a>多饶花果。<a id="a-AE"></a>清净流渠。<a id="a-AF"></a>香美诸水。<a id="a-AG"></a>河池泉沼。<a id="a-AH"></a>映发交横。<a id="a-AI"></a>种种丰饶。<a id="a-AJ"></a>无所乏少。<a id="a-AK"></a>彼等诸水。<a id="a-AL"></a>不浅不深。<a id="a-AM"></a>澄清皎洁。<a id="a-AN"></a>易度易取。<a id="a-AO"></a>其内无有毒恶诸虫。<a id="a-AP"></a>周匝具足。<a id="a-AQ"></a>妙好禽兽。<a id="a-AR"></a>去离聚落。<a id="a-AS"></a>不近不遥。<a id="a-AT"></a>往来乞求。<a id="a-AU"></a>无疲无乏。<a id="a-AV"></a>其间道陌。<a id="a-AW"></a>土地坦平。<a id="a-AX"></a>不下不高。<a id="a-AY"></a>易行易涉。<a id="a-AZ"></a>若当有人欲求无上最胜利益。<a id="a-Aa"></a>易得易成。<a id="a-Ab"></a>速办速证。<a id="a-Ac"></a>兼绝蚊虻。<a id="a-Ad"></a>及诸虫蝎。<a id="a-Ae"></a>又不喧闹。<a id="a-Af"></a>昼少行人往来扰乱。<a id="a-Ag"></a>夜断音响。<a id="a-Ah"></a>安静清闲。<a id="a-Ai"></a>冷暖调和。<a id="a-Aj"></a>风雨顺节。<a id="a-Ak"></a>堪可修道禅定修心。<a id="a-Al"></a>又往昔时。<a id="a-Am"></a>有一王仙。<a id="a-An"></a>名曰伽耶(隋言象)。<a id="a-Ao"></a>在中停止。<a id="a-Ap"></a>是彼王仙旧城居处。</p>
  <p id="aAq">尔时菩萨。<a id="a-Ar"></a>见此地已。<a id="a-As"></a>如是思惟。<a id="a-At"></a>此中地势。<a id="a-Au"></a>快好方平。<a id="a-Av"></a>暂睹即便。<a id="a-Aw"></a>为人所乐。<a id="a-Ax"></a>乃至堪可修道行禅。<a id="a-Ay"></a>若有丈夫欲求无上最胜之利断诸恶者此地足堪安止而住。<a id="a-Az"></a>我今既欲摧伏诸恶修诸善根。<a id="a-B0"></a>宜应停止。<a id="a-B1"></a>坐于此处。<a id="a-B2"></a>以求菩提。<a id="a-B3"></a>必令成就。</p>
  <p id="aB4">菩萨如是心思惟已。<a id="a-B5"></a>即便取草铺坐此地。<a id="a-B6"></a>欲修习禅。<a id="a-B7"></a>既坐定已。<a id="a-B8"></a>心如是念。<a id="a-B9"></a>令诸众生求解脱者。<a id="a-BA"></a>悉行种种众杂苦行。<a id="a-BB"></a>所谓或有诸众生辈。<a id="a-BC"></a>悬住二手。<a id="a-BD"></a>以舍世间一切诸事。<a id="a-BE"></a>有为法故。<a id="a-BF"></a>彼等如是苦行之人。<a id="a-BG"></a>或乞食时。<a id="a-BH"></a>不从缸口内受于食。<a id="a-BI"></a>或有不从小口钵内受取于食。<a id="a-BJ"></a>或有不从两羊之间受取于食。<a id="a-BK"></a>或有不从人粪秽间受取于食。<a id="a-BL"></a>或有不从柱杖人边受取于食。<a id="a-BM"></a>或不从执刀杖人边受其施食。<a id="a-BN"></a>如是确间。<a id="a-BO"></a>及知妇人不净来时。<a id="a-BP"></a>不从受食。<a id="a-BQ"></a>或见妇人怀妊之时。<a id="a-BR"></a>亦复不从其边受食。<a id="a-BS"></a>或知人家有不净业。<a id="a-BT"></a>不从受食。<a id="a-BU"></a>或有不从酒醉人边受取其食。<a id="a-BV"></a>或有两人吃食之时。<a id="a-BW"></a>亦复不从其边受食。<a id="a-BX"></a>受食之时。<a id="a-BY"></a>有狗来前。<a id="a-BZ"></a>亦不受食。<a id="a-Ba"></a>又受食时。<a id="a-Bb"></a>其上或有蚊虻等来。<a id="a-Bc"></a>不净秽恶亦不从受。<a id="a-Bd"></a>或复有人。<a id="a-Be"></a>唱呼而唤。<a id="a-Bf"></a>来与汝食。<a id="a-Bg"></a>亦不从受。<a id="a-Bh"></a>有人唱云。<a id="a-Bi"></a>汝住与食。<a id="a-Bj"></a>亦不从受。<a id="a-Bk"></a>或人唱言。<a id="a-Bl"></a>我作食施。<a id="a-Bm"></a>汝当待取。<a id="a-Bn"></a>亦不从受。<a id="a-Bo"></a>有人故为造作于食。<a id="a-Bp"></a>亦不从受。</p>
  <p id="aBq">或复有人。<a id="a-Br"></a>祭祀诸天残余之食。<a id="a-Bs"></a>亦不从受。<a id="a-Bt"></a>食内若有沙糖石蜜。<a id="a-Bu"></a>亦不从受。<a id="a-Bv"></a>有苏油等。<a id="a-Bw"></a>亦不从受。<a id="a-Bx"></a>食内或有乳酪等物。<a id="a-By"></a>亦不从受。<a id="a-Bz"></a>食内若有鱼杂肉等。<a id="a-C0"></a>亦不从受。<a id="a-C1"></a>或食内有兴渠臭熏诸辛味等。<a id="a-C2"></a>亦不从受。<a id="a-C3"></a>或复止受一家之食齐一口止。<a id="a-C4"></a>或受二家。<a id="a-C5"></a>至两口止。<a id="a-C6"></a>乃至或受七家之食。<a id="a-C7"></a>还复食于七口而止。<a id="a-C8"></a>或复一日止一时食。<a id="a-C9"></a>或复一日两时而食。<a id="a-CA"></a>或一日半始吃于食。<a id="a-CB"></a>或经三日乃吃一食。<a id="a-CC"></a>或时一日少许而食。<a id="a-CD"></a>或时两日。<a id="a-CE"></a>亦少许食。<a id="a-CF"></a>乃至七日。<a id="a-CG"></a>亦少许食。<a id="a-CH"></a>或唯食菜。<a id="a-CI"></a>或唯食稗。<a id="a-CJ"></a>或复唯食树嫩枝条。<a id="a-CK"></a>或唯食酪。<a id="a-CL"></a>或复唯食迦尼迦罗树之枝柯。<a id="a-CM"></a>或复有时纯食羊粪。<a id="a-CN"></a>或复有时纯食牛粪。<a id="a-CO"></a>或乌麻滓。<a id="a-CP"></a>或食果子。<a id="a-CQ"></a>或食诸种一切草根。<a id="a-CR"></a>或食藕根。<a id="a-CS"></a>或食种种草嫰枝条。</p>
  <p id="aCT">或复有唯空饮于水而以活命。<a id="a-CU"></a>或有随宜所得多少即以活命。<a id="a-CV"></a>或复有学野兽食草以活于命。<a id="a-CW"></a>或时立地卓然而住。<a id="a-CX"></a>或复有坐一定不移。<a id="a-CY"></a>或复四支柱着于地。<a id="a-CZ"></a>以口受食。<a id="a-Ca"></a>或有唯着纯草之衣。</p>
  <p id="aCb">或有唯着冢间弊衣。<a id="a-Cc"></a>或复有着种种草衣。<a id="a-Cd"></a>或复有着憍奢耶衣。<a id="a-Ce"></a>或以白桃皮作衣者。<a id="a-Cf"></a>或以龙须而作衣者。<a id="a-Cg"></a>或复有用诸畜生皮而作衣者。<a id="a-Ch"></a>或复有用故畜生皮而作衣者。<a id="a-Ci"></a>或有以诸毛[毯-炎+旁](博荡反)作衣。<a id="a-Cj"></a>或有破诸畜生之皮为条作衣。<a id="a-Ck"></a>或复有以粪扫作衣。</p>
  <p id="aCl">或有裸形。<a id="a-Cm"></a>或卧棘上。<a id="a-Cn"></a>或卧板上。<a id="a-Co"></a>或复有卧摩尼之上。<a id="a-Cp"></a>或卧椽上。<a id="a-Cq"></a>或卧冢间。<a id="a-Cr"></a>或蚁垤内。<a id="a-Cs"></a>犹如蛇居。<a id="a-Ct"></a>或露地卧。<a id="a-Cu"></a>或复事水。<a id="a-Cv"></a>或复事火。<a id="a-Cw"></a>或逐日转。<a id="a-Cx"></a>或有举其两臂而住。<a id="a-Cy"></a>或有蹲坐。<a id="a-Cz"></a>或复有用沙土烟尘以涂坌身正立而住。<a id="a-D0"></a>或不梳洗。<a id="a-D1"></a>头首面目。<a id="a-D2"></a>发如螺髻。<a id="a-D3"></a>拳挛而住。<a id="a-D4"></a>或复拔发。<a id="a-D5"></a>或拔髭须。</p>
  <p id="aD6">或复有事泉池井河渠源诸神地神树神林神山神石神夜叉罗刹罗睺(隋言语)阿修罗王婆梨(隋言钩)阿修罗王毗摩质多罗(隋言妙机)睒婆利等阿修罗王。<a id="a-D7"></a>或事岁星。<a id="a-D8"></a>或有事医药王仙人。<a id="a-D9"></a>或事婆罗堕仙人者。<a id="a-DA"></a>或复有事瞿昙仙人。<a id="a-DB"></a>或事毗沙门天王者。<a id="a-DC"></a>或复有事童子之天。<a id="a-DD"></a>或自在天。<a id="a-DE"></a>或复事日。<a id="a-DF"></a>或复事月。<a id="a-DG"></a>或复有事那罗延天。<a id="a-DH"></a>或帝释天。<a id="a-DI"></a>或事梵天。<a id="a-DJ"></a>或事护世四大诸天。<a id="a-DK"></a>如是各事。<a id="a-DL"></a>令欢喜已。<a id="a-DM"></a>从乞求愿。<a id="a-DN"></a>称愿得已。<a id="a-DO"></a>各求解脱。<a id="a-DP"></a>菩萨既观彼等如是邪求解脱。<a id="a-DQ"></a>见已发心。<a id="a-DR"></a>欲行可畏极苦之行。<a id="a-DS"></a>而有偈说。</p>
  <p id="aDT">菩萨既至尼连河　　以清净心岸边坐</p>
  <p id="aDU">为诸求道不真故　　欲行大苦化彼耶</p>
  <p id="aDV">尔时菩萨。<a id="a-DW"></a>如是观察专正思惟。<a id="a-DX"></a>坐讫合口。<a id="a-DY"></a>以齿相柱。<a id="a-DZ"></a>舌筑上齶。<a id="a-Da"></a>一念摄心。<a id="a-Db"></a>如是系念。<a id="a-Dc"></a>调伏身意。<a id="a-Dd"></a>以齿舌齶。<a id="a-De"></a>摄心系念。<a id="a-Df"></a>修习之时。<a id="a-Dg"></a>腋下汗流。<a id="a-Dh"></a>菩萨既见汗如是流。<a id="a-Di"></a>更复重发勇猛精进。<a id="a-Dj"></a>心无所著。<a id="a-Dk"></a>不错不乱。<a id="a-Dl"></a>住寂静心。<a id="a-Dm"></a>一定不动。<a id="a-Dn"></a>如是最上苦身意口。<a id="a-Do"></a>悉皆不动。<a id="a-Dp"></a>是时复作如是念言。<a id="a-Dq"></a>我今可入不动三昧。</p>
  <p id="aDr">尔时菩萨。<a id="a-Ds"></a>从口喘息及以鼻气。<a id="a-Dt"></a>悉皆除灭。<a id="a-Du"></a>口鼻灭已。<a id="a-Dv"></a>即时便从两耳孔中。<a id="a-Dw"></a>出大风声。<a id="a-Dx"></a>其风声气。<a id="a-Dy"></a>犹如攒酥在大瓮里。<a id="a-Dz"></a>摇搅于酪。<a id="a-E0"></a>出大音声。<a id="a-E1"></a>如是如是。<a id="a-E2"></a>菩萨闭其口鼻之气不使出。<a id="a-E3"></a>时于两耳孔。<a id="a-E4"></a>出风气声。<a id="a-E5"></a>亦复如是。<a id="a-E6"></a>菩萨复念。<a id="a-E7"></a>我今已发精进之心。<a id="a-E8"></a>无处染着。<a id="a-E9"></a>舍于懈怠。<a id="a-EA"></a>乃至如是。<a id="a-EB"></a>最上苦行。<a id="a-EC"></a>最胜难行。<a id="a-ED"></a>重复思惟。<a id="a-EE"></a>我可更入不动三昧。</p>
  <p id="aEF">尔时菩萨。<a id="a-EG"></a>既寂定身及口意已。<a id="a-EH"></a>还止口鼻及耳喘息。<a id="a-EI"></a>一切皆杜。<a id="a-EJ"></a>既口鼻耳。<a id="a-EK"></a>悉寂定已。<a id="a-EL"></a>内风壮大。<a id="a-EM"></a>不得出故。<a id="a-EN"></a>气冲于顶。<a id="a-EO"></a>譬如勇健。<a id="a-EP"></a>最大力人。<a id="a-EQ"></a>取好利斧。<a id="a-ER"></a>打棒他脑。<a id="a-ES"></a>如是如是。<a id="a-ET"></a>菩萨从其口鼻及耳闭气不出。<a id="a-EU"></a>内风壮故。<a id="a-EV"></a>打脑之声。<a id="a-EW"></a>亦复如是。<a id="a-EX"></a>菩萨复念。<a id="a-EY"></a>我今已发精进之心。<a id="a-EZ"></a>无处染着。<a id="a-Ea"></a>舍于懈怠。<a id="a-Eb"></a>乃至如是最上苦行。<a id="a-Ec"></a>最胜苦行。<a id="a-Ed"></a>思惟是已。<a id="a-Ee"></a>即便更入不动三昧。</p>
  <p id="aEf">尔时菩萨。<a id="a-Eg"></a>从口鼻耳及顶喘息。<a id="a-Eh"></a>一切皆停。<a id="a-Ei"></a>不令其出。<a id="a-Ej"></a>乃至遮止。<a id="a-Ek"></a>不得出故。<a id="a-El"></a>内风强盛。<a id="a-Em"></a>在两肋间。<a id="a-En"></a>回转鼓动。<a id="a-Eo"></a>譬如屠儿。<a id="a-Ep"></a>或屠儿子。<a id="a-Eq"></a>善解杀牛。<a id="a-Er"></a>而彼屠等。<a id="a-Es"></a>或执利剑。<a id="a-Et"></a>或捉利刀。<a id="a-Eu"></a>而破牛肚。<a id="a-Ev"></a>或复破肋如是如是。<a id="a-Ew"></a>菩萨乃至内风强故。<a id="a-Ex"></a>两肋间转穿破之声。<a id="a-Ey"></a>亦复如是。<a id="a-Ez"></a>思惟是已。<a id="a-F0"></a>乃至更发精进之心。<a id="a-F1"></a>最胜苦行。<a id="a-F2"></a>我今还入不动三昧。</p>
  <p id="aF3">尔时菩萨。<a id="a-F4"></a>从口鼻耳闭气不出。<a id="a-F5"></a>内风强故。<a id="a-F6"></a>令身热恼。<a id="a-F7"></a>譬如最大二壮力士。<a id="a-F8"></a>取一弱人。<a id="a-F9"></a>各执一臂。<a id="a-FA"></a>将其向彼大火聚上。<a id="a-FB"></a>或恼或炙。<a id="a-FC"></a>如是如是。<a id="a-FD"></a>菩萨以内气不出故。<a id="a-FE"></a>身受热恼。<a id="a-FF"></a>亦复如是。<a id="a-FG"></a>思惟是已。<a id="a-FH"></a>乃至更发精进之心。<a id="a-FI"></a>一切无著。<a id="a-FJ"></a>已舍懈怠。<a id="a-FK"></a>得于正念。<a id="a-FL"></a>心不散乱。<a id="a-FM"></a>一切寂静。<a id="a-FN"></a>身口及意。<a id="a-FO"></a>并得正受。<a id="a-FP"></a>如是胜妙。<a id="a-FQ"></a>最上苦行。</p>
  <p id="aFR">尔时上界。<a id="a-FS"></a>有诸天来。<a id="a-FT"></a>见于菩萨如是苦行。<a id="a-FU"></a>各相谓言。<a id="a-FV"></a>今此悉达大智太子。<a id="a-FW"></a>已取命终。<a id="a-FX"></a>而彼众中。<a id="a-FY"></a>复更别有其余天子。<a id="a-FZ"></a>共相谓言。<a id="a-Fa"></a>此之悉达太子。<a id="a-Fb"></a>现今其命未终始欲取尽。<a id="a-Fc"></a>或复更有诸天子言。<a id="a-Fd"></a>此之悉达大圣太子。<a id="a-Fe"></a>现亦不死。<a id="a-Ff"></a>后亦不终。<a id="a-Fg"></a>何以故。<a id="a-Fh"></a>此之太子。<a id="a-Fi"></a>是阿罗汉。<a id="a-Fj"></a>凡罗汉者。<a id="a-Fk"></a>有如是行。<a id="a-Fl"></a>不须怪之。</p>
  <p id="aFm">尔时菩萨。<a id="a-Fn"></a>在彼兰若。<a id="a-Fo"></a>所用心处。<a id="a-Fp"></a>作苦行时。<a id="a-Fq"></a>即得成于最大苦行。<a id="a-Fr"></a>是时菩萨坐处。<a id="a-Fs"></a>四面周匝。<a id="a-Ft"></a>所有邻比。<a id="a-Fu"></a>聚落诸人。<a id="a-Fv"></a>皆来见于菩萨如是苦行。<a id="a-Fw"></a>作如是言。<a id="a-Fx"></a>此沙门既行大苦行。<a id="a-Fy"></a>是故立名言大沙门。<a id="a-Fz"></a>大沙门名。<a id="a-G0"></a>起于彼唱。<a id="a-G1"></a>以是义故。<a id="a-G2"></a>有此名称。</p>
  <p id="aG3">尔时菩萨。<a id="a-G4"></a>复更如是思惟。<a id="a-G5"></a>世间或有沙门或婆罗门。<a id="a-G6"></a>制限食故。<a id="a-G7"></a>而建立行。<a id="a-G8"></a>各守清净。<a id="a-G9"></a>彼等或复唯食于麦。<a id="a-GA"></a>或食煮麦或食麦屑。<a id="a-GB"></a>或以麦作种种诸食。<a id="a-GC"></a>而以活命。<a id="a-GD"></a>如是更复或食鸟麻。<a id="a-GE"></a>或食粳米。<a id="a-GF"></a>或食小豆。<a id="a-GG"></a>或食大豆。<a id="a-GH"></a>乃至或食纯大豆饭。<a id="a-GI"></a>或大豆汁。<a id="a-GJ"></a>或大豆屑。<a id="a-GK"></a>或以大豆作种种食。<a id="a-GL"></a>持用活命。<a id="a-GM"></a>或有沙门及婆罗门。<a id="a-GN"></a>断一切食。<a id="a-GO"></a>建立净行。<a id="a-GP"></a>我今亦可断一切食而行苦行。<a id="a-GQ"></a>菩萨如是内心思惟。</p>
  <p id="aGR">尔时彼处。<a id="a-GS"></a>忽有诸天隐身不现。<a id="a-GT"></a>来菩萨所。<a id="a-GU"></a>白菩萨言。<a id="a-GV"></a>大圣仁者。<a id="a-GW"></a>愿莫如是思惟此念。<a id="a-GX"></a>欲得全断一切不食。<a id="a-GY"></a>所以者何。<a id="a-GZ"></a>仁今若欲断一切食而行行者。<a id="a-Ga"></a>我等诸天。<a id="a-Gb"></a>各将一切天味。<a id="a-Gc"></a>下来入于仁者毛孔之中。<a id="a-Gd"></a>而令仁者得存活命。<a id="a-Ge"></a>又复仁者。<a id="a-Gf"></a>不损害身。</p>
  <p id="aGg">尔时菩萨闻此语已。<a id="a-Gh"></a>如是思惟。<a id="a-Gi"></a>我今既语一切人言。<a id="a-Gj"></a>我全不啖一切诸食。<a id="a-Gk"></a>而今诸天自隐其身。<a id="a-Gl"></a>将天味来入我毛孔。<a id="a-Gm"></a>令我活命。<a id="a-Gn"></a>此则是我最大妄语。<a id="a-Go"></a>诳惑一切。<a id="a-Gp"></a>如是念已。<a id="a-Gq"></a>告彼天言。<a id="a-Gr"></a>汝等诸天。<a id="a-Gs"></a>虽有此心。<a id="a-Gt"></a>是事不然。</p>
  <p id="aGu">尔时菩萨。<a id="a-Gv"></a>断彼诸天如是意已。<a id="a-Gw"></a>日别止食一粒乌麻。<a id="a-Gx"></a>或一粳米。<a id="a-Gy"></a>小豆大豆。<a id="a-Gz"></a>菉豆赤豆。<a id="a-H0"></a>大麦小麦。<a id="a-H1"></a>如是日日各别一粒。<a id="a-H2"></a>是时菩萨。<a id="a-H3"></a>复更思惟。<a id="a-H4"></a>我今可以手掌盛取少少汁饮。<a id="a-H5"></a>而活于命。<a id="a-H6"></a>或小豆臛赤豆豌豆。<a id="a-H7"></a>绿豆臛等。</p>
  <p id="aH8">尔时去彼聚落不远。<a id="a-H9"></a>其中有一最大种姓婆罗门。<a id="a-HA"></a>名斯那耶那(隋言将兵将)。<a id="a-HB"></a>彼婆罗门。<a id="a-HC"></a>从摩伽国频头王边。<a id="a-HD"></a>得一聚落。<a id="a-HE"></a>以为封邑。<a id="a-HF"></a>其邑即与优娄频蠡聚落相近。<a id="a-HG"></a>彼婆罗门。<a id="a-HH"></a>得封邑已。<a id="a-HI"></a>还立字名斯那耶那。<a id="a-HJ"></a>复更别有一婆罗门。<a id="a-HK"></a>名曰提婆(隋言天)。<a id="a-HL"></a>彼婆罗门生地。<a id="a-HM"></a>在彼迦毗罗城。<a id="a-HN"></a>经营一事。<a id="a-HO"></a>渐渐行至斯那耶那村邑而住。<a id="a-HP"></a>少日为客。<a id="a-HQ"></a>是时提婆婆罗门。<a id="a-HR"></a>更经营别事。<a id="a-HS"></a>因行渐至菩萨住林。<a id="a-HT"></a>时其提婆婆罗门。<a id="a-HU"></a>见菩萨在林行大苦行。<a id="a-HV"></a>见已即识作如是言。<a id="a-HW"></a>此是我国悉达太子。<a id="a-HX"></a>乃能如是行大苦行。<a id="a-HY"></a>彼见菩萨。<a id="a-HZ"></a>如是苦行。<a id="a-Ha"></a>心大欢喜。</p>
  <p id="aHb">尔时菩萨。<a id="a-Hc"></a>见彼提婆婆罗门。<a id="a-Hd"></a>心向于菩萨。<a id="a-He"></a>生欢喜已。<a id="a-Hf"></a>即告提婆婆罗门言。<a id="a-Hg"></a>大婆罗门。<a id="a-Hh"></a>汝能为我办少许食。<a id="a-Hi"></a>活我已不。<a id="a-Hj"></a>若小豆臛。<a id="a-Hk"></a>大豆菉豆。<a id="a-Hl"></a>赤豆等羹。<a id="a-Hm"></a>而我食之。<a id="a-Hn"></a>持用活命。<a id="a-Ho"></a>彼婆罗门。<a id="a-Hp"></a>心狭劣故。<a id="a-Hq"></a>少见少知。<a id="a-Hr"></a>无广大意。<a id="a-Hs"></a>欲行布施。<a id="a-Ht"></a>述可此语。<a id="a-Hu"></a>报菩萨言。<a id="a-Hv"></a>大圣太子。<a id="a-Hw"></a>如是之食。<a id="a-Hx"></a>我能办之。<a id="a-Hy"></a>彼婆罗门。<a id="a-Hz"></a>于六年中。<a id="a-I0"></a>日别如上所须之食。<a id="a-I1"></a>以供菩萨。<a id="a-I2"></a>菩萨日日受取此食。<a id="a-I3"></a>依法而食。<a id="a-I4"></a>以活身命尔时菩萨。<a id="a-I5"></a>但以手掌。<a id="a-I6"></a>日别从受。<a id="a-I7"></a>随得少许。<a id="a-I8"></a>而食活命。<a id="a-I9"></a>或小豆臛及赤豆等。<a id="a-IA"></a>是时菩萨。<a id="a-IB"></a>受食既少。<a id="a-IC"></a>随掌所容。<a id="a-ID"></a>如上所说。<a id="a-IE"></a>诸豆汁食。<a id="a-IF"></a>菩萨如是食彼食已。<a id="a-IG"></a>身体羸瘦。<a id="a-IH"></a>喘息甚弱。<a id="a-II"></a>如八九十。<a id="a-IJ"></a>衰朽老公全无气力。<a id="a-IK"></a>手脚不随。<a id="a-IL"></a>如是如是。<a id="a-IM"></a>菩萨支节连骸亦然。<a id="a-IN"></a>菩萨如斯。<a id="a-IO"></a>减少食饮。<a id="a-IP"></a>精勤苦行。<a id="a-IQ"></a>身体皮肤。<a id="a-IR"></a>皆悉皱赧。<a id="a-IS"></a>譬如苦瓠。<a id="a-IT"></a>未好成熟。<a id="a-IU"></a>割断其蔕。<a id="a-IV"></a>置于日中。<a id="a-IW"></a>被炙萎黄。<a id="a-IX"></a>其色以熟。<a id="a-IY"></a>肌枯皮皱。<a id="a-IZ"></a>片片自离。<a id="a-Ia"></a>如枯头骨。<a id="a-Ib"></a>如是如是。<a id="a-Ic"></a>菩萨髑髅。<a id="a-Id"></a>犹是无异。<a id="a-Ie"></a>菩萨既以少进食故。<a id="a-If"></a>其两眼睛深远陷入。<a id="a-Ig"></a>犹井底水。<a id="a-Ih"></a>望见星宿。<a id="a-Ii"></a>如是如是。<a id="a-Ij"></a>菩萨两眼。<a id="a-Ik"></a>睹之才现。<a id="a-Il"></a>亦复如是。<a id="a-Im"></a>又复菩萨。<a id="a-In"></a>以少食故。<a id="a-Io"></a>其两胁肋。<a id="a-Ip"></a>离离相远。<a id="a-Iq"></a>唯有皮裹。<a id="a-Ir"></a>譬如牛舍。<a id="a-Is"></a>或复羊舍。<a id="a-It"></a>上着椽木。<a id="a-Iu"></a>时彼聚落。<a id="a-Iv"></a>所有羊子。<a id="a-Iw"></a>牛子马子。<a id="a-Ix"></a>行于彼林。<a id="a-Iy"></a>见于菩萨如是苦行。<a id="a-Iz"></a>见已各各生大欢喜发希有心。<a id="a-J0"></a>恒常承事供养菩萨。</p>
 </body>
</html>