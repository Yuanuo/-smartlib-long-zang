<!doctype html>
<html id="z3IBUVAcq" data-ver="1077">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第五十六</h1>
  <h2 id="a2">罗睺罗因缘品第五十六之二</h2>
  <p id="a3">尔时佛告诸比丘言。<a id="a-4"></a>汝诸比丘。<a id="a-5"></a>我念往昔。<a id="a-6"></a>过去久远。<a id="a-7"></a>在迦尸国。<a id="a-8"></a>于彼聚落。<a id="a-9"></a>近有一山。<a id="a-A"></a>名郁蒸伽。<a id="a-B"></a>其山南面。<a id="a-C"></a>有一园林。<a id="a-D"></a>其园杂树。<a id="a-E"></a>数过十万。<a id="a-F"></a>华果茂盛。<a id="a-G"></a>枝叶扶疏。<a id="a-H"></a>遥远瞻望。<a id="a-I"></a>如青云队。<a id="a-J"></a>于其园内。<a id="a-K"></a>处处皆有莲华池沼。<a id="a-L"></a>其数众多。<a id="a-M"></a>庄严园林。<a id="a-N"></a>其林高大空闲寂静(或有师说郁蒸伽山近波罗奈城)。<a id="a-O"></a>尔时彼山。<a id="a-P"></a>有诸群象。<a id="a-Q"></a>其群象内。<a id="a-R"></a>有一象母。<a id="a-S"></a>生育一子。<a id="a-T"></a>形体端正。<a id="a-U"></a>观者无厌。<a id="a-V"></a>然彼象子。<a id="a-W"></a>其身洁白。<a id="a-X"></a>六牙备足。<a id="a-Y"></a>其头纯黑。<a id="a-Z"></a>如因陀罗瞿波鸟头。<a id="a-a"></a>七支拄地。<a id="a-b"></a>其彼象子。<a id="a-c"></a>养育不久。<a id="a-d"></a>成大象龙。<a id="a-e"></a>如法修行。<a id="a-f"></a>孝顺父母。<a id="a-g"></a>供养之时。<a id="a-h"></a>有敬重心。<a id="a-i"></a>然彼象子。<a id="a-j"></a>诸有饮食。<a id="a-k"></a>草果根等。<a id="a-l"></a>先奉父母。<a id="a-m"></a>令其充饱。<a id="a-n"></a>然后自食。</p>
  <p id="ao">尔时象龙。<a id="a-p"></a>又于一时。<a id="a-q"></a>因求草果诸饮食等。<a id="a-r"></a>处处游行。<a id="a-s"></a>有诸猎师。<a id="a-t"></a>忽见此象。<a id="a-u"></a>即作是念。<a id="a-v"></a>此之象龙。<a id="a-w"></a>非是余人所堪乘者。<a id="a-x"></a>唯梵德王。<a id="a-y"></a>堪能乘耳。<a id="a-z"></a>作是念已。<a id="a-10"></a>遂即往诣梵德王边。<a id="a-11"></a>到已白言。<a id="a-12"></a>大王当知。<a id="a-13"></a>某处林内。<a id="a-14"></a>有一象龙。<a id="a-15"></a>端正可喜。<a id="a-16"></a>其身洁白。<a id="a-17"></a>具有六牙。<a id="a-18"></a>其象黑头。<a id="a-19"></a>如因陀罗瞿波之鸟。<a id="a-1A"></a>七支拄地。<a id="a-1B"></a>如我所见。<a id="a-1C"></a>彼象当堪大王乘之。<a id="a-1D"></a>如其大王意所乐者。<a id="a-1E"></a>可往遣人搦彼象。<a id="a-1F"></a>取将示王来。<a id="a-1G"></a>时梵德王。<a id="a-1H"></a>寻即召唤能搦象者。<a id="a-1I"></a>敕告之言。<a id="a-1J"></a>我闻他说。<a id="a-1K"></a>有一象龙。<a id="a-1L"></a>其象六牙。<a id="a-1M"></a>端正可喜。<a id="a-1N"></a>观看之者。<a id="a-1O"></a>无有厌足。<a id="a-1P"></a>乃至七支。<a id="a-1Q"></a>悉皆拄地。<a id="a-1R"></a>汝等必当速往彼处。<a id="a-1S"></a>捉彼象龙。<a id="a-1T"></a>将至我所。<a id="a-1U"></a>勿使迟迟令有失脱。</p>
  <p id="a1V">尔时所有诸搦象人。<a id="a-1W"></a>闻梵德王有如是敕。<a id="a-1X"></a>而报之言。<a id="a-1Y"></a>如王所敕。<a id="a-1Z"></a>不敢违教。<a id="a-1a"></a>即办牢韧诸皮索等。<a id="a-1b"></a>往至象边。<a id="a-1c"></a>以咒咒之。<a id="a-1d"></a>其象自来赴向人所。<a id="a-1e"></a>遂即捉之。<a id="a-1f"></a>以彼皮绳。<a id="a-1g"></a>系缚象已。<a id="a-1h"></a>牵来将至梵德王边。</p>
  <p id="a1i">时梵德王。<a id="a-1j"></a>遥见彼等将其象龙欲至之时。<a id="a-1k"></a>即起出迎。<a id="a-1l"></a>以欢喜故。<a id="a-1m"></a>作如是言。<a id="a-1n"></a>快得如是妙好大乘。<a id="a-1o"></a>快得如是妙好大乘。</p>
  <p id="a1p">时梵德王。<a id="a-1q"></a>身自养饲。<a id="a-1r"></a>但于彼象所堪食者。<a id="a-1s"></a>悉皆与之。<a id="a-1t"></a>一切所食。<a id="a-1u"></a>自看自与。<a id="a-1v"></a>虽复如此。<a id="a-1w"></a>而彼象龙。<a id="a-1x"></a>反更羸瘦。<a id="a-1y"></a>恒大呻吟。<a id="a-1z"></a>呼声大叫。<a id="a-20"></a>悲啼流泪。<a id="a-21"></a>无时暂憩。<a id="a-22"></a>时梵德王。<a id="a-23"></a>见彼象龙。<a id="a-24"></a>羸瘦憔悴。<a id="a-25"></a>乃至悲啼流泪如此。<a id="a-26"></a>至于象前。<a id="a-27"></a>合十指掌。<a id="a-28"></a>语象龙言。<a id="a-29"></a>我将一切诸好饮食。<a id="a-2A"></a>供养于汝。<a id="a-2B"></a>汝乃羸瘦。<a id="a-2C"></a>不着肤体。<a id="a-2D"></a>减损色力。<a id="a-2E"></a>身婴羸瘠。<a id="a-2F"></a>然我观汝。<a id="a-2G"></a>心不悦怿。<a id="a-2H"></a>不受欢乐。<a id="a-2I"></a>我心爱汝。<a id="a-2J"></a>供给瞻养。<a id="a-2K"></a>未曾暂舍。<a id="a-2L"></a>汝须何事。<a id="a-2M"></a>我今皆与令汝欢喜。<a id="a-2N"></a>汝何缘故。<a id="a-2O"></a>不喜不乐。</p>
  <p id="a2P">尔时象龙。<a id="a-2Q"></a>白梵德王。<a id="a-2R"></a>作如是言。<a id="a-2S"></a>我今启白大王一语。<a id="a-2T"></a>令王欢喜。</p>
  <p id="a2U">时梵德王。<a id="a-2V"></a>闻彼象龙作如是言。<a id="a-2W"></a>生大希有欢喜之心。<a id="a-2X"></a>复作是念。<a id="a-2Y"></a>希有此事。<a id="a-2Z"></a>此龙象王。<a id="a-2a"></a>能作人语。<a id="a-2b"></a>作是念已。<a id="a-2c"></a>报彼象龙。<a id="a-2d"></a>作如是言。<a id="a-2e"></a>汝象龙王。<a id="a-2f"></a>出如是语。<a id="a-2g"></a>令我欢喜。</p>
  <p id="a2h">尔时象龙。<a id="a-2i"></a>白梵德王。<a id="a-2j"></a>作如是言。<a id="a-2k"></a>大王当知。<a id="a-2l"></a>彼林之内。<a id="a-2m"></a>我有父母。<a id="a-2n"></a>年老力衰。<a id="a-2o"></a>住彼林内。<a id="a-2p"></a>我念未被王所搦时自尔已前。<a id="a-2q"></a>不曾忆有先自食啖始与父母。<a id="a-2r"></a>水浆亦尔。<a id="a-2s"></a>先与父母。<a id="a-2t"></a>然后自饮。<a id="a-2u"></a>我今思量。<a id="a-2v"></a>受王供给。<a id="a-2w"></a>一切资须。<a id="a-2x"></a>无所乏少。<a id="a-2y"></a>养育于我。<a id="a-2z"></a>然其父母。<a id="a-30"></a>在彼林中。<a id="a-31"></a>乃成孤独。<a id="a-32"></a>受大苦辛。<a id="a-33"></a>我今正以不见父母。<a id="a-34"></a>是故如此忧愁不乐。</p>
  <p id="a35">时梵德王。<a id="a-36"></a>闻此语已。<a id="a-37"></a>生未曾有奇特之心。<a id="a-38"></a>作如是念。<a id="a-39"></a>希有此事。<a id="a-3A"></a>不可思议。<a id="a-3B"></a>人中犹尚难有此法。<a id="a-3C"></a>云何象龙。<a id="a-3D"></a>乃如此也。<a id="a-3E"></a>作是念已。<a id="a-3F"></a>告彼象龙。<a id="a-3G"></a>如是言曰。<a id="a-3H"></a>大象龙王。<a id="a-3I"></a>我今宁自将此身命。<a id="a-3J"></a>闭于牢狱。<a id="a-3K"></a>不将如是如法之行。<a id="a-3L"></a>持戒妙行。<a id="a-3M"></a>孝养父母。<a id="a-3N"></a>于如此事。<a id="a-3O"></a>不敢扰乱。</p>
  <p id="a3P">尔时梵德。<a id="a-3Q"></a>复告象龙。<a id="a-3R"></a>作如是言。<a id="a-3S"></a>汝象龙王。<a id="a-3T"></a>我今放汝。<a id="a-3U"></a>至父母边。<a id="a-3V"></a>共其父母。<a id="a-3W"></a>自相供养。<a id="a-3X"></a>随意受乐然梵德王。<a id="a-3Y"></a>放象龙时即说偈言。</p>
  <p id="a3Z">汝今好去象龙王　　供养父母当孝顺</p>
  <p id="a3a">我宁自舍此命根　　于汝更不相扰乱</p>
  <p id="a3b">尔时梵德。<a id="a-3c"></a>放彼象龙。<a id="a-3d"></a>其象龙王。<a id="a-3e"></a>既得脱已。<a id="a-3f"></a>渐至彼林。<a id="a-3g"></a>彼象龙母。<a id="a-3h"></a>于时正以不见子故。<a id="a-3i"></a>忧愁懊恼。<a id="a-3j"></a>泣泪啼哭。<a id="a-3k"></a>两目失明。<a id="a-3l"></a>以失明故。<a id="a-3m"></a>东西驰走。<a id="a-3n"></a>从于本处。<a id="a-3o"></a>游行他所。<a id="a-3p"></a>象龙初还至彼林时。<a id="a-3q"></a>求觅其母。<a id="a-3r"></a>了不知处。<a id="a-3s"></a>以不见故。<a id="a-3t"></a>放声大唤。<a id="a-3u"></a>于时象母。<a id="a-3v"></a>闻其叫声。<a id="a-3w"></a>即知彼声是其己子。<a id="a-3x"></a>其母尔时。<a id="a-3y"></a>亦即放声。<a id="a-3z"></a>叫唤悲泣。<a id="a-40"></a>彼象龙王。<a id="a-41"></a>闻其母唤。<a id="a-42"></a>遂尔寻声。<a id="a-43"></a>往至母所。<a id="a-44"></a>其象龙王。<a id="a-45"></a>既见其母。<a id="a-46"></a>近一水池。<a id="a-47"></a>止息而住。<a id="a-48"></a>安置其母在于岸上。</p>
  <p id="a49">尔时象龙。<a id="a-4A"></a>入其水池。<a id="a-4B"></a>取满鼻水。<a id="a-4C"></a>出已欢喜。<a id="a-4D"></a>身心踊跃。<a id="a-4E"></a>遍满其体。<a id="a-4F"></a>不能自胜。<a id="a-4G"></a>至其母边。<a id="a-4H"></a>以水散洒。<a id="a-4I"></a>而洗浴之。</p>
  <p id="a4J">尔时其母。<a id="a-4K"></a>得子持水洗浴身时。<a id="a-4L"></a>眼还清净。<a id="a-4M"></a>胜于本目。<a id="a-4N"></a>而彼象母。<a id="a-4O"></a>既见其子。<a id="a-4P"></a>而问之言。<a id="a-4Q"></a>子何处来。<a id="a-4R"></a>今日始还。<a id="a-4S"></a>令我多时不得见汝。</p>
  <p id="a4T">时彼象龙。<a id="a-4U"></a>向母具说。<a id="a-4V"></a>如梵德王。<a id="a-4W"></a>遣人所搦。<a id="a-4X"></a>将向王宫。<a id="a-4Y"></a>供养因缘。<a id="a-4Z"></a>并放得脱还归之事。<a id="a-4a"></a>一切皆悉向其母说。</p>
  <p id="a4b">尔时象母。<a id="a-4c"></a>闻此语已。<a id="a-4d"></a>欢喜踊跃。<a id="a-4e"></a>遍满其体。<a id="a-4f"></a>不能自胜。<a id="a-4g"></a>唱言子子。<a id="a-4h"></a>如我今日而得与汝共相养活。<a id="a-4i"></a>喜乐如是。<a id="a-4j"></a>愿梵德王。<a id="a-4k"></a>共其父母妻子男女诸眷属辈。<a id="a-4l"></a>及以知亲大臣百官一切辅佐。<a id="a-4m"></a>共相养活。<a id="a-4n"></a>如我今日受斯快乐。</p>
  <p id="a4o">尔时佛告诸比丘等。<a id="a-4p"></a>作如是言。<a id="a-4q"></a>汝诸比丘。<a id="a-4r"></a>若有心疑。<a id="a-4s"></a>彼象龙王。<a id="a-4t"></a>此是谁也。<a id="a-4u"></a>即我身是。<a id="a-4v"></a>汝等比丘。<a id="a-4w"></a>若有心疑。<a id="a-4x"></a>彼时象母。<a id="a-4y"></a>此是谁者。<a id="a-4z"></a>莫作异见。<a id="a-50"></a>此即摩诃波阇波提憍昙弥是。<a id="a-51"></a>当于彼时。<a id="a-52"></a>为我啼哭。<a id="a-53"></a>悲涕流泪。<a id="a-54"></a>受于苦恼。<a id="a-55"></a>两目失明。<a id="a-56"></a>还因我故。<a id="a-57"></a>而得清净。<a id="a-58"></a>今亦如是。<a id="a-59"></a>摩诃波阇波提憍昙弥。<a id="a-5A"></a>不见我故。<a id="a-5B"></a>悲号啼哭。<a id="a-5C"></a>忧愁苦恼。<a id="a-5D"></a>两目失明。<a id="a-5E"></a>今还因我。<a id="a-5F"></a>而得清净。<a id="a-5G"></a>汝诸比丘。<a id="a-5H"></a>如来昔在因地之时。<a id="a-5I"></a>未得成佛。<a id="a-5J"></a>尚为众生。<a id="a-5K"></a>作是利益。<a id="a-5L"></a>况于今日。<a id="a-5M"></a>已得成就阿耨多罗三藐三菩提也。<a id="a-5N"></a>是故诸比丘。<a id="a-5O"></a>若有智者。<a id="a-5P"></a>恒于佛所。<a id="a-5Q"></a>作敬重心希有之心。<a id="a-5R"></a>于法僧边。<a id="a-5S"></a>亦须生于敬重之心。<a id="a-5T"></a>汝等比丘。<a id="a-5U"></a>当如是学。</p>
  <p data-pb></p>
  <h2 id="a5V">难陀出家因缘品第五十七之一</h2>
  <p id="a5W">尔时世尊。<a id="a-5X"></a>教化难陀释种之子。<a id="a-5Y"></a>舍家出家。<a id="a-5Z"></a>数数为说出家因缘。<a id="a-5a"></a>亦复赞叹出家因缘。<a id="a-5b"></a>而作是言。<a id="a-5c"></a>汝来难陀。<a id="a-5d"></a>当就出家。<a id="a-5e"></a>作是语已。<a id="a-5f"></a>释子难陀白言。<a id="a-5g"></a>世尊。<a id="a-5h"></a>我不出家。<a id="a-5i"></a>所以者何。<a id="a-5j"></a>我以四事。<a id="a-5k"></a>供养世尊及比丘僧。<a id="a-5l"></a>乃至尽其一形。<a id="a-5m"></a>供养衣服卧具饮食汤药。<a id="a-5n"></a>如是世尊。<a id="a-5o"></a>第二第三。<a id="a-5p"></a>教化难陀。<a id="a-5q"></a>赞叹舍家出家功德。<a id="a-5r"></a>乃至数数说其出家因缘之事。<a id="a-5s"></a>及以赞叹劝其出家。<a id="a-5t"></a>而彼难陀。<a id="a-5u"></a>不肯出家。<a id="a-5v"></a>犹言求以衣服卧具饮食汤药。<a id="a-5w"></a>尽形供养佛及众僧因缘之事。</p>
  <p id="a5x">尔时世尊。<a id="a-5y"></a>经于少时。<a id="a-5z"></a>饭食讫已。<a id="a-60"></a>将一侍者。<a id="a-61"></a>徐徐向彼释种童子难陀之家。<a id="a-62"></a>然彼释种童子难陀。<a id="a-63"></a>当于彼时。<a id="a-64"></a>在重阁上。<a id="a-65"></a>共孙陀利。<a id="a-66"></a>升楼观看。<a id="a-67"></a>游遨而坐。<a id="a-68"></a>尔时难陀。<a id="a-69"></a>在楼阁上。<a id="a-6A"></a>遥见世尊。<a id="a-6B"></a>将至其所。<a id="a-6C"></a>速即惊起。<a id="a-6D"></a>下于重阁。<a id="a-6E"></a>往至佛边。<a id="a-6F"></a>顶礼佛足。<a id="a-6G"></a>却立一面。<a id="a-6H"></a>因白佛言。<a id="a-6I"></a>善来世尊。<a id="a-6J"></a>何从远至。<a id="a-6K"></a>唯愿垂神。<a id="a-6L"></a>入我堂室。<a id="a-6M"></a>升座而坐。</p>
  <p id="a6N">尔时世尊。<a id="a-6O"></a>入彼堂室。<a id="a-6P"></a>升座坐已。<a id="a-6Q"></a>慰喻难陀。<a id="a-6R"></a>慰喻已讫。<a id="a-6S"></a>默然而坐。</p>
  <p id="a6T">尔时难陀白佛言。<a id="a-6U"></a>世尊。<a id="a-6V"></a>唯愿今者于此受供。<a id="a-6W"></a>我遣备办肴膳饮食。<a id="a-6X"></a>佛告难陀。<a id="a-6Y"></a>我已食讫。<a id="a-6Z"></a>不须备办。</p>
  <p id="a6a">尔时释种童子难陀。<a id="a-6b"></a>复白佛言。<a id="a-6c"></a>今有蜜浆。<a id="a-6d"></a>非时饮不。<a id="a-6e"></a>佛告难陀。<a id="a-6f"></a>我随汝意。<a id="a-6g"></a>尔时难陀。<a id="a-6h"></a>复白佛言。<a id="a-6i"></a>唯然世尊。<a id="a-6j"></a>于是难陀。<a id="a-6k"></a>执持佛钵。<a id="a-6l"></a>盛非时浆。<a id="a-6m"></a>奉与世尊。<a id="a-6n"></a>于时世尊。<a id="a-6o"></a>未为受取。</p>
  <p id="a6p">尔时释种童子难陀。<a id="a-6q"></a>即持彼钵。<a id="a-6r"></a>将与侍者。<a id="a-6s"></a>而彼侍者。<a id="a-6t"></a>复不受取。</p>
  <p id="a6u">尔时世尊。<a id="a-6v"></a>从座而起。<a id="a-6w"></a>与诸侍从相逐而还。<a id="a-6x"></a>欲向本处。<a id="a-6y"></a>其释童子。<a id="a-6z"></a>亦从重阁。<a id="a-70"></a>持彼蜜浆。<a id="a-71"></a>欲随佛去。</p>
  <p id="a72">尔时释种女孙陀利。<a id="a-73"></a>见释难陀执其满钵非时蜜浆从世尊行。<a id="a-74"></a>其孙陀利。<a id="a-75"></a>梳头未讫。<a id="a-76"></a>便即高声。<a id="a-77"></a>唤难陀言。<a id="a-78"></a>圣子难陀。<a id="a-79"></a>欲何去也。<a id="a-7A"></a>尔时难陀。<a id="a-7B"></a>指彼钵言。<a id="a-7C"></a>欲将此钵奉送如来。<a id="a-7D"></a>至彼即还。<a id="a-7E"></a>孙陀利言。<a id="a-7F"></a>圣子速来。<a id="a-7G"></a>莫久住彼。</p>
  <p id="a7H">尔时世尊。<a id="a-7I"></a>出难陀家。<a id="a-7J"></a>为难陀故。<a id="a-7K"></a>步行东西。<a id="a-7L"></a>在于街巷。<a id="a-7M"></a>欲令城内一切人民。<a id="a-7N"></a>见彼难陀执非时浆随逐于佛是时人民。<a id="a-7O"></a>见此事已。<a id="a-7P"></a>各相谓言。<a id="a-7Q"></a>今者世尊。<a id="a-7R"></a>必令难陀舍家出家。</p>
  <p id="a7S">尔时世尊。<a id="a-7T"></a>至僧伽蓝。<a id="a-7U"></a>唤一比丘。<a id="a-7V"></a>密以手指。<a id="a-7W"></a>作其相貌。<a id="a-7X"></a>令取难陀手中蜜钵。<a id="a-7Y"></a>时彼比丘。<a id="a-7Z"></a>知解佛意。<a id="a-7a"></a>从难陀边。<a id="a-7b"></a>即取其钵。</p>
  <p id="a7c">尔时难陀。<a id="a-7d"></a>顶礼佛足。<a id="a-7e"></a>白言。<a id="a-7f"></a>世尊。<a id="a-7g"></a>我今辞佛。<a id="a-7h"></a>欲还向家。<a id="a-7i"></a>佛告难陀。<a id="a-7j"></a>汝莫还去。<a id="a-7k"></a>尔时难陀。<a id="a-7l"></a>复白佛言。<a id="a-7m"></a>世尊。<a id="a-7n"></a>我今思惟。<a id="a-7o"></a>不欲出家所以者何。<a id="a-7p"></a>我欲四事。<a id="a-7q"></a>尽其一形。<a id="a-7r"></a>供养如来及众僧故。</p>
  <p id="a7s">尔时世尊。<a id="a-7t"></a>复告难陀。<a id="a-7u"></a>作如是言。<a id="a-7v"></a>此阎浮提世界。<a id="a-7w"></a>纵广七千由旬。<a id="a-7x"></a>北面广阔。<a id="a-7y"></a>南面狭小。<a id="a-7z"></a>犹如车箱。<a id="a-80"></a>满中罗汉。<a id="a-81"></a>稠若甘蔗竹苇麻稻。<a id="a-82"></a>若有善男子善女人。<a id="a-83"></a>供养彼等诸阿罗汉。<a id="a-84"></a>尽其一形。<a id="a-85"></a>四事不阙。<a id="a-86"></a>彼等罗汉。<a id="a-87"></a>入涅槃后。<a id="a-88"></a>复更供养。<a id="a-89"></a>起舍利塔。<a id="a-8A"></a>于其塔上。<a id="a-8B"></a>各施幡盖。<a id="a-8C"></a>及宝铃幢。<a id="a-8D"></a>复以香华。<a id="a-8E"></a>及诸油灯。<a id="a-8F"></a>种种供养。<a id="a-8G"></a>于汝意云何。<a id="a-8H"></a>是善男子善女人等。<a id="a-8I"></a>功德多不。<a id="a-8J"></a>难陀白言。<a id="a-8K"></a>得福甚多。</p>
  <p id="a8L">尔时世尊。<a id="a-8M"></a>复告难陀。<a id="a-8N"></a>若有罗汉。<a id="a-8O"></a>满此阎浮。<a id="a-8P"></a>有人尽形。<a id="a-8Q"></a>四事供养。<a id="a-8R"></a>乃至香华。<a id="a-8S"></a>然诸油灯。<a id="a-8T"></a>若复有人。<a id="a-8U"></a>供养一佛功德果报。<a id="a-8V"></a>倍胜于彼。</p>
  <p id="a8W">复次难陀。<a id="a-8X"></a>若人能入佛法教中。<a id="a-8Y"></a>乃至出家。<a id="a-8Z"></a>一日一夜。<a id="a-8a"></a>行于清净。<a id="a-8b"></a>梵行之法。<a id="a-8c"></a>此之果报。<a id="a-8d"></a>倍多于彼。<a id="a-8e"></a>是故难陀。<a id="a-8f"></a>必定出家。<a id="a-8g"></a>莫复贪受五欲乐也。</p>
  <p id="a8h">复次难陀。<a id="a-8i"></a>诸欲少味。<a id="a-8j"></a>多有苦患。<a id="a-8k"></a>诸欲无常。<a id="a-8l"></a>是可厌离。<a id="a-8m"></a>是大苦本。<a id="a-8n"></a>是大疮疣。<a id="a-8o"></a>是大恶刺。<a id="a-8p"></a>是大厄缚。<a id="a-8q"></a>是大苦恼。<a id="a-8r"></a>是损减相。<a id="a-8s"></a>是破坏相无常不住。<a id="a-8t"></a>无时暂停。<a id="a-8u"></a>是不牢固。<a id="a-8v"></a>危脆易坏。<a id="a-8w"></a>多有怖畏。<a id="a-8x"></a>苦空无我。<a id="a-8y"></a>汝今必当谛观诸欲如是过患。<a id="a-8z"></a>难陀。<a id="a-90"></a>汝今应善思惟五欲过患。<a id="a-91"></a>莫贪着也。</p>
  <p id="a92">尔时世尊。<a id="a-93"></a>虽向难陀说此过患。<a id="a-94"></a>然其难陀。<a id="a-95"></a>心故不欲愿乐出家。<a id="a-96"></a>但敬佛故。<a id="a-97"></a>低徊俯仰。<a id="a-98"></a>白言。<a id="a-99"></a>世尊。<a id="a-9A"></a>我当出家。</p>
  <p id="a9B">尔时世尊。<a id="a-9C"></a>且因经行。<a id="a-9D"></a>以指作相。<a id="a-9E"></a>招一比丘。<a id="a-9F"></a>来语之言。<a id="a-9G"></a>汝当唤一剃发师来。<a id="a-9H"></a>时彼比丘。<a id="a-9I"></a>即唤众中一剃发师。<a id="a-9J"></a>在难陀前。<a id="a-9K"></a>手执剃刀。<a id="a-9L"></a>欲为难陀剃其须发。<a id="a-9M"></a>尔时难陀。<a id="a-9N"></a>捉拳向彼剃除发师。<a id="a-9O"></a>作如是言。<a id="a-9P"></a>汝今何力敢剃我头。</p>
  <p id="a9Q">尔时世尊。<a id="a-9R"></a>正念正意。<a id="a-9S"></a>告难陀言。<a id="a-9T"></a>来汝比丘。<a id="a-9U"></a>入我法中。<a id="a-9V"></a>行于梵行。<a id="a-9W"></a>尽诸苦故。<a id="a-9X"></a>尔时如来。<a id="a-9Y"></a>作是语已。<a id="a-9Z"></a>难陀须发。<a id="a-9a"></a>即自堕落。<a id="a-9b"></a>犹如比丘。<a id="a-9c"></a>剃其须发。<a id="a-9d"></a>始经七日。<a id="a-9e"></a>自然体着袈裟色衣。<a id="a-9f"></a>手执钵盂如法之器。<a id="a-9g"></a>而彼长老。<a id="a-9h"></a>即成出家。<a id="a-9i"></a>受具足戒。<a id="a-9j"></a>于时难陀。<a id="a-9k"></a>可喜端正。<a id="a-9l"></a>诸人乐观。<a id="a-9m"></a>有三十相。<a id="a-9n"></a>具足不阙。<a id="a-9o"></a>身体金色。<a id="a-9p"></a>高下四指。<a id="a-9q"></a>不及如来。<a id="a-9r"></a>所作袈裟。<a id="a-9s"></a>与佛衣服。<a id="a-9t"></a>等无有异。<a id="a-9u"></a>作已受持。<a id="a-9v"></a>或诸比丘。<a id="a-9w"></a>遥见来者。<a id="a-9x"></a>皆谓难陀即是世尊。<a id="a-9y"></a>欲起迎逆。<a id="a-9z"></a>及至知非。<a id="a-A0"></a>始还本座。<a id="a-A1"></a>以此因缘。<a id="a-A2"></a>而诸比丘。<a id="a-A3"></a>嫌恨筹量。<a id="a-A4"></a>而作是言。<a id="a-A5"></a>长老难陀。<a id="a-A6"></a>云何与佛衣服一等。<a id="a-A7"></a>而用受持。<a id="a-A8"></a>时诸比丘。<a id="a-A9"></a>即往白佛。</p>
  <p id="aAA">尔时世尊。<a id="a-AB"></a>以此因缘。<a id="a-AC"></a>寻时聚集诸比丘众。<a id="a-AD"></a>问难陀言。<a id="a-AE"></a>汝作衣服僧伽梨等。<a id="a-AF"></a>与佛同量。<a id="a-AG"></a>而受持不。</p>
  <p id="aAH">尔时难陀白言。<a id="a-AI"></a>世尊。<a id="a-AJ"></a>此事实然。<a id="a-AK"></a>佛言难陀。<a id="a-AL"></a>此不如法。<a id="a-AM"></a>汝今云何与佛世尊。<a id="a-AN"></a>同量受持僧伽梨也。</p>
  <p id="aAO">尔时世尊。<a id="a-AP"></a>诃责难陀。<a id="a-AQ"></a>教如是已。<a id="a-AR"></a>告诸比丘。<a id="a-AS"></a>从今日后。<a id="a-AT"></a>悉皆不得依世尊量作诸衣服而受持也。<a id="a-AU"></a>若有违者。<a id="a-AV"></a>如法治罪。</p>
  <p id="aAW">尔时难陀。<a id="a-AX"></a>作如是念。<a id="a-AY"></a>世尊已断。<a id="a-AZ"></a>不复更听依世尊量受持衣服。<a id="a-Aa"></a>今所作衣。<a id="a-Ab"></a>必须治打出其光泽而受持也。</p>
  <p id="aAc">尔时难陀。<a id="a-Ad"></a>寻即作彼打治之衣光泽而服。<a id="a-Ae"></a>执持钵器。<a id="a-Af"></a>眼涂媚药。<a id="a-Ag"></a>庄严其身。<a id="a-Ah"></a>脚着革屣。<a id="a-Ai"></a>左手执伞。<a id="a-Aj"></a>右手持钵。<a id="a-Ak"></a>诣向佛所白言。<a id="a-Al"></a>世尊。<a id="a-Am"></a>我欲往入聚落乞食。<a id="a-An"></a>尔时佛告长老难陀。<a id="a-Ao"></a>作如是言。<a id="a-Ap"></a>汝今岂非善男子也。<a id="a-Aq"></a>信心舍家而出家乎。<a id="a-Ar"></a>难陀答言。<a id="a-As"></a>如是世尊。<a id="a-At"></a>事实然也。</p>
  <p id="aAu">尔时世尊。<a id="a-Av"></a>复告难陀。<a id="a-Aw"></a>作如是言。<a id="a-Ax"></a>汝既信心之善男子。<a id="a-Ay"></a>舍家出家。<a id="a-Az"></a>所持衣服。<a id="a-B0"></a>何故打治令出光泽。<a id="a-B1"></a>复以何缘。<a id="a-B2"></a>庄严身体。<a id="a-B3"></a>眼涂媚药。<a id="a-B4"></a>脚着革屣。<a id="a-B5"></a>一手执伞。<a id="a-B6"></a>一手持钵。<a id="a-B7"></a>欲乞食也。</p>
  <p id="aB8">复次难陀。<a id="a-B9"></a>汝若在于阿兰若处。<a id="a-BA"></a>乞食活命。<a id="a-BB"></a>着粪扫衣。<a id="a-BC"></a>此乃为善。</p>
  <p id="aBD">尔时世尊。<a id="a-BE"></a>以此因缘。<a id="a-BF"></a>而说偈言。</p>
  <p id="aBG">何时当得见难陀　　住于空闲常乞食</p>
  <p id="aBH">少欲知足舍遗余　　又乐远离诸欲想</p>
  <p id="aBI">尔时世尊。<a id="a-BJ"></a>以此因缘。<a id="a-BK"></a>以此事相。<a id="a-BL"></a>集诸比丘。<a id="a-BM"></a>而告之言。<a id="a-BN"></a>诸比丘辈。<a id="a-BO"></a>从今日后。<a id="a-BP"></a>不得复着打出光衣。<a id="a-BQ"></a>若有受持出光衣者。<a id="a-BR"></a>如法治罪。</p>
  <p id="aBS">亦复不得眼涂媚药。<a id="a-BT"></a>及妙革屣。<a id="a-BU"></a>亦复不得执轻妙钵。</p>
  <p id="aBV">亦复不得执伞入城聚落乞食。<a id="a-BW"></a>若如是者。<a id="a-BX"></a>悉如法治。</p>
  <p id="aBY">尔时难陀。<a id="a-BZ"></a>虽被世尊断此打治光泽之衣。<a id="a-Ba"></a>并及不得眼涂媚药。<a id="a-Bb"></a>断好革屣。<a id="a-Bc"></a>并持轻钵。<a id="a-Bd"></a>及以伞盖。<a id="a-Be"></a>犹尚忆念王之势乐。<a id="a-Bf"></a>不肯依断。<a id="a-Bg"></a>还忆彼女释孙陀利。<a id="a-Bh"></a>念其色欲。<a id="a-Bi"></a>不行梵行。<a id="a-Bj"></a>欲舍其戒。<a id="a-Bk"></a>还本家宅。<a id="a-Bl"></a>以是因缘恒画彼女孙陀利像。<a id="a-Bm"></a>后于一时。<a id="a-Bn"></a>至阿兰若空闲之处。<a id="a-Bo"></a>或取塼瓦。<a id="a-Bp"></a>或取木板。<a id="a-Bq"></a>画此释女孙陀利像。<a id="a-Br"></a>如是观看。<a id="a-Bs"></a>便过一日。<a id="a-Bt"></a>而诸比丘。<a id="a-Bu"></a>其有见者。<a id="a-Bv"></a>心生嫌恨。<a id="a-Bw"></a>而相谓言。<a id="a-Bx"></a>长老难陀。<a id="a-By"></a>云何在于阿兰若处。<a id="a-Bz"></a>或取塼瓦。<a id="a-C0"></a>或取木板。<a id="a-C1"></a>画妇女形。<a id="a-C2"></a>竟日观看。</p>
  <p id="aC3">时诸比丘。<a id="a-C4"></a>即将此事。<a id="a-C5"></a>往至白佛。<a id="a-C6"></a>尔时世尊。<a id="a-C7"></a>以此因缘。<a id="a-C8"></a>集诸比丘。<a id="a-C9"></a>在于众内。<a id="a-CA"></a>问难陀言汝实在于阿兰若处。<a id="a-CB"></a>或取塼瓦。<a id="a-CC"></a>或取木板。<a id="a-CD"></a>画妇女形。<a id="a-CE"></a>竟日看不。<a id="a-CF"></a>难陀白佛。<a id="a-CG"></a>实尔世尊。</p>
  <p id="aCH">尔时佛告长老难陀。<a id="a-CI"></a>作如是言。<a id="a-CJ"></a>汝为此事。<a id="a-CK"></a>是不善也。<a id="a-CL"></a>出家比丘。<a id="a-CM"></a>岂得画其妇女形像而观看乎。</p>
  <p id="aCN">尔时世尊。<a id="a-CO"></a>告诸比丘。<a id="a-CP"></a>作如是言。<a id="a-CQ"></a>汝诸比丘。<a id="a-CR"></a>从今不得画妇女形。<a id="a-CS"></a>若实若虚。<a id="a-CT"></a>以着欲心。<a id="a-CU"></a>画已观看。<a id="a-CV"></a>若有如是故画看者。<a id="a-CW"></a>得违戒罪。</p>
  <p id="aCX">又于一时。<a id="a-CY"></a>长老难陀。<a id="a-CZ"></a>次第当直。<a id="a-Ca"></a>守护寺舍。<a id="a-Cb"></a>彼时难陀。<a id="a-Cc"></a>作如是念。<a id="a-Cd"></a>如来不久。<a id="a-Ce"></a>当入聚落乞食之时。<a id="a-Cf"></a>我于今日。<a id="a-Cg"></a>当得还家。</p>
  <p id="aCh">尔时世尊。<a id="a-Ci"></a>知彼难陀作是思惟。<a id="a-Cj"></a>知已告言长老难陀。<a id="a-Ck"></a>汝若欲行。<a id="a-Cl"></a>闭诸房门。<a id="a-Cm"></a>然后还去。</p>
  <p id="aCn">尔时世尊作是语已。<a id="a-Co"></a>便即往入聚落乞食。<a id="a-Cp"></a>长老难陀。<a id="a-Cq"></a>作如是念。<a id="a-Cr"></a>世尊已入聚落乞食。<a id="a-Cs"></a>我今当得还其家内。</p>
  <p id="aCt">尔时难陀。<a id="a-Cu"></a>遂见世尊房门不闭作如是念我闭此门。<a id="a-Cv"></a>然后还去。</p>
  <p id="aCw">即闭彼门。<a id="a-Cx"></a>见舍利弗房门复开。<a id="a-Cy"></a>即复往闭舍利弗门。</p>
  <p id="aCz">既闭彼门。<a id="a-D0"></a>其目揵连房门复开。<a id="a-D1"></a>寻即闭彼目连房门。</p>
  <p id="aD2">既闭彼门。<a id="a-D3"></a>见大迦葉房门复开。<a id="a-D4"></a>寻即往闭大迦葉门。</p>
  <p id="aD5">既闭彼门。<a id="a-D6"></a>复见摩诃迦旃延房。<a id="a-D7"></a>其门复开。<a id="a-D8"></a>寻复往闭迦旃延门。</p>
  <p id="aD9">既闭彼门。<a id="a-DA"></a>又见优楼频螺迦葉房门复开。<a id="a-DB"></a>寻即往闭优楼频蠡迦葉房门。<a id="a-DC"></a>既闭彼已。<a id="a-DD"></a>那提迦葉房门复开。<a id="a-DE"></a>寻复往闭那提房门。</p>
  <p id="aDF">既闭彼已。<a id="a-DG"></a>伽耶迦葉房门复开。<a id="a-DH"></a>尔时难陀。<a id="a-DI"></a>寻复闭彼伽耶房门。</p>
  <p id="aDJ">既闭彼已。<a id="a-DK"></a>优波斯那房门复开。<a id="a-DL"></a>闭彼门已。<a id="a-DM"></a>见俱郗罗房门复开。</p>
  <p id="aDN">既闭彼已。<a id="a-DO"></a>复见摩诃专陀门开。<a id="a-DP"></a>闭彼门已。<a id="a-DQ"></a>见利婆多房门复开。<a id="a-DR"></a>闭彼门已。<a id="a-DS"></a>见优波离波多房门复开。</p>
  <p id="aDT">如是次第。<a id="a-DU"></a>闭一门已。<a id="a-DV"></a>第二门开。<a id="a-DW"></a>闭第三已。<a id="a-DX"></a>第四门开。<a id="a-DY"></a>彼见其门一开一闭。<a id="a-DZ"></a>遂作是念。<a id="a-Da"></a>彼诸比丘。<a id="a-Db"></a>当能捉我作何事过。<a id="a-Dc"></a>若开若闭。<a id="a-Dd"></a>我当还去。<a id="a-De"></a>将恐世尊不久来至。<a id="a-Df"></a>作是念已。<a id="a-Dg"></a>从尼俱陀树林之内。<a id="a-Dh"></a>将欲出时。<a id="a-Di"></a>世尊寻以天眼。<a id="a-Dj"></a>观彼难陀。<a id="a-Dk"></a>已见难陀将欲出其尼俱陀处。<a id="a-Dl"></a>如来见已。<a id="a-Dm"></a>从迦毗罗婆苏都城。<a id="a-Dn"></a>隐没其身。<a id="a-Do"></a>便即至其尼俱陀林。<a id="a-Dp"></a>出现于彼。<a id="a-Dq"></a>尔时难陀。<a id="a-Dr"></a>见佛于彼林中出已。<a id="a-Ds"></a>寻即依一尼俱陀树。<a id="a-Dt"></a>隐身而坐。</p>
  <p id="aDu">尔时世尊。<a id="a-Dv"></a>以神通力。<a id="a-Dw"></a>举彼大树。<a id="a-Dx"></a>置于虚空。<a id="a-Dy"></a>见彼难陀藏身而坐。<a id="a-Dz"></a>作如是言。<a id="a-E0"></a>汝今难陀。<a id="a-E1"></a>欲何处去。<a id="a-E2"></a>时彼难陀报言。<a id="a-E3"></a>世尊。<a id="a-E4"></a>我于今者。<a id="a-E5"></a>还复忆彼王位快乐自在之事。<a id="a-E6"></a>兼复忆彼释孙陀利。<a id="a-E7"></a>是故不乐行于梵行。<a id="a-E8"></a>意欲舍戒还于本家。<a id="a-E9"></a>佛因此事。<a id="a-EA"></a>而说偈言。</p>
  <p id="aEB">欲离丛林已得离　　从林得出还入林</p>
  <p id="aEC">汝富伽罗观此事　　从缚得脱还被缚</p>
  <p id="aED">尔时世尊。<a id="a-EE"></a>为彼难陀。<a id="a-EF"></a>说法句已。<a id="a-EG"></a>更复劝言。<a id="a-EH"></a>长老难陀。<a id="a-EI"></a>汝当精心。<a id="a-EJ"></a>于我自在法教之中。<a id="a-EK"></a>为尽诸苦。<a id="a-EL"></a>勤行梵行。<a id="a-EM"></a>世尊以法教化难陀。<a id="a-EN"></a>难陀犹故不忘昔日五欲乐事。<a id="a-EO"></a>及在王位适意之乐。<a id="a-EP"></a>犹复忆念释孙陀利。<a id="a-EQ"></a>不乐正法行于梵行。<a id="a-ER"></a>心欲舍戒还其家宅。</p>
  <p id="aES">尔时复有一大长者。<a id="a-ET"></a>欲请世尊供设饮食。<a id="a-EU"></a>于时难陀。<a id="a-EV"></a>次当守寺。<a id="a-EW"></a>尔时难陀。<a id="a-EX"></a>复作是念。<a id="a-EY"></a>世尊今者当入聚落受彼长者请食之时。<a id="a-EZ"></a>我当还家。</p>
  <p id="aEa">尔时世尊。<a id="a-Eb"></a>预知难陀作此忆念。<a id="a-Ec"></a>知已便即告难陀言。<a id="a-Ed"></a>汝今难陀。<a id="a-Ee"></a>须必知时。<a id="a-Ef"></a>洒扫寺地。<a id="a-Eg"></a>所有澡[泳-永+盥]。<a id="a-Eh"></a>悉令水满。<a id="a-Ei"></a>作是语已。<a id="a-Ej"></a>即往聚落。<a id="a-Ek"></a>赴其所请。<a id="a-El"></a>长老难陀。<a id="a-Em"></a>于彼之时。<a id="a-En"></a>即作是念。<a id="a-Eo"></a>今者世尊。<a id="a-Ep"></a>已赴他请。<a id="a-Eq"></a>往于聚落。<a id="a-Er"></a>我今可得自往向家。<a id="a-Es"></a>作是念已。<a id="a-Et"></a>顾见如来所住之房。<a id="a-Eu"></a>多有粪土。<a id="a-Ev"></a>见已作念。<a id="a-Ew"></a>我今先往扫彼粪秽。<a id="a-Ex"></a>然后向家。<a id="a-Ey"></a>作是念已。<a id="a-Ez"></a>执持扫帚。<a id="a-F0"></a>往扫彼房。<a id="a-F1"></a>其扫一边。<a id="a-F2"></a>风来还吹。<a id="a-F3"></a>土草满地。<a id="a-F4"></a>更须报扫。<a id="a-F5"></a>彼时难陀。<a id="a-F6"></a>复作是念。<a id="a-F7"></a>扫地且止。<a id="a-F8"></a>我先当令所有众僧水澡[泳-永+盥]器。<a id="a-F9"></a>先着水满。<a id="a-FA"></a>然后向家。<a id="a-FB"></a>作是念已。<a id="a-FC"></a>取彼澡[泳-永+盥]。<a id="a-FD"></a>将至水所。<a id="a-FE"></a>悉满盛水。<a id="a-FF"></a>其所满器。<a id="a-FG"></a>满已还覆。<a id="a-FH"></a>彼时难陀。<a id="a-FI"></a>作如是念。<a id="a-FJ"></a>我今何假扫地盛水。<a id="a-FK"></a>如来今者不久还来。<a id="a-FL"></a>我今亦可速至己家。<a id="a-FM"></a>作是念已。<a id="a-FN"></a>即还从彼尼俱陀林。<a id="a-FO"></a>欲向家去。</p>
  <p id="aFP">尔时世尊。<a id="a-FQ"></a>在彼所请长者之家。<a id="a-FR"></a>以过人眼清净天眼。<a id="a-FS"></a>观彼难陀。<a id="a-FT"></a>已从彼处尼俱陀林。<a id="a-FU"></a>欲出向家。<a id="a-FV"></a>既见是已。<a id="a-FW"></a>即别化身。<a id="a-FX"></a>从长者家。<a id="a-FY"></a>隐没不现。<a id="a-FZ"></a>寻一念顷。<a id="a-Fa"></a>至尼俱陀树林之内。<a id="a-Fb"></a>在彼长老难陀前出。</p>
  <p id="aFc">尔时难陀。<a id="a-Fd"></a>遥见世尊来欲至已。<a id="a-Fe"></a>即上一大高峻崄堓。<a id="a-Ff"></a>从彼岸下。<a id="a-Fg"></a>至隈障处。<a id="a-Fh"></a>存身而坐。</p>
  <p id="aFi">尔时世尊。<a id="a-Fj"></a>以神通力。<a id="a-Fk"></a>令彼峻堓。<a id="a-Fl"></a>地平如掌。<a id="a-Fm"></a>尔时世尊。<a id="a-Fn"></a>见彼坐时。<a id="a-Fo"></a>告言难陀。<a id="a-Fp"></a>汝今在此欲作何事。<a id="a-Fq"></a>于时难陀。<a id="a-Fr"></a>而白佛言。<a id="a-Fs"></a>婆伽婆。<a id="a-Ft"></a>我已言许共孙陀利还家为期。<a id="a-Fu"></a>今作是念。<a id="a-Fv"></a>勿使令我成其妄语。<a id="a-Fw"></a>是故我今欲往彼处。</p>
  <p id="aFx">尔时佛告长老难陀。<a id="a-Fy"></a>汝今何须见孙陀利。<a id="a-Fz"></a>其身如是皮裹筋骨。<a id="a-G0"></a>内有髓脑脓血屎尿皆悉充满。<a id="a-G1"></a>最可厌恶。<a id="a-G2"></a>犹如厕溷。<a id="a-G3"></a>如是难陀。<a id="a-G4"></a>我今略说。<a id="a-G5"></a>一一众生。<a id="a-G6"></a>共妇和同。<a id="a-G7"></a>所出不净。<a id="a-G8"></a>多于巨海。<a id="a-G9"></a>亦不知足。</p>
  <p id="aGA">尔时世尊。<a id="a-GB"></a>以此因缘。<a id="a-GC"></a>而说彼偈。</p>
  <p id="aGD">欲离稠林已得离　　从林得脱还入林</p>
  <p id="aGE">汝富伽罗观此等　　从缚得脱还得缚</p>
  <p id="aGF">尔时世尊。<a id="a-GG"></a>教化难陀。<a id="a-GH"></a>说法教言。<a id="a-GI"></a>今汝难陀。<a id="a-GJ"></a>于我自在说法教中。<a id="a-GK"></a>嬉乐行于清净梵行。<a id="a-GL"></a>为欲灭诸一切苦故。</p>
  <p id="aGM">尔时难陀。<a id="a-GN"></a>虽被世尊作如是等方便教化。<a id="a-GO"></a>犹故不乐行于梵行。<a id="a-GP"></a>乃共六群诸比丘等。<a id="a-GQ"></a>以为朋党。<a id="a-GR"></a>数至彼边。<a id="a-GS"></a>语言论说。<a id="a-GT"></a>从晨到夜。<a id="a-GU"></a>唯论邪命诸恶等事。<a id="a-GV"></a>尔时世尊。<a id="a-GW"></a>观知其行。<a id="a-GX"></a>作如是念。<a id="a-GY"></a>此之难陀。<a id="a-GZ"></a>今已学彼六群比丘。<a id="a-Ga"></a>恐畏损其功德业行。<a id="a-Gb"></a>我应断其共彼人等以为朋党。<a id="a-Gc"></a>作是念已。<a id="a-Gd"></a>即便告彼长老难陀。<a id="a-Ge"></a>作如是言。<a id="a-Gf"></a>难陀汝来。<a id="a-Gg"></a>我欲共汝入迦毗罗婆苏都城。<a id="a-Gh"></a>难陀白言。<a id="a-Gi"></a>唯如尊教。<a id="a-Gj"></a>尔时世尊。<a id="a-Gk"></a>与彼难陀。<a id="a-Gl"></a>入迦毗罗婆苏都城。<a id="a-Gm"></a>入已渐至一卖鱼店。</p>
  <p id="aGn">尔时世尊。<a id="a-Go"></a>见彼店内。<a id="a-Gp"></a>茅草铺上。<a id="a-Gq"></a>有一百头臭烂死鱼。<a id="a-Gr"></a>置彼草铺。<a id="a-Gs"></a>见已告彼长老难陀。<a id="a-Gt"></a>作如是言。<a id="a-Gu"></a>难陀汝来。<a id="a-Gv"></a>取此鱼铺一把茅草。<a id="a-Gw"></a>其彼难陀。<a id="a-Gx"></a>而白佛言。<a id="a-Gy"></a>如世尊教。<a id="a-Gz"></a>作是语已。<a id="a-H0"></a>即于彼店。<a id="a-H1"></a>在鱼铺下。<a id="a-H2"></a>抽取一秉臭恶茅草。<a id="a-H3"></a>既执取已。<a id="a-H4"></a>佛复告言长老难陀。<a id="a-H5"></a>少时捉住。<a id="a-H6"></a>还放于地。<a id="a-H7"></a>难陀白言。<a id="a-H8"></a>如世尊教。<a id="a-H9"></a>即把草住。<a id="a-HA"></a>尔时难陀。<a id="a-HB"></a>捉持彼草。<a id="a-HC"></a>经一时顷。<a id="a-HD"></a>便放于地。<a id="a-HE"></a>尔时佛复告难陀言。<a id="a-HF"></a>汝自嗅手。<a id="a-HG"></a>尔时难陀。<a id="a-HH"></a>即嗅其手。</p>
  <p id="aHI">尔时佛复告难陀言。<a id="a-HJ"></a>汝手何气。<a id="a-HK"></a>长老难陀报言。<a id="a-HL"></a>世尊。<a id="a-HM"></a>唯有不净腥臭气也。</p>
 </body>
</html>