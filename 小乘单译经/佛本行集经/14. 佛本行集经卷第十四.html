<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/小乘单译经"/>
  <title>佛本行集经卷第十四</title>
</head>
<body>
  <h1 class="head">佛本行集经卷第十四</h1>
  <h2>常饰纳妃品第十四之二</h2>
  <p>尔时世尊于后最初得成道已。时优陀夷即白佛言。未审世尊。往昔之时与瞿多弥释种之女。有何因缘。乃能令彼舍余童子。直取如来。用以为夫。而心娱乐。云何得尔。时佛告彼优陀夷言。汝优陀夷。至心谛听。其瞿多弥释种之女。非但今世嫌余释童而乐于我。过去世时亦复如是。不用彼等诸释童子。取我为夫。时优陀夷即白佛言。唯然世尊。愿为我说。此事云何。我今乐闻。</p>
  <p>尔时佛告优陀夷言。我念往昔。雪山之下。多有杂类无量无边诸兽群游。各各相随。任取所食。时彼兽中有一牸虎。端正少双。于诸兽中无比类者。彼虎如是。毛色光鲜。为于无量诸兽求觅欲取为对。各各皆言。汝属我来。汝属我来。复有诸兽。自相谓言。汝等且待。莫共相争。听彼牸虎自选取谁。即为作偶。彼兽即是我等之王。时诸兽中有一牛王。向于牸虎而说偈言。</p>
  <p class="l-js-7c">世人皆取我之粪　　持用涂地为清净</p>
  <p class="l-js-7c">是故端正贤牸虎　　应当取我以为夫</p>
  <p>是时牸虎向彼牛王说偈答言。</p>
  <p class="l-js-7c">汝项斛领甚高大　　止堪驾车及挽犁</p>
  <p class="l-js-7c">云何将是丑身形　　匆欲为我作夫主</p>
  <p>是时复有一大白象向于牸虎而说偈言。</p>
  <p class="l-js-7c">我是雪山大象王　　战斗用我无不胜</p>
  <p class="l-js-7c">我既有是大威力　　汝今何不作我妻</p>
  <p>是时兽虎复以偈答彼白象言。</p>
  <p class="l-js-7c">汝若见闻师子王　　胆慑惊怖驰奔走</p>
  <p class="l-js-7c">遗失屎尿狼藉去　　云何堪得为我夫</p>
  <p>尔时彼中有一师子诸兽之王。向彼兽虎而说偈言。</p>
  <p class="l-js-7c">汝今观我此形容　　前分阔大后纤细</p>
  <p class="l-js-7c">在于山中自恣活　　复能存恤余众生</p>
  <p class="l-js-7c">我是一切诸兽王　　无有更能胜我者</p>
  <p class="l-js-7c">若有见我及闻声　　诸兽悉皆奔不住</p>
  <p class="l-js-7c">我今如是力猛壮　　威神甚大不可论</p>
  <p class="l-js-7c">是故贤虎汝当知　　乃可为我作于妇</p>
  <p>时彼兽虎向师子王而说偈言。</p>
  <p class="l-js-7c">大力勇猛及威神　　身体形容极端正</p>
  <p class="l-js-7c">如是我今得夫已　　必当顶戴而奉承</p>
  <p>尔时佛告优陀夷言。汝优陀夷。应当悟解。彼时师子诸兽王者。即我身是。时彼兽虎。今瞿多弥释女是也。时彼诸兽。现今五百释童子是。当于彼时。其瞿多弥已嫌诸兽。意不愿乐。闻我说偈。即作我妻。今日亦然。舍诸释种五百童子。既嫌薄已。取我为夫。</p>
  <p>时净饭王。为其太子立三等宫。以拟安置于太子故。第一宫内。所有婇女。当于初夜。侍卫太子。第二宫内。其诸婇女。于夜半时。供承太子。第三宫内。诸婇女辈。于后夜时。侍奉太子。其第一宫。耶输陀罗。最为上首。二万婇女。围绕侍立。</p>
  <p>第二宫中。摩奴陀罗(隋言意持)而为上首。诸师复言。此意持妃。唯闻其名。不见现在及往缘事。</p>
  <p>第三宫内。即瞿多弥。而为上首。如是次第。侍御太子。诸婇女等。合有六万。</p>
  <p>复有师言。侍太子者。诸婇女等。合有十万。以为三宫。二万悉是释刹利种。所余八万。并是众杂异姓诸女。</p>
  <p>时净饭王念阿私陀仙人所说。故于宫内复更别造一大好殿。犹如秋云叆叇光润。作事微妙实难思议。顺一切时而受快乐。钩兰阁道一切正等。无有偏颇。何以故。恐畏太子处处游行。见诸浊秽。复教宫内。色别置立诸杂音声。各各千数。其中所谓一千箜篌。一千具筝。一千五弦。一千小鼓。一千具筑。一千张琴。一千琵琶。一千细鼓。一千大鼓。一千具笛。一千具笙。一千铜钹。一千具箫。一千筚篥。一千具篪。一千具螺。诸如是等。一切音声。种别一千。一千种歌。一千种舞。其手及声。常于宫内。昼夜不绝。犹大云内。出于隐隐甚深之声。如是太子在于最妙最胜婇女百千之中。前后围绕。受诸快乐。恭敬侍养。一切皆以种种璎珞。庄严其身。复以金钏七宝磲环串于手臂。而作音声。犹如帝释。受诸玉女。娱乐歌舞。最胜最妙。语言姿媚。相嘱相笑。相抱相呜。相观相眄。或倾侧顾。或斜项看。工解颦眉。巧闲顿[目*夹]。五色绮靡。四目[女*便]娟。能令太子欢娱受乐。不须远涉出宫外游。如帝释天玉女娱乐。如是如是。太子在于女宝之中。受诸欢乐。乃至其中诸婇女等。巧解五欲。常能沷弱。令太子欢。不听更出至于宫外。</p>
  <p>时净饭王为增太子诸功德故。建立苦行。断于一切诸邪恶法。行一切善。布施诸物。造众福业。备行苦行。以此善根回资太子。为令增长诸功德故。愿莫出家。是故偈言。</p>
  <p class="l-js-7c">大王增长太子故　　复以私陀授记因</p>
  <p class="l-js-7c">苦行调伏舍诸非　　恒共智臣坐思念</p>
  <p>如是次第太子在于父王宫内。唯独一人具足五欲。娱乐逍遥。嬉戏自恣。足满十年。不曾外出。</p>
  <p>尔时南方摩伽陀国。有一大王。姓膻连尼。名频婆娑罗。畏惧怨敌。心内恒愁。集聚群臣。常相议论。作如是语。汝等诸臣。出入去来。观境内外。莫使更有一人胜我。若胜我者。恐彼人来。夺我王位。时诸臣等即差两人。令巡境界。时彼二人。闻王敕已。历自境内及邻界首。周匝欲还。闻有人言。从此已北。有一最大高峻雪山。彼山麓下有别种姓。称为释迦。族内初新产一童子。其人端正。善得生地。兼彼姓氏。第一特尊。眷属豪强。众事具足。身有三十二丈夫相。亦复备于八十种好。彼生之日。有诸解相婆罗门等。以授其记。今此童子身体具有三十二相八十种好。炳著分明。其若在家。必定得作转轮圣王。统四天下。十善化民。七宝充备。不用兵仗。自然归降。若舍出家。当得作佛多陀阿伽度阿罗诃三藐三佛陀。十号具足。乃至说于清净梵行。</p>
  <p>时彼使人履涉回还。即向其王频婆娑罗。白于是事。乃至梵行。如上所说。是故大王及其幼年。速当起兵灭彼童子。莫令于后来夺我等大王之位。作是语已。摩伽陀王频婆娑罗。即告于彼二使人言。卿等二人莫作是说。何以故。若如汝言。脱彼童子必定得作转轮圣王。如法治化。我当敬奉伏接随从。依彼威神。我等受乐。安隐治化。若彼舍家得作佛者。慈悲怜愍。度脱众生。我等为其作于声闻受法弟子。今观如是二种果报福德因缘。不可兴心加害于彼。</p>
  <p>时净饭王于其太子所住宫院。周匝别更造立子城。唯置一门名为野兽。彼门下关安施机发。开闭之时。有五百人。扶持拥卫。方得开阖其门。声动闻半由旬。次第二重中院宫合。亦开一门。其关键钥。皆安机发开闭之。时有三百人。其声闻彻一拘卢奢。次至内宫太子坐殿。复有一门键钥累关。亦安机发开闭擎接。有二百人。御备转严。非人间比。其声闻及半拘卢奢。彼之三门内外悉罗壮士防守。身著铠甲精锐牢强。手并执持种种戎具。所谓弓箭钺斧长刀剑戟三叉铁捶铁棒斗轮槊矛。禁卫宫闱。如是警严。恐畏太子舍离椒房。踰越出家逃窜山薮。</p>
  <h2>空声劝厌品第十五</h2>
  <p>尔时虚空有一天子。名曰作瓶。彼天见是太子。十年在于宫内。受五欲乐作是思惟。此之护明菩萨大士。纵极多时在彼宫内。受诸五欲。莫为贪著。是五欲故。心醉荒迷。情放盈溢。百年迅速。时不待人。护明菩萨今须觉察。早应捐弃舍俗出家。我若不先为彼作于厌离之相。则彼耽湎。未有醒寤发出家心。我今应当赞助其事。为成就故。作瓶天子。即于夜半。而说偈言。</p>
  <p class="l-js-7c">身自被缚欲解他　　譬若盲人引群瞽</p>
  <p class="l-js-7c">己身解脱乃免彼　　犹如有目能导人</p>
  <p class="l-js-7c">善哉仁今年盛时　　宜速出家令愿满</p>
  <p class="l-js-7c">应当利益天人等　　五欲行者不可厌</p>
  <p class="l-js-7c">没溺六尘境舍难　　唯有出世行大智</p>
  <p class="l-js-7c">乃能厌离此五欲　　是故仁今可捐弃</p>
  <p class="l-js-7c">众生多有烦恼患　　仁当为作大医师</p>
  <p class="l-js-7c">说妙种种法药王　　速疾将向涅槃岸</p>
  <p class="l-js-7c">无明黑暗所障蔽　　诸见罗网种种缠</p>
  <p class="l-js-7c">速然智慧大灯明　　早使天人得净眼</p>
  <p>尔时空中作瓶天子说此偈已。威神感动。发劝因缘复以太子宿世善根福德力故。令彼宫内婇女伎儿所作音声歌曲。不顺五欲之事唯传涅槃住持信解微妙之声。自然而述说于偈言。</p>
  <p class="l-js-5c">世间事无常　　犹如云出电</p>
  <p class="l-js-5c">尊者今时至　　应舍家出家</p>
  <p class="l-js-5c">一切行无常　　如瓦坏瓶器</p>
  <p class="l-js-5c">如借他物用　　如积干土城</p>
  <p class="l-js-5c">不久便破坏　　犹如夏泥壁</p>
  <p class="l-js-5c">如河两岸沙　　缘生不能久</p>
  <p class="l-js-5c">犹如灯出炎　　生已速还灭</p>
  <p class="l-js-5c">如风无暂住　　急疾不曾停</p>
  <p class="l-js-5c">恒常无真实　　犹如芭蕉心</p>
  <p class="l-js-5c">幻化诳人意　　空拳诱小儿</p>
  <p class="l-js-5c">一切诸行者　　皆悉因缘生</p>
  <p class="l-js-5c">各各有缘因　　愚痴辈不觉</p>
  <p class="l-js-5c">犹如人索绳　　手木成因缘</p>
  <p class="l-js-5c">如因子生芽　　离子芽不生</p>
  <p class="l-js-5c">二相离不成　　复非常无常</p>
  <p class="l-js-5c">诸行因痴生　　彼不住无明</p>
  <p class="l-js-5c">无明亦非彼　　本性来空寂</p>
  <p class="l-js-5c">生灭无体故　　如印成印文</p>
  <p class="l-js-5c">非彼非离彼　　诸行亦如是</p>
  <p class="l-js-5c">眼不离于色　　识眼色因生</p>
  <p class="l-js-5c">此三不相离　　三亦不真实</p>
  <p class="l-js-5c">空净不净法　　眼等分别生</p>
  <p class="l-js-5c">此颠倒分别　　皆悉由识生</p>
  <p class="l-js-5c">若有巧智人　　推求识所生</p>
  <p class="l-js-5c">知彼无去来　　知我如幻化</p>
  <p class="l-js-5c">如两木出火　　第三因于手</p>
  <p class="l-js-5c">若无此三因　　则不得火用</p>
  <p class="l-js-5c">若智推求者　　彼亦无去来</p>
  <p class="l-js-5c">诸方寻求已　　不见火来去</p>
  <p class="l-js-5c">阴入诸界等　　因贪痴业生</p>
  <p class="l-js-5c">和合因众生　　真如无众生</p>
  <p class="l-js-5c">咽喉唇口舌　　而出诸文字</p>
  <p class="l-js-5c">字非是咽喉　　亦非离彼等</p>
  <p class="l-js-5c">彼等和合故　　出语随于智</p>
  <p class="l-js-5c">语言不在智　　亦复无色形</p>
  <p class="l-js-5c">生处及灭处　　智人求不得</p>
  <p class="l-js-5c">所观悉空寂　　语言如响声</p>
  <p class="l-js-5c">因木因诸弦　　人智三合故</p>
  <p class="l-js-5c">箜篌而出声　　彼声三处无</p>
  <p class="l-js-5c">若有智慧人　　求彼声来去</p>
  <p class="l-js-5c">诸方求觅已　　去来不可得</p>
  <p class="l-js-5c">因及有缘者　　诸行如是生</p>
  <p class="l-js-5c">有谛了之人　　空观应如是</p>
  <p class="l-js-5c">阴入及诸界　　内外悉皆寂</p>
  <p class="l-js-5c">求一切处我　　如虚空无形</p>
  <p class="l-js-5c">如是诸法相　　仁于定光佛</p>
  <p class="l-js-5c">往昔已证知　　今为天人说</p>
  <p class="l-js-5c">颠倒分别故　　欲等火焚烧</p>
  <p class="l-js-5c">应起慈悲云　　施甘露法雨</p>
  <p class="l-js-5c">仁昔于亿劫　　念施及持戒</p>
  <p class="l-js-5c">我得无上道　　圣财分诸世</p>
  <p class="l-js-5c">尊者念往昔　　圣财施贫穷</p>
  <p class="l-js-5c">以将圣财摄　　调御莫悭惜</p>
  <p class="l-js-5c">仁昔持净戒　　穷急不偷财</p>
  <p class="l-js-5c">愿开甘露门　　为诸众生说</p>
  <p class="l-js-5c">忆念往昔行　　当闭地狱门</p>
  <p class="l-js-5c">善开解脱路　　戒行心愿成</p>
  <p class="l-js-5c">往昔修忍辱　　闻他毁骂等</p>
  <p class="l-js-5c">建立忍辱故　　观诸行悉空</p>
  <p class="l-js-5c">念此往行故　　世间嗔恚多</p>
  <p class="l-js-5c">教住于忍辱　　莫舍彼愿力</p>
  <p class="l-js-5c">仁者行精进　　当得我净智</p>
  <p class="l-js-5c">在于烦恼海　　度众到彼岸</p>
  <p class="l-js-5c">念于往昔愿　　拔众四苦河</p>
  <p class="l-js-5c">出大精进力　　度脱厄难等</p>
  <p class="l-js-5c">往昔修习禅　　为断诸烦恼</p>
  <p class="l-js-5c">诸根不调者　　教令调伏故</p>
  <p class="l-js-5c">仁念于往昔　　愍众在烦恼</p>
  <p class="l-js-5c">寂静诸慧等　　调伏彼诸根</p>
  <p class="l-js-5c">仁昔修智慧　　愿破烦恼暗</p>
  <p class="l-js-5c">愍众在无明　　开示真如眼</p>
  <p class="l-js-5c">仁念于往昔　　众生烦恼暄</p>
  <p class="l-js-5c">开无浊秽明　　仁最胜智慧</p>
  <p class="l-js-5c">应愍诸众生　　方便教令出</p>
  <p class="l-js-7c">三界生老病火炽　　饥渴热炎不曾休</p>
  <p class="l-js-7c">应当为世作大桥　　济渡令归到彼岸</p>
  <p class="l-js-7c">众生流转烦恼海　　犹如蜂在竹孔间</p>
  <p class="l-js-7c">三有循复若秋云　　上下往还无止息</p>
  <p class="l-js-7c">亦如戏场诸幻化　　又似山川逝水流</p>
  <p class="l-js-7c">众生老病死亦然　　或生天人三恶道</p>
  <p class="l-js-7c">诸有欲痴不自在　　展转五道无觉知</p>
  <p class="l-js-7c">犹如陶师旋火轮　　处处五欲自缠缚</p>
  <p class="l-js-7c">犹如飞鸟犯罗网　　亦如猎师布黐胶</p>
  <p class="l-js-7c">贪他财宝无厌足　　如鱼吞饵遇钓钩</p>
  <p class="l-js-7c">诤竞忿怒结怨仇　　烦恼染著受诸苦</p>
  <p class="l-js-7c">五欲过患如利刀　　亦如妙器盛毒药</p>
  <p class="l-js-7c">应当弃舍如粪秽　　贪著爱恋失正心</p>
  <p class="l-js-7c">是因诸有相续生　　增长欲垢不曾断</p>
  <p class="l-js-7c">六尘境界炎炽盛　　犹如干草猛火烧</p>
  <p class="l-js-7c">速起舍离早出家　　智人观察诸欲境</p>
  <p class="l-js-7c">可畏犹如猛火坑　　亦如魁脍屠刀机</p>
  <p class="l-js-7c">亦如深泥忽溺人　　利刃蜜涂将舌舐</p>
  <p class="l-js-7c">如触蛇头及搅屏　　圣人观欲亦复然</p>
  <p class="l-js-7c">如箭如槊如剑戟　　如毒射肉难可食</p>
  <p class="l-js-7c">一切怨仇欲为首　　五欲功德如水月</p>
  <p class="l-js-7c">如影亦如山谷响　　亦如戏场众幻师</p>
  <p class="l-js-7c">犹如梦里见喜事　　智人见欲亦复然</p>
  <p class="l-js-7c">境界诸尘悉空诳　　怖畏不能得自在</p>
  <p class="l-js-7c">譬如阳炎无有实　　亦如水上聚浮沤</p>
  <p class="l-js-7c">此事皆从分别生　　智人应观如是等</p>
  <p class="l-js-7c">凡人处世年少时　　端正可喜著诸欲</p>
  <p class="l-js-7c">及至年老头须白　　为众弃薄如枯河</p>
  <p class="l-js-7c">富贵饶财多放逸　　如是之人多乐欲</p>
  <p class="l-js-7c">于后失财贫穷苦　　以不自在舍于欲</p>
  <p class="l-js-7c">如树多饶华果故　　众人竞来欲采摘</p>
  <p class="l-js-7c">人喜布施亦复然　　为他归投无厌足</p>
  <p class="l-js-7c">其人财尽年老至　　从他乞求不喜见</p>
  <p class="l-js-7c">色美财多气力充　　人喜爱见聚集乐</p>
  <p class="l-js-7c">财尽行乞人不喜　　年过膢脊手执杖</p>
  <p class="l-js-7c">如雹折树无人爱　　如是可畏衰老法</p>
  <p class="l-js-7c">汝当速出求正觉　　自证已后为人说</p>
  <p class="l-js-7c">老病瘦损诸人辈　　如摩楼迦绕大树</p>
  <p class="l-js-7c">衰老身力无精进　　干枯犹如朽烂木</p>
  <p class="l-js-7c">老夺好色生恶色　　怡悦颜面皮肤皱</p>
  <p class="l-js-7c">老壤华色为悴色　　欲乐夺乐令无乐</p>
  <p class="l-js-7c">老夺威势到命终　　众病至如鹿投阱</p>
  <p class="l-js-7c">汝见世间百病已　　速说解脱方便处</p>
  <p class="l-js-7c">犹如冬天风雪雨　　摧折树木软枝柯</p>
  <p class="l-js-7c">世间老病多种至　　诸根损瘦亦复然</p>
  <p class="l-js-7c">老至令人尽仓库　　世间欺苦莫过老</p>
  <p class="l-js-7c">死命鬼夺人气去　　如日没山不复现</p>
  <p class="l-js-7c">死命令人恩爱离　　使人憎嫉不喜会</p>
  <p class="l-js-7c">欲共恩爱之人合　　忽失如叶堕大水</p>
  <p class="l-js-7c">死至令人不自由　　命去如水漂一草</p>
  <p class="l-js-7c">人到彼世无有伴　　随其业缘而受有</p>
  <p class="l-js-7c">死命鬼饮无量众　　犹如摩竭吞海舟</p>
  <p class="l-js-7c">若金翅鸟啖大龙　　如猛火烧干草泽</p>
  <p class="l-js-7c">如是苦恼逼切已　　大士往昔起弘誓</p>
  <p class="l-js-7c">念彼愿力今时至　　舍欲应当速出家</p>
  <p class="l-js-5c">忆往昔行檀　　戒忍及精进</p>
  <p class="l-js-5c">寂静禅智等　　为他不为自</p>
  <p class="l-js-5c">时至今愿满　　速出复脱他</p>
  <p class="l-js-5c">仁昔施诸珍　　金银及璎珞</p>
  <p class="l-js-5c">恒立无遮会　　随他所须愿</p>
  <p class="l-js-5c">乞子与其子　　索孙即与孙</p>
  <p class="l-js-5c">求女与他女　　乞位舍王位</p>
  <p class="l-js-5c">乞资财不违　　仁昔作一王</p>
  <p class="l-js-5c">名为大闻德　　复一大德王</p>
  <p class="l-js-5c">名尼民陀罗　　复名阿私陀</p>
  <p class="l-js-5c">复名为师子　　此等诸王辈</p>
  <p class="l-js-5c">布施千种财　　昔复有大王</p>
  <p class="l-js-5c">名常思诸法　　复一大德王</p>
  <p class="l-js-5c">名为真实行　　此等思惟法</p>
  <p class="l-js-5c">往昔有大王　　精进名闻月</p>
  <p class="l-js-5c">复有一王子　　名曰福业光</p>
  <p class="l-js-5c">庶几大威德　　得至知恩义</p>
  <p class="l-js-5c">仁昔一大王　　名为月色仙</p>
  <p class="l-js-5c">复名健猛将　　次名实增长</p>
  <p class="l-js-5c">次名求善言　　次名有善意</p>
  <p class="l-js-5c">次名调伏根　　如是等诸王</p>
  <p class="l-js-5c">法行大精进　　仁往昔作来</p>
  <p class="l-js-5c">仁昔作大王　　名为月光者</p>
  <p class="l-js-5c">其次名胜行　　其次名连兔</p>
  <p class="l-js-5c">其次名方主　　其次名健施</p>
  <p class="l-js-5c">次名迦尸王　　次名宝髻王</p>
  <p class="l-js-5c">如是诸大王　　即仁是非异</p>
  <p class="l-js-5c">种种珍宝货　　来乞皆随与</p>
  <p class="l-js-5c">仁彼世财施　　今劝舍法财</p>
  <p class="l-js-5c">仁昔于过去　　见佛如恒沙</p>
  <p class="l-js-5c">彼诸佛世尊　　仁悉曾供养</p>
  <p class="l-js-5c">无量供养具　　布施无悭吝</p>
  <p class="l-js-5c">求道不休息　　众生解脱故</p>
  <p class="l-js-5c">今正是其时　　速出莫住家</p>
  <p class="l-js-5c">仁昔初睹佛　　名曰不空见</p>
  <p class="l-js-5c">持毗奢迦华　　喜心供养彼</p>
  <p class="l-js-5c">往昔有一佛　　名毗卢遮那</p>
  <p class="l-js-5c">一时欢喜视　　往昔有一佛</p>
  <p class="l-js-5c">名曰微妙音　　将一呵梨勒</p>
  <p class="l-js-5c">供养彼世尊　　往昔有一佛</p>
  <p class="l-js-5c">名曰白栴檀　　立于彼佛前</p>
  <p class="l-js-5c">暗然一草茎　　往昔有一佛</p>
  <p class="l-js-5c">名曰连兔者　　欲入大城时</p>
  <p class="l-js-5c">一掬末香散　　次佛名法主</p>
  <p class="l-js-5c">说法唱善哉　　闻法言快谈</p>
  <p class="l-js-5c">仁称说无量　　尊应当供养</p>
  <p class="l-js-5c">其次睹一佛　　名曰普示现</p>
  <p class="l-js-5c">仁见赞叹彼　　其次有一佛</p>
  <p class="l-js-5c">名曰炽盛分　　仁以欢喜故</p>
  <p class="l-js-5c">观察彼佛身　　又将金华鬘</p>
  <p class="l-js-5c">供养于彼佛　　今可忆念彼</p>
  <p class="l-js-5c">勿令心忘失　　其次有一佛</p>
  <p class="l-js-5c">名曰光相憧　　持一掬小豆</p>
  <p class="l-js-5c">用供养彼佛　　往昔有一佛</p>
  <p class="l-js-5c">号名曰智憧　　仁持输迦华</p>
  <p class="l-js-5c">以供养彼佛　　次复有一佛</p>
  <p class="l-js-5c">名曰调伏车　　仁见彼佛已</p>
  <p class="l-js-5c">于前立赞叹　　次佛名宝胜</p>
  <p class="l-js-5c">前然无量灯　　施妙无量乐</p>
  <p class="l-js-5c">佛名一切胜　　曾施真珠璎</p>
  <p class="l-js-5c">次见大海佛　　布施诸莲华</p>
  <p class="l-js-5c">至莲花藏佛　　布施大帐盖</p>
  <p class="l-js-5c">师子两佛边　　曾施软草铺</p>
  <p class="l-js-5c">于裟罗王佛　　布施诸所须</p>
  <p class="l-js-5c">到敷华佛前　　布施微妙乳</p>
  <p class="l-js-5c">耶输陀佛所　　施拘陀罗华</p>
  <p class="l-js-5c">实见佛睹已　　欢喜布施食</p>
  <p class="l-js-5c">昔佛名智山　　屈身礼彼佛</p>
  <p class="l-js-5c">有佛名龙德　　施彼佛己子</p>
  <p class="l-js-5c">高飞空行佛　　曾施旃檀末</p>
  <p class="l-js-5c">次佛名帝沙　　珠宝及赤花</p>
  <p class="l-js-5c">曾供养彼佛　　见大庄严佛</p>
  <p class="l-js-5c">持瞻卜香华　　而供养彼佛</p>
  <p class="l-js-5c">曾见光王佛　　持众宝供养</p>
  <p class="l-js-5c">昔见释迦文　　持妙多银花</p>
  <p class="l-js-5c">而供养彼佛　　其次帝释相</p>
  <p class="l-js-5c">见已喜赞叹　　昔有佛名曰</p>
  <p class="l-js-5c">广大日天面　　多持众花严</p>
  <p class="l-js-5c">供养彼世尊　　其次复有佛</p>
  <p class="l-js-5c">号名为胜尊　　持妙多银华</p>
  <p class="l-js-5c">庄严彼佛上　　往昔有如来</p>
  <p class="l-js-5c">名曰龙胜者　　然灯照彼佛</p>
  <p class="l-js-5c">富沙如来边　　曾施白氎敷</p>
  <p class="l-js-5c">药师王佛边　　持宝盖供养</p>
  <p class="l-js-5c">佛名大牟尼　　复有师子相</p>
  <p class="l-js-5c">世尊胜功德　　持宝网供养</p>
  <p class="l-js-5c">有佛名迦叶　　杂音声供养</p>
  <p class="l-js-5c">昔佛名解脱　　供养杂末香</p>
  <p class="l-js-5c">宝相佛世尊　　天华而供养</p>
  <p class="l-js-5c">阿刍婆诸佛　　劝请坐像舆</p>
  <p class="l-js-5c">世间王尊佛　　供养以华鬘</p>
  <p class="l-js-5c">尸弃佛世尊　　舍王位布施</p>
  <p class="l-js-5c">有佛名难降　　一切香供养</p>
  <p class="l-js-5c">大然尊佛边　　布施自身体</p>
  <p class="l-js-5c">莲花上佛前　　布施诸璎珞</p>
  <p class="l-js-5c">法憧如来上　　散诸妙花香</p>
  <p class="l-js-5c">然灯世尊边　　五青莲奉施</p>
  <p class="l-js-5c">如是等诸佛　　自余无有量</p>
  <p class="l-js-5c">难说不思议　　往昔诸世中</p>
  <p class="l-js-5c">仁并曾供养　　复持无量种</p>
  <p class="l-js-5c">最妙供养具　　供彼过去佛</p>
  <p class="l-js-5c">无有疲惓心　　今念彼供养</p>
  <p class="l-js-5c">思惟往诸佛　　为诸众生辈</p>
  <p class="l-js-5c">生慈解脱故　　觉悟莫恋家</p>
  <p class="l-js-5c">尊于过世时　　在燃灯佛所</p>
  <p class="l-js-5c">供养彼佛已　　逮得上无生</p>
  <p class="l-js-5c">及获五神通　　复证顺法忍</p>
  <p class="l-js-5c">于后仁尊者　　供养佛胜前</p>
  <p class="l-js-5c">僧祇数僧祇　　如是诸劫数</p>
  <p class="l-js-5c">彼诸劫皆尽　　诸佛亦灭度</p>
  <p class="l-js-5c">仁往昔诸身　　彼世中所受</p>
  <p class="l-js-5c">种族及名字　　亦皆悉灭无</p>
  <p class="l-js-5c">诸行法非常　　世间相不定</p>
  <p class="l-js-5c">速舍空诳境　　疾宜早出城</p>
  <p class="l-js-5c">生老病死随　　难当甚可畏</p>
  <p class="l-js-5c">犹如劫火起　　炎炽烧世间</p>
  <p class="l-js-5c">无常火亦然　　烧尽一切世</p>
  <p class="l-js-5c">如是诸苦逼　　云何可暂停</p>
  <p class="l-js-5c">应观诸众生　　没在烦恼暗</p>
  <p class="l-js-5c">愚痴无慧眼　　不能自觉知</p>
  <p class="l-js-5c">发大精进心　　令功德圆满</p>
  <p class="l-js-5c">为诸众生辈　　速出莫住家</p>
  <p>时彼宫内诸婇女等。作音声时。其音声内。皆出如是诸法之声。欲令太子厌离世间心生觉悟。</p>
  <h2>出逢老人品第十六</h2>
  <p>尔时作瓶天子。欲令太子出向园林观看好恶发厌心故。渐教舍离于彼宫中。是时宫中。所有婇女。作诸音声歌唱。疲极自然次第。更复赞叹园林功德。其音称言。圣子谛听。园林之地。甚可爱乐。所谓其地。布青软草。树木可喜。枝叶扶疏。华果敷荣。蓊郁滋茂。复有诸鸟。所谓种种鸿鹤孔雀鹦鹉鸲鹆及拘翅罗鸳鸯等鸟。出于如是微妙之声。</p>
  <p>尔时太子。闻是声已。发出游心。即唤驭者而谓之言。汝善驭者。今可速疾严饰庄挍贤直好车。我今欲向于彼园林观看善地。是时驭者。闻此语已。白太子言。谨依命教。不敢有违。是时驭者。速疾即奏净饭王言。大王。当知太子今欲出向园林观看善地。时净饭王。出敕宣令迦毗罗城。一切内外。悉遣洒扫。清净庄严。除却土堆砂砾瓦石秽浊粪聚。皆使端平。以妙香汤。洒散地上。灭诸尘埃。又以香泥。用涂其地。复持种种香华。散上于诸街巷。处处皆烧杂妙好香。其诸街巷。四衢道头。置满瓶水。安诸杂华。以芭蕉树。处处庄严。于诸树间。悬杂色憧。复于树上。或以宝物。或以缯彩。作盖作幢。用庄严树。树间复悬真珠璎珞七宝罗网而覆其上。其罗网目节节。复悬金银宝铃。和风吹动。出微妙声。或以七宝。作日月像及诸天形。各持璎珞。厕罗网间。于罗网间。又复更悬白猫牛尾及杂眊等。时净饭王。如是教敕。杂妙庄严迦毗罗城。精丽犹如乾闼婆城。一种无异。庄严城已。复饰园林。除却沙石及诸粪秽。乃至交珞悬众宝铃。如上所说。其诸树中。有男名者。以男璎珞而庄严之。若女名者。以女璎珞而庄严之。复教打鼓振铃。遍告城内人言。汝等悉皆除却道上。或老或病。或复死亡。盲聋喑哑。六根残缺。不具足者。悉令驱逐。但是心意所不好喜。及非吉祥。并令除擗。勿使太子于路见之。是时驭者。庄饰车乘。驾善调马。悉严备已。白太子言。圣子当知。今已驾被车马讫了。正是行时。可乘而出观看善地。</p>
  <p>尔时太子。从座而起。至辇乘所。登上宝车上已。秉持大王威神。巍巍势力。从城东门。引导而出。欲向园林观看福地。是时作瓶天子。于街巷前。正当太子。变身化作一老弊人。伛偻低头。口齿疏缺。须鬓如霜。形容黑皱。肤色黧黮。曲脊傍行。唯骨与皮。无有肌肉。咽下宽缓。如牛垂[古*页]。身体萎摧。唯仰杖力。上气苦嗽。喘息声粗。喉内吼鸣。犹如挽锯。四支战挑。行步不安。或倒或扶。取杖为正。如是相貌。在太子前。顺路而行。太子见彼老人身体。如是战栗。不祥衰相。如上所说。于太子先。困苦匍匐。太子见已。即问驭者。此是何人。身体皱赧。肉少皮宽。眼赤涕流。极大丑陋独尔鄙恶。不似余人。兼其头颅。发稀脱落。如我所见。余人不然。又复眼深。与众特异。口齿缺破。无可观瞻。即向驭者。而说偈言。</p>
  <p class="l-js-7c">善驭驾乘汝今听　　此是何人在我前</p>
  <p class="l-js-7c">身体不正头发稀　　为生来然为老至</p>
  <p>尔时驭者。因被作瓶天子神力。白太子言。大圣太子。如此人者。世名为老。太子复问于驭者言。世间之中。何者名老。驭者即事报太子言。凡名老者。此人为于衰耄所逼。诸根渐败。无所觉知。气力绵微。身体羸瘦。既到苦处。被亲族驱无所能故。不知依怙。兼且此人。亦不能久。非朝即夕。其命将终。以是因缘故名老坏。即为太子。而说偈言。</p>
  <p class="l-js-7c">此老名为大苦恼　　劫夺美色及娱乐</p>
  <p class="l-js-7c">诸根毁坏失所念　　支节举动不随心</p>
  <p>尔时太子。闻此偈已。问驭者言。此人为是独一家法使其如是。为当一切诸世间相。悉皆如斯。是时驭者报太子言。圣子。当知此人非独自一家法使其如斯。但是一切世间众生。皆有是法。太子复问彼驭者言。我今此身。亦当如是受老法耶。驭者答言。如是如是。大圣太子。贵贱虽殊凡是有生。悉皆未过如是老法。即今人身具有如是老弊之相。但未现耳。太子复问于驭者言。若我此身。不离是老老法。未过有是丑陋衰恶相者。我今不假向彼园林遨游戏笑。宜速回驾还入宫中。我当思惟作何方便得免斯苦。是时驭者。答太子言。如圣子敕。我不敢违。即回车乘。还入于城。是时太子。至其宫内。坐本座上。正念思惟。我亦当老。老法未过。云何纵逸。自放身心。</p>
  <p>时净饭王问驭者言。汝善驭者。今从太子。从宫内出。至于园中。游戏观看。恣情极目。欢乐以不。其驭者跪。报于王言。大王。当知太子出游。至于半道。勒驾回还。不到园苑。时净饭王问驭者言。太子何故不至园林。中道而返。驭者答言。大王。当知太子欲向园林游戏。始至半路。忽于道傍。见一老人。乃至身体。战栗拄杖。或倒或起。不能正行。太子如是见彼人已。即敕回车。还入宫内。加趺而坐。正念思惟。时净饭王。即心念言。希有希有。此之形相。阿私陀仙。授记语言。必定真实。决恐太子舍家出家。我今宜应更为太子增益五欲。若其广见五欲之事。充足心眼。染著情迷。不舍出家称适我意。时净饭王。即为悉达。加足种种五欲诸事。悉令增广。使太子心。著于爱乐。不听出家。而有偈说。</p>
  <p class="l-js-7c">彼宫内中多受乐　　欲出游戏见老人</p>
  <p class="l-js-7c">还入宫内心忧愁　　呜呼我未脱此老</p>
  <p class="l-js-7c">父王闻此语言已　　心思畏子舍出家</p>
  <p class="l-js-7c">增益五欲及宫人　　令著恩爱绍王位</p>
  <p>尔时太子。在于宫内。充足五欲娱乐游戏。无有疑难。尊重贵胜。唯独一人。</p>
</body></html>