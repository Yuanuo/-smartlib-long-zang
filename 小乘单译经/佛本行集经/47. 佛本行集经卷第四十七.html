<!doctype html>
<html id="z3IBUUSch" data-ver="1051">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十七</h1>
  <h2 id="a2">大迦葉因缘品第四十七之三</h2>
  <p id="a3">尔时彼帝释王。<a id="a-4"></a>作如是念。<a id="a-5"></a>我于今者。<a id="a-6"></a>亦可下生彼阎浮提人间受生。<a id="a-7"></a>教化彼等。<a id="a-8"></a>教诲成就。<a id="a-9"></a>作是思惟已。<a id="a-A"></a>唤四天王言。<a id="a-B"></a>善哉仁者。<a id="a-C"></a>汝于今者。<a id="a-D"></a>可就我所听我教令。<a id="a-E"></a>我今意欲共汝等辈生于人间。<a id="a-F"></a>教化人故。<a id="a-G"></a>教诲彼等。<a id="a-H"></a>我于彼时。<a id="a-I"></a>当作师子王身。<a id="a-J"></a>汝等当作师子而守护之。<a id="a-K"></a>将多眷属而围绕之。<a id="a-L"></a>作是身已。<a id="a-M"></a>游历村舍城邑聚落。<a id="a-N"></a>游行处时。<a id="a-O"></a>时彼人辈。<a id="a-P"></a>若问汝等。<a id="a-Q"></a>我当应常与汝何物。<a id="a-R"></a>汝等应当报彼人言。<a id="a-S"></a>曰。<a id="a-T"></a>别与我一百数人。<a id="a-U"></a>若其彼等复问汝等。<a id="a-V"></a>须丈夫也。<a id="a-W"></a>须小儿也。<a id="a-X"></a>为取妇人为取男子。<a id="a-Y"></a>汝等应报作如是言。<a id="a-Z"></a>若有多杀生者。<a id="a-a"></a>如是等人。<a id="a-b"></a>日须一百。<a id="a-c"></a>用供给此师子王食。<a id="a-d"></a>如是偷盗人者。<a id="a-e"></a>行邪淫者。<a id="a-f"></a>行妄语者。<a id="a-g"></a>或两舌者。<a id="a-h"></a>或恶口者。<a id="a-i"></a>或绮语者。<a id="a-j"></a>或多贪者。<a id="a-k"></a>或多嗔者。<a id="a-l"></a>或邪见者。<a id="a-m"></a>如是之等。<a id="a-n"></a>诸恶人辈。<a id="a-o"></a>日须一百。<a id="a-p"></a>供此师子。<a id="a-q"></a>若其有诸不杀生者。<a id="a-r"></a>汝等勿与。<a id="a-s"></a>如此之人。<a id="a-t"></a>师子不食。<a id="a-u"></a>如是不盗者。<a id="a-v"></a>乃至不邪见者。<a id="a-w"></a>汝等勿与。<a id="a-x"></a>如此师子悉皆不食。<a id="a-y"></a>复须是教。<a id="a-z"></a>家别一人决须出家。</p>
  <p id="a10">尔时帝释。<a id="a-11"></a>及四天王。<a id="a-12"></a>善教思惟。<a id="a-13"></a>作是念已。<a id="a-14"></a>下来阎浮。<a id="a-15"></a>尔时帝释。<a id="a-16"></a>化作师子。<a id="a-17"></a>纵广高下。<a id="a-18"></a>一俱卢舍。<a id="a-19"></a>犹如师子。<a id="a-1A"></a>无有异也。<a id="a-1B"></a>时彼人众。<a id="a-1C"></a>在师子后。<a id="a-1D"></a>为师子王。<a id="a-1E"></a>索食而行。<a id="a-1F"></a>如彼昔时帝释所教。<a id="a-1G"></a>无有异也。</p>
  <p id="a1H">尔时彼众。<a id="a-1I"></a>以怖师子。<a id="a-1J"></a>悔心杀生。<a id="a-1K"></a>无有偷盗。<a id="a-1L"></a>亦无邪淫。<a id="a-1M"></a>乃至无有邪见之心。<a id="a-1N"></a>悉具足持修十善业。<a id="a-1O"></a>家别一人。<a id="a-1P"></a>出家学道。<a id="a-1Q"></a>行四梵行。<a id="a-1R"></a>命终已后。<a id="a-1S"></a>生于梵宫。<a id="a-1T"></a>于其众中。<a id="a-1U"></a>若有人等。<a id="a-1V"></a>唯持十善不出家者。<a id="a-1W"></a>彼等人辈。<a id="a-1X"></a>多生人天。<a id="a-1Y"></a>流转而行。<a id="a-1Z"></a>是摩诃迦葉。<a id="a-1a"></a>于彼时中。<a id="a-1b"></a>如是方便。<a id="a-1c"></a>为众多人。<a id="a-1d"></a>作大利益。<a id="a-1e"></a>以过去世因缘力故。<a id="a-1f"></a>今亦复尔。<a id="a-1g"></a>为众人民。<a id="a-1h"></a>作大利益。<a id="a-1i"></a>诸比丘。<a id="a-1j"></a>是摩诃迦葉比丘。<a id="a-1k"></a>于未来世弥勒世尊法教之中。<a id="a-1l"></a>亦为多人作大利益。</p>
  <p id="a1m">时诸比丘白佛言。<a id="a-1n"></a>世尊。<a id="a-1o"></a>是摩诃迦葉。<a id="a-1p"></a>于彼云何当作利益。<a id="a-1q"></a>佛告诸比丘言。<a id="a-1r"></a>诸比丘。<a id="a-1s"></a>是摩诃迦葉。<a id="a-1t"></a>我涅槃后。<a id="a-1u"></a>摄护我法及诸戒律。<a id="a-1v"></a>令久住世。<a id="a-1w"></a>当作法会。<a id="a-1x"></a>尽其形寿。<a id="a-1y"></a>将命终时。<a id="a-1z"></a>入于山间。<a id="a-20"></a>以神通力。<a id="a-21"></a>住持此身。<a id="a-22"></a>起如此愿。<a id="a-23"></a>愿我此身。<a id="a-24"></a>勿令散坏。<a id="a-25"></a>乃至弥勒如来多陀阿伽度三藐三佛陀出见我身也。<a id="a-26"></a>作是思惟已。<a id="a-27"></a>遂舍身命。<a id="a-28"></a>入无余涅槃。<a id="a-29"></a>彼涅槃后。<a id="a-2A"></a>二山还合。<a id="a-2B"></a>于后弥勒得阿耨多罗三藐三佛陀时。<a id="a-2C"></a>广显法教。<a id="a-2D"></a>于彼时间。<a id="a-2E"></a>弥勒世尊。<a id="a-2F"></a>忆念是大迦葉舍利。<a id="a-2G"></a>生忆念已。<a id="a-2H"></a>告诸比丘。<a id="a-2I"></a>作如是言。<a id="a-2J"></a>汝等比丘。<a id="a-2K"></a>欲见释迦牟尼多陀阿伽度三藐三佛陀声闻弟子少欲知足头陀第一者。<a id="a-2L"></a>所谓摩诃迦葉已不。<a id="a-2M"></a>彼等比丘白言。<a id="a-2N"></a>唯然世尊。<a id="a-2O"></a>我等乐见。</p>
  <p id="a2P">尔时弥勒如来阿罗汉帝三藐三佛陀。<a id="a-2Q"></a>与无量千众。<a id="a-2R"></a>左右围绕。<a id="a-2S"></a>至于彼所。<a id="a-2T"></a>至彼处已。<a id="a-2U"></a>时彼两山。<a id="a-2V"></a>即便两开。<a id="a-2W"></a>尔时弥勒多陀伽多三藐三佛陀。<a id="a-2X"></a>见大迦葉比丘舍利。<a id="a-2Y"></a>不散不坏。<a id="a-2Z"></a>唯着僧伽梨。<a id="a-2a"></a>见已告诸比丘言。<a id="a-2b"></a>诸比丘。<a id="a-2c"></a>此是释迦多陀伽多三藐三佛陀声闻弟子头陀第一名大迦葉即其人也。</p>
  <p id="a2d">尔时弥勒多陀伽多三藐三佛陀。<a id="a-2e"></a>在于彼处。<a id="a-2f"></a>为诸比丘。<a id="a-2g"></a>而说其法。<a id="a-2h"></a>作如是言。<a id="a-2i"></a>诸比丘。<a id="a-2j"></a>迦葉比丘。<a id="a-2k"></a>所行如是。<a id="a-2l"></a>我如是教。<a id="a-2m"></a>汝等今者应如迦葉比丘所行。</p>
  <p id="a2n">尔时众中多千比丘。<a id="a-2o"></a>乘如是法。<a id="a-2p"></a>行如是法。<a id="a-2q"></a>如摩诃迦葉比丘所当行也。<a id="a-2r"></a>于彼众中。<a id="a-2s"></a>无量千数众等。<a id="a-2t"></a>于彼法中。<a id="a-2u"></a>当得清净法眼。</p>
  <p id="a2v">佛告诸比丘。<a id="a-2w"></a>如是次第。<a id="a-2x"></a>是大迦葉比丘。<a id="a-2y"></a>为当来时大利益也。<a id="a-2z"></a>诸比丘。<a id="a-30"></a>我今诫劝汝等。<a id="a-31"></a>学大迦葉比丘。<a id="a-32"></a>愿汝等行如迦葉比丘也。</p>
  <p data-pb></p>
  <h2 id="a33">跋陀罗夫妇因缘品第四十八</h2>
  <p id="a34">尔时跋陀罗迦卑梨耶女。<a id="a-35"></a>以不得善师。<a id="a-36"></a>遂至外道波离婆阇迦所。<a id="a-37"></a>出家学道。<a id="a-38"></a>精勤修习。<a id="a-39"></a>成就彼法。<a id="a-3A"></a>克获四禅。<a id="a-3B"></a>具足五通。<a id="a-3C"></a>于彼法中。<a id="a-3D"></a>得大名称。<a id="a-3E"></a>成就威力。</p>
  <p id="a3F">尔时世尊。<a id="a-3G"></a>已开女人。<a id="a-3H"></a>听其出家。<a id="a-3I"></a>于时摩诃波阇波提。<a id="a-3J"></a>为五百释女。<a id="a-3K"></a>皆悉出家。<a id="a-3L"></a>光显佛法。<a id="a-3M"></a>建立比丘尼众。<a id="a-3N"></a>于彼时间。<a id="a-3O"></a>长老大迦葉。<a id="a-3P"></a>作是思惟。<a id="a-3Q"></a>我于往昔。<a id="a-3R"></a>已许跋陀罗迦卑梨耶女。<a id="a-3S"></a>得善教师。<a id="a-3T"></a>要当相示。<a id="a-3U"></a>必令汝得。<a id="a-3V"></a>出家学道。<a id="a-3W"></a>复作是念。<a id="a-3X"></a>彼跋陀罗迦卑梨耶女。<a id="a-3Y"></a>今在何处。<a id="a-3Z"></a>即便入定。<a id="a-3a"></a>观察是女。<a id="a-3b"></a>以清净天眼过于人眼。<a id="a-3c"></a>观见是女。<a id="a-3d"></a>在彼波离婆阇迦外道之处。<a id="a-3e"></a>出家学道。<a id="a-3f"></a>住在恒河河岸之处。<a id="a-3g"></a>修外道行。<a id="a-3h"></a>见已便唤一个得通比丘尼来。<a id="a-3i"></a>而告言曰。<a id="a-3j"></a>善哉姊妹。<a id="a-3k"></a>汝若知时。<a id="a-3l"></a>其跋陀罗迦卑梨耶女。<a id="a-3m"></a>于波离婆阇迦外道之所。<a id="a-3n"></a>出家学道。<a id="a-3o"></a>今在恒河河岸之所。<a id="a-3p"></a>善哉姊妹。<a id="a-3q"></a>汝应诣彼如实告言。<a id="a-3r"></a>善哉姊妹。<a id="a-3s"></a>汝夫迦葉。<a id="a-3t"></a>我共同师。<a id="a-3u"></a>出家学道。<a id="a-3v"></a>汝今亦可往诣彼所。<a id="a-3w"></a>于我师边。<a id="a-3x"></a>出家学道。<a id="a-3y"></a>修行梵行。<a id="a-3z"></a>时彼得通比丘尼。<a id="a-40"></a>闻长老摩诃迦葉如是语已。<a id="a-41"></a>譬如壮士屈伸臂顷。<a id="a-42"></a>彼比丘尼。<a id="a-43"></a>如风迅疾。<a id="a-44"></a>从舍卫城。<a id="a-45"></a>而没其身相。<a id="a-46"></a>遂至于跋陀罗迦卑梨耶波离婆阇迦外道女前现。<a id="a-47"></a>身却住在于一面。</p>
  <p id="a48">彼比丘尼。<a id="a-49"></a>即便慰问波离婆阇迦外道之女。<a id="a-4A"></a>慰问已讫。<a id="a-4B"></a>而复告言。<a id="a-4C"></a>善哉姊妹。<a id="a-4D"></a>汝应知时。<a id="a-4E"></a>汝夫迦葉。<a id="a-4F"></a>与我同师。<a id="a-4G"></a>出家学道。<a id="a-4H"></a>修行梵行。<a id="a-4I"></a>汝今亦可往诣彼所。<a id="a-4J"></a>于我师边。<a id="a-4K"></a>出家学道。<a id="a-4L"></a>修行梵行也。</p>
  <p id="a4M">尔时跋陀罗迦卑梨耶波离婆之阇迦外道女。<a id="a-4N"></a>问彼比丘尼言。<a id="a-4O"></a>善哉姊妹。<a id="a-4P"></a>汝等教师。<a id="a-4Q"></a>当何所似。<a id="a-4R"></a>作是语已。<a id="a-4S"></a>彼比丘尼。<a id="a-4T"></a>报跋陀罗外道女言。<a id="a-4U"></a>善哉姊妹。<a id="a-4V"></a>我等教师。<a id="a-4W"></a>以三十二大人之相。<a id="a-4X"></a>庄严其身。<a id="a-4Y"></a>具足八十种好。<a id="a-4Z"></a>十八不共佛法。<a id="a-4a"></a>十力四无所畏。<a id="a-4b"></a>大慈大悲。<a id="a-4c"></a>无边戒众具足。<a id="a-4d"></a>无边定众具足。<a id="a-4e"></a>无边智慧众具足。<a id="a-4f"></a>无边解脱众具足。<a id="a-4g"></a>无边解脱知见众具足。<a id="a-4h"></a>我彼大师。<a id="a-4i"></a>一切声闻诸弟子等。<a id="a-4j"></a>亦复如是。<a id="a-4k"></a>戒众具足。<a id="a-4l"></a>定众具足。<a id="a-4m"></a>智慧众具足。<a id="a-4n"></a>解脱众具足。<a id="a-4o"></a>解脱知见众具足。</p>
  <p id="a4p">时彼比丘尼。<a id="a-4q"></a>于跋陀罗迦卑梨耶女前。<a id="a-4r"></a>如是如是。<a id="a-4s"></a>叹佛功德及声闻弟子。<a id="a-4t"></a>时彼跋陀罗迦卑梨耶外道之女。<a id="a-4u"></a>闻已遂于如来及比丘僧所。<a id="a-4v"></a>心得清净。<a id="a-4w"></a>得清净已。<a id="a-4x"></a>告彼比丘尼言。<a id="a-4y"></a>善哉姊妹。<a id="a-4z"></a>若如是者。<a id="a-50"></a>我当随去。<a id="a-51"></a>时彼比丘尼。<a id="a-52"></a>语跋陀罗迦卑梨耶外道女言。<a id="a-53"></a>善哉姊妹。<a id="a-54"></a>乘我神通。<a id="a-55"></a>相随而去。</p>
  <p id="a56">尔时跋陀罗。<a id="a-57"></a>报彼比丘尼。<a id="a-58"></a>作如是言。<a id="a-59"></a>善哉姊妹。<a id="a-5A"></a>然我身自有神通也。</p>
  <p id="a5B">尔时彼比丘尼。<a id="a-5C"></a>共跋陀罗迦卑梨耶外道女。<a id="a-5D"></a>于彼发引。<a id="a-5E"></a>亦如壮士屈伸臂顷。<a id="a-5F"></a>从恒河所。<a id="a-5G"></a>即便没身。<a id="a-5H"></a>于只陀林中。<a id="a-5I"></a>忽然出现。<a id="a-5J"></a>往诣佛所。<a id="a-5K"></a>其跋陀罗迦卑梨耶外道之女。<a id="a-5L"></a>遥见世尊。<a id="a-5M"></a>端严殊妙。<a id="a-5N"></a>乃至犹如虚空众星庄严。<a id="a-5O"></a>见已心得清净。<a id="a-5P"></a>即至佛前。<a id="a-5Q"></a>到已顶礼佛足。<a id="a-5R"></a>而白佛言。<a id="a-5S"></a>善哉世尊。<a id="a-5T"></a>听我出家。<a id="a-5U"></a>授我具戒。</p>
  <p id="a5V">尔时世尊。<a id="a-5W"></a>告阿难言。<a id="a-5X"></a>长老阿难。<a id="a-5Y"></a>将此跋陀罗迦卑梨耶外道之女。<a id="a-5Z"></a>付嘱摩诃波阇波提憍昙弥。<a id="a-5a"></a>敕教言曰。<a id="a-5b"></a>此跋陀罗迦卑梨耶外道之女。<a id="a-5c"></a>教令出家授具足戒。<a id="a-5d"></a>是女当得神通具足威力并备。</p>
  <p id="a5e">尔时长老阿难。<a id="a-5f"></a>奉佛敕命。<a id="a-5g"></a>白佛言曰。<a id="a-5h"></a>如世尊教。<a id="a-5i"></a>不敢违也。<a id="a-5j"></a>遂将彼女。<a id="a-5k"></a>向于摩诃波阇波提憍昙弥比丘尼所。<a id="a-5l"></a>到已具陈如上之事。</p>
  <p id="a5m">尔时摩诃波阇波提憍昙弥比丘尼。<a id="a-5n"></a>度跋陀罗迦卑梨耶外道之女。<a id="a-5o"></a>令得出家授具足戒。<a id="a-5p"></a>具戒未久。<a id="a-5q"></a>至空闲处。<a id="a-5r"></a>独自安静。<a id="a-5s"></a>远离诸浊。<a id="a-5t"></a>精勤苦行。<a id="a-5u"></a>心不放逸。<a id="a-5v"></a>思惟而住。</p>
  <p id="a5w">尔时跋陀罗迦卑梨耶外道之女。<a id="a-5x"></a>既得出家授具足戒。<a id="a-5y"></a>乃至心不放逸。<a id="a-5z"></a>思惟而住。<a id="a-60"></a>不久彼众。<a id="a-61"></a>诸善男子。<a id="a-62"></a>善女人等。<a id="a-63"></a>正信出家。<a id="a-64"></a>求无上梵行。<a id="a-65"></a>现得见法。<a id="a-66"></a>自得神通。<a id="a-67"></a>所作已办。<a id="a-68"></a>得安乐住。<a id="a-69"></a>口自唱言。<a id="a-6A"></a>生死已断。<a id="a-6B"></a>梵行已立。<a id="a-6C"></a>所作已办。<a id="a-6D"></a>不受后有。</p>
  <p id="a6E">是长老女。<a id="a-6F"></a>见知是已。<a id="a-6G"></a>遂得阿罗汉果。<a id="a-6H"></a>心得解脱。<a id="a-6I"></a>世尊复记。<a id="a-6J"></a>告诸比丘。<a id="a-6K"></a>作如是言。<a id="a-6L"></a>是比丘尼。<a id="a-6M"></a>于声闻比丘尼识宿命中。<a id="a-6N"></a>是跋陀罗迦卑梨耶比丘尼。<a id="a-6O"></a>最为第一。</p>
  <p id="a6P">诸比丘尼。<a id="a-6Q"></a>凡所咨问。<a id="a-6R"></a>皆能记别。<a id="a-6S"></a>尔时彼等诸比丘尼众。<a id="a-6T"></a>大生希有想。<a id="a-6U"></a>各各嗟叹。<a id="a-6V"></a>希有希有。<a id="a-6W"></a>是跋陀罗迦卑梨耶比丘尼。<a id="a-6X"></a>而大众中。<a id="a-6Y"></a>诸比丘尼。<a id="a-6Z"></a>久已出家。<a id="a-6a"></a>修行梵行。<a id="a-6b"></a>未得如是捷疾神通。<a id="a-6c"></a>如跋陀罗迦卑梨耶比丘尼者。</p>
  <p id="a6d">尔时彼比丘尼众。<a id="a-6e"></a>有心疑故。<a id="a-6f"></a>往诣如来。<a id="a-6g"></a>能断疑惑。<a id="a-6h"></a>达解一切实义者之所。<a id="a-6i"></a>到已顶礼佛足。<a id="a-6j"></a>却住一面。<a id="a-6k"></a>住一面已。<a id="a-6l"></a>彼诸比丘尼众白佛言。<a id="a-6m"></a>世尊。<a id="a-6n"></a>此跋陀罗迦卑梨耶比丘尼。<a id="a-6o"></a>往昔之时。<a id="a-6p"></a>作何善根。<a id="a-6q"></a>而于今者。<a id="a-6r"></a>生大富家。<a id="a-6s"></a>资财具足。<a id="a-6t"></a>乃至一切无所乏少。<a id="a-6u"></a>身相端正。<a id="a-6v"></a>众人乐见。<a id="a-6w"></a>观者无厌。<a id="a-6x"></a>世所希有。<a id="a-6y"></a>具足众相。<a id="a-6z"></a>复以何缘而得出家。<a id="a-70"></a>具诸戒行。<a id="a-71"></a>疾得神通。<a id="a-72"></a>世尊授记。<a id="a-73"></a>于诸声闻比丘尼众弟子之中。<a id="a-74"></a>识宿命者。<a id="a-75"></a>是跋陀罗迦卑梨耶比丘尼。<a id="a-76"></a>最为第一。</p>
  <p id="a77">作是语已。<a id="a-78"></a>佛告诸比丘尼。<a id="a-79"></a>作如是言。<a id="a-7A"></a>诸比丘尼。<a id="a-7B"></a>我念往昔。<a id="a-7C"></a>波罗奈城中。<a id="a-7D"></a>有二女。<a id="a-7E"></a>共为亲友。<a id="a-7F"></a>一者大富长者女。<a id="a-7G"></a>二者大姓婆罗门女。<a id="a-7H"></a>尔时彼婆罗门大种姓女。<a id="a-7I"></a>请彼大富长者之女。<a id="a-7J"></a>至其舍宅。<a id="a-7K"></a>时迦葉如来多陀阿伽度三藐三佛陀。<a id="a-7L"></a>诣大富长者家。<a id="a-7M"></a>时彼大富长者女。<a id="a-7N"></a>见迦葉如来诣于己舍。<a id="a-7O"></a>即便出舍。<a id="a-7P"></a>迎逆世尊。<a id="a-7Q"></a>时彼婆罗门女。<a id="a-7R"></a>不肯出迎。<a id="a-7S"></a>时彼大富长者女。<a id="a-7T"></a>告大婆罗门女。<a id="a-7U"></a>善哉姊妹。<a id="a-7V"></a>汝以何故。<a id="a-7W"></a>不迎世尊。<a id="a-7X"></a>彼女报之言。<a id="a-7Y"></a>善哉姊妹。<a id="a-7Z"></a>我手无物。<a id="a-7a"></a>云何空手。<a id="a-7b"></a>往诣佛所。<a id="a-7c"></a>今向佛边。<a id="a-7d"></a>以何等事。<a id="a-7e"></a>自恣迎佛。</p>
  <p id="a7f">尔时大富长者之女。<a id="a-7g"></a>报彼女言。<a id="a-7h"></a>善哉姊妹。<a id="a-7i"></a>汝但迎佛。<a id="a-7j"></a>如来必入。<a id="a-7k"></a>尔时彼大婆罗门女。<a id="a-7l"></a>遂造一盖。<a id="a-7m"></a>众宝庄严。<a id="a-7n"></a>以细氎衣。<a id="a-7o"></a>弥覆其上。<a id="a-7p"></a>复以种种诸花鬘等。<a id="a-7q"></a>四散垂下。</p>
  <p id="a7r">尔时迦葉如来阿罗诃三藐三佛陀。<a id="a-7s"></a>于晨朝时。<a id="a-7t"></a>日在东方。<a id="a-7u"></a>愍彼女故。<a id="a-7v"></a>着衣持钵。<a id="a-7w"></a>诣彼大富长者女家。</p>
  <p id="a7x">尔时婆罗门大姓女。<a id="a-7y"></a>持彼宝盖。<a id="a-7z"></a>奉献迦葉如来阿罗呵三藐三佛陀。<a id="a-80"></a>奉献讫。<a id="a-81"></a>复以偈诵。<a id="a-82"></a>而说之曰。</p>
  <p id="a83">种种宝盖金为柄　　微妙细衣花覆上</p>
  <p id="a84">迎奉丈夫大威德　　唯愿世尊哀纳受</p>
  <p id="a85">尔时迦葉如来阿罗呵三藐三佛陀。<a id="a-86"></a>愍彼女故。<a id="a-87"></a>受其宝盖。<a id="a-88"></a>汝等比丘尼。<a id="a-89"></a>勿作心疑。<a id="a-8A"></a>彼时施宝盖女。<a id="a-8B"></a>岂异人乎。<a id="a-8C"></a>即跋陀罗迦卑梨耶比丘尼是也。</p>
  <p id="a8D">诸比丘尼。<a id="a-8E"></a>更有因缘。<a id="a-8F"></a>我念往昔。<a id="a-8G"></a>还此波罗奈城。<a id="a-8H"></a>有一大富长者。<a id="a-8I"></a>其彼长者。<a id="a-8J"></a>有驱使女。<a id="a-8K"></a>于彼时间。<a id="a-8L"></a>有一辟支佛。<a id="a-8M"></a>依波罗奈大城而住。</p>
  <p id="a8N">尔时辟支佛。<a id="a-8O"></a>于晨朝时。<a id="a-8P"></a>日在东方。<a id="a-8Q"></a>着依持钵。<a id="a-8R"></a>诣大长者舍宅乞食。<a id="a-8S"></a>尔时使女见辟支佛。<a id="a-8T"></a>渐进而来。<a id="a-8U"></a>威仪庠序。<a id="a-8V"></a>进止有方。<a id="a-8W"></a>尔时使女。<a id="a-8X"></a>心得清净。<a id="a-8Y"></a>得清净已。<a id="a-8Z"></a>速诣家中。<a id="a-8a"></a>向长者妇边。<a id="a-8b"></a>而白言曰。<a id="a-8c"></a>善哉圣女。<a id="a-8d"></a>有一比丘。<a id="a-8e"></a>在门乞食。</p>
  <p id="a8f">时长者妇。<a id="a-8g"></a>梳发而坐。<a id="a-8h"></a>以其左手。<a id="a-8i"></a>举发遥看彼辟支佛。<a id="a-8j"></a>是辟支佛。<a id="a-8k"></a>形体丑陋。<a id="a-8l"></a>身不正直。<a id="a-8m"></a>时长者妇。<a id="a-8n"></a>见已即告彼使女言。<a id="a-8o"></a>我今不喜如是丑陋不正之人。<a id="a-8p"></a>况与食耶。<a id="a-8q"></a>是时使女。<a id="a-8r"></a>复白彼言。<a id="a-8s"></a>善哉圣女。<a id="a-8t"></a>但与但与此仙人食。<a id="a-8u"></a>如是之人。<a id="a-8v"></a>何必端正。<a id="a-8w"></a>但取心贤。<a id="a-8x"></a>时长者妇。<a id="a-8y"></a>复作是言。<a id="a-8z"></a>我实不喜如是之人。<a id="a-90"></a>云何遣我布施食也。<a id="a-91"></a>使女复言。<a id="a-92"></a>圣女今者若不喜与仙人食者。<a id="a-93"></a>但愿与我一日食料。<a id="a-94"></a>我自回施。<a id="a-95"></a>时长者妇。<a id="a-96"></a>复作是言。<a id="a-97"></a>善哉姊妹。<a id="a-98"></a>汝今既是我家作使。<a id="a-99"></a>取汝自分随意所与。</p>
  <p id="a9A">尔时使女。<a id="a-9B"></a>于长者妇边。<a id="a-9C"></a>取自分食。<a id="a-9D"></a>奉献尊者辟支佛。</p>
  <p id="a9E">诸辟支佛。<a id="a-9F"></a>有如是法。<a id="a-9G"></a>以神通力。<a id="a-9H"></a>教化众生。<a id="a-9I"></a>不以余法。<a id="a-9J"></a>时辟支佛。<a id="a-9K"></a>于使女边。<a id="a-9L"></a>生怜愍故。<a id="a-9M"></a>受所奉食。<a id="a-9N"></a>即于彼前。<a id="a-9O"></a>腾空而去。<a id="a-9P"></a>时彼使女。<a id="a-9Q"></a>见辟支佛。<a id="a-9R"></a>以神通力。<a id="a-9S"></a>飞腾空行。<a id="a-9T"></a>既见此已。<a id="a-9U"></a>欢喜踊跃身心遍满。<a id="a-9V"></a>不能自胜。<a id="a-9W"></a>合十指掌。<a id="a-9X"></a>遥即顶礼向彼尊者辟支佛陀。<a id="a-9Y"></a>遂起是愿。<a id="a-9Z"></a>口即唱言。<a id="a-9a"></a>愿我将来值是好师。<a id="a-9b"></a>或胜是者。<a id="a-9c"></a>彼所说法。<a id="a-9d"></a>愿速领悟。<a id="a-9e"></a>生生世世。<a id="a-9f"></a>不堕恶道。<a id="a-9g"></a>勿令丑陋得不正身如此仙人。<a id="a-9h"></a>所以者何。<a id="a-9i"></a>以丑陋故。<a id="a-9j"></a>乞食不得。<a id="a-9k"></a>我所生处。<a id="a-9l"></a>一切时中。<a id="a-9m"></a>可喜端正。<a id="a-9n"></a>众所乐观。<a id="a-9o"></a>尔时彼长者妇。<a id="a-9p"></a>见彼尊者辟支佛。<a id="a-9q"></a>现天神通。<a id="a-9r"></a>腾空而去。<a id="a-9s"></a>见已告彼使女言曰。<a id="a-9t"></a>善哉姊妹。<a id="a-9u"></a>汝可与我如此功德。<a id="a-9v"></a>我于今者。<a id="a-9w"></a>倍与汝食。<a id="a-9x"></a>时彼使女。<a id="a-9y"></a>白长者妇。<a id="a-9z"></a>作如是言。<a id="a-A0"></a>善哉圣女。<a id="a-A1"></a>我不能与。<a id="a-A2"></a>时长者妇。<a id="a-A3"></a>复作是言。<a id="a-A4"></a>善哉姊妹。<a id="a-A5"></a>愿汝与我如此功德。<a id="a-A6"></a>我与汝食。<a id="a-A7"></a>两倍于前。<a id="a-A8"></a>彼使女言。<a id="a-A9"></a>亦不能与。<a id="a-AA"></a>如是三分四分五分十分二十分三十分四十分五十分。<a id="a-AB"></a>悉不肯与。</p>
  <p id="aAC">时长者妇。<a id="a-AD"></a>复告使女。<a id="a-AE"></a>善哉姊妹。<a id="a-AF"></a>汝今与我如此功德。<a id="a-AG"></a>我今与汝一百分食。<a id="a-AH"></a>使女言曰。<a id="a-AI"></a>亦不能与。</p>
  <p id="aAJ">尔时彼长者妇。<a id="a-AK"></a>即生嗔恨。<a id="a-AL"></a>便告之曰。<a id="a-AM"></a>汝以何故。<a id="a-AN"></a>故违我敕。<a id="a-AO"></a>遂捉使女。<a id="a-AP"></a>苦加打缚。<a id="a-AQ"></a>时彼使女。<a id="a-AR"></a>遂即高声作大啼哭。<a id="a-AS"></a>尔时彼大长者。<a id="a-AT"></a>从外入来。<a id="a-AU"></a>见彼使女啼哭如是。<a id="a-AV"></a>而问之曰。<a id="a-AW"></a>贤者何故。<a id="a-AX"></a>如此啼哭。<a id="a-AY"></a>时彼使女。<a id="a-AZ"></a>即向长者。<a id="a-Aa"></a>说前情状。<a id="a-Ab"></a>尔时长者。<a id="a-Ac"></a>便生嗔恨。<a id="a-Ad"></a>即唤己妇。<a id="a-Ae"></a>令解衣服及诸璎珞。<a id="a-Af"></a>复告言曰。<a id="a-Ag"></a>我既遣汝。<a id="a-Ah"></a>捡挍家资。<a id="a-Ai"></a>乃有沙门婆罗门者。<a id="a-Aj"></a>诣家乞食。<a id="a-Ak"></a>而汝不与。<a id="a-Al"></a>以是因缘。<a id="a-Am"></a>驱令出掌。<a id="a-An"></a>安置小室弊陋之处。<a id="a-Ao"></a>即召使女。<a id="a-Ap"></a>教令洗浴。<a id="a-Aq"></a>以妇璎珞衣服之具。<a id="a-Ar"></a>悉授使女。<a id="a-As"></a>即令彼女。<a id="a-At"></a>开仓库门。<a id="a-Au"></a>显示财宝。<a id="a-Av"></a>而告之曰。<a id="a-Aw"></a>贤者如是钱财物中。<a id="a-Ax"></a>若有沙门婆罗门等。<a id="a-Ay"></a>若有乞者。<a id="a-Az"></a>任随施与。<a id="a-B0"></a>莫为限阂。</p>
  <p id="aB1">汝等比丘。<a id="a-B2"></a>于意云何。<a id="a-B3"></a>彼时长者家内使女。<a id="a-B4"></a>岂异人乎。<a id="a-B5"></a>勿作斯疑。<a id="a-B6"></a>此即跋陀罗迦卑梨耶比丘尼是也。<a id="a-B7"></a>时彼使女。<a id="a-B8"></a>以于辟支佛所生清净心故。<a id="a-B9"></a>随其终已。<a id="a-BA"></a>生忉利天。<a id="a-BB"></a>可喜端正。<a id="a-BC"></a>众所乐观。<a id="a-BD"></a>最胜最妙。<a id="a-BE"></a>于忉利天宫殿之处。<a id="a-BF"></a>于玉女中。<a id="a-BG"></a>无有胜者。<a id="a-BH"></a>而彼天上。<a id="a-BI"></a>有四天子。<a id="a-BJ"></a>各各诤竞。<a id="a-BK"></a>求彼玉女。<a id="a-BL"></a>欲以为妻。<a id="a-BM"></a>各各言曰。<a id="a-BN"></a>是玉女者。<a id="a-BO"></a>当与为妇。</p>
  <p id="aBP">时天帝释。<a id="a-BQ"></a>见四天子。<a id="a-BR"></a>各各诤竞。<a id="a-BS"></a>即敕言曰。<a id="a-BT"></a>仁者汝等。<a id="a-BU"></a>各竞欲取此女为妻。<a id="a-BV"></a>汝等宜各随便说偈。<a id="a-BW"></a>偈最胜者。<a id="a-BX"></a>即便相与。<a id="a-BY"></a>尔时彼四天子。<a id="a-BZ"></a>白天帝释。<a id="a-Ba"></a>善哉天王。<a id="a-Bb"></a>唯愿天王。<a id="a-Bc"></a>于前说偈。<a id="a-Bd"></a>我等当说。<a id="a-Be"></a>时彼帝释。<a id="a-Bf"></a>即说偈言。</p>
  <p id="aBg">行坐恒思念　　寝卧常无乐</p>
  <p id="aBh">我着睡眠时　　尔乃心放舍</p>
  <p id="aBi">尔时彼四天子之内有一天子复说偈言。</p>
  <p id="aBj">天王汝快乐　　睡眠得安隐</p>
  <p id="aBk">犹如战鼓声　　常恒搅乱我</p>
  <p id="aBl">于时第二天子复说偈言。</p>
  <p id="aBm">如击战鼓声　　是声互有无</p>
  <p id="aBn">如近耳摇酪　　搅乱我不息</p>
  <p id="aBo">于时第三天子复说偈言。</p>
  <p id="aBp">摇酪容有时　　有急亦有疾</p>
  <p id="aBq">我为欲所乱　　状如炎日光</p>
  <p id="aBr">于时第四天子复说偈言。</p>
  <p id="aBs">汝等皆安乐　　善巧能说偈</p>
  <p id="aBt">我今不自知　　为活为当死</p>
  <p id="aBu">尔时天帝释见第四天子心耽着欲即说偈言。</p>
  <p id="aBv">是人欲舍命　　不久自当死</p>
  <p id="aBw">恐舍天处乐　　冥速授彼女</p>
  <p id="aBx">时彼天众。<a id="a-By"></a>更共评论。<a id="a-Bz"></a>遂授彼女。<a id="a-C0"></a>时彼使女。<a id="a-C1"></a>从是已来。<a id="a-C2"></a>不堕恶道。<a id="a-C3"></a>周回往返。<a id="a-C4"></a>于天人处。<a id="a-C5"></a>经无量生。<a id="a-C6"></a>于最后生。<a id="a-C7"></a>生迦毗罗婆罗门家。<a id="a-C8"></a>多饶财宝。<a id="a-C9"></a>资财无量。<a id="a-CA"></a>是跋陀罗迦卑梨耶比丘尼。<a id="a-CB"></a>由于往昔生在彼大婆罗门家为女之时。<a id="a-CC"></a>于迦葉如来三藐三佛陀所。<a id="a-CD"></a>施杂宝盖。<a id="a-CE"></a>复以往昔在长者家为使女时。<a id="a-CF"></a>因施彼尊辟支佛食一餐饭故。<a id="a-CG"></a>而发愿言。<a id="a-CH"></a>愿我所生。<a id="a-CI"></a>可喜端正。<a id="a-CJ"></a>众所乐见。<a id="a-CK"></a>以彼业果因缘力故。<a id="a-CL"></a>生生之处。<a id="a-CM"></a>可喜端正。<a id="a-CN"></a>众人乐观。<a id="a-CO"></a>最胜最妙。<a id="a-CP"></a>为人所慕。<a id="a-CQ"></a>缘于彼时。<a id="a-CR"></a>又复愿言。<a id="a-CS"></a>令我将来勿堕恶道。<a id="a-CT"></a>以是业报因缘力故。<a id="a-CU"></a>生生之处。<a id="a-CV"></a>不落三涂。<a id="a-CW"></a>于天人处。<a id="a-CX"></a>周旋往返。<a id="a-CY"></a>常受快乐。<a id="a-CZ"></a>以于彼时。<a id="a-Ca"></a>更乞愿言。<a id="a-Cb"></a>令我将来愿值如是教师或胜此者。<a id="a-Cc"></a>从彼闻法。<a id="a-Cd"></a>皆能领悟。<a id="a-Ce"></a>以是业报因缘力故。<a id="a-Cf"></a>今得值我。<a id="a-Cg"></a>复得出家。<a id="a-Ch"></a>具足众戒。<a id="a-Ci"></a>亦复能得速疾神通。<a id="a-Cj"></a>我为授记。<a id="a-Ck"></a>于声闻众比丘尼中。<a id="a-Cl"></a>得宿命通。<a id="a-Cm"></a>最第一者。<a id="a-Cn"></a>所谓跋陀罗迦卑梨耶比丘尼是也。<a id="a-Co"></a>诸比丘尼。<a id="a-Cp"></a>是跋陀罗迦卑梨耶。<a id="a-Cq"></a>昔种善根。<a id="a-Cr"></a>以彼善根因缘力故。<a id="a-Cs"></a>是故跋陀罗迦卑梨耶比丘尼。<a id="a-Ct"></a>今生富贵大婆罗门家。<a id="a-Cu"></a>端正可喜。<a id="a-Cv"></a>乃至于我声闻之众比丘尼中。<a id="a-Cw"></a>忆往宿命。<a id="a-Cx"></a>最为第一。</p>
  <p id="aCy">尔时诸比丘白佛言。<a id="a-Cz"></a>世尊。<a id="a-D0"></a>希有婆伽婆。<a id="a-D1"></a>是跋陀罗迦卑梨耶比丘尼。<a id="a-D2"></a>随顺长老摩诃迦葉。<a id="a-D3"></a>得出家已。<a id="a-D4"></a>善能随顺出家之法。<a id="a-D5"></a>作是语已。<a id="a-D6"></a>佛告诸比丘言。<a id="a-D7"></a>诸比丘。<a id="a-D8"></a>是跋陀罗迦卑梨耶比丘尼。<a id="a-D9"></a>非但今世随顺摩诃迦葉出家。<a id="a-DA"></a>过去之世。<a id="a-DB"></a>亦复如是随顺出家。<a id="a-DC"></a>诸比丘白佛言。<a id="a-DD"></a>世尊。<a id="a-DE"></a>此事云何。<a id="a-DF"></a>愿为解说。</p>
  <p id="aDG">佛告诸比丘。<a id="a-DH"></a>我念往昔。<a id="a-DI"></a>有一贫人。<a id="a-DJ"></a>修营田业。<a id="a-DK"></a>时贫人妇。<a id="a-DL"></a>从家而出。<a id="a-DM"></a>以食饷夫。<a id="a-DN"></a>到一河边。<a id="a-DO"></a>见一尊者辟支。<a id="a-DP"></a>跏趺树下。<a id="a-DQ"></a>端身正念。<a id="a-DR"></a>身心不动。<a id="a-DS"></a>时彼贫妇。<a id="a-DT"></a>见辟支佛。<a id="a-DU"></a>心生清净。<a id="a-DV"></a>合十指掌。<a id="a-DW"></a>头顶礼足。<a id="a-DX"></a>敬意在前。<a id="a-DY"></a>其夫在田。<a id="a-DZ"></a>遥见其妇。<a id="a-Da"></a>从家而出。<a id="a-Db"></a>入河岸下。<a id="a-Dc"></a>不见渡处。<a id="a-Dd"></a>即起心念。<a id="a-De"></a>谁在彼边。<a id="a-Df"></a>共谁而住。<a id="a-Dg"></a>于即不来。<a id="a-Dh"></a>今我饥渴。<a id="a-Di"></a>甚大疲顿。<a id="a-Dj"></a>思欲早至。<a id="a-Dk"></a>以是因缘。<a id="a-Dl"></a>彼夫即便生大嗔恚。<a id="a-Dm"></a>怅怏不乐。<a id="a-Dn"></a>执杖向彼。<a id="a-Do"></a>至彼处已。<a id="a-Dp"></a>见辟支佛安坐禅定。<a id="a-Dq"></a>见已即作如是思惟。<a id="a-Dr"></a>我妇今者与彼沙门。<a id="a-Ds"></a>共为世事。<a id="a-Dt"></a>决无疑也。<a id="a-Du"></a>于时彼人生大嗔恨。<a id="a-Dv"></a>以杖打彼婆私瑟吒尊者辟支佛。<a id="a-Dw"></a>尔时辟支佛即从彼岸。<a id="a-Dx"></a>以神通力。<a id="a-Dy"></a>腾空飞行。</p>
  <p id="aDz">时彼贫妇。<a id="a-E0"></a>即白夫言。<a id="a-E1"></a>咄哉汝造如是大罪。<a id="a-E2"></a>仙人无咎。<a id="a-E3"></a>以何义故。<a id="a-E4"></a>横生恼乱。<a id="a-E5"></a>今此大仙。<a id="a-E6"></a>戒德具足。<a id="a-E7"></a>行于妙法。<a id="a-E8"></a>有大威德。<a id="a-E9"></a>具大神通。<a id="a-EA"></a>尔时贫人。<a id="a-EB"></a>打辟支佛已。<a id="a-EC"></a>寻即生悔。<a id="a-ED"></a>既生悔已。<a id="a-EE"></a>即告妇言。<a id="a-EF"></a>善哉姊妹。<a id="a-EG"></a>汝于今者。<a id="a-EH"></a>可共出家同修梵行。<a id="a-EI"></a>所以者何。<a id="a-EJ"></a>我今是罪不可以少因缘除灭。<a id="a-EK"></a>妇即报夫作是言曰。<a id="a-EL"></a>善哉圣子。<a id="a-EM"></a>不敢违教。<a id="a-EN"></a>今我二人。<a id="a-EO"></a>舍家出家。<a id="a-EP"></a>时彼二人。<a id="a-EQ"></a>齐心出家。<a id="a-ER"></a>既出家已。<a id="a-ES"></a>二人修行。<a id="a-ET"></a>成就慈心。<a id="a-EU"></a>舍身命终。<a id="a-EV"></a>遂生梵处。<a id="a-EW"></a>汝等比丘。<a id="a-EX"></a>于意云何。<a id="a-EY"></a>于彼昔时。<a id="a-EZ"></a>如是贫人。<a id="a-Ea"></a>营田业者。<a id="a-Eb"></a>岂异人乎。<a id="a-Ec"></a>摩诃迦葉比丘是也。<a id="a-Ed"></a>彼时贫人之妇。<a id="a-Ee"></a>供养辟支佛。<a id="a-Ef"></a>为夫饷食。<a id="a-Eg"></a>乃至成就慈心。<a id="a-Eh"></a>舍身命终。<a id="a-Ei"></a>生梵宫者。<a id="a-Ej"></a>岂异人乎。<a id="a-Ek"></a>即跋陀罗迦卑梨耶比丘尼是也。<a id="a-El"></a>以于彼时随夫出家故。<a id="a-Em"></a>于今者亦复随逐摩诃迦葉出家。<a id="a-En"></a>不违教也。</p>
  <p data-pb></p>
  <h2 id="aEo">舍利目连因缘品第四十九之一</h2>
  <p id="aEp">尔时摩诃陀聚落。<a id="a-Eq"></a>去王舍城不远。<a id="a-Er"></a>有一村棚。<a id="a-Es"></a>名那罗陀。<a id="a-Et"></a>彼村之中。<a id="a-Eu"></a>有一巨富大婆罗门。<a id="a-Ev"></a>名曰檀娘耶那(隋言吉至)。<a id="a-Ew"></a>住在彼村。<a id="a-Ex"></a>又有师说。<a id="a-Ey"></a>彼婆罗门。<a id="a-Ez"></a>名曰檀那达多(隋言财与)。<a id="a-F0"></a>彼婆罗门。<a id="a-F1"></a>甚大巨富。<a id="a-F2"></a>多有资财。<a id="a-F3"></a>如毗沙门。<a id="a-F4"></a>一种无异。<a id="a-F5"></a>彼婆罗门。<a id="a-F6"></a>具有八子。<a id="a-F7"></a>其第一子。<a id="a-F8"></a>名曰优婆低沙。<a id="a-F9"></a>其第二子。<a id="a-FA"></a>名曰大膝。<a id="a-FB"></a>其第三子。<a id="a-FC"></a>名曰纯陀。<a id="a-FD"></a>其第四子。<a id="a-FE"></a>名曰姜叉颉唎拔多。<a id="a-FF"></a>其第五子。<a id="a-FG"></a>名曰阐陀。<a id="a-FH"></a>第六名曰阎浮呵迦。<a id="a-FI"></a>第七名曰憍陈尼。<a id="a-FJ"></a>第八名曰苏达离舍那。<a id="a-FK"></a>是名八子。<a id="a-FL"></a>复有一女。<a id="a-FM"></a>名曰苏尸弥迦。<a id="a-FN"></a>是女于彼波离婆阇外道法中。<a id="a-FO"></a>出家修道。</p>
  <p id="aFP">摩诃僧祇师复言。<a id="a-FQ"></a>彼婆罗门。<a id="a-FR"></a>有七子。<a id="a-FS"></a>所谓第一名曰达摩。<a id="a-FT"></a>其第二者。<a id="a-FU"></a>名曰苏达摩。<a id="a-FV"></a>第三名曰优波达摩。<a id="a-FW"></a>其第四者名曰坻沙。<a id="a-FX"></a>第五名曰优波坻沙。<a id="a-FY"></a>第六名曰颉唎拔多。<a id="a-FZ"></a>第七名曰优波波离拔多。<a id="a-Fa"></a>是名七子。<a id="a-Fb"></a>其优波坻沙摩那婆。<a id="a-Fc"></a>于兄弟内。<a id="a-Fd"></a>最为处大。<a id="a-Fe"></a>善能诵习。<a id="a-Ff"></a>亦教他人。<a id="a-Fg"></a>于四韦陀。<a id="a-Fh"></a>莫不晓悟。<a id="a-Fi"></a>诵习成就。<a id="a-Fj"></a>善能解释自余诸论。<a id="a-Fk"></a>所谓尼揵陀鸡昼婆等。<a id="a-Fl"></a>及其名字。<a id="a-Fm"></a>一一能释。<a id="a-Fn"></a>明宿世事。<a id="a-Fo"></a>巧能分别。<a id="a-Fp"></a>于五明处。<a id="a-Fq"></a>晓了无碍。<a id="a-Fr"></a>授记别论。<a id="a-Fs"></a>缕练在心。<a id="a-Ft"></a>六十四能具足成就。<a id="a-Fu"></a>善能晓达大丈夫相。<a id="a-Fv"></a>时摩那婆。<a id="a-Fw"></a>本性柔软。<a id="a-Fx"></a>其心贤直。<a id="a-Fy"></a>常怀慈悲。<a id="a-Fz"></a>深厌世事。<a id="a-G0"></a>悔昔先罪。<a id="a-G1"></a>已于过去。<a id="a-G2"></a>多值诸佛。<a id="a-G3"></a>种诸善根。<a id="a-G4"></a>成就众事。<a id="a-G5"></a>巧能熏习。<a id="a-G6"></a>常乐精勤。<a id="a-G7"></a>于食知足。<a id="a-G8"></a>厌背烦恼。<a id="a-G9"></a>向于涅槃。<a id="a-GA"></a>顺理无碍。<a id="a-GB"></a>能恶诸有。<a id="a-GC"></a>众行成就。<a id="a-GD"></a>朽坏结缚。<a id="a-GE"></a>至成熟地。<a id="a-GF"></a>唯一生在。<a id="a-GG"></a>聪明妙巧。<a id="a-GH"></a>细心思惟。<a id="a-GI"></a>明了诸法。<a id="a-GJ"></a>童子父母。<a id="a-GK"></a>营事家业。<a id="a-GL"></a>皆悉咨问。<a id="a-GM"></a>尔乃造作。<a id="a-GN"></a>尔时王舍大城。<a id="a-GO"></a>去城不远。<a id="a-GP"></a>有一聚落。<a id="a-GQ"></a>名拘离迦。<a id="a-GR"></a>于彼村内。<a id="a-GS"></a>有一种姓大婆罗门居士。<a id="a-GT"></a>是大居士。<a id="a-GU"></a>依彼村住。<a id="a-GV"></a>大富饶财。<a id="a-GW"></a>乃至彼家。<a id="a-GX"></a>犹毗沙门天王宫殿。<a id="a-GY"></a>无有异也。<a id="a-GZ"></a>彼婆罗门。<a id="a-Ga"></a>产生一子。<a id="a-Gb"></a>名拘离多。<a id="a-Gc"></a>容颜端正。<a id="a-Gd"></a>众所乐观。<a id="a-Ge"></a>一切书论。<a id="a-Gf"></a>皆悉通晓。<a id="a-Gg"></a>复能教他。<a id="a-Gh"></a>乃至能了丈夫之相。<a id="a-Gi"></a>其优波坻沙童子。<a id="a-Gj"></a>共为亲友。<a id="a-Gk"></a>时彼二人。<a id="a-Gl"></a>互相爱念。<a id="a-Gm"></a>常怀欢喜。<a id="a-Gn"></a>和颜悦色。<a id="a-Go"></a>若少时别。<a id="a-Gp"></a>大生愁恼。<a id="a-Gq"></a>彼等往昔千生之中。<a id="a-Gr"></a>爱恋相缚。<a id="a-Gs"></a>而有偈言。</p>
  <p id="aGt">宿世因果相熏习　　二心展转互相亲</p>
  <p id="aGu">以如是等爱心故　　犹如莲花生在水</p>
  <p id="aGv">优波低沙拘离多　　彼二递互相爱敬</p>
  <p id="aGw">若经少时不相见　　腹中烦惋自懊恼</p>
 </body>
</html>