<!doctype html>
<html id="z3IBUU4cU" data-ver="1162">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十四</h1>
  <h2 id="a2">转妙法轮品第三十七之二</h2>
  <p id="a3">尔时世尊。<a id="a-4"></a>作是思惟。<a id="a-5"></a>往昔诸佛多陀阿伽度阿罗呵三藐三佛陀。<a id="a-6"></a>在何方所。<a id="a-7"></a>转于无上微妙法轮。<a id="a-8"></a>于时世尊。<a id="a-9"></a>发是心已。<a id="a-A"></a>其地即时自然涌出。<a id="a-B"></a>异于余方。</p>
  <p id="aC">尔时世尊。<a id="a-D"></a>复如是念。<a id="a-E"></a>往昔诸佛多陀阿伽度阿罗呵三藐三佛陀。<a id="a-F"></a>云何而转无上法轮。<a id="a-G"></a>为当坐转。<a id="a-H"></a>为当卧转。<a id="a-I"></a>于时世尊。<a id="a-J"></a>发是心已。<a id="a-K"></a>彼地方所。<a id="a-L"></a>即现五百师子高座。<a id="a-M"></a>世尊见此五百座已。<a id="a-N"></a>即发敬心。<a id="a-O"></a>以敬过去诸世尊故。<a id="a-P"></a>三匝围绕三高座已至第四座。<a id="a-Q"></a>即上其上。<a id="a-R"></a>加趺而坐。<a id="a-S"></a>譬如师子无所怖畏无所惊动。<a id="a-T"></a>时憍陈如。<a id="a-U"></a>五比丘等。<a id="a-V"></a>即白佛言。<a id="a-W"></a>希有世尊。<a id="a-X"></a>即今悉有如许佛来同说法也。<a id="a-Y"></a>云何乃有若干高座。<a id="a-Z"></a>尔时佛告五比丘言。<a id="a-a"></a>汝诸比丘。<a id="a-b"></a>今应当知。<a id="a-c"></a>此贤劫中。<a id="a-d"></a>有五百佛。<a id="a-e"></a>出现于世。<a id="a-f"></a>三佛已过入般涅槃。<a id="a-g"></a>我今第四。<a id="a-h"></a>出现于世。<a id="a-i"></a>余者当来续复兴显尔时世尊。<a id="a-j"></a>复如是念过去诸佛多陀阿伽度阿罗诃三藐三佛陀。<a id="a-k"></a>为转金轮。<a id="a-l"></a>为转银轮。<a id="a-m"></a>转颇梨轮。<a id="a-n"></a>转琉璃轮。<a id="a-o"></a>为当转于赤真珠轮。<a id="a-p"></a>转马瑙轮。<a id="a-q"></a>转砗磲轮。<a id="a-r"></a>转虎珀轮。<a id="a-s"></a>转珊瑚轮。<a id="a-t"></a>转七宝轮。<a id="a-u"></a>为转木轮。</p>
  <p id="av">尔时世尊。<a id="a-w"></a>如是念时。<a id="a-x"></a>于心内发自智见。<a id="a-y"></a>知过去诸佛多陀阿伽度阿罗呵三藐三佛陀。<a id="a-z"></a>依四圣谛。<a id="a-10"></a>次第三转十二种相因缘。<a id="a-11"></a>而转无上法轮。<a id="a-12"></a>而世间中。<a id="a-13"></a>无有沙门及婆罗门。<a id="a-14"></a>或天或魔。<a id="a-15"></a>或梵世界。<a id="a-16"></a>无一众生能作如是自在无畏转法轮者。</p>
  <p id="a17">尔时世尊。<a id="a-18"></a>箕宿月初十五日内。<a id="a-19"></a>十二日昊过半人影。<a id="a-1A"></a>当如是时。<a id="a-1B"></a>名毗阇耶(隋言难胜)。<a id="a-1C"></a>北面而坐。<a id="a-1D"></a>合于鬼宿及房宿时。<a id="a-1E"></a>转于无上清净法轮。<a id="a-1F"></a>一切世间。<a id="a-1G"></a>所有沙门。<a id="a-1H"></a>及婆罗门天魔梵等。<a id="a-1I"></a>无有能转如是法轮。<a id="a-1J"></a>以房宿日转轮。<a id="a-1K"></a>无碍说法。<a id="a-1L"></a>依世故以此日。</p>
  <p id="a1M">尔时世尊。<a id="a-1N"></a>告五比丘。<a id="a-1O"></a>如是言音。<a id="a-1P"></a>所谓如来有此言音。<a id="a-1Q"></a>善能教授。<a id="a-1R"></a>善能慰喻。<a id="a-1S"></a>能教不缺。<a id="a-1T"></a>能教恭敬。<a id="a-1U"></a>不曲不谄。<a id="a-1V"></a>不丽不粗。<a id="a-1W"></a>不绮不朴。<a id="a-1X"></a>柔顺调和。<a id="a-1Y"></a>善能作业。<a id="a-1Z"></a>不缓不急。<a id="a-1a"></a>无有妨碍。<a id="a-1b"></a>真正微妙。<a id="a-1c"></a>善巧分明。<a id="a-1d"></a>流靡甘美。<a id="a-1e"></a>悦可众情。<a id="a-1f"></a>无浊无垢。<a id="a-1g"></a>不可毁坏。<a id="a-1h"></a>无与等者。<a id="a-1i"></a>离染清净。<a id="a-1j"></a>久来常舍。<a id="a-1k"></a>不失不乏。<a id="a-1l"></a>无结无缚。<a id="a-1m"></a>解脱光洁。<a id="a-1n"></a>不贫不吃。<a id="a-1o"></a>亦不软弱。<a id="a-1p"></a>能为一切众生生乐。<a id="a-1q"></a>能与一切众生身体。<a id="a-1r"></a>而作润泽。<a id="a-1s"></a>能发一切诸众生心。<a id="a-1t"></a>能断欲心。<a id="a-1u"></a>断嗔恚心。<a id="a-1v"></a>断愚痴心。<a id="a-1w"></a>能摄诸魔。<a id="a-1x"></a>能破诸罪。<a id="a-1y"></a>悉能降伏一切外道。</p>
  <p id="a1z">世尊音响。<a id="a-20"></a>善能教他。<a id="a-21"></a>犹如鼓声。<a id="a-22"></a>犹如梵声。<a id="a-23"></a>犹如迦罗嚬伽鸟声。<a id="a-24"></a>如帝释声。<a id="a-25"></a>如海波声。<a id="a-26"></a>如地动声。<a id="a-27"></a>昆仑震声。<a id="a-28"></a>孔雀鸟声。<a id="a-29"></a>拘翅罗声。<a id="a-2A"></a>命命鸟声。<a id="a-2B"></a>如雁王声。<a id="a-2C"></a>犹如鹤声。<a id="a-2D"></a>犹如师子猛兽王声。<a id="a-2E"></a>犹如箜篌琵琶。<a id="a-2F"></a>五弦筝笛等声。<a id="a-2G"></a>闻者能令一切欢喜。<a id="a-2H"></a>教诲分明。<a id="a-2I"></a>意喜乐闻。<a id="a-2J"></a>微妙甚深。<a id="a-2K"></a>无处乏少。<a id="a-2L"></a>能令众生造诸善根。<a id="a-2M"></a>闻者不空。<a id="a-2N"></a>字体分炳。<a id="a-2O"></a>文句显了。<a id="a-2P"></a>义业幽邃。<a id="a-2Q"></a>法藏真实。<a id="a-2R"></a>合时合节。<a id="a-2S"></a>合三摩耶。<a id="a-2T"></a>不过时授。<a id="a-2U"></a>知诸根情。<a id="a-2V"></a>顺于法句。<a id="a-2W"></a>以诸种种布施庄严。<a id="a-2X"></a>持戒清净。<a id="a-2Y"></a>忍辱含受。<a id="a-2Z"></a>精进勇猛。<a id="a-2a"></a>诸禅寂定。<a id="a-2b"></a>奋迅神通。<a id="a-2c"></a>智慧分别。<a id="a-2d"></a>世间善恶。<a id="a-2e"></a>慈成就乐。<a id="a-2f"></a>悲无劳倦。<a id="a-2g"></a>喜欢舍离。<a id="a-2h"></a>建立三乘。<a id="a-2i"></a>绍三宝种。<a id="a-2j"></a>分别三聚。<a id="a-2k"></a>净三脱门。<a id="a-2l"></a>实语训诲。<a id="a-2m"></a>智人所叹。<a id="a-2n"></a>圣所可意。<a id="a-2o"></a>无量无边。<a id="a-2p"></a>犹如虚空。<a id="a-2q"></a>遍至一切。<a id="a-2r"></a>诸相具足。</p>
  <p id="a2s">世尊如是声音。<a id="a-2t"></a>告诸五比丘言。<a id="a-2u"></a>汝诸比丘出家之人。<a id="a-2v"></a>恒常须舍世间二事。<a id="a-2w"></a>何等为二。<a id="a-2x"></a>一受欲乐。<a id="a-2y"></a>凡有行动。<a id="a-2z"></a>依于聚落。<a id="a-30"></a>凡夫所叹。<a id="a-31"></a>此须弃舍。<a id="a-32"></a>第二舍者。<a id="a-33"></a>自身所困。<a id="a-34"></a>受苦之处。<a id="a-35"></a>非圣所叹。<a id="a-36"></a>不得自利。<a id="a-37"></a>不得利他。<a id="a-38"></a>此法须舍。<a id="a-39"></a>而说偈言。</p>
  <p id="a3A">自身损处速弃捐　　诸根境界悉须舍</p>
  <p id="a3B">若能舍此二种法　　即得甘露正真道</p>
  <p id="a3C">尔时佛告诸比丘言。<a id="a-3D"></a>汝等当知。<a id="a-3E"></a>我如是舍彼二边已。<a id="a-3F"></a>说有中路。<a id="a-3G"></a>我自证知。<a id="a-3H"></a>为开眼故。<a id="a-3I"></a>为作智故。<a id="a-3J"></a>为寂定故。<a id="a-3K"></a>为诸通故。<a id="a-3L"></a>为觉了故。<a id="a-3M"></a>为沙门故。<a id="a-3N"></a>为涅槃故。<a id="a-3O"></a>而得成就。<a id="a-3P"></a>汝等比丘。<a id="a-3Q"></a>若欲得知。<a id="a-3R"></a>出有中路。<a id="a-3S"></a>如我所证。<a id="a-3T"></a>为开眼故。<a id="a-3U"></a>为生智故。<a id="a-3V"></a>为寂定故。<a id="a-3W"></a>乃至涅槃八正圣道。<a id="a-3X"></a>所谓正见正分别。<a id="a-3Y"></a>正语正业。<a id="a-3Z"></a>正命正精进。<a id="a-3a"></a>正念正定。<a id="a-3b"></a>汝等比丘。<a id="a-3c"></a>此是中路。<a id="a-3d"></a>我已证知。<a id="a-3e"></a>为开眼故。<a id="a-3f"></a>为生智故。<a id="a-3g"></a>为寂定故。<a id="a-3h"></a>为发诸通。<a id="a-3i"></a>为觉了故。<a id="a-3j"></a>为沙门故。<a id="a-3k"></a>为涅槃故。<a id="a-3l"></a>当得成就。<a id="a-3m"></a>而说偈言。</p>
  <p id="a3n">如是八种正路因　　除灭死生恐怖尽</p>
  <p id="a3o">既得除灭诸业已　　永更不受一切生</p>
  <p id="a3p">尔时佛告诸比丘言。<a id="a-3q"></a>汝等比丘。<a id="a-3r"></a>至心谛听。<a id="a-3s"></a>有四圣谛。<a id="a-3t"></a>何等为四。<a id="a-3u"></a>谓苦圣谛。<a id="a-3v"></a>苦集圣谛。<a id="a-3w"></a>苦灭圣谛。<a id="a-3x"></a>得道圣谛。<a id="a-3y"></a>如此名为四种圣谛。</p>
  <p id="a3z">诸比丘。<a id="a-40"></a>何等相名为苦圣谛。<a id="a-41"></a>所谓生苦老苦。<a id="a-42"></a>病苦死忧悲苦。<a id="a-43"></a>爱别离苦。<a id="a-44"></a>怨憎会苦。<a id="a-45"></a>求不得苦。<a id="a-46"></a>此诸苦故。<a id="a-47"></a>名苦圣谛。</p>
  <p id="a48">诸比丘。<a id="a-49"></a>何等名为苦集圣谛。<a id="a-4A"></a>所谓此爱数数动心。<a id="a-4B"></a>发思欲事。<a id="a-4C"></a>处处思想。<a id="a-4D"></a>是则名为苦集圣谛。</p>
  <p id="a4E">诸比丘。<a id="a-4F"></a>何等名为苦灭圣谛。<a id="a-4G"></a>所谓彼爱远离弃舍。<a id="a-4H"></a>悉除灭尽。<a id="a-4I"></a>不留余残。<a id="a-4J"></a>心及心想。<a id="a-4K"></a>一切寂定。<a id="a-4L"></a>是则名为苦灭圣谛。</p>
  <p id="a4M">诸比丘。<a id="a-4N"></a>何等名为得道圣谛。<a id="a-4O"></a>逮得于此八正圣路。<a id="a-4P"></a>所谓正见正分别。<a id="a-4Q"></a>正语正业。<a id="a-4R"></a>正命正精进。<a id="a-4S"></a>正念正定。<a id="a-4T"></a>此名灭苦得道圣谛。</p>
  <p id="a4U">此苦圣谛。<a id="a-4V"></a>我往昔来。<a id="a-4W"></a>不从他闻。<a id="a-4X"></a>于诸法中。<a id="a-4Y"></a>自生眼智。<a id="a-4Z"></a>生意生明。<a id="a-4a"></a>生誓愿。<a id="a-4b"></a>生智慧。<a id="a-4c"></a>此苦圣谛。<a id="a-4d"></a>须如是知。<a id="a-4e"></a>乃至未闻。<a id="a-4f"></a>诸法之中。<a id="a-4g"></a>生眼智慧。<a id="a-4h"></a>彼苦圣谛已照知竟(梵本再叠今略取要)</p>
  <p id="a4i">如是苦集圣谛。<a id="a-4j"></a>不从他闻。<a id="a-4k"></a>于诸法中。<a id="a-4l"></a>生眼及智。<a id="a-4m"></a>彼苦集法。<a id="a-4n"></a>悉须灭之。<a id="a-4o"></a>如是乃至。<a id="a-4p"></a>苦集圣谛。<a id="a-4q"></a>已灭尽讫。</p>
  <p id="a4r">如是苦灭圣谛。<a id="a-4s"></a>不从他闻。<a id="a-4t"></a>于诸法中。<a id="a-4u"></a>生眼及智。<a id="a-4v"></a>彼苦灭谛。<a id="a-4w"></a>今应须证。<a id="a-4x"></a>如是乃至生智慧已。<a id="a-4y"></a>苦灭圣谛。<a id="a-4z"></a>得证知尽。<a id="a-50"></a>如是苦集灭已得道圣谛。<a id="a-51"></a>不从他闻于诸法中。<a id="a-52"></a>生眼及智。<a id="a-53"></a>彼苦集灭。<a id="a-54"></a>知得道证。<a id="a-55"></a>乃至生智慧。<a id="a-56"></a>还彼苦灭。<a id="a-57"></a>得道证竟(已上四章并皆叠道)</p>
  <p id="a58">诸比丘。<a id="a-59"></a>乃至我此四种圣谛。<a id="a-5A"></a>如是三转十二因缘。<a id="a-5B"></a>如实未证。<a id="a-5C"></a>我未证得阿耨多罗三藐三菩提。<a id="a-5D"></a>未可得言我觉了也。</p>
  <p id="a5E">诸比丘。<a id="a-5F"></a>我以此四圣谛三种转如实十二相证。<a id="a-5G"></a>然后始得阿耨多罗三藐三菩提。<a id="a-5H"></a>如是可言我觉了也。</p>
  <p id="a5I">诸比丘。<a id="a-5J"></a>我于尔时。<a id="a-5K"></a>生智生见。<a id="a-5L"></a>不散乱心。<a id="a-5M"></a>正得解脱。<a id="a-5N"></a>诸比丘。<a id="a-5O"></a>此我最后生。<a id="a-5P"></a>更不受有也。</p>
  <p id="a5Q">佛说如是法相之时。<a id="a-5R"></a>长老憍陈如。<a id="a-5S"></a>即于彼坐。<a id="a-5T"></a>远尘离垢。<a id="a-5U"></a>除诸缠缚。<a id="a-5V"></a>净诸烦恼。<a id="a-5W"></a>于诸法中。<a id="a-5X"></a>得净眼智。<a id="a-5Y"></a>所有集法。<a id="a-5Z"></a>一切皆灭。<a id="a-5a"></a>知法灭已。<a id="a-5b"></a>如实证知。<a id="a-5c"></a>譬如净衣。<a id="a-5d"></a>无有垢秽。<a id="a-5e"></a>无有黑缕。<a id="a-5f"></a>随所染处。<a id="a-5g"></a>而受其色。<a id="a-5h"></a>如是如是。<a id="a-5i"></a>彼憍陈如。<a id="a-5j"></a>即于坐处。<a id="a-5k"></a>诸垢皆除。<a id="a-5l"></a>烦恼尽灭。<a id="a-5m"></a>得法眼净。<a id="a-5n"></a>如实而知。<a id="a-5o"></a>是时彼会六万天子。<a id="a-5p"></a>远尘离垢。<a id="a-5q"></a>亦于诸法。<a id="a-5r"></a>得净眼智。</p>
  <p id="a5s">尔时世尊。<a id="a-5t"></a>作师子吼。<a id="a-5u"></a>说是偈言。</p>
  <p id="a5v">不可言说法甚深　　真如寂静无名字</p>
  <p id="a5w">最胜憍陈如先证　　我所求道得不空</p>
  <p id="a5x">而有偈说。</p>
  <p id="a5y">如是甚深法说时　　最胜世尊慈悲行</p>
  <p id="a5z">憍陈如得净法眼　　复有诸天亿万千</p>
  <p id="a60">尔时所有地居诸天。<a id="a-61"></a>闻世尊说如是法相。<a id="a-62"></a>一时大唱。<a id="a-63"></a>作如是言。<a id="a-64"></a>仁者各知。<a id="a-65"></a>今日婆伽婆多陀阿伽度阿罗呵三藐三佛陀。<a id="a-66"></a>在波罗奈鹿野苑中。<a id="a-67"></a>往昔诸仙所居住处。<a id="a-68"></a>转于无上微妙法轮。<a id="a-69"></a>若有沙门。<a id="a-6A"></a>若婆罗门。<a id="a-6B"></a>若梵若魔。<a id="a-6C"></a>实不能转如是法轮。<a id="a-6D"></a>而说偈言。</p>
  <p id="a6E">善哉世尊真如见　　为众转甘露法轮</p>
  <p id="a6F">持戒禅定辐辋釭　　惭愧精进轴锏毂</p>
  <p id="a6G">甚深无异正真说　　建立是轮三界尊</p>
  <p id="a6H">今在波罗奈城边　　鹿野苑中如是转</p>
  <p id="a6I">尔时彼处地居诸天。<a id="a-6J"></a>唱是声已。<a id="a-6K"></a>其声上彻四天王天。<a id="a-6L"></a>四王闻已。<a id="a-6M"></a>复传唱声。<a id="a-6N"></a>其声中作如是言说。<a id="a-6O"></a>今日世尊。<a id="a-6P"></a>多陀阿伽度阿罗呵三藐三佛陀。<a id="a-6Q"></a>在波罗奈鹿野苑中。<a id="a-6R"></a>转于无上微妙法轮。<a id="a-6S"></a>一切世间。<a id="a-6T"></a>若有沙门。<a id="a-6U"></a>及婆罗门。<a id="a-6V"></a>若梵若魔。<a id="a-6W"></a>实无有人能然转者。</p>
  <p id="a6X">四天王天。<a id="a-6Y"></a>作是声时。<a id="a-6Z"></a>忉利天闻。<a id="a-6a"></a>忉利天王。<a id="a-6b"></a>如是作声。<a id="a-6c"></a>夜摩天闻。<a id="a-6d"></a>夜摩作声。<a id="a-6e"></a>兜率天闻。<a id="a-6f"></a>兜率作声。<a id="a-6g"></a>化乐天闻。<a id="a-6h"></a>化乐作声。<a id="a-6i"></a>他化天闻。<a id="a-6j"></a>他化作声。<a id="a-6k"></a>梵天王闻。<a id="a-6l"></a>时梵天王。<a id="a-6m"></a>即作是言。<a id="a-6n"></a>今日世尊多陀阿伽度阿罗呵三藐三佛陀。<a id="a-6o"></a>在波罗奈鹿野苑中。<a id="a-6p"></a>转于无上微妙法轮。<a id="a-6q"></a>一切世间。<a id="a-6r"></a>若有沙门。<a id="a-6s"></a>及婆罗门。<a id="a-6t"></a>一切魔梵。<a id="a-6u"></a>实不能转。<a id="a-6v"></a>如是次第。<a id="a-6w"></a>经一念顷时上诸天。<a id="a-6x"></a>各各相告。<a id="a-6y"></a>其声遍满如是乃至大梵天所。</p>
  <p id="a6z">尔时娑婆世界之主。<a id="a-70"></a>大梵天王。<a id="a-71"></a>既闻声已。<a id="a-72"></a>复发如是梵音唱言。<a id="a-73"></a>今日世尊佛婆伽婆多陀阿伽度阿罗呵三藐三佛陀。<a id="a-74"></a>在波罗奈鹿野苑中。<a id="a-75"></a>转于无上微妙法轮。<a id="a-76"></a>一切世间。<a id="a-77"></a>若有沙门。<a id="a-78"></a>若婆罗门。<a id="a-79"></a>天人魔梵。<a id="a-7A"></a>实无有人能作如是如法转者。<a id="a-7B"></a>如是次第。<a id="a-7C"></a>至有顶天。</p>
  <p id="a7D">尔时世尊。<a id="a-7E"></a>当转法轮。<a id="a-7F"></a>是时天人魔梵沙门。<a id="a-7G"></a>及婆罗门。<a id="a-7H"></a>一切世间。<a id="a-7I"></a>大光普照。<a id="a-7J"></a>其铁围山。<a id="a-7K"></a>大铁围山。<a id="a-7L"></a>其两山间。<a id="a-7M"></a>幽冥黑暗。<a id="a-7N"></a>所有众生。<a id="a-7O"></a>受极重苦。<a id="a-7P"></a>而此日月。<a id="a-7Q"></a>如是光明。<a id="a-7R"></a>如是大德。<a id="a-7S"></a>如是神通。<a id="a-7T"></a>如是威力。<a id="a-7U"></a>如是自在。<a id="a-7V"></a>而于彼处。<a id="a-7W"></a>不能照耀。<a id="a-7X"></a>不能令光。<a id="a-7Y"></a>佛威神故。<a id="a-7Z"></a>彼处普照。<a id="a-7a"></a>其中众生。<a id="a-7b"></a>得光明故。<a id="a-7c"></a>各各相见。<a id="a-7d"></a>各各相知。<a id="a-7e"></a>各相谓言。<a id="a-7f"></a>此处亦复有众生也(已上两句梵本再称)</p>
  <p id="a7g">尔时世界土地。<a id="a-7h"></a>所有一切树木。<a id="a-7i"></a>百卉药草。<a id="a-7j"></a>悉皆顺时。<a id="a-7k"></a>随其种类。<a id="a-7l"></a>大小各各。<a id="a-7m"></a>自生茎叶花果。<a id="a-7n"></a>生已花自然来雨于佛上。<a id="a-7o"></a>为供养故。<a id="a-7p"></a>其虚空中。<a id="a-7q"></a>清净无有尘雾烟霞。<a id="a-7r"></a>暂起轻云。<a id="a-7s"></a>降微细雨。<a id="a-7t"></a>以洒于地。<a id="a-7u"></a>雨水清凉。<a id="a-7v"></a>具八功德。<a id="a-7w"></a>雨已还晴。<a id="a-7x"></a>复起微风。<a id="a-7y"></a>凉冷调适。<a id="a-7z"></a>四方皆净。<a id="a-80"></a>显现分明。<a id="a-81"></a>无有尘翳。<a id="a-82"></a>上界虚空。<a id="a-83"></a>诸天聚集。<a id="a-84"></a>作天音乐。<a id="a-85"></a>唱天妙歌。<a id="a-86"></a>雨天种种曼陀罗花。<a id="a-87"></a>并及摩诃曼陀罗花。<a id="a-88"></a>又雨诸天细妙之衣。<a id="a-89"></a>雨天金银琉璃。<a id="a-8A"></a>所作七宝莲花。<a id="a-8B"></a>复雨无量优钵罗花。<a id="a-8C"></a>波头摩花。<a id="a-8D"></a>拘物头花。<a id="a-8E"></a>分陀利花。<a id="a-8F"></a>下如来上。<a id="a-8G"></a>复雨无量种种杂香末香涂香。<a id="a-8H"></a>散如来上。<a id="a-8I"></a>散已复散。<a id="a-8J"></a>如来坐处。<a id="a-8K"></a>四面周匝。<a id="a-8L"></a>方一由旬。<a id="a-8M"></a>其种种花。<a id="a-8N"></a>悉皆遍满。<a id="a-8O"></a>间无空缺。<a id="a-8P"></a>复此大地。<a id="a-8Q"></a>六种震动。<a id="a-8R"></a>动遍动等遍动。<a id="a-8S"></a>震遍震等遍震。<a id="a-8T"></a>涌遍涌等遍涌。<a id="a-8U"></a>吼遍吼等遍吼。<a id="a-8V"></a>觉遍觉等遍觉。<a id="a-8W"></a>一切众生。<a id="a-8X"></a>一向悉皆受大快乐。<a id="a-8Y"></a>于彼时中。<a id="a-8Z"></a>无一众生有欲恼者。<a id="a-8a"></a>嗔恚恼者。<a id="a-8b"></a>愚痴恼者。<a id="a-8c"></a>我慢恼者。<a id="a-8d"></a>贡高恼者。<a id="a-8e"></a>不惊不怖。<a id="a-8f"></a>无一众生造作诸罪。<a id="a-8g"></a>若患众生。<a id="a-8h"></a>即得除差。<a id="a-8i"></a>饥渴众生。<a id="a-8j"></a>即得饱满。<a id="a-8k"></a>酒醉众生。<a id="a-8l"></a>即得醒悟。<a id="a-8m"></a>颠狂众生。<a id="a-8n"></a>皆得本心。<a id="a-8o"></a>盲者得视。<a id="a-8p"></a>聋者得听。<a id="a-8q"></a>若有六根不完具者。<a id="a-8r"></a>悉得具足。<a id="a-8s"></a>贫冻倮露诸众生等。<a id="a-8t"></a>皆得富饶。<a id="a-8u"></a>羸瘦众生。<a id="a-8v"></a>皆得肥满。<a id="a-8w"></a>系闭众生。<a id="a-8x"></a>皆得解脱。<a id="a-8y"></a>枷锁杻械诸众生等。<a id="a-8z"></a>自然得出。<a id="a-90"></a>地狱众生。<a id="a-91"></a>即得灭恼。<a id="a-92"></a>六畜众生。<a id="a-93"></a>无有惊怖。<a id="a-94"></a>饿鬼众生。<a id="a-95"></a>饥渴得定。<a id="a-96"></a>如是因缘。<a id="a-97"></a>其憍陈如。<a id="a-98"></a>得名证智。</p>
  <p id="a99">尔时长老憍陈如。<a id="a-9A"></a>身如实得见一切诸法。<a id="a-9B"></a>如实得知一切诸法。<a id="a-9C"></a>如实得证一切诸法。<a id="a-9D"></a>如实得度烦恼险路。<a id="a-9E"></a>度烦恼碛。<a id="a-9F"></a>度无疑处。<a id="a-9G"></a>心中决定无有滞碍。<a id="a-9H"></a>已得无畏。<a id="a-9I"></a>不从他学。<a id="a-9J"></a>时憍陈如。<a id="a-9K"></a>知彼法行。<a id="a-9L"></a>从坐而起。<a id="a-9M"></a>顶礼佛足。<a id="a-9N"></a>胡跪合掌。<a id="a-9O"></a>而白佛言。<a id="a-9P"></a>善哉世尊。<a id="a-9Q"></a>我入佛法。<a id="a-9R"></a>世尊度我。<a id="a-9S"></a>以为沙门。<a id="a-9T"></a>与具足戒。<a id="a-9U"></a>愿作比丘。</p>
  <p id="a9V">尔时佛告憍陈如言。<a id="a-9W"></a>善来比丘。<a id="a-9X"></a>入我法中。<a id="a-9Y"></a>行于梵行。<a id="a-9Z"></a>尽苦边故。<a id="a-9a"></a>是时长老憍陈如。<a id="a-9b"></a>身即便出家。<a id="a-9c"></a>成具足戒。<a id="a-9d"></a>余四比丘。<a id="a-9e"></a>各说法要。<a id="a-9f"></a>随机教授。<a id="a-9g"></a>而彼众中。<a id="a-9h"></a>有三比丘。<a id="a-9i"></a>乞食他行。<a id="a-9j"></a>唯二比丘。<a id="a-9k"></a>禀受教诲。<a id="a-9l"></a>其后三人。<a id="a-9m"></a>既将食来。<a id="a-9n"></a>合有六人。<a id="a-9o"></a>相共坐食。<a id="a-9p"></a>彼等已得如来说法教化承受。<a id="a-9q"></a>当是之时。<a id="a-9r"></a>次一长老。<a id="a-9s"></a>跋提梨迦(隋言小贤)。<a id="a-9t"></a>其次长老名婆沙波(隋言起气)。<a id="a-9u"></a>是等二人。<a id="a-9v"></a>即于坐中。<a id="a-9w"></a>远尘离垢。<a id="a-9x"></a>尽诸结惑。<a id="a-9y"></a>净烦恼界。<a id="a-9z"></a>于诸法中。<a id="a-A0"></a>得法眼净。<a id="a-A1"></a>所有结惑。<a id="a-A2"></a>一切皆尽。<a id="a-A3"></a>识无常法。<a id="a-A4"></a>如实证知。<a id="a-A5"></a>譬如净衣。<a id="a-A6"></a>无有黑缕。<a id="a-A7"></a>无有脂腻。<a id="a-A8"></a>随所欲染。<a id="a-A9"></a>正受其色。<a id="a-AA"></a>如是如是。<a id="a-AB"></a>而彼长老跋提梨迦。<a id="a-AC"></a>并及长老婆沙波等。<a id="a-AD"></a>在于彼坐。<a id="a-AE"></a>远尘离垢。<a id="a-AF"></a>得净法眼。<a id="a-AG"></a>略说乃至。<a id="a-AH"></a>即成出家。<a id="a-AI"></a>得具足戒。</p>
  <p id="aAJ">如是次第。<a id="a-AK"></a>彼后来人所乞食者。<a id="a-AL"></a>如法教化。<a id="a-AM"></a>如法摄受。<a id="a-AN"></a>世尊如法示现之时。<a id="a-AO"></a>彼之长老摩诃那摩(隋言大名)。<a id="a-AP"></a>并及长老阿奢踰时(隋言调马)。<a id="a-AQ"></a>即于彼坐。<a id="a-AR"></a>远尘离垢。<a id="a-AS"></a>于诸法中。<a id="a-AT"></a>得净法眼。<a id="a-AU"></a>如是如是长老大名长老调马。<a id="a-AV"></a>即于彼坐。<a id="a-AW"></a>尽烦恼垢。<a id="a-AX"></a>如实证知。<a id="a-AY"></a>彼等自见得诸法相。<a id="a-AZ"></a>度法相已。<a id="a-Aa"></a>无复疑心。<a id="a-Ab"></a>到无畏地。<a id="a-Ac"></a>不从他闻。<a id="a-Ad"></a>于佛法中。<a id="a-Ae"></a>得知证已。<a id="a-Af"></a>从坐而起。<a id="a-Ag"></a>顶礼佛足。<a id="a-Ah"></a>在于佛前。<a id="a-Ai"></a>胡跪合掌。<a id="a-Aj"></a>而白佛言。<a id="a-Ak"></a>唯愿世尊。<a id="a-Al"></a>听我出家。<a id="a-Am"></a>与我具戒。</p>
  <p id="aAn">尔时佛告二比丘言。<a id="a-Ao"></a>汝等比丘。<a id="a-Ap"></a>善来入我自说法中。<a id="a-Aq"></a>行于梵行。<a id="a-Ar"></a>正尽苦边。<a id="a-As"></a>时二长老。<a id="a-At"></a>即成出家。<a id="a-Au"></a>得具足戒。<a id="a-Av"></a>而有偈说。</p>
  <p id="aAw">小贤起气憍陈如　　摩诃那摩及调马</p>
  <p id="aAx">彼等初证知见此　　如来甘露鼓法门</p>
  <p id="aAy">尔时世尊。<a id="a-Az"></a>即告彼等五比丘言。<a id="a-B0"></a>汝诸比丘。<a id="a-B1"></a>我日夜恒行正念故。<a id="a-B2"></a>正行行已。<a id="a-B3"></a>得于无上正真解脱。<a id="a-B4"></a>具足证知。<a id="a-B5"></a>汝等比丘。<a id="a-B6"></a>应当学我作如是念。<a id="a-B7"></a>行于正行。<a id="a-B8"></a>汝等亦当得此无上正真解脱。<a id="a-B9"></a>当证知耳。</p>
  <p id="aBA">尔时魔王波旬。<a id="a-BB"></a>往诣佛世尊所。<a id="a-BC"></a>到佛所已。<a id="a-BD"></a>即以偈颂。<a id="a-BE"></a>而白佛言。</p>
  <p id="aBF">瞿昙以欲爱自缠　　一切天欲及人欲</p>
  <p id="aBG">今既入此大缠缚　　我决不放汝沙门</p>
  <p id="aBH">尔时世尊。<a id="a-BI"></a>思惟知是魔波旬说。<a id="a-BJ"></a>世尊如是思惟知已。<a id="a-BK"></a>即还以偈答波旬言。</p>
  <p id="aBL">我以久脱诸爱缠　　天欲人欲悉并离</p>
  <p id="aBM">大缚我既得出讫　　况复汝先被我降</p>
  <p id="aBN">尔时魔王波旬闻佛说此偈已默然而住。<a id="a-BO"></a>如是思惟。<a id="a-BP"></a>沙门瞿昙。<a id="a-BQ"></a>知我意行。<a id="a-BR"></a>沙门释子。<a id="a-BS"></a>见我心情。<a id="a-BT"></a>即怀怅怏。<a id="a-BU"></a>苦恼不乐。<a id="a-BV"></a>于彼地方。<a id="a-BW"></a>没身不现。</p>
  <p id="aBX">尔时世尊。<a id="a-BY"></a>复更重告五比丘言。<a id="a-BZ"></a>汝等比丘。<a id="a-Ba"></a>若知诸色是无我者。<a id="a-Bb"></a>是色则不作恼坏相。<a id="a-Bc"></a>当不受苦。<a id="a-Bd"></a>应如是见。<a id="a-Be"></a>应如是知。<a id="a-Bf"></a>如是有色。<a id="a-Bg"></a>以色无我。<a id="a-Bh"></a>是故一切色。<a id="a-Bi"></a>能生恼。<a id="a-Bj"></a>色能生苦。<a id="a-Bk"></a>虽生苦恼。<a id="a-Bl"></a>亦不可得色之定性。<a id="a-Bm"></a>色既不定。<a id="a-Bn"></a>亦不可愿色如是有。<a id="a-Bo"></a>亦不可道愿如是无。<a id="a-Bp"></a>其色既然。<a id="a-Bq"></a>受想行识。<a id="a-Br"></a>亦复如是。</p>
  <p id="aBs">汝等比丘。<a id="a-Bt"></a>当知于识亦无有我。<a id="a-Bu"></a>识若有我。<a id="a-Bv"></a>此识应当不作于恼。<a id="a-Bw"></a>不作于苦。<a id="a-Bx"></a>以识体无不可得故。<a id="a-By"></a>云何乃得作如是有。<a id="a-Bz"></a>亦不可道愿如是无。<a id="a-C0"></a>以识无我。<a id="a-C1"></a>是故识能作恼作苦。<a id="a-C2"></a>以识本无。<a id="a-C3"></a>即不可愿识如是有如是不有。</p>
  <p id="aC4">复告比丘。<a id="a-C5"></a>于汝意云何。<a id="a-C6"></a>识为当常为当无常。<a id="a-C7"></a>时诸比丘即白佛言。<a id="a-C8"></a>世尊。<a id="a-C9"></a>此识无常。<a id="a-CA"></a>佛复问言。<a id="a-CB"></a>识既无常为苦为乐。<a id="a-CC"></a>诸比丘言。<a id="a-CD"></a>世尊。<a id="a-CE"></a>此识是苦。<a id="a-CF"></a>佛复告言。<a id="a-CG"></a>识既是苦无常破坏。<a id="a-CH"></a>非是正法。<a id="a-CI"></a>非是常住。<a id="a-CJ"></a>若能如是见于识者。<a id="a-CK"></a>乃可能作如是思惟。<a id="a-CL"></a>彼是于我。<a id="a-CM"></a>或我是彼。<a id="a-CN"></a>或我见我是于我耶。<a id="a-CO"></a>诸比丘言。<a id="a-CP"></a>不也世尊。</p>
  <p id="aCQ">佛告诸比丘。<a id="a-CR"></a>汝等当知。<a id="a-CS"></a>所有诸色。<a id="a-CT"></a>或过去色。<a id="a-CU"></a>现在未来。<a id="a-CV"></a>若内若外。<a id="a-CW"></a>若粗若细。<a id="a-CX"></a>若上若下。<a id="a-CY"></a>若近若远。<a id="a-CZ"></a>一切不可作如是念。<a id="a-Ca"></a>彼是于我。<a id="a-Cb"></a>我是于彼。<a id="a-Cc"></a>如是如是。<a id="a-Cd"></a>如实正智。<a id="a-Ce"></a>应须如是。<a id="a-Cf"></a>所有一切受想行识。<a id="a-Cg"></a>过去未来。<a id="a-Ch"></a>现在内外。<a id="a-Ci"></a>粗细上下。<a id="a-Cj"></a>远近诸识。<a id="a-Ck"></a>不作是念。<a id="a-Cl"></a>我是于彼。<a id="a-Cm"></a>彼是于我。<a id="a-Cn"></a>或我是我。<a id="a-Co"></a>如是如是。<a id="a-Cp"></a>如实正见。<a id="a-Cq"></a>当如是知。</p>
  <p id="aCr">佛告诸比丘。<a id="a-Cs"></a>汝等当知。<a id="a-Ct"></a>若有多闻声闻之人。<a id="a-Cu"></a>能作如是思惟见者。<a id="a-Cv"></a>当厌离色受想行识。<a id="a-Cw"></a>既厌离已。<a id="a-Cx"></a>一切不乐。<a id="a-Cy"></a>既心不乐。<a id="a-Cz"></a>而得解脱。<a id="a-D0"></a>既得解脱。<a id="a-D1"></a>当生是智。<a id="a-D2"></a>我生已尽。<a id="a-D3"></a>梵行已立。<a id="a-D4"></a>所作已办。<a id="a-D5"></a>不受后有。<a id="a-D6"></a>我如是知。</p>
  <p id="aD7">尔时世尊。<a id="a-D8"></a>说是法已。<a id="a-D9"></a>时五比丘。<a id="a-DA"></a>于有为中。<a id="a-DB"></a>诸漏灭尽。<a id="a-DC"></a>心得解脱。<a id="a-DD"></a>当于是时。<a id="a-DE"></a>此世间有六阿罗汉。<a id="a-DF"></a>一是世尊。<a id="a-DG"></a>五是比丘。<a id="a-DH"></a>而于后时。<a id="a-DI"></a>如来授记。<a id="a-DJ"></a>汝等比丘。<a id="a-DK"></a>若知我初转于法轮说法之时。<a id="a-DL"></a>不违我教。<a id="a-DM"></a>最第一者。<a id="a-DN"></a>谓五仙首其憍陈如比丘是也。</p>
  <p id="aDO">时诸比丘。<a id="a-DP"></a>闻是语已。<a id="a-DQ"></a>即白佛言。<a id="a-DR"></a>希有世尊。<a id="a-DS"></a>其憍陈如长老比丘。<a id="a-DT"></a>作何善根。<a id="a-DU"></a>以是因缘。<a id="a-DV"></a>如来初转无上法轮。<a id="a-DW"></a>其能不违。<a id="a-DX"></a>作是语已。</p>
  <p id="aDY">尔时佛告诸比丘言。<a id="a-DZ"></a>汝等比丘。<a id="a-Da"></a>至心谛听。<a id="a-Db"></a>我念往昔。<a id="a-Dc"></a>还在此处波罗捺城。<a id="a-Dd"></a>有一瓦师。<a id="a-De"></a>是时彼有一辟支佛。<a id="a-Df"></a>身体带患。<a id="a-Dg"></a>欲治病故。<a id="a-Dh"></a>入于聚落。<a id="a-Di"></a>夏将欲至。<a id="a-Dj"></a>其辟支佛。<a id="a-Dk"></a>为治病故。<a id="a-Dl"></a>诣瓦师边。<a id="a-Dm"></a>既到彼已。<a id="a-Dn"></a>语瓦师言。<a id="a-Do"></a>仁者瓦师。<a id="a-Dp"></a>汝若不辞。<a id="a-Dq"></a>我寄汝家一夏安坐。<a id="a-Dr"></a>乃至治病。<a id="a-Ds"></a>将息差故。<a id="a-Dt"></a>时彼瓦师。<a id="a-Du"></a>以清净心。<a id="a-Dv"></a>白辟支佛。<a id="a-Dw"></a>作如是言。<a id="a-Dx"></a>善哉大仙。<a id="a-Dy"></a>此语不违。<a id="a-Dz"></a>随意而住。<a id="a-E0"></a>我当称力。<a id="a-E1"></a>给奉大仙。<a id="a-E2"></a>四事供养。<a id="a-E3"></a>时彼瓦师。<a id="a-E4"></a>为辟支佛。<a id="a-E5"></a>去家不远。<a id="a-E6"></a>作一房屋。<a id="a-E7"></a>与彼令坐。<a id="a-E8"></a>安施卧具。<a id="a-E9"></a>蝇拂灯脂。<a id="a-EA"></a>时辟支佛。<a id="a-EB"></a>即于彼夜。<a id="a-EC"></a>入火三昧。<a id="a-ED"></a>时彼瓦师。<a id="a-EE"></a>见大火光。<a id="a-EF"></a>作是思惟。<a id="a-EG"></a>何故此灯如是炽明。<a id="a-EH"></a>而久不灭。<a id="a-EI"></a>莫彼草屋被火所烧。</p>
  <p id="aEJ">尔时瓦师。<a id="a-EK"></a>安徐轻足。<a id="a-EL"></a>至草庵所。<a id="a-EM"></a>密私伺看。<a id="a-EN"></a>见辟支佛。<a id="a-EO"></a>结加而坐。<a id="a-EP"></a>如大火聚。<a id="a-EQ"></a>炽然放光。<a id="a-ER"></a>其身俨然不被烧爇。<a id="a-ES"></a>瓦师见已。<a id="a-ET"></a>速疾却看。<a id="a-EU"></a>急走而还。<a id="a-EV"></a>后日信心倍生希有。<a id="a-EW"></a>而彼尊者辟支佛。<a id="a-EX"></a>住彼瓦师家。<a id="a-EY"></a>如是寂静。<a id="a-EZ"></a>经停一夏。<a id="a-Ea"></a>安居将养。<a id="a-Eb"></a>而彼瓦师所须四事。<a id="a-Ec"></a>悉皆供奉。<a id="a-Ed"></a>而供养之。<a id="a-Ee"></a>复将医师。<a id="a-Ef"></a>遣为治病。<a id="a-Eg"></a>须药疗者。<a id="a-Eh"></a>悉皆与之。<a id="a-Ei"></a>而不能得彼辟支佛身病损差。<a id="a-Ej"></a>彼辟支佛。<a id="a-Ek"></a>既因身病。<a id="a-El"></a>遂便命终。</p>
  <p id="aEm">尔时瓦师。<a id="a-En"></a>见彼尊者辟支佛身入般涅槃。<a id="a-Eo"></a>见已怅怏。<a id="a-Ep"></a>忧愁不乐。<a id="a-Eq"></a>啼哭流泪。<a id="a-Er"></a>呜呼称冤。<a id="a-Es"></a>是时无量无边人民。<a id="a-Et"></a>闻彼瓦师哭泣声已。<a id="a-Eu"></a>诣彼借问言。<a id="a-Ev"></a>汝瓦师。<a id="a-Ew"></a>何故如是呜呼而哭。<a id="a-Ex"></a>时彼瓦师。<a id="a-Ey"></a>向彼人辈。<a id="a-Ez"></a>说辟支佛神通因缘。<a id="a-F0"></a>此之仙人。<a id="a-F1"></a>如是精进。<a id="a-F2"></a>如是持戒。<a id="a-F3"></a>常行妙法。<a id="a-F4"></a>我将医师。<a id="a-F5"></a>来为疗治。<a id="a-F6"></a>不能得差。</p>
  <p id="aF7">尔时别有诸辟支佛。<a id="a-F8"></a>唯少一人。<a id="a-F9"></a>不满五百。<a id="a-FA"></a>将栴檀木。<a id="a-FB"></a>以神通飞。<a id="a-FC"></a>从空而来。<a id="a-FD"></a>阇维于彼辟支佛身讫。<a id="a-FE"></a>而慰劳彼瓦师言。<a id="a-FF"></a>仁者瓦师。<a id="a-FG"></a>汝心应生欢喜踊跃遍满于体。<a id="a-FH"></a>何以故。<a id="a-FI"></a>汝既供养此仙人身。<a id="a-FJ"></a>汝此功德。<a id="a-FK"></a>汝当来世大得善利。<a id="a-FL"></a>汝见我等神通已不。<a id="a-FM"></a>瓦师言见。</p>
  <p id="aFN">尔时彼等诸辟支佛。<a id="a-FO"></a>复语瓦师。<a id="a-FP"></a>作如是言。<a id="a-FQ"></a>如今我等所作神通。<a id="a-FR"></a>此之仙人神通亦然。<a id="a-FS"></a>于我等边。<a id="a-FT"></a>此最老大。<a id="a-FU"></a>时彼瓦师。<a id="a-FV"></a>即问彼等辟支佛言。<a id="a-FW"></a>尊者今居在何处所。<a id="a-FX"></a>诸辟支佛。<a id="a-FY"></a>报瓦师言。<a id="a-FZ"></a>去于此处。<a id="a-Fa"></a>有一聚落。<a id="a-Fb"></a>名王舍城。<a id="a-Fc"></a>去城不远。<a id="a-Fd"></a>有一山名诸仙居山。<a id="a-Fe"></a>我等居在彼处而住。</p>
  <p id="aFf">尔时瓦师。<a id="a-Fg"></a>即白彼等辟支佛言。<a id="a-Fh"></a>善来诸仙。<a id="a-Fi"></a>受我家食讫随意去。</p>
  <p id="aFj">尔时彼等诸辟支佛。<a id="a-Fk"></a>一切皆受彼之饭食。<a id="a-Fl"></a>食讫已后语瓦师言。<a id="a-Fm"></a>于当来世。<a id="a-Fn"></a>有佛出现。<a id="a-Fo"></a>汝于彼边。<a id="a-Fp"></a>发心乞愿。<a id="a-Fq"></a>藉此功德清净之心。<a id="a-Fr"></a>闻已即白彼诸仙圣辟支佛言。<a id="a-Fs"></a>尊诸仙辈。<a id="a-Ft"></a>前我门师。<a id="a-Fu"></a>最老最大。<a id="a-Fv"></a>愿我亦然。<a id="a-Fw"></a>于未来世。<a id="a-Fx"></a>当得值遇释迦如来。<a id="a-Fy"></a>教法之中。<a id="a-Fz"></a>得出家者。<a id="a-G0"></a>愿我老大成最上座。<a id="a-G1"></a>彼等仙言。<a id="a-G2"></a>愿汝此誓决成就也。</p>
  <p id="aG3">尔时彼等诸辟支佛。<a id="a-G4"></a>与于瓦师此誓愿已。<a id="a-G5"></a>即从彼处。<a id="a-G6"></a>飞空而去。<a id="a-G7"></a>瓦师既见辟支佛等。<a id="a-G8"></a>飞腾虚空。<a id="a-G9"></a>神通而行。<a id="a-GA"></a>以清净心。<a id="a-GB"></a>观彼等行。<a id="a-GC"></a>合十指掌。<a id="a-GD"></a>顶礼彼等。<a id="a-GE"></a>尔时瓦师。<a id="a-GF"></a>见彼尊者辟支佛身入般涅槃。<a id="a-GG"></a>收其舍利。<a id="a-GH"></a>而起于塔。<a id="a-GI"></a>庄严彼塔。<a id="a-GJ"></a>着好相轮。<a id="a-GK"></a>轮内悬铃。<a id="a-GL"></a>缯彩幡幢。<a id="a-GM"></a>将诸香花。<a id="a-GN"></a>烧香末香涂香。<a id="a-GO"></a>而以供养。<a id="a-GP"></a>发誓愿言。<a id="a-GQ"></a>藉此善根。<a id="a-GR"></a>于当来世。<a id="a-GS"></a>愿值于彼释迦如来。<a id="a-GT"></a>彼所说法。<a id="a-GU"></a>愿我证知。<a id="a-GV"></a>我于彼边愿成最大最老声闻。<a id="a-GW"></a>汝等比丘当知。<a id="a-GX"></a>尔时彼瓦师者。<a id="a-GY"></a>今此长老大憍陈如比丘是也。<a id="a-GZ"></a>其憍陈如。<a id="a-Ga"></a>往昔供养彼辟支佛。<a id="a-Gb"></a>以是善根因缘力故。<a id="a-Gc"></a>今于我边。<a id="a-Gd"></a>最初说法。<a id="a-Ge"></a>而得证知。<a id="a-Gf"></a>我复授记。<a id="a-Gg"></a>于诸僧内。<a id="a-Gh"></a>最初知法。<a id="a-Gi"></a>不违我心。<a id="a-Gj"></a>于先出家。<a id="a-Gk"></a>谓憍陈如比丘是也。</p>
  <p data-pb></p>
  <h2 id="aGl">耶输陀因缘品第三十八之一</h2>
  <p id="aGm">尔时波罗奈国。<a id="a-Gn"></a>去城不远。<a id="a-Go"></a>于中有一尼拘陀树。<a id="a-Gp"></a>彼树扶疏蓊蔚滋茂。<a id="a-Gq"></a>其城内外。<a id="a-Gr"></a>一切人民。<a id="a-Gs"></a>或诸王子。<a id="a-Gt"></a>宰相百官。<a id="a-Gu"></a>皆悉以时祭祀承事供养彼树。<a id="a-Gv"></a>其树所有人来乞愿。<a id="a-Gw"></a>愿我此愿。<a id="a-Gx"></a>皆得称可。<a id="a-Gy"></a>我有所作。<a id="a-Gz"></a>皆当得成。<a id="a-H0"></a>若我成就如是事时。<a id="a-H1"></a>我当祭祀奉报恩福。<a id="a-H2"></a>而彼等人。<a id="a-H3"></a>或复先世业种清净。<a id="a-H4"></a>或福力强。<a id="a-H5"></a>成就彼因。<a id="a-H6"></a>或逐现报。<a id="a-H7"></a>而随心念。<a id="a-H8"></a>谓言此树能与我愿。<a id="a-H9"></a>而彼人来。<a id="a-HA"></a>作大供养。<a id="a-HB"></a>而报赛之。<a id="a-HC"></a>复有别人。<a id="a-HD"></a>来乞于愿。<a id="a-HE"></a>随愿亦成。<a id="a-HF"></a>若复有人。<a id="a-HG"></a>来彼树间。<a id="a-HH"></a>乞求男女。<a id="a-HI"></a>其人先业福德因缘。<a id="a-HJ"></a>而得男女。<a id="a-HK"></a>而彼等人。<a id="a-HL"></a>各心念言。<a id="a-HM"></a>彼等树能与我男女。<a id="a-HN"></a>彼等人来。<a id="a-HO"></a>各大祭祀。<a id="a-HP"></a>作大供养。<a id="a-HQ"></a>报偿彼树。<a id="a-HR"></a>而彼林树。<a id="a-HS"></a>一切人民。<a id="a-HT"></a>为其作名。<a id="a-HU"></a>号曰乞求所愿。<a id="a-HV"></a>皆得如是神树。</p>
  <p id="aHW">尔时彼城有一最大巨富长者。<a id="a-HX"></a>名曰善觉。<a id="a-HY"></a>而彼长者。<a id="a-HZ"></a>多有资财。<a id="a-Ha"></a>势力自在。<a id="a-Hb"></a>无量畜牧。<a id="a-Hc"></a>所谓象马牛羊骆驼。<a id="a-Hd"></a>及驴骡等。<a id="a-He"></a>无所乏少。<a id="a-Hf"></a>丰饶五谷。<a id="a-Hg"></a>多有奴婢。<a id="a-Hh"></a>音声伎妾。<a id="a-Hi"></a>估客作人。<a id="a-Hj"></a>真珠虎珀。<a id="a-Hk"></a>琉璃颇梨。<a id="a-Hl"></a>砗磲码瑙。<a id="a-Hm"></a>白玉珂贝。<a id="a-Hn"></a>金银铜钱。<a id="a-Ho"></a>众事具足。<a id="a-Hp"></a>无所骞阙。<a id="a-Hq"></a>其长者宅。<a id="a-Hr"></a>犹如北方毗沙门天大王宫殿。<a id="a-Hs"></a>一种无异。<a id="a-Ht"></a>时彼长者。<a id="a-Hu"></a>无有男女。<a id="a-Hv"></a>所有亲眷来往之者。<a id="a-Hw"></a>作如是言。<a id="a-Hx"></a>谓仁长者。<a id="a-Hy"></a>若仁自知。<a id="a-Hz"></a>仁家巨富。<a id="a-I0"></a>多有势力。<a id="a-I1"></a>略说乃至。<a id="a-I2"></a>众事备悉。<a id="a-I3"></a>但仁家中。<a id="a-I4"></a>无有子息。<a id="a-I5"></a>而此城外。<a id="a-I6"></a>有一神树。<a id="a-I7"></a>名曰乞求所愿。<a id="a-I8"></a>皆得彼树。<a id="a-I9"></a>若有男子女人。<a id="a-IA"></a>来从乞求男女皆得。<a id="a-IB"></a>长者何故不往诣于彼树边乞求索男女。<a id="a-IC"></a>若能乞者。<a id="a-ID"></a>必应得生男女不疑。<a id="a-IE"></a>勿令仁家种族断绝。</p>
  <p id="aIF">时彼长者。<a id="a-IG"></a>报其一切诸亲族言。<a id="a-IH"></a>何有是事。<a id="a-II"></a>而彼树木。<a id="a-IJ"></a>无识无情。<a id="a-IK"></a>若能与人男女愿者。<a id="a-IL"></a>无有是处。<a id="a-IM"></a>凡男女者。<a id="a-IN"></a>皆由父母先业因缘。<a id="a-IO"></a>或复福力。<a id="a-IP"></a>而得男女。<a id="a-IQ"></a>而彼人言。<a id="a-IR"></a>我等自身各亲祈请。<a id="a-IS"></a>并彼树边。<a id="a-IT"></a>得于男女。<a id="a-IU"></a>以得愿故。<a id="a-IV"></a>至彼树所。<a id="a-IW"></a>作大供养。<a id="a-IX"></a>报偿彼树。<a id="a-IY"></a>时彼长者诸亲眷属。<a id="a-IZ"></a>再过三过。<a id="a-Ia"></a>殷勤劝请彼长者言。<a id="a-Ib"></a>汝大长者。<a id="a-Ic"></a>不可不信。<a id="a-Id"></a>彼树实能如是与愿。<a id="a-Ie"></a>彼已得男。<a id="a-If"></a>彼已得女。<a id="a-Ig"></a>长者但去彼树能与人之心愿。<a id="a-Ih"></a>索男得男。<a id="a-Ii"></a>索女得女。<a id="a-Ij"></a>决定无疑。</p>
 </body>
</html>