<!doctype html>
<html id="z3IBUV8cp" data-ver="1083">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第五十五</h1>
  <h2 id="a2">罗睺罗因缘品第五十六之一</h2>
  <p id="a3">又于一时。<a id="a-4"></a>输头檀王白佛言。<a id="a-5"></a>世尊。<a id="a-6"></a>愿佛及僧。<a id="a-7"></a>受我明朝所设饮食。<a id="a-8"></a>于时世尊。<a id="a-9"></a>默然而许。<a id="a-A"></a>输头檀王。<a id="a-B"></a>既见世尊默然许已。<a id="a-C"></a>从坐而起。<a id="a-D"></a>顶礼佛足。<a id="a-E"></a>围绕三匝。<a id="a-F"></a>辞退而去。<a id="a-G"></a>至本宫已。<a id="a-H"></a>即于彼夜。<a id="a-I"></a>办具微妙多种饮食。<a id="a-J"></a>所谓餐食啮食唼食[口*束]食。<a id="a-K"></a>办具已讫。<a id="a-L"></a>过夜至朝。<a id="a-M"></a>洒扫铺设。<a id="a-N"></a>即遣使人。<a id="a-O"></a>白世尊言。<a id="a-P"></a>今已时至。<a id="a-Q"></a>饮食备办。<a id="a-R"></a>唯愿降赴。</p>
  <p id="aS">尔时世尊。<a id="a-T"></a>日在东方。<a id="a-U"></a>着衣持钵。<a id="a-V"></a>诸比丘僧。<a id="a-W"></a>左右围绕。<a id="a-X"></a>佛为导首。<a id="a-Y"></a>来至输头檀王宫内。<a id="a-Z"></a>到已坐于所设佛座。<a id="a-a"></a>诸比丘僧。<a id="a-b"></a>各各依次。<a id="a-c"></a>如法而坐。<a id="a-d"></a>尔时输头檀王。<a id="a-e"></a>以佛为首。<a id="a-f"></a>诸比丘僧。<a id="a-g"></a>次第坐已。<a id="a-h"></a>自手行诸微妙饮食。<a id="a-i"></a>尽其种数。<a id="a-j"></a>乃至唼[口*束]。<a id="a-k"></a>悉令充饱。<a id="a-l"></a>称意自恣。<a id="a-m"></a>既见佛僧饮食饱已。<a id="a-n"></a>洗治钵器。<a id="a-o"></a>将置别处一小座上。<a id="a-p"></a>却在一面。<a id="a-q"></a>既安坐已。<a id="a-r"></a>输头檀王。<a id="a-s"></a>而白佛言。<a id="a-t"></a>唯愿世尊。<a id="a-u"></a>教诲于我。<a id="a-v"></a>又愿世尊善逝示现。<a id="a-w"></a>令我长夜常得利益安乐之事。</p>
  <p id="ax">尔时世尊。<a id="a-y"></a>告输头檀王。<a id="a-z"></a>作如是言。<a id="a-10"></a>大王今日。<a id="a-11"></a>若知时者。<a id="a-12"></a>应须舍此听法之事。<a id="a-13"></a>亦复不须数来问讯诸比丘等。<a id="a-14"></a>王身不久。<a id="a-15"></a>应自得其最胜妙果。<a id="a-16"></a>于时世尊。<a id="a-17"></a>方便教化输头檀王。<a id="a-18"></a>说法显示。<a id="a-19"></a>令其解悟。<a id="a-1A"></a>令叹喜已。<a id="a-1B"></a>从座而起。<a id="a-1C"></a>还于本处。<a id="a-1D"></a>输头檀王。<a id="a-1E"></a>又于一时。<a id="a-1F"></a>因舍利弗得法眼净。<a id="a-1G"></a>兼得证于须陀洹果。<a id="a-1H"></a>而净饭王。<a id="a-1I"></a>已得诸法。<a id="a-1J"></a>已证诸法。<a id="a-1K"></a>已入诸法。<a id="a-1L"></a>已度诸疑。<a id="a-1M"></a>心无有惑。<a id="a-1N"></a>已得无畏。<a id="a-1O"></a>更不复问自余法行。<a id="a-1P"></a>悉证知已。<a id="a-1Q"></a>诣向佛所。<a id="a-1R"></a>而白佛言。<a id="a-1S"></a>善哉世尊。<a id="a-1T"></a>唯愿度我。<a id="a-1U"></a>出家入道。<a id="a-1V"></a>受具足戒。</p>
  <p id="a1W">尔时世尊。<a id="a-1X"></a>作如是念。<a id="a-1Y"></a>输头檀王。<a id="a-1Z"></a>于此教中。<a id="a-1a"></a>舍家出家。<a id="a-1b"></a>复更能证胜上法不。<a id="a-1c"></a>尔时世尊。<a id="a-1d"></a>思惟是已。<a id="a-1e"></a>自证知此输头檀王。<a id="a-1f"></a>决定不合舍家出家。<a id="a-1g"></a>亦不得证胜上之法。<a id="a-1h"></a>如是知已。<a id="a-1i"></a>而告之言。<a id="a-1j"></a>大王今日。<a id="a-1k"></a>若知时者。<a id="a-1l"></a>但在本家。<a id="a-1m"></a>行檀布施。<a id="a-1n"></a>造福业耳。</p>
  <p id="a1o">至于后日。<a id="a-1p"></a>摩诃波阇波提大夫人。<a id="a-1q"></a>请佛及僧。<a id="a-1r"></a>供给饮食。<a id="a-1s"></a>悉令饱满。<a id="a-1t"></a>至第三日。<a id="a-1u"></a>第一宫内诸妃眷属。<a id="a-1v"></a>又复请佛及比丘僧。<a id="a-1w"></a>供给肴膳。<a id="a-1x"></a>亦悉充足。<a id="a-1y"></a>至第四日。<a id="a-1z"></a>其第二宫。<a id="a-20"></a>又复请佛及比丘僧。<a id="a-21"></a>供奉种种百味肴膳。<a id="a-22"></a>亦悉充足。</p>
  <p id="a23">其罗睺罗。<a id="a-24"></a>如来出家六年已后。<a id="a-25"></a>始出母胎。<a id="a-26"></a>如来还其父家之日。<a id="a-27"></a>其罗睺罗。<a id="a-28"></a>年始六岁。</p>
  <p id="a29">尔时如来。<a id="a-2A"></a>至迦毗罗婆苏都城。<a id="a-2B"></a>罗睺罗母。<a id="a-2C"></a>作如是念。<a id="a-2D"></a>我昔因此罗睺罗故。<a id="a-2E"></a>为诸眷属之所诽谤。<a id="a-2F"></a>今日时至。<a id="a-2G"></a>我于彼事。<a id="a-2H"></a>应自清净。<a id="a-2I"></a>以明其身。<a id="a-2J"></a>以是因缘。<a id="a-2K"></a>必须请佛及比丘僧。<a id="a-2L"></a>布施饮食。<a id="a-2M"></a>及请一切诸眷属等。<a id="a-2N"></a>以自明白。<a id="a-2O"></a>耶输陀罗。<a id="a-2P"></a>作是念已。<a id="a-2Q"></a>于其彼夜。<a id="a-2R"></a>办具种种微妙饮食。<a id="a-2S"></a>既备办已。<a id="a-2T"></a>过于彼夜。<a id="a-2U"></a>即遣使人。<a id="a-2V"></a>往白佛言。<a id="a-2W"></a>所设饮食。<a id="a-2X"></a>办具已讫。<a id="a-2Y"></a>世尊知时。<a id="a-2Z"></a>兼告一切诸眷属等。<a id="a-2a"></a>悉令聚集来赴所请。</p>
  <p id="a2b">尔时世尊。<a id="a-2c"></a>于晨朝时。<a id="a-2d"></a>日在东方。<a id="a-2e"></a>着衣持钵。<a id="a-2f"></a>与诸比丘。<a id="a-2g"></a>左右围绕。<a id="a-2h"></a>佛为导首。<a id="a-2i"></a>与大比丘一千二百五十人俱。<a id="a-2j"></a>诣向王宫。<a id="a-2k"></a>如所铺座次第而坐。</p>
  <p id="a2l">尔时罗睺罗母。<a id="a-2m"></a>别作一枚大欢喜丸。<a id="a-2n"></a>唤罗睺罗。<a id="a-2o"></a>内着手里。<a id="a-2p"></a>作如是言。<a id="a-2q"></a>汝罗睺罗。<a id="a-2r"></a>往至比丘僧众之内是汝父者。<a id="a-2s"></a>施欢喜丸。<a id="a-2t"></a>罗睺罗母。<a id="a-2u"></a>复告一切诸眷属言。<a id="a-2v"></a>是罗睺罗。<a id="a-2w"></a>今当觅父。<a id="a-2x"></a>时罗睺罗。<a id="a-2y"></a>持欢喜丸。<a id="a-2z"></a>遍观一切诸比丘已。<a id="a-30"></a>直往佛边。<a id="a-31"></a>而白佛言。<a id="a-32"></a>如是沙门。<a id="a-33"></a>荫凉快哉。<a id="a-34"></a>如是沙门。<a id="a-35"></a>荫凉快哉。</p>
  <p id="a36">尔时输头檀王白佛言。<a id="a-37"></a>世尊。<a id="a-38"></a>此事云何。<a id="a-39"></a>耶输陀罗。<a id="a-3A"></a>颇有如此过患已不。</p>
  <p id="a3B">尔时世尊告输头檀王。<a id="a-3C"></a>作如是言。<a id="a-3D"></a>大王今日。<a id="a-3E"></a>莫作是疑。<a id="a-3F"></a>耶输陀罗。<a id="a-3G"></a>无此过患。<a id="a-3H"></a>其罗睺罗。<a id="a-3I"></a>真我之子。<a id="a-3J"></a>但是往昔业缘所逼。<a id="a-3K"></a>在胎六年。</p>
  <p id="a3L">尔时输头檀王。<a id="a-3M"></a>及诸眷属。<a id="a-3N"></a>闻佛此语。<a id="a-3O"></a>皆悉欢喜。<a id="a-3P"></a>踊跃遍身。<a id="a-3Q"></a>不能自胜。<a id="a-3R"></a>各各以手持诸种种饮食肴膳。<a id="a-3S"></a>供佛及僧。<a id="a-3T"></a>令得充足。<a id="a-3U"></a>自恣饱已。<a id="a-3V"></a>佛及大众。<a id="a-3W"></a>洗钵澡手。<a id="a-3X"></a>各将小座。<a id="a-3Y"></a>绕佛左右。<a id="a-3Z"></a>坐一面。<a id="a-3a"></a>尔时输头檀王。<a id="a-3b"></a>以敬佛故。<a id="a-3c"></a>不能广问如上因缘。<a id="a-3d"></a>而白众中诸比丘言。<a id="a-3e"></a>愿诸师等。<a id="a-3f"></a>请问世尊。<a id="a-3g"></a>睺罗睺罗。<a id="a-3h"></a>及耶输陀罗。<a id="a-3i"></a>往昔造业因缘之事。<a id="a-3j"></a>尔时诸比丘。<a id="a-3k"></a>即白佛言。<a id="a-3l"></a>是罗睺罗。<a id="a-3m"></a>往昔造作何业因缘。<a id="a-3n"></a>以何业报。<a id="a-3o"></a>处胎六岁。<a id="a-3p"></a>耶输陀罗。<a id="a-3q"></a>复作何业。<a id="a-3r"></a>怀孕六年。</p>
  <p id="a3s">尔时佛告诸比丘言。<a id="a-3t"></a>我念往昔。<a id="a-3u"></a>过无量世。<a id="a-3v"></a>时有一王。<a id="a-3w"></a>婆罗门种。<a id="a-3x"></a>名曰人天。<a id="a-3y"></a>生其二子。<a id="a-3z"></a>大者名日。<a id="a-40"></a>次者名月。<a id="a-41"></a>其大王子。<a id="a-42"></a>恒不乐世。<a id="a-43"></a>愿欲出家。<a id="a-44"></a>经未多时。<a id="a-45"></a>其王人天。<a id="a-46"></a>算尽命终。<a id="a-47"></a>命终之后。<a id="a-48"></a>其子日月。<a id="a-49"></a>互相推让。<a id="a-4A"></a>其长子言。<a id="a-4B"></a>汝当为王治国政事。<a id="a-4C"></a>其第二子。<a id="a-4D"></a>复语彼言。<a id="a-4E"></a>汝当为王治国政事。</p>
  <p id="a4F">其日王子。<a id="a-4G"></a>告月王子。<a id="a-4H"></a>复作是言。<a id="a-4I"></a>汝必为王。<a id="a-4J"></a>我当舍家而出家也。</p>
  <p id="a4K">时月王子。<a id="a-4L"></a>复白彼兄。<a id="a-4M"></a>作如是言。<a id="a-4N"></a>汝既长大。<a id="a-4O"></a>王位当汝。<a id="a-4P"></a>我不合受。</p>
  <p id="a4Q">其日王子。<a id="a-4R"></a>复告其弟月王子言。<a id="a-4S"></a>凡受王位。<a id="a-4T"></a>先作何法。<a id="a-4U"></a>其月王子。<a id="a-4V"></a>复报彼言。<a id="a-4W"></a>先颁号令。</p>
  <p id="a4X">时日王子。<a id="a-4Y"></a>复问彼言。<a id="a-4Z"></a>世若有人违号令者。<a id="a-4a"></a>当合何罪。<a id="a-4b"></a>其月王子。<a id="a-4c"></a>复报彼言。<a id="a-4d"></a>必须重罚罪之重者。<a id="a-4e"></a>其日王子。<a id="a-4f"></a>复语其弟月王子言。<a id="a-4g"></a>依其道理。<a id="a-4h"></a>我合得王。<a id="a-4i"></a>我今但舍王位付汝。<a id="a-4j"></a>汝当作王。<a id="a-4k"></a>我欲舍家而出家也。</p>
  <p id="a4l">时日王子。<a id="a-4m"></a>以其王位。<a id="a-4n"></a>付月王子。<a id="a-4o"></a>遂即舍家。<a id="a-4p"></a>出家修道。<a id="a-4q"></a>其日王子。<a id="a-4r"></a>所有眷属。<a id="a-4s"></a>皆随出家。</p>
  <p id="a4t">时日仙人。<a id="a-4u"></a>作如是念。<a id="a-4v"></a>此等诸人。<a id="a-4w"></a>依我出家。<a id="a-4x"></a>我今既与此辈为师。<a id="a-4y"></a>当须勤学求于道业。<a id="a-4z"></a>以胜于彼。<a id="a-50"></a>作是念已。<a id="a-51"></a>因发誓言。<a id="a-52"></a>愿我此身。<a id="a-53"></a>从今已后。<a id="a-54"></a>若非他施。<a id="a-55"></a>不得自取。<a id="a-56"></a>乃至一物水及杨枝。<a id="a-57"></a>尔时仙人。<a id="a-58"></a>至于一时。<a id="a-59"></a>忘失本念。<a id="a-5A"></a>他不施与药草根等及以诸果而自取食。<a id="a-5B"></a>又时夜渴。<a id="a-5C"></a>见他澡[泳-永+盥]。<a id="a-5D"></a>谓言自许。<a id="a-5E"></a>遂取而饮。<a id="a-5F"></a>而自澡[泳-永+盥]。<a id="a-5G"></a>在于一边。<a id="a-5H"></a>时彼仙人本澡[泳-永+盥]主。<a id="a-5I"></a>见自澡[泳-永+盥]空无有水。<a id="a-5J"></a>而问之言。<a id="a-5K"></a>是谁取我澡[泳-永+盥]中水。<a id="a-5L"></a>此乃是贼住居之处。<a id="a-5M"></a>本非仙人所居地也。<a id="a-5N"></a>时彼仙人取水饮者。<a id="a-5O"></a>见自澡[泳-永+盥]水满其中。<a id="a-5P"></a>在于一边。<a id="a-5Q"></a>遂报彼言。<a id="a-5R"></a>我不知故。<a id="a-5S"></a>取汝水饮。<a id="a-5T"></a>谓言我许。<a id="a-5U"></a>而彼仙人。<a id="a-5V"></a>告彼饮水日仙人言。<a id="a-5W"></a>汝若饮者。<a id="a-5X"></a>善哉快哉。<a id="a-5Y"></a>尔时错误饮水仙人。<a id="a-5Z"></a>正自思念。<a id="a-5a"></a>我已违失昔日誓言。<a id="a-5b"></a>为不善也。<a id="a-5c"></a>此非仙法。<a id="a-5d"></a>我今云何不与不受诸药草根及果子等。<a id="a-5e"></a>而自食之。<a id="a-5f"></a>复取他水。<a id="a-5g"></a>而自饮也。<a id="a-5h"></a>以此因缘。<a id="a-5i"></a>怅怏不乐。<a id="a-5j"></a>心生忧恼。<a id="a-5k"></a>蹲坐地上。<a id="a-5l"></a>思惟正念。<a id="a-5m"></a>忧愁此事。</p>
  <p id="a5n">尔时弟子摩那婆辈。<a id="a-5o"></a>便即诣向日仙人所。<a id="a-5p"></a>顶礼其足。<a id="a-5q"></a>如法承事。<a id="a-5r"></a>而彼仙人。<a id="a-5s"></a>告彼弟子摩那婆言。<a id="a-5t"></a>汝等童子。<a id="a-5u"></a>从今已后。<a id="a-5v"></a>莫顶礼我。<a id="a-5w"></a>何以故。<a id="a-5x"></a>我于今日。<a id="a-5y"></a>已成贼也。<a id="a-5z"></a>彼诸童子。<a id="a-60"></a>即问王仙。<a id="a-61"></a>作如是言。<a id="a-62"></a>优波陀事云何也。</p>
  <p id="a63">时日王仙。<a id="a-64"></a>便报彼等摩那婆言。<a id="a-65"></a>汝等童子。<a id="a-66"></a>今须知我不从他边受得药草根及果等。<a id="a-67"></a>复取他水而自饮之。<a id="a-68"></a>作是语已。<a id="a-69"></a>彼等童子。<a id="a-6A"></a>寻复白彼日王仙言。<a id="a-6B"></a>师于今者。<a id="a-6C"></a>莫作是语。<a id="a-6D"></a>所食饮者。<a id="a-6E"></a>一切皆是优波陀物。<a id="a-6F"></a>时日王仙。<a id="a-6G"></a>复语彼等摩那婆言。<a id="a-6H"></a>汝等知我不从他得。<a id="a-6I"></a>而自取不然。<a id="a-6J"></a>我今者不从他得草叶根果及澡[泳-永+盥]水。<a id="a-6K"></a>而自取饮。<a id="a-6L"></a>我已成贼。<a id="a-6M"></a>是故汝等当罚我罪。<a id="a-6N"></a>如治贼者。<a id="a-6O"></a>等莫有异。<a id="a-6P"></a>时诸童子。<a id="a-6Q"></a>咸白彼仙。<a id="a-6R"></a>我不敢决优波陀罪。<a id="a-6S"></a>优波陀弟。<a id="a-6T"></a>今者作王。<a id="a-6U"></a>现领此境。<a id="a-6V"></a>如法治化。<a id="a-6W"></a>至于彼边。<a id="a-6X"></a>必能治罚优波陀也。</p>
  <p id="a6Y">尔时王仙。<a id="a-6Z"></a>诣月王所。<a id="a-6a"></a>于时月王。<a id="a-6b"></a>既闻此事。<a id="a-6c"></a>知其日王欲来其边。<a id="a-6d"></a>即办四兵。<a id="a-6e"></a>出迎城外。<a id="a-6f"></a>日王到已。<a id="a-6g"></a>顶礼其足。<a id="a-6h"></a>时日王仙。<a id="a-6i"></a>止月王言。<a id="a-6j"></a>莫礼我足。<a id="a-6k"></a>所以者何。<a id="a-6l"></a>我今是贼。<a id="a-6m"></a>大王。<a id="a-6n"></a>必须治罚我罪。<a id="a-6o"></a>如贼莫异。</p>
  <p id="a6p">尔时彼王。<a id="a-6q"></a>即问其兄日仙人言。<a id="a-6r"></a>圣者今日作何贼也。<a id="a-6s"></a>彼时仙人。<a id="a-6t"></a>报月王言。<a id="a-6u"></a>大王当知。<a id="a-6v"></a>我在空闲清静树林修道之时。<a id="a-6w"></a>不从他得药草根果并取他水。<a id="a-6x"></a>而自饮也。</p>
  <p id="a6y">尔时彼王。<a id="a-6z"></a>闻此语已。<a id="a-70"></a>烦冤懊恼。<a id="a-71"></a>呜噎悲啼。<a id="a-72"></a>涕泪满面。<a id="a-73"></a>作是思惟。<a id="a-74"></a>如此仙人。<a id="a-75"></a>功德本行。<a id="a-76"></a>自来清净。<a id="a-77"></a>无有过患。<a id="a-78"></a>云何今日。<a id="a-79"></a>可罪罚也。<a id="a-7A"></a>作是念已。<a id="a-7B"></a>报王仙言。<a id="a-7C"></a>我许诸仙。<a id="a-7D"></a>取诸果子。<a id="a-7E"></a>及药草根。<a id="a-7F"></a>乃至水等。<a id="a-7G"></a>自食自饮。<a id="a-7H"></a>是故仙人所食之者。<a id="a-7I"></a>皆是己物。<a id="a-7J"></a>大仙非贼。<a id="a-7K"></a>亦不可罚。</p>
  <p id="a7L">时日王仙。<a id="a-7M"></a>告月王言。<a id="a-7N"></a>大王今日始许斯事。<a id="a-7O"></a>非昔日也。<a id="a-7P"></a>王复白言。<a id="a-7Q"></a>我昔初承王位之时。<a id="a-7R"></a>即有此语。<a id="a-7S"></a>我施沙门。<a id="a-7T"></a>及婆罗门。<a id="a-7U"></a>草木及水。<a id="a-7V"></a>随意用食。<a id="a-7W"></a>是故大仙。<a id="a-7X"></a>实非贼耳。<a id="a-7Y"></a>我于今者。<a id="a-7Z"></a>云何罚罪。<a id="a-7a"></a>而彼王仙。<a id="a-7b"></a>复告王言。<a id="a-7c"></a>善哉大王。<a id="a-7d"></a>我今已造不善之事。<a id="a-7e"></a>自念不能消此过罪。<a id="a-7f"></a>我既取他澡[泳-永+盥]水饮。<a id="a-7g"></a>是故大王。<a id="a-7h"></a>须治罚我如贼无二。</p>
  <p id="a7i">尔时月王。<a id="a-7j"></a>有一[外*男]甥。<a id="a-7k"></a>在彼众会。<a id="a-7l"></a>而彼[外*男]甥。<a id="a-7m"></a>白月王言。<a id="a-7n"></a>大王。<a id="a-7o"></a>但与此仙决罪。<a id="a-7p"></a>勿令此仙烦冤懊恼。<a id="a-7q"></a>尔时月王。<a id="a-7r"></a>白彼仙言。<a id="a-7s"></a>事若尔者。<a id="a-7t"></a>入在我苑。<a id="a-7u"></a>止住修道。<a id="a-7v"></a>尔时月王。<a id="a-7w"></a>令此仙人。<a id="a-7x"></a>入其苑已。<a id="a-7y"></a>寻即废忘。<a id="a-7z"></a>不复更忆。<a id="a-80"></a>至于六日。<a id="a-81"></a>然后始念。<a id="a-82"></a>唤诸臣佐诸卿等辈。<a id="a-83"></a>彼仙在苑出去已未。<a id="a-84"></a>尔时诸臣。<a id="a-85"></a>白月王言。<a id="a-86"></a>彼之仙人。<a id="a-87"></a>犹未出苑。<a id="a-88"></a>仍在园内。</p>
  <p id="a89">尔时月王。<a id="a-8A"></a>放赦天下一切囚系。<a id="a-8B"></a>乃至飞走诸禽兽等。<a id="a-8C"></a>别唤彼仙。<a id="a-8D"></a>布施种种甘美饮食。<a id="a-8E"></a>而白之言。<a id="a-8F"></a>唯愿大仙。<a id="a-8G"></a>随意而去。<a id="a-8H"></a>放已月王心怀不乐。<a id="a-8I"></a>我于此仙。<a id="a-8J"></a>已有罪过。<a id="a-8K"></a>因此仙人。<a id="a-8L"></a>必得罪失。</p>
  <p id="a8M">尔时佛告诸比丘言。<a id="a-8N"></a>若有心疑。<a id="a-8O"></a>于时王仙。<a id="a-8P"></a>号名日者。<a id="a-8Q"></a>此是谁也。<a id="a-8R"></a>莫作异见。<a id="a-8S"></a>我身是也。<a id="a-8T"></a>汝等比丘。<a id="a-8U"></a>若有心疑。<a id="a-8V"></a>当于彼时。<a id="a-8W"></a>王名月者。<a id="a-8X"></a>此是谁也。<a id="a-8Y"></a>莫作异见。<a id="a-8Z"></a>即罗睺罗。<a id="a-8a"></a>是其人也。<a id="a-8b"></a>为其将彼仙人入苑住六日故。<a id="a-8c"></a>因彼业报。<a id="a-8d"></a>住于生死烦恼之中。<a id="a-8e"></a>无量受苦。<a id="a-8f"></a>因其余业。<a id="a-8g"></a>复在母胎。<a id="a-8h"></a>止住六岁。</p>
  <p id="a8i">汝诸比丘。<a id="a-8j"></a>我念往昔。<a id="a-8k"></a>过无量世。<a id="a-8l"></a>有一群牛。<a id="a-8m"></a>在于牧所。<a id="a-8n"></a>其牛主妻。<a id="a-8o"></a>自将一女。<a id="a-8p"></a>往至牛群。<a id="a-8q"></a>构取乳酪。<a id="a-8r"></a>所将二器。<a id="a-8s"></a>并皆盈满。<a id="a-8t"></a>其器大者。<a id="a-8u"></a>遣女而负。<a id="a-8v"></a>其器小者。<a id="a-8w"></a>身自担提。<a id="a-8x"></a>至其中路。<a id="a-8y"></a>语其女言。<a id="a-8z"></a>汝速疾行。<a id="a-90"></a>此间路崄。<a id="a-91"></a>有可怖畏。</p>
  <p id="a92">尔时彼女。<a id="a-93"></a>语其母言。<a id="a-94"></a>此器大重。<a id="a-95"></a>我今云何可得速疾。<a id="a-96"></a>其母如是再语三语。<a id="a-97"></a>汝速疾行。<a id="a-98"></a>今此路中。<a id="a-99"></a>大有恐怖。</p>
  <p id="a9A">尔时彼女。<a id="a-9B"></a>而作是念。<a id="a-9C"></a>云何遣我负最大器。<a id="a-9D"></a>更复催促。<a id="a-9E"></a>遣令急行。<a id="a-9F"></a>其女因此。<a id="a-9G"></a>便生嗔恚。<a id="a-9H"></a>而白母言。<a id="a-9I"></a>母可且兼将此乳器。<a id="a-9J"></a>我今暂欲大小便耳。<a id="a-9K"></a>而彼女母。<a id="a-9L"></a>取此大器。<a id="a-9M"></a>负担行已。<a id="a-9N"></a>其女于后。<a id="a-9O"></a>徐徐缓行。<a id="a-9P"></a>尔时彼母。<a id="a-9Q"></a>兼负重担。<a id="a-9R"></a>遂即行至六拘卢舍。</p>
  <p id="a9S">尔时佛告诸比丘言。<a id="a-9T"></a>汝等若有心疑。<a id="a-9U"></a>彼女有嗔恚心。<a id="a-9V"></a>乃遣其母负重。<a id="a-9W"></a>行六拘卢舍者。<a id="a-9X"></a>莫作异见。<a id="a-9Y"></a>耶输陀罗释女是也。<a id="a-9Z"></a>既于彼时。<a id="a-9a"></a>遣母负重。<a id="a-9b"></a>行其道路六拘卢舍。<a id="a-9c"></a>由彼业报。<a id="a-9d"></a>在于生死烦恼之内。<a id="a-9e"></a>受无量苦。<a id="a-9f"></a>以彼残业。<a id="a-9g"></a>今于此生。<a id="a-9h"></a>怀胎六岁。</p>
  <p id="a9i">诸比丘。<a id="a-9j"></a>所有诸业。<a id="a-9k"></a>非是虚受。<a id="a-9l"></a>随造善恶。<a id="a-9m"></a>还自受之。<a id="a-9n"></a>是故汝等诸比丘辈。<a id="a-9o"></a>恒须舍此身口意恶。<a id="a-9p"></a>何以故。<a id="a-9q"></a>作身口意善恶因缘。<a id="a-9r"></a>汝诸比丘。<a id="a-9s"></a>现见如是善恶果报。<a id="a-9t"></a>汝等比丘。<a id="a-9u"></a>应当如是修学善业。<a id="a-9v"></a>尔时世尊。<a id="a-9w"></a>与净饭王。<a id="a-9x"></a>及彼大众。<a id="a-9y"></a>说微妙法。<a id="a-9z"></a>使令欢喜显示宣通教化讫已。<a id="a-A0"></a>从座而起。<a id="a-A1"></a>还于本处。</p>
  <p id="aA2">尔时罗睺罗母。<a id="a-A3"></a>遣罗睺罗。<a id="a-A4"></a>往向父边。<a id="a-A5"></a>乞取父封。<a id="a-A6"></a>时罗睺罗。<a id="a-A7"></a>随佛而行。<a id="a-A8"></a>且行且语。<a id="a-A9"></a>作如是言。<a id="a-AA"></a>惟愿沙门。<a id="a-AB"></a>与我封邑。<a id="a-AC"></a>唯愿沙门。<a id="a-AD"></a>与我封邑。</p>
  <p id="aAE">尔时世尊。<a id="a-AF"></a>自授手指。<a id="a-AG"></a>与罗睺罗。<a id="a-AH"></a>时罗睺罗。<a id="a-AI"></a>执佛指已。<a id="a-AJ"></a>傍佛而行。</p>
  <p id="aAK">尔时世尊。<a id="a-AL"></a>将罗睺罗。<a id="a-AM"></a>至于静林。<a id="a-AN"></a>遥唤长老舍利弗言。<a id="a-AO"></a>汝舍利弗。<a id="a-AP"></a>将罗睺罗。<a id="a-AQ"></a>令其出家。<a id="a-AR"></a>时舍利弗。<a id="a-AS"></a>而白佛言。<a id="a-AT"></a>如世尊教。<a id="a-AU"></a>承佛教已。<a id="a-AV"></a>度罗睺罗而出家也。<a id="a-AW"></a>尔时世尊。<a id="a-AX"></a>为诸比丘。<a id="a-AY"></a>制禁戒时。<a id="a-AZ"></a>其罗睺罗。<a id="a-Aa"></a>甚大欢喜。<a id="a-Ab"></a>遂受禁戒。<a id="a-Ac"></a>如法奉行。<a id="a-Ad"></a>所以者何。<a id="a-Ae"></a>教法应尔。<a id="a-Af"></a>其舍利弗。<a id="a-Ag"></a>依佛教戒。<a id="a-Ah"></a>摄受教示。<a id="a-Ai"></a>当尔之时。<a id="a-Aj"></a>有善男子。<a id="a-Ak"></a>皆悉获得正信正见。<a id="a-Al"></a>何以故。<a id="a-Am"></a>并欲出家求无上道诸梵行故。<a id="a-An"></a>利益现自证见法故。<a id="a-Ao"></a>自证知已。<a id="a-Ap"></a>口自唱言。<a id="a-Aq"></a>诸漏已尽。<a id="a-Ar"></a>梵行已立。<a id="a-As"></a>所作已办。<a id="a-At"></a>不受后有。<a id="a-Au"></a>其罗睺罗。<a id="a-Av"></a>亦复如是。<a id="a-Aw"></a>自证其心。<a id="a-Ax"></a>得正解脱。<a id="a-Ay"></a>世尊即记。<a id="a-Az"></a>告诸比丘。<a id="a-B0"></a>当知我之声闻弟子持戒之中。<a id="a-B1"></a>其罗睺罗。<a id="a-B2"></a>最为第一(此摩诃僧祇师作如是说)。<a id="a-B3"></a>其迦葉维。<a id="a-B4"></a>复有别说。<a id="a-B5"></a>当尔之时。<a id="a-B6"></a>输头檀王。<a id="a-B7"></a>办诸食已。<a id="a-B8"></a>即唤宫内诸眷属等。<a id="a-B9"></a>敕告之言。<a id="a-BA"></a>汝等今者勿令一人。<a id="a-BB"></a>示罗睺罗言悉达多是汝之父。<a id="a-BC"></a>何以故。<a id="a-BD"></a>恐罗睺罗。<a id="a-BE"></a>闻已即随其父出家。<a id="a-BF"></a>时净饭王。<a id="a-BG"></a>于其彼夜。<a id="a-BH"></a>备办种种甘美饮食餐啖唼[口*束]。<a id="a-BI"></a>办具已讫。<a id="a-BJ"></a>过彼夜分。<a id="a-BK"></a>始晨朝时。<a id="a-BL"></a>铺设诸座。<a id="a-BM"></a>将罗睺罗。<a id="a-BN"></a>及诸侍从童男童女。<a id="a-BO"></a>左右围绕。<a id="a-BP"></a>并遣将入阿输迦林。<a id="a-BQ"></a>然后发使往白佛言。<a id="a-BR"></a>食时已至。<a id="a-BS"></a>饮食已办。<a id="a-BT"></a>愿尊知时。</p>
  <p id="aBU">尔时世尊。<a id="a-BV"></a>日在东方。<a id="a-BW"></a>着衣持钵。<a id="a-BX"></a>诸比丘僧。<a id="a-BY"></a>左右围绕。<a id="a-BZ"></a>在前而行。<a id="a-Ba"></a>相随往诣输头檀王宫。<a id="a-Bb"></a>到已即于先所铺座。<a id="a-Bc"></a>次第而坐。</p>
  <p id="aBd">时罗睺罗。<a id="a-Be"></a>见彼童男及童女等。<a id="a-Bf"></a>各各乱行。<a id="a-Bg"></a>漫游漫戏而诸傅母。<a id="a-Bh"></a>亦不遮断。<a id="a-Bi"></a>共相戏笑。<a id="a-Bj"></a>遂私便从阿输迦林。<a id="a-Bk"></a>渐入王宫。<a id="a-Bl"></a>往见世尊及比丘众。<a id="a-Bm"></a>见已顶礼。<a id="a-Bn"></a>礼已即便升楼阁上。<a id="a-Bo"></a>当于彼时。<a id="a-Bp"></a>罗睺罗母。<a id="a-Bq"></a>先在楼阁。<a id="a-Br"></a>观见世尊。<a id="a-Bs"></a>剃头须发。<a id="a-Bt"></a>身着袈裟。<a id="a-Bu"></a>见已悲泣。<a id="a-Bv"></a>而有偈说。</p>
  <p id="aBw">大王释子新妇者　　其名号曰输陀罗</p>
  <p id="aBx">见夫如是出家相　　心怀悲泣自懊恼</p>
  <p id="aBy">时罗睺罗。<a id="a-Bz"></a>问其母言。<a id="a-C0"></a>圣者何故悲啼如此。<a id="a-C1"></a>其母报子罗睺罗言。<a id="a-C2"></a>身体金色。<a id="a-C3"></a>在沙门众。<a id="a-C4"></a>即是汝父。<a id="a-C5"></a>时罗睺罗。<a id="a-C6"></a>复白母言。<a id="a-C7"></a>如是圣者。<a id="a-C8"></a>我生已来。<a id="a-C9"></a>未曾忆念。<a id="a-CA"></a>有如是等快乐之事。<a id="a-CB"></a>作是语已。<a id="a-CC"></a>从楼阁上。<a id="a-CD"></a>速疾而下。<a id="a-CE"></a>诣向佛所。<a id="a-CF"></a>入佛衣里。<a id="a-CG"></a>隐藏而住。<a id="a-CH"></a>时诸比丘。<a id="a-CI"></a>即欲遮断。<a id="a-CJ"></a>佛告之言。<a id="a-CK"></a>汝诸比丘。<a id="a-CL"></a>莫复遮断。<a id="a-CM"></a>但令入我衣内而住。</p>
  <p id="aCN">尔时输头檀王。<a id="a-CO"></a>见佛及僧次第而坐。<a id="a-CP"></a>自手奉过种种清净甘美肴膳。<a id="a-CQ"></a>所谓餐啖唼[口*束]等食。<a id="a-CR"></a>悉令饱满自恣充足。<a id="a-CS"></a>尔时世尊。<a id="a-CT"></a>饭食已讫。<a id="a-CU"></a>洗钵澡手。<a id="a-CV"></a>将一小座。<a id="a-CW"></a>却坐一面。<a id="a-CX"></a>即为父王。<a id="a-CY"></a>而作愿言。</p>
  <p id="aCZ">祭祀火为最　　诸偈叹为最</p>
  <p id="aCa">人中王为最　　诸流海为最</p>
  <p id="aCb">星宿月为最　　诸明日为最</p>
  <p id="aCc">上下及四方　　及于众生辈</p>
  <p id="aCd">若天若人者　　诸佛是为最</p>
  <p id="aCe">尔时世尊。<a id="a-Cf"></a>为净饭王。<a id="a-Cg"></a>以此偈句。<a id="a-Ch"></a>咒愿已讫。<a id="a-Ci"></a>即从坐起。<a id="a-Cj"></a>随缘而去。</p>
  <p id="aCk">尔时输头檀王。<a id="a-Cl"></a>于后捡挍事务东西行。<a id="a-Cm"></a>时其罗睺罗。<a id="a-Cn"></a>已逐世尊。<a id="a-Co"></a>出于宫外。<a id="a-Cp"></a>既出宫已。<a id="a-Cq"></a>还欲来入。<a id="a-Cr"></a>于时世尊。<a id="a-Cs"></a>自授手指。<a id="a-Ct"></a>与罗睺罗。<a id="a-Cu"></a>令其执捉。<a id="a-Cv"></a>时罗睺罗。<a id="a-Cw"></a>其身上分。<a id="a-Cx"></a>安隐快乐。<a id="a-Cy"></a>譬如以绳系诸鸟足。<a id="a-Cz"></a>更不复离。<a id="a-D0"></a>如是依附着世尊已。<a id="a-D1"></a>即将往至尼拘陀林。</p>
  <p id="aD2">尔时世尊。<a id="a-D3"></a>告罗睺罗。<a id="a-D4"></a>作如是言。<a id="a-D5"></a>汝罗睺罗。<a id="a-D6"></a>汝能随我出家以不。<a id="a-D7"></a>时罗睺罗。<a id="a-D8"></a>而报佛言。<a id="a-D9"></a>我实如是。<a id="a-DA"></a>能出家也。</p>
  <p id="aDB">尔时世尊。<a id="a-DC"></a>告诸比丘。<a id="a-DD"></a>作如是言。<a id="a-DE"></a>汝诸比丘。<a id="a-DF"></a>我于今者。<a id="a-DG"></a>令罗睺罗。<a id="a-DH"></a>舍家出家。<a id="a-DI"></a>遣舍利弗。<a id="a-DJ"></a>以为和上。</p>
  <p id="aDK">尔时诸比丘。<a id="a-DL"></a>作如是念。<a id="a-DM"></a>世尊昔日。<a id="a-DN"></a>曾告我等。<a id="a-DO"></a>作如是言。<a id="a-DP"></a>若有年岁不满二十。<a id="a-DQ"></a>不得为受具足禁戒。<a id="a-DR"></a>而罗睺罗。<a id="a-DS"></a>今始十五。<a id="a-DT"></a>我等为当依佛昔教。<a id="a-DU"></a>为当更复别有。<a id="a-DV"></a>所以作是念。<a id="a-DW"></a>时即将前事。<a id="a-DX"></a>具白世尊。</p>
  <p id="aDY">尔时佛告诸比丘言。<a id="a-DZ"></a>汝诸比丘当知。<a id="a-Da"></a>十五而出家者。<a id="a-Db"></a>可为沙弥。<a id="a-Dc"></a>时诸比丘。<a id="a-Dd"></a>蒙佛教已。<a id="a-De"></a>即令出家。<a id="a-Df"></a>请舍利弗。<a id="a-Dg"></a>以为和上。</p>
  <p id="aDh">尔时输头檀王。<a id="a-Di"></a>发遣世尊。<a id="a-Dj"></a>及比丘僧。<a id="a-Dk"></a>诸眷属等。<a id="a-Dl"></a>然后方自欲坐食时。<a id="a-Dm"></a>而作是言。<a id="a-Dn"></a>汝等当唤罗睺罗来。<a id="a-Do"></a>与我共食。<a id="a-Dp"></a>尔时左右。<a id="a-Dq"></a>处处求觅。<a id="a-Dr"></a>了不能得。<a id="a-Ds"></a>还至王所。<a id="a-Dt"></a>俱白王言。<a id="a-Du"></a>大王我今求罗睺罗。<a id="a-Dv"></a>莫知所在。</p>
  <p id="aDw">尔时输头檀王。<a id="a-Dx"></a>复告之言。<a id="a-Dy"></a>汝等往至阿输迦林。<a id="a-Dz"></a>及诸宫内。<a id="a-E0"></a>处处求觅。<a id="a-E1"></a>时彼左右。<a id="a-E2"></a>复即往至阿输迦林。<a id="a-E3"></a>及诸宫内求亦不得。<a id="a-E4"></a>来告王言。<a id="a-E5"></a>往至彼处求亦不见。</p>
  <p id="aE6">尔时输头檀王。<a id="a-E7"></a>复告之言。<a id="a-E8"></a>速往至于尼拘陀园。<a id="a-E9"></a>或非世尊将令出家如是去也。</p>
  <p id="aEA">尔时左右。<a id="a-EB"></a>闻王此敕。<a id="a-EC"></a>速即至彼尼拘陀园。<a id="a-ED"></a>处处求觅。<a id="a-EE"></a>见罗睺罗已为世尊遣令出家。<a id="a-EF"></a>见已还宫。<a id="a-EG"></a>而白王言。<a id="a-EH"></a>大王当知。<a id="a-EI"></a>其罗睺罗。<a id="a-EJ"></a>已被世尊。<a id="a-EK"></a>放令出家。<a id="a-EL"></a>王闻是已。<a id="a-EM"></a>迷闷躃地。<a id="a-EN"></a>经于少时。<a id="a-EO"></a>还得醒悟。<a id="a-EP"></a>从城出至尼拘陀林。<a id="a-EQ"></a>到于佛所。<a id="a-ER"></a>顶礼佛足。<a id="a-ES"></a>却坐一面。<a id="a-ET"></a>而白佛言。<a id="a-EU"></a>世尊。<a id="a-EV"></a>往昔在家之日。<a id="a-EW"></a>诸解相师婆罗门等。<a id="a-EX"></a>已曾授记。<a id="a-EY"></a>若其在家。<a id="a-EZ"></a>必当得作转轮圣王。<a id="a-Ea"></a>世尊。<a id="a-Eb"></a>今已舍家出家。<a id="a-Ec"></a>我见世尊出家之后。<a id="a-Ed"></a>作是思惟。<a id="a-Ee"></a>欲以王位付与难陀。<a id="a-Ef"></a>世尊于后。<a id="a-Eg"></a>复令出家。<a id="a-Eh"></a>彼既出家。<a id="a-Ei"></a>我复思惟。<a id="a-Ej"></a>令阿难陀绍其王位。<a id="a-Ek"></a>复为世尊已放出家。<a id="a-El"></a>彼出家后。<a id="a-Em"></a>我复作念。<a id="a-En"></a>当欲令彼阿尼楼陀绍其王位。<a id="a-Eo"></a>复为世尊放令出家。<a id="a-Ep"></a>彼出家后。<a id="a-Eq"></a>我复作念。<a id="a-Er"></a>婆提唎迦。<a id="a-Es"></a>绍其王位。<a id="a-Et"></a>世尊亦复放令出家。<a id="a-Eu"></a>今者望欲留罗睺罗。<a id="a-Ev"></a>拟付王位。<a id="a-Ew"></a>复为世尊将出家也。<a id="a-Ex"></a>世尊如是。<a id="a-Ey"></a>将罗睺罗出家之后。<a id="a-Ez"></a>岂不断我王种姓耳。</p>
  <p id="aF0">复次世尊。<a id="a-F1"></a>虽复如此。<a id="a-F2"></a>兼恋子情。<a id="a-F3"></a>穿彻皮肉筋骨及髓。<a id="a-F4"></a>是故世尊。<a id="a-F5"></a>从今日后。<a id="a-F6"></a>作如是教制。<a id="a-F7"></a>诸比丘。<a id="a-F8"></a>有出家者。<a id="a-F9"></a>令咨父母。<a id="a-FA"></a>许出家已。<a id="a-FB"></a>然后乃放。</p>
  <p id="aFC">尔时佛告输头檀王。<a id="a-FD"></a>如大王意。<a id="a-FE"></a>我不违也。<a id="a-FF"></a>我必当教作如是事。<a id="a-FG"></a>作是语已。<a id="a-FH"></a>尔时世尊。<a id="a-FI"></a>向净饭王。<a id="a-FJ"></a>说诸法义。<a id="a-FK"></a>显示教化。<a id="a-FL"></a>令王欣悦。<a id="a-FM"></a>加其威力。<a id="a-FN"></a>复令欢喜。<a id="a-FO"></a>尔时输头檀王。<a id="a-FP"></a>既欢喜已。<a id="a-FQ"></a>从坐而起。<a id="a-FR"></a>顶礼佛足。<a id="a-FS"></a>绕佛三匝。<a id="a-FT"></a>辞退而去。<a id="a-FU"></a>还其宫内。</p>
  <p id="aFV">尔时世尊。<a id="a-FW"></a>以此因缘。<a id="a-FX"></a>集比丘僧。<a id="a-FY"></a>而告之言。<a id="a-FZ"></a>汝等比丘。<a id="a-Fa"></a>当知儿子于其父母。<a id="a-Fb"></a>报恩最难。<a id="a-Fc"></a>所以者何然其父母难作能作。<a id="a-Fd"></a>显示世间。<a id="a-Fe"></a>长育诸阴故。<a id="a-Ff"></a>令乳哺养成身体。<a id="a-Fg"></a>是故汝等诸比丘辈。<a id="a-Fh"></a>从今已去。<a id="a-Fi"></a>若善男子善女人等。<a id="a-Fj"></a>求出家者。<a id="a-Fk"></a>先须令彼咨其父母。<a id="a-Fl"></a>然后乃听。<a id="a-Fm"></a>若不许可放出家者。<a id="a-Fn"></a>须如法治。<a id="a-Fo"></a>我今日后。<a id="a-Fp"></a>立如是制。<a id="a-Fq"></a>凡人来投请出家者。<a id="a-Fr"></a>先须问言。<a id="a-Fs"></a>汝之父母。<a id="a-Ft"></a>生存已不。<a id="a-Fu"></a>彼人若报云。<a id="a-Fv"></a>我父母现今生在。<a id="a-Fw"></a>方更问言。<a id="a-Fx"></a>复当听汝出家已不。</p>
  <p id="aFy">然其五师。<a id="a-Fz"></a>或有异说。<a id="a-G0"></a>作如是言其罗睺罗。<a id="a-G1"></a>生二年后。<a id="a-G2"></a>菩萨尔时。<a id="a-G3"></a>方始出家。<a id="a-G4"></a>苦行六年。<a id="a-G5"></a>然后成道。<a id="a-G6"></a>成道七岁。<a id="a-G7"></a>方始来向迦毗罗城。<a id="a-G8"></a>如是次第。<a id="a-G9"></a>数罗睺罗出家之日。<a id="a-GA"></a>正年十五。</p>
  <p id="aGB">或有诸师。<a id="a-GC"></a>作如是说。<a id="a-GD"></a>波阇波提。<a id="a-GE"></a>见其菩萨舍家出家。<a id="a-GF"></a>为此因缘。<a id="a-GG"></a>忧愁懊恼啼哭之时。<a id="a-GH"></a>眼坏失明。<a id="a-GI"></a>然佛世尊。<a id="a-GJ"></a>已证阿耨多罗三藐三菩提。<a id="a-GK"></a>过十二年。<a id="a-GL"></a>然后方还迦毗罗城。<a id="a-GM"></a>欲于眷属现怜愍故。<a id="a-GN"></a>尔时输头檀王。<a id="a-GO"></a>及诸宫内。<a id="a-GP"></a>一切眷属。<a id="a-GQ"></a>左右围绕。<a id="a-GR"></a>王为导首。<a id="a-GS"></a>在前而行。</p>
  <p id="aGT">尔时复有同姓种族。<a id="a-GU"></a>合有九万九千人。<a id="a-GV"></a>俱同来见。</p>
  <p id="aGW">佛。<a id="a-GX"></a>其摩诃波阇波提憍昙弥。<a id="a-GY"></a>同在彼众。<a id="a-GZ"></a>往诣佛所。<a id="a-Ga"></a>为看其子罗睺罗故。</p>
  <p id="aGb">尔时如来现双神变。<a id="a-Gc"></a>尔时摩诃波阇波提憍昙弥。<a id="a-Gd"></a>既闻他说。<a id="a-Ge"></a>今我之子。<a id="a-Gf"></a>显现神通。<a id="a-Gg"></a>所谓于身下分放其火光。<a id="a-Gh"></a>于身上分出其冷水。<a id="a-Gi"></a>如是闻已。<a id="a-Gj"></a>欢喜踊跃。<a id="a-Gk"></a>遍满其体。<a id="a-Gl"></a>不能自胜。<a id="a-Gm"></a>往诣佛所。<a id="a-Gn"></a>到佛所已。<a id="a-Go"></a>为敬佛故。<a id="a-Gp"></a>取其佛身所流之水。<a id="a-Gq"></a>自洒己身。<a id="a-Gr"></a>及以洗面。</p>
  <p id="aGs">尔时世尊。<a id="a-Gt"></a>为令摩诃波阇波提。<a id="a-Gu"></a>起于慈悲。<a id="a-Gv"></a>遍满其体。<a id="a-Gw"></a>受其快乐。<a id="a-Gx"></a>其所坏眼。<a id="a-Gy"></a>寻得清净。<a id="a-Gz"></a>胜于本时。<a id="a-H0"></a>尔时摩诃波阇波提。<a id="a-H1"></a>即于佛边。<a id="a-H2"></a>更增信敬。</p>
  <p id="aH3">时诸比丘。<a id="a-H4"></a>又白佛言。<a id="a-H5"></a>希有世尊。<a id="a-H6"></a>云何今此摩诃波阇波提憍昙弥。<a id="a-H7"></a>为世尊故。<a id="a-H8"></a>忧愁啼泣。<a id="a-H9"></a>失坏其目。<a id="a-HA"></a>复因世尊。<a id="a-HB"></a>还得清净。</p>
  <p id="aHC">尔时佛告诸比丘僧。<a id="a-HD"></a>作如是言。<a id="a-HE"></a>汝诸比丘。<a id="a-HF"></a>其摩诃波阇波提憍昙弥。<a id="a-HG"></a>非但今日为我作是忧愁啼哭。<a id="a-HH"></a>失坏此眼。<a id="a-HI"></a>还复因我。<a id="a-HJ"></a>而得清净。<a id="a-HK"></a>过去之世。<a id="a-HL"></a>亦曾为我忧愁啼哭。<a id="a-HM"></a>失坏其眼。<a id="a-HN"></a>复还因我。<a id="a-HO"></a>眼得清明。</p>
  <p id="aHP">尔时诸比丘白佛言。<a id="a-HQ"></a>世尊。<a id="a-HR"></a>此事云何。<a id="a-HS"></a>愿为说之。</p>
 </body>
</html>