<!doctype html>
<html id="z3IBUV5co" data-ver="1148">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第五十四</h1>
  <h2 id="a2">优波离品第五十五之二</h2>
  <p id="a3">尔时彼等亲友二人。<a id="a-4"></a>见辟支佛飞腾虚空游行无碍。<a id="a-5"></a>心大欢喜。<a id="a-6"></a>遍身踊跃不能自胜。<a id="a-7"></a>合十指掌。<a id="a-8"></a>敬礼尊者辟支佛足。<a id="a-9"></a>乞如是愿。<a id="a-A"></a>愿令我等。<a id="a-B"></a>于未来世。<a id="a-C"></a>恒常值遇如是教师。<a id="a-D"></a>或更胜者。<a id="a-E"></a>彼所说法。<a id="a-F"></a>我等闻已。<a id="a-G"></a>速即知解。<a id="a-H"></a>不生恶道。<a id="a-I"></a>作是愿已。<a id="a-J"></a>时彼一人。<a id="a-K"></a>又别乞愿。<a id="a-L"></a>愿言藉此功德之力。<a id="a-M"></a>于未来世。<a id="a-N"></a>恒生大姓婆罗门家。<a id="a-O"></a>愿能诵持四惟陀论。<a id="a-P"></a>及以六十种诸技艺等。<a id="a-Q"></a>而有偈说。</p>
  <p id="aR">非直端心怀正信　　即得名为上福田</p>
  <p id="aS">唯须供养佛与僧　　并及值遇辟支佛</p>
  <p id="aT">时彼二人于后命终。<a id="a-U"></a>一得生于波罗奈城刹利姓家。<a id="a-V"></a>即绍王位。<a id="a-W"></a>名曰梵德。<a id="a-X"></a>第二人者。<a id="a-Y"></a>生婆罗门大清净家。<a id="a-Z"></a>名优波伽摩那婆。<a id="a-a"></a>具解诸论。<a id="a-b"></a>其优波伽摩那婆。<a id="a-c"></a>彼时有妻。<a id="a-d"></a>名曰摩那毗迦。<a id="a-e"></a>端严可喜。<a id="a-f"></a>观者不厌。<a id="a-g"></a>最胜最妙。<a id="a-h"></a>世所无比。<a id="a-i"></a>得优波伽摩那婆之所爱敬。<a id="a-j"></a>若暂不见心即不悦。</p>
  <p id="ak">尔时彼妻摩那毗迦。<a id="a-l"></a>因为少事。<a id="a-m"></a>有所嫌恨遂便不共优波伽语。<a id="a-n"></a>时优波伽。<a id="a-o"></a>烦冤懊恼。<a id="a-p"></a>作如是念。<a id="a-q"></a>今日我妻摩那毗迦。<a id="a-r"></a>不共我语。<a id="a-s"></a>声音断绝乃如此也。<a id="a-t"></a>后时彼妻摩那毗迦。<a id="a-u"></a>过夏四月。<a id="a-v"></a>至于秋节。<a id="a-w"></a>白优波伽摩那婆言。<a id="a-x"></a>善哉圣子。<a id="a-y"></a>汝今可去往至市肆。<a id="a-z"></a>买取上妙涂香末香及诸华等。<a id="a-10"></a>所以然者。<a id="a-11"></a>秋节四月。<a id="a-12"></a>今者已至。<a id="a-13"></a>众人皆共受五欲乐。<a id="a-14"></a>我等亦须庄严身体受五欲乐。</p>
  <p id="a15">尔时优波伽摩那婆。<a id="a-16"></a>闻此语已。<a id="a-17"></a>欢喜踊跃。<a id="a-18"></a>遍满其体。<a id="a-19"></a>不能自胜。<a id="a-1A"></a>作如是念。<a id="a-1B"></a>今者我妻摩那毗迦。<a id="a-1C"></a>何期忽尔共我言语。<a id="a-1D"></a>而优波伽。<a id="a-1E"></a>有一金钱。<a id="a-1F"></a>先于余村他边出举。<a id="a-1G"></a>遂于午时。<a id="a-1H"></a>日炙大地。<a id="a-1I"></a>阳焰晖赫。<a id="a-1J"></a>其诸地色。<a id="a-1K"></a>犹如赤鸡。<a id="a-1L"></a>发其家宅。<a id="a-1M"></a>向彼村落。<a id="a-1N"></a>往欲债钱。<a id="a-1O"></a>于其道路。<a id="a-1P"></a>欲心缠逼。<a id="a-1Q"></a>口唱淫歌。<a id="a-1R"></a>当于尔时。<a id="a-1S"></a>与梵德宫。<a id="a-1T"></a>相去不远。<a id="a-1U"></a>其梵德王。<a id="a-1V"></a>在于楼阁。<a id="a-1W"></a>取纳清凉。<a id="a-1X"></a>昼日眠着小时睡觉。<a id="a-1Y"></a>忽闻彼人染着五欲作淫歌声。<a id="a-1Z"></a>时王闻已。<a id="a-1a"></a>即复起发自本欲心。<a id="a-1b"></a>而有偈说。</p>
  <p id="a1c">或有由于本习气　　或复因事动其情</p>
  <p id="a1d">斯由色欲着爱染　　亦似莲华因水生</p>
  <p id="a1e">尔时梵德闻彼淫歌。<a id="a-1f"></a>忽即惊疑。<a id="a-1g"></a>此是谁也。<a id="a-1h"></a>于盛日午炎热之时。<a id="a-1i"></a>染着欲心。<a id="a-1j"></a>口唱淫歌。<a id="a-1k"></a>作是念已。<a id="a-1l"></a>从窗遥见彼优波伽。<a id="a-1m"></a>于盛午时。<a id="a-1n"></a>大地炎热。<a id="a-1o"></a>行歌于路。<a id="a-1p"></a>即唤一臣而敕之言。<a id="a-1q"></a>汝可速往捉彼歌人将向我边。<a id="a-1r"></a>其臣闻敕。<a id="a-1s"></a>即白王言。<a id="a-1t"></a>不敢违旨。<a id="a-1u"></a>遂至彼边。<a id="a-1v"></a>捉优波伽。<a id="a-1w"></a>而语之言。<a id="a-1x"></a>汝摩那婆。<a id="a-1y"></a>去来去来。<a id="a-1z"></a>王今唤汝。<a id="a-20"></a>时优波伽。<a id="a-21"></a>心生恐怖。<a id="a-22"></a>举身毛竖。<a id="a-23"></a>怅怏不乐。<a id="a-24"></a>作如是念。<a id="a-25"></a>今谁知我。<a id="a-26"></a>于梵德边。<a id="a-27"></a>有何罪过。<a id="a-28"></a>令我愁恼。<a id="a-29"></a>尔时大臣将优波伽。<a id="a-2A"></a>往即至于梵德王边。<a id="a-2B"></a>其王见已。<a id="a-2C"></a>即生爱心。<a id="a-2D"></a>生爱心已。<a id="a-2E"></a>向于彼人。<a id="a-2F"></a>而说偈言。</p>
  <p id="a2G">日中晖赫正炎热　　大地红色如赤鸡</p>
  <p id="a2H">汝今耽着淫欲歌　　云何于是不生恼</p>
  <p id="a2I">日光普照正炎炽　　地上融沙弥复热</p>
  <p id="a2J">汝今耽着淫欲歌　　云何于是不生恼</p>
  <p id="a2K">尔时优波伽摩那婆以偈报彼梵德王言。</p>
  <p id="a2L">大王今者非热恼　　上天日炙何所及</p>
  <p id="a2M">唯有求利及失利　　此是恼中最为恼</p>
  <p id="a2N">日光虽复大炎炽　　此为恼中极下恼</p>
  <p id="a2O">经营种种诸事业　　如此名为最大恼</p>
  <p id="a2P">时梵德王。<a id="a-2Q"></a>复问优波伽摩那婆言。<a id="a-2R"></a>摩那婆。<a id="a-2S"></a>汝于今者经营何事。<a id="a-2T"></a>而于是处炽热大地而行于路。<a id="a-2U"></a>尔时优波伽即以上事。<a id="a-2V"></a>向梵德王分别说之。</p>
  <p id="a2W">尔时梵德王复告优波伽摩那婆言。<a id="a-2X"></a>摩那婆。<a id="a-2Y"></a>止止莫去。<a id="a-2Z"></a>我于今者。<a id="a-2a"></a>与汝两钱(即天竺金钱)。<a id="a-2b"></a>其梵德王。<a id="a-2c"></a>遂即与之。<a id="a-2d"></a>尔时优波伽。<a id="a-2e"></a>于梵德边。<a id="a-2f"></a>受其钱已。<a id="a-2g"></a>仍复白彼梵德王言。<a id="a-2h"></a>善哉大王。<a id="a-2i"></a>虽得大王所赐两钱。<a id="a-2j"></a>我今咨王。<a id="a-2k"></a>更乞一枚。<a id="a-2l"></a>通前得三。<a id="a-2m"></a>我向村落。<a id="a-2n"></a>自取一钱。<a id="a-2o"></a>并王所赐。<a id="a-2p"></a>合得四枚。<a id="a-2q"></a>我即得共摩那毗迦供其秋节为五欲乐。<a id="a-2r"></a>其梵德王复告优波伽摩那婆言。<a id="a-2s"></a>汝止莫去。<a id="a-2t"></a>我于今者。<a id="a-2u"></a>与汝八钱遂便与之。<a id="a-2v"></a>其优波伽。<a id="a-2w"></a>受八钱已。<a id="a-2x"></a>复白王言。<a id="a-2y"></a>善哉大王。<a id="a-2z"></a>愿乞欢喜。<a id="a-30"></a>今者咨王。<a id="a-31"></a>更乞一钱。<a id="a-32"></a>即成九枚。<a id="a-33"></a>复往聚落。<a id="a-34"></a>自取一钱。<a id="a-35"></a>合成十枚。<a id="a-36"></a>如是因缘。<a id="a-37"></a>我便得共摩那毗迦。<a id="a-38"></a>受其秋节五欲之乐。</p>
  <p id="a39">时梵德王复告优波伽摩那婆言。<a id="a-3A"></a>止止莫去。<a id="a-3B"></a>我今与汝一十六钱。<a id="a-3C"></a>王即与钱一十六枚。<a id="a-3D"></a>其受钱已。<a id="a-3E"></a>复白王言。<a id="a-3F"></a>善哉大王。<a id="a-3G"></a>愿乞欢喜。<a id="a-3H"></a>已得王钱一十六枚。<a id="a-3I"></a>今者咨王。<a id="a-3J"></a>更乞一钱。<a id="a-3K"></a>得成十七。<a id="a-3L"></a>复往聚落。<a id="a-3M"></a>自取一钱。<a id="a-3N"></a>合成十八。<a id="a-3O"></a>以是因缘。<a id="a-3P"></a>我即得共摩那毗迦。<a id="a-3Q"></a>受五欲乐。</p>
  <p id="a3R">尔时梵德复告彼言。<a id="a-3S"></a>汝摩那婆。<a id="a-3T"></a>止止莫去。<a id="a-3U"></a>我今与汝三十二钱。<a id="a-3V"></a>其受钱已。<a id="a-3W"></a>复白王言。<a id="a-3X"></a>善哉大王。<a id="a-3Y"></a>愿乞欢喜。<a id="a-3Z"></a>已得王钱三十二枚。<a id="a-3a"></a>今复咨王。<a id="a-3b"></a>更乞一钱。<a id="a-3c"></a>我往聚落。<a id="a-3d"></a>自取一钱。<a id="a-3e"></a>合即总成三十四枚。<a id="a-3f"></a>便得供我摩那毗迦。<a id="a-3g"></a>于其秋节。<a id="a-3h"></a>受五欲乐。</p>
  <p id="a3i">尔时梵德复告彼言。<a id="a-3j"></a>汝摩那婆。<a id="a-3k"></a>止止莫去。<a id="a-3l"></a>我今与汝六十四钱。<a id="a-3m"></a>时优波伽。<a id="a-3n"></a>即受钱已。<a id="a-3o"></a>复白王言。<a id="a-3p"></a>善哉大王。<a id="a-3q"></a>愿乞欢喜。<a id="a-3r"></a>已得大王六十四钱。<a id="a-3s"></a>今者愿王。<a id="a-3t"></a>更与一钱。<a id="a-3u"></a>我今复往彼村聚落。<a id="a-3v"></a>自取一钱。<a id="a-3w"></a>都合得成六十六枚。<a id="a-3x"></a>便供我与摩那毗迦。<a id="a-3y"></a>受于秋节五欲之乐。</p>
  <p id="a3z">尔时梵德复告彼言。<a id="a-40"></a>汝摩那婆。<a id="a-41"></a>止止莫去。<a id="a-42"></a>我于今者。<a id="a-43"></a>与汝百钱。<a id="a-44"></a>时优波伽。<a id="a-45"></a>受百钱已。<a id="a-46"></a>复白王言。<a id="a-47"></a>善哉大王。<a id="a-48"></a>愿乞欢喜。<a id="a-49"></a>我今已得王钱百枚。<a id="a-4A"></a>今咨大王。<a id="a-4B"></a>更乞一钱。<a id="a-4C"></a>我往聚落。<a id="a-4D"></a>复取一钱。<a id="a-4E"></a>合得成其一百二钱。<a id="a-4F"></a>得供我与摩那毗迦。<a id="a-4G"></a>共受秋节五欲之乐。</p>
  <p id="a4H">尔时梵德复告彼言。<a id="a-4I"></a>汝摩那婆。<a id="a-4J"></a>止止莫去。<a id="a-4K"></a>我当别更与汝一村。<a id="a-4L"></a>以为封禄。<a id="a-4M"></a>而婆罗门。<a id="a-4N"></a>为得为贪。<a id="a-4O"></a>是故其人数至王边。<a id="a-4P"></a>其王即择最上一村与彼为封。<a id="a-4Q"></a>彼得封已。<a id="a-4R"></a>遂即勤劬。<a id="a-4S"></a>不辞劳役。<a id="a-4T"></a>犹如奴仆。<a id="a-4U"></a>伏事彼王。<a id="a-4V"></a>先起后眠。<a id="a-4W"></a>行迹和软。<a id="a-4X"></a>所作事业悉称王意。<a id="a-4Y"></a>意行端直。<a id="a-4Z"></a>如是事王。<a id="a-4a"></a>终不为王有所嫌责。<a id="a-4b"></a>以是因缘。<a id="a-4c"></a>取王颜色。<a id="a-4d"></a>令梵德王欢喜无已。<a id="a-4e"></a>于后复更与优波伽分国半治。<a id="a-4f"></a>王之仓库亦共分半。<a id="a-4g"></a>彼婆罗门。<a id="a-4h"></a>得是优宠。<a id="a-4i"></a>受其五欲具足之乐。<a id="a-4j"></a>无所乏少。<a id="a-4k"></a>如是次第一切所作。<a id="a-4l"></a>悉皆为王捡挍得办。<a id="a-4m"></a>彼婆罗门。<a id="a-4n"></a>但从己家。<a id="a-4o"></a>来至王宫。<a id="a-4p"></a>王恒枕彼膝上而眠。</p>
  <p id="a4q">其梵德王。<a id="a-4r"></a>后于一时。<a id="a-4s"></a>枕优波伽膝上而卧。<a id="a-4t"></a>因即睡着。<a id="a-4u"></a>时优波伽。<a id="a-4v"></a>见王睡已。<a id="a-4w"></a>心作是念。<a id="a-4x"></a>云何一国。<a id="a-4y"></a>乃有二王。<a id="a-4z"></a>并用威势。<a id="a-50"></a>一仓库内。<a id="a-51"></a>亦复不合二人共用。<a id="a-52"></a>我今可觅梵德王。<a id="a-53"></a>便断其命根。<a id="a-54"></a>若得杀者。<a id="a-55"></a>我即独取王位治化。<a id="a-56"></a>彼优波伽。<a id="a-57"></a>作是念已。<a id="a-58"></a>欲取刀时。<a id="a-59"></a>更作是念。<a id="a-5A"></a>此梵德王。<a id="a-5B"></a>于先为我作此利益。<a id="a-5C"></a>分其半国。<a id="a-5D"></a>与我共治。<a id="a-5E"></a>一切仓库亦悉分半。<a id="a-5F"></a>我今若杀。<a id="a-5G"></a>是无恩义。<a id="a-5H"></a>如是第二。<a id="a-5I"></a>又作是念。<a id="a-5J"></a>云何二人。<a id="a-5K"></a>可得一处共治国化。<a id="a-5L"></a>亦复不合二人共用仓库财物。<a id="a-5M"></a>乃至第三念已还悔。<a id="a-5N"></a>我若杀彼。<a id="a-5O"></a>必当成我无恩义行。</p>
  <p id="a5P">时优波伽。<a id="a-5Q"></a>作是念已。<a id="a-5R"></a>举声叫哭。<a id="a-5S"></a>时梵德王。<a id="a-5T"></a>闻此哭声。<a id="a-5U"></a>忽然睡觉。<a id="a-5V"></a>觉已问彼优波伽言。<a id="a-5W"></a>汝今云何作此大声。<a id="a-5X"></a>时优波伽。<a id="a-5Y"></a>向梵德王广说前事。<a id="a-5Z"></a>时梵德王。<a id="a-5a"></a>而心不信彼优波伽有如此事。<a id="a-5b"></a>而语之言。<a id="a-5c"></a>优波伽。<a id="a-5d"></a>汝应定无如此之事。<a id="a-5e"></a>汝优波伽。<a id="a-5f"></a>莫作是语。<a id="a-5g"></a>时优波伽。<a id="a-5h"></a>寻复语彼梵德王言。<a id="a-5i"></a>大王今者当信我语。<a id="a-5j"></a>我实起发如是恶心。<a id="a-5k"></a>时优波伽。<a id="a-5l"></a>复更思惟。<a id="a-5m"></a>作如是念。<a id="a-5n"></a>我今忽发如是恶心。<a id="a-5o"></a>因何事相。<a id="a-5p"></a>正观思已。<a id="a-5q"></a>作如是言。<a id="a-5r"></a>我发如是恶事相者。<a id="a-5s"></a>莫不由于为五欲故。<a id="a-5t"></a>为王位故。<a id="a-5u"></a>我亦不须贪此王位。<a id="a-5v"></a>亦复不须贪其世乐。<a id="a-5w"></a>我因此事。<a id="a-5x"></a>生是恶心。<a id="a-5y"></a>我今唯可舍家出家。<a id="a-5z"></a>即白王言。<a id="a-60"></a>大王。<a id="a-61"></a>今者知我将欲舍家出家。</p>
  <p id="a62">时梵德王语优波伽。<a id="a-63"></a>莫作是语。<a id="a-64"></a>我既与汝分国半治。<a id="a-65"></a>仓库亦半。<a id="a-66"></a>我于今者。<a id="a-67"></a>与汝腹心。<a id="a-68"></a>无有一人如似汝者。<a id="a-69"></a>汝若出家。<a id="a-6A"></a>我今心意。<a id="a-6B"></a>定不安乐。<a id="a-6C"></a>其优波伽复语王言。<a id="a-6D"></a>善哉大王。<a id="a-6E"></a>愿垂许我舍家出家。<a id="a-6F"></a>我今决定出家不疑。<a id="a-6G"></a>于我法行莫生留难。<a id="a-6H"></a>时梵德王。<a id="a-6I"></a>又复告彼优波伽言。<a id="a-6J"></a>如汝所乐随意而作。</p>
  <p id="a6K">尔时波罗奈城。<a id="a-6L"></a>有一瓦师。<a id="a-6M"></a>于先出家。<a id="a-6N"></a>行仙人行。<a id="a-6O"></a>依彼城住。<a id="a-6P"></a>时彼仙人。<a id="a-6Q"></a>有大威德。<a id="a-6R"></a>已成五通。<a id="a-6S"></a>即能以手摸日月轮。<a id="a-6T"></a>时优波伽。<a id="a-6U"></a>依彼仙人。<a id="a-6V"></a>剃除须发。<a id="a-6W"></a>既出家已。<a id="a-6X"></a>勇猛精进。<a id="a-6Y"></a>即成四禅。<a id="a-6Z"></a>复得五通。<a id="a-6a"></a>大有威力。<a id="a-6b"></a>亦能以手摸日月轮。<a id="a-6c"></a>其梵德王闻优波伽舍家出家。<a id="a-6d"></a>成就大仙。<a id="a-6e"></a>有大威德。<a id="a-6f"></a>亦能以手摸日月轮。<a id="a-6g"></a>闻已微笑。<a id="a-6h"></a>入于宫内。<a id="a-6i"></a>对诸宫人。<a id="a-6j"></a>而说偈言。</p>
  <p id="a6k">优波造善未经久　　已获利益果报深</p>
  <p id="a6l">彼仙善哉得人身　　舍弃五欲出家行</p>
  <p id="a6m">尔时宫人。<a id="a-6n"></a>闻梵德王说是偈已。<a id="a-6o"></a>其心皆悉忧愁不乐。<a id="a-6p"></a>遂共白彼梵德王言。<a id="a-6q"></a>大王当知。<a id="a-6r"></a>彼人本昔贩卖博戏。<a id="a-6s"></a>执杖行乞。<a id="a-6t"></a>以自活命。<a id="a-6u"></a>婆罗门人。<a id="a-6v"></a>威力鲜少。<a id="a-6w"></a>是故出家。<a id="a-6x"></a>大王。<a id="a-6y"></a>今者莫学彼人舍弃家国而出家也。</p>
  <p id="a6z">尔时梵德。<a id="a-70"></a>有剃发师。<a id="a-71"></a>其人名曰[口*恒]伽波罗。<a id="a-72"></a>旧来恒可梵德王心。<a id="a-73"></a>时梵德王。<a id="a-74"></a>追觅唤彼剃须发师。<a id="a-75"></a>而敕之言。<a id="a-76"></a>[口*恒]伽波罗。<a id="a-77"></a>汝今为我剃治须发。<a id="a-78"></a>作是语已。<a id="a-79"></a>于即睡眠。<a id="a-7A"></a>时剃发师[口*恒]伽波罗。<a id="a-7B"></a>见王睡已。<a id="a-7C"></a>便即剃治王之须发。<a id="a-7D"></a>如是治已。<a id="a-7E"></a>而梵德王。<a id="a-7F"></a>睡眠不觉。<a id="a-7G"></a>王后觉已。<a id="a-7H"></a>谓剃发师[口*恒]伽波罗。<a id="a-7I"></a>我已有敕。<a id="a-7J"></a>令汝与我剃治须发。<a id="a-7K"></a>云何不也。<a id="a-7L"></a>作是语已。<a id="a-7M"></a>[口*恒]伽波罗白梵德王。<a id="a-7N"></a>我已治讫。<a id="a-7O"></a>但王睡眠而不觉也。</p>
  <p id="a7P">尔时梵德。<a id="a-7Q"></a>取镜自照。<a id="a-7R"></a>见己须发治理已讫。<a id="a-7S"></a>见已生喜。<a id="a-7T"></a>因即敕彼[口*恒]伽波罗。<a id="a-7U"></a>汝当受我最胜村落。<a id="a-7V"></a>我更与汝。<a id="a-7W"></a>称意乐事。</p>
  <p id="a7X">时剃发师[口*恒]伽波罗。<a id="a-7Y"></a>白梵德王。<a id="a-7Z"></a>我共宫内王之眷属。<a id="a-7a"></a>委曲评论。<a id="a-7b"></a>然后报王。<a id="a-7c"></a>作是语已。<a id="a-7d"></a>拜辞而去。<a id="a-7e"></a>其剃发师[口*恒]伽波罗。<a id="a-7f"></a>本于王宫出入无碍。<a id="a-7g"></a>遂即入宫。<a id="a-7h"></a>白宫人言。<a id="a-7i"></a>王已许我最胜村落以为封邑。<a id="a-7j"></a>诸后妃等。<a id="a-7k"></a>意悉云何。<a id="a-7l"></a>可取已不。<a id="a-7m"></a>尔时妃后。<a id="a-7n"></a>告彼[口*恒]伽波罗言曰。<a id="a-7o"></a>[口*恒]伽波罗。<a id="a-7p"></a>汝于今者何用取王最胜村落。<a id="a-7q"></a>我等现在足能与汝金银珍宝。<a id="a-7r"></a>但我有所嘱托汝事。<a id="a-7s"></a>为我辨不。<a id="a-7t"></a>其剃发师[口*恒]伽波罗。<a id="a-7u"></a>问宫人言。<a id="a-7v"></a>妃等今者有何事业。<a id="a-7w"></a>令我欲办。<a id="a-7x"></a>时诸妃等。<a id="a-7y"></a>即告彼之剃发师言。<a id="a-7z"></a>大王比来每入宫内。<a id="a-80"></a>恒说一偈。<a id="a-81"></a>作如是言。</p>
  <p id="a82">优波造善未经久　　而得利益果报深</p>
  <p id="a83">彼仙善哉得人身　　舍弃五欲出家行</p>
  <p id="a84">我等于时。<a id="a-85"></a>闻王此偈。<a id="a-86"></a>即作是念。<a id="a-87"></a>将恐大王舍位出家。<a id="a-88"></a>善哉善哉。<a id="a-89"></a>[口*恒]伽波罗。<a id="a-8A"></a>汝至王边。<a id="a-8B"></a>问斯偈意。<a id="a-8C"></a>其义云何。</p>
  <p id="a8D">尔时[口*恒]伽波罗。<a id="a-8E"></a>即往驰诣梵德王所。<a id="a-8F"></a>到已白言。<a id="a-8G"></a>大王。<a id="a-8H"></a>许我最胜村落。<a id="a-8I"></a>我今不用如此之愿。<a id="a-8J"></a>但欲知王每入宫内于妃后前所说之偈。</p>
  <p id="a8K">优波造善未经久　　而得利益果报深</p>
  <p id="a8L">彼仙善哉得人身　　舍弃五欲出家行</p>
  <p id="a8M">善哉大王。<a id="a-8N"></a>愿为我说如此偈意。<a id="a-8O"></a>其理如何。<a id="a-8P"></a>今从大王。<a id="a-8Q"></a>乞如是愿。</p>
  <p id="a8R">时梵德王。<a id="a-8S"></a>告剃发师[口*恒]伽波罗。<a id="a-8T"></a>我闻优波伽摩那婆。<a id="a-8U"></a>舍半国位而求出家。<a id="a-8V"></a>得成仙人。<a id="a-8W"></a>有大威力。<a id="a-8X"></a>能以手掌。<a id="a-8Y"></a>摩日月轮。<a id="a-8Z"></a>我今正以五欲醉乱贪着于斯。<a id="a-8a"></a>是故我今仰羡于彼。<a id="a-8b"></a>数入宫内。<a id="a-8c"></a>而说是偈。</p>
  <p id="a8d">时剃发师[口*恒]伽波罗。<a id="a-8e"></a>即入宫内。<a id="a-8f"></a>至妃后边。<a id="a-8g"></a>说如是言。<a id="a-8h"></a>诸妃后等。<a id="a-8i"></a>莫虑大王欲出家也。<a id="a-8j"></a>大王今者定不出家。<a id="a-8k"></a>时彼后妃。<a id="a-8l"></a>闻剃发师[口*恒]伽波罗说此语已。<a id="a-8m"></a>皆悉欢悦。<a id="a-8n"></a>心怀踊跃。<a id="a-8o"></a>遍满其体。<a id="a-8p"></a>不能自胜将诸璎珞。<a id="a-8q"></a>庄严己身。<a id="a-8r"></a>而告之言。<a id="a-8s"></a>[口*恒]伽波罗。<a id="a-8t"></a>我此璎珞。<a id="a-8u"></a>今悉施汝。<a id="a-8v"></a>汝今更莫为活命故造作诸业。<a id="a-8w"></a>[口*恒]伽波罗。<a id="a-8x"></a>见是事已。<a id="a-8y"></a>作如是念。<a id="a-8z"></a>彼优波伽。<a id="a-90"></a>既舍如此半国王位。<a id="a-91"></a>而求出家。<a id="a-92"></a>今梵德王。<a id="a-93"></a>仰羡于彼。<a id="a-94"></a>我今何故不作是事。<a id="a-95"></a>而使一切世间羡我。<a id="a-96"></a>然此后妃。<a id="a-97"></a>将诸璎珞。<a id="a-98"></a>以施我者。<a id="a-99"></a>我若顺从此后妃意。<a id="a-9A"></a>事必不善。<a id="a-9B"></a>我于今者。<a id="a-9C"></a>亦可舍弃而从出家。<a id="a-9D"></a>[口*恒]伽波罗。<a id="a-9E"></a>作是念已。<a id="a-9F"></a>诣梵德所。<a id="a-9G"></a>而白言曰。<a id="a-9H"></a>大王。<a id="a-9I"></a>许我以前事者。<a id="a-9J"></a>我今意乐舍弃出家。<a id="a-9K"></a>时梵德王。<a id="a-9L"></a>而问之言。<a id="a-9M"></a>[口*恒]伽波罗。<a id="a-9N"></a>汝今意者欲于谁边而出家也。<a id="a-9O"></a>[口*恒]伽波罗白言。<a id="a-9P"></a>大王。<a id="a-9Q"></a>我欲往至优波伽边而出家耳。<a id="a-9R"></a>时梵德王。<a id="a-9S"></a>而告之言。<a id="a-9T"></a>[口*恒]伽波罗。<a id="a-9U"></a>如汝意见。<a id="a-9V"></a>随愿而作。</p>
  <p id="a9W">尔时[口*恒]伽波罗。<a id="a-9X"></a>自剃须发。<a id="a-9Y"></a>至优波伽仙人之所。<a id="a-9Z"></a>于即出家。<a id="a-9a"></a>既出家已。<a id="a-9b"></a>勤劬精进。<a id="a-9c"></a>寻获四禅及以五通。<a id="a-9d"></a>得大威神。<a id="a-9e"></a>有大威德。<a id="a-9f"></a>亦能以手摩日月轮。<a id="a-9g"></a>其梵德王。<a id="a-9h"></a>既复闻彼[口*恒]伽波罗得出家已。<a id="a-9i"></a>成大神仙。<a id="a-9j"></a>有大威力。<a id="a-9k"></a>复能以手摸日月轮。<a id="a-9l"></a>闻此事已。<a id="a-9m"></a>不胜仰羡。<a id="a-9n"></a>欲求见彼。<a id="a-9o"></a>告诸臣言。<a id="a-9p"></a>诸大臣等。<a id="a-9q"></a>我今欲往彼仙人所。<a id="a-9r"></a>共彼相见。<a id="a-9s"></a>时诸臣等。<a id="a-9t"></a>而白王言。<a id="a-9u"></a>大王不然。<a id="a-9v"></a>大王今者不合身自往彼人所。<a id="a-9w"></a>我等遣使。<a id="a-9x"></a>唤彼仙来。<a id="a-9y"></a>时梵德王。<a id="a-9z"></a>报诸臣言。<a id="a-A0"></a>卿等今者应无此理。<a id="a-A1"></a>汝等莫作如是之语。<a id="a-A2"></a>上世已来。<a id="a-A3"></a>无如此法。<a id="a-A4"></a>而有诸仙。<a id="a-A5"></a>身不自在。<a id="a-A6"></a>而从唤也。<a id="a-A7"></a>我等今者身目往彼。<a id="a-A8"></a>此是如法。<a id="a-A9"></a>何以故。<a id="a-AA"></a>彼仙人等。<a id="a-AB"></a>是大福田。<a id="a-AC"></a>堪受供养。<a id="a-AD"></a>我等必须身自至彼。</p>
  <p id="aAE">时梵德王。<a id="a-AF"></a>乘自威德。<a id="a-AG"></a>庄严备办五百乘车。<a id="a-AH"></a>左右围绕。<a id="a-AI"></a>及以五百诸大臣等。<a id="a-AJ"></a>从波罗奈出诣向彼诸仙人所。<a id="a-AK"></a>自欲光显于彼世界。</p>
  <p id="aAL">尔时仙人[口*恒]伽波罗。<a id="a-AM"></a>遥见王来。<a id="a-AN"></a>及至白王。<a id="a-AO"></a>善来梵德。<a id="a-AP"></a>希能远至。</p>
  <p id="aAQ">尔时彼等五百诸臣。<a id="a-AR"></a>怨恨嗔彼[口*恒]伽波罗。<a id="a-AS"></a>出粗犷言。<a id="a-AT"></a>汝是下贱。<a id="a-AU"></a>淫女所生。<a id="a-AV"></a>秽浊不净。<a id="a-AW"></a>恒洗垢腻。<a id="a-AX"></a>云何今日唤大王名。</p>
  <p id="aAY">时梵德王。<a id="a-AZ"></a>止彼臣言。<a id="a-Aa"></a>勿作是语。<a id="a-Ab"></a>仙法如是。<a id="a-Ac"></a>唤人名字。<a id="a-Ad"></a>但此仙人。<a id="a-Ae"></a>有其戒行。<a id="a-Af"></a>有大威力。<a id="a-Ag"></a>时梵德王。<a id="a-Ah"></a>即向诸臣。<a id="a-Ai"></a>而说偈言。</p>
  <p id="aAj">卿等莫恨此仙人　　此仙修行已具足</p>
  <p id="aAk">所有苦事能行故　　得度一切苦怖畏</p>
  <p id="aAl">心既得舍一切恶　　即非剃除及瓦师</p>
  <p id="aAm">[口*恒]伽波罗已苦行　　降伏我故唤名字</p>
  <p id="aAn">现得忍力汝等看　　降伏诸根获证果</p>
  <p id="aAo">得诸天人所敬重　　即天人中最为胜</p>
  <p id="aAp">尔时梵德王。<a id="a-Aq"></a>及宫内诸婇女等。<a id="a-Ar"></a>于先顶礼仙人之足。<a id="a-As"></a>却住一面。<a id="a-At"></a>而彼五百诸大臣等。<a id="a-Au"></a>寻复顶礼彼仙人足。<a id="a-Av"></a>既顶礼已。<a id="a-Aw"></a>然后复礼[口*恒]伽波罗仙人之足。<a id="a-Ax"></a>次后亦礼瓦师之足。<a id="a-Ay"></a>其梵德王。<a id="a-Az"></a>一面坐已。<a id="a-B0"></a>慰诸仙言。<a id="a-B1"></a>诸尊者辈。<a id="a-B2"></a>身体康和安隐以不。<a id="a-B3"></a>所求活命不至劳也。<a id="a-B4"></a>无人恼乱诸仙人也。</p>
  <p id="aB5">尔时仙等报梵德言。<a id="a-B6"></a>如是大王。<a id="a-B7"></a>此事须忍。<a id="a-B8"></a>但王体内安和已不。<a id="a-B9"></a>一切眷属及诸大臣。<a id="a-BA"></a>国内民庶。<a id="a-BB"></a>悉安隐不。<a id="a-BC"></a>作是语已。<a id="a-BD"></a>彼等诸仙。<a id="a-BE"></a>为梵德王。<a id="a-BF"></a>说法教化。<a id="a-BG"></a>令心欢喜增长功德。<a id="a-BH"></a>时梵德王。<a id="a-BI"></a>蒙彼诸仙说法教化。<a id="a-BJ"></a>令心欢喜增长功德。<a id="a-BK"></a>从坐而起。<a id="a-BL"></a>顶礼诸仙。<a id="a-BM"></a>还其本处。</p>
  <p id="aBN">尔时佛告诸比丘言。<a id="a-BO"></a>汝等若有心疑。<a id="a-BP"></a>彼时优波伽者。<a id="a-BQ"></a>其人是谁。<a id="a-BR"></a>莫作异见即我身是。</p>
  <p id="aBS">汝等比丘。<a id="a-BT"></a>或有心疑。<a id="a-BU"></a>彼时仙人[口*恒]伽波罗剃发师者。<a id="a-BV"></a>其人是谁。<a id="a-BW"></a>莫作异见。<a id="a-BX"></a>此优波离比丘是也。</p>
  <p id="aBY">汝等比丘。<a id="a-BZ"></a>或有心疑。<a id="a-Ba"></a>于彼之时。<a id="a-Bb"></a>梵德王者。<a id="a-Bc"></a>其人是谁。<a id="a-Bd"></a>莫作异见。<a id="a-Be"></a>此即输头檀王是也。</p>
  <p id="aBf">汝等比丘。<a id="a-Bg"></a>或有心疑。<a id="a-Bh"></a>彼时五百诸大臣等。<a id="a-Bi"></a>其人是谁。<a id="a-Bj"></a>莫作异见。<a id="a-Bk"></a>即今五百比丘是也。<a id="a-Bl"></a>诸比丘。<a id="a-Bm"></a>于时优波离比丘。<a id="a-Bn"></a>亦因我得五百大臣。<a id="a-Bo"></a>恭敬礼拜。<a id="a-Bp"></a>并及得彼梵德王礼。<a id="a-Bq"></a>今亦如此。<a id="a-Br"></a>复因我得五百比丘。<a id="a-Bs"></a>及输头檀王之所礼拜。</p>
  <p id="aBt">尔时世尊告诸比丘。<a id="a-Bu"></a>汝等比丘。<a id="a-Bv"></a>若欲善知于我声闻弟子之中持律最者。<a id="a-Bw"></a>谓优波离比丘是也。</p>
  <p id="aBx">尔时诸比丘。<a id="a-By"></a>作是念言。<a id="a-Bz"></a>其优波离。<a id="a-C0"></a>昔作何业。<a id="a-C1"></a>乘彼业报。<a id="a-C2"></a>生剃发师下贱之家。<a id="a-C3"></a>复作何业。<a id="a-C4"></a>乘其业报。<a id="a-C5"></a>而得出家。<a id="a-C6"></a>受具足戒。<a id="a-C7"></a>获罗汉果。<a id="a-C8"></a>今得如来授其记言。<a id="a-C9"></a>汝诸比丘于我声闻弟子之中。<a id="a-CA"></a>持律最者。<a id="a-CB"></a>谓优波离比丘是也。<a id="a-CC"></a>时诸比丘。<a id="a-CD"></a>作是语已。<a id="a-CE"></a>往诣佛所。<a id="a-CF"></a>白言世尊。<a id="a-CG"></a>其彼长老优波离者。<a id="a-CH"></a>昔作何业。<a id="a-CI"></a>乘彼报故。<a id="a-CJ"></a>生剃发师下贱之中。<a id="a-CK"></a>复作何业。<a id="a-CL"></a>乘彼业故。<a id="a-CM"></a>而得出家。<a id="a-CN"></a>受具足戒。<a id="a-CO"></a>得罗汉果。<a id="a-CP"></a>即得如来授其记别。<a id="a-CQ"></a>称我声闻弟子之中持律第一。</p>
  <p id="aCR">尔时佛告诸比丘言。<a id="a-CS"></a>汝诸比丘。<a id="a-CT"></a>我念往昔。<a id="a-CU"></a>在于此城。<a id="a-CV"></a>有剃发师。<a id="a-CW"></a>其人娉求称自门户剃发师家娶女为妻。<a id="a-CX"></a>其后不久。<a id="a-CY"></a>产生一子。<a id="a-CZ"></a>彼剃发师。<a id="a-Ca"></a>寻时遇患。<a id="a-Cb"></a>虽加医疗治而不差。<a id="a-Cc"></a>因其所患。<a id="a-Cd"></a>乃至命终。<a id="a-Ce"></a>既命终已。<a id="a-Cf"></a>剃发师妻。<a id="a-Cg"></a>将彼童儿。<a id="a-Ch"></a>付自兄弟。<a id="a-Ci"></a>口告之言。<a id="a-Cj"></a>此之童儿。<a id="a-Ck"></a>是汝[外*男]甥。<a id="a-Cl"></a>今将相付。<a id="a-Cm"></a>汝等必须教此童儿。<a id="a-Cn"></a>自父本业。<a id="a-Co"></a>彼剃发师。<a id="a-Cp"></a>闻其姊妹作是语已。<a id="a-Cq"></a>受此童儿。<a id="a-Cr"></a>遂便教授彼父本业。<a id="a-Cs"></a>彼剃发师。<a id="a-Ct"></a>恒在王宫。<a id="a-Cu"></a>王所敬重。<a id="a-Cv"></a>每为国王。<a id="a-Cw"></a>剃除须发。<a id="a-Cx"></a>不大在外为人剃治。<a id="a-Cy"></a>时王敕给白象一头。<a id="a-Cz"></a>任所乘驰东西南北。<a id="a-D0"></a>又给金筒。<a id="a-D1"></a>安置剃刀。<a id="a-D2"></a>及余杂事。<a id="a-D3"></a>而敕之言。<a id="a-D4"></a>凡无佛世。<a id="a-D5"></a>有辟支佛。<a id="a-D6"></a>犹如犀牛。<a id="a-D7"></a>独行出时。<a id="a-D8"></a>当作利益。<a id="a-D9"></a>寻于彼时。<a id="a-DA"></a>有辟支佛。<a id="a-DB"></a>头须爪发。<a id="a-DC"></a>悉皆长利。<a id="a-DD"></a>来到彼时剃发师边。<a id="a-DE"></a>而告之言。<a id="a-DF"></a>善哉贤首。<a id="a-DG"></a>愿当与我剃除须发。<a id="a-DH"></a>时剃发师。<a id="a-DI"></a>报辟支佛。<a id="a-DJ"></a>作如是言。<a id="a-DK"></a>善哉大仙。<a id="a-DL"></a>若欲然者。<a id="a-DM"></a>听待明日。<a id="a-DN"></a>晨朝早来。<a id="a-DO"></a>必当与仙剃除须发。<a id="a-DP"></a>时彼尊者辟支仙人。<a id="a-DQ"></a>闻此语已。<a id="a-DR"></a>寻时还去。<a id="a-DS"></a>过于彼夜。<a id="a-DT"></a>晨朝起时。<a id="a-DU"></a>着衣持钵。<a id="a-DV"></a>还复诣彼剃发师边。<a id="a-DW"></a>作如是言。<a id="a-DX"></a>善哉贤首。<a id="a-DY"></a>今当与我剃除须发。<a id="a-DZ"></a>时剃发师。<a id="a-Da"></a>还复白彼辟支佛言。<a id="a-Db"></a>善哉大仙。<a id="a-Dc"></a>若必然者。<a id="a-Dd"></a>听至日晚。<a id="a-De"></a>即与仙剃。<a id="a-Df"></a>如是乃至若日西来。<a id="a-Dg"></a>还复语言。<a id="a-Dh"></a>听待晨朝。<a id="a-Di"></a>若晨朝来。<a id="a-Dj"></a>听待日西。<a id="a-Dk"></a>如是乃至。<a id="a-Dl"></a>晨亦不剃。<a id="a-Dm"></a>晚亦不剃。<a id="a-Dn"></a>而彼童子。<a id="a-Do"></a>见此尊者辟支仙人。<a id="a-Dp"></a>或晨朝来。<a id="a-Dq"></a>或日西至。<a id="a-Dr"></a>日日恒尔。<a id="a-Ds"></a>见已白言。<a id="a-Dt"></a>辟支尊者仙。<a id="a-Du"></a>何缘故。<a id="a-Dv"></a>或朝或晡。<a id="a-Dw"></a>恒来至此。<a id="a-Dx"></a>时辟支佛。<a id="a-Dy"></a>向彼童子。<a id="a-Dz"></a>广说前事。</p>
  <p id="aE0">尔时童子。<a id="a-E1"></a>白仙人言。<a id="a-E2"></a>我舅终不为仙剃发。<a id="a-E3"></a>何以故。<a id="a-E4"></a>恃于王宫出入自在。<a id="a-E5"></a>生憍慢故。<a id="a-E6"></a>我今当为仙人剃发。<a id="a-E7"></a>时彼童子。<a id="a-E8"></a>即为仙人。<a id="a-E9"></a>剃除须发。<a id="a-EA"></a>尔时尊者辟支仙人。<a id="a-EB"></a>作如是念。<a id="a-EC"></a>今此童子。<a id="a-ED"></a>大作功德。<a id="a-EE"></a>我今当须为彼童子。<a id="a-EF"></a>光扬示现功德事相。<a id="a-EG"></a>作是念已。<a id="a-EH"></a>告童子言。<a id="a-EI"></a>汝之童子。<a id="a-EJ"></a>若知时者。<a id="a-EK"></a>必当持取我之须发。<a id="a-EL"></a>汝于当来。<a id="a-EM"></a>有大利益。<a id="a-EN"></a>作是语已。<a id="a-EO"></a>犹如雁王舒其两翅。<a id="a-EP"></a>以神通力。<a id="a-EQ"></a>忽尔飞腾。<a id="a-ER"></a>乘空而去。<a id="a-ES"></a>时彼童子。<a id="a-ET"></a>取辟支佛所剃须发。<a id="a-EU"></a>置于髆上。<a id="a-EV"></a>向辟支佛。<a id="a-EW"></a>生清净心。<a id="a-EX"></a>顶戴十指。<a id="a-EY"></a>合掌作礼。<a id="a-EZ"></a>即发是愿。<a id="a-Ea"></a>愿我当于未来世中。<a id="a-Eb"></a>还值如是辟支佛尊或更胜者。<a id="a-Ec"></a>彼之世尊。<a id="a-Ed"></a>所有说法。<a id="a-Ee"></a>愿我速即悉皆知解。<a id="a-Ef"></a>又愿我更不生恶道。<a id="a-Eg"></a>又愿当来生生世世。<a id="a-Eh"></a>恒作如此剃须发师。<a id="a-Ei"></a>为福田故。<a id="a-Ej"></a>供养承事如是圣者。</p>
  <p id="aEk">尔时彼城宫内。<a id="a-El"></a>国王升殿视事。<a id="a-Em"></a>与大国臣左右围绕。<a id="a-En"></a>而彼大众。<a id="a-Eo"></a>悉皆遥见彼辟支佛腾空而行。<a id="a-Ep"></a>大众见已。<a id="a-Eq"></a>白彼王言。<a id="a-Er"></a>大王今者甚有吉利。<a id="a-Es"></a>善得人身。<a id="a-Et"></a>如今国内福田出世。<a id="a-Eu"></a>王遂仰观。<a id="a-Ev"></a>即见彼时辟支佛已。<a id="a-Ew"></a>告诸臣言。<a id="a-Ex"></a>剃此辟支佛须发者。<a id="a-Ey"></a>大得吉利。<a id="a-Ez"></a>时彼为王治须发师。<a id="a-F0"></a>因在王边。<a id="a-F1"></a>而白王言。<a id="a-F2"></a>如此仙人。<a id="a-F3"></a>是我能剃。<a id="a-F4"></a>更谁能也。<a id="a-F5"></a>时彼童子闻此语已。<a id="a-F6"></a>即至王边而白王曰。<a id="a-F7"></a>大王当知。<a id="a-F8"></a>我舅今者虚言浪语。<a id="a-F9"></a>我舅本不剃彼须发。<a id="a-FA"></a>此既小事。<a id="a-FB"></a>犹尚妄称。<a id="a-FC"></a>是我剃彼仙人须发。<a id="a-FD"></a>论其实剃。<a id="a-FE"></a>即我身也。<a id="a-FF"></a>尔时王所治须发师。<a id="a-FG"></a>诃彼童子。<a id="a-FH"></a>咄哉痴人。<a id="a-FI"></a>汝有何力。<a id="a-FJ"></a>能剃彼发。<a id="a-FK"></a>时彼童子。<a id="a-FL"></a>于即挽出辟支佛发。<a id="a-FM"></a>显示大众。<a id="a-FN"></a>此仙人发。<a id="a-FO"></a>我现持行。<a id="a-FP"></a>愿悉知见。</p>
  <p id="aFQ">尔时王见如是事已。<a id="a-FR"></a>即生嗔怒。<a id="a-FS"></a>告彼恒治须发师言。<a id="a-FT"></a>咄哉痴人。<a id="a-FU"></a>汝于我边。<a id="a-FV"></a>有如是力。<a id="a-FW"></a>今日何因虚诳我也。<a id="a-FX"></a>汝速出国。<a id="a-FY"></a>勿住我境。<a id="a-FZ"></a>并即夺彼所乘白象。<a id="a-Fa"></a>及治须发诸具度等。<a id="a-Fb"></a>及以封禄。<a id="a-Fc"></a>与彼童子。<a id="a-Fd"></a>而敕之言。<a id="a-Fe"></a>从今日后。<a id="a-Ff"></a>汝恒与我治其须鬓及以爪甲。<a id="a-Fg"></a>时彼童子。<a id="a-Fh"></a>而白王言。<a id="a-Fi"></a>如王所敕。<a id="a-Fj"></a>不敢违也。<a id="a-Fk"></a>从尔已后。<a id="a-Fl"></a>恒即为王。<a id="a-Fm"></a>治其须鬓及爪甲等。<a id="a-Fn"></a>随世寿命。<a id="a-Fo"></a>取终之后。<a id="a-Fp"></a>因彼功德。<a id="a-Fq"></a>生生世世。<a id="a-Fr"></a>不堕恶道。<a id="a-Fs"></a>从天至人。<a id="a-Ft"></a>从人至天。<a id="a-Fu"></a>二处往返。<a id="a-Fv"></a>后于一时。<a id="a-Fw"></a>还生在于波罗奈城剃发师家。<a id="a-Fx"></a>可喜端正。<a id="a-Fy"></a>观者不厌。<a id="a-Fz"></a>而彼童子。<a id="a-G0"></a>父母养育。<a id="a-G1"></a>及其长大。<a id="a-G2"></a>意智渐渐。<a id="a-G3"></a>技艺成就。</p>
  <p id="aG4">尔时迦葉世尊。<a id="a-G5"></a>出现于世。<a id="a-G6"></a>怛他伽多阿罗诃三藐三佛陀。<a id="a-G7"></a>作大教师。<a id="a-G8"></a>应供正遍知明行足善逝世间解无上士。<a id="a-G9"></a>调御丈夫天人师佛世尊。<a id="a-GA"></a>尔时迦葉婆伽婆阿罗诃三藐三佛陀。<a id="a-GB"></a>已转法轮逆转流转。<a id="a-GC"></a>已受法舆本愿具足。<a id="a-GD"></a>最得称利胜丈夫志。<a id="a-GE"></a>开敷示现所化莲华。<a id="a-GF"></a>于无量亿百千众生。<a id="a-GG"></a>安置善道。<a id="a-GH"></a>当尔之时修行。<a id="a-GI"></a>依彼波罗奈城。<a id="a-GJ"></a>住旧仙人所居之处。<a id="a-GK"></a>彼鹿苑中。<a id="a-GL"></a>与比丘僧二万人俱。<a id="a-GM"></a>时彼剃治须发师父。<a id="a-GN"></a>数至彼苑。<a id="a-GO"></a>与诸比丘。<a id="a-GP"></a>剃除须发。<a id="a-GQ"></a>然彼小儿。<a id="a-GR"></a>始能行时。<a id="a-GS"></a>共父至于伽蓝寺内。<a id="a-GT"></a>然诸比丘。<a id="a-GU"></a>或说诸法。<a id="a-GV"></a>讲论之时。<a id="a-GW"></a>得至彼听讲说律时。<a id="a-GX"></a>或复得听。<a id="a-GY"></a>或不得听。<a id="a-GZ"></a>时彼童子。<a id="a-Ga"></a>问诸比丘。<a id="a-Gb"></a>云何一切等是善言。<a id="a-Gc"></a>我或得闻。<a id="a-Gd"></a>或不得听。<a id="a-Ge"></a>其意如何。<a id="a-Gf"></a>时诸比丘报言。<a id="a-Gg"></a>童子如此之法。<a id="a-Gh"></a>是诸比丘秘密之事。<a id="a-Gi"></a>若不受于具足戒者。<a id="a-Gj"></a>悉不得听。<a id="a-Gk"></a>时彼童子。<a id="a-Gl"></a>闻此事已。<a id="a-Gm"></a>心生懊恼。<a id="a-Gn"></a>云何愿我速得出家。<a id="a-Go"></a>堪闻善语。<a id="a-Gp"></a>后时童子至律师边。<a id="a-Gq"></a>请乞出家。<a id="a-Gr"></a>得受具戒。<a id="a-Gs"></a>依诸比丘诵持戒律。<a id="a-Gt"></a>依法而行。<a id="a-Gu"></a>虽复如此。<a id="a-Gv"></a>而不得证出世之智。<a id="a-Gw"></a>然彼后时。<a id="a-Gx"></a>病困着床。<a id="a-Gy"></a>临欲命终。<a id="a-Gz"></a>又发是愿。<a id="a-H0"></a>迦葉如来怛他伽多阿罗诃三藐三佛陀。<a id="a-H1"></a>有一菩萨。<a id="a-H2"></a>名曰护明。<a id="a-H3"></a>已授记言。<a id="a-H4"></a>汝于将来。<a id="a-H5"></a>寿百年世。<a id="a-H6"></a>当得作佛。<a id="a-H7"></a>号曰释迦多他伽多阿罗诃三藐三佛陀。<a id="a-H8"></a>我于今者。<a id="a-H9"></a>愿值将来释迦牟尼。<a id="a-HA"></a>若顺所愿。<a id="a-HB"></a>在彼教中。<a id="a-HC"></a>亦乞出家。<a id="a-HD"></a>受具戒已。<a id="a-HE"></a>于彼世尊诸弟子中。<a id="a-HF"></a>所持律者。<a id="a-HG"></a>我为第一。<a id="a-HH"></a>如我今日。<a id="a-HI"></a>此师和上。<a id="a-HJ"></a>于迦葉佛诸持律行弟子之中。<a id="a-HK"></a>最为第一。<a id="a-HL"></a>我亦如是。<a id="a-HM"></a>当于彼时释迦如来法教之中。<a id="a-HN"></a>持律弟子。<a id="a-HO"></a>我最第一。<a id="a-HP"></a>彼人从尔。<a id="a-HQ"></a>命终已后。<a id="a-HR"></a>即生天上。<a id="a-HS"></a>及至今日。<a id="a-HT"></a>最后之身。<a id="a-HU"></a>受胎生于迦毗罗城剃发师家。<a id="a-HV"></a>名优波离。<a id="a-HW"></a>即其人也。</p>
  <p id="aHX">汝等比丘。<a id="a-HY"></a>若有心疑。<a id="a-HZ"></a>彼时童子剃发师者。<a id="a-Ha"></a>莫作异想。<a id="a-Hb"></a>即优波离比丘是也。<a id="a-Hc"></a>然优波离。<a id="a-Hd"></a>昔于尊者辟支佛边。<a id="a-He"></a>剃须发已。<a id="a-Hf"></a>乞如是愿。<a id="a-Hg"></a>愿我生生世世之中。<a id="a-Hh"></a>若得人身。<a id="a-Hi"></a>恒常生在剃发师家。<a id="a-Hj"></a>复于彼时。<a id="a-Hk"></a>更乞愿言。<a id="a-Hl"></a>愿我莫生恶道之中。<a id="a-Hm"></a>由彼发愿果报力故。<a id="a-Hn"></a>不生恶道。<a id="a-Ho"></a>从尔已来。<a id="a-Hp"></a>流转天人。<a id="a-Hq"></a>多受快乐。<a id="a-Hr"></a>现得已利。<a id="a-Hs"></a>复作是愿。<a id="a-Ht"></a>愿我当于未来世时。<a id="a-Hu"></a>恒常值遇如是教师或胜此者。<a id="a-Hv"></a>若彼教师所说之法。<a id="a-Hw"></a>愿我速证。<a id="a-Hx"></a>即得知解。<a id="a-Hy"></a>由斯业报。<a id="a-Hz"></a>今得值我。<a id="a-I0"></a>以为教师。<a id="a-I1"></a>即得出家。<a id="a-I2"></a>受具足戒。<a id="a-I3"></a>证罗汉果。<a id="a-I4"></a>亦复在于迦葉如来法教之中。<a id="a-I5"></a>作如是愿。<a id="a-I6"></a>愿我于彼未来世中。<a id="a-I7"></a>值遇释迦牟尼如来。<a id="a-I8"></a>莫背彼法。<a id="a-I9"></a>随顺出家。<a id="a-IA"></a>若得出家。<a id="a-IB"></a>于彼持律诸弟子中。<a id="a-IC"></a>我最第一。<a id="a-ID"></a>藉彼业报。<a id="a-IE"></a>今我法中。<a id="a-IF"></a>而得出家。<a id="a-IG"></a>乃至持律诸弟子中。<a id="a-IH"></a>最为第一。<a id="a-II"></a>汝诸比丘。<a id="a-IJ"></a>彼优波离。<a id="a-IK"></a>于过去世。<a id="a-IL"></a>作如是业。<a id="a-IM"></a>今得报生剃发师家。<a id="a-IN"></a>复以造彼愿业因缘。<a id="a-IO"></a>现今得报。<a id="a-IP"></a>于我法中。<a id="a-IQ"></a>如是出家。<a id="a-IR"></a>及受具戒。<a id="a-IS"></a>证罗汉果。<a id="a-IT"></a>我今又复授彼记言。<a id="a-IU"></a>于我持律弟子之中。<a id="a-IV"></a>最为第一。</p>
 </body>
</html>