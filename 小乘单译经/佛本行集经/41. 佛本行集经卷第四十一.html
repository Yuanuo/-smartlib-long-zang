<!doctype html>
<html id="z3IBUUGcb" data-ver="1075">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十一</h1>
  <h2 id="a2">迦葉三兄弟品第四十四之二</h2>
  <p id="a3">尔时毒龙。<a id="a-4"></a>见火神堂。<a id="a-5"></a>四面一时。<a id="a-6"></a>烔燃炽盛。<a id="a-7"></a>唯有如来所坐之处。<a id="a-8"></a>其处寂静。<a id="a-9"></a>不见火光。<a id="a-A"></a>见已渐诣向于佛所。<a id="a-B"></a>到佛所已。<a id="a-C"></a>即便涌身入佛钵中。<a id="a-D"></a>而说是偈。</p>
  <p id="aE">若人百千亿万岁　　一心祭祀此火神</p>
  <p id="aF">彼辈不能断去嗔　　如今胜世尊忍辱</p>
  <p id="aG">一切天人世界内　　唯有世尊大丈夫</p>
  <p id="aH">诸被嗔恚重病缠　　世尊能与忍辱药</p>
  <p id="aI">尔时世尊。<a id="a-J"></a>过彼夜后。<a id="a-K"></a>至明清旦。<a id="a-L"></a>手擎于钵。<a id="a-M"></a>将彼毒龙。<a id="a-N"></a>来至优娄频蠡迦葉所坐之处。<a id="a-O"></a>到已即告彼迦葉言。<a id="a-P"></a>仁者迦葉。<a id="a-Q"></a>此是毒龙。<a id="a-R"></a>汝等所畏。<a id="a-S"></a>不能入于火神堂者。<a id="a-T"></a>此即是彼以我威火。<a id="a-U"></a>灭其毒火。<a id="a-V"></a>今故将来以示汝辈。<a id="a-W"></a>诸梵志等。<a id="a-X"></a>而有偈说。</p>
  <p id="aY">是时彼夜分已过　　世尊来至迦葉所</p>
  <p id="aZ">钵中盛于毒龙示　　手擎安置着彼前</p>
  <p id="aa">尔时优娄频蠡迦葉。<a id="a-b"></a>作如是念。<a id="a-c"></a>此大毒龙。<a id="a-d"></a>为自入于大沙门钵。<a id="a-e"></a>为大沙门神通力故。<a id="a-f"></a>教其入中。<a id="a-g"></a>尔时世尊。<a id="a-h"></a>知彼优娄频螺迦葉心之所念。<a id="a-i"></a>知已即便手所执钵。<a id="a-j"></a>自然展向优娄频螺迦葉之边。<a id="a-k"></a>时彼毒龙。<a id="a-l"></a>九头大项。<a id="a-m"></a>引颈欲向优娄频螺迦葉身边。<a id="a-n"></a>尔时优娄频螺迦葉。<a id="a-o"></a>见龙举头欲向己边。<a id="a-p"></a>心生惊怖。<a id="a-q"></a>却缩身住。<a id="a-r"></a>自以两手。<a id="a-s"></a>掩覆其面。<a id="a-t"></a>尔时世尊。<a id="a-u"></a>告彼优娄频螺迦葉。<a id="a-v"></a>作如是言。<a id="a-w"></a>仁者迦葉。<a id="a-x"></a>何故缩身。<a id="a-y"></a>如是惊怖。<a id="a-z"></a>汝心畏也。<a id="a-10"></a>迦葉报言。<a id="a-11"></a>如是如是。<a id="a-12"></a>大德沙门。<a id="a-13"></a>我实畏也。<a id="a-14"></a>尔时佛告彼迦葉言。<a id="a-15"></a>仁者迦葉。<a id="a-16"></a>汝莫怖畏。<a id="a-17"></a>尔时世尊。<a id="a-18"></a>即以偈颂。<a id="a-19"></a>语迦葉言。</p>
  <p id="a1A">我昨夜来教化彼　　其更不能恐怖他</p>
  <p id="a1B">其若今欲螫于仁　　世间终无有此法</p>
  <p id="a1C">假使天崩倒于地　　大地破碎如微尘</p>
  <p id="a1D">须弥移离本处安　　诸佛口终不妄语</p>
  <p id="a1E">尔时优娄频螺迦葉。<a id="a-1F"></a>作如是念。<a id="a-1G"></a>此大沙门。<a id="a-1H"></a>大威神力。<a id="a-1I"></a>大有功能。<a id="a-1J"></a>乃设如是神力之火。<a id="a-1K"></a>灭彼毒龙毒恶炽火。<a id="a-1L"></a>其事虽然。<a id="a-1M"></a>而犹不得阿罗汉果如我今也。<a id="a-1N"></a>尔时世尊。<a id="a-1O"></a>取彼毒龙。<a id="a-1P"></a>发遣安置彼大海外铁围山间。<a id="a-1Q"></a>是时优娄频螺迦葉。<a id="a-1R"></a>即白佛言。<a id="a-1S"></a>大德沙门。<a id="a-1T"></a>彼毒龙今安在何处。<a id="a-1U"></a>尔时佛告彼迦葉言。<a id="a-1V"></a>仁者迦葉。<a id="a-1W"></a>彼之毒龙。<a id="a-1X"></a>我今已遣安置于彼铁围山间。</p>
  <p id="a1Y">尔时优娄频螺迦葉。<a id="a-1Z"></a>见佛示现是神通已。<a id="a-1a"></a>心生欢喜。<a id="a-1b"></a>即白佛言。<a id="a-1c"></a>大德沙门。<a id="a-1d"></a>愿恒住此。<a id="a-1e"></a>我当常请供奉饭食。<a id="a-1f"></a>尔时世尊。<a id="a-1g"></a>默然受彼优娄频螺迦葉等请。<a id="a-1h"></a>或复有师。<a id="a-1i"></a>作如是说。<a id="a-1j"></a>佛告优娄频螺迦葉。<a id="a-1k"></a>作如是言。<a id="a-1l"></a>仁者迦葉。<a id="a-1m"></a>若汝等辈。<a id="a-1n"></a>能依时节。<a id="a-1o"></a>告我食时。<a id="a-1p"></a>如是则我受仁者请。<a id="a-1q"></a>时迦葉言。<a id="a-1r"></a>我等当告。<a id="a-1s"></a>尔时色界净居诸天。<a id="a-1t"></a>即说偈言。</p>
  <p id="a1u">此是大慈世尊力　　善能降伏大毒龙</p>
  <p id="a1v">其三迦葉事火神　　所有精进力当灭</p>
  <p id="a1w">尔时世尊。<a id="a-1x"></a>从彼优娄频螺迦葉边受食讫。<a id="a-1y"></a>渐渐而行。<a id="a-1z"></a>去于优娄频螺迦葉处所不远。<a id="a-20"></a>有一林名差梨尼迦(隋言斫枝即出乳汁)。<a id="a-21"></a>在于彼林。<a id="a-22"></a>经行而住。<a id="a-23"></a>是时四镇四大天王。<a id="a-24"></a>身出胜光。<a id="a-25"></a>当于夜半。<a id="a-26"></a>下来世间。<a id="a-27"></a>以天身光。<a id="a-28"></a>普照彼林。<a id="a-29"></a>向于佛所。<a id="a-2A"></a>到佛所已。<a id="a-2B"></a>顶礼佛足合掌而却。<a id="a-2C"></a>各随来方。<a id="a-2D"></a>住立一面。<a id="a-2E"></a>向佛曲躬。<a id="a-2F"></a>低头顶礼。<a id="a-2G"></a>如猛火聚。<a id="a-2H"></a>出大炎光。<a id="a-2I"></a>照尼迦林。</p>
  <p id="a2J">尔时优娄频螺迦葉。<a id="a-2K"></a>过彼夜后。<a id="a-2L"></a>晨向佛所。<a id="a-2M"></a>到佛所已。<a id="a-2N"></a>而白佛言。<a id="a-2O"></a>大德沙门。<a id="a-2P"></a>食时将至。<a id="a-2Q"></a>饭食办具。<a id="a-2R"></a>未审昨夜四人是谁。<a id="a-2S"></a>身出最胜微妙光明。<a id="a-2T"></a>而于夜半。<a id="a-2U"></a>照此林树。<a id="a-2V"></a>来到于此大沙门边。<a id="a-2W"></a>到已顶礼。<a id="a-2X"></a>却住一面。<a id="a-2Y"></a>低头合掌。<a id="a-2Z"></a>恭敬立住。<a id="a-2a"></a>譬如火聚。<a id="a-2b"></a>出大胜光。</p>
  <p id="a2c">尔时佛告彼迦葉言。<a id="a-2d"></a>仁者迦葉。<a id="a-2e"></a>彼四人者。<a id="a-2f"></a>是四天王。<a id="a-2g"></a>来诣我所。<a id="a-2h"></a>从于我边。<a id="a-2i"></a>欲咨问法。<a id="a-2j"></a>是时优娄频螺迦葉。<a id="a-2k"></a>心如是念。<a id="a-2l"></a>此大沙门。<a id="a-2m"></a>大有威神。<a id="a-2n"></a>大有威德。<a id="a-2o"></a>乃有四大天王下来。<a id="a-2p"></a>诣于其边。<a id="a-2q"></a>欲请问法。<a id="a-2r"></a>威力虽然。<a id="a-2s"></a>但其不得阿罗汉果如我今也。</p>
  <p id="a2t">尔时世尊。<a id="a-2u"></a>即至优娄频螺迦葉所住之处。<a id="a-2v"></a>饭食讫已。<a id="a-2w"></a>后还向彼林内经行。<a id="a-2x"></a>寂静而住。<a id="a-2y"></a>是时忉利帝释天王。<a id="a-2z"></a>放身最胜上妙光明。<a id="a-30"></a>于夜半时。<a id="a-31"></a>普照彼林。<a id="a-32"></a>来诣佛所。<a id="a-33"></a>到已顶礼佛世尊足。<a id="a-34"></a>却住一面。<a id="a-35"></a>合十指掌。<a id="a-36"></a>向佛而立。<a id="a-37"></a>譬如火聚。<a id="a-38"></a>出大焰光。<a id="a-39"></a>倍胜于前四天王身。<a id="a-3A"></a>明照显赫。<a id="a-3B"></a>不可为比。</p>
  <p id="a3C">尔时优娄频螺迦葉。<a id="a-3D"></a>过彼夜已。<a id="a-3E"></a>住诣佛所。<a id="a-3F"></a>到佛所已。<a id="a-3G"></a>而白佛言。<a id="a-3H"></a>大德沙门。<a id="a-3I"></a>食时已至。<a id="a-3J"></a>饭食办具。<a id="a-3K"></a>未审昨夜光明是谁。<a id="a-3L"></a>于夜半时。<a id="a-3M"></a>身出最胜大光明。<a id="a-3N"></a>来到已顶礼。<a id="a-3O"></a>合十指掌。<a id="a-3P"></a>向一面立。<a id="a-3Q"></a>乃至猛焰倍四天光。<a id="a-3R"></a>尔时佛告彼迦葉言。<a id="a-3S"></a>仁者迦葉。<a id="a-3T"></a>彼是忉利天主帝释。<a id="a-3U"></a>来诣我边。<a id="a-3V"></a>欲听法故。<a id="a-3W"></a>是时优娄频螺迦葉。<a id="a-3X"></a>作如是念。<a id="a-3Y"></a>此大沙门。<a id="a-3Z"></a>大有威德。<a id="a-3a"></a>乃令帝释来诣其边。<a id="a-3b"></a>欲听于法。<a id="a-3c"></a>威力虽然。<a id="a-3d"></a>而犹不得阿罗汉果如我今也。</p>
  <p id="a3e">尔时世尊。<a id="a-3f"></a>从彼优娄频螺迦葉边受食讫。<a id="a-3g"></a>还向彼林。<a id="a-3h"></a>经行而住。<a id="a-3i"></a>时夜摩天。<a id="a-3j"></a>于夜半时。<a id="a-3k"></a>身出胜光。<a id="a-3l"></a>来诣佛所。<a id="a-3m"></a>到已合掌。<a id="a-3n"></a>向佛顶礼。<a id="a-3o"></a>却住一面。<a id="a-3p"></a>乃至略说。<a id="a-3q"></a>此大沙门。<a id="a-3r"></a>大有威力。<a id="a-3s"></a>大有威神。<a id="a-3t"></a>乃令于彼须夜摩天。<a id="a-3u"></a>来欲听法。<a id="a-3v"></a>威德虽然。<a id="a-3w"></a>其犹不得阿罗汉果如我今也。</p>
  <p id="a3x">尔时世尊。<a id="a-3y"></a>从彼优娄频螺迦葉边受食讫。<a id="a-3z"></a>还向彼林。<a id="a-40"></a>经行而住。<a id="a-41"></a>时兜率天。<a id="a-42"></a>于夜半时。<a id="a-43"></a>身出光明。<a id="a-44"></a>来诣佛所。<a id="a-45"></a>乃至略说。<a id="a-46"></a>此大沙门。<a id="a-47"></a>大有威力。<a id="a-48"></a>大有威神。<a id="a-49"></a>乃令于彼兜率陀天。<a id="a-4A"></a>来欲听法。<a id="a-4B"></a>威德虽然。<a id="a-4C"></a>其犹不得阿罗汉果如我今也。<a id="a-4D"></a>尔时世尊。<a id="a-4E"></a>从彼优娄频螺迦葉边受食讫。<a id="a-4F"></a>还向彼林。<a id="a-4G"></a>经行而住。<a id="a-4H"></a>时化乐天。<a id="a-4I"></a>于夜半时。<a id="a-4J"></a>身出光明。<a id="a-4K"></a>来诣佛所。<a id="a-4L"></a>到已乃至此大沙门有大威神。<a id="a-4M"></a>乃令化乐天子。<a id="a-4N"></a>下来欲听受法。<a id="a-4O"></a>威德虽然。<a id="a-4P"></a>其犹不得阿罗汉果如我今也。</p>
  <p id="a4Q">尔时世尊。<a id="a-4R"></a>从彼优娄频螺迦葉边受食讫。<a id="a-4S"></a>还入彼林。<a id="a-4T"></a>经行而住。<a id="a-4U"></a>是时他化自在天子。<a id="a-4V"></a>于夜半时。<a id="a-4W"></a>身出光明。<a id="a-4X"></a>来诣佛所。<a id="a-4Y"></a>乃至略说。<a id="a-4Z"></a>此大沙门。<a id="a-4a"></a>大有威神。<a id="a-4b"></a>大有威力。<a id="a-4c"></a>乃有他化自在天子。<a id="a-4d"></a>来欲听法。<a id="a-4e"></a>威德虽然。<a id="a-4f"></a>其犹不得阿罗汉果如我今也。</p>
  <p id="a4g">尔时世尊。<a id="a-4h"></a>从彼优娄频螺迦葉边受食讫。<a id="a-4i"></a>还向彼林。<a id="a-4j"></a>经行而住。<a id="a-4k"></a>是时娑婆世界之主。<a id="a-4l"></a>大梵天王。<a id="a-4m"></a>于夜半时。<a id="a-4n"></a>放身光明。<a id="a-4o"></a>普照彼林。<a id="a-4p"></a>来诣佛所。<a id="a-4q"></a>到佛所已。<a id="a-4r"></a>合十指掌。<a id="a-4s"></a>顶礼佛足。<a id="a-4t"></a>却住一面。<a id="a-4u"></a>向佛而立。<a id="a-4v"></a>譬如火聚。<a id="a-4w"></a>出大猛焰。<a id="a-4x"></a>胜于已前欲界诸天光明百倍。<a id="a-4y"></a>不可为譬。</p>
  <p id="a4z">尔时优娄频螺迦葉。<a id="a-50"></a>过彼夜后。<a id="a-51"></a>往诣佛所。<a id="a-52"></a>到佛所已。<a id="a-53"></a>即白佛言。<a id="a-54"></a>大德沙门。<a id="a-55"></a>食时已至。<a id="a-56"></a>饭食办具。<a id="a-57"></a>未审昨夜。<a id="a-58"></a>出胜光明。<a id="a-59"></a>普照林内。<a id="a-5A"></a>来至于此大沙门边。<a id="a-5B"></a>彼为是谁。<a id="a-5C"></a>合十指掌。<a id="a-5D"></a>顶礼却住。<a id="a-5E"></a>乃至胜前欲天光明。</p>
  <p id="a5F">尔时世尊。<a id="a-5G"></a>即告优娄频螺迦葉。<a id="a-5H"></a>作如是言。<a id="a-5I"></a>仁者迦葉。<a id="a-5J"></a>彼所来者。<a id="a-5K"></a>是此娑婆世界之主。<a id="a-5L"></a>大梵天王。<a id="a-5M"></a>来诣我所。<a id="a-5N"></a>欲听受法。<a id="a-5O"></a>是时迦葉。<a id="a-5P"></a>作如是念。<a id="a-5Q"></a>此大沙门。<a id="a-5R"></a>大有威力。<a id="a-5S"></a>大有威神。<a id="a-5T"></a>乃令娑婆世界之主大梵天王。<a id="a-5U"></a>来至其边。<a id="a-5V"></a>欲听于法。<a id="a-5W"></a>威德虽然。<a id="a-5X"></a>其犹不得阿罗汉果如我今也。</p>
  <p id="a5Y">尔时世尊。<a id="a-5Z"></a>从彼优娄频螺迦葉边受食讫。<a id="a-5a"></a>还向彼林。<a id="a-5b"></a>经行而住。<a id="a-5c"></a>是时优娄频螺迦葉。<a id="a-5d"></a>居处年常恒共竖立一祭祀法。<a id="a-5e"></a>至其时节。<a id="a-5f"></a>摩伽陀国。<a id="a-5g"></a>一切人民。<a id="a-5h"></a>将好种种上味饮食。<a id="a-5i"></a>啖者食者。<a id="a-5j"></a>舐者[口*束]者。<a id="a-5k"></a>办具已讫。<a id="a-5l"></a>明日各各欲来向于优娄频螺迦葉居处。</p>
  <p id="a5m">尔时优娄频螺迦葉。<a id="a-5n"></a>即于其夜。<a id="a-5o"></a>在自室内。<a id="a-5p"></a>作是思惟。<a id="a-5q"></a>明日集聚摩伽陀国一切人民。<a id="a-5r"></a>办具种种无量饮食。<a id="a-5s"></a>欲来我边修祭祀法。<a id="a-5t"></a>而此瞿昙大德沙门。<a id="a-5u"></a>脱于是会大众之前。<a id="a-5v"></a>显示神通胜上之法。<a id="a-5w"></a>若如是者。<a id="a-5x"></a>我之所有利养名闻。<a id="a-5y"></a>即当着彼。<a id="a-5z"></a>则于我边。<a id="a-60"></a>或复减少。<a id="a-61"></a>唯愿方便。<a id="a-62"></a>此大沙门。<a id="a-63"></a>明日莫来。<a id="a-64"></a>尔时世尊。<a id="a-65"></a>知彼优娄频螺迦葉心所念已。<a id="a-66"></a>过彼夜后。<a id="a-67"></a>至郁单越。<a id="a-68"></a>到彼乞食。<a id="a-69"></a>于阿耨达大池边食食讫。<a id="a-6A"></a>还在彼大池边。<a id="a-6B"></a>少时静摄竟还本林。<a id="a-6C"></a>经行而住。<a id="a-6D"></a>尔时优娄频螺迦葉。<a id="a-6E"></a>过彼夜已。<a id="a-6F"></a>食后往诣佛世尊所。<a id="a-6G"></a>到佛所已。<a id="a-6H"></a>即白佛言。<a id="a-6I"></a>大德沙门。<a id="a-6J"></a>于食至时。<a id="a-6K"></a>办具亦讫。<a id="a-6L"></a>未审沙门。<a id="a-6M"></a>何故不来。<a id="a-6N"></a>其事虽然。<a id="a-6O"></a>我犹不忘所有诸食上好味者。<a id="a-6P"></a>我今为仁。<a id="a-6Q"></a>犹留一分。</p>
  <p id="a6R">尔时佛告彼迦葉言。<a id="a-6S"></a>仁者迦葉。<a id="a-6T"></a>汝昨夜在静室之中。<a id="a-6U"></a>独自而坐。<a id="a-6V"></a>可不如是思惟念言。<a id="a-6W"></a>我于明朝。<a id="a-6X"></a>在所居处。<a id="a-6Y"></a>年常恒作祭祀之法。<a id="a-6Z"></a>摩伽陀国。<a id="a-6a"></a>所有男女。<a id="a-6b"></a>一切人民。<a id="a-6c"></a>将好种种食饮而来。<a id="a-6d"></a>向于我边。<a id="a-6e"></a>而此大德沙门瞿昙。<a id="a-6f"></a>恐于彼会众人之前。<a id="a-6g"></a>出现神通。<a id="a-6h"></a>示上人法。<a id="a-6i"></a>则我所有利养名闻。<a id="a-6j"></a>悉着于彼大沙门边。<a id="a-6k"></a>我则减少。<a id="a-6l"></a>心私愿我明日莫来。<a id="a-6m"></a>仁者迦葉。<a id="a-6n"></a>我于尔时。<a id="a-6o"></a>知仁此心如是想念。<a id="a-6p"></a>过于彼夜。<a id="a-6q"></a>我即腾空。<a id="a-6r"></a>至郁单越。<a id="a-6s"></a>向彼乞食。<a id="a-6t"></a>得已来到阿耨达池。<a id="a-6u"></a>如法而食。<a id="a-6v"></a>随日多少。<a id="a-6w"></a>在彼经行。<a id="a-6x"></a>还向此林宿止而来。<a id="a-6y"></a>是时优娄频螺迦葉。<a id="a-6z"></a>作如是念。<a id="a-70"></a>此大沙门。<a id="a-71"></a>大有神力。<a id="a-72"></a>大有威权。<a id="a-73"></a>感变虽然。<a id="a-74"></a>其犹不得阿罗汉果如我今也(尼沙塞说)。<a id="a-75"></a>尔时优娄频螺迦葉。<a id="a-76"></a>居处年常有一大会。<a id="a-77"></a>名翼宿日。<a id="a-78"></a>彼会之日。<a id="a-79"></a>摩伽陀国。<a id="a-7A"></a>数千万人。<a id="a-7B"></a>各来聚集。<a id="a-7C"></a>然其彼会。<a id="a-7D"></a>亦有市易。<a id="a-7E"></a>随诸人辈所须货买。<a id="a-7F"></a>是时优娄频螺迦葉。<a id="a-7G"></a>作如是念。<a id="a-7H"></a>明朝此处。<a id="a-7I"></a>若沙门来。<a id="a-7J"></a>所有人民。<a id="a-7K"></a>皆观看彼。<a id="a-7L"></a>不为我等造作斋食。<a id="a-7M"></a>彼作如是思惟念已。<a id="a-7N"></a>往诣佛所。<a id="a-7O"></a>即白佛言。<a id="a-7P"></a>大德沙门。<a id="a-7Q"></a>门朝我林修道处所。<a id="a-7R"></a>当作大会。<a id="a-7S"></a>多有众生。<a id="a-7T"></a>百千聚集。<a id="a-7U"></a>甚大喧闹。<a id="a-7V"></a>而大沙门。<a id="a-7W"></a>爱乐寂静。<a id="a-7X"></a>恒行清净空闲之处。<a id="a-7Y"></a>沙门。<a id="a-7Z"></a>可从此处移去别求静处彼间而住(此僧祇说)。<a id="a-7a"></a>尔时世尊。<a id="a-7b"></a>从彼住处。<a id="a-7c"></a>即便移至差梨迦林。<a id="a-7d"></a>至彼林已。<a id="a-7e"></a>心念彼四迦娄罗王。<a id="a-7f"></a>王名可触。<a id="a-7g"></a>又四提头赖吒龙王。<a id="a-7h"></a>四水神龙。<a id="a-7i"></a>四大天王。<a id="a-7j"></a>帝释天主。<a id="a-7k"></a>及余欲界一切诸天。<a id="a-7l"></a>娑婆世界主大梵天等。<a id="a-7m"></a>并皆念之。</p>
  <p id="a7n">尔时彼等四可触王。<a id="a-7o"></a>迦娄罗等。<a id="a-7p"></a>知佛内心如是念已。<a id="a-7q"></a>出现大风。<a id="a-7r"></a>从彼优娄频螺迦葉所居住处。<a id="a-7s"></a>飞腾虚空。<a id="a-7t"></a>即时往诣差梨迦林。<a id="a-7u"></a>到彼处已。<a id="a-7v"></a>顶礼佛足。<a id="a-7w"></a>合十指掌。<a id="a-7x"></a>却住一面。<a id="a-7y"></a>遥睹世尊。<a id="a-7z"></a>向佛顶礼。</p>
  <p id="a80">其四提头赖吒龙王。<a id="a-81"></a>四水神王。<a id="a-82"></a>亦知佛心。<a id="a-83"></a>出大云雨。<a id="a-84"></a>从彼优娄频螺迦葉居处。<a id="a-85"></a>飞向差梨迦林。<a id="a-86"></a>到已顶礼佛世尊足。<a id="a-87"></a>合十指掌。<a id="a-88"></a>却住一面。<a id="a-89"></a>向佛遥敬。<a id="a-8A"></a>是时四方四大天王。<a id="a-8B"></a>亦知佛心。<a id="a-8C"></a>作大端正可喜之身。<a id="a-8D"></a>为人乐见。<a id="a-8E"></a>显赫威光。<a id="a-8F"></a>照曜自身。<a id="a-8G"></a>悉乘白象。<a id="a-8H"></a>从地涌出。<a id="a-8I"></a>从彼优娄频螺迦葉居处。<a id="a-8J"></a>住诣差梨迦林。<a id="a-8K"></a>到已顶礼佛世尊足。<a id="a-8L"></a>乃至合掌。<a id="a-8M"></a>遥敬于佛。</p>
  <p id="a8N">尔时忉利帝释天王。<a id="a-8O"></a>及欲界天娑婆世界主大梵天王。<a id="a-8P"></a>知佛心念。<a id="a-8Q"></a>身出威光。<a id="a-8R"></a>遍照其地。<a id="a-8S"></a>从彼优娄频螺迦葉居住之处。<a id="a-8T"></a>飞腾虚空。<a id="a-8U"></a>一时往诣差梨迦林。<a id="a-8V"></a>到已顶礼佛世尊足。<a id="a-8W"></a>乃至曲躬遥敬于佛。</p>
  <p id="a8X">尔时彼处一切人民。<a id="a-8Y"></a>见如是众诸天龙等。<a id="a-8Z"></a>心生恐怖。<a id="a-8a"></a>身毛皆竖。<a id="a-8b"></a>即便问彼优娄频螺迦葉等言。<a id="a-8c"></a>大德和上。<a id="a-8d"></a>此何物神。<a id="a-8e"></a>作斯变怪。<a id="a-8f"></a>非是灾也。<a id="a-8g"></a>或当有疫。<a id="a-8h"></a>或大恐怖。<a id="a-8i"></a>或大斗诤。<a id="a-8j"></a>或有迦吒富单那鬼。<a id="a-8k"></a>及黑闇鬼。<a id="a-8l"></a>而欲来乎。</p>
  <p id="a8m">尔时优娄频螺迦葉。<a id="a-8n"></a>作如是念。<a id="a-8o"></a>此必是彼大德沙门威力。<a id="a-8p"></a>作斯神通变也。<a id="a-8q"></a>即便报彼诸大众言。<a id="a-8r"></a>汝等一切。<a id="a-8s"></a>莫恐莫怖。<a id="a-8t"></a>莫畏莫惊。<a id="a-8u"></a>此非灾变。<a id="a-8v"></a>亦非疫病。<a id="a-8w"></a>及以斗诤。<a id="a-8x"></a>诸鬼魅来。<a id="a-8y"></a>当有无畏。<a id="a-8z"></a>当有丰熟。<a id="a-90"></a>当无怪异。<a id="a-91"></a>不须恐怖。<a id="a-92"></a>亦无疾病。<a id="a-93"></a>汝等但当安隐自慰。<a id="a-94"></a>此事无苦。<a id="a-95"></a>一切诸相。<a id="a-96"></a>尽皆大吉。</p>
  <p id="a97">尔时优娄频螺迦葉。<a id="a-98"></a>作如是念。<a id="a-99"></a>我今亦可往诣于彼大沙门边。<a id="a-9A"></a>度量此事。<a id="a-9B"></a>自应当知。<a id="a-9C"></a>何故何变致使如是。<a id="a-9D"></a>彼作如是思惟念已。<a id="a-9E"></a>即便往诣佛世尊所。<a id="a-9F"></a>欲至佛边。<a id="a-9G"></a>如来忽以神通之力。<a id="a-9H"></a>即于其前。<a id="a-9I"></a>化作一个高峻大山。<a id="a-9J"></a>而彼欲来不能得过。<a id="a-9K"></a>到彼山已。<a id="a-9L"></a>即反回还。<a id="a-9M"></a>过彼夜后。<a id="a-9N"></a>还诣佛所。<a id="a-9O"></a>到佛所已。<a id="a-9P"></a>而白佛言。<a id="a-9Q"></a>大德沙门。<a id="a-9R"></a>昨日作何如是变怪。<a id="a-9S"></a>我从昔来。<a id="a-9T"></a>在此居停。<a id="a-9U"></a>未曾睹见如斯之事。<a id="a-9V"></a>尔时世尊。<a id="a-9W"></a>即便为彼广说前事。<a id="a-9X"></a>而彼优娄频螺迦葉。<a id="a-9Y"></a>既闻说已。<a id="a-9Z"></a>生大希有奇特可怪。<a id="a-9a"></a>我多年来在此。<a id="a-9b"></a>恒常祭祀火神。<a id="a-9c"></a>不曾有一旋风之气至于我边。<a id="a-9d"></a>况复余神。<a id="a-9e"></a>然今此处。<a id="a-9f"></a>沙门瞿昙。<a id="a-9g"></a>有大威德。<a id="a-9h"></a>一切诸天。<a id="a-9i"></a>来向其边。<a id="a-9j"></a>作是念已。<a id="a-9k"></a>即于佛边。<a id="a-9l"></a>生信向心希有之心。<a id="a-9m"></a>即以心请佛世尊云。<a id="a-9n"></a>愿大沙门。<a id="a-9o"></a>明日食时。<a id="a-9p"></a>更于我边。<a id="a-9q"></a>受我微供。<a id="a-9r"></a>若佛实是一切智者。<a id="a-9s"></a>应知我心。<a id="a-9t"></a>作是念已。<a id="a-9u"></a>如来即知优娄频螺迦葉心念。<a id="a-9v"></a>默然而受彼之心请。</p>
  <p id="a9w">尔时优娄频螺迦葉。<a id="a-9x"></a>还其居处。<a id="a-9y"></a>告诸一切摩那婆言。<a id="a-9z"></a>汝等诣向大沙门边。<a id="a-A0"></a>量度观看。<a id="a-A1"></a>其大沙门。<a id="a-A2"></a>作于何事。<a id="a-A3"></a>为当求食欲着衣行。<a id="a-A4"></a>为当默然寂静而坐。<a id="a-A5"></a>尔时彼等诸摩那婆。<a id="a-A6"></a>从于优娄频螺迦葉。<a id="a-A7"></a>闻此言已。<a id="a-A8"></a>即便往诣差梨迦林。<a id="a-A9"></a>到已见佛在彼林内树下思惟寂然而坐。<a id="a-AA"></a>身出光明。<a id="a-AB"></a>照耀彼处。<a id="a-AC"></a>于食知足。<a id="a-AD"></a>不行乞求。<a id="a-AE"></a>默然而住。<a id="a-AF"></a>彼等见已。<a id="a-AG"></a>诣向佛所。<a id="a-AH"></a>到佛所已。<a id="a-AI"></a>而白佛言。<a id="a-AJ"></a>大德沙门。<a id="a-AK"></a>仁今何故不求食也。</p>
  <p id="aAL">尔时佛告彼诸一切摩那婆言。<a id="a-AM"></a>诸摩那婆。<a id="a-AN"></a>我已被请。<a id="a-AO"></a>彼等问言。<a id="a-AP"></a>大德沙门。<a id="a-AQ"></a>是谁所请。<a id="a-AR"></a>佛即报言。<a id="a-AS"></a>汝辈和上。<a id="a-AT"></a>已请我也。</p>
  <p id="aAU">尔时彼等摩那婆。<a id="a-AV"></a>心生于希有。<a id="a-AW"></a>甚奇可怪。<a id="a-AX"></a>希有希有。<a id="a-AY"></a>此大沙门。<a id="a-AZ"></a>然口不言。<a id="a-Aa"></a>遥知他心。<a id="a-Ab"></a>彼等即大欢喜踊跃。<a id="a-Ac"></a>遍满其体。<a id="a-Ad"></a>不能自胜。</p>
  <p id="aAe">尔时彼等速疾回还优娄频螺迦葉之边。<a id="a-Af"></a>到已白言。<a id="a-Ag"></a>尊者和上。<a id="a-Ah"></a>我决定知。<a id="a-Ai"></a>此大沙门。<a id="a-Aj"></a>是一切智。<a id="a-Ak"></a>和上以心默请于彼。<a id="a-Al"></a>彼即自知和上之心。<a id="a-Am"></a>亦向我语。<a id="a-An"></a>我已彼汝和上心请。</p>
  <p id="aAo">尔时优娄频螺迦葉。<a id="a-Ap"></a>闻彼语已。<a id="a-Aq"></a>即便铺设大价之座。<a id="a-Ar"></a>铺设既讫。<a id="a-As"></a>心发是念。<a id="a-At"></a>沙门瞿昙。<a id="a-Au"></a>若仁今是一切智者。<a id="a-Av"></a>当应我念即现此座。<a id="a-Aw"></a>尔时世尊。<a id="a-Ax"></a>知彼优娄频螺迦葉心所念已。<a id="a-Ay"></a>身应时现于彼座上。</p>
  <p id="aAz">尔时优娄频螺迦葉。<a id="a-B0"></a>既见世尊在其座上端然而坐。<a id="a-B1"></a>见已欢喜。<a id="a-B2"></a>即以自手。<a id="a-B3"></a>将好种种肴膳饮食。<a id="a-B4"></a>持用施佛。<a id="a-B5"></a>所谓啖食唼[口*束]舐啜丰足自恣。<a id="a-B6"></a>复作是念。<a id="a-B7"></a>希有希有。<a id="a-B8"></a>此大沙门。<a id="a-B9"></a>大有威神。<a id="a-BA"></a>大有德力。<a id="a-BB"></a>乃能知我心中所念。<a id="a-BC"></a>威神虽然。<a id="a-BD"></a>而犹不得阿罗汉果如我今也。</p>
  <p id="aBE">尔时世尊。<a id="a-BF"></a>于彼优娄频螺迦葉边受食讫。<a id="a-BG"></a>还回至于差梨迦林。<a id="a-BH"></a>经行而住。<a id="a-BI"></a>是时世尊身上所著袈裟之衣。<a id="a-BJ"></a>悉皆破坏。<a id="a-BK"></a>而彼兵将婆罗门村。<a id="a-BL"></a>有于一家人命既终。<a id="a-BM"></a>即便林葬。<a id="a-BN"></a>是时世尊。<a id="a-BO"></a>于林见已。<a id="a-BP"></a>即自收取彼粪扫衣。<a id="a-BQ"></a>取已世尊。<a id="a-BR"></a>作是思念。<a id="a-BS"></a>我今何处。<a id="a-BT"></a>洗于如是粪扫之衣。<a id="a-BU"></a>能使清净。</p>
  <p id="aBV">尔时帝释忉利天王。<a id="a-BW"></a>既知世尊心意所念。<a id="a-BX"></a>知已即于彼之处所。<a id="a-BY"></a>以手掘地。<a id="a-BZ"></a>造作一池。<a id="a-Ba"></a>其水清净。<a id="a-Bb"></a>作已即便咨白佛言。<a id="a-Bc"></a>善哉世尊。<a id="a-Bd"></a>愿以此水。<a id="a-Be"></a>洗粪扫衣。<a id="a-Bf"></a>是时世尊。<a id="a-Bg"></a>见池水已。<a id="a-Bh"></a>复如是念。<a id="a-Bi"></a>今虽得水。<a id="a-Bj"></a>当于何上洗浣是衣。</p>
  <p id="aBk">尔时帝释。<a id="a-Bl"></a>知佛心已。<a id="a-Bm"></a>从铁围山。<a id="a-Bn"></a>将一大石。<a id="a-Bo"></a>安置佛前。<a id="a-Bp"></a>置以白佛。<a id="a-Bq"></a>作如是言。<a id="a-Br"></a>唯愿世尊。<a id="a-Bs"></a>于此石上。<a id="a-Bt"></a>洗蹋是衣。<a id="a-Bu"></a>是时世尊。<a id="a-Bv"></a>复如是念。<a id="a-Bw"></a>今虽得石。<a id="a-Bx"></a>复当攀何洗蹋此衣。<a id="a-By"></a>时彼池岸。<a id="a-Bz"></a>旧有一树。<a id="a-C0"></a>名迦拘婆(隋言峰)。<a id="a-C1"></a>时彼树间。<a id="a-C2"></a>有一树神。<a id="a-C3"></a>知佛意念。<a id="a-C4"></a>按树一枝。<a id="a-C5"></a>令垂向下。<a id="a-C6"></a>而白佛言。<a id="a-C7"></a>唯愿世尊。<a id="a-C8"></a>攀此树枝。<a id="a-C9"></a>洗蹋于是粪扫之衣。<a id="a-CA"></a>尔时世尊。<a id="a-CB"></a>复如是念。<a id="a-CC"></a>我洗衣已。<a id="a-CD"></a>复于何上。<a id="a-CE"></a>曝晒此衣。</p>
  <p id="aCF">尔时帝释。<a id="a-CG"></a>知佛心念。<a id="a-CH"></a>知已即从铁围山间。<a id="a-CI"></a>将一最大宽广之石。<a id="a-CJ"></a>安置佛前。<a id="a-CK"></a>既安置已。<a id="a-CL"></a>即白佛言。<a id="a-CM"></a>唯愿世尊。<a id="a-CN"></a>于是石上。<a id="a-CO"></a>以用晒衣。<a id="a-CP"></a>是时世尊。<a id="a-CQ"></a>即于石上。<a id="a-CR"></a>晒粪扫衣。</p>
  <p id="aCS">尔时优娄频螺迦葉。<a id="a-CT"></a>过彼夜后。<a id="a-CU"></a>往诣佛所。<a id="a-CV"></a>到佛所已。<a id="a-CW"></a>而白佛言。<a id="a-CX"></a>大德沙门。<a id="a-CY"></a>食时已至。<a id="a-CZ"></a>办具讫了。<a id="a-Ca"></a>又复白佛。<a id="a-Cb"></a>大德沙门。<a id="a-Cc"></a>已前此处。<a id="a-Cd"></a>无有是池。<a id="a-Ce"></a>今日何故忽有此池。<a id="a-Cf"></a>此处已前。<a id="a-Cg"></a>无是二石。<a id="a-Ch"></a>又从何来。<a id="a-Ci"></a>其迦拘婆。<a id="a-Cj"></a>此树已前。<a id="a-Ck"></a>枝不垂下。<a id="a-Cl"></a>今日何缘。<a id="a-Cm"></a>如是亸垂。<a id="a-Cn"></a>不知何缘忽然如此。<a id="a-Co"></a>作是语已。<a id="a-Cp"></a>默然不言。<a id="a-Cq"></a>佛告优娄频螺迦葉。<a id="a-Cr"></a>作如是言。<a id="a-Cs"></a>仁者迦葉。<a id="a-Ct"></a>此处我得粪扫之衣。<a id="a-Cu"></a>彼时我作如是心念。<a id="a-Cv"></a>以何浣此粪扫之衣。<a id="a-Cw"></a>尔时帝释知我心念。<a id="a-Cx"></a>以手掘池出此池水。<a id="a-Cy"></a>而白我言。<a id="a-Cz"></a>世尊。<a id="a-D0"></a>今可以此池水洗粪扫衣。<a id="a-D1"></a>以如是故。<a id="a-D2"></a>至今相传。<a id="a-D3"></a>名为帝释手掘之池。<a id="a-D4"></a>得是水已。<a id="a-D5"></a>我复更作如是思念。<a id="a-D6"></a>我于何上。<a id="a-D7"></a>蹋粪扫衣。</p>
  <p id="aD8">尔时帝释。<a id="a-D9"></a>知我心念。<a id="a-DA"></a>从铁围山。<a id="a-DB"></a>将一大石。<a id="a-DC"></a>来置此地。<a id="a-DD"></a>而白我言。<a id="a-DE"></a>唯愿世尊。<a id="a-DF"></a>于此石上。<a id="a-DG"></a>用洗浣衣。<a id="a-DH"></a>是故此名非人掷石。<a id="a-DI"></a>我于彼时。<a id="a-DJ"></a>作如是念。<a id="a-DK"></a>我手攀何而蹋是衣。</p>
  <p id="aDL">尔时彼树迦拘婆神。<a id="a-DM"></a>知我心念。<a id="a-DN"></a>以手按此树枝令垂。<a id="a-DO"></a>而白我言。<a id="a-DP"></a>唯愿世尊。<a id="a-DQ"></a>手攀此枝。<a id="a-DR"></a>用脚蹋衣。<a id="a-DS"></a>以是因缘。<a id="a-DT"></a>此树之枝。<a id="a-DU"></a>如是悬垂。<a id="a-DV"></a>得于枝已。<a id="a-DW"></a>我如是念。<a id="a-DX"></a>今于何上。<a id="a-DY"></a>晒于此衣。</p>
  <p id="aDZ">尔时帝释。<a id="a-Da"></a>知我心念。<a id="a-Db"></a>从铁围山。<a id="a-Dc"></a>将此广石。<a id="a-Dd"></a>掷置我前。<a id="a-De"></a>而白我言。<a id="a-Df"></a>唯愿世尊。<a id="a-Dg"></a>于此石上。<a id="a-Dh"></a>晒所浣衣。<a id="a-Di"></a>以是因缘。<a id="a-Dj"></a>此石名为非人所掷。</p>
  <p id="aDk">尔时优娄频螺迦葉。<a id="a-Dl"></a>作如是念。<a id="a-Dm"></a>此大沙门。<a id="a-Dn"></a>大有威力。<a id="a-Do"></a>大有神通。<a id="a-Dp"></a>乃能令彼天主帝释而来供承。<a id="a-Dq"></a>变现虽然。<a id="a-Dr"></a>但大沙门。<a id="a-Ds"></a>理实未得阿罗汉果如我今也。<a id="a-Dt"></a>尔时世尊。<a id="a-Du"></a>于彼优娄频螺迦葉居处食讫。<a id="a-Dv"></a>回还至林。<a id="a-Dw"></a>经行而住。<a id="a-Dx"></a>尔时优娄频螺迦葉。<a id="a-Dy"></a>过彼夜后。<a id="a-Dz"></a>往诣佛所。<a id="a-E0"></a>到佛所已。<a id="a-E1"></a>而白佛言。<a id="a-E2"></a>大德沙门。<a id="a-E3"></a>若知时者。<a id="a-E4"></a>饭食已办。<a id="a-E5"></a>是时世尊。<a id="a-E6"></a>告彼优娄频螺迦葉。<a id="a-E7"></a>作如是言。<a id="a-E8"></a>仁者迦葉。<a id="a-E9"></a>汝于前去。<a id="a-EA"></a>我即随来。</p>
  <p id="aEB">尔时世尊。<a id="a-EC"></a>既发遣彼优娄频螺迦葉去已。<a id="a-ED"></a>即乘神通。<a id="a-EE"></a>向须弥山。<a id="a-EF"></a>是时彼山。<a id="a-EG"></a>有阎浮树。<a id="a-EH"></a>以彼阎浮树因缘故。<a id="a-EI"></a>所以得此阎浮提名。<a id="a-EJ"></a>于彼树上。<a id="a-EK"></a>取得果已。<a id="a-EL"></a>于先来至优娄频螺迦葉居处火神堂中。<a id="a-EM"></a>端然而坐。<a id="a-EN"></a>而彼优娄频螺迦葉在后来。<a id="a-EO"></a>见如来坐于火神堂内。<a id="a-EP"></a>见已惊怪。<a id="a-EQ"></a>即白佛言。<a id="a-ER"></a>大德沙门。<a id="a-ES"></a>仁从何道。<a id="a-ET"></a>而来至此。<a id="a-EU"></a>仁元在林。<a id="a-EV"></a>于我后发。<a id="a-EW"></a>即今何忽在我前。<a id="a-EX"></a>到此火神堂其中安坐。<a id="a-EY"></a>尔时佛告彼迦葉言。<a id="a-EZ"></a>迦葉。<a id="a-Ea"></a>我先发遣汝已至须弥山。<a id="a-Eb"></a>彼有一树。<a id="a-Ec"></a>名曰阎浮。<a id="a-Ed"></a>因彼树故。<a id="a-Ee"></a>此今得是阎浮提名。<a id="a-Ef"></a>彼树上果。<a id="a-Eg"></a>我今将来在此堂内。<a id="a-Eh"></a>指示迦葉彼阎浮果即此是也。<a id="a-Ei"></a>颜色端正。<a id="a-Ej"></a>香味微妙。<a id="a-Ek"></a>食者甚美。<a id="a-El"></a>汝今可取此之甘果而啖食之。<a id="a-Em"></a>尔时迦葉。<a id="a-En"></a>即白佛言。<a id="a-Eo"></a>大德沙门。<a id="a-Ep"></a>此事不然。<a id="a-Eq"></a>仁自合啖此之甘果。<a id="a-Er"></a>我不应食。<a id="a-Es"></a>尔时优娄频螺迦葉。<a id="a-Et"></a>心如是念。<a id="a-Eu"></a>此大沙门。<a id="a-Ev"></a>大有神通。<a id="a-Ew"></a>大有威力。<a id="a-Ex"></a>乃能于先发遣我已。<a id="a-Ey"></a>其身自到须弥山。<a id="a-Ez"></a>取阎浮果。<a id="a-F0"></a>来此火神堂。<a id="a-F1"></a>于前而坐。<a id="a-F2"></a>虽然犹不得阿罗汉如我今也。</p>
  <p id="aF3">尔时世尊。<a id="a-F4"></a>于彼优娄频螺迦葉居处食讫。<a id="a-F5"></a>速还向于林内经行。<a id="a-F6"></a>是时优娄频螺迦葉。<a id="a-F7"></a>过彼夜后。<a id="a-F8"></a>至明清旦。<a id="a-F9"></a>往诣佛所。<a id="a-FA"></a>而白佛言。<a id="a-FB"></a>大德沙门。<a id="a-FC"></a>若知时者。<a id="a-FD"></a>饭食已办。<a id="a-FE"></a>尔时世尊。<a id="a-FF"></a>告迦葉言。<a id="a-FG"></a>迦葉汝今且于先行。<a id="a-FH"></a>我随后去。</p>
  <p id="aFI">尔时世尊。<a id="a-FJ"></a>于先发遣迦葉去已。<a id="a-FK"></a>即复还自向须弥山。<a id="a-FL"></a>离阎浮树。<a id="a-FM"></a>相去不远。<a id="a-FN"></a>更有一树。<a id="a-FO"></a>名庵婆罗。<a id="a-FP"></a>从庵婆罗。<a id="a-FQ"></a>取得一果。<a id="a-FR"></a>于先来到迦葉住处火神堂坐。<a id="a-FS"></a>迦葉后来。<a id="a-FT"></a>见于世尊在火神堂安然而坐。<a id="a-FU"></a>见已白佛。<a id="a-FV"></a>作如是言。<a id="a-FW"></a>大德沙门。<a id="a-FX"></a>从何道来。<a id="a-FY"></a>在我前到此火神堂。</p>
  <p id="aFZ">佛告迦葉。<a id="a-Fa"></a>我遣汝后。<a id="a-Fb"></a>至须弥山。<a id="a-Fc"></a>取得于是庵婆罗果。<a id="a-Fd"></a>将来在此。<a id="a-Fe"></a>乃至先劝迦葉令食。<a id="a-Ff"></a>迦葉白言。<a id="a-Fg"></a>我不合食。<a id="a-Fh"></a>尔时优娄频螺迦葉。<a id="a-Fi"></a>心如是念。<a id="a-Fj"></a>此大沙门。<a id="a-Fk"></a>大有神通。<a id="a-Fl"></a>大有威力。<a id="a-Fm"></a>乃能于先发遣于我。<a id="a-Fn"></a>到须弥山。<a id="a-Fo"></a>取果将来。<a id="a-Fp"></a>于先而坐。<a id="a-Fq"></a>虽然犹不得阿罗汉如我今也。</p>
  <p id="aFr">尔时世尊。<a id="a-Fs"></a>于彼优娄频螺迦葉居处食讫。<a id="a-Ft"></a>还回至彼林内经行。<a id="a-Fu"></a>是时优娄频螺迦葉。<a id="a-Fv"></a>过彼夜后。<a id="a-Fw"></a>至明清旦。<a id="a-Fx"></a>往诣佛所。<a id="a-Fy"></a>而白佛言。<a id="a-Fz"></a>大德沙门。<a id="a-G0"></a>若知时者。<a id="a-G1"></a>饭食已办。<a id="a-G2"></a>乃至去彼阎浮提树处所不远。<a id="a-G3"></a>有呵梨树。<a id="a-G4"></a>将彼果来。<a id="a-G5"></a>先到迦葉火神堂内。<a id="a-G6"></a>乃至沙门。<a id="a-G7"></a>大有神通。<a id="a-G8"></a>虽然犹不得阿罗汉如我今也。</p>
  <p id="aG9">尔时世尊食讫。<a id="a-GA"></a>还至彼林经行。<a id="a-GB"></a>乃至去彼阎浮提。<a id="a-GC"></a>近更有一树。<a id="a-GD"></a>名毗醯勒。<a id="a-GE"></a>彼树上取一果将来先到堂内。<a id="a-GF"></a>乃至如前。<a id="a-GG"></a>此大沙门。<a id="a-GH"></a>大有神通。<a id="a-GI"></a>先遣我身。<a id="a-GJ"></a>其后取果。<a id="a-GK"></a>虽然犹不得阿罗汉如我今也。</p>
  <p id="aGL">尔时世尊食讫。<a id="a-GM"></a>还至彼林经行。<a id="a-GN"></a>乃至去彼阎浮提树。<a id="a-GO"></a>更有一树。<a id="a-GP"></a>名阿摩勒。<a id="a-GQ"></a>彼树取果。<a id="a-GR"></a>于先将来。<a id="a-GS"></a>坐火神堂。<a id="a-GT"></a>乃至沙门。<a id="a-GU"></a>大有神通。<a id="a-GV"></a>先发遣我。<a id="a-GW"></a>身后将果来火神堂。<a id="a-GX"></a>虽然犹不得阿罗汉如我今也。</p>
  <p id="aGY">尔时世尊食讫。<a id="a-GZ"></a>还至彼林经行。<a id="a-Ga"></a>是时优楼频螺迦葉。<a id="a-Gb"></a>过彼夜后。<a id="a-Gc"></a>往诣佛所。<a id="a-Gd"></a>到佛所已。<a id="a-Ge"></a>而白佛言。<a id="a-Gf"></a>大德沙门。<a id="a-Gg"></a>若知时者。<a id="a-Gh"></a>饭食已办。<a id="a-Gi"></a>佛告迦葉。<a id="a-Gj"></a>汝先且去。<a id="a-Gk"></a>我随后来。<a id="a-Gl"></a>尔时世尊。<a id="a-Gm"></a>遣迦葉已。<a id="a-Gn"></a>至瞿耶尼。<a id="a-Go"></a>到彼处已。<a id="a-Gp"></a>乞乳满钵。<a id="a-Gq"></a>在前来至火神堂内。<a id="a-Gr"></a>是时优娄频螺迦葉。<a id="a-Gs"></a>见已白佛。<a id="a-Gt"></a>大德沙门。<a id="a-Gu"></a>从何道来。<a id="a-Gv"></a>在于我前。<a id="a-Gw"></a>到此堂内。<a id="a-Gx"></a>佛告迦葉。<a id="a-Gy"></a>我遣汝后。<a id="a-Gz"></a>到瞿耶尼。<a id="a-H0"></a>乞得是乳。<a id="a-H1"></a>满此钵中。<a id="a-H2"></a>在是而坐。<a id="a-H3"></a>迦葉是乳。<a id="a-H4"></a>颜色微妙。<a id="a-H5"></a>香气甘美。<a id="a-H6"></a>汝意若乐。<a id="a-H7"></a>取此乳饮。<a id="a-H8"></a>迦葉白佛。<a id="a-H9"></a>我不堪饮。<a id="a-HA"></a>沙门自饮。<a id="a-HB"></a>是时迦葉。<a id="a-HC"></a>作如是念。<a id="a-HD"></a>此大沙门。<a id="a-HE"></a>大有威力。<a id="a-HF"></a>大有神通。<a id="a-HG"></a>乃先遣我。<a id="a-HH"></a>其后身往瞿耶尼国。<a id="a-HI"></a>乞乳满钵。<a id="a-HJ"></a>先来至此火神堂内。<a id="a-HK"></a>虽然犹不得阿罗汉如我今也。</p>
 </body>
</html>