<!doctype html>
<html id="z3IBUTBcD" data-ver="1038">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第十七</h1>
  <h2 id="a2">舍宫出家品第二十一之二</h2>
  <p id="a3">尔时车匿既闻太子如是语已。<a id="a-4"></a>自心思惟。<a id="a-5"></a>圣子今者。<a id="a-6"></a>决欲出家。<a id="a-7"></a>不肯住也。<a id="a-8"></a>如是念已。<a id="a-9"></a>故发大声大言大语。<a id="a-A"></a>问太子言。<a id="a-B"></a>望使宫人觉知。<a id="a-C"></a>太子圣子。<a id="a-D"></a>恒常知诸时节所作之事。<a id="a-E"></a>常依顺时。<a id="a-F"></a>今是何时。<a id="a-G"></a>而唤索马。<a id="a-H"></a>圣子若欲往诣园林观看善地游戏之者。<a id="a-I"></a>此非其时。<a id="a-J"></a>何用马为。<a id="a-K"></a>圣子今日无有怨仇。<a id="a-L"></a>复无违逆反叛之人。<a id="a-M"></a>四方安静。<a id="a-N"></a>复无有人扰攘离乱。<a id="a-O"></a>边疆一切无有逃亡。<a id="a-P"></a>外方邻邦亦无侵夺。<a id="a-Q"></a>欲共圣子斗战之者。<a id="a-R"></a>圣子覆盖一切大地。<a id="a-S"></a>唯一无二。<a id="a-T"></a>今何假须马王干陟。<a id="a-U"></a>圣子今日此处宫内。<a id="a-V"></a>诸婇女等。<a id="a-W"></a>共相围绕。<a id="a-X"></a>欢娱受乐。<a id="a-Y"></a>犹如天主欢喜园中。<a id="a-Z"></a>释提桓因。<a id="a-a"></a>共诸天女。<a id="a-b"></a>周匝围绕。<a id="a-c"></a>圣子亦然。<a id="a-d"></a>在此宫内。<a id="a-e"></a>宝床上坐。<a id="a-f"></a>何用于马。<a id="a-g"></a>但愿安心。<a id="a-h"></a>于此百千婇女之中。<a id="a-i"></a>听作音声娱乐而住。<a id="a-j"></a>是时车匿。<a id="a-k"></a>口如是言。<a id="a-l"></a>又复以手。<a id="a-m"></a>拔诸婇女头发令寤。<a id="a-n"></a>又以脚蹋彼婇女身。<a id="a-o"></a>但彼婇女不觉不知。<a id="a-p"></a>以上诸天神通力故尔时太子心内生疑畏众人觉。<a id="a-q"></a>私密细声。<a id="a-r"></a>以于此偈。<a id="a-s"></a>告车匿言。</p>
  <p id="at">同生车匿汝当知　　我观宫内如冢墓</p>
  <p id="au">亦似蛆虫穴无异　　如与罗刹同共居</p>
  <p id="av">东西南北狼籍眠　　又类受胎初泡水</p>
  <p id="aw">车匿我见五欲苦　　心意不愿在此宫</p>
  <p id="ax">若游诸方我不喜　　以见老病及死尸</p>
  <p id="ay">车匿速将干陟来　　我今决欲出家去</p>
  <p id="az">尔时车匿。<a id="a-10"></a>闻于太子如是言已。<a id="a-11"></a>犹如猛兽着于毒箭。<a id="a-12"></a>生大苦恼。<a id="a-13"></a>大声而哭。<a id="a-14"></a>白太子言。<a id="a-15"></a>圣子。<a id="a-16"></a>今可舍诸尊乎。<a id="a-17"></a>太子报言。<a id="a-18"></a>善生车匿。<a id="a-19"></a>我今欲求胜上之处。<a id="a-1A"></a>宁舍现前诸尊亲族。<a id="a-1B"></a>勿令未来我及眷属入于死命鬼口之中。<a id="a-1C"></a>更为车匿而说偈言。</p>
  <p id="a1D">我当求于涅槃故　　宁舍亲族向出家</p>
  <p id="a1E">未来死鬼劫夺人　　命一入口悉食尽</p>
  <p id="a1F">尔时车匿重闻太子如是言已。<a id="a-1G"></a>复更殷勤白太子言。<a id="a-1H"></a>大圣太子。<a id="a-1I"></a>一切世人谓言。<a id="a-1J"></a>太子决定得作大转轮王。<a id="a-1K"></a>云何欲舍太子。<a id="a-1L"></a>又断车匿此言。<a id="a-1M"></a>咄汝车匿。<a id="a-1N"></a>莫如是语。<a id="a-1O"></a>我昔在于兜率天上。<a id="a-1P"></a>胜于此处。<a id="a-1Q"></a>曾作天王。<a id="a-1R"></a>悉领于彼三十三天。<a id="a-1S"></a>我于是时。<a id="a-1T"></a>犹不乐于彼处之乐。<a id="a-1U"></a>何以故。<a id="a-1V"></a>以见生死无常患故。<a id="a-1W"></a>况复今日此人间乎。<a id="a-1X"></a>少时在于此人境界。<a id="a-1Y"></a>多有患浊。<a id="a-1Z"></a>处此王位。<a id="a-1a"></a>虽复治世。<a id="a-1b"></a>暂时自在。<a id="a-1c"></a>而不得离病死之怖。<a id="a-1d"></a>但世间中。<a id="a-1e"></a>有死命鬼治世之处。<a id="a-1f"></a>彼之诸王即不能得自在安乐。<a id="a-1g"></a>车匿复更报太子言。<a id="a-1h"></a>大圣太子。<a id="a-1i"></a>虽复太子不用世位。<a id="a-1j"></a>但净饭王今已年老。<a id="a-1k"></a>太子盛壮。<a id="a-1l"></a>勿令大王心生苦恼。<a id="a-1m"></a>太子报言。<a id="a-1n"></a>善生车匿。<a id="a-1o"></a>我今于此大父王边。<a id="a-1p"></a>心生爱敬。<a id="a-1q"></a>如父爱我。<a id="a-1r"></a>我倍爱父。<a id="a-1s"></a>大王奇特。<a id="a-1t"></a>敬爱亲族。<a id="a-1u"></a>我亦不欲舍诸亲族。<a id="a-1v"></a>我于亲眷亦复不作诸余异心。<a id="a-1w"></a>但我大畏。<a id="a-1x"></a>大怖大惊。<a id="a-1y"></a>诸有之中。<a id="a-1z"></a>受生死苦。<a id="a-20"></a>今日欲求解脱法故。<a id="a-21"></a>而暂舍离所爱重亲当来世中。<a id="a-22"></a>能愍救护诸眷属故。<a id="a-23"></a>又未来世不相离故。</p>
  <p id="a24">尔时车匿白太子言。<a id="a-25"></a>大圣太子心决定耶。<a id="a-26"></a>要须舍俗求出家乎。<a id="a-27"></a>太子报言。<a id="a-28"></a>善生车匿。<a id="a-29"></a>我已立要。<a id="a-2A"></a>车匿又言。<a id="a-2B"></a>为何事故。<a id="a-2C"></a>太子答言。<a id="a-2D"></a>我见世间无常过故。<a id="a-2E"></a>意欲专求彼胜处耳。<a id="a-2F"></a>车匿复问。<a id="a-2G"></a>以何缘故。<a id="a-2H"></a>觅彼胜处。<a id="a-2I"></a>太子答言。<a id="a-2J"></a>若使世间。<a id="a-2K"></a>无生无死。<a id="a-2L"></a>无老无病。<a id="a-2M"></a>无爱别离。<a id="a-2N"></a>无怨憎会。<a id="a-2O"></a>得王位已。<a id="a-2P"></a>受诸功德。<a id="a-2Q"></a>无有无常。<a id="a-2R"></a>境界真实。<a id="a-2S"></a>一生人中。<a id="a-2T"></a>无有浊秽。<a id="a-2U"></a>若如是者。<a id="a-2V"></a>可令我于此处心乐。<a id="a-2W"></a>汝善车匿。<a id="a-2X"></a>莫违我心。<a id="a-2Y"></a>我已敕汝。<a id="a-2Z"></a>急速被带我同日生马王干陟。<a id="a-2a"></a>车匿白言。<a id="a-2b"></a>如太子敕。<a id="a-2c"></a>不敢有违。<a id="a-2d"></a>其车匿闻太子如是敕语言已。<a id="a-2e"></a>亦识太子深心之意。<a id="a-2f"></a>亦复先知净饭王敕严制禁重。<a id="a-2g"></a>但以诸天神力加故。<a id="a-2h"></a>发心欲取干陟将来太子之前。<a id="a-2i"></a>而有偈说。</p>
  <p id="a2j">车匿以天神力加　　忍违大王敕命制</p>
  <p id="a2k">兼以菩萨昔愿满　　发意遂取马庄严</p>
  <p id="a2l">尔时车匿即至厩中。<a id="a-2m"></a>于槽枥上。<a id="a-2n"></a>搦取干陟。<a id="a-2o"></a>即以纯金。<a id="a-2p"></a>作迦毗遮。<a id="a-2q"></a>七宝庄严。<a id="a-2r"></a>串于马口。<a id="a-2s"></a>牵出离槽。<a id="a-2t"></a>别系余橛。<a id="a-2u"></a>刮刷其背。<a id="a-2v"></a>先以柔软轻细之物。<a id="a-2w"></a>履于脊上以金所成七宝庄严鞍鞯而被。<a id="a-2x"></a>上覆金网。<a id="a-2y"></a>如是具足被带马已。<a id="a-2z"></a>即牵将向太子之前。<a id="a-30"></a>是时干陟同生马王。<a id="a-31"></a>遥见太子身力壮故。<a id="a-32"></a>遍体欢喜。<a id="a-33"></a>出大鸣声。<a id="a-34"></a>时其干陟马王。<a id="a-35"></a>吼唤出声之时。<a id="a-36"></a>闻半由旬。<a id="a-37"></a>时首陀会。<a id="a-38"></a>一切诸天。<a id="a-39"></a>以神力故。<a id="a-3A"></a>令此马声隐没不闻。<a id="a-3B"></a>恐畏有人障碍太子不得出家。</p>
  <p id="a3C">是时太子。<a id="a-3D"></a>欢喜踊跃。<a id="a-3E"></a>遍满其体。<a id="a-3F"></a>即以右手。<a id="a-3G"></a>柔软网缦。<a id="a-3H"></a>手指犹如莲花叶。<a id="a-3I"></a>赤色如紫矿。<a id="a-3J"></a>摩拭马王脊背之上而敕语言。<a id="a-3K"></a>汝同日生干陟马王。<a id="a-3L"></a>我今欲求甘露之法。<a id="a-3M"></a>汝须努力。<a id="a-3N"></a>如是善行。<a id="a-3O"></a>勿令有人作我障碍。<a id="a-3P"></a>汝善干陟。<a id="a-3Q"></a>斗战之时。<a id="a-3R"></a>尚出死力。<a id="a-3S"></a>欲胜他故。<a id="a-3T"></a>今日与我。<a id="a-3U"></a>善为佐助。<a id="a-3V"></a>求出世乐。<a id="a-3W"></a>世间之乐。<a id="a-3X"></a>暂时欢喜。<a id="a-3Y"></a>不久还失。<a id="a-3Z"></a>生大忧恼。<a id="a-3a"></a>为法出力。<a id="a-3b"></a>此事甚难。<a id="a-3c"></a>我今欲为一切世间求解脱故。<a id="a-3d"></a>出家修道。<a id="a-3e"></a>汝善努力。<a id="a-3f"></a>出勇猛筋。<a id="a-3g"></a>捷疾而行。<a id="a-3h"></a>我今出家。<a id="a-3i"></a>为诸世间及汝等辈。<a id="a-3j"></a>作大利益。</p>
  <p id="a3k">尔时太子正念立地。<a id="a-3l"></a>发大弘愿。<a id="a-3m"></a>作如是言。<a id="a-3n"></a>此我最后在家乘也。<a id="a-3o"></a>我从今去。<a id="a-3p"></a>更不复乘如是之乘。<a id="a-3q"></a>发誓愿已。<a id="a-3r"></a>控[革*必]即乘干陟马上。<a id="a-3s"></a>乘已重语干陟马言。<a id="a-3t"></a>汝干陟马。<a id="a-3u"></a>努力负我。<a id="a-3v"></a>最后负荷。<a id="a-3w"></a>我今为诸天人世间。<a id="a-3x"></a>作利益故。<a id="a-3y"></a>发心出家。<a id="a-3z"></a>太子亦坐干陟马王鞍上之时。<a id="a-40"></a>一切无量阿修罗众。<a id="a-41"></a>迦娄罗紧那罗摩睺罗伽罗刹众。<a id="a-42"></a>毗舍遮地居诸天。<a id="a-43"></a>及首陀会。<a id="a-44"></a>乃至阿迦腻吒天等。<a id="a-45"></a>随逐干陟马王而行。<a id="a-46"></a>是时诸天手持白盖。<a id="a-47"></a>复以种种诸宝庄严盖柄周匝。<a id="a-48"></a>以诸众宝真珠罗网。<a id="a-49"></a>悬于其上。<a id="a-4A"></a>其网目间。<a id="a-4B"></a>悉悬金铃。<a id="a-4C"></a>擎持以覆太子之上。<a id="a-4D"></a>是时太子乘干陟马。<a id="a-4E"></a>渐向宫门。<a id="a-4F"></a>干陟行时。<a id="a-4G"></a>蹄足声闻一俱卢奢。<a id="a-4H"></a>首陀会天。<a id="a-4I"></a>以神通力。<a id="a-4J"></a>隐彼鸣声。<a id="a-4K"></a>不令远闻。<a id="a-4L"></a>畏有障碍太子出家。</p>
  <p id="a4M">是时太子出家之时。<a id="a-4N"></a>其虚空中。<a id="a-4O"></a>有一夜叉。<a id="a-4P"></a>名曰钵足。<a id="a-4Q"></a>彼钵足等诸夜叉众。<a id="a-4R"></a>在虚空中。<a id="a-4S"></a>各以手承马之四足。<a id="a-4T"></a>安徐而行。<a id="a-4U"></a>太子初欲发足出家。<a id="a-4V"></a>有一天子。<a id="a-4W"></a>唱如是言。<a id="a-4X"></a>愿善吉利大法船师。<a id="a-4Y"></a>今欲度脱无量众生于烦恼海。<a id="a-4Z"></a>复有一天。<a id="a-4a"></a>唱如是言。<a id="a-4b"></a>愿无障碍大圣世尊。<a id="a-4c"></a>今欲出家渡生死海。</p>
  <p id="a4d">是时太子语车匿言。<a id="a-4e"></a>善生车匿。<a id="a-4f"></a>汝今可在我前而行示现我道。<a id="a-4g"></a>出宫内门。<a id="a-4h"></a>彼门关钥。<a id="a-4i"></a>欲开之时。<a id="a-4j"></a>其声闻于一拘卢奢。<a id="a-4k"></a>非人至门开彼关钥。<a id="a-4l"></a>其开之时。<a id="a-4m"></a>首陀会天。<a id="a-4n"></a>以神通力。<a id="a-4o"></a>隐蔽彼声。<a id="a-4p"></a>不令人闻。<a id="a-4q"></a>恐畏太子出家之时有诸障碍。<a id="a-4r"></a>是时车匿。<a id="a-4s"></a>白太子言。<a id="a-4t"></a>大圣太子。<a id="a-4u"></a>宫门已开。<a id="a-4v"></a>太子报言。<a id="a-4w"></a>门已开也。<a id="a-4x"></a>决定我心所愿求利。<a id="a-4y"></a>必当得成。<a id="a-4z"></a>无有疑虑。</p>
  <p id="a50">尔时车匿白太子言。<a id="a-51"></a>大圣太子。<a id="a-52"></a>希有甚奇。<a id="a-53"></a>此之宫门。<a id="a-54"></a>以前开时。<a id="a-55"></a>大用气力。<a id="a-56"></a>而方得开。<a id="a-57"></a>圣子今者至已即开。<a id="a-58"></a>大圣太子。<a id="a-59"></a>亦至门边。<a id="a-5A"></a>譬如猛风吹彼云队开散两边。<a id="a-5B"></a>是时太子。<a id="a-5C"></a>从内宫门。<a id="a-5D"></a>出于外已。<a id="a-5E"></a>作是唱言。<a id="a-5F"></a>此我最后出于宫门。<a id="a-5G"></a>从今已去。<a id="a-5H"></a>当更不出。</p>
  <p id="a5I">尔时太子。<a id="a-5J"></a>从宫出已。<a id="a-5K"></a>安庠而至毗耶啰门。<a id="a-5L"></a>其门边有一夜叉将。<a id="a-5M"></a>名曰善入。<a id="a-5N"></a>共其五百夜叉眷属。<a id="a-5O"></a>既见太子安庠徐步向门而来。<a id="a-5P"></a>见已各各共相谓言。<a id="a-5Q"></a>今此悉达大圣太子。<a id="a-5R"></a>夜半非时。<a id="a-5S"></a>来向门下。<a id="a-5T"></a>我等今者欲为彼不。<a id="a-5U"></a>时夜叉众各相谓言。<a id="a-5V"></a>我等可为太子开门。<a id="a-5W"></a>随彼称意。<a id="a-5X"></a>东西行动。<a id="a-5Y"></a>脱彼如心所愿成就。<a id="a-5Z"></a>得甘露道。<a id="a-5a"></a>既自证已。<a id="a-5b"></a>复为天人世间。<a id="a-5c"></a>当得作大利益。<a id="a-5d"></a>是时善入夜叉之将。<a id="a-5e"></a>急疾开彼毗耶啰门。<a id="a-5f"></a>其门已前开闭之时。<a id="a-5g"></a>其声鸣彻。<a id="a-5h"></a>至半由旬。<a id="a-5i"></a>时净居天。<a id="a-5j"></a>以神通力。<a id="a-5k"></a>隐蔽门声。<a id="a-5l"></a>不使诸人得闻其响。<a id="a-5m"></a>恐为太子作出家障。</p>
  <p id="a5n">太子从此迦毗罗城毗耶啰门。<a id="a-5o"></a>初出之时。<a id="a-5p"></a>彼门所有守门诸将。<a id="a-5q"></a>或有执捉关钥之者。<a id="a-5r"></a>彼等诸人。<a id="a-5s"></a>或着睡眠。<a id="a-5t"></a>不觉太子出彼宫时。<a id="a-5u"></a>或复是彼诸夜叉神之所迷惑。<a id="a-5v"></a>或是诸天神力迷惑。<a id="a-5w"></a>所有最慎。<a id="a-5x"></a>善持更人。<a id="a-5y"></a>彼等一切悉重睡眠。<a id="a-5z"></a>不觉人出。</p>
  <p id="a60">尔时欲界魔王波旬。<a id="a-61"></a>见于太子初出家时。<a id="a-62"></a>为欲恐怖于太子故。<a id="a-63"></a>以神通力。<a id="a-64"></a>化作诸声。<a id="a-65"></a>所谓虚空出现大云。<a id="a-66"></a>云中复更出大雷声。<a id="a-67"></a>及霹雳声。<a id="a-68"></a>更复化作诸大水河。<a id="a-69"></a>吹于大石。<a id="a-6A"></a>出没奔流。<a id="a-6B"></a>太子之前。<a id="a-6C"></a>复作大山。<a id="a-6D"></a>其山高峻。<a id="a-6E"></a>现大崖岸。<a id="a-6F"></a>又复化作大猛火聚。<a id="a-6G"></a>炎赫炽然。</p>
  <p id="a6H">尔时净居诸天。<a id="a-6I"></a>以神通力。<a id="a-6J"></a>隐彼大云。<a id="a-6K"></a>雷电霹雳一切诸声。<a id="a-6L"></a>及彼大山。<a id="a-6M"></a>河石高峻。<a id="a-6N"></a>崖岸猛火。<a id="a-6O"></a>皆令不现。<a id="a-6P"></a>将彼魔王波旬。<a id="a-6Q"></a>掷着无量百千由旬之外。<a id="a-6R"></a>勿使障碍太子出家。</p>
  <p id="a6S">尔时太子从城门出。<a id="a-6T"></a>至外边已。<a id="a-6U"></a>回身观看迦毗罗城。<a id="a-6V"></a>出师子吼。<a id="a-6W"></a>唱如是言。<a id="a-6X"></a>我今宁自掷弃身形。<a id="a-6Y"></a>堕大石崖。<a id="a-6Z"></a>饮诸毒药。<a id="a-6a"></a>而取命终。<a id="a-6b"></a>亦不饮食。<a id="a-6c"></a>若我未得随心愿求度脱众生于生死海。<a id="a-6d"></a>我终不入迦毗罗城。<a id="a-6e"></a>其诸天闻太子如是师子吼声。<a id="a-6f"></a>皆悉随喜。</p>
  <p id="a6g">尔时太子出此师子吼声之时。<a id="a-6h"></a>所有守护迦毗罗城。<a id="a-6i"></a>诸鬼神等。<a id="a-6j"></a>或守城门。<a id="a-6k"></a>或守墙壁。<a id="a-6l"></a>或守敌楼。<a id="a-6m"></a>皆悉大唱如是之言。<a id="a-6n"></a>如是如是。<a id="a-6o"></a>愿如太子所出师子无畏吼声。<a id="a-6p"></a>成就满足。<a id="a-6q"></a>以欢喜心。<a id="a-6r"></a>各举两手。<a id="a-6s"></a>语大子言。<a id="a-6t"></a>大勇健儿。<a id="a-6u"></a>出已回观迦毗罗城。</p>
  <p id="a6v">是时太子闻此言已。<a id="a-6w"></a>不惊不怖。<a id="a-6x"></a>以欢喜心。<a id="a-6y"></a>身毛皆竖。<a id="a-6z"></a>更作是言。<a id="a-70"></a>此城我今终不回入。<a id="a-71"></a>若我得于甘露之句诸圣所叹。<a id="a-72"></a>已断生死烦恼之流。<a id="a-73"></a>证涅槃道。<a id="a-74"></a>然后乃入。<a id="a-75"></a>太子城外。<a id="a-76"></a>出此师子吼言要誓。<a id="a-77"></a>证彼真实真如菩提。<a id="a-78"></a>然后还来入城教化。<a id="a-79"></a>出此声处。<a id="a-7A"></a>在后诸人造作于塔。<a id="a-7B"></a>名曰太子出师子吼。<a id="a-7C"></a>而彼处所有一最大尼拘陀树。<a id="a-7D"></a>彼树有神。<a id="a-7E"></a>其神以偈语太子言。</p>
  <p id="a7F">若人欲伐于树木　　要必当尽其根本</p>
  <p id="a7G">如斫物头须断绝　　渡水宜令达彼岸</p>
  <p id="a7H">言语一竟不得虚　　作怨亦讫莫复喜</p>
  <p id="a7I">尔时太子以偈报彼护树神言。</p>
  <p id="a7J">雪山处所可动移　　海水或使其枯竭</p>
  <p id="a7K">虚空可令崩落地　　我吐言语终不虚</p>
  <p id="a7L">尔时净居诸天而说偈言。</p>
  <p id="a7M">此处今出大药王　　当治众生烦恼毒</p>
  <p id="a7N">若有被爱箭所射　　此匠今悉能拔除</p>
  <p id="a7O">此处今出大医尊　　善治一切众生患</p>
  <p id="a7P">若人有老病死疹　　此设疗治悉能愈</p>
  <p id="a7Q">此处今出大智炬　　烛彼颠倒痴众生</p>
  <p id="a7R">所在愚瞑黑闇中　　即皆睹见大光照</p>
  <p id="a7S">此处今出大显赫　　能为世间作大明</p>
  <p id="a7T">以智圆满慧眼光　　普照十方诸境界</p>
  <p id="a7U">此处今出大船师　　当度未度众生类</p>
  <p id="a7V">牢装方便智舟楫　　济度无量亿天人</p>
  <p id="a7W">此处今出大商主　　欲教一切度大碛</p>
  <p id="a7X">所有迷惑无量众　　示导令从正路行</p>
  <p id="a7Y">此处今出是大王　　世间法王无上王</p>
  <p id="a7Z">建立法幢大法相　　令知是法及非法</p>
  <p id="a7a">此处今出是大导　　能伏一切诸世间</p>
  <p id="a7b">其未调伏诸天人　　一切当能善调伏</p>
  <p id="a7c">此处今出是大王　　出世法主无上王</p>
  <p id="a7d">当转微妙大法轮　　摧伏一切诸外道</p>
  <p id="a7e">此处今出是大觉　　当觉世间未觉者</p>
  <p id="a7f">其有被诸烦恼缠　　能断一切缚令脱</p>
  <p id="a7g">此处今出大帝幢　　当雨无边大法雨</p>
  <p id="a7h">十力具足世无双　　能降一切诸外道</p>
  <p id="a7i">此处今乘大白象　　得度无明远广碛</p>
  <p id="a7j">执持利智金刚杵　　当破外道一切邪</p>
  <p id="a7k">此处令出大梵王　　怜愍世间一切众</p>
  <p id="a7l">为利愚騃众生辈　　当鸣大法钟螺鼓</p>
  <p id="a7m">此处今出是大龙　　当雨世间大法雨</p>
  <p id="a7n">润益三界诸众生　　除其热恼诸邪病</p>
  <p id="a7o">尔时净居诸天说此偈已。<a id="a-7p"></a>即口称言。<a id="a-7q"></a>南无尊者大丈夫身。<a id="a-7r"></a>礼拜太子。<a id="a-7s"></a>随太子行。<a id="a-7t"></a>时净居天各随先业果报所得微妙之身。<a id="a-7u"></a>威德勇猛。<a id="a-7v"></a>志力精进。<a id="a-7w"></a>难作已作。<a id="a-7x"></a>为于太子。<a id="a-7y"></a>放身光明。<a id="a-7z"></a>灭除暗瞑。<a id="a-80"></a>显示道路。<a id="a-81"></a>譬如重云日从中出放大光明。<a id="a-82"></a>如是如是。<a id="a-83"></a>净居诸天从其身体放诸光明。<a id="a-84"></a>为于太子。<a id="a-85"></a>示现道路。<a id="a-86"></a>亦复如是。</p>
  <p id="a87">尔时欲界诸天子等。<a id="a-88"></a>皆各化作端正可喜摩那婆身。<a id="a-89"></a>在太子前引导太子平坦道路。</p>
  <p id="a8A">大梵天王共诸梵众眷属围绕。<a id="a-8B"></a>在于太子右边而行。</p>
  <p id="a8C">忉利天王共诸释众三十三天眷属围绕。<a id="a-8D"></a>在于太子左边而行。</p>
  <p id="a8E">四大天王各以种种微妙璎珞。<a id="a-8F"></a>庄严其身。<a id="a-8G"></a>以妙天冠庄严其首。<a id="a-8H"></a>垂诸璎珞。<a id="a-8I"></a>复共无量乾闼婆众鸠槃茶众诸龙夜叉。<a id="a-8J"></a>无量百千。<a id="a-8K"></a>左右围绕。<a id="a-8L"></a>身带种种坚牢铠甲。<a id="a-8M"></a>手执弓箭。<a id="a-8N"></a>或执利剑。<a id="a-8O"></a>或执长刀。<a id="a-8P"></a>或执铁棒。<a id="a-8Q"></a>或执矛戟。<a id="a-8R"></a>或执三叉。<a id="a-8S"></a>执槊执钩。<a id="a-8T"></a>擎持排楯。<a id="a-8U"></a>在太子前。<a id="a-8V"></a>引导而行。<a id="a-8W"></a>语太子言。<a id="a-8X"></a>大圣太子。<a id="a-8Y"></a>从于此道。<a id="a-8Z"></a>速行莫住。<a id="a-8a"></a>上虚空中。<a id="a-8b"></a>复有无量无边诸天百千亿众。<a id="a-8c"></a>欢喜踊跃。<a id="a-8d"></a>遍满其身。<a id="a-8e"></a>不能自胜。<a id="a-8f"></a>将天水陆所生之花。<a id="a-8g"></a>散太子上。<a id="a-8h"></a>并及旃檀诸妙沉水多伽罗等天诸末香。<a id="a-8i"></a>自余更有种种杂香。<a id="a-8j"></a>散太子上。<a id="a-8k"></a>复有涂香末香烧香。<a id="a-8l"></a>太子行时。<a id="a-8m"></a>各各手持散太子上。<a id="a-8n"></a>以用供养于太子故。</p>
  <p id="a8o">尔时太子宫内所有婇女睡寤。<a id="a-8p"></a>忽然唱言。<a id="a-8q"></a>不见太子。<a id="a-8r"></a>不见太子。<a id="a-8s"></a>耶输陀罗既睹卧床。<a id="a-8t"></a>独自一身。<a id="a-8u"></a>不见太子。<a id="a-8v"></a>而大唱叫作如是言。<a id="a-8w"></a>呜呼呜呼。<a id="a-8x"></a>我等今被圣子诳逗。<a id="a-8y"></a>即大叫唤。<a id="a-8z"></a>以身投地。<a id="a-90"></a>把撮尘土。<a id="a-91"></a>以散头上。<a id="a-92"></a>又举两手。<a id="a-93"></a>自拔发毛。<a id="a-94"></a>拗折打破身诸璎珞。<a id="a-95"></a>以扑于地。<a id="a-96"></a>以手指爪。<a id="a-97"></a>攫裂四支。<a id="a-98"></a>身体皮肉。<a id="a-99"></a>所著衣服。<a id="a-9A"></a>皆悉掣毁。<a id="a-9B"></a>举声大哭。<a id="a-9C"></a>出于种种酸楚痛言。<a id="a-9D"></a>又以诸余种种苦恼逼切。<a id="a-9E"></a>萦缠自身支体。</p>
  <p id="a9F">尔时宫内婇女侍人。<a id="a-9G"></a>奏净饭王。<a id="a-9H"></a>作如是言大王当知今夜睡寤不见太子。<a id="a-9I"></a>其当马人既失干陟。<a id="a-9J"></a>亦复咨奏净饭王言。<a id="a-9K"></a>大王当知今夜厩上亦复不见马王干陟。<a id="a-9L"></a>时净饭王闻此语已。<a id="a-9M"></a>大声叫唤而口唱言。<a id="a-9N"></a>呜呼呜呼。<a id="a-9O"></a>我所爱子。<a id="a-9P"></a>如是唱已。<a id="a-9Q"></a>闷绝倒地。<a id="a-9R"></a>傍臣手持栴檀冷水以洒其上。<a id="a-9S"></a>少时还稣。<a id="a-9T"></a>复其本心。<a id="a-9U"></a>然后召唤防守城将。<a id="a-9V"></a>而敕之言。<a id="a-9W"></a>卿等速疾庄严四兵善着铠甲速求太子令知所在时彼防卫守城将军。<a id="a-9X"></a>闻王如是严重敕己。<a id="a-9Y"></a>从宫内出。<a id="a-9Z"></a>遍告诸余大征将言。<a id="a-9a"></a>汝等诸将。<a id="a-9b"></a>各各当知。<a id="a-9c"></a>净饭大王。<a id="a-9d"></a>有如是敕。<a id="a-9e"></a>所在境界。<a id="a-9f"></a>百官大臣。<a id="a-9g"></a>其有受食我封禄者或有依我而活命者。<a id="a-9h"></a>如是人辈皆悉集聚。<a id="a-9i"></a>速疾分头行求太子。<a id="a-9j"></a>若得见者。<a id="a-9k"></a>善言慰喻。<a id="a-9l"></a>勿听住彼山林磎谷。<a id="a-9m"></a>迎将回还。</p>
  <p id="a9n">尔时百官诸群臣等。<a id="a-9o"></a>闻彼防卫守城将军如是言已。<a id="a-9p"></a>即时各于迦毗罗城内外衢道。<a id="a-9q"></a>振铃告言。<a id="a-9r"></a>汝等一切所有臣民。<a id="a-9s"></a>食于净饭大王国土封禄之者。<a id="a-9t"></a>及依大王而活命者。<a id="a-9u"></a>诸臣百官悉皆速出迦毗罗城。<a id="a-9v"></a>为求太子。<a id="a-9w"></a>若得见者。<a id="a-9x"></a>慰喻教回。<a id="a-9y"></a>还入宫中。</p>
  <p id="a9z">尔时释种诸臣百官。<a id="a-A0"></a>并及一切迦毗罗城所居人民。<a id="a-A1"></a>其有食禄。<a id="a-A2"></a>及不食者。<a id="a-A3"></a>皆从城出。<a id="a-A4"></a>行求太子。</p>
  <p id="aA5">尔时守城太臣。<a id="a-A6"></a>遍告所行诸人如是言已。<a id="a-A7"></a>渐次至于太子当马大臣之家。<a id="a-A8"></a>告彼当马臣如是言。<a id="a-A9"></a>净饭王敕速求太子。<a id="a-AA"></a>出城而行彼大臣言。<a id="a-AB"></a>我当太子所居之处。<a id="a-AC"></a>而不得行。<a id="a-AD"></a>时彼守城大臣。<a id="a-AE"></a>重更语如是言。<a id="a-AF"></a>净饭大王如是严敕。<a id="a-AG"></a>所有太子。<a id="a-AH"></a>侍卫左右。<a id="a-AI"></a>悉皆禁缚。<a id="a-AJ"></a>彼当马臣如是报言。<a id="a-AK"></a>仁者若欲缚于我者。<a id="a-AL"></a>且先自缚汝之所有眷属妻儿兄弟姐妹姑姨舅氏。<a id="a-AM"></a>合皆禁缚。<a id="a-AN"></a>时彼城内大众人民。<a id="a-AO"></a>皆悉出求太子而行。</p>
  <p id="aAP">尔时太子以诸天神威力障故。<a id="a-AQ"></a>求觅太子。<a id="a-AR"></a>不能得见。</p>
  <p data-pb></p>
  <h2 id="aAS">剃发染衣品第二十二之一</h2>
  <p id="aAT">尔时太子从迦毗罗城门出已。<a id="a-AU"></a>敕其车匿作如是言。<a id="a-AV"></a>谓汝车匿。<a id="a-AW"></a>我今语汝。<a id="a-AX"></a>汝于我前。<a id="a-AY"></a>引导直向罗摩村行。<a id="a-AZ"></a>是时车匿白太子言。<a id="a-Aa"></a>如太子敕。<a id="a-Ab"></a>不敢有违。<a id="a-Ac"></a>引前直向罗摩村边。<a id="a-Ad"></a>其马干陟。<a id="a-Ae"></a>轻便行疾。<a id="a-Af"></a>举足安隐。<a id="a-Ag"></a>从夜半行。<a id="a-Ah"></a>至明星出。<a id="a-Ai"></a>行十二由旬摩诃僧祇师如是言马半夜行。<a id="a-Aj"></a>十二由旬。<a id="a-Ak"></a>或复诸师作如是言。<a id="a-Al"></a>从夜半起。<a id="a-Am"></a>至明星出。<a id="a-An"></a>行百由旬。<a id="a-Ao"></a>至一聚落。<a id="a-Ap"></a>名弥尼迦。<a id="a-Aq"></a>至日出时。<a id="a-Ar"></a>到跋伽婆仙人居处。<a id="a-As"></a>到彼处已。<a id="a-At"></a>问车匿言。<a id="a-Au"></a>谓汝车匿。<a id="a-Av"></a>此何处所。<a id="a-Aw"></a>尔时车匿报太子言。<a id="a-Ax"></a>大圣太子。<a id="a-Ay"></a>此之处所。<a id="a-Az"></a>去罗摩村。<a id="a-B0"></a>势不遥远。</p>
  <p id="aB1">尔时太子见此树林。<a id="a-B2"></a>乃往仙人所居之处。<a id="a-B3"></a>并诸鸟兽。<a id="a-B4"></a>流水井泉。<a id="a-B5"></a>池渠河等。<a id="a-B6"></a>知其车匿及马干陟行来已乏。<a id="a-B7"></a>告车匿言。<a id="a-B8"></a>汝善车匿。<a id="a-B9"></a>今若知时。<a id="a-BA"></a>宜于此处。<a id="a-BB"></a>停下歇息。<a id="a-BC"></a>是时太子从其马王干陟而下。<a id="a-BD"></a>口如是称大弘誓愿。<a id="a-BE"></a>此今是我最后所乘所下处也。<a id="a-BF"></a>此今是我最后所乘所下处也。<a id="a-BG"></a>是时太子下干陟讫。<a id="a-BH"></a>以美言语慰喻车匿。<a id="a-BI"></a>作如是言。<a id="a-BJ"></a>车匿。<a id="a-BK"></a>世有仆使。<a id="a-BL"></a>其心虽复孝向大家。<a id="a-BM"></a>而无自由。<a id="a-BN"></a>复有仆使。<a id="a-BO"></a>心虽自由。<a id="a-BP"></a>而无孝顺。<a id="a-BQ"></a>复有仆使。<a id="a-BR"></a>心不孝顺。<a id="a-BS"></a>兼且无力。<a id="a-BT"></a>复有仆使。<a id="a-BU"></a>而心孝顺。<a id="a-BV"></a>复有大力。<a id="a-BW"></a>善生车匿。<a id="a-BX"></a>如汝今日希有希得。<a id="a-BY"></a>恭敬孝顺。<a id="a-BZ"></a>好心向我。<a id="a-Ba"></a>复有大力。<a id="a-Bb"></a>车匿。<a id="a-Bc"></a>我今向汝。<a id="a-Bd"></a>亦大欢喜。<a id="a-Be"></a>以如是业。<a id="a-Bf"></a>汝于我边。<a id="a-Bg"></a>心大孝顺。<a id="a-Bh"></a>大爱敬我。<a id="a-Bi"></a>如是爱我。<a id="a-Bj"></a>汝今事我。<a id="a-Bk"></a>不求利故。<a id="a-Bl"></a>凡世间事。<a id="a-Bm"></a>富贵之人。<a id="a-Bn"></a>还有爱着。<a id="a-Bo"></a>而求事他。<a id="a-Bp"></a>汝今事我。<a id="a-Bq"></a>其义不然。<a id="a-Br"></a>世又有人。<a id="a-Bs"></a>见富贵时。<a id="a-Bt"></a>而欲事他。<a id="a-Bu"></a>为求物故。<a id="a-Bv"></a>亦见贫贱。<a id="a-Bw"></a>即复偝舍。<a id="a-Bx"></a>汝今不然。<a id="a-By"></a>而说偈言。</p>
  <p id="aBz">畜儿为立家　　事父答养育</p>
  <p id="aC0">为利营田作　　皆以求报为</p>
  <p id="aC1">尔时车匿闻此偈已。<a id="a-C2"></a>问太子言。<a id="a-C3"></a>大圣太子。<a id="a-C4"></a>凡是奴仆。<a id="a-C5"></a>向富贵人。<a id="a-C6"></a>所有诸事。<a id="a-C7"></a>欲发心作不能一一借问所以。<a id="a-C8"></a>但我今日。<a id="a-C9"></a>既见圣子来入此山。<a id="a-CA"></a>是故敢欲咨问圣子。<a id="a-CB"></a>以何缘故。<a id="a-CC"></a>发如是心。<a id="a-CD"></a>而来至此。<a id="a-CE"></a>是时太子。<a id="a-CF"></a>报车匿言。<a id="a-CG"></a>汝善车匿。<a id="a-CH"></a>我欲语汝。<a id="a-CI"></a>汝今亦复何须用知。<a id="a-CJ"></a>车匿复言。<a id="a-CK"></a>大圣太子。<a id="a-CL"></a>我虽是贱。<a id="a-CM"></a>交与圣子。<a id="a-CN"></a>同日而生。<a id="a-CO"></a>是圣子奴。<a id="a-CP"></a>随顺圣子。<a id="a-CQ"></a>不违逆意。<a id="a-CR"></a>是时太子语车匿言。<a id="a-CS"></a>汝善车匿。<a id="a-CT"></a>我今语汝。<a id="a-CU"></a>汝能作不。<a id="a-CV"></a>其车匿言。<a id="a-CW"></a>大圣太子。<a id="a-CX"></a>我今既是圣子奴仆。<a id="a-CY"></a>亲事圣子。<a id="a-CZ"></a>何敢不作。</p>
  <p id="aCa">太子复言。<a id="a-Cb"></a>汝善车匿。<a id="a-Cc"></a>我今弃舍圣王之位。<a id="a-Cd"></a>不以其余畏怖他故。<a id="a-Ce"></a>唯求解脱。<a id="a-Cf"></a>离系缚故。<a id="a-Cg"></a>车匿。<a id="a-Ch"></a>我今不取如是王位。<a id="a-Ci"></a>而心欢喜。<a id="a-Cj"></a>车匿。<a id="a-Ck"></a>一切王位。<a id="a-Cl"></a>是大恐怖。<a id="a-Cm"></a>我今内心。<a id="a-Cn"></a>如是明见。<a id="a-Co"></a>车匿。<a id="a-Cp"></a>我见出家。<a id="a-Cq"></a>有如是利故。<a id="a-Cr"></a>割断彼来入山林。<a id="a-Cs"></a>莫复更为生死所拘。<a id="a-Ct"></a>我今欲求解脱生死。<a id="a-Cu"></a>汝善车匿。<a id="a-Cv"></a>今可回还将马干陟归向王宫。<a id="a-Cw"></a>我今出家。<a id="a-Cx"></a>心意已决。<a id="a-Cy"></a>而说偈言。</p>
  <p id="aCz">不复更假多言语　　识知我意爱汝心</p>
  <p id="aD0">我以割舍亲爱来　　汝今速将干陟去</p>
  <p id="aD1">尔时车匿白太子言。<a id="a-D2"></a>大圣太子。<a id="a-D3"></a>凡人出家。<a id="a-D4"></a>见四种事。<a id="a-D5"></a>然后舍离。<a id="a-D6"></a>云何为四。<a id="a-D7"></a>或身年老。<a id="a-D8"></a>或复带病。<a id="a-D9"></a>或时孤独。<a id="a-DA"></a>或无资财。<a id="a-DB"></a>而圣子今此四种中。<a id="a-DC"></a>现无有一。<a id="a-DD"></a>又复圣子。<a id="a-DE"></a>初生之时。<a id="a-DF"></a>一切解相婆罗门等。<a id="a-DG"></a>有能占观诸巧智人。<a id="a-DH"></a>多读经书善解众论。<a id="a-DI"></a>昔曾授记。<a id="a-DJ"></a>如此童子。<a id="a-DK"></a>必当得作转轮圣王。<a id="a-DL"></a>统四天下。<a id="a-DM"></a>作大地主。<a id="a-DN"></a>具足七宝。<a id="a-DO"></a>彼七宝者。<a id="a-DP"></a>所谓轮宝珠宝。<a id="a-DQ"></a>象宝马宝。<a id="a-DR"></a>女宝主藏臣宝。<a id="a-DS"></a>主兵臣宝。<a id="a-DT"></a>如是复生一千圣子。<a id="a-DU"></a>悉皆勇健。<a id="a-DV"></a>能破他怨。<a id="a-DW"></a>彼转轮王统此大地一切海等。<a id="a-DX"></a>如法降伏。<a id="a-DY"></a>而得治化。<a id="a-DZ"></a>圣子。<a id="a-Da"></a>若得金轮宝时。<a id="a-Db"></a>此宝天成非人所作。<a id="a-Dc"></a>端正可喜。<a id="a-Dd"></a>于虚空中。<a id="a-De"></a>在前而行。<a id="a-Df"></a>王当乘空。<a id="a-Dg"></a>逐彼宝轮。<a id="a-Dh"></a>诸亲族等。<a id="a-Di"></a>左右围绕。<a id="a-Dj"></a>从空飞行。<a id="a-Dk"></a>是时身当转轮王位。<a id="a-Dl"></a>受大功德。<a id="a-Dm"></a>是时圣子。<a id="a-Dn"></a>以明月珠摩尼之宝。<a id="a-Do"></a>于夜暗时。<a id="a-Dp"></a>照七由旬。<a id="a-Dq"></a>其地周匝。<a id="a-Dr"></a>而得光明。<a id="a-Ds"></a>是时圣子。<a id="a-Dt"></a>如是无量。<a id="a-Du"></a>受王位乐。<a id="a-Dv"></a>大圣太子。<a id="a-Dw"></a>仁今若乘白象之时。<a id="a-Dx"></a>其象七支。<a id="a-Dy"></a>皆拄于地。<a id="a-Dz"></a>其六白牙。<a id="a-E0"></a>皆悉以金装挍镂饰。<a id="a-E1"></a>被金鞍鞯鞦[革*必]隐起。<a id="a-E2"></a>以金璎珞严服其上。<a id="a-E3"></a>复以罗网而弥覆之。<a id="a-E4"></a>具足神通。<a id="a-E5"></a>飞腾自在。<a id="a-E6"></a>乘是象已。<a id="a-E7"></a>亦堪能行遍此大地。<a id="a-E8"></a>圣子是时。<a id="a-E9"></a>受彼王位。<a id="a-EA"></a>甚大快乐。</p>
  <p id="aEB">又复圣子。<a id="a-EC"></a>若当来世。<a id="a-ED"></a>乘彼马王。<a id="a-EE"></a>而其马王。<a id="a-EF"></a>遍体绀青。<a id="a-EG"></a>头乌黑色。<a id="a-EH"></a>[騣-凶+(鬯-匕)]尾甚长。<a id="a-EI"></a>被金鞍鞯。<a id="a-EJ"></a>镂宝鞦[革*必]。<a id="a-EK"></a>纯金缨珞。<a id="a-EL"></a>庄严其身。<a id="a-EM"></a>以金网罗。<a id="a-EN"></a>弥覆其上。<a id="a-EO"></a>彼马神通。<a id="a-EP"></a>自在无碍。<a id="a-EQ"></a>善能飞跃虚空而行。<a id="a-ER"></a>若欲行时。<a id="a-ES"></a>圣子乘上。<a id="a-ET"></a>行此大地。<a id="a-EU"></a>周匝能遍。<a id="a-EV"></a>圣子尔时受是王位。<a id="a-EW"></a>甚大快乐。</p>
  <p id="aEX">又复圣子。<a id="a-EY"></a>若当来世。<a id="a-EZ"></a>得女宝时。<a id="a-Ea"></a>眼目端正。<a id="a-Eb"></a>面首可怜。<a id="a-Ec"></a>行步安庠最胜最妙。<a id="a-Ed"></a>犹天玉女。<a id="a-Ee"></a>当自出现。<a id="a-Ef"></a>圣子尔时具足而受。<a id="a-Eg"></a>自恣五欲。<a id="a-Eh"></a>转轮王位甚大丰乐。</p>
  <p id="aEi">又复圣子。<a id="a-Ej"></a>若当来世。<a id="a-Ek"></a>得主藏宝。<a id="a-El"></a>彼主藏臣。<a id="a-Em"></a>得天眼故。<a id="a-En"></a>能从地出金银藏等一切诸宝。<a id="a-Eo"></a>将与圣子。<a id="a-Ep"></a>尔时当受五欲具足功德。</p>
  <p id="aEq">又复圣子。<a id="a-Er"></a>若当来世。<a id="a-Es"></a>得主兵宝。<a id="a-Et"></a>其主兵臣。<a id="a-Eu"></a>善巧多智。<a id="a-Ev"></a>聪明利根闲解便能领四兵众。<a id="a-Ew"></a>一念之顷。<a id="a-Ex"></a>知太子心。<a id="a-Ey"></a>皆悉能令着于铠甲。<a id="a-Ez"></a>一切具足。<a id="a-F0"></a>无所乏少。<a id="a-F1"></a>部分将往诣圣子边。<a id="a-F2"></a>随意而用。<a id="a-F3"></a>圣子尔时受其王位。<a id="a-F4"></a>甚大快乐。</p>
  <p id="aF5">又复圣子。<a id="a-F6"></a>若当来世。<a id="a-F7"></a>具得如是七种之宝。<a id="a-F8"></a>当于尔时此间大地。<a id="a-F9"></a>并诸四海。<a id="a-FA"></a>一切山河。<a id="a-FB"></a>及林泉等。<a id="a-FC"></a>无有不属。<a id="a-FD"></a>其诸怨敌。<a id="a-FE"></a>一切天下。<a id="a-FF"></a>悉来归降。<a id="a-FG"></a>既降伏周。<a id="a-FH"></a>无处有畏。<a id="a-FI"></a>无处有疑。<a id="a-FJ"></a>一切人民。<a id="a-FK"></a>悉各丰足。<a id="a-FL"></a>无有不宾。<a id="a-FM"></a>险难之处。<a id="a-FN"></a>亦不须用。<a id="a-FO"></a>刀杖兵戈。<a id="a-FP"></a>如法而行。<a id="a-FQ"></a>既如法行。<a id="a-FR"></a>治化天下。<a id="a-FS"></a>尔时太子。<a id="a-FT"></a>受圣王位。<a id="a-FU"></a>快乐无极。</p>
  <p id="aFV">尔时太子。<a id="a-FW"></a>闻如是等诸语言已。<a id="a-FX"></a>还复报问于车匿言。<a id="a-FY"></a>汝善车匿。<a id="a-FZ"></a>其相师等。<a id="a-Fa"></a>诸婆罗门。<a id="a-Fb"></a>唯有如是授于我记。<a id="a-Fc"></a>为复更有余授记乎。<a id="a-Fd"></a>是时车匿。<a id="a-Fe"></a>报太子言。<a id="a-Ff"></a>更有其余别授记事。<a id="a-Fg"></a>太子问言。<a id="a-Fh"></a>是何授记。<a id="a-Fi"></a>车匿答言。<a id="a-Fj"></a>彼诸相师婆罗门等。<a id="a-Fk"></a>复授记言。<a id="a-Fl"></a>此之童子。<a id="a-Fm"></a>若舍王位而出家者。<a id="a-Fn"></a>必定得成阿耨多罗三藐三菩提。<a id="a-Fo"></a>成菩提已。<a id="a-Fp"></a>即转无上微妙法轮。</p>
  <p id="aFq">尔时太子语车匿言。<a id="a-Fr"></a>谓汝车匿。<a id="a-Fs"></a>慎莫妄语。<a id="a-Ft"></a>应须真实。<a id="a-Fu"></a>当于彼时。<a id="a-Fv"></a>阿私陀仙。<a id="a-Fw"></a>一向授记。<a id="a-Fx"></a>此之童子。<a id="a-Fy"></a>必成阿耨多罗三藐三菩提。<a id="a-Fz"></a>一向授记。<a id="a-G0"></a>我当转于无上法轮。<a id="a-G1"></a>是时车匿。<a id="a-G2"></a>闻是语已。<a id="a-G3"></a>心惊战怖身毛遍竖。<a id="a-G4"></a>白太子言。<a id="a-G5"></a>大圣太子。<a id="a-G6"></a>能忆如是授记语乎。<a id="a-G7"></a>此记释等诸眷属辈。<a id="a-G8"></a>私窃而闻。<a id="a-G9"></a>勿令圣子得知此记。<a id="a-GA"></a>恐畏圣子发菩提心。<a id="a-GB"></a>是时太子语车匿言。<a id="a-GC"></a>车匿。<a id="a-GD"></a>我昔从彼兜率天下。<a id="a-GE"></a>入于母胎。<a id="a-GF"></a>及在胎中。<a id="a-GG"></a>所有诸事。<a id="a-GH"></a>我心忆持。<a id="a-GI"></a>犹尚不忘。<a id="a-GJ"></a>况复生已。<a id="a-GK"></a>授我记忘终无是理。<a id="a-GL"></a>车匿。<a id="a-GM"></a>诸天复语我如是言。<a id="a-GN"></a>仁者太子。<a id="a-GO"></a>速疾出家。<a id="a-GP"></a>必定当得阿耨多罗三藐三菩提。<a id="a-GQ"></a>成菩提已。<a id="a-GR"></a>决定转于无上法轮。<a id="a-GS"></a>车匿。<a id="a-GT"></a>是故我知决定当得成就阿耨多罗三藐三菩提。<a id="a-GU"></a>决定当转无上法轮。<a id="a-GV"></a>车匿。<a id="a-GW"></a>我今实言向汝而说。<a id="a-GX"></a>车匿。<a id="a-GY"></a>我今宁被刀割身肉。<a id="a-GZ"></a>宁食毒死。<a id="a-Ga"></a>宁入大火。<a id="a-Gb"></a>宁投大崖。<a id="a-Gc"></a>宁自刭死。<a id="a-Gd"></a>我今终不未得免离生死之法。<a id="a-Ge"></a>而还向家。<a id="a-Gf"></a>何以故。<a id="a-Gg"></a>如是世间五欲境界。<a id="a-Gh"></a>皆悉无常。<a id="a-Gi"></a>不久停住。<a id="a-Gj"></a>是破坏法。</p>
 </body>
</html>