<!doctype html>
<html id="z3IBUUAcY" data-ver="963">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十八</h1>
  <h2 id="a2">那罗陀出家品第四十一之二</h2>
  <p id="a3">尔时伊罗钵龙王。<a id="a-4"></a>作如是念。<a id="a-5"></a>世尊已知我名字也。<a id="a-6"></a>复更重于如来世尊。<a id="a-7"></a>增加欢喜。<a id="a-8"></a>得清净心。<a id="a-9"></a>生爱敬心。<a id="a-A"></a>时伊罗钵即隐本形。<a id="a-B"></a>别更化作摩那婆身。<a id="a-C"></a>近世尊前。<a id="a-D"></a>顶礼佛足。<a id="a-E"></a>却住一面。<a id="a-F"></a>住一面已。<a id="a-G"></a>即更亲诵彼二偈文。<a id="a-H"></a>而重问佛。</p>
  <p id="aI">在何自在王　　染著名为染</p>
  <p id="aJ">彼云何清净　　云何得痴名</p>
  <p id="aK">痴人何故迷　　云何名智者</p>
  <p id="aL">何会别离已　　名曰尽因缘</p>
  <p id="aM">尔时世尊复还以偈答龙王言。</p>
  <p id="aN">第六自在故　　王染名曰染</p>
  <p id="aO">无染而有染　　是故名为痴</p>
  <p id="aP">以没大水故　　故名尽方便</p>
  <p id="aQ">一切方便尽　　故名为智者</p>
  <p id="aR">尔时伊罗钵龙王。<a id="a-S"></a>复更以偈重白佛言。</p>
  <p id="aT">受持何戒行何行　　复更作于何业因</p>
  <p id="aU">能于人天受胜身　　熏修最上无边利</p>
  <p id="aV">尔时世尊即还以偈答龙王言。</p>
  <p id="aW">供养老人勿毁他　　欲见尊长须时节</p>
  <p id="aX">常爱善行及法语　　数听正真利益谈</p>
  <p id="aY">乐法深念正菩提　　智慧分别思惟义</p>
  <p id="aZ">实言精苦修梵行　　于他常行布施檀</p>
  <p id="aa">质直详审意勤劬　　笑哭语言皆避恶</p>
  <p id="ab">谄曲骜慢悉远离　　勿共他人作怨仇</p>
  <p id="ac">善言在于正念中　　若闻若知定心意</p>
  <p id="ad">若人常有放逸行　　彼辈无闻无正思</p>
  <p id="ae">若能行于圣道因　　是名依行净口业</p>
  <p id="af">彼等忍辱正思念　　在于多闻广智中</p>
  <p id="ag">尔时世尊。<a id="a-h"></a>说此偈已。<a id="a-i"></a>其那罗陀摩那婆仙。<a id="a-j"></a>即离欲法。<a id="a-k"></a>尔时伊罗钵龙。<a id="a-l"></a>见佛闻法。<a id="a-m"></a>瞻仰尊颜。<a id="a-n"></a>悲喜相交。<a id="a-o"></a>泪下如雨。<a id="a-p"></a>尔时世尊。<a id="a-q"></a>告伊罗钵大龙王言。<a id="a-r"></a>汝大龙王。<a id="a-s"></a>何故忽然。<a id="a-t"></a>瞻看我面。<a id="a-u"></a>笑而复悲。<a id="a-v"></a>如是泪下。<a id="a-w"></a>作是语已伊罗钵龙即白佛言。<a id="a-x"></a>如来世尊。<a id="a-y"></a>我念往昔。<a id="a-z"></a>有佛出世。<a id="a-10"></a>名曰迦葉多陀阿伽度阿罗诃三藐三佛陀。<a id="a-11"></a>我时于彼佛法之中。<a id="a-12"></a>修行梵行。<a id="a-13"></a>为出家人。</p>
  <p id="a14">世尊。<a id="a-15"></a>我于彼时见有一草。<a id="a-16"></a>名曰伊罗。<a id="a-17"></a>我时以手斫彼草。<a id="a-18"></a>取执捉将。<a id="a-19"></a>诣迦葉佛所。<a id="a-1A"></a>到佛所已。<a id="a-1B"></a>白彼佛言。<a id="a-1C"></a>世尊。<a id="a-1D"></a>若有比丘。<a id="a-1E"></a>斫于此草。<a id="a-1F"></a>得何果报。<a id="a-1G"></a>时彼世尊。<a id="a-1H"></a>即报我言。<a id="a-1I"></a>汝比丘知。<a id="a-1J"></a>若人故心斫断此草。<a id="a-1K"></a>彼人当堕牢固地狱。</p>
  <p id="a1L">世尊。<a id="a-1M"></a>我于尔时于彼迦葉多陀阿伽度阿罗呵三藐三佛陀边。<a id="a-1N"></a>闻于此语。<a id="a-1O"></a>心中不信。<a id="a-1P"></a>不生希有奇特之想。<a id="a-1Q"></a>以我不取彼佛语故。<a id="a-1R"></a>不受于彼如来教诲。<a id="a-1S"></a>又自思惟。<a id="a-1T"></a>但我斫此伊罗之草。<a id="a-1U"></a>有何果报。<a id="a-1V"></a>心作是念。</p>
  <p id="a1W">世尊。<a id="a-1X"></a>而我当时既造于彼波夜提罪。<a id="a-1Y"></a>而不信有波夜提报。<a id="a-1Z"></a>复不能舍此之邪见。<a id="a-1a"></a>命终已后。<a id="a-1b"></a>遂即生于长寿龙中。<a id="a-1c"></a>是故彼时为我立名。<a id="a-1d"></a>名伊罗钵伊罗钵也。<a id="a-1e"></a>而我尔时。<a id="a-1f"></a>还于彼处迦葉佛边。<a id="a-1g"></a>问彼佛言。<a id="a-1h"></a>大圣世尊。<a id="a-1i"></a>我于何时。<a id="a-1j"></a>当得脱此恶龙之形。<a id="a-1k"></a>何时当得复于人身。<a id="a-1l"></a>作是语已。<a id="a-1m"></a>默然而住。</p>
  <p id="a1n">尔时彼佛迦葉如来多陀阿伽度阿罗诃三藐三佛陀。<a id="a-1o"></a>即告我言。<a id="a-1p"></a>汝大龙王。<a id="a-1q"></a>今应当知。<a id="a-1r"></a>过若干年若干百年若干千年。<a id="a-1s"></a>过若干百千万亿年后。<a id="a-1t"></a>当有佛出兴于世。<a id="a-1u"></a>彼佛号为释迦牟尼多陀阿伽度阿罗呵三藐三佛陀。<a id="a-1v"></a>彼释迦佛。<a id="a-1w"></a>当记汝得复于人身。</p>
  <p id="a1x">世尊。<a id="a-1y"></a>我于彼时作如是念。<a id="a-1z"></a>我今以于迦葉佛边所说法戒违偝不信。<a id="a-20"></a>受此龙身。<a id="a-21"></a>以微善缘。<a id="a-22"></a>今值世尊。<a id="a-23"></a>还不持戒。<a id="a-24"></a>世尊。<a id="a-25"></a>我见如此自罪过故。<a id="a-26"></a>呵责自身。<a id="a-27"></a>泣泪啼哭。<a id="a-28"></a>如雨满面。<a id="a-29"></a>见世尊喜。<a id="a-2A"></a>所以微笑。<a id="a-2B"></a>为是因缘。<a id="a-2C"></a>我如是念。<a id="a-2D"></a>希有希有。<a id="a-2E"></a>未曾有事。<a id="a-2F"></a>如是之法。<a id="a-2G"></a>诸佛世尊。<a id="a-2H"></a>乃能如是。<a id="a-2I"></a>无有二言。<a id="a-2J"></a>如彼迦葉如来世尊授于我记。<a id="a-2K"></a>汝大龙王。<a id="a-2L"></a>过若干年乃至亿年。<a id="a-2M"></a>于后当有如来出世。<a id="a-2N"></a>如彼佛言。<a id="a-2O"></a>无有异也。<a id="a-2P"></a>世尊。<a id="a-2Q"></a>我以是缘。<a id="a-2R"></a>今复问佛世尊。<a id="a-2S"></a>我何时得脱此龙身。<a id="a-2T"></a>更何时得复于人身。</p>
  <p id="a2U">尔时世尊告伊罗钵大龙王言。<a id="a-2V"></a>汝大龙王。<a id="a-2W"></a>从今已去。<a id="a-2X"></a>过若干年。<a id="a-2Y"></a>乃至如前。<a id="a-2Z"></a>若干亿年。<a id="a-2a"></a>于后当有佛出于世。<a id="a-2b"></a>名曰弥勒多陀阿伽度阿罗呵三藐三佛陀。<a id="a-2c"></a>汝于彼时。<a id="a-2d"></a>当得人身。<a id="a-2e"></a>时彼世尊。<a id="a-2f"></a>度汝出家。<a id="a-2g"></a>修行梵行。<a id="a-2h"></a>得尽诸苦。</p>
  <p id="a2i">尔时世尊为伊罗钵。<a id="a-2j"></a>更复说法。<a id="a-2k"></a>令其欢喜。<a id="a-2l"></a>劝示教言。<a id="a-2m"></a>来汝龙王。<a id="a-2n"></a>归依佛归依法归依僧。<a id="a-2o"></a>受持五戒。<a id="a-2p"></a>而汝当得长夜利益。<a id="a-2q"></a>大得安乐。<a id="a-2r"></a>伊罗钵龙。<a id="a-2s"></a>既从佛闻如是语已。<a id="a-2t"></a>即白佛言。<a id="a-2u"></a>如世尊教。<a id="a-2v"></a>我今归依佛法僧宝。<a id="a-2w"></a>受持五戒。</p>
  <p id="a2x">尔时世尊重更教诲伊罗钵言。<a id="a-2y"></a>汝大龙王。<a id="a-2z"></a>今应知时时伊罗钵。<a id="a-30"></a>语那罗陀摩那婆言。<a id="a-31"></a>来摩那婆。<a id="a-32"></a>仁须几多金银珍宝随意所须。<a id="a-33"></a>从我索之。<a id="a-34"></a>我当与仁。<a id="a-35"></a>而此龙女。<a id="a-36"></a>仁无所用。<a id="a-37"></a>所以者何此之龙女。<a id="a-38"></a>口一出气。<a id="a-39"></a>能令世人作于灰土。<a id="a-3A"></a>时那罗陀。<a id="a-3B"></a>报龙王言。<a id="a-3C"></a>汝大龙王。<a id="a-3D"></a>我亦不用金银珍宝。<a id="a-3E"></a>亦复不用龙王之女。<a id="a-3F"></a>何以故。<a id="a-3G"></a>我今佛边闻诸偈已。<a id="a-3H"></a>即于诸欲生厌离想。<a id="a-3I"></a>尔时伊罗钵龙王。<a id="a-3J"></a>顶礼佛足。<a id="a-3K"></a>绕佛三匝。<a id="a-3L"></a>辞佛而还。</p>
  <p id="a3M">尔时世尊。<a id="a-3N"></a>告彼八万四千众等。<a id="a-3O"></a>其那罗陀最为上首。<a id="a-3P"></a>次第为说。<a id="a-3Q"></a>所谓教行布施持戒。<a id="a-3R"></a>得上生天。<a id="a-3S"></a>又说欲中多诸过患。<a id="a-3T"></a>令生厌离。<a id="a-3U"></a>证于漏尽。<a id="a-3V"></a>又教出家赞叹功德。<a id="a-3W"></a>助成解脱。<a id="a-3X"></a>而世尊知彼诸大众那罗陀等最为上首。<a id="a-3Y"></a>各各皆生欢喜之心。<a id="a-3Z"></a>生踊跃心。<a id="a-3a"></a>生柔软心。<a id="a-3b"></a>得无碍心。</p>
  <p id="a3c">尔时世尊。<a id="a-3d"></a>所有教法。<a id="a-3e"></a>令他欢喜真正要趣。<a id="a-3f"></a>谓四圣谛。<a id="a-3g"></a>苦集灭道。<a id="a-3h"></a>世尊。<a id="a-3i"></a>既将此四圣谛。<a id="a-3j"></a>种种方便。<a id="a-3k"></a>解脱显示。<a id="a-3l"></a>教诲建立。<a id="a-3m"></a>分别宣扬。<a id="a-3n"></a>教行学习。<a id="a-3o"></a>如是生苦。<a id="a-3p"></a>如是苦集。<a id="a-3q"></a>如是苦灭。<a id="a-3r"></a>如是得道。<a id="a-3s"></a>世尊。<a id="a-3t"></a>以此四种圣谛种种因缘。<a id="a-3u"></a>显示宣说。<a id="a-3v"></a>乃至教行。<a id="a-3w"></a>而彼众等。<a id="a-3x"></a>即于其坐。<a id="a-3y"></a>离诸尘垢。<a id="a-3z"></a>尽烦恼界。<a id="a-40"></a>于诸法中。<a id="a-41"></a>得净智眼。<a id="a-42"></a>所有集法。<a id="a-43"></a>皆悉除灭。<a id="a-44"></a>如实知见。<a id="a-45"></a>譬如净衣。<a id="a-46"></a>无有垢腻。<a id="a-47"></a>无有黑毛。<a id="a-48"></a>随欲染时。<a id="a-49"></a>而受诸色。<a id="a-4A"></a>如是如是。<a id="a-4B"></a>彼诸大众那罗陀等。<a id="a-4C"></a>于彼坐处。<a id="a-4D"></a>远离烦恼。<a id="a-4E"></a>悉尽诸集。<a id="a-4F"></a>证知诸法。<a id="a-4G"></a>建立无畏。<a id="a-4H"></a>度诸疑网。<a id="a-4I"></a>不随他语。<a id="a-4J"></a>知世尊教。<a id="a-4K"></a>即并归依佛法僧宝。<a id="a-4L"></a>受持五戒。<a id="a-4M"></a>是时彼众八万四千。<a id="a-4N"></a>从坐而起。<a id="a-4O"></a>顶礼佛足。<a id="a-4P"></a>围绕三匝。<a id="a-4Q"></a>辞还本处。<a id="a-4R"></a>尔时童子那罗陀仙。<a id="a-4S"></a>已见诸法。<a id="a-4T"></a>已得诸法。<a id="a-4U"></a>已证诸法。<a id="a-4V"></a>已入诸法。<a id="a-4W"></a>度诸所疑。<a id="a-4X"></a>度诸所惑。<a id="a-4Y"></a>无复疑网。<a id="a-4Z"></a>已得无畏。<a id="a-4a"></a>不随他语。<a id="a-4b"></a>已知世尊法教微密。<a id="a-4c"></a>即从坐起。<a id="a-4d"></a>顶礼佛足。<a id="a-4e"></a>而白佛言。<a id="a-4f"></a>唯愿世尊。<a id="a-4g"></a>与我出家及具足戒。</p>
  <p id="a4h">尔时佛告彼童子言。<a id="a-4i"></a>善来比丘。<a id="a-4j"></a>入我法中。<a id="a-4k"></a>行于梵行。<a id="a-4l"></a>正尽诸苦。<a id="a-4m"></a>令到其边。<a id="a-4n"></a>时彼长老。<a id="a-4o"></a>便成出家。<a id="a-4p"></a>戒行具足。<a id="a-4q"></a>是时长老那罗陀比丘。<a id="a-4r"></a>既出家已。<a id="a-4s"></a>具戒成就。<a id="a-4t"></a>未经几时。<a id="a-4u"></a>独行独坐。<a id="a-4v"></a>舍于众闹。<a id="a-4w"></a>谨慎身口。<a id="a-4x"></a>不曾放逸。<a id="a-4y"></a>精勤勇猛。<a id="a-4z"></a>无懈怠故。<a id="a-50"></a>不久之间。<a id="a-51"></a>其善男子。<a id="a-52"></a>所为出家无上梵行。<a id="a-53"></a>进于彼岸。<a id="a-54"></a>现见诸法。<a id="a-55"></a>自证诸通。<a id="a-56"></a>证已自知。<a id="a-57"></a>自见自觉。<a id="a-58"></a>而口唱言。<a id="a-59"></a>生死已尽。<a id="a-5A"></a>梵行已立。<a id="a-5B"></a>所作已办。<a id="a-5C"></a>更不受后有。<a id="a-5D"></a>如是了知。<a id="a-5E"></a>而彼长老。<a id="a-5F"></a>即成罗汉。<a id="a-5G"></a>心善解脱。<a id="a-5H"></a>慧善解脱。<a id="a-5I"></a>而那罗陀长老比丘。<a id="a-5J"></a>既得罗汉无著之果。<a id="a-5K"></a>空闲独处。<a id="a-5L"></a>作如是念。<a id="a-5M"></a>我今可诣佛世尊所。<a id="a-5N"></a>以偈问佛。<a id="a-5O"></a>尔时长老那罗陀比丘。<a id="a-5P"></a>于晨朝时。<a id="a-5Q"></a>从房而出。<a id="a-5R"></a>往诣佛所。<a id="a-5S"></a>到佛所已。<a id="a-5T"></a>顶礼佛足。<a id="a-5U"></a>却坐一面。<a id="a-5V"></a>坐一面已。<a id="a-5W"></a>时那罗陀。<a id="a-5X"></a>即便以偈。<a id="a-5Y"></a>问佛义言。</p>
  <p id="a5Z">我今方验昔私陀　　谛了如语莫不实</p>
  <p id="a5a">今复得闻世尊教　　渡到诸法彼岸边</p>
  <p id="a5b">既已舍家能出家　　复持乞食存活命</p>
  <p id="a5c">行于此行得何报　　我今咨问佛世尊</p>
  <p id="a5d">尔时世尊。<a id="a-5e"></a>即还以偈报彼长老那罗陀言。</p>
  <p id="a5f">汝问行行果报者　　此事无常难验知</p>
  <p id="a5g">我今为汝分别宣　　宜发精进令牢固</p>
  <p id="a5h">凡有行者入聚落　　赞叹毁辱平等心</p>
  <p id="a5i">其有乱意处须防　　当取寂定无上果</p>
  <p id="a5j">行人常观叫唤响　　犹如猛火炽炎然</p>
  <p id="a5k">见于妇人端正容　　应须舍离勿生染</p>
  <p id="a5l">以不染于诸欲法　　彼此各无相染因</p>
  <p id="a5m">无染即无斗竞缘　　世间所有众类辈</p>
  <p id="a5n">我身彼身无有异　　我命彼命等共同</p>
  <p id="a5o">如是审谛思惟观　　嗔时勿杀勿相害</p>
  <p id="a5p">应舍贪等我慢事　　一切凡夫染着身</p>
  <p id="a5q">诸有眼者能离怨　　如食毒药平等死</p>
  <p id="a5r">若入聚落乞饭食　　莫观诸事散乱心</p>
  <p id="a5s">诸贪染处若舍捐　　以无著故当解脱</p>
  <p id="a5t">夜独坐时莫念请　　远离聚落亦勿思</p>
  <p id="a5u">但至天晓欲乞时　　正念正思入聚落</p>
  <p id="a5v">到聚落中默然住　　次第历家乞食行</p>
  <p id="a5w">游于聚落莫忽嗤　　向他语言勿粗犷</p>
  <p id="a5x">手执钵盂行乞食　　虽有才辩但默然</p>
  <p id="a5y">设得少食心莫嫌　　有施饭人勿毁骂</p>
  <p id="a5z">所得之处最为善　　若不得处莫生嗔</p>
  <p id="a60">于二边生平等心　　至于树下随意食</p>
  <p id="a61">食讫已后还林内　　住于树下结跏趺</p>
  <p id="a62">在于铺上如仙人　　身心及口皆[僉*殳]摄</p>
  <p id="a63">恐怖皆舍励心意　　余事莫想唯念林</p>
  <p id="a64">在于树下当善观　　以舌拄齶渐出息</p>
  <p id="a65">自余诸根悉调伏　　心意不得着诸缘</p>
  <p id="a66">境界悉遣心莫存　　秽浊之处并须舍</p>
  <p id="a67">清净真心行梵行　　善语处所精勤求</p>
  <p id="a68">博闻多智须禀承　　其有寂静离欲者</p>
  <p id="a69">若如是人应亲近　　至于彼边心信从</p>
  <p id="a6A">信已恭敬如世尊　　勿说他家是非事</p>
  <p id="a6B">莫毁他人自赞叹　　语言不得大高声</p>
  <p id="a6C">犹如猛火远处闻　　如是思惟断诸惑</p>
  <p id="a6D">是名比丘出家法　　作不作事悉离身</p>
  <p id="a6E">若能平等触处安　　圣人行行应如是</p>
  <p id="a6F">当知业如车轮转　　对一人说圣法时</p>
  <p id="a6G">一人思惟即证知　　调伏诸根独处坐</p>
  <p id="a6H">调伏诸根心成就　　于后名闻遍十方</p>
  <p id="a6I">此行唯在空闲林　　或坐山间及树下</p>
  <p id="a6J">或在河岸池泉侧　　如是处所坐思惟</p>
  <p id="a6K">阙少智慧恒睡眠　　满足寂定常觉悟</p>
  <p id="a6L">如泉如池如大海　　寂定之者亦复然</p>
  <p id="a6M">愚痴人如半瓶泔　　智慧者犹满池水</p>
  <p id="a6N">智人虽复多言语　　言语虽多不失时</p>
  <p id="a6O">或有才辩语言多　　复有少言而审谛</p>
  <p id="a6P">如是少言亦名智　　是则名为仙圣人</p>
  <p id="a6Q">是名真实中道行　　是名寂静得解脱</p>
  <p id="a6R">尔时世尊。<a id="a-6S"></a>说此偈已。<a id="a-6T"></a>其那罗陀。<a id="a-6U"></a>心意开解。<a id="a-6V"></a>欢喜踊跃。<a id="a-6W"></a>又有师言。<a id="a-6X"></a>而此长老那罗陀者。<a id="a-6Y"></a>其本种族姓迦旃延。<a id="a-6Z"></a>以本姓故。<a id="a-6a"></a>众人称言大迦旃延。<a id="a-6b"></a>又复长老大迦旃延。<a id="a-6c"></a>佛曾记言。<a id="a-6d"></a>汝等比丘。<a id="a-6e"></a>今应当知。<a id="a-6f"></a>我此声闻大众之中。<a id="a-6g"></a>捷利取义。<a id="a-6h"></a>闻有广说。<a id="a-6i"></a>而其聪敏。<a id="a-6j"></a>悉能领悟。<a id="a-6k"></a>或少听受。<a id="a-6l"></a>而能为他广分别说。<a id="a-6m"></a>最第一者。<a id="a-6n"></a>所谓即此大迦栴延比丘是也。</p>
  <p id="a6o">尔时彼等诸比丘辈。<a id="a-6p"></a>闻是语已。<a id="a-6q"></a>生希有心。<a id="a-6r"></a>各相谓言。<a id="a-6s"></a>今此尊者大迦旃延。<a id="a-6t"></a>甚为希有。<a id="a-6u"></a>心生疑惑。<a id="a-6v"></a>更无有人能决我疑。<a id="a-6w"></a>解了一切诸经义者。<a id="a-6x"></a>唯佛世尊。<a id="a-6y"></a>即往佛所。<a id="a-6z"></a>到佛所已。<a id="a-70"></a>共白佛言。<a id="a-71"></a>善哉世尊。<a id="a-72"></a>今此长老大迦旃延。<a id="a-73"></a>往昔曾种何等善根。<a id="a-74"></a>而今来诣佛世尊所。<a id="a-75"></a>即得出家。<a id="a-76"></a>受具足戒。<a id="a-77"></a>证罗汉果。<a id="a-78"></a>世尊复记。<a id="a-79"></a>声闻众中捷疾利智。<a id="a-7A"></a>略说广解。<a id="a-7B"></a>广言能略。<a id="a-7C"></a>最第一者。<a id="a-7D"></a>所谓即此大迦旃延比丘是也。<a id="a-7E"></a>我等愿闻。</p>
  <p id="a7F">尔时佛告诸比丘言。<a id="a-7G"></a>汝诸比丘。<a id="a-7H"></a>至心谛听。<a id="a-7I"></a>我念往昔。<a id="a-7J"></a>此贤劫中。<a id="a-7K"></a>众生寿命。<a id="a-7L"></a>二万岁时。<a id="a-7M"></a>有一如来。<a id="a-7N"></a>出现于世。<a id="a-7O"></a>名曰迦葉多陀阿伽度阿罗呵三藐三佛陀。<a id="a-7P"></a>尔时彼佛迦葉如来。<a id="a-7Q"></a>转法轮已。<a id="a-7R"></a>竖法幢竟。<a id="a-7S"></a>昔誓愿满具。<a id="a-7T"></a>自在利办。<a id="a-7U"></a>大丈夫一切作事。<a id="a-7V"></a>开化所化。<a id="a-7W"></a>度诸众生莲花众等八千亿类。<a id="a-7X"></a>令生天上。<a id="a-7Y"></a>是时彼佛入涅槃后。<a id="a-7Z"></a>并及建立解脱法门。<a id="a-7a"></a>悉皆在此波罗奈城鹿野苑中诸仙居处。<a id="a-7b"></a>说法而住。</p>
  <p id="a7c">尔时彼处波罗奈城。<a id="a-7d"></a>有一信行善优婆塞。<a id="a-7e"></a>受持五戒。<a id="a-7f"></a>彼优婆塞。<a id="a-7g"></a>善解五明。<a id="a-7h"></a>分别世论。<a id="a-7i"></a>能解其义。<a id="a-7j"></a>彼优婆塞。<a id="a-7k"></a>至鹿苑林。<a id="a-7l"></a>向诸比丘。<a id="a-7m"></a>略而问义。<a id="a-7n"></a>如是问已。<a id="a-7o"></a>时诸比丘。<a id="a-7p"></a>即为广说。<a id="a-7q"></a>彼优婆塞。<a id="a-7r"></a>既闻彼等诸比丘辈为其广说如是之义。<a id="a-7s"></a>心生欣羡。<a id="a-7t"></a>发如是愿。<a id="a-7u"></a>善哉希有。<a id="a-7v"></a>愿我来世。<a id="a-7w"></a>更得胜于如此之法。<a id="a-7x"></a>亦能如是分别为他次第而说。<a id="a-7y"></a>如此比丘等无有异。</p>
  <p id="a7z">尔时佛告诸比丘言。<a id="a-80"></a>汝等当知。<a id="a-81"></a>彼时五戒优婆塞者。<a id="a-82"></a>即此摩诃迦旃延是。<a id="a-83"></a>以彼佛边受持五戒。<a id="a-84"></a>为优婆塞。<a id="a-85"></a>善解五明微细之义。<a id="a-86"></a>复能分别为他解说。<a id="a-87"></a>于彼时发如是誓愿。<a id="a-88"></a>愿我来世。<a id="a-89"></a>成就是等一切诸法。<a id="a-8A"></a>能广为他种种解说。<a id="a-8B"></a>又复比丘。<a id="a-8C"></a>汝等当知。<a id="a-8D"></a>是迦旃延比丘。<a id="a-8E"></a>往昔欢喜心。<a id="a-8F"></a>种如是善根。<a id="a-8G"></a>以是因缘。<a id="a-8H"></a>至于我边。<a id="a-8I"></a>即得出家成罗汉果。<a id="a-8J"></a>我今授记。<a id="a-8K"></a>于我声闻大众之中。<a id="a-8L"></a>略义能广。<a id="a-8M"></a>广义能略。<a id="a-8N"></a>第一之者。<a id="a-8O"></a>所谓摩诃大迦旃延比丘是也。</p>
  <p id="a8P">是时世间。<a id="a-8Q"></a>即成九十二阿罗汉。<a id="a-8R"></a>第一世尊。<a id="a-8S"></a>后五比丘。<a id="a-8T"></a>并及长老耶输陀身。<a id="a-8U"></a>又耶输陀大富朋友诸长者等。<a id="a-8V"></a>胜中复胜诸善男子。<a id="a-8W"></a>所谓无垢善臂满足。<a id="a-8X"></a>并牛主等又耶输陀。<a id="a-8Y"></a>复有五十商主朋友。<a id="a-8Z"></a>他方所来诸善男子。<a id="a-8a"></a>又复长老富楼那弥多罗尼子。<a id="a-8b"></a>及其朋友二十九人。<a id="a-8c"></a>并及长老迦旃延等。</p>
  <p data-pb></p>
  <h2 id="a8d">娑毗耶出家品第四十二之一</h2>
  <p id="a8e">尔时北天有一城。<a id="a-8f"></a>名特叉尸罗(隋言削石)。<a id="a-8g"></a>时彼城内。<a id="a-8h"></a>有于一家。<a id="a-8i"></a>彼家妇女。<a id="a-8j"></a>忽尔双产男女二人。<a id="a-8k"></a>时其父母。<a id="a-8l"></a>即召明师。<a id="a-8m"></a>令为相之。<a id="a-8n"></a>是时相师。<a id="a-8o"></a>即为占之云。<a id="a-8p"></a>女薄相无有吉利。<a id="a-8q"></a>彼女父母。<a id="a-8r"></a>闻此言已。<a id="a-8s"></a>作如是念。<a id="a-8t"></a>此女今既无有好相。<a id="a-8u"></a>则不吉祥。<a id="a-8v"></a>若至长成当是谁取用其作妇。<a id="a-8w"></a>父母如是共平章已即将彼女。<a id="a-8x"></a>乞一学问外道之妇。<a id="a-8y"></a>其外道名波梨婆阇(隋言行行)。<a id="a-8z"></a>作如是言。<a id="a-90"></a>我今乞汝此女养育。<a id="a-91"></a>教示道法令其增长。<a id="a-92"></a>若有所须调度供拟。<a id="a-93"></a>我当悉与。</p>
  <p id="a94">尔时外道波梨婆阇。<a id="a-95"></a>即便摄受彼女养育。<a id="a-96"></a>如是看视。<a id="a-97"></a>其女渐渐随时长大。<a id="a-98"></a>及至笄年。<a id="a-99"></a>女意智成。<a id="a-9A"></a>时彼外道。<a id="a-9B"></a>波梨婆阇。<a id="a-9C"></a>妇见女大。<a id="a-9D"></a>即教彼女种种咒术种种技能。<a id="a-9E"></a>悉皆成就。<a id="a-9F"></a>意智明解种种诸论。<a id="a-9G"></a>至齿成就。<a id="a-9H"></a>端正少双。<a id="a-9I"></a>多人喜见。<a id="a-9J"></a>身体柔软。<a id="a-9K"></a>面目胜他。<a id="a-9L"></a>骨节成熟。<a id="a-9M"></a>身体正等。<a id="a-9N"></a>无所缺减。</p>
  <p id="a9O">尔时彼女身体上着一奢絺衣。<a id="a-9P"></a>在于腰下。<a id="a-9Q"></a>一奢絺衣。<a id="a-9R"></a>披置肩上。<a id="a-9S"></a>手中执持三奇立拒拟澡洗时安瓶之所。<a id="a-9T"></a>游历处处村城聚落国邑王门。<a id="a-9U"></a>觅诸外道。<a id="a-9V"></a>欲共论议。<a id="a-9W"></a>欲折伏故。<a id="a-9X"></a>而渐渐行值一波梨婆阇道人。<a id="a-9Y"></a>名曰最妙自在胜他。<a id="a-9Z"></a>处处游历。<a id="a-9a"></a>从南天竺来往北天。<a id="a-9b"></a>时彼道人。<a id="a-9c"></a>亦复可喜。<a id="a-9d"></a>端正少双。<a id="a-9e"></a>年又盛壮。<a id="a-9f"></a>为人乐见。<a id="a-9g"></a>面目还尔胜于他人。<a id="a-9h"></a>身体整顿。<a id="a-9i"></a>支节可喜。<a id="a-9j"></a>于诸论师。<a id="a-9k"></a>最得名闻。<a id="a-9l"></a>时彼道人。<a id="a-9m"></a>见此波梨婆阇之女如是可喜端正容色为他乐睹。<a id="a-9n"></a>见已于彼波梨婆阇女人之边。<a id="a-9o"></a>生爱着心。<a id="a-9p"></a>时彼波梨婆阇之女。<a id="a-9q"></a>亦复于彼波梨婆阇道人之边。<a id="a-9r"></a>亦生染心。<a id="a-9s"></a>更相贪恋。<a id="a-9t"></a>私感无已。</p>
  <p id="a9u">尔时彼客波梨婆阇道人。<a id="a-9v"></a>即语于彼波梨婆阇女如是言。<a id="a-9w"></a>善女仁者。<a id="a-9x"></a>我意今者甚愿乐汝共行世事。<a id="a-9y"></a>是时彼女。<a id="a-9z"></a>亦复报言。<a id="a-A0"></a>我今心中。<a id="a-A1"></a>亦贪乐仁欲得一处。<a id="a-A2"></a>时彼波梨婆阇道人。<a id="a-A3"></a>报彼女言。<a id="a-A4"></a>我等二人。<a id="a-A5"></a>俱是出家修道之者。<a id="a-A6"></a>若在如是法行之中作世事者。<a id="a-A7"></a>而诸人等。<a id="a-A8"></a>若见我辈作如是事。<a id="a-A9"></a>即便诃责毁辱我等。<a id="a-AA"></a>我等今可于诸人前共相论议立要誓言。<a id="a-AB"></a>若不如者。<a id="a-AC"></a>即教承事。</p>
  <p id="aAD">尔时彼女即如是言。<a id="a-AE"></a>若我得胜。<a id="a-AF"></a>汝脱不如。<a id="a-AG"></a>此事不善便成非理。<a id="a-AH"></a>岂有丈夫事女人乎。<a id="a-AI"></a>若女不如。<a id="a-AJ"></a>伏事丈夫。<a id="a-AK"></a>此事乃善。<a id="a-AL"></a>此是顺理。<a id="a-AM"></a>时彼波梨婆阇道人。<a id="a-AN"></a>即报女言。<a id="a-AO"></a>善哉德女。<a id="a-AP"></a>汝此语义。<a id="a-AQ"></a>甚为当理。<a id="a-AR"></a>如汝所说。</p>
  <p id="aAS">尔时波梨婆阇道人。<a id="a-AT"></a>即于众中。<a id="a-AU"></a>打论议鼓。<a id="a-AV"></a>而告之言。<a id="a-AW"></a>此处颇有人。<a id="a-AX"></a>能共我问答已不。<a id="a-AY"></a>若或波梨婆阇道人。<a id="a-AZ"></a>若或波梨婆阇女人。<a id="a-Aa"></a>谁能共我问答语言。<a id="a-Ab"></a>能者为善。<a id="a-Ac"></a>如是至三。<a id="a-Ad"></a>时彼波梨婆阇女人。<a id="a-Ae"></a>在众中闻如是语已。<a id="a-Af"></a>即便唱言。<a id="a-Ag"></a>我今甚能共汝论议往来问答。</p>
  <p id="aAh">尔时彼女。<a id="a-Ai"></a>容仪庠序。<a id="a-Aj"></a>在大众内。<a id="a-Ak"></a>发问其义。<a id="a-Al"></a>时彼波梨婆阇道人。<a id="a-Am"></a>为解得通。<a id="a-An"></a>而彼波梨婆婆阇道人。<a id="a-Ao"></a>反问彼女。<a id="a-Ap"></a>女解亦通。<a id="a-Aq"></a>如是再过。<a id="a-Ar"></a>各各相问。<a id="a-As"></a>各各相通。<a id="a-At"></a>至第三过。<a id="a-Au"></a>而彼波梨婆阇道人。<a id="a-Av"></a>问彼女义。<a id="a-Aw"></a>其女有力。<a id="a-Ax"></a>能为解通。<a id="a-Ay"></a>但护于彼波梨婆阇。<a id="a-Az"></a>心相爱故。<a id="a-B0"></a>现同不通。<a id="a-B1"></a>默然不答。<a id="a-B2"></a>时彼波梨婆阇道人。<a id="a-B3"></a>即于众中。<a id="a-B4"></a>降伏彼女。</p>
  <p id="aB5">尔时彼女。<a id="a-B6"></a>既被波梨婆阇道人所降伏已。<a id="a-B7"></a>即便对众。<a id="a-B8"></a>从彼波梨婆阇道人身手之边。<a id="a-B9"></a>取其革屣及三叉拒。<a id="a-BA"></a>执持而行。<a id="a-BB"></a>彼等二人。<a id="a-BC"></a>既现相已。<a id="a-BD"></a>如是秽乱各不相避。<a id="a-BE"></a>共一处行。<a id="a-BF"></a>以彼道人二和合故。<a id="a-BG"></a>其女即便有于娠体。<a id="a-BH"></a>女既有娠。<a id="a-BI"></a>违本行故。<a id="a-BJ"></a>失于容色。<a id="a-BK"></a>不复端正。<a id="a-BL"></a>而彼波梨婆阇道人。<a id="a-BM"></a>见彼女身失本颜色。<a id="a-BN"></a>即生厌贱。<a id="a-BO"></a>而告彼言。<a id="a-BP"></a>我不复能共汝一处居住停止。</p>
  <p id="aBQ">时彼女人。<a id="a-BR"></a>报彼波梨婆阇道人。<a id="a-BS"></a>作如是言。<a id="a-BT"></a>我等二人。<a id="a-BU"></a>既并修道。<a id="a-BV"></a>两俱失意。<a id="a-BW"></a>今于汝边。<a id="a-BX"></a>已有此胎。<a id="a-BY"></a>汝今见我无有花色。<a id="a-BZ"></a>忽叶舍我。<a id="a-Ba"></a>我当立死。<a id="a-Bb"></a>若其未死。<a id="a-Bc"></a>必受大苦。</p>
  <p id="aBd">时彼波梨婆阇道人。<a id="a-Be"></a>离心既决。<a id="a-Bf"></a>与彼女人一金指环。<a id="a-Bg"></a>用以为记。<a id="a-Bh"></a>复告女言。<a id="a-Bi"></a>汝若生女。<a id="a-Bj"></a>用此指环。<a id="a-Bk"></a>货易取财。<a id="a-Bl"></a>持以养育。<a id="a-Bm"></a>若生男者。<a id="a-Bn"></a>汝当与此指环为记。<a id="a-Bo"></a>令寻觅我。<a id="a-Bp"></a>付指环已。<a id="a-Bq"></a>舍彼女去。<a id="a-Br"></a>偝面还向南天竺行。</p>
  <p id="aBs">尔时波梨婆阇女人。<a id="a-Bt"></a>怀抱娠体。<a id="a-Bu"></a>游历处处。<a id="a-Bv"></a>经涉而行。<a id="a-Bw"></a>渐渐至于摩头聚落。<a id="a-Bx"></a>时彼聚落。<a id="a-By"></a>有边地州。<a id="a-Bz"></a>名曰白云。<a id="a-C0"></a>在于彼处。<a id="a-C1"></a>寄一县内。<a id="a-C2"></a>产一男儿。<a id="a-C3"></a>儿既生已。<a id="a-C4"></a>时彼县内所有居住。<a id="a-C5"></a>男子妇人。<a id="a-C6"></a>皆生怜爱慈愍之心。<a id="a-C7"></a>或与彼酥。<a id="a-C8"></a>或与彼油。<a id="a-C9"></a>自余所须。<a id="a-CA"></a>皆亦布施。<a id="a-CB"></a>而彼波梨婆阇女人。<a id="a-CC"></a>如是思惟。<a id="a-CD"></a>我今此子。<a id="a-CE"></a>在县内生。<a id="a-CF"></a>今可立名还地地詺。<a id="a-CG"></a>是故此子。<a id="a-CH"></a>名娑毗耶(隋言县官)。</p>
  <p id="aCI">时彼女人波梨婆阇。<a id="a-CJ"></a>如法养育子娑毗耶。<a id="a-CK"></a>令其增长。<a id="a-CL"></a>与于乳餔。<a id="a-CM"></a>而娑毗耶童子。<a id="a-CN"></a>长大意智渐渐向欲长成。<a id="a-CO"></a>而彼波梨婆阇女人。<a id="a-CP"></a>即教其子。<a id="a-CQ"></a>书画算数。<a id="a-CR"></a>印记咒术。<a id="a-CS"></a>自余诸论。<a id="a-CT"></a>悉教使成。<a id="a-CU"></a>而彼童子。<a id="a-CV"></a>捷利聪明所学之事。<a id="a-CW"></a>皆得成就。<a id="a-CX"></a>无不知者。</p>
  <p id="aCY">时娑毗耶。<a id="a-CZ"></a>曾于一日。<a id="a-Ca"></a>问其母言。<a id="a-Cb"></a>阿娘阿娘。<a id="a-Cc"></a>我父是谁。<a id="a-Cd"></a>今在何处。<a id="a-Ce"></a>是时彼母。<a id="a-Cf"></a>报其子言。<a id="a-Cg"></a>子娑毗耶。<a id="a-Ch"></a>汝父今在南天竺国。<a id="a-Ci"></a>汝今宜应至彼寻求推觅汝父。<a id="a-Cj"></a>是时彼母。<a id="a-Ck"></a>即与其子夫先所留指环为记。<a id="a-Cl"></a>出而付之。<a id="a-Cm"></a>而告之言。<a id="a-Cn"></a>汝将此记。<a id="a-Co"></a>寻求汝父。<a id="a-Cp"></a>而娑毗耶。<a id="a-Cq"></a>即报母言。<a id="a-Cr"></a>一如母教。<a id="a-Cs"></a>我当依行。</p>
  <p id="aCt">时娑毗耶。<a id="a-Cu"></a>受取记已。<a id="a-Cv"></a>渐渐发向于南天竺。<a id="a-Cw"></a>从村至村。<a id="a-Cx"></a>从一聚落至一聚落。<a id="a-Cy"></a>从城至城。<a id="a-Cz"></a>渐渐而向南天竺地。<a id="a-D0"></a>所至之处。<a id="a-D1"></a>见论议人。<a id="a-D2"></a>皆悉降伏。<a id="a-D3"></a>渐到父所。<a id="a-D4"></a>既不识父。<a id="a-D5"></a>亦不借问。<a id="a-D6"></a>至已即打论议之鼓。<a id="a-D7"></a>作如是言。<a id="a-D8"></a>此处颇有或复波梨婆阇道人。<a id="a-D9"></a>或复波梨婆阇之女。<a id="a-DA"></a>有能共我问答论议如是者不。</p>
  <p id="aDB">时娑毗耶童子之父。<a id="a-DC"></a>既睹童子亦见。<a id="a-DD"></a>即便心里自然生爱子想。<a id="a-DE"></a>而彼波梨婆阇道人。<a id="a-DF"></a>问童子言。<a id="a-DG"></a>汝善童子。<a id="a-DH"></a>汝今是谁。<a id="a-DI"></a>从何来也。<a id="a-DJ"></a>是时童子。<a id="a-DK"></a>即向波梨婆阇道人。<a id="a-DL"></a>委曲而说其来因缘。<a id="a-DM"></a>出于指环。<a id="a-DN"></a>而以示现。<a id="a-DO"></a>时彼波梨婆阇道人。<a id="a-DP"></a>见指环已。<a id="a-DQ"></a>语童子言。<a id="a-DR"></a>汝是我子。</p>
  <p id="aDS">时彼波梨婆阇道人。<a id="a-DT"></a>既得子已。<a id="a-DU"></a>即更增进教示种种咒术技能。<a id="a-DV"></a>而彼波梨婆阇道人。<a id="a-DW"></a>于先旧时。<a id="a-DX"></a>已曾修得于诸禅定。<a id="a-DY"></a>如是次第即教其子禅定之法。<a id="a-DZ"></a>时彼波梨婆阇道人。<a id="a-Da"></a>其后不久。<a id="a-Db"></a>遂便命终。</p>
  <p id="aDc">时娑毗耶父命终后。<a id="a-Dd"></a>渐渐行至向海岸边。<a id="a-De"></a>既至彼处。<a id="a-Df"></a>即便造作草庵。<a id="a-Dg"></a>而住彼处。<a id="a-Dh"></a>寂静思惟而坐。<a id="a-Di"></a>不久成就获得四禅。<a id="a-Dj"></a>兼证五通。<a id="a-Dk"></a>既证获已。<a id="a-Dl"></a>心如是念。<a id="a-Dm"></a>世间所有诸阿罗汉。<a id="a-Dn"></a>或复自称。<a id="a-Do"></a>我得罗汉阿罗汉道。<a id="a-Dp"></a>我于彼边。<a id="a-Dq"></a>亦名罗汉。<a id="a-Dr"></a>一种无异。</p>
  <p id="aDs">时娑毗耶童子之母。<a id="a-Dt"></a>其命先终。<a id="a-Du"></a>即得上生三十三天。<a id="a-Dv"></a>是时世尊既已证得阿耨多罗三藐三菩提。<a id="a-Dw"></a>在鹿野苑。<a id="a-Dx"></a>转于无上法轮之后。<a id="a-Dy"></a>时彼地居诸天。<a id="a-Dz"></a>各各迭相唱告。<a id="a-E0"></a>其声转转相承。<a id="a-E1"></a>上至三十三天。<a id="a-E2"></a>尔时忉利童子母天。<a id="a-E3"></a>闻此声已。<a id="a-E4"></a>内心思惟。<a id="a-E5"></a>我子今日住在何处。<a id="a-E6"></a>彼正念观。<a id="a-E7"></a>即见其子在海岸住。</p>
  <p id="aE8">尔时彼天身色过他。<a id="a-E9"></a>正当夜半。<a id="a-EA"></a>放天光明。<a id="a-EB"></a>照子住处。<a id="a-EC"></a>至娑毗耶波梨婆阇行行边。<a id="a-ED"></a>告娑毗耶言。<a id="a-EE"></a>汝娑毗耶。<a id="a-EF"></a>非是罗汉。<a id="a-EG"></a>亦复未入阿罗汉道。<a id="a-EH"></a>及罗汉法。<a id="a-EI"></a>汝于罗汉求道之法。<a id="a-EJ"></a>未有次第。<a id="a-EK"></a>而娑毗耶问彼天言。<a id="a-EL"></a>天是阿谁。<a id="a-EM"></a>天今复是罗汉以不。<a id="a-EN"></a>有入罗汉道法以不。<a id="a-EO"></a>颇复有知罗汉法教。<a id="a-EP"></a>能令学习得罗汉不。</p>
  <p id="aEQ">尔时彼天即便报于娑毗耶言。<a id="a-ER"></a>汝娑毗耶。<a id="a-ES"></a>今有世尊多陀阿伽度阿罗呵三藐三佛陀。<a id="a-ET"></a>现在于彼波罗奈国鹿野苑中仙人居处。<a id="a-EU"></a>而彼世尊自是罗汉。<a id="a-EV"></a>入罗汉道自解知已。<a id="a-EW"></a>复能教他得罗汉法。<a id="a-EX"></a>时娑毗耶复问天言。<a id="a-EY"></a>仁者大天。<a id="a-EZ"></a>我今无智。<a id="a-Ea"></a>作何方便。<a id="a-Eb"></a>乃能得知彼是多陀阿伽度阿罗呵三藐三佛陀。</p>
  <p id="aEc">尔时彼天教娑毗耶作如是言。<a id="a-Ed"></a>波梨婆阇汝问义法。<a id="a-Ee"></a>应须如是。<a id="a-Ef"></a>汝受如是比丘名也。<a id="a-Eg"></a>云何调伏。<a id="a-Eh"></a>云何善行。<a id="a-Ei"></a>云何名佛。<a id="a-Ej"></a>云何比丘。<a id="a-Ek"></a>云何沙门及婆罗门。<a id="a-El"></a>云何清净。<a id="a-Em"></a>云何是智及知福田。<a id="a-En"></a>云何名巧善解方便。<a id="a-Eo"></a>云何名仙。<a id="a-Ep"></a>云何名闻。<a id="a-Eq"></a>云何随顺。<a id="a-Er"></a>云何精进。<a id="a-Es"></a>云何名龙。<a id="a-Et"></a>云何名受。<a id="a-Eu"></a>云何名圣。<a id="a-Ev"></a>云何行行。<a id="a-Ew"></a>云何求道。<a id="a-Ex"></a>汝娑毗耶。<a id="a-Ey"></a>若见有人汝问是义。<a id="a-Ez"></a>彼人一一为汝解说。<a id="a-F0"></a>令汝欢喜。<a id="a-F1"></a>汝于彼边行于梵行。</p>
  <p id="aF2">时娑毗耶波梨婆阇。<a id="a-F3"></a>从彼天闻如是文句。<a id="a-F4"></a>心忆持已。<a id="a-F5"></a>即游历行一切国城村邑聚落。<a id="a-F6"></a>处处打鼓。<a id="a-F7"></a>求欲论议。<a id="a-F8"></a>复口唱言。<a id="a-F9"></a>若有沙门及婆罗门。<a id="a-FA"></a>能解如是我问义不。<a id="a-FB"></a>是时至处。<a id="a-FC"></a>无有一人能解如是议论之者。<a id="a-FD"></a>时娑毗耶所行之处。<a id="a-FE"></a>或旧有人。<a id="a-FF"></a>坐思惟法。<a id="a-FG"></a>或论议者。<a id="a-FH"></a>闻娑毗耶来到其边。<a id="a-FI"></a>各各散走。<a id="a-FJ"></a>终无人敢共彼论议言语谈说。</p>
  <p id="aFK">时娑毗耶波梨婆阇次第而行。<a id="a-FL"></a>渐渐至彼波罗奈城。<a id="a-FM"></a>尔时彼城。<a id="a-FN"></a>有六大师。<a id="a-FO"></a>各各唱言。<a id="a-FP"></a>我于世间。<a id="a-FQ"></a>最为第一。<a id="a-FR"></a>谓富兰那。<a id="a-FS"></a>并三迦葉尼干子等。<a id="a-FT"></a>时娑毗耶即便往诣彼富兰那迦葉等边。<a id="a-FU"></a>到已即共彼富兰那。<a id="a-FV"></a>面相慰喻言语问讯。<a id="a-FW"></a>言说讫已却住一面。</p>
 </body>
</html>