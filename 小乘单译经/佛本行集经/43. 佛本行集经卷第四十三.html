<!doctype html>
<html id="z3IBUUKcd" data-ver="736">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第四十三</h1>
  <h2 id="a2">优波斯那品第四十五之二</h2>
  <p id="a3">尔时商主及众贾人至海洲已。<a id="a-4"></a>值于种种诸杂珍宝。<a id="a-5"></a>彼等收拾。<a id="a-6"></a>满其船舶。<a id="a-7"></a>还至岸边。<a id="a-8"></a>收[僉*殳]宝货。<a id="a-9"></a>欲向本国。<a id="a-A"></a>中间路上。<a id="a-B"></a>遇见一塔。<a id="a-C"></a>其塔乃是迦葉世尊多陀阿伽度阿罗呵三藐三佛陀舍利之塔。<a id="a-D"></a>其塔破坏。<a id="a-E"></a>基陛颓落。<a id="a-F"></a>处处堕坠。<a id="a-G"></a>如是见已。<a id="a-H"></a>而彼最长商主。<a id="a-I"></a>告于余二商主及众商言。<a id="a-J"></a>汝诸人辈。<a id="a-K"></a>若知我等不惜身命。<a id="a-L"></a>为求财故。<a id="a-M"></a>入彼大海。<a id="a-N"></a>而今彼处得利回还。<a id="a-O"></a>至于此间。<a id="a-P"></a>我等今者亦可共作来世利益善业因缘。<a id="a-Q"></a>如旧智人所说偈言。</p>
  <p id="aR">福德之力成多利　　人得利故放逸生</p>
  <p id="aS">放逸则无持戒心　　以是因缘堕地狱</p>
  <p id="aT">尔时商主说是偈已。<a id="a-U"></a>复更告言。<a id="a-V"></a>汝等当知。<a id="a-W"></a>以是因缘。<a id="a-X"></a>我等今者应当运心。<a id="a-Y"></a>共[僉*殳]钱财。<a id="a-Z"></a>随意多少。<a id="a-a"></a>料理于此迦葉如来舍利之塔。<a id="a-b"></a>是时彼等诸商主辈。<a id="a-c"></a>及众商人。<a id="a-d"></a>同共咨白长商主言。<a id="a-e"></a>大善商主。<a id="a-f"></a>汝若[僉*殳]钱。<a id="a-g"></a>当自作主。<a id="a-h"></a>捡挍营造。<a id="a-i"></a>我等随心所出多少钱财与之。</p>
  <p id="aj">时长商主如是辞言。<a id="a-k"></a>我不堪为捡挍之主。<a id="a-l"></a>所以者何。<a id="a-m"></a>我事缘多。<a id="a-n"></a>不能修理此之坏塔。<a id="a-o"></a>我若料理营此塔者。<a id="a-p"></a>则我家中妨废生活。<a id="a-q"></a>彼等商人。<a id="a-r"></a>及二商主。<a id="a-s"></a>殷勤多时。<a id="a-t"></a>相共劝请。<a id="a-u"></a>遣令捡校。<a id="a-v"></a>是时彼等诸商人辈。<a id="a-w"></a>速疾随出多少钱财。<a id="a-x"></a>而付与之。</p>
  <p id="ay">尔时优娄频螺迦葉。<a id="a-z"></a>修营彼塔。<a id="a-10"></a>即自别造第一覆盆。<a id="a-11"></a>安置其上。<a id="a-12"></a>其次即是那提迦葉。<a id="a-13"></a>第二覆盆。<a id="a-14"></a>其次复是伽耶迦葉。<a id="a-15"></a>第三覆盆。<a id="a-16"></a>如是次第通彼商人及商主等。<a id="a-17"></a>详共料理迦葉如来舍利之塔。<a id="a-18"></a>破坏崩落。<a id="a-19"></a>皆使端严。<a id="a-1A"></a>还如初造。<a id="a-1B"></a>料理讫已。<a id="a-1C"></a>发如是愿。<a id="a-1D"></a>愿我等辈。<a id="a-1E"></a>未来世中。<a id="a-1F"></a>还共值遇如是世尊。<a id="a-1G"></a>既值遇已。<a id="a-1H"></a>于彼世尊所说法教。<a id="a-1I"></a>复愿我等速疾证知。<a id="a-1J"></a>愿于来世世世生生。<a id="a-1K"></a>莫堕三恶四趣之中。</p>
  <p id="a1L">佛告比丘。<a id="a-1M"></a>汝等当知。<a id="a-1N"></a>彼三迦葉千商人者。<a id="a-1O"></a>今三长老。<a id="a-1P"></a>并及一千比丘是也。<a id="a-1Q"></a>又诸比丘。<a id="a-1R"></a>彼时优娄频螺迦葉。<a id="a-1S"></a>昔日以诸商人多时殷勤劝请。<a id="a-1T"></a>始肯捡校。<a id="a-1U"></a>以彼业故。<a id="a-1V"></a>今于我前。<a id="a-1W"></a>多时方始受于我化。<a id="a-1X"></a>当于尔时。<a id="a-1Y"></a>那提迦葉。<a id="a-1Z"></a>伽耶迦葉。<a id="a-1a"></a>二商主等。<a id="a-1b"></a>及诸商人。<a id="a-1c"></a>暂发一言。<a id="a-1d"></a>随心多少。<a id="a-1e"></a>速出钱财。<a id="a-1f"></a>以是业报。<a id="a-1g"></a>今日速疾承受我化彼时优娄频螺迦葉最长商主。<a id="a-1h"></a>先于迦葉如来世尊舍利塔上。<a id="a-1i"></a>第一覆盆。<a id="a-1j"></a>以用供养。<a id="a-1k"></a>因彼业报。<a id="a-1l"></a>今日得于五百人中最为其首。<a id="a-1m"></a>最胜最妙。<a id="a-1n"></a>最为第一。<a id="a-1o"></a>那提迦葉第二覆盆。<a id="a-1p"></a>因彼业报。<a id="a-1q"></a>今为三百梵志作首。<a id="a-1r"></a>而得第一。<a id="a-1s"></a>伽耶迦葉第三覆盆。<a id="a-1t"></a>因彼业报。<a id="a-1u"></a>今作二百螺髻梵首。<a id="a-1v"></a>而得第一。</p>
  <p id="a1w">尔时彼等发如是愿。<a id="a-1x"></a>愿我未来生生世世。<a id="a-1y"></a>莫堕恶道及以地狱。<a id="a-1z"></a>因彼业报。<a id="a-20"></a>不入恶道乃至地狱。<a id="a-21"></a>恒生人天。<a id="a-22"></a>受于快乐。<a id="a-23"></a>又其彼等共见迦葉佛舍利塔破坏。<a id="a-24"></a>料理还得如旧。<a id="a-25"></a>心发是愿。<a id="a-26"></a>愿于我等未来世中。<a id="a-27"></a>还得值遇如是世尊。<a id="a-28"></a>既值遇已。<a id="a-29"></a>彼世尊边。<a id="a-2A"></a>有所说法。<a id="a-2B"></a>我等闻已速疾证知。<a id="a-2C"></a>因彼业报。<a id="a-2D"></a>今值遇我。<a id="a-2E"></a>即得出家。<a id="a-2F"></a>受具足戒。<a id="a-2G"></a>得罗汉果。</p>
  <p id="a2H">时诸比丘复白佛言。<a id="a-2I"></a>希有世尊。<a id="a-2J"></a>云何世尊。<a id="a-2K"></a>见是优娄频螺迦葉。<a id="a-2L"></a>堕于邪道。<a id="a-2M"></a>世尊方便。<a id="a-2N"></a>出五百种神通教化。<a id="a-2O"></a>然后始得阿罗汉果。<a id="a-2P"></a>作是语已。<a id="a-2Q"></a>默然而住。<a id="a-2R"></a>尔时佛告诸比丘言。<a id="a-2S"></a>汝诸比丘。<a id="a-2T"></a>非但今日。<a id="a-2U"></a>我见优娄频螺迦葉。<a id="a-2V"></a>堕于邪道。<a id="a-2W"></a>勇猛精进。<a id="a-2X"></a>出五百种神通化得。<a id="a-2Y"></a>其过去世。<a id="a-2Z"></a>亦堕邪道。<a id="a-2a"></a>我心勤劬化取亦得。<a id="a-2b"></a>时诸比丘即白佛言。<a id="a-2c"></a>善哉世尊。<a id="a-2d"></a>此事云何。<a id="a-2e"></a>愿为解说。</p>
  <p id="a2f">尔时佛告诸比丘言。<a id="a-2g"></a>汝诸比丘。<a id="a-2h"></a>至心谛听。<a id="a-2i"></a>我念往昔。<a id="a-2j"></a>有一国土。<a id="a-2k"></a>名毗提何(隋言非正身)。<a id="a-2l"></a>彼国内有一刹利王。<a id="a-2m"></a>名鸯伽陀(隋言与身分)。<a id="a-2n"></a>灌顶为王。<a id="a-2o"></a>甚有大力。<a id="a-2p"></a>多饶兵众。<a id="a-2q"></a>钱财谷米。<a id="a-2r"></a>仓库盈溢。</p>
  <p id="a2s">尔时国王。<a id="a-2t"></a>心有邪见。<a id="a-2u"></a>曾于一时。<a id="a-2v"></a>十五日夜。<a id="a-2w"></a>月盛圆满。<a id="a-2x"></a>光明照耀。<a id="a-2y"></a>其王初夜唤诸大臣。<a id="a-2z"></a>悉来集聚。<a id="a-30"></a>其第一臣。<a id="a-31"></a>名毗阇耶(隋言难胜)。<a id="a-32"></a>第二大臣。<a id="a-33"></a>名苏摩那(隋言善意)。<a id="a-34"></a>第三名为阿罗波多(隋言前言)。<a id="a-35"></a>此三大臣。<a id="a-36"></a>最为上首。</p>
  <p id="a37">尔时彼王复更广命。<a id="a-38"></a>召集无量诸大臣等。<a id="a-39"></a>而告之言。<a id="a-3A"></a>汝诸臣等。<a id="a-3B"></a>各各自说心意之中。<a id="a-3C"></a>作何方便。<a id="a-3D"></a>过此一夜。<a id="a-3E"></a>共相娱乐。<a id="a-3F"></a>而令不睡。</p>
  <p id="a3G">时前言臣即白王言。<a id="a-3H"></a>大王当知。<a id="a-3I"></a>如臣意见。<a id="a-3J"></a>应须备办四种兵众。<a id="a-3K"></a>未降国土。<a id="a-3L"></a>当令降伏。<a id="a-3M"></a>既降伏已。<a id="a-3N"></a>治化而住。</p>
  <p id="a3O">时善意臣复白王言。<a id="a-3P"></a>大王当知。<a id="a-3Q"></a>如臣意见。<a id="a-3R"></a>今一切处。<a id="a-3S"></a>所有怨敌。<a id="a-3T"></a>皆悉降伏。<a id="a-3U"></a>更无所畏。<a id="a-3V"></a>今宜恣情。<a id="a-3W"></a>受于五欲。<a id="a-3X"></a>而自欢乐。</p>
  <p id="a3Y">时难胜臣复白王言。<a id="a-3Z"></a>大王当知。<a id="a-3a"></a>五欲恒常是可得事。<a id="a-3b"></a>此有何奇有何希有。<a id="a-3c"></a>但大王。<a id="a-3d"></a>今若有沙门。<a id="a-3e"></a>若婆罗门。<a id="a-3f"></a>精进持戒具足多闻广智慧者。<a id="a-3g"></a>若得是人。<a id="a-3h"></a>彼可供养。<a id="a-3i"></a>彼可承事。<a id="a-3j"></a>何以故。<a id="a-3k"></a>开悟人故。</p>
  <p id="a3l">尔时国王。<a id="a-3m"></a>报彼臣言。<a id="a-3n"></a>卿此一言。<a id="a-3o"></a>甚为大善。<a id="a-3p"></a>此言甚美。<a id="a-3q"></a>是故卿今审谛观察看。<a id="a-3r"></a>何处边最好沙门。<a id="a-3s"></a>好婆罗门。<a id="a-3t"></a>精进持戒。<a id="a-3u"></a>多闻智慧。<a id="a-3v"></a>我当至彼承事供养。</p>
  <p id="a3w">时前言臣。<a id="a-3x"></a>即白王言。<a id="a-3y"></a>大王若须如是人者。<a id="a-3z"></a>臣今能知如是人处。<a id="a-40"></a>在于鹿苑。<a id="a-41"></a>有一精进多闻之人。<a id="a-42"></a>名曰裸形姓迦葉氏。<a id="a-43"></a>能说微妙多种言语。<a id="a-44"></a>大王今者可事彼人。</p>
  <p id="a45">尔时彼王。<a id="a-46"></a>严驾驷马贤善妙车。<a id="a-47"></a>坐于其上。<a id="a-48"></a>身着白衣。<a id="a-49"></a>擐白璎珞。<a id="a-4A"></a>左右皆悉着白衣裳。<a id="a-4B"></a>张白伞盖。<a id="a-4C"></a>脚白革履。<a id="a-4D"></a>手执白拂。<a id="a-4E"></a>以白摩尼。<a id="a-4F"></a>而庄严之。<a id="a-4G"></a>以大王威。<a id="a-4H"></a>大王神力。<a id="a-4I"></a>及彼诸臣。<a id="a-4J"></a>前后导从。<a id="a-4K"></a>往诣裸形迦葉师边。<a id="a-4L"></a>到已恭敬。<a id="a-4M"></a>坐于一面。<a id="a-4N"></a>咨受未闻。</p>
  <p id="a4O">尔时鸯伽陀王。<a id="a-4P"></a>慰问迦葉裸形导师。<a id="a-4Q"></a>作如是言。<a id="a-4R"></a>尊者四大安隐已不。<a id="a-4S"></a>一切时节和顺已不。<a id="a-4T"></a>资身之物得具足不。<a id="a-4U"></a>衣食易得无所乏少。<a id="a-4V"></a>不扰乱耶。</p>
  <p id="a4W">尔时裸形迦葉道人。<a id="a-4X"></a>即报于彼鸯伽陀王。<a id="a-4Y"></a>作如是言。<a id="a-4Z"></a>大王。<a id="a-4a"></a>我今无所乏少。<a id="a-4b"></a>我身亦得安隐无患。<a id="a-4c"></a>又复大王身体。<a id="a-4d"></a>起动安和已不。<a id="a-4e"></a>善事利益增长已不。<a id="a-4f"></a>国内人民丰乐已不。<a id="a-4g"></a>王之政治端平直不。</p>
  <p id="a4h">尔时鸯伽陀王。<a id="a-4i"></a>共彼裸形迦葉道人。<a id="a-4j"></a>相慰问已。<a id="a-4k"></a>心有疑处。<a id="a-4l"></a>即咨问言。<a id="a-4m"></a>尊者。<a id="a-4n"></a>世间有诸沙门及婆罗门。<a id="a-4o"></a>各说法行。<a id="a-4p"></a>是中所有至真实者。<a id="a-4q"></a>尊者。<a id="a-4r"></a>为我次第解说。<a id="a-4s"></a>作是语已。<a id="a-4t"></a>是时裸形迦葉道人。<a id="a-4u"></a>即报王言。<a id="a-4v"></a>大王善听。<a id="a-4w"></a>是中所有至真实者。<a id="a-4x"></a>此之真义。<a id="a-4y"></a>我今当说。<a id="a-4z"></a>是中有偈。<a id="a-50"></a>而钝根人。<a id="a-51"></a>不能了知。</p>
  <p id="a52">世间幽冥愚痴人　　或实或虚或妄语</p>
  <p id="a53">以彼无有智慧故　　触语不能辩了知</p>
  <p id="a54">诸业一切杂种无　　善恶果报亦不有</p>
  <p id="a55">夜叉等身亦非实　　况复得有上诸天</p>
  <p id="a56">又复无有父母亲　　此世彼世悉皆绝</p>
  <p id="a57">沙门及婆罗门等　　而彼一切皆悉空</p>
  <p id="a58">世间师等亦复无　　更有谁能被调伏</p>
  <p id="a59">愚痴人辈教他施　　智人闻已心不随</p>
  <p id="a5A">若有善诳取他财　　彼实愚痴目言智</p>
  <p id="a5B">所应死者其自死　　行施已后无果收</p>
  <p id="a5C">此身一切常相连　　欲言断者无有是</p>
  <p id="a5D">所有火风及地水　　若苦不苦并乐时</p>
  <p id="a5E">第七即是寿命根　　此等无有能杀者</p>
  <p id="a5F">诸身及命两间内　　器仗从中自运行</p>
  <p id="a5G">世间愚痴人不知　　谓言此被伤害死</p>
  <p id="a5H">如是怖畏名不智　　若受是名智慧人</p>
  <p id="a5I">一经八万四千生　　流转之时方得脱</p>
  <p id="a5J">如是烦恼乃能净　　八万四千生后周</p>
  <p id="a5K">流转无有错乱期　　犹如海潮波依限</p>
  <p id="a5L">如是之法次第说　　大王今者应当知</p>
  <p id="a5M">尔时前言大臣。<a id="a-5N"></a>闻说偈已。<a id="a-5O"></a>即白裸形迦葉师言。<a id="a-5P"></a>如是如是。<a id="a-5Q"></a>迦葉道人。<a id="a-5R"></a>如尊者说。<a id="a-5S"></a>所以者何。<a id="a-5T"></a>尊者迦葉。<a id="a-5U"></a>我知宿命。<a id="a-5V"></a>忆念昔在俱睒弥城。<a id="a-5W"></a>曾作屠儿。<a id="a-5X"></a>彼时我杀无量无边牛羊水牛猪羖羊马。<a id="a-5Y"></a>杀卖取钱。<a id="a-5Z"></a>以用活命。<a id="a-5a"></a>我作如是恶业已后。<a id="a-5b"></a>从彼舍命。<a id="a-5c"></a>今来生此大将之家。<a id="a-5d"></a>足有资财。<a id="a-5e"></a>以是因缘。<a id="a-5f"></a>我知无有善恶业报。</p>
  <p id="a5g">尔时鸯伽陀王。<a id="a-5h"></a>第一大臣。<a id="a-5i"></a>名难胜者。<a id="a-5j"></a>在王后立。<a id="a-5k"></a>彼大臣闻如是语已。<a id="a-5l"></a>悲泣下泪。<a id="a-5m"></a>呜咽不言。<a id="a-5n"></a>时鸯伽王告彼臣言。<a id="a-5o"></a>汝今何故悲泣乃尔。<a id="a-5p"></a>难胜报言。<a id="a-5q"></a>大王当知。<a id="a-5r"></a>迦葉道人所说之偈。<a id="a-5s"></a>及前言臣。<a id="a-5t"></a>如是义理。<a id="a-5u"></a>无有违失。</p>
  <p id="a5v">大王当知。<a id="a-5w"></a>我亦忆念往昔。<a id="a-5x"></a>在于俱睒弥城。<a id="a-5y"></a>曾作长者。<a id="a-5z"></a>能大舍施。<a id="a-60"></a>作于檀主。<a id="a-61"></a>所有资财。<a id="a-62"></a>悉皆共他分张而用。<a id="a-63"></a>白月黑月。<a id="a-64"></a>八日十四及十五日。<a id="a-65"></a>恒常受持八关斋戒。<a id="a-66"></a>恒常精进守护身口。<a id="a-67"></a>我作如是清净业已。<a id="a-68"></a>今堕如是下贱婢胎。<a id="a-69"></a>生而作奴。<a id="a-6A"></a>大王当知。<a id="a-6B"></a>以是因缘。<a id="a-6C"></a>我闻裸形迦葉道人。<a id="a-6D"></a>及前言臣。<a id="a-6E"></a>二人等语。<a id="a-6F"></a>是故悲泣啼哭不胜。<a id="a-6G"></a>亦知世间无有善道。</p>
  <p id="a6H">时鸯伽王。<a id="a-6I"></a>闻于裸形迦葉道人如是语已。<a id="a-6J"></a>从座而起。<a id="a-6K"></a>还至本宫。<a id="a-6L"></a>过彼夜后。<a id="a-6M"></a>聚集百官一切大臣。<a id="a-6N"></a>而告之言。<a id="a-6O"></a>卿等三人。<a id="a-6P"></a>从今日去。<a id="a-6Q"></a>若有私窃善恶等事。<a id="a-6R"></a>慎莫问我。<a id="a-6S"></a>我今遣此难胜善意并及前言三大臣等。<a id="a-6T"></a>此等三人。<a id="a-6U"></a>聪明智慧。<a id="a-6V"></a>代我判事。</p>
  <p id="a6W">时鸯伽王。<a id="a-6X"></a>作是语已。<a id="a-6Y"></a>入于一殿。<a id="a-6Z"></a>名为妙色。<a id="a-6a"></a>在其中坐。<a id="a-6b"></a>经于七日。<a id="a-6c"></a>受五欲乐。<a id="a-6d"></a>放逸自恣纵情而住。<a id="a-6e"></a>过七日后。</p>
  <p id="a6f">时鸯伽王。<a id="a-6g"></a>有于一女。<a id="a-6h"></a>名曰意喜。<a id="a-6i"></a>身着种种杂色之衣。<a id="a-6j"></a>复以种种璎珞七宝庄严身已。<a id="a-6k"></a>向妙色殿。<a id="a-6l"></a>至父王边。<a id="a-6m"></a>到已顶礼父王之足。<a id="a-6n"></a>却坐一面。<a id="a-6o"></a>默然而住。<a id="a-6p"></a>时鸯伽王。<a id="a-6q"></a>告其女言。<a id="a-6r"></a>善意喜女。<a id="a-6s"></a>汝曾至彼园树林内游戏已不。<a id="a-6t"></a>其中多有种种树木。<a id="a-6u"></a>其树木上有诸华果。<a id="a-6v"></a>复有种种飞鸟作声。<a id="a-6w"></a>汝入彼中意乐已不。<a id="a-6x"></a>汝贪何等向我道之求愿当与。<a id="a-6y"></a>作是语已。<a id="a-6z"></a>问女所须。</p>
  <p id="a70">时意喜女白父王言。<a id="a-71"></a>善哉阿耶。<a id="a-72"></a>女今身资无所乏少。<a id="a-73"></a>唯欲启白阿耶一言。<a id="a-74"></a>唯愿父王。<a id="a-75"></a>听女咨谏。<a id="a-76"></a>而说偈言。</p>
  <p id="a77">父王我今欲布施　　一切沙门婆罗门</p>
  <p id="a78">恒至月生十五时　　愿与我千金钱直</p>
  <p id="a79">尔时鸯伽陀王。<a id="a-7A"></a>闻其女说如是语已。<a id="a-7B"></a>即还以偈报意喜女作如是言。</p>
  <p id="a7C">善女汝今至心听　　我从智人如是闻</p>
  <p id="a7D">虽复欲施多种财　　一切皆空无果报</p>
  <p id="a7E">汝今何故发此意　　诳惑世间诸痴人</p>
  <p id="a7F">现在未来悉皆无　　汝复何须过劳苦</p>
  <p id="a7G">痴女汝今不闻彼　　迦葉说法正不差</p>
  <p id="a7H">实无造业及作人　　一切人天善恶果</p>
  <p id="a7I">夜叉鬼神悉非有　　父母眷属亦复无</p>
  <p id="a7J">略说八万四千生　　如是烦恼乃能净</p>
  <p id="a7K">若过八万四千后　　流转方无错乱心</p>
  <p id="a7L">犹如海潮依限期　　间中未至不可预</p>
  <p id="a7M">但当任运待时到　　何用强作世纷纭</p>
  <p id="a7N">迦葉所说汝当知　　此事无有虚真实</p>
  <p id="a7O">无现及以未来世　　汝今莫自独疲劳</p>
  <p id="a7P">尔时意喜女。<a id="a-7Q"></a>闻父王鸯伽说是语已。<a id="a-7R"></a>心中不乐。<a id="a-7S"></a>即复以偈更白父言。</p>
  <p id="a7T">阿耶今是国之王　　应以正法治天下</p>
  <p id="a7U">恶臣谄曲既无实　　复劝王事愚痴师</p>
  <p id="a7V">迦葉及彼三大臣　　其等所说非真正</p>
  <p id="a7W">父王此是恶知识　　今者诈现知识形</p>
  <p id="a7X">自行邪道复误人　　下贱愚痴何所别</p>
  <p id="a7Y">其今不与王安乐　　反教王作不善因</p>
  <p id="a7Z">我昔曾闻是事来　　现在我身亲自见</p>
  <p id="a7a">愚痴故来生于此　　后复还得愚痴身</p>
  <p id="a7b">幽冥出已入幽冥　　其后复还受幽冥</p>
  <p id="a7c">迦葉既是愚痴者　　称其愚惑意所宣</p>
  <p id="a7d">王为人主统四方　　知理达解世间事</p>
  <p id="a7e">云何如彼小儿辈　　入邪小道迳中行</p>
  <p id="a7f">随逐意受亲近人　　相学即便生染着</p>
  <p id="a7g">如箭被血所污已　　入束展转更相涂</p>
  <p id="a7h">智者交往深自防　　不狎恶伴诸朋友</p>
  <p id="a7i">虽身不作于诸罪　　而常习近作罪人</p>
  <p id="a7j">久昵习学自相成　　其后自然得恶响</p>
  <p id="a7k">是故犹如彼射垛　　智者畏着罪亦然</p>
  <p id="a7l">莫与诸恶知识交　　常亲智慧善知识</p>
  <p id="a7m">若诸众生身业净　　经于八万四千生</p>
  <p id="a7n">屠儿杀害众命时　　又如獦射钓鱼者</p>
  <p id="a7o">迦葉既似彼等辈　　彼辈亦如迦葉俦</p>
  <p id="a7p">格量彼二一种齐　　无有差别胜不如</p>
  <p id="a7q">如是无体理迦葉　　愚痴盲冥空出家</p>
  <p id="a7r">执此虚妄为净因　　八万四千生分毕</p>
  <p id="a7s">颠倒左转行失度　　无智愚痴心意迷</p>
  <p id="a7t">若诸众生得净时　　不应八万四千受</p>
  <p id="a7u">偷贼劫杀于人物　　能与他作恶怨仇</p>
  <p id="a7v">迦葉共彼无有殊　　彼与迦葉亦无异</p>
  <p id="a7w">众生若得于彼净　　云何八万四千生</p>
  <p id="a7x">如是数取善恶时　　上下及中平等者</p>
  <p id="a7y">一切无胜复无劣　　亦复无有分别生</p>
  <p id="a7z">若诸众生得净修　　经历八万四千处</p>
  <p id="a80">彼人愚痴无有智　　犹彼迦葉空出家</p>
  <p id="a81">譬如炎炽大火燃　　普烧尽诸所祭物</p>
  <p id="a82">如是无智愚痴故　　自烧一切功德山</p>
  <p id="a83">大臣前言见未来　　造作众罪无果报</p>
  <p id="a84">彼于先世修福业　　故今得受快乐心</p>
  <p id="a85">若人造作众罪时　　舍福自然受殃祸</p>
  <p id="a86">如船在水中不出　　以重沉没故不浮</p>
  <p id="a87">更无有人能出之　　即没水中常腐败</p>
  <p id="a88">如人数数造诸罪　　以造不息罪过多</p>
  <p id="a89">如是即没地狱中　　王此前言臣即是</p>
  <p id="a8A">以其罪患未成熟　　其罪不久熟即知</p>
  <p id="a8B">罪熟即堕彼泥梨　　犹如船在水中没</p>
  <p id="a8C">被诸苔衣所覆蔽　　草重自举不能胜</p>
  <p id="a8D">船久如是益重牢　　人造众罪亦复尔</p>
  <p id="a8E">渐渐久沈体转重　　犹如人造善业因</p>
  <p id="a8F">速疾得向上界生　　往昔造诸一切罪</p>
  <p id="a8G">今生如彼地种子　　罪业尽已后渐生</p>
  <p id="a8H">若造诸善业报时　　即自生于善果处</p>
  <p id="a8I">时意喜女。<a id="a-8J"></a>说是偈已。<a id="a-8K"></a>复更重白其父王言。<a id="a-8L"></a>父王当知。<a id="a-8M"></a>我自思惟。<a id="a-8N"></a>亦识宿命。<a id="a-8O"></a>所以者何。<a id="a-8P"></a>我忆往昔。<a id="a-8Q"></a>七生在于摩伽陀国王舍城内。<a id="a-8R"></a>以恶知识相牵挽故。<a id="a-8S"></a>造多罪业。<a id="a-8T"></a>行于邪欲。<a id="a-8U"></a>侵他妇妾。<a id="a-8V"></a>受乐如天。<a id="a-8W"></a>大王当知。<a id="a-8X"></a>我于彼时。<a id="a-8Y"></a>所造恶业。<a id="a-8Z"></a>覆藏而住。<a id="a-8a"></a>如灰覆火。</p>
  <p id="a8b">复次大王。<a id="a-8c"></a>我于彼处。<a id="a-8d"></a>舍身已后。<a id="a-8e"></a>又复生于金刚聚落富贵家。<a id="a-8f"></a>生彼处。<a id="a-8g"></a>生已值善知识。<a id="a-8h"></a>黑月白月。<a id="a-8i"></a>八日十四。<a id="a-8j"></a>及十五日。<a id="a-8k"></a>清净守护八禁斋法。<a id="a-8l"></a>恒常持戒。<a id="a-8m"></a>大王当知。<a id="a-8n"></a>我于彼处。<a id="a-8o"></a>既造善业。<a id="a-8p"></a>譬如安置种种伏藏。<a id="a-8q"></a>至于水界。<a id="a-8r"></a>牢固封治。<a id="a-8s"></a>即便停住。</p>
  <p id="a8t">复次大王。<a id="a-8u"></a>我于彼处。<a id="a-8v"></a>亦舍身命。<a id="a-8w"></a>以昔遇缘造恶业故。<a id="a-8x"></a>有余未尽。<a id="a-8y"></a>即便堕落叫唤地狱。<a id="a-8z"></a>在于彼处。<a id="a-90"></a>经多千年。<a id="a-91"></a>受极苦厄。</p>
  <p id="a92">复次大王。<a id="a-93"></a>我于彼处。<a id="a-94"></a>罪业毕尽。<a id="a-95"></a>舍身即生频那俱吒国土内。<a id="a-96"></a>受白羝羊身。<a id="a-97"></a>彼处生已。<a id="a-98"></a>有诸王子。<a id="a-99"></a>或驾车乘。<a id="a-9A"></a>或被鞍鞯。<a id="a-9B"></a>而骑我上。</p>
  <p id="a9C">复次大王。<a id="a-9D"></a>我于彼处。<a id="a-9E"></a>既舍身已。<a id="a-9F"></a>复生于彼陀毗罗国。<a id="a-9G"></a>亦作羊身。<a id="a-9H"></a>彼处舍身。<a id="a-9I"></a>复受牛身。<a id="a-9J"></a>舍彼牛身。<a id="a-9K"></a>出山林中。<a id="a-9L"></a>受猕猴身。</p>
  <p id="a9M">复次大王。<a id="a-9N"></a>我于彼处。<a id="a-9O"></a>舍猕猴身。<a id="a-9P"></a>还生于彼金刚国内。<a id="a-9Q"></a>复受非男非女等身。<a id="a-9R"></a>彼处业尽。<a id="a-9S"></a>舍身即生忉利天上欢喜园中。<a id="a-9T"></a>与天帝释以为侍卫。</p>
  <p id="a9U">复次大王。<a id="a-9V"></a>我于彼处舍身之后。<a id="a-9W"></a>以昔护持月六斋戒得清净故。<a id="a-9X"></a>今日来生大王之家。<a id="a-9Y"></a>资财巨富。<a id="a-9Z"></a>无所乏少。<a id="a-9a"></a>而大王今可不自观此之因缘。<a id="a-9b"></a>从何而得如是功德。<a id="a-9c"></a>可不以昔造善业故今受此报如是以不。</p>
  <p id="a9d">尔时鸯伽陀王。<a id="a-9e"></a>如是共女意喜对说言论之时。<a id="a-9f"></a>有一天仙。<a id="a-9g"></a>名不那罗陀(隋言不叫唤)。<a id="a-9h"></a>从天上下观阎浮提。<a id="a-9i"></a>正当于彼鸯伽陀王宫殿之上。<a id="a-9j"></a>从虚空中。<a id="a-9k"></a>渐渐而下。<a id="a-9l"></a>尔时王女意喜见彼天仙如是自上而下。<a id="a-9m"></a>即从座起。<a id="a-9n"></a>更置高座。<a id="a-9o"></a>请彼天仙。<a id="a-9p"></a>坐于其上。<a id="a-9q"></a>是时天仙。<a id="a-9r"></a>安坐讫已。<a id="a-9s"></a>意喜顶礼天仙之足。<a id="a-9t"></a>合十指掌。<a id="a-9u"></a>向于天仙而咨白言。<a id="a-9v"></a>尊者天仙。<a id="a-9w"></a>世间颇有善恶果报诸业已不。<a id="a-9x"></a>颇有夜叉诸天以不。<a id="a-9y"></a>有父母不。<a id="a-9z"></a>有此彼世。<a id="a-A0"></a>有于沙门婆罗门不。<a id="a-A1"></a>唯愿天仙。<a id="a-A2"></a>为我解说。<a id="a-A3"></a>我此父王。<a id="a-A4"></a>不信是事。</p>
  <p id="aA5">尔时大天不那罗陀。<a id="a-A6"></a>即便反问鸯伽陀王。<a id="a-A7"></a>作如是言。<a id="a-A8"></a>大王云何。<a id="a-A9"></a>汝今意中。<a id="a-AA"></a>实不信于此事以不。<a id="a-AB"></a>王即白言。<a id="a-AC"></a>此事实然。<a id="a-AD"></a>天仙复言。<a id="a-AE"></a>大王当知。<a id="a-AF"></a>善恶果报一切皆有。<a id="a-AG"></a>亦有夜叉及以诸天。<a id="a-AH"></a>有父有母。<a id="a-AI"></a>有此彼世。<a id="a-AJ"></a>有诸沙门及婆罗门。<a id="a-AK"></a>大王须信。<a id="a-AL"></a>我从天上下来至此。</p>
  <p id="aAM">尔时鸯伽陀王。<a id="a-AN"></a>语天仙言。<a id="a-AO"></a>尊者天仙。<a id="a-AP"></a>若有彼世。<a id="a-AQ"></a>今日尊者可与于我五百金钱。<a id="a-AR"></a>我未来世。<a id="a-AS"></a>当偿尊者满足一千。<a id="a-AT"></a>时那罗陀天仙。<a id="a-AU"></a>向王而说偈言。</p>
  <p id="aAV">我今与王五百钱　　须知王身有禁戒</p>
  <p id="aAW">若王心中无善行　　因何未来偿一千</p>
  <p id="aAX">此世有人谄曲行　　彼世相求何处得</p>
  <p id="aAY">智人不与彼等债　　如是人辈债求难</p>
  <p id="aAZ">堕于地狱猛火燃　　或有诸鸟周匝食</p>
  <p id="aAa">云何来世能偿我　　堕于地狱受苦时</p>
  <p id="aAb">利刀割截身不完　　节节割时流脓血</p>
  <p id="aAc">苦恼暂时无歇息　　云何还我一千钱</p>
  <p id="aAd">举手把利剥筋时　　斫剉其身如斩蔗</p>
  <p id="aAe">支节无有完全处　　云何还我一倍钱</p>
  <p id="aAf">严恶黑狗腻荼身　　处处转动割截食</p>
  <p id="aAg">在于地狱无身肉　　云何未来与倍钱</p>
  <p id="aAh">彼处有大利铁叉　　狱坠数数钻其上</p>
  <p id="aAi">在于地狱手向下　　云何与我一千钱</p>
  <p id="aAj">地狱多有剑树林　　一一剑头十六刃</p>
  <p id="aAk">贯穿其上不暂住　　谁能与我一倍钱</p>
  <p id="aAl">灰河地狱热沸流　　速疾如风如箭射</p>
  <p id="aAm">入于其中受苦痛　　云何与我一倍钱</p>
  <p id="aAn">吞热铁丸地狱中　　或复融销赤铜汁</p>
  <p id="aAo">在于如是苦逼内　　云何与我一倍钱</p>
  <p id="aAp">地狱有手如霔霖　　各出热炎严炽火</p>
  <p id="aAq">割截支节无暂住　　云何与我一倍钱</p>
  <p id="aAr">彼处可畏闇无明　　日月光影所不照</p>
  <p id="aAs">在彼无智愚痴辈　　云何与我一倍钱</p>
  <p id="aAt">大王舍此非法行　　劝王行于如法事</p>
  <p id="aAu">王当作于如是习　　后应不堕地狱中</p>
  <p id="aAv">东西南北所有来　　沙门婆罗门乞索</p>
  <p id="aAw">王当充足与食饮　　衣服汤药卧具房</p>
  <p id="aAx">彼等精进梵行人　　沙门婆罗门取语</p>
  <p id="aAy">彼能救护王苦厄　　犹如热雨伞盖遮</p>
  <p id="aAz">王作如是善业时　　多有朋友相随顺</p>
  <p id="aB0">得至善路快乐处　　神通中最得神通</p>
  <p id="aB1">如牛渡水直截流　　若人把尾随得济</p>
  <p id="aB2">一切世间亦如是　　逐直得直邪得邪</p>
  <p id="aB3">诸有人中行法行　　凡人学行皆成胜</p>
  <p id="aB4">尔时鸯伽陀王。<a id="a-B5"></a>既闻说已。<a id="a-B6"></a>复还以偈白彼天仙那罗陀言。</p>
  <p id="aB7">大梵天仙哀愍我　　犹如父母爱娇儿</p>
  <p id="aB8">唯愿数为我现来　　若睹智人见善事</p>
  <p id="aB9">唯愿尊者见度脱　　我没烦恼海甚深</p>
  <p id="aBA">我今无地可住行　　唯尊作我归依处</p>
  <p id="aBB">唯愿大梵仙护我　　我今覆面如蹈坑</p>
  <p id="aBC">地狱无量苦众多　　我今一一依尊语</p>
  <p id="aBD">尔时大仙那罗陀天。<a id="a-BE"></a>还更以偈告鸯伽陀王如是言。</p>
  <p id="aBF">王今若造罪不息　　憎嫉沙门婆罗门</p>
  <p id="aBG">断见颠倒既不除　　我汝各各不相见</p>
  <p id="aBH">王若能行正法行　　承事沙门婆罗门</p>
  <p id="aBI">精进持戒布施禅　　我汝恒常得相见</p>
  <p id="aBJ">时那罗陀大天仙神。<a id="a-BK"></a>为鸯伽陀大王说法。<a id="a-BL"></a>教令正见。<a id="a-BM"></a>心既回已。<a id="a-BN"></a>王意喜欢。<a id="a-BO"></a>顶礼天仙。<a id="a-BP"></a>合十指掌。<a id="a-BQ"></a>右绕三匝。<a id="a-BR"></a>时那罗陀。<a id="a-BS"></a>即从座起。<a id="a-BT"></a>别鸯伽王。<a id="a-BU"></a>还本来处。<a id="a-BV"></a>尔时佛告诸比丘言。<a id="a-BW"></a>汝诸比丘。<a id="a-BX"></a>今应当知。<a id="a-BY"></a>尔时天仙那罗陀者。<a id="a-BZ"></a>今见我身释迦文是。<a id="a-Ba"></a>尔时彼王鸯伽陀者。<a id="a-Bb"></a>见即今日优娄频螺迦葉身是。</p>
  <p id="aBc">尔时佛告诸比丘言。<a id="a-Bd"></a>汝诸比丘。<a id="a-Be"></a>我于往昔。<a id="a-Bf"></a>见彼优娄频螺迦葉。<a id="a-Bg"></a>邪见炽盛。<a id="a-Bh"></a>堕颠倒道。<a id="a-Bi"></a>发精进心。<a id="a-Bj"></a>教化令入于正道中。<a id="a-Bk"></a>今日亦然。<a id="a-Bl"></a>见其颠倒入邪道故。<a id="a-Bm"></a>我以是发大精进力。<a id="a-Bn"></a>为其出现五百种变神通教化。<a id="a-Bo"></a>今其安住无上菩提。<a id="a-Bp"></a>尽生死际。<a id="a-Bq"></a>到无畏处。<a id="a-Br"></a>至涅槃岸。</p>
 </body>
</html>