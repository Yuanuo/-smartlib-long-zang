<!doctype html>
<html id="z3IBUUWck" data-ver="1083">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第五十</h1>
  <h2 id="a2">说法仪式品第五十二</h2>
  <p id="a3">尔时复有众多外道波离婆阇迦。<a id="a-4"></a>五日五日。<a id="a-5"></a>恒常集聚为人说法。<a id="a-6"></a>众人大集诣彼听受。<a id="a-7"></a>以是因缘。<a id="a-8"></a>诸外道辈。<a id="a-9"></a>波离婆阇迦等得大利养。<a id="a-A"></a>恭敬尊重于彼时间王舍大城摩伽国王频婆娑罗于佛法中。<a id="a-B"></a>深生正信。<a id="a-C"></a>作如是念。<a id="a-D"></a>今者外道。<a id="a-E"></a>波离婆阇迦。<a id="a-F"></a>五日五日恒常集聚。<a id="a-G"></a>为他说法。<a id="a-H"></a>多有人众。<a id="a-I"></a>诣彼听受。<a id="a-J"></a>以是因缘。<a id="a-K"></a>诸外道辈。<a id="a-L"></a>大得利养。<a id="a-M"></a>世人贵重。<a id="a-N"></a>供养恭敬。<a id="a-O"></a>我于今者。<a id="a-P"></a>亦集诸师。<a id="a-Q"></a>五日五日。<a id="a-R"></a>劝令说法。<a id="a-S"></a>我应自往诣彼大会。<a id="a-T"></a>彼大会内。<a id="a-U"></a>若见我来时。<a id="a-V"></a>一切人民。<a id="a-W"></a>悉应来集。<a id="a-X"></a>如是因缘。<a id="a-Y"></a>应令我师大得利养世间尊重。<a id="a-Z"></a>思惟是已。<a id="a-a"></a>至于佛所。<a id="a-b"></a>具白斯事。</p>
  <p id="ac">尔时世尊。<a id="a-d"></a>因此起发。<a id="a-e"></a>集比丘僧。<a id="a-f"></a>而告之言。<a id="a-g"></a>汝诸比丘。<a id="a-h"></a>我今已许五日五日令汝等辈集聚大会。<a id="a-i"></a>为他说法。<a id="a-j"></a>谈论法义。<a id="a-k"></a>时诸比丘白言。<a id="a-l"></a>世尊。<a id="a-m"></a>何法当说。<a id="a-n"></a>何法不说。<a id="a-o"></a>时诸比丘。<a id="a-p"></a>问此事已。<a id="a-q"></a>佛告大众诸比丘言。<a id="a-r"></a>汝等比丘。<a id="a-s"></a>我今已许五日五日于其中间集聚众已。<a id="a-t"></a>叹佛功德。<a id="a-u"></a>叹法功德。<a id="a-v"></a>叹僧功德。<a id="a-w"></a>叹信功德。<a id="a-x"></a>乃至略说。<a id="a-y"></a>赞叹戒行多闻功德。<a id="a-z"></a>叹行布施。<a id="a-10"></a>叹行智慧。<a id="a-11"></a>叹行知足。<a id="a-12"></a>叹行少欲。<a id="a-13"></a>叹说头陀。<a id="a-14"></a>叹说远离聚落城邑常在空闲。<a id="a-15"></a>叹行妙行。<a id="a-16"></a>赞叹利益。<a id="a-17"></a>叹行精进。<a id="a-18"></a>赞叹供养父母尊长供养沙门及婆罗门。<a id="a-19"></a>赞叹供养诸善知识。<a id="a-1A"></a>叹说善言。<a id="a-1B"></a>赞叹调伏诸根门者。<a id="a-1C"></a>赞叹节量诸饮食者。<a id="a-1D"></a>赞叹初夜及以后夜省睡眠者。<a id="a-1E"></a>赞生正念。<a id="a-1F"></a>赞相奉事。<a id="a-1G"></a>赞相咨问。<a id="a-1H"></a>赞闻领悟。<a id="a-1I"></a>赞受师教而不违背闻已奉行。<a id="a-1J"></a>赞闻法已而能正知。<a id="a-1K"></a>赞闻正法顺法而行。<a id="a-1L"></a>叹说念佛。<a id="a-1M"></a>叹说念法。<a id="a-1N"></a>叹说念僧。<a id="a-1O"></a>叹说念天。<a id="a-1P"></a>叹说念施叹念寂灭。<a id="a-1Q"></a>叹念阿那波那。<a id="a-1R"></a>叹说念身。<a id="a-1S"></a>赞叹恒念不净观想。<a id="a-1T"></a>叹念死想。<a id="a-1U"></a>叹念饮食作不净想。<a id="a-1V"></a>赞叹世间不可乐想。<a id="a-1W"></a>赞无常想赞苦空想。<a id="a-1X"></a>赞无我想。<a id="a-1Y"></a>赞叹断想。<a id="a-1Z"></a>赞离欲想。<a id="a-1a"></a>赞叹灭想。<a id="a-1b"></a>及以赞叹观白骨想。<a id="a-1c"></a>赞叹骨离想。<a id="a-1d"></a>赞叹膖胀想。<a id="a-1e"></a>赞叹欲坏想。<a id="a-1f"></a>赞叹半啖想。<a id="a-1g"></a>赞叹散想。<a id="a-1h"></a>赞半烧想。<a id="a-1i"></a>赞烧赤想。<a id="a-1j"></a>赞可恶想。<a id="a-1k"></a>亦应赞叹念诸功德。<a id="a-1l"></a>亦应赞叹四正勤四如意足五根五力七觉道分。<a id="a-1m"></a>赞解脱门诸解脱分。<a id="a-1n"></a>赞八胜处。<a id="a-1o"></a>赞叹三明。<a id="a-1p"></a>亦应赞说六通功德。</p>
  <p id="a1q">尔时诸比丘。<a id="a-1r"></a>作如是念。<a id="a-1s"></a>如来已许听我等辈五日五日聚集大会。<a id="a-1t"></a>应当赞说诸佛功德。<a id="a-1u"></a>乃至赞叹说六神通诸功德等彼诸比丘。<a id="a-1v"></a>五日五日。<a id="a-1w"></a>遂即集聚。<a id="a-1x"></a>同发一声。<a id="a-1y"></a>赞佛功德。<a id="a-1z"></a>乃至赞说六神通等功德之事。<a id="a-20"></a>于时诸人各来听法。<a id="a-21"></a>是时即有谈论毁呰。<a id="a-22"></a>作如是言。<a id="a-23"></a>我等诸师。<a id="a-24"></a>云何同出一音说法。<a id="a-25"></a>譬如初学诸童子辈。<a id="a-26"></a>合声唱读。<a id="a-27"></a>无有异也。<a id="a-28"></a>时诸比丘。<a id="a-29"></a>闻此诸人毁呰道说。<a id="a-2A"></a>来诣佛所。<a id="a-2B"></a>白如上事。</p>
  <p id="a2C">尔时世尊告诸比丘。<a id="a-2D"></a>作如是言。<a id="a-2E"></a>汝诸比丘。<a id="a-2F"></a>从今已去。<a id="a-2G"></a>制诸弟子。<a id="a-2H"></a>不得同声赞说法义。<a id="a-2I"></a>唯请辩才堪说法者。</p>
  <p id="a2J">尔时诸比丘。<a id="a-2K"></a>或复请彼诸根闇钝及缺漏者。<a id="a-2L"></a>不具诸戒而演说法。<a id="a-2M"></a>乃至众人。<a id="a-2N"></a>更复毁呰。<a id="a-2O"></a>种种道说。<a id="a-2P"></a>情不喜乐。<a id="a-2Q"></a>而口唱言。<a id="a-2R"></a>是诸师辈。<a id="a-2S"></a>尚作如是。<a id="a-2T"></a>况非师者。<a id="a-2U"></a>时诸比丘。<a id="a-2V"></a>闻是事已。<a id="a-2W"></a>具往白佛。<a id="a-2X"></a>尔时佛告诸比丘言。<a id="a-2Y"></a>汝诸比丘。<a id="a-2Z"></a>我从今日。<a id="a-2a"></a>制诸弟子。<a id="a-2b"></a>不得请于诸根闇钝及以缺漏戒不具者。<a id="a-2c"></a>而说其法。<a id="a-2d"></a>从今已后。<a id="a-2e"></a>若请说法应请妙行具足之人。<a id="a-2f"></a>于诸众内。<a id="a-2g"></a>胜行成就。<a id="a-2h"></a>乃至佛复唱其制言。<a id="a-2i"></a>应当简择辩才知法。<a id="a-2j"></a>次第旧解阿含经等。<a id="a-2k"></a>请令说法。<a id="a-2l"></a>乃至众中多解阿含。<a id="a-2m"></a>佛复告彼诸比丘言。<a id="a-2n"></a>非但唯解阿含经者须请说法。<a id="a-2o"></a>复解修多罗及解摩登伽者。<a id="a-2p"></a>应请是人为众说法。<a id="a-2q"></a>若大众中。<a id="a-2r"></a>有诸比丘。<a id="a-2s"></a>解修多罗及解毗尼解摩登伽又于是中应当选择文字分明具足辩才。<a id="a-2t"></a>又于众中。<a id="a-2u"></a>现在比丘。<a id="a-2v"></a>多解文字分明辩才悉具足者。<a id="a-2w"></a>我今当听。<a id="a-2x"></a>是等比丘。<a id="a-2y"></a>得从下座次第差遣为众说法。<a id="a-2z"></a>若一乏者。<a id="a-30"></a>更请第二。<a id="a-31"></a>第二疲乏。<a id="a-32"></a>应请第三。<a id="a-33"></a>第三疲乏。<a id="a-34"></a>应请第四。<a id="a-35"></a>第四疲乏。<a id="a-36"></a>应请第五。<a id="a-37"></a>乃至若干堪说法者。<a id="a-38"></a>次第应请为众说法。<a id="a-39"></a>有诸比丘。<a id="a-3A"></a>或在露地说法之时。<a id="a-3B"></a>或寒或热。<a id="a-3C"></a>我许造堂。<a id="a-3D"></a>堂下说法。<a id="a-3E"></a>若虽有堂露无四壁。<a id="a-3F"></a>风吹尘草。<a id="a-3G"></a>污诸比丘。<a id="a-3H"></a>我今当听起四壁障遮诸尘草。<a id="a-3I"></a>时诸比丘。<a id="a-3J"></a>在说法堂。<a id="a-3K"></a>若地不平。<a id="a-3L"></a>应以种种若麻若草。<a id="a-3M"></a>泥涂其地使令净好。</p>
  <p id="a3N">尔时诸比丘。<a id="a-3O"></a>起说法堂泥地已讫。<a id="a-3P"></a>在说法堂。<a id="a-3Q"></a>诵习经行。<a id="a-3R"></a>以尘污足。<a id="a-3S"></a>听许比丘。<a id="a-3T"></a>应须洗足。<a id="a-3U"></a>是时比丘。<a id="a-3V"></a>数数洗足。<a id="a-3W"></a>脚足痛故。<a id="a-3X"></a>乃至佛告诸比丘言。<a id="a-3Y"></a>应以香汤洒地。<a id="a-3Z"></a>灭去尘埃。<a id="a-3a"></a>灭尘埃已。<a id="a-3b"></a>其地亦干。<a id="a-3c"></a>还污其脚。<a id="a-3d"></a>乃至佛复告诸比丘。<a id="a-3e"></a>我当听许。<a id="a-3f"></a>牛粪香水。<a id="a-3g"></a>以涂堂地。<a id="a-3h"></a>于时水干。<a id="a-3i"></a>牛粪散坏。<a id="a-3j"></a>还复污足。<a id="a-3k"></a>佛复告诸比丘。<a id="a-3l"></a>应取软草。<a id="a-3m"></a>或复麻等。<a id="a-3n"></a>以敷地上。<a id="a-3o"></a>尔时众人。<a id="a-3p"></a>见彼法师辩才具足能演说法。<a id="a-3q"></a>即持香花而散其上。<a id="a-3r"></a>时诸比丘。<a id="a-3s"></a>不受其法。<a id="a-3t"></a>而生厌离。<a id="a-3u"></a>何以故。<a id="a-3v"></a>以佛断故。<a id="a-3w"></a>出家之人。<a id="a-3x"></a>不得将持涂香末香及诸香鬘。<a id="a-3y"></a>时诸人辈。<a id="a-3z"></a>闻见此事。<a id="a-40"></a>毁呰说言。<a id="a-41"></a>是等比丘。<a id="a-42"></a>如是供养。<a id="a-43"></a>尚不堪受。<a id="a-44"></a>况复胜者。<a id="a-45"></a>时诸比丘。<a id="a-46"></a>以如是事。<a id="a-47"></a>具往白佛。<a id="a-48"></a>尔时佛告诸比丘言。<a id="a-49"></a>汝诸比丘。<a id="a-4A"></a>若其有诸白衣檀越。<a id="a-4B"></a>以欢喜心。<a id="a-4C"></a>以吉祥故。<a id="a-4D"></a>持种种香花涂香末香及诸华鬘。<a id="a-4E"></a>散法师上者。<a id="a-4F"></a>应当受之。<a id="a-4G"></a>是时白衣诸檀越等。<a id="a-4H"></a>遂将种种资财宝物。<a id="a-4I"></a>及袈裟等供养法师。<a id="a-4J"></a>是诸比丘。<a id="a-4K"></a>恐惧惭愧。<a id="a-4L"></a>不受彼物。<a id="a-4M"></a>世诸人辈。<a id="a-4N"></a>毁呰谈说。<a id="a-4O"></a>是辈沙门。<a id="a-4P"></a>诸释子等。<a id="a-4Q"></a>若干轻物。<a id="a-4R"></a>尚不堪受。<a id="a-4S"></a>况复胜者。</p>
  <p id="a4T">尔时诸比丘。<a id="a-4U"></a>闻是事已。<a id="a-4V"></a>具往白佛。<a id="a-4W"></a>尔时佛告诸比丘言。<a id="a-4X"></a>汝诸比丘。<a id="a-4Y"></a>若有俗人。<a id="a-4Z"></a>持诸财物。<a id="a-4a"></a>及袈裟等。<a id="a-4b"></a>奉施法师。<a id="a-4c"></a>为欢喜故。<a id="a-4d"></a>我许舍施。<a id="a-4e"></a>若有须者。<a id="a-4f"></a>听其受取。<a id="a-4g"></a>若不须者。<a id="a-4h"></a>我许送还。</p>
  <p id="a4i">尔时诸比丘。<a id="a-4j"></a>于说法时。<a id="a-4k"></a>取大部党闇诵者多。<a id="a-4l"></a>或复一月不能得竟。<a id="a-4m"></a>止欲休罢。<a id="a-4n"></a>恐怖惭愧。<a id="a-4o"></a>止欲诵彻。<a id="a-4p"></a>身心疲殆。<a id="a-4q"></a>时诸比丘。<a id="a-4r"></a>具白上事。<a id="a-4s"></a>尔时佛告诸比丘言。<a id="a-4t"></a>为众说法。<a id="a-4u"></a>应当知时。</p>
  <p id="a4v">尔时诸比丘。<a id="a-4w"></a>说法之时。<a id="a-4x"></a>以微妙音。<a id="a-4y"></a>演说法义。<a id="a-4z"></a>时有比丘。<a id="a-50"></a>恐怖惭愧。<a id="a-51"></a>具白世尊。<a id="a-52"></a>尔时佛告诸比丘言。<a id="a-53"></a>我今听许。<a id="a-54"></a>以微妙音。<a id="a-55"></a>而演说法。<a id="a-56"></a>于时比丘。<a id="a-57"></a>取诸经中要略义味。<a id="a-58"></a>而为他说。<a id="a-59"></a>不依次第。<a id="a-5A"></a>于时比丘。<a id="a-5B"></a>惭愧恐怖。<a id="a-5C"></a>虑违经律。<a id="a-5D"></a>具以白佛。<a id="a-5E"></a>于时佛告诸比丘言。<a id="a-5F"></a>我许随便于诸经中择取要义。<a id="a-5G"></a>安比文句为人说法。<a id="a-5H"></a>但取中义。<a id="a-5I"></a>莫坏经本。<a id="a-5J"></a>于是法师说法之时。<a id="a-5K"></a>大众集会。<a id="a-5L"></a>其声不显。<a id="a-5M"></a>不能令众爱乐欢喜。<a id="a-5N"></a>时诸比丘。<a id="a-5O"></a>具白世尊。<a id="a-5P"></a>佛告诸比丘。<a id="a-5Q"></a>我今已许。<a id="a-5R"></a>于大众中。<a id="a-5S"></a>敷设高座。<a id="a-5T"></a>应请法师。<a id="a-5U"></a>升座说法。<a id="a-5V"></a>令众悉闻。<a id="a-5W"></a>又时聚会其众。<a id="a-5X"></a>更大说法。<a id="a-5Y"></a>诸师声犹不彻。<a id="a-5Z"></a>时诸比丘。<a id="a-5a"></a>复往白佛。<a id="a-5b"></a>尔时世尊。<a id="a-5c"></a>告诸比丘。<a id="a-5d"></a>当须更倍敷设高座。<a id="a-5e"></a>使说法者升是座上。<a id="a-5f"></a>尔时大众。<a id="a-5g"></a>倍更增多。<a id="a-5h"></a>声犹不彻。<a id="a-5i"></a>时诸比丘。<a id="a-5j"></a>复往白佛。<a id="a-5k"></a>佛言。<a id="a-5l"></a>我已听许。<a id="a-5m"></a>比丘或立或行。<a id="a-5n"></a>随便说法。<a id="a-5o"></a>时诸比丘。<a id="a-5p"></a>集一堂内。<a id="a-5q"></a>有二比丘。<a id="a-5r"></a>演说经法。<a id="a-5s"></a>是故相妨。<a id="a-5t"></a>即造二堂。<a id="a-5u"></a>二堂之内。<a id="a-5v"></a>各别说法。<a id="a-5w"></a>犹故相妨。<a id="a-5x"></a>此堂之内。<a id="a-5y"></a>将引比丘往诣彼堂。<a id="a-5z"></a>彼堂之处。<a id="a-60"></a>有诸比丘。<a id="a-61"></a>迭相诱接。<a id="a-62"></a>令诣此堂往来交杂。<a id="a-63"></a>遂乃乱众。<a id="a-64"></a>人或去来法事断绝。<a id="a-65"></a>或有比丘。<a id="a-66"></a>于此法门。<a id="a-67"></a>不喜闻说。<a id="a-68"></a>时诸比丘。<a id="a-69"></a>具以白佛。<a id="a-6A"></a>佛告诸比丘。<a id="a-6B"></a>自今已去。<a id="a-6C"></a>不得一堂二人说法。<a id="a-6D"></a>亦复不得二堂相近使声相接。<a id="a-6E"></a>以相妨碍。<a id="a-6F"></a>亦复不得彼诣此众此诣彼众。<a id="a-6G"></a>亦复不得增恶法门。<a id="a-6H"></a>不喜闻说。<a id="a-6I"></a>若憎恶者。<a id="a-6J"></a>须如法治之。</p>
  <p id="a6K">是时众中。<a id="a-6L"></a>无有法师。<a id="a-6M"></a>诸比丘等。<a id="a-6N"></a>具以白佛。<a id="a-6O"></a>佛告诸比丘。<a id="a-6P"></a>若无法师。<a id="a-6Q"></a>应请诵者升座诵之。<a id="a-6R"></a>是时众中。<a id="a-6S"></a>无诵经者。<a id="a-6T"></a>而诸比丘。<a id="a-6U"></a>具以白佛。<a id="a-6V"></a>佛告诸比丘。<a id="a-6W"></a>我今听许。<a id="a-6X"></a>次第诵之。<a id="a-6Y"></a>或从上座。<a id="a-6Z"></a>次第差诵。<a id="a-6a"></a>或从下座。<a id="a-6b"></a>次第差诵。<a id="a-6c"></a>乃至读诵一四句偈。<a id="a-6d"></a>尔时诸法师。<a id="a-6e"></a>读诵经时。<a id="a-6f"></a>犹如俗歌而说其法。<a id="a-6g"></a>是故为人毁呰讥论。<a id="a-6h"></a>如是说法。<a id="a-6i"></a>似我俗人歌咏无异。<a id="a-6j"></a>剃头沙门。<a id="a-6k"></a>岂如歌咏而说法也。<a id="a-6l"></a>时诸比丘。<a id="a-6m"></a>闻是事已。<a id="a-6n"></a>具将白佛。<a id="a-6o"></a>佛告诸比丘。<a id="a-6p"></a>若有比丘。<a id="a-6q"></a>依世歌咏而说法者。<a id="a-6r"></a>而有五失。<a id="a-6s"></a>何等为五。<a id="a-6t"></a>一者自染歌声。<a id="a-6u"></a>二者他闻生染而不受义。<a id="a-6v"></a>三者以声出没便失文句。<a id="a-6w"></a>四者俗人闻时毁呰讥论。<a id="a-6x"></a>五者将来世人闻此事已。<a id="a-6y"></a>即依俗行以为恒式。<a id="a-6z"></a>若有比丘。<a id="a-70"></a>依附俗歌。<a id="a-71"></a>而说法者。<a id="a-72"></a>有此五失。<a id="a-73"></a>是故不得依俗歌咏而说法也。<a id="a-74"></a>汝诸比丘。<a id="a-75"></a>其有未解如上法者。<a id="a-76"></a>若所游止。<a id="a-77"></a>应先咨问和上阿阇梨等。<a id="a-78"></a>时有比丘。<a id="a-79"></a>欲诣他方城邑聚落尔时和上阿阇梨等语彼比丘。<a id="a-7A"></a>如是长老。<a id="a-7B"></a>汝不须往。<a id="a-7C"></a>时彼比丘。<a id="a-7D"></a>遂不取语。<a id="a-7E"></a>而诣彼去。<a id="a-7F"></a>至于中路。<a id="a-7G"></a>逢值劫贼。<a id="a-7H"></a>执捉比丘。<a id="a-7I"></a>以手及脚打蹈甚困。<a id="a-7J"></a>唯留残命。<a id="a-7K"></a>劫夺衣钵。<a id="a-7L"></a>然后放之。<a id="a-7M"></a>时彼比丘。<a id="a-7N"></a>既得回还僧伽蓝处。<a id="a-7O"></a>告诸比丘。<a id="a-7P"></a>具陈此事。<a id="a-7Q"></a>时诸比丘。<a id="a-7R"></a>将此白佛。<a id="a-7S"></a>尔时世尊。<a id="a-7T"></a>因是事故。<a id="a-7U"></a>召集众僧。<a id="a-7V"></a>而告之言。<a id="a-7W"></a>汝等比丘。<a id="a-7X"></a>和上阿阇梨。<a id="a-7Y"></a>实不许汝诣远聚落游行以不。<a id="a-7Z"></a>时诸比丘白言。<a id="a-7a"></a>如是实不许也。<a id="a-7b"></a>佛复告诸比丘。<a id="a-7c"></a>汝等当知此事不善。<a id="a-7d"></a>和上阿阇梨。<a id="a-7e"></a>既不许可。<a id="a-7f"></a>何故自专诣他聚落。</p>
  <p id="a7g">诸比丘。<a id="a-7h"></a>此有因缘。<a id="a-7i"></a>所以者何。<a id="a-7j"></a>我念往昔。<a id="a-7k"></a>此阎浮提内。<a id="a-7l"></a>五百商人。<a id="a-7m"></a>是商人中。<a id="a-7n"></a>有一商主。<a id="a-7o"></a>名曰慈者。<a id="a-7p"></a>最为导首。<a id="a-7q"></a>时诸商人。<a id="a-7r"></a>皆共集会。<a id="a-7s"></a>各相议言。<a id="a-7t"></a>我等今可办具资粮入海之具。<a id="a-7u"></a>诣彼大海。<a id="a-7v"></a>为求财故。<a id="a-7w"></a>必应当获种种珍宝来还其家。<a id="a-7x"></a>所谓摩尼真珠珂玉珊瑚金银。<a id="a-7y"></a>如是等宝。<a id="a-7z"></a>使我等辈。<a id="a-80"></a>七世已来。<a id="a-81"></a>家内大富。<a id="a-82"></a>住持资物。<a id="a-83"></a>养育眷属。<a id="a-84"></a>多作基业。</p>
  <p id="a85">尔时彼等五百商人。<a id="a-86"></a>具办所须入海。<a id="a-87"></a>货物有三千万。<a id="a-88"></a>持一千万。<a id="a-89"></a>拟道路中资用粮食。<a id="a-8A"></a>又一千万。<a id="a-8B"></a>与彼商人。<a id="a-8C"></a>以为本货。<a id="a-8D"></a>第三千万。<a id="a-8E"></a>拟治舟船及船师价。<a id="a-8F"></a>具办是已。<a id="a-8G"></a>各各安心。<a id="a-8H"></a>受八关斋。<a id="a-8I"></a>既受斋已。<a id="a-8J"></a>各至己家。<a id="a-8K"></a>辞别父母妻子眷属。<a id="a-8L"></a>于时慈者。<a id="a-8M"></a>遂诣母所。<a id="a-8N"></a>具咨是事。<a id="a-8O"></a>其母是时。<a id="a-8P"></a>在楼阁上。<a id="a-8Q"></a>新洗沐发。<a id="a-8R"></a>受八关斋。<a id="a-8S"></a>持法安静。<a id="a-8T"></a>尔时慈者。<a id="a-8U"></a>至于母前。<a id="a-8V"></a>作如是言。<a id="a-8W"></a>善哉父母。<a id="a-8X"></a>我欲入海求诸财宝。<a id="a-8Y"></a>至于彼处。<a id="a-8Z"></a>持种种货。<a id="a-8a"></a>而来还归。<a id="a-8b"></a>所谓摩尼真珠颇梨。<a id="a-8c"></a>乃至金银。<a id="a-8d"></a>欲使我家如此财宝住持七世。<a id="a-8e"></a>资用无穷富饶具足。<a id="a-8f"></a>供养父母。<a id="a-8g"></a>及诸妻子。<a id="a-8h"></a>复用布施。<a id="a-8i"></a>营诸功德。</p>
  <p id="a8j">尔时慈者商主之母。<a id="a-8k"></a>告慈者言。<a id="a-8l"></a>儿今何用入大海中。<a id="a-8m"></a>汝今家内。<a id="a-8n"></a>大富丰饶。<a id="a-8o"></a>财物具足。<a id="a-8p"></a>凡有所须。<a id="a-8q"></a>皆应无阙。<a id="a-8r"></a>七世已来。<a id="a-8s"></a>堪得存济以充供养。<a id="a-8t"></a>兼得行檀作诸功德。<a id="a-8u"></a>爱子爱子。<a id="a-8v"></a>大海之内。<a id="a-8w"></a>有诸恐怖。<a id="a-8x"></a>所谓潮波恶风之难。<a id="a-8y"></a>低弥罗鱼海神缚怖。<a id="a-8z"></a>罗刹女怖。<a id="a-90"></a>爱子慈者。<a id="a-91"></a>大海多有如是等难。<a id="a-92"></a>我今年老。<a id="a-93"></a>衰暮已至。<a id="a-94"></a>爱子若去。<a id="a-95"></a>与汝相见此事实难。<a id="a-96"></a>我今虽复少有残命。<a id="a-97"></a>死日至近。<a id="a-98"></a>如是再三殷勤切语。<a id="a-99"></a>是时慈者。<a id="a-9A"></a>重白母言。<a id="a-9B"></a>善哉阿母。<a id="a-9C"></a>我必诣海。<a id="a-9D"></a>为求财故。<a id="a-9E"></a>至于彼所。<a id="a-9F"></a>持种种宝。<a id="a-9G"></a>必望归还。<a id="a-9H"></a>所谓摩尼真珠。<a id="a-9I"></a>乃至金银。<a id="a-9J"></a>将来供养父母师长。<a id="a-9K"></a>行檀布施。<a id="a-9L"></a>广修功德。<a id="a-9M"></a>作是语已。<a id="a-9N"></a>即欲进发。<a id="a-9O"></a>尔时慈者商主之母。<a id="a-9P"></a>从座而起。<a id="a-9Q"></a>抱持慈者。<a id="a-9R"></a>而告之曰。<a id="a-9S"></a>爱子慈者。<a id="a-9T"></a>我不许汝诣于大海而求财也。<a id="a-9U"></a>何以故。<a id="a-9V"></a>我今家内。<a id="a-9W"></a>多有资财。<a id="a-9X"></a>无所乏少。<a id="a-9Y"></a>尔时慈者。<a id="a-9Z"></a>作如是念。<a id="a-9a"></a>我母今者不喜于我益当损败。<a id="a-9b"></a>而于今日。<a id="a-9c"></a>更不许我入海求财。<a id="a-9d"></a>我于今日。<a id="a-9e"></a>必作祸败。<a id="a-9f"></a>以是因缘。<a id="a-9g"></a>便生嗔恚。<a id="a-9h"></a>遂扑其母。<a id="a-9i"></a>置于地上。<a id="a-9j"></a>打其母头即从众出。<a id="a-9k"></a>共诸商人。<a id="a-9l"></a>行到海岸。<a id="a-9m"></a>既到海已。<a id="a-9n"></a>祭祀海神。<a id="a-9o"></a>严整船舶。<a id="a-9p"></a>别雇五人。<a id="a-9q"></a>三倍与价。<a id="a-9r"></a>其五人者。<a id="a-9s"></a>所谓执尾执棹抒漏能沈能浮善行船者。<a id="a-9t"></a>共量所宜。<a id="a-9u"></a>遂乘船舶。<a id="a-9v"></a>入于大海。<a id="a-9w"></a>为求财故。<a id="a-9x"></a>彼等诸人。<a id="a-9y"></a>至于海内。<a id="a-9z"></a>其船破坏。<a id="a-A0"></a>五百商人。<a id="a-A1"></a>悉皆没水。<a id="a-A2"></a>唯有慈者商主一人得活。<a id="a-A3"></a>尔时慈者。<a id="a-A4"></a>于彼破船。<a id="a-A5"></a>捉得一板。<a id="a-A6"></a>即依其板。<a id="a-A7"></a>运手动足。<a id="a-A8"></a>极尽筋力。<a id="a-A9"></a>因其风势。<a id="a-AA"></a>从海涛波。<a id="a-AB"></a>落于一渚。<a id="a-AC"></a>其渚名曰毗尸波提婆(隋云化渚)。<a id="a-AD"></a>是时慈者。<a id="a-AE"></a>在彼化渚。<a id="a-AF"></a>食诸果子。<a id="a-AG"></a>及以药草。<a id="a-AH"></a>少时活命。<a id="a-AI"></a>于后慈者。<a id="a-AJ"></a>游历彼渚。<a id="a-AK"></a>至于南畔见有一路。<a id="a-AL"></a>遂从彼道。<a id="a-AM"></a>行至少地。<a id="a-AN"></a>便即遥望见一银城。<a id="a-AO"></a>其城可喜。<a id="a-AP"></a>微妙希有。<a id="a-AQ"></a>观者无厌。<a id="a-AR"></a>楼橹却敌。<a id="a-AS"></a>隍堑围绕。<a id="a-AT"></a>天窗栏楯。<a id="a-AU"></a>及诸宝阙。<a id="a-AV"></a>台殿宫舍。<a id="a-AW"></a>偏梁阁道。<a id="a-AX"></a>上覆宝帐。<a id="a-AY"></a>以种种宝。<a id="a-AZ"></a>而庄严之。<a id="a-Aa"></a>悬杂幡盖。<a id="a-Ab"></a>竖立宝幢。<a id="a-Ac"></a>香案香炉。<a id="a-Ad"></a>烧众妙香。<a id="a-Ae"></a>其城周匝。<a id="a-Af"></a>有诸园林泉池渠流。<a id="a-Ag"></a>皆悉具足娱乐之处在。<a id="a-Ah"></a>彼城内正处中央。<a id="a-Ai"></a>有一宝殿。<a id="a-Aj"></a>名曰喜乐。<a id="a-Ak"></a>其殿微妙七宝所成。<a id="a-Al"></a>所谓金银琉璃车磲玛瑙[虎-儿+巾]珀真珠等宝。<a id="a-Am"></a>尔时彼城。<a id="a-An"></a>有四妇女。<a id="a-Ao"></a>从城而出。<a id="a-Ap"></a>端正可喜。<a id="a-Aq"></a>观者无厌。<a id="a-Ar"></a>最胜最妙。<a id="a-As"></a>以诸璎珞。<a id="a-At"></a>而庄严身。<a id="a-Au"></a>诣慈者所。<a id="a-Av"></a>而白言曰。<a id="a-Aw"></a>善来慈者。<a id="a-Ax"></a>何能冒涉来至此城。<a id="a-Ay"></a>此城无主。<a id="a-Az"></a>众物具足。<a id="a-B0"></a>无所乏少。<a id="a-B1"></a>于此城内。<a id="a-B2"></a>有一宝殿。<a id="a-B3"></a>名曰喜乐。<a id="a-B4"></a>七宝所成。<a id="a-B5"></a>我等四女。<a id="a-B6"></a>居其殿内。<a id="a-B7"></a>早起夜卧。<a id="a-B8"></a>志意清洁。<a id="a-B9"></a>言语贞良。<a id="a-BA"></a>容仪婉媚。<a id="a-BB"></a>声气和雅。<a id="a-BC"></a>是故汝今。<a id="a-BD"></a>可入此城。<a id="a-BE"></a>升于宝殿。<a id="a-BF"></a>共相娱乐。<a id="a-BG"></a>无男之处。<a id="a-BH"></a>共受欲乐。<a id="a-BI"></a>和合而行。<a id="a-BJ"></a>随意止住。<a id="a-BK"></a>我等于汝。<a id="a-BL"></a>持一切物。<a id="a-BM"></a>承事供养。</p>
  <p id="aBN">尔时慈者。<a id="a-BO"></a>遂入彼城。<a id="a-BP"></a>诣向宝殿无男之处。<a id="a-BQ"></a>共彼四女。<a id="a-BR"></a>以五欲乐随意欢娱。<a id="a-BS"></a>经历数年。<a id="a-BT"></a>经数百年。<a id="a-BU"></a>经数千年。<a id="a-BV"></a>纵情受乐。<a id="a-BW"></a>于彼后时。<a id="a-BX"></a>其四妇人。<a id="a-BY"></a>告慈者言。<a id="a-BZ"></a>善哉圣子。<a id="a-Ba"></a>汝可住此莫向余城。</p>
  <p id="aBb">尔时慈者。<a id="a-Bc"></a>即生疑虑。<a id="a-Bd"></a>云何此女。<a id="a-Be"></a>而语我言。<a id="a-Bf"></a>圣子今可在此城住。<a id="a-Bg"></a>勿向余城。<a id="a-Bh"></a>我今窃可违此妇人。<a id="a-Bi"></a>伺其睡卧。<a id="a-Bj"></a>乘依此路。<a id="a-Bk"></a>至于别所。<a id="a-Bl"></a>东西驰访。<a id="a-Bm"></a>当自证知。<a id="a-Bn"></a>竟有何事。<a id="a-Bo"></a>若善若恶。<a id="a-Bp"></a>既觉知已。<a id="a-Bq"></a>应如法行。</p>
  <p id="aBr">尔时慈者。<a id="a-Bs"></a>伺彼妇人睡眠着时。<a id="a-Bt"></a>安徐而起。<a id="a-Bu"></a>从宝殿下。<a id="a-Bv"></a>巡历而行。<a id="a-Bw"></a>从东门出。<a id="a-Bx"></a>围绕是城。<a id="a-By"></a>周匝绕已。<a id="a-Bz"></a>至于南面。<a id="a-C0"></a>见有一道。<a id="a-C1"></a>即寻是道。<a id="a-C2"></a>渐行而进。<a id="a-C3"></a>遂复遥见有一金城。<a id="a-C4"></a>端正可喜。<a id="a-C5"></a>乃至周匝。<a id="a-C6"></a>有诸泉池渠流盈满。<a id="a-C7"></a>于彼城中。<a id="a-C8"></a>有一宝殿。<a id="a-C9"></a>名曰常醉。<a id="a-CA"></a>微妙可观。<a id="a-CB"></a>七宝所成。<a id="a-CC"></a>所谓金银乃至车磲真珠等宝。<a id="a-CD"></a>尔时彼城。<a id="a-CE"></a>有八妇女。<a id="a-CF"></a>从城而出。<a id="a-CG"></a>可喜端正。<a id="a-CH"></a>最胜最妙。<a id="a-CI"></a>以诸璎珞。<a id="a-CJ"></a>庄严其身。<a id="a-CK"></a>来诣慈者商主之处。<a id="a-CL"></a>到已白言。<a id="a-CM"></a>善哉慈者。<a id="a-CN"></a>何能远至。<a id="a-CO"></a>复言慈者。<a id="a-CP"></a>此城都是真金所造。<a id="a-CQ"></a>一切众物。<a id="a-CR"></a>资财具足。<a id="a-CS"></a>其城中央。<a id="a-CT"></a>有一宝殿。<a id="a-CU"></a>名曰常醉。<a id="a-CV"></a>七宝所成。<a id="a-CW"></a>我等八女。<a id="a-CX"></a>早起晚眠。<a id="a-CY"></a>乃至慈者。<a id="a-CZ"></a>亦入彼城。<a id="a-Ca"></a>升于宝殿。<a id="a-Cb"></a>共彼八女。<a id="a-Cc"></a>无男之处。<a id="a-Cd"></a>以诸五欲具足受乐。<a id="a-Ce"></a>共相娱乐。<a id="a-Cf"></a>经于数年数百千年。<a id="a-Cg"></a>随意而住。<a id="a-Ch"></a>后时彼女。<a id="a-Ci"></a>告慈者言。<a id="a-Cj"></a>圣子慈者。<a id="a-Ck"></a>汝莫从此去至余城。<a id="a-Cl"></a>尔时慈者。<a id="a-Cm"></a>亦复惊疑。<a id="a-Cn"></a>寻即盗出。<a id="a-Co"></a>处处游观。<a id="a-Cp"></a>乃复遥见一颇梨城。<a id="a-Cq"></a>可喜端正。<a id="a-Cr"></a>观者无厌。<a id="a-Cs"></a>彼城处中。<a id="a-Ct"></a>有一宝殿。<a id="a-Cu"></a>名曰意乐。<a id="a-Cv"></a>微妙可喜。<a id="a-Cw"></a>七宝所成。<a id="a-Cx"></a>金银琉璃。<a id="a-Cy"></a>乃至真珠。<a id="a-Cz"></a>尔时彼城。<a id="a-D0"></a>乃有妇女一十六人。<a id="a-D1"></a>从城而出。<a id="a-D2"></a>颜容端正观者无厌。<a id="a-D3"></a>诸宝璎珞庄严其身。<a id="a-D4"></a>乃至亦复白慈者言。<a id="a-D5"></a>善来慈者。<a id="a-D6"></a>何能冒至。<a id="a-D7"></a>又言慈者。<a id="a-D8"></a>此城纯是颇梨所成。<a id="a-D9"></a>众物具足。<a id="a-DA"></a>其城处中。<a id="a-DB"></a>有一宝殿。<a id="a-DC"></a>名曰意乐。<a id="a-DD"></a>亦以七宝之所成立。<a id="a-DE"></a>我等诸女一十六人。<a id="a-DF"></a>早起晚卧。<a id="a-DG"></a>如前请住。<a id="a-DH"></a>尔时慈者。<a id="a-DI"></a>即入彼城。<a id="a-DJ"></a>升于宝殿。<a id="a-DK"></a>共十六女。<a id="a-DL"></a>无男之处。<a id="a-DM"></a>具受欲乐。<a id="a-DN"></a>以相娱乐。<a id="a-DO"></a>经于数年数百千年。<a id="a-DP"></a>尔时诸女。<a id="a-DQ"></a>又语慈者。<a id="a-DR"></a>慎莫东西。<a id="a-DS"></a>慈者亦疑。<a id="a-DT"></a>即违彼出。<a id="a-DU"></a>游历渐进。<a id="a-DV"></a>又复遥见一琉璃城。<a id="a-DW"></a>可喜端正。<a id="a-DX"></a>四壁牢固。<a id="a-DY"></a>乃至周匝泉池流水沟渠盈满。</p>
  <p id="aDZ">尔时彼处有一宝殿。<a id="a-Da"></a>名曰梵德。<a id="a-Db"></a>可喜微妙。<a id="a-Dc"></a>七宝所成。<a id="a-Dd"></a>城中复有三十二女。<a id="a-De"></a>从城而出。<a id="a-Df"></a>端严可喜。<a id="a-Dg"></a>观者无厌。<a id="a-Dh"></a>微妙殊特。<a id="a-Di"></a>以诸璎珞庄严其身。<a id="a-Dj"></a>语慈者曰。<a id="a-Dk"></a>善来圣者。<a id="a-Dl"></a>冒能远至。<a id="a-Dm"></a>又言慈者。<a id="a-Dn"></a>此城皆是琉璃所成。<a id="a-Do"></a>众物具有。<a id="a-Dp"></a>我是清洁行无违失。<a id="a-Dq"></a>常先启白。<a id="a-Dr"></a>然后方为心意和善言语风流。<a id="a-Ds"></a>今来咨汝。<a id="a-Dt"></a>愿入此城。<a id="a-Du"></a>升于宝殿。<a id="a-Dv"></a>共相娱乐。<a id="a-Dw"></a>具足五欲。<a id="a-Dx"></a>和合受乐。<a id="a-Dy"></a>凡所须者。<a id="a-Dz"></a>我当咨奉。<a id="a-E0"></a>尔时慈者。<a id="a-E1"></a>入彼城中。<a id="a-E2"></a>升于宝殿。<a id="a-E3"></a>共于彼女三十二人。<a id="a-E4"></a>无男之处。<a id="a-E5"></a>具受欲乐。<a id="a-E6"></a>经于数年。<a id="a-E7"></a>经数百年数百千年。<a id="a-E8"></a>意喜而住。</p>
  <p id="aE9">尔时彼诸三十二女。<a id="a-EA"></a>复白慈者。<a id="a-EB"></a>善哉圣子。<a id="a-EC"></a>汝今慎莫从此城出诣于他城。<a id="a-ED"></a>尔时慈者。<a id="a-EE"></a>便复生疑如是筹量。<a id="a-EF"></a>此等诸女。<a id="a-EG"></a>云何语我。<a id="a-EH"></a>作如是言。<a id="a-EI"></a>圣子慎莫从此城出至余城也。<a id="a-EJ"></a>我今可伺诸女睡时。<a id="a-EK"></a>乘依此路。<a id="a-EL"></a>安徐而去。<a id="a-EM"></a>若善若恶。<a id="a-EN"></a>到已应知。<a id="a-EO"></a>既知见已。<a id="a-EP"></a>如实应行。</p>
  <p id="aEQ">尔时慈者。<a id="a-ER"></a>伺彼诸女睡眠着时。<a id="a-ES"></a>徐徐缓起。<a id="a-ET"></a>下殿而去。<a id="a-EU"></a>出城东门。<a id="a-EV"></a>巡绕彼城。<a id="a-EW"></a>诣到城南。<a id="a-EX"></a>见一道路。<a id="a-EY"></a>见已遂复乘彼而去。<a id="a-EZ"></a>须臾遥见有一铁城。<a id="a-Ea"></a>其城四面。<a id="a-Eb"></a>皆各有门。<a id="a-Ec"></a>时彼城中。<a id="a-Ed"></a>无有一人。<a id="a-Ee"></a>若男若女。<a id="a-Ef"></a>童男童女。<a id="a-Eg"></a>出迎慈者。<a id="a-Eh"></a>唯闻是声。<a id="a-Ei"></a>谁饥谁渴。<a id="a-Ej"></a>谁裸露者。<a id="a-Ek"></a>谁急走者。<a id="a-El"></a>谁远行来疲乏之者。<a id="a-Em"></a>我乘谁者。</p>
  <p id="aEn">尔时慈者。<a id="a-Eo"></a>便作是念。<a id="a-Ep"></a>其先已曾见于银城。<a id="a-Eq"></a>于其城内。<a id="a-Er"></a>有四女人。<a id="a-Es"></a>迎接于我。<a id="a-Et"></a>又诣金城时。<a id="a-Eu"></a>彼城内有八女人。<a id="a-Ev"></a>出迎于我。<a id="a-Ew"></a>又于一时诣颇梨城。<a id="a-Ex"></a>有十六女。<a id="a-Ey"></a>出迎接我。<a id="a-Ez"></a>我后一时。<a id="a-F0"></a>遇琉璃城。<a id="a-F1"></a>三十二女。<a id="a-F2"></a>出迎接我。<a id="a-F3"></a>而今此城。<a id="a-F4"></a>无有一人。<a id="a-F5"></a>或男或女。<a id="a-F6"></a>童男童女。<a id="a-F7"></a>迎接我者。<a id="a-F8"></a>唯有闻彼意所不喜如是等声。<a id="a-F9"></a>言谁饥者。<a id="a-FA"></a>言谁渴者。<a id="a-FB"></a>谁裸露者。<a id="a-FC"></a>谁急走者。<a id="a-FD"></a>谁从远道疲乏来者。<a id="a-FE"></a>谁我乘者。<a id="a-FF"></a>如我今者。<a id="a-FG"></a>若入此城。<a id="a-FH"></a>即知是声谁所作也。</p>
  <p id="aFI">尔时慈者。<a id="a-FJ"></a>即入彼城。<a id="a-FK"></a>入彼城已。<a id="a-FL"></a>四门寻闭。<a id="a-FM"></a>尔时慈者。<a id="a-FN"></a>心怀恐惧。<a id="a-FO"></a>身毛皆竖。<a id="a-FP"></a>处处逃走。<a id="a-FQ"></a>作如是言。<a id="a-FR"></a>我今败也。<a id="a-FS"></a>我今坏也。<a id="a-FT"></a>而彼处处逃走之时。<a id="a-FU"></a>见有一人。<a id="a-FV"></a>头戴铁轮。<a id="a-FW"></a>其轮赫赤。<a id="a-FX"></a>状如猛火。<a id="a-FY"></a>其火焰炽。<a id="a-FZ"></a>甚可怖畏。<a id="a-Fa"></a>遂诣彼所问言。<a id="a-Fb"></a>仁者汝是谁也。<a id="a-Fc"></a>汝头上轮谁所转也。<a id="a-Fd"></a>何故焰赫炽燃可畏。<a id="a-Fe"></a>犹如火聚。<a id="a-Ff"></a>时彼罪人报言。<a id="a-Fg"></a>仁者汝今知不。<a id="a-Fh"></a>我是商主。<a id="a-Fi"></a>名瞿频陀。<a id="a-Fj"></a>尔时慈者。<a id="a-Fk"></a>又问彼言。<a id="a-Fl"></a>汝于往昔作何罪业。<a id="a-Fm"></a>以彼造罪业因缘故。<a id="a-Fn"></a>有此铁轮。<a id="a-Fo"></a>如是炽猛。<a id="a-Fp"></a>如是焰热。<a id="a-Fq"></a>转在头上。<a id="a-Fr"></a>彼人报言。<a id="a-Fs"></a>我于昔日。<a id="a-Ft"></a>以嗔怒故。<a id="a-Fu"></a>打蹋母头。<a id="a-Fv"></a>以如是业罪因缘故。<a id="a-Fw"></a>受大铁轮。<a id="a-Fx"></a>如是猛炽。<a id="a-Fy"></a>如是赫焰。<a id="a-Fz"></a>转在头上。<a id="a-G0"></a>尔时慈者。<a id="a-G1"></a>闻此语已。<a id="a-G2"></a>悲啼号哭。<a id="a-G3"></a>悔过自责。<a id="a-G4"></a>忆省自业。<a id="a-G5"></a>口作是言。<a id="a-G6"></a>今我被禁。<a id="a-G7"></a>如鹿入槛。</p>
  <p id="aG8">尔时彼城。<a id="a-G9"></a>有一夜叉。<a id="a-GA"></a>业守彼城。<a id="a-GB"></a>名婆流迦。<a id="a-GC"></a>在彼城中。<a id="a-GD"></a>时彼夜叉。<a id="a-GE"></a>从彼商主瞿频陀边。<a id="a-GF"></a>取其头上炽燃火轮。<a id="a-GG"></a>取已擐着慈者头上。</p>
  <p id="aGH">尔时慈者头上铁轮。<a id="a-GI"></a>甚大焰赫。<a id="a-GJ"></a>极受大苦。<a id="a-GK"></a>极烧极燃。<a id="a-GL"></a>其苦难忍。<a id="a-GM"></a>即时以偈。<a id="a-GN"></a>问夜叉言。</p>
  <p id="aGO">此城周匝四门所　　常有光焰恐怖人</p>
  <p id="aGP">我今已被如此缚　　犹如诸鹿入深槛</p>
  <p id="aGQ">善哉乞问夜叉王　　是轮何故与我着</p>
  <p id="aGR">炽然猛焰如火聚　　今将令我身命断</p>
  <p id="aGS">我先经于喜乐殿　　复入金城常醉宫</p>
  <p id="aGT">又经颇梨意乐处　　最后所过名梵德</p>
  <p id="aGU">先入银城有四女　　后至金郭复遇八</p>
  <p id="aGV">颇梨城女有十六　　又至琉璃三十二</p>
  <p id="aGW">如是值彼复值此　　次第值已转更胜</p>
  <p id="aGX">既得值遇如是者　　云何今值恐怖轮</p>
  <p id="aGY">由我贪欲不知足　　今逢如此苦厄难</p>
  <p id="aGZ">我昔为更作何业　　值此铁轮头上旋</p>
  <p id="aGa">炽燃辉赫如火聚　　今将令我身命断</p>
  <p id="aGb">愿夜叉王哀愍答　　经几岁数受斯轮</p>
  <p id="aGc">尔时夜叉业守城者。<a id="a-Gd"></a>即便以偈告慈者言。</p>
  <p id="aGe">昔时汝母持净戒　　汝以脚足踏其头</p>
  <p id="aGf">以如是等业因缘　　今为铁轮头上转</p>
  <p id="aGg">炽然犹如猛火聚　　光辉炎赫甚可畏</p>
  <p id="aGh">轮转在于汝头上　　令汝身命断更断</p>
  <p id="aGi">于斯满足六万年　　终无岁数阙减者</p>
  <p id="aGj">此轮常在汝头上　　如是事实终不疑</p>
  <p id="aGk">尔时世尊即说偈言。</p>
  <p id="aGl">若有知识与彼利　　彼乃返更与其祸</p>
  <p id="aGm">彼则后受如是殃　　犹如慈者怀嗔恨</p>
  <p id="aGn">不应与恶反与恶　　不应与罪更与罪</p>
  <p id="aGo">彼则后受如是殃　　犹如慈者怀嗔恨</p>
  <p id="aGp">若兴慈心反觅便　　于恩德处不报恩</p>
  <p id="aGq">彼则后受如是殃　　犹如慈者怀嗔恨</p>
  <p id="aGr">业力从远牵将来　　业力自近牵将去</p>
  <p id="aGs">业力将人处处经　　随其作业受苦乐</p>
  <p id="aGt">非地非空非海中　　亦非山间岩石里</p>
  <p id="aGu">一切无有地方处　　能使脱之不受业</p>
  <p id="aGv">佛告诸比丘。<a id="a-Gw"></a>汝等比丘。<a id="a-Gx"></a>于意云何。<a id="a-Gy"></a>是时慈者。<a id="a-Gz"></a>岂异人乎。<a id="a-H0"></a>勿作异见。<a id="a-H1"></a>即我身是。<a id="a-H2"></a>我以彼时欲入海故。<a id="a-H3"></a>受八关斋戒。<a id="a-H4"></a>以彼业报因缘力故。<a id="a-H5"></a>得值如是四种宝城。<a id="a-H6"></a>一切诸物皆悉具足无所乏少。<a id="a-H7"></a>由于恶心嗔恨因缘蹋母头故。<a id="a-H8"></a>具足经由六万年岁。<a id="a-H9"></a>受大铁轮炽然之苦。<a id="a-HA"></a>汝诸比丘。<a id="a-HB"></a>因业报应。<a id="a-HC"></a>非虚空受。<a id="a-HD"></a>但是众生造善恶业。<a id="a-HE"></a>随业因缘而受是报。<a id="a-HF"></a>是故诸比丘。<a id="a-HG"></a>应须受业。<a id="a-HH"></a>清净身业。<a id="a-HI"></a>清净口业。<a id="a-HJ"></a>清净意业。<a id="a-HK"></a>诸比丘。<a id="a-HL"></a>若有比丘。<a id="a-HM"></a>身自愚痴。<a id="a-HN"></a>不辩罪福。<a id="a-HO"></a>善不善等。<a id="a-HP"></a>应当咨问师长和上阿阇梨等。<a id="a-HQ"></a>于后乃行城邑聚落。<a id="a-HR"></a>若和上阿阇梨而不许可自专去者。<a id="a-HS"></a>应当如法治其不敬不孝顺罪。</p>
 </body>
</html>