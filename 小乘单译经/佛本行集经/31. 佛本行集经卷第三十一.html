<!doctype html>
<html id="z3IBUTzcR" data-ver="1031">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="小乘单译经">
  <meta period="隋">
 </head>
 <body>
  <h1 id="a1">佛本行集经卷第三十一</h1>
  <h2 id="a2">昔与魔竞品第三十四</h2>
  <p id="a3">尔时菩萨。<a id="a-4"></a>于彼初夜。<a id="a-5"></a>以手指地。<a id="a-6"></a>降伏魔众波旬眷属。<a id="a-7"></a>是时此地六种震动。<a id="a-8"></a>乃至大震。<a id="a-9"></a>犹打铜钟。<a id="a-A"></a>是时一切聚落城邑国土。<a id="a-B"></a>所居有诸人众。<a id="a-C"></a>彼等皆悉见大地动。<a id="a-D"></a>闻震吼声。<a id="a-E"></a>心并生疑。<a id="a-F"></a>各各自往至相师边。<a id="a-G"></a>或卜师边。<a id="a-H"></a>天文师边。<a id="a-I"></a>或仙人边。<a id="a-J"></a>或至所解占仰师边。<a id="a-K"></a>悉皆借问此事。<a id="a-L"></a>云何何故大地如是震动。<a id="a-M"></a>作此大声。<a id="a-N"></a>魔与沙门。<a id="a-O"></a>谁胜谁劣。<a id="a-P"></a>汝等各自善能占仰。<a id="a-Q"></a>唯愿为我解说斯事。<a id="a-R"></a>尔时彼等一切诸仙天文师等。<a id="a-S"></a>各自报其所问人言。<a id="a-T"></a>摩伽陀国伽耶聚落。<a id="a-U"></a>有两大力。<a id="a-V"></a>相共角试。<a id="a-W"></a>一求出世最大法王。<a id="a-X"></a>一求世间非法之王。<a id="a-Y"></a>两竞争斗。<a id="a-Z"></a>而于彼中。<a id="a-a"></a>求法王者。<a id="a-b"></a>扑于彼求非法王者。<a id="a-c"></a>其事已讫。<a id="a-d"></a>后夜中得成大法王。<a id="a-e"></a>不久欲转无上法轮。<a id="a-f"></a>而有偈说。</p>
  <p id="ag">一切诸人闻地动　　各自往诣占师边</p>
  <p id="ah">问其占仰师是言　　仁等世间圣知者</p>
  <p id="ai">而此大地何故动　　唯愿谛审善观占</p>
  <p id="aj">速疾决我等此疑　　彼等一切诸师报</p>
  <p id="ak">法王非法王在彼　　二人相竞斗威神</p>
  <p id="al">各试德力谁为尊　　摩伽陀国聚落内</p>
  <p id="am">菩萨天魔两相角　　法行摧伏彼魔军</p>
  <p id="an">既降伏已得菩提　　成佛法王独无畏</p>
  <p id="ao">尔时如来于彼后夜明星出时。<a id="a-p"></a>得成阿耨多罗三藐三菩提已。<a id="a-q"></a>于时世间自然而有最大光明。<a id="a-r"></a>地六种动。<a id="a-s"></a>时彼光明及地动已。<a id="a-t"></a>净饭王宫。<a id="a-u"></a>睡眠惊寤。<a id="a-v"></a>唤诸相师并婆罗门天文师等。<a id="a-w"></a>而敕之言。<a id="a-x"></a>婆罗门辈。<a id="a-y"></a>此事云何。<a id="a-z"></a>为我解说。<a id="a-10"></a>作是语已。<a id="a-11"></a>时诸占相天文师等。<a id="a-12"></a>即白王言。<a id="a-13"></a>唯愿大王。<a id="a-14"></a>且少时忍我等占仰然后白王。</p>
  <p id="a15">尔时佛母摩耶夫人。<a id="a-16"></a>已得天身。<a id="a-17"></a>作玉女形。<a id="a-18"></a>从天上下。<a id="a-19"></a>告净饭王及罗睺罗母耶输陀罗等。<a id="a-1A"></a>作如是言。<a id="a-1B"></a>大王当知。<a id="a-1C"></a>今夜王子悉达多。<a id="a-1D"></a>已成阿耨多罗三藐三菩提。<a id="a-1E"></a>以是相故。<a id="a-1F"></a>大地震动。<a id="a-1G"></a>如来既成三菩提已。<a id="a-1H"></a>降伏众魔。<a id="a-1I"></a>无有怨敌。<a id="a-1J"></a>于世间中。<a id="a-1K"></a>无所可畏。<a id="a-1L"></a>是时色界净居诸天。<a id="a-1M"></a>心尚疑惑。<a id="a-1N"></a>如来得成三菩提不。<a id="a-1O"></a>尔时世尊。<a id="a-1P"></a>知彼诸天心之所念。<a id="a-1Q"></a>飞腾虚空。<a id="a-1R"></a>为彼诸天。<a id="a-1S"></a>断疑心故。<a id="a-1T"></a>说于如是师子吼声。<a id="a-1U"></a>我今已断诸欲爱结。<a id="a-1V"></a>已定欲心。<a id="a-1W"></a>干竭一切诸烦恼水。<a id="a-1X"></a>更不复流。<a id="a-1Y"></a>不受后有。<a id="a-1Z"></a>更不转入于烦恼内。<a id="a-1a"></a>度尽苦边。<a id="a-1b"></a>更无复余。</p>
  <p id="a1c">尔时彼等一切诸天。<a id="a-1d"></a>闻此说已。<a id="a-1e"></a>心各思惟。<a id="a-1f"></a>如来已得成三菩提。<a id="a-1g"></a>欢喜踊跃。<a id="a-1h"></a>遍满其体。<a id="a-1i"></a>不能自胜。<a id="a-1j"></a>将天妙花。<a id="a-1k"></a>涂香末香。<a id="a-1l"></a>天旃檀香。<a id="a-1m"></a>牛头旃檀细末之香。<a id="a-1n"></a>曼陀罗花。<a id="a-1o"></a>摩诃曼陀罗花。<a id="a-1p"></a>散如来上。<a id="a-1q"></a>散已复散其魔波旬。<a id="a-1r"></a>见诸天众将如是等供养之具供养如来。<a id="a-1s"></a>见已即对如来之前。<a id="a-1t"></a>相去不远。<a id="a-1u"></a>地上而坐。<a id="a-1v"></a>怅怏不乐。<a id="a-1w"></a>心大忧愁。<a id="a-1x"></a>以一荻片。<a id="a-1y"></a>而画于地。<a id="a-1z"></a>复如是念。<a id="a-20"></a>世实希有。<a id="a-21"></a>难可思议。<a id="a-22"></a>诸仙苦行。<a id="a-23"></a>我能回转其帝释等一切诸天。<a id="a-24"></a>我能教发贪欲之心。<a id="a-25"></a>云何今此沙门释种。<a id="a-26"></a>一心三昧。<a id="a-27"></a>经暂时间。<a id="a-28"></a>使我军马皆悉降伏如是。<a id="a-29"></a>已后如来密教广行佛事说法之时。<a id="a-2A"></a>诸比丘等。<a id="a-2B"></a>即白佛言。<a id="a-2C"></a>希有世尊。<a id="a-2D"></a>世尊云何。<a id="a-2E"></a>以精进力。<a id="a-2F"></a>得三菩提。<a id="a-2G"></a>成七道分。<a id="a-2H"></a>满足法宝。<a id="a-2I"></a>作是语已。<a id="a-2J"></a>佛即告彼诸比丘言。<a id="a-2K"></a>汝诸比丘。<a id="a-2L"></a>今应当知然我非但此之一世精进力故。<a id="a-2M"></a>得三菩提及七道分。<a id="a-2N"></a>我往昔时精进力故。<a id="a-2O"></a>得摩尼宝。<a id="a-2P"></a>时诸比丘。<a id="a-2Q"></a>即白佛言。<a id="a-2R"></a>世尊。<a id="a-2S"></a>此事云何。<a id="a-2T"></a>愿为我等。<a id="a-2U"></a>分别解说。</p>
  <p id="a2V">尔时佛告诸比丘言。<a id="a-2W"></a>汝诸比丘。<a id="a-2X"></a>至心谛听。<a id="a-2Y"></a>我念往昔有一商主。<a id="a-2Z"></a>入海采宝。<a id="a-2a"></a>而于海内。<a id="a-2b"></a>得一贵重摩尼之宝。<a id="a-2c"></a>其价正直百千两金。<a id="a-2d"></a>得已忽然还堕海中。<a id="a-2e"></a>时彼商主。<a id="a-2f"></a>即持一杓。<a id="a-2g"></a>发大精进勇猛之心。<a id="a-2h"></a>抒大海水。<a id="a-2i"></a>欲令干竭求摩尼宝。<a id="a-2j"></a>时海神天。<a id="a-2k"></a>见于彼人杓抒海水将置陆地。<a id="a-2l"></a>见已即作如是念言。<a id="a-2m"></a>此人愚痴。<a id="a-2n"></a>无有智慧。<a id="a-2o"></a>大海之水。<a id="a-2p"></a>无量无边。<a id="a-2q"></a>其人云何以杓欲抒置于陆地。<a id="a-2r"></a>而彼海神。<a id="a-2s"></a>即说偈言。</p>
  <p id="a2t">世间多有众生辈　　为贪财利种种为</p>
  <p id="a2u">我今见汝大愚痴　　更无有人过汝者</p>
  <p id="a2v">八万四千由旬海　　今欲以杓抒令干</p>
  <p id="a2w">困乏徒自丧一生　　所抒未多命便尽</p>
  <p id="a2x">所抒之水如毛渧　　此大海广而甚深</p>
  <p id="a2y">汝今无智不思惟　　耳珰欲取须弥作</p>
  <p id="a2z">尔时商主复向海神而说偈言。</p>
  <p id="a30">天神此为不善言　　乃欲遮我干竭海</p>
  <p id="a31">神但定意正观我　　不久抒海当令空</p>
  <p id="a32">仁住于此长夜停　　是故心应大忧恼</p>
  <p id="a33">我誓精勤心不退　　必竭大海使令干</p>
  <p id="a34">我无价宝堕此中　　是故要枯大海水</p>
  <p id="a35">水若尽底还获宝　　得已当回归向家</p>
  <p id="a36">时彼海神。<a id="a-37"></a>闻是语已。<a id="a-38"></a>心生恐怖。<a id="a-39"></a>作如是念。<a id="a-3A"></a>此人如是精进勇猛。<a id="a-3B"></a>抒此海水。<a id="a-3C"></a>必当竭尽。<a id="a-3D"></a>时彼海神。<a id="a-3E"></a>如是念已。<a id="a-3F"></a>即还商主无价宝珠。<a id="a-3G"></a>还已而说。<a id="a-3H"></a>如是偈言。</p>
  <p id="a3I">凡人须作勇猛心　　负担苦疲莫辞惓</p>
  <p id="a3J">我见如是精进力　　失宝还得归向家</p>
  <p id="a3K">尔时世尊而说偈言。</p>
  <p id="a3L">精进处处得称心　　懒墯恒常见大苦</p>
  <p id="a3M">是故勤发勇猛意　　智人以此成菩提</p>
  <p id="a3N">佛告诸比丘。<a id="a-3O"></a>欲知尔时大商主者。<a id="a-3P"></a>即我身是。<a id="a-3Q"></a>时彼商主入海。<a id="a-3R"></a>既得无价宝珠。<a id="a-3S"></a>得还复失。<a id="a-3T"></a>以勇猛心。<a id="a-3U"></a>求宝还得。<a id="a-3V"></a>今日亦然。<a id="a-3W"></a>以精进故。<a id="a-3X"></a>得阿耨多罗三藐三菩提七觉分道。</p>
  <p id="a3Y">时诸比丘。<a id="a-3Z"></a>即白佛言。<a id="a-3a"></a>希有世尊。<a id="a-3b"></a>希有奇特。<a id="a-3c"></a>不可思议。<a id="a-3d"></a>一人独自能降是等一切魔众。<a id="a-3e"></a>作是语已。<a id="a-3f"></a>即各默然。</p>
  <p id="a3g">尔时世尊。<a id="a-3h"></a>复更重告诸比丘言。<a id="a-3i"></a>汝诸比丘。<a id="a-3j"></a>至心谛听。<a id="a-3k"></a>我非但今独自如是降伏众魔。<a id="a-3l"></a>过去世时。<a id="a-3m"></a>亦曾如是独自降伏彼等魔众。<a id="a-3n"></a>时诸比丘。<a id="a-3o"></a>即白佛言。<a id="a-3p"></a>世尊。<a id="a-3q"></a>其事云何。<a id="a-3r"></a>唯愿为我分别解说。<a id="a-3s"></a>尔时佛告诸比丘言。<a id="a-3t"></a>汝等善听。<a id="a-3u"></a>我念往昔无量世时。<a id="a-3v"></a>有二兄弟鹦鹉之鸟。<a id="a-3w"></a>一名摩罗祁梨(隋言鬘山)。<a id="a-3x"></a>二名[月*(恭-共+(ㄙ/大))]陀祁梨(隋言彼与山)。<a id="a-3y"></a>时二鹦鹉。<a id="a-3z"></a>在于树上。<a id="a-40"></a>忽然有鹰。<a id="a-41"></a>迅疾而来。<a id="a-42"></a>撮一小者。<a id="a-43"></a>将飞空行。<a id="a-44"></a>尔时彼兄即向其弟而说偈言。</p>
  <p id="a45">独自一人亦得苦　　独自一人亦得乐</p>
  <p id="a46">汝啄彼鹰要害处　　其若苦困即放汝</p>
  <p id="a47">汝今身小我薄力　　唯汝精勤莫懒墯</p>
  <p id="a48">其弟既闻兄语已　　欲出勇猛威力事</p>
  <p id="a49">尽身极力思量竟　　即便要处啄鹰身</p>
  <p id="a4A">鹰患身体苦痛缠　　速疾即放鹦鹉鸟</p>
  <p id="a4B">鹰以身体患痛故　　疾走处处求归依</p>
  <p id="a4C">其巧鹦鹉鸟脱由　　以啄彼鹰最要节</p>
  <p id="a4D">鹰困无有避藏处　　严炽鹦鹉鸟空行</p>
  <p id="a4E">鹰见鹦鹉逐后飞　　舍离远走求活路</p>
  <p id="a4F">尔时啄鹰鹦鹉者　　今即我身释迦是</p>
  <p id="a4G">彼鹰即是魔波旬　　于时我唯独自身</p>
  <p id="a4H">已能降伏彼令得　　况复于今功德备</p>
  <p id="a4I">那得不伏彼魔王　　汝等比丘宜知此</p>
  <p id="a4J">尔时诸比丘。<a id="a-4K"></a>复白佛言。<a id="a-4L"></a>世尊云何。<a id="a-4M"></a>魔王波旬。<a id="a-4N"></a>数数欺诳如来。<a id="a-4O"></a>不能得着。<a id="a-4P"></a>而如来常免彼厄难。<a id="a-4Q"></a>作是语已。<a id="a-4R"></a>世尊复告诸比丘言。<a id="a-4S"></a>汝诸比丘。<a id="a-4T"></a>至心谛听。<a id="a-4U"></a>当为汝说。<a id="a-4V"></a>我非但今被魔波旬所诳得脱。<a id="a-4W"></a>不曾被其之所恼乱。<a id="a-4X"></a>过去世时。<a id="a-4Y"></a>魔王波旬。<a id="a-4Z"></a>诳惑于我。<a id="a-4a"></a>亦不能得娆乱于我。<a id="a-4b"></a>时诸比丘。<a id="a-4c"></a>即白佛言。<a id="a-4d"></a>世尊。<a id="a-4e"></a>其事云何。<a id="a-4f"></a>唯愿为我分别解说。</p>
  <p id="a4g">尔时佛告诸比丘言。<a id="a-4h"></a>我念往昔。<a id="a-4i"></a>有一河。<a id="a-4j"></a>名波梨耶多(隋言度彼节)。<a id="a-4k"></a>时彼河岸。<a id="a-4l"></a>有一人。<a id="a-4m"></a>是结花鬘师。<a id="a-4n"></a>其人有园。<a id="a-4o"></a>在彼河侧。<a id="a-4p"></a>而彼河内。<a id="a-4q"></a>时有一龟。<a id="a-4r"></a>从水而出。<a id="a-4s"></a>至花园中。<a id="a-4t"></a>求食而行。<a id="a-4u"></a>处处经历。<a id="a-4v"></a>蹋坏其花。<a id="a-4w"></a>时彼园主。<a id="a-4x"></a>见于彼龟处处求食践坏其花。<a id="a-4y"></a>是时园主。<a id="a-4z"></a>即作方便。<a id="a-50"></a>捕捉彼龟。<a id="a-51"></a>捉已置于一筐箧中。<a id="a-52"></a>将欲杀食。</p>
  <p id="a53">尔时彼龟。<a id="a-54"></a>作如是念。<a id="a-55"></a>我今云何得脱此难。<a id="a-56"></a>作何方便。<a id="a-57"></a>作何巧智。<a id="a-58"></a>即发是心。<a id="a-59"></a>我今可诳此之园主。<a id="a-5A"></a>作是念已。<a id="a-5B"></a>即向园主。<a id="a-5C"></a>而说偈言。</p>
  <p id="a5D">我从水出身有泥　　汝且置花洗我体</p>
  <p id="a5E">我身既有泥不净　　恐畏污汝箧及花</p>
  <p id="a5F">时彼园主。<a id="a-5G"></a>作如是念。<a id="a-5H"></a>善哉此龟。<a id="a-5I"></a>善言教我。<a id="a-5J"></a>我今不得。<a id="a-5K"></a>不取其言。<a id="a-5L"></a>我洗其身。<a id="a-5M"></a>勿令泥污我之花箧。<a id="a-5N"></a>作是念已。<a id="a-5O"></a>即手执龟。<a id="a-5P"></a>将向水所。<a id="a-5Q"></a>欲洗龟身。<a id="a-5R"></a>是时彼人。<a id="a-5S"></a>即提龟出。<a id="a-5T"></a>置于石上。<a id="a-5U"></a>抄水欲洗。<a id="a-5V"></a>是时彼龟。<a id="a-5W"></a>出大筋力。<a id="a-5X"></a>忽投没水。<a id="a-5Y"></a>时花鬘师。<a id="a-5Z"></a>见龟没水。<a id="a-5a"></a>作如是念。<a id="a-5b"></a>奇哉是龟。<a id="a-5c"></a>乃能如是诳逗于我。<a id="a-5d"></a>我今还可诱诳是龟使令出水。<a id="a-5e"></a>时花鬘师。<a id="a-5f"></a>即向彼龟。<a id="a-5g"></a>而说偈言。</p>
  <p id="a5h">贤龟谛听我作意　　汝今亲旧甚众多</p>
  <p id="a5i">我作花鬘系汝咽　　恣汝归家作喜乐</p>
  <p id="a5j">尔时彼龟。<a id="a-5k"></a>作如是念。<a id="a-5l"></a>此花鬘师。<a id="a-5m"></a>妄言诳我。<a id="a-5n"></a>彼花鬘师母患着床。<a id="a-5o"></a>其姊采花造鬘。<a id="a-5p"></a>欲卖以用活命。<a id="a-5q"></a>今作是言。<a id="a-5r"></a>定是诳我欲食我故。<a id="a-5s"></a>诱我出耳。<a id="a-5t"></a>是时彼龟。<a id="a-5u"></a>向花鬘师。<a id="a-5v"></a>而说偈言。</p>
  <p id="a5w">汝家造酒欲会亲　　广作种种诸味食</p>
  <p id="a5x">汝至家内作是语　　龟肉煮已脂糁头</p>
  <p id="a5y">尔时佛告诸比丘言。<a id="a-5z"></a>汝等比丘。<a id="a-60"></a>欲知彼时入水龟者。<a id="a-61"></a>我身是也。<a id="a-62"></a>花鬘师者。<a id="a-63"></a>魔波旬是。<a id="a-64"></a>其于尔时。<a id="a-65"></a>欲诳惑我。<a id="a-66"></a>而不能着。<a id="a-67"></a>今复欲诳。<a id="a-68"></a>何由可得。<a id="a-69"></a>时诸比丘。<a id="a-6A"></a>复白佛言。<a id="a-6B"></a>希有世尊。<a id="a-6C"></a>实难思议。<a id="a-6D"></a>魔王波旬。<a id="a-6E"></a>威势自在。<a id="a-6F"></a>统于欲界。<a id="a-6G"></a>种种诳惑。<a id="a-6H"></a>犹不能动此之坐处。<a id="a-6I"></a>作是语已。<a id="a-6J"></a>尔时佛告诸比丘言。<a id="a-6K"></a>汝诸比丘。<a id="a-6L"></a>今应当知。<a id="a-6M"></a>非但今日此魔波旬将其力势欲诳惑我。<a id="a-6N"></a>过去亦然。<a id="a-6O"></a>不能诳惑得我之便。<a id="a-6P"></a>时诸比丘。<a id="a-6Q"></a>即白佛言。<a id="a-6R"></a>善哉世尊。<a id="a-6S"></a>其事云何。<a id="a-6T"></a>唯愿为我分别解说。</p>
  <p id="a6U">尔时佛告诸比丘言。<a id="a-6V"></a>我念往昔。<a id="a-6W"></a>于大海中。<a id="a-6X"></a>有一大虬其虬有妇身正怀妊。<a id="a-6Y"></a>忽然思欲猕猴心食。<a id="a-6Z"></a>以是因缘。<a id="a-6a"></a>其身羸瘦。<a id="a-6b"></a>痿黄宛转。<a id="a-6c"></a>战栗不安。<a id="a-6d"></a>时彼特虬。<a id="a-6e"></a>见妇身体如是羸瘦无有颜色。<a id="a-6f"></a>见已问言。<a id="a-6g"></a>贤善仁者。<a id="a-6h"></a>汝何所患。<a id="a-6i"></a>欲思何食。<a id="a-6j"></a>我不闻汝。<a id="a-6k"></a>从我索食。<a id="a-6l"></a>何故如是。<a id="a-6m"></a>时其牸虬。<a id="a-6n"></a>默然不报。<a id="a-6o"></a>其夫复问。<a id="a-6p"></a>汝今何故。<a id="a-6q"></a>不向我道。<a id="a-6r"></a>妇报夫言。<a id="a-6s"></a>汝若能与我随心。<a id="a-6t"></a>愿我当说之。<a id="a-6u"></a>若不能者。<a id="a-6v"></a>我何假说。<a id="a-6w"></a>夫复答言。<a id="a-6x"></a>汝但说看。<a id="a-6y"></a>若可得理。<a id="a-6z"></a>我当方便会觅令得。<a id="a-70"></a>妇即语言。<a id="a-71"></a>我今意思猕猴心食。<a id="a-72"></a>汝能得不。<a id="a-73"></a>夫即报言。<a id="a-74"></a>汝所须者。<a id="a-75"></a>此事甚难。<a id="a-76"></a>所以者何。<a id="a-77"></a>我居止在大海水中。<a id="a-78"></a>猕猴乃在山林树上。<a id="a-79"></a>何由可得。<a id="a-7A"></a>妇言奈何。<a id="a-7B"></a>我今意思如此之食。<a id="a-7C"></a>若不能得如是物者。<a id="a-7D"></a>此胎必堕。<a id="a-7E"></a>我身不久。<a id="a-7F"></a>恐取命终。<a id="a-7G"></a>是时其夫复语妇言。<a id="a-7H"></a>贤善仁者。<a id="a-7I"></a>汝且容忍。<a id="a-7J"></a>我今求去。<a id="a-7K"></a>若成此事。<a id="a-7L"></a>深不可言。<a id="a-7M"></a>则我与汝。<a id="a-7N"></a>并皆庆快。<a id="a-7O"></a>尔时彼虬。<a id="a-7P"></a>即从海出。<a id="a-7Q"></a>至于岸上。<a id="a-7R"></a>去岸不远。<a id="a-7S"></a>有一大树。<a id="a-7T"></a>名优昙婆罗(隋言求愿)。<a id="a-7U"></a>时彼树有一大猕猴。<a id="a-7V"></a>在于树头。<a id="a-7W"></a>取果子食。<a id="a-7X"></a>是时彼虬。<a id="a-7Y"></a>既见猕猴在树上坐食于树子。<a id="a-7Z"></a>见已渐渐到于树下。<a id="a-7a"></a>到已即便共相慰喻。<a id="a-7b"></a>以美语言。<a id="a-7c"></a>问讯猕猴。<a id="a-7d"></a>善哉善哉。<a id="a-7e"></a>婆私师吒。<a id="a-7f"></a>在此树上。<a id="a-7g"></a>作于何事。<a id="a-7h"></a>不甚辛勤受苦恼耶。<a id="a-7i"></a>求食易得。<a id="a-7j"></a>无疲惓不。<a id="a-7k"></a>猕猴报言。<a id="a-7l"></a>如是仁者。<a id="a-7m"></a>我今不大受于苦恼。<a id="a-7n"></a>虬复重更语猕猴言。<a id="a-7o"></a>汝在此处。<a id="a-7p"></a>何所食啖。<a id="a-7q"></a>猕猴报言。<a id="a-7r"></a>我在优昙婆罗树上。<a id="a-7s"></a>食啖其子。<a id="a-7t"></a>是时虬复语猕猴言。<a id="a-7u"></a>我今见汝。<a id="a-7v"></a>甚大欢喜。<a id="a-7w"></a>遍满身体。<a id="a-7x"></a>不能自胜。<a id="a-7y"></a>我欲将汝作于善友。<a id="a-7z"></a>共相爱敬。<a id="a-80"></a>汝取我语。<a id="a-81"></a>何须住此。<a id="a-82"></a>又复此树子少无多。<a id="a-83"></a>云何乃能此处。<a id="a-84"></a>愿乐汝可下来随逐于我。<a id="a-85"></a>我当将汝渡海。<a id="a-86"></a>彼岸别有大林。<a id="a-87"></a>种种诸树花果丰饶。<a id="a-88"></a>所谓庵婆果。<a id="a-89"></a>阎浮果。<a id="a-8A"></a>梨拘阇果。<a id="a-8B"></a>颇那娑果。<a id="a-8C"></a>镇头迦果。<a id="a-8D"></a>无量树等。<a id="a-8E"></a>猕猴问言。<a id="a-8F"></a>我今云何得至彼处。<a id="a-8G"></a>海水深广。<a id="a-8H"></a>甚难越渡。<a id="a-8I"></a>我当云何堪能浮渡。<a id="a-8J"></a>是时彼虬。<a id="a-8K"></a>报猕猴言。<a id="a-8L"></a>我背负汝。<a id="a-8M"></a>将渡彼岸。<a id="a-8N"></a>汝今但当从树下来骑我背上。</p>
  <p id="a8O">尔时猕猴。<a id="a-8P"></a>心无定故。<a id="a-8Q"></a>狭劣愚痴。<a id="a-8R"></a>少见少知。<a id="a-8S"></a>闻虬美言。<a id="a-8T"></a>心生欢喜。<a id="a-8U"></a>从树而下。<a id="a-8V"></a>上虬背上。<a id="a-8W"></a>欲随虬去。<a id="a-8X"></a>其虬内心。<a id="a-8Y"></a>生如是念。<a id="a-8Z"></a>善哉善哉。<a id="a-8a"></a>我愿已成。<a id="a-8b"></a>即欲相将至自居处。<a id="a-8c"></a>身及猕猴。<a id="a-8d"></a>俱没于水。<a id="a-8e"></a>是时猕猴。<a id="a-8f"></a>问彼虬言。<a id="a-8g"></a>善友何故忽没于水。<a id="a-8h"></a>虬即报言。<a id="a-8i"></a>汝不知也。<a id="a-8j"></a>猕猴问言。<a id="a-8k"></a>其事云何。<a id="a-8l"></a>欲何所为。<a id="a-8m"></a>虬即报言。<a id="a-8n"></a>我妇怀妊。<a id="a-8o"></a>彼如是思欲汝心食。<a id="a-8p"></a>以是因缘。<a id="a-8q"></a>我将汝来。</p>
  <p id="a8r">尔时猕猴。<a id="a-8s"></a>作如是念。<a id="a-8t"></a>呜呼我今甚不吉利。<a id="a-8u"></a>自取磨灭。<a id="a-8v"></a>呜呼我今作何方便。<a id="a-8w"></a>而得免此急速厄难。<a id="a-8x"></a>不失身命。<a id="a-8y"></a>复如是念。<a id="a-8z"></a>我须诳虬。<a id="a-90"></a>作是念已。<a id="a-91"></a>而语虬言。<a id="a-92"></a>仁者善友。<a id="a-93"></a>我心留在优昙婆罗树上寄着。<a id="a-94"></a>不持将行。<a id="a-95"></a>仁于当时。<a id="a-96"></a>云何依实。<a id="a-97"></a>不语我知。<a id="a-98"></a>今须汝心。<a id="a-99"></a>我于当时。<a id="a-9A"></a>即将相随。<a id="a-9B"></a>善友还回。<a id="a-9C"></a>放我取心。<a id="a-9D"></a>得已还来。<a id="a-9E"></a>尔时彼虬闻于猕猴如是语已。<a id="a-9F"></a>二俱还出。<a id="a-9G"></a>猕猴见虬。<a id="a-9H"></a>欲出水岸。<a id="a-9I"></a>是时猕猴。<a id="a-9J"></a>努力奋迅。<a id="a-9K"></a>捷疾跳踯。<a id="a-9L"></a>出大筋力。<a id="a-9M"></a>从虬背上跳下。<a id="a-9N"></a>上彼优昙婆罗大树之上。<a id="a-9O"></a>其虬在下。<a id="a-9P"></a>少时停待。<a id="a-9Q"></a>见彼猕猴。<a id="a-9R"></a>淹迟不下。<a id="a-9S"></a>而语之言。<a id="a-9T"></a>亲密善友。<a id="a-9U"></a>汝速下来。<a id="a-9V"></a>共汝相随。<a id="a-9W"></a>至于我家。<a id="a-9X"></a>猕猴嘿然。<a id="a-9Y"></a>不肯下树。<a id="a-9Z"></a>虬见猕猴。<a id="a-9a"></a>经久不下。<a id="a-9b"></a>而说偈言。</p>
  <p id="a9c">善友猕猴得心已　　愿从树上速下来</p>
  <p id="a9d">我当送汝至彼林　　多饶种种诸果处</p>
  <p id="a9e">尔时猕猴。<a id="a-9f"></a>作是思惟。<a id="a-9g"></a>此虬无智。<a id="a-9h"></a>如是念已。<a id="a-9i"></a>即向彼虬。<a id="a-9j"></a>而说偈言。</p>
  <p id="a9k">汝虬计挍虽能宽　　而心智虑甚狭劣</p>
  <p id="a9l">汝但审谛自思忖　　一切众类谁无心</p>
  <p id="a9m">彼林虽复子丰饶　　及诸庵罗等妙果</p>
  <p id="a9n">我今意实不在彼　　宁自食此优昙婆</p>
  <p id="a9o">尔时佛告诸比丘言。<a id="a-9p"></a>汝诸比丘。<a id="a-9q"></a>当知。<a id="a-9r"></a>彼时大猕猴者。<a id="a-9s"></a>我身是也。<a id="a-9t"></a>彼时虬者。<a id="a-9u"></a>魔波旬是。<a id="a-9v"></a>于时犹尚诳惑于我。<a id="a-9w"></a>而不能得。<a id="a-9x"></a>今复欲将世间自在五欲之事。<a id="a-9y"></a>而来诱我。<a id="a-9z"></a>岂能动我此之坐处。<a id="a-A0"></a>作是语已。<a id="a-A1"></a>时诸比丘复白佛言。<a id="a-A2"></a>希有世尊。<a id="a-A3"></a>奇特世尊。<a id="a-A4"></a>实难思议。<a id="a-A5"></a>此事云何。<a id="a-A6"></a>魔王波旬。<a id="a-A7"></a>将此丑陋异类军众。<a id="a-A8"></a>至如来所。<a id="a-A9"></a>如来复能一一观知。</p>
  <p id="aAA">尔时佛告诸比丘言。<a id="a-AB"></a>比丘。<a id="a-AC"></a>当知。<a id="a-AD"></a>非但今日魔王波旬将此丑形大魔军众至于我边我亦观知。<a id="a-AE"></a>时诸比丘即白佛言。<a id="a-AF"></a>希有世尊。<a id="a-AG"></a>其事云何愿为解说。<a id="a-AH"></a>我等乐闻。</p>
  <p id="aAI">尔时世尊告诸比丘。<a id="a-AJ"></a>我念往昔。<a id="a-AK"></a>有一猎师。<a id="a-AL"></a>知有一林多饶诸鸟。<a id="a-AM"></a>数下彼处。<a id="a-AN"></a>其到彼已。<a id="a-AO"></a>作于草庵。<a id="a-AP"></a>将杂树枝。<a id="a-AQ"></a>而覆其上。<a id="a-AR"></a>即入其中。<a id="a-AS"></a>隐身坐住。<a id="a-AT"></a>时彼诸鸟。<a id="a-AU"></a>谓是树枝。<a id="a-AV"></a>飞下来栖于其庵上。<a id="a-AW"></a>时其猎师。<a id="a-AX"></a>见鸟栖上。<a id="a-AY"></a>渐渐或射或搦而杀。<a id="a-AZ"></a>时有一鸟。<a id="a-Aa"></a>见此庵已。<a id="a-Ab"></a>作如是念。<a id="a-Ac"></a>此之庵舍。<a id="a-Ad"></a>处处移动。<a id="a-Ae"></a>自余诸树。<a id="a-Af"></a>安定一住。<a id="a-Ag"></a>此庵之下。<a id="a-Ah"></a>必不空然。<a id="a-Ai"></a>如是知已。<a id="a-Aj"></a>远离彼庵。<a id="a-Ak"></a>不被猎师之所捉搦。<a id="a-Al"></a>而说偈言。</p>
  <p id="aAm">我见一切林诸树　　阿说及于毗醯罗</p>
  <p id="aAn">诸阿梨罗并阎浮　　无脂罗波镇头树</p>
  <p id="aAo">安住停止于一处　　从生已来不动移</p>
  <p id="aAp">此树转易处处行　　其中必应不空立</p>
  <p id="aAq">若当其内有恶物　　我应速疾舍此林</p>
  <p id="aAr">心里既生大狐疑　　或是恶行无慈愍</p>
  <p id="aAs">恐畏彼中杀害我　　又我往昔于他方</p>
  <p id="aAt">已曾掴裂网走来　　智者既知应舍此</p>
  <p id="aAu">尔时佛告诸比丘言。<a id="a-Av"></a>汝等。<a id="a-Aw"></a>当知。<a id="a-Ax"></a>彼飞鸟者。<a id="a-Ay"></a>我身是也。<a id="a-Az"></a>其猎师者。<a id="a-B0"></a>魔波旬是。<a id="a-B1"></a>其于彼时。<a id="a-B2"></a>作可畏形。<a id="a-B3"></a>欲杀害我。<a id="a-B4"></a>我时观知。<a id="a-B5"></a>今复将此可畏丑陋魔之军众。<a id="a-B6"></a>来于我边。<a id="a-B7"></a>我亦久知。<a id="a-B8"></a>尔时世尊而说偈言。</p>
  <p id="aB9">世间若不深思惟　　云何能得上人法</p>
  <p id="aBA">今我以胜思惟故　　从缚解脱得无为</p>
  <p data-pb></p>
  <h2 id="aBB">二商奉食品第三十五之一</h2>
  <p id="aBC">尔时世尊。<a id="a-BD"></a>初始得成于菩提道。<a id="a-BE"></a>在树下坐。<a id="a-BF"></a>经七日夜。<a id="a-BG"></a>加趺不起。<a id="a-BH"></a>以念解脱快乐为食。<a id="a-BI"></a>尔时世尊。<a id="a-BJ"></a>过七日已。<a id="a-BK"></a>一心正念。<a id="a-BL"></a>从三昧起。<a id="a-BM"></a>坐师子座。<a id="a-BN"></a>初夜正观十二因缘。<a id="a-BO"></a>下观至上。<a id="a-BP"></a>上观至下。<a id="a-BQ"></a>善念善观。<a id="a-BR"></a>不失不异。<a id="a-BS"></a>因彼生此。<a id="a-BT"></a>因有于彼则复有此。<a id="a-BU"></a>所谓缘无明有诸行。<a id="a-BV"></a>缘诸行有识。<a id="a-BW"></a>缘识有名色。<a id="a-BX"></a>缘名色有六入。<a id="a-BY"></a>缘六入有触。<a id="a-BZ"></a>缘触有受。<a id="a-Ba"></a>缘受有爱。<a id="a-Bb"></a>缘爱有取。<a id="a-Bc"></a>缘取有有。<a id="a-Bd"></a>缘有有生。<a id="a-Be"></a>缘生有老病死忧悲恼等苦生。<a id="a-Bf"></a>尔时世尊知此法已。<a id="a-Bg"></a>而说偈言。</p>
  <p id="aBh">若有梵行观诸法　　即见如是法相生</p>
  <p id="aBi">若见诸法从相生　　即知诸法因缘有</p>
  <p id="aBj">尔时世尊。<a id="a-Bk"></a>还彼夜半。<a id="a-Bl"></a>观十二缘。<a id="a-Bm"></a>从始至终。<a id="a-Bn"></a>逆观至心。<a id="a-Bo"></a>善观善念。<a id="a-Bp"></a>不失不乱。<a id="a-Bq"></a>因无彼故则此自无。<a id="a-Br"></a>因灭彼故则此自灭。<a id="a-Bs"></a>所谓无明灭即行灭。<a id="a-Bt"></a>行灭乃至生老病死忧悲苦恼一切悉灭。<a id="a-Bu"></a>尔时世尊。<a id="a-Bv"></a>知此法已。<a id="a-Bw"></a>而说偈言。</p>
  <p id="aBx">若有梵行观诸法　　即见如是法相生</p>
  <p id="aBy">若见诸法从相生　　即知诸法因缘灭</p>
  <p id="aBz">尔时世尊。<a id="a-C0"></a>还彼后夜。<a id="a-C1"></a>观十二缘。<a id="a-C2"></a>从始观终。<a id="a-C3"></a>从终观始。<a id="a-C4"></a>善观善念。<a id="a-C5"></a>不失不乱。<a id="a-C6"></a>所谓彼生已复生此。<a id="a-C7"></a>因有彼复有此。<a id="a-C8"></a>因无彼此亦无。<a id="a-C9"></a>彼灭已此亦灭。<a id="a-CA"></a>所谓因无明缘诸行。<a id="a-CB"></a>缘诸行已。<a id="a-CC"></a>乃至一切生老病死诸苦恼等。<a id="a-CD"></a>皆悉相生。<a id="a-CE"></a>彼无已此亦无。<a id="a-CF"></a>彼灭已此亦灭。<a id="a-CG"></a>尔时世尊知此义已。<a id="a-CH"></a>而说偈言。</p>
  <p id="aCI">若有梵行观世间　　即见相生乃至灭</p>
  <p id="aCJ">既散诸魔建立住　　若彼日天曜虚空</p>
  <p id="aCK">尔时世尊。<a id="a-CL"></a>从彼师子座上而起。<a id="a-CM"></a>离菩提树。<a id="a-CN"></a>相去不远。<a id="a-CO"></a>还加趺坐。<a id="a-CP"></a>七日不动。<a id="a-CQ"></a>以解脱行。<a id="a-CR"></a>用为安乐。<a id="a-CS"></a>七日谛观。<a id="a-CT"></a>于菩提树。<a id="a-CU"></a>目不暂舍复作是念。<a id="a-CV"></a>我此处尽无边际苦。<a id="a-CW"></a>以舍重担。<a id="a-CX"></a>尔时世尊过七日后。<a id="a-CY"></a>正念正知。<a id="a-CZ"></a>从三昧起。<a id="a-Ca"></a>其后有人。<a id="a-Cb"></a>在于如来观道树处起塔。<a id="a-Cc"></a>名曰不瞬目塔。<a id="a-Cd"></a>而说偈言。</p>
  <p id="aCe">于此道场尽诸苦　　复斯坐处观彼座</p>
  <p id="aCf">已渡诸愿至彼岸　　我于彼处证菩提</p>
  <p id="aCg">尔时世尊。<a id="a-Ch"></a>从眼不瞬塔所起已。<a id="a-Ci"></a>安庠渐至向摩梨支(隋言阳炎)经行之处。<a id="a-Cj"></a>到经行已。<a id="a-Ck"></a>加趺而坐。<a id="a-Cl"></a>复经七日。<a id="a-Cm"></a>受解脱乐。<a id="a-Cn"></a>尔时世尊。<a id="a-Co"></a>过七日已。<a id="a-Cp"></a>正念正知。<a id="a-Cq"></a>从三昧起。<a id="a-Cr"></a>尔时迦罗龙王(隋言黑色)。<a id="a-Cs"></a>诣于佛所。<a id="a-Ct"></a>到佛所已。<a id="a-Cu"></a>顶礼佛足。<a id="a-Cv"></a>却住一面。<a id="a-Cw"></a>住一面已。<a id="a-Cx"></a>即白佛言。<a id="a-Cy"></a>世尊。<a id="a-Cz"></a>我此宫殿。<a id="a-D0"></a>往昔已曾布施过去一切诸佛。<a id="a-D1"></a>诸佛受已。<a id="a-D2"></a>各住于此。<a id="a-D3"></a>怜愍我故。<a id="a-D4"></a>其诸佛者。<a id="a-D5"></a>所谓拘留孙世尊。<a id="a-D6"></a>拘那含牟尼世尊。<a id="a-D7"></a>迦葉世尊。<a id="a-D8"></a>今日世尊。<a id="a-D9"></a>善哉知时。<a id="a-DA"></a>怜愍我故。<a id="a-DB"></a>少时住此。<a id="a-DC"></a>所以者何。<a id="a-DD"></a>我已将此宫殿。<a id="a-DE"></a>布施过去三佛。<a id="a-DF"></a>今日世尊。<a id="a-DG"></a>第四为我受此宫殿。<a id="a-DH"></a>即名四佛受我宫殿具足功德。<a id="a-DI"></a>尔时世尊。<a id="a-DJ"></a>即受迦罗龙王宫殿。<a id="a-DK"></a>受已入中。<a id="a-DL"></a>加趺而坐。<a id="a-DM"></a>复经七日。<a id="a-DN"></a>一定不起。<a id="a-DO"></a>受解脱乐。<a id="a-DP"></a>尔时世尊。<a id="a-DQ"></a>过七日已。<a id="a-DR"></a>正念正知。<a id="a-DS"></a>从三昧起。<a id="a-DT"></a>告彼迦罗大龙王言。<a id="a-DU"></a>汝龙王来从我边。<a id="a-DV"></a>受佛等三归并及五戒。<a id="a-DW"></a>汝当长夜受大安乐。<a id="a-DX"></a>时迦罗龙即白佛言。<a id="a-DY"></a>谨随佛教。<a id="a-DZ"></a>心不敢违。<a id="a-Da"></a>如世尊敕。<a id="a-Db"></a>时迦罗龙。<a id="a-Dc"></a>闻佛语已。<a id="a-Dd"></a>合掌向佛。<a id="a-De"></a>即从佛受三自归依。<a id="a-Df"></a>归依佛归依法归依僧。<a id="a-Dg"></a>复受五戒。<a id="a-Dh"></a>于世间中。<a id="a-Di"></a>最初而得优婆塞名。<a id="a-Dj"></a>于畜生中。<a id="a-Dk"></a>再说三归。<a id="a-Dl"></a>受三归已。<a id="a-Dm"></a>所谓即是迦罗龙王。</p>
  <p id="aDn">尔时复更有一龙王。<a id="a-Do"></a>名目真邻陀。<a id="a-Dp"></a>向于佛所。<a id="a-Dq"></a>到佛所已。<a id="a-Dr"></a>顶礼佛足。<a id="a-Ds"></a>却住一面。<a id="a-Dt"></a>住一面已。<a id="a-Du"></a>是时龙王即白佛言。<a id="a-Dv"></a>世尊。<a id="a-Dw"></a>我此宫殿。<a id="a-Dx"></a>往昔过去。<a id="a-Dy"></a>已曾布施一切诸佛。<a id="a-Dz"></a>受已而住。<a id="a-E0"></a>所谓拘楼孙世尊。<a id="a-E1"></a>拘那含牟尼世尊。<a id="a-E2"></a>迦葉世尊。<a id="a-E3"></a>善哉世尊。<a id="a-E4"></a>今亦为我受此宫殿。<a id="a-E5"></a>我得四佛三藐三佛陀受此宫殿。<a id="a-E6"></a>我获善利。</p>
  <p id="aE7">尔时世尊。<a id="a-E8"></a>从彼目真邻陀龙王。<a id="a-E9"></a>受宫殿已。<a id="a-EA"></a>加趺而坐。<a id="a-EB"></a>一坐经于七日不起。<a id="a-EC"></a>为欲受于解脱乐故。<a id="a-ED"></a>时彼七日虚空之中。<a id="a-EE"></a>兴云注雨。<a id="a-EF"></a>起大冷风。<a id="a-EG"></a>于七日内。<a id="a-EH"></a>雨不暂停。<a id="a-EI"></a>遂成寒冻。<a id="a-EJ"></a>尔时目真邻陀龙王。<a id="a-EK"></a>从宫殿出。<a id="a-EL"></a>以其大身。<a id="a-EM"></a>七重围绕。<a id="a-EN"></a>拥蔽佛身。<a id="a-EO"></a>复以七头。<a id="a-EP"></a>垂世尊上。<a id="a-EQ"></a>作于大盖。<a id="a-ER"></a>嶷然而住。<a id="a-ES"></a>心如是念。<a id="a-ET"></a>莫令世尊身体。<a id="a-EU"></a>寒冷风湿尘坌。<a id="a-EV"></a>蚊虻诸虫。<a id="a-EW"></a>触世尊体。</p>
  <p id="aEX">尔时世尊。<a id="a-EY"></a>过七日已。<a id="a-EZ"></a>见虚空中。<a id="a-Ea"></a>无有云雾。<a id="a-Eb"></a>以得清净。<a id="a-Ec"></a>正念正知。<a id="a-Ed"></a>从三昧起。<a id="a-Ee"></a>尔时目真邻陀龙王。<a id="a-Ef"></a>摄其龙身。<a id="a-Eg"></a>七重绕已。<a id="a-Eh"></a>隐于龙形。<a id="a-Ei"></a>化作年少婆罗门身。<a id="a-Ej"></a>在于佛前。<a id="a-Ek"></a>合十指掌。<a id="a-El"></a>顶礼佛足。<a id="a-Em"></a>而白佛言。<a id="a-En"></a>世尊。<a id="a-Eo"></a>我今不以恐怖如来娆乱如来故。<a id="a-Ep"></a>以龙身绕佛七匝。<a id="a-Eq"></a>又以七头。<a id="a-Er"></a>覆世尊上。<a id="a-Es"></a>安然而住。<a id="a-Et"></a>但恐世尊身有寒冷风尘土坌水浆蚊虻触世尊体。<a id="a-Eu"></a>世尊。<a id="a-Ev"></a>我时思惟如是事已。<a id="a-Ew"></a>覆世尊身。<a id="a-Ex"></a>尔时世尊。<a id="a-Ey"></a>以是因缘。<a id="a-Ez"></a>即便说偈自赞叹言。</p>
  <p id="aF0">知足寂定最安乐　　知足观诸法甚深</p>
  <p id="aF1">安乐不恼于世间　　亦复不杀害众类</p>
  <p id="aF2">若得世间安乐者　　远离一切诸欲贪</p>
  <p id="aF3">舍于我慢自矜高　　此乐最为胜妙乐</p>
  <p id="aF4">人间所有诸欲乐　　若能尽舍爱悉无</p>
  <p id="aF5">彼乐此乐等校量　　十六分中不及一</p>
  <p id="aF6">尔时世尊。<a id="a-F7"></a>说是偈已。<a id="a-F8"></a>告目真邻陀龙王言。<a id="a-F9"></a>汝大龙王。<a id="a-FA"></a>来受三归并受五戒。<a id="a-FB"></a>汝当长夜得安乐故。<a id="a-FC"></a>时真邻陀即白佛言。<a id="a-FD"></a>如世尊教。<a id="a-FE"></a>不敢有违。<a id="a-FF"></a>其真邻陀。<a id="a-FG"></a>闻佛教已。<a id="a-FH"></a>即从佛受三自归依及受五戒。</p>
  <p id="aFI">尔时彼处有牧羊子。<a id="a-FJ"></a>当于世尊为菩萨时。<a id="a-FK"></a>在彼苦行六年之中。<a id="a-FL"></a>以向世尊。<a id="a-FM"></a>净心供养。<a id="a-FN"></a>恭敬尊重。<a id="a-FO"></a>复将乳汁。<a id="a-FP"></a>以奉世尊。<a id="a-FQ"></a>兼复别折尼拘陀枝。<a id="a-FR"></a>为作荫凉。<a id="a-FS"></a>时彼树枝。<a id="a-FT"></a>即成大树。<a id="a-FU"></a>然其羊子。<a id="a-FV"></a>随此多少信心福业善根因缘。<a id="a-FW"></a>命终已后。<a id="a-FX"></a>即得生于三十三天。<a id="a-FY"></a>便成大德威力天子。<a id="a-FZ"></a>神通自在。<a id="a-Fa"></a>时彼天子。<a id="a-Fb"></a>生天上已。<a id="a-Fc"></a>作是思惟。<a id="a-Fd"></a>今此果报。<a id="a-Fe"></a>本因何业而得是身。<a id="a-Ff"></a>复作是念。<a id="a-Fg"></a>往昔世尊。<a id="a-Fh"></a>为菩萨时。<a id="a-Fi"></a>我以身造作如是业。<a id="a-Fj"></a>菩萨苦行。<a id="a-Fk"></a>我奉乳汁。<a id="a-Fl"></a>菩萨在彼。<a id="a-Fm"></a>我将尼拘陀树一枝。<a id="a-Fn"></a>插于地上。<a id="a-Fo"></a>为于菩萨。<a id="a-Fp"></a>作荫凉故。<a id="a-Fq"></a>藉斯善业。<a id="a-Fr"></a>我今得此微妙果报。<a id="a-Fs"></a>复如是念。<a id="a-Ft"></a>我以世尊为菩萨身亲供养故。<a id="a-Fu"></a>得是果报种彼树枝。<a id="a-Fv"></a>以作荫凉。<a id="a-Fw"></a>是故我今得是果报。<a id="a-Fx"></a>兼得如是无碍神通。<a id="a-Fy"></a>况复世尊。<a id="a-Fz"></a>今已得成无上菩提。<a id="a-G0"></a>今当为我还彼树下受彼树荫。<a id="a-G1"></a>时彼天子。<a id="a-G2"></a>身出大色最胜光明。<a id="a-G3"></a>夜半一向照彼树所。<a id="a-G4"></a>以天光明。<a id="a-G5"></a>自照明已。<a id="a-G6"></a>诣向佛所。<a id="a-G7"></a>到于彼已。<a id="a-G8"></a>顶礼佛足。<a id="a-G9"></a>却住一面。<a id="a-GA"></a>时彼天子即白佛言。<a id="a-GB"></a>善哉世尊。<a id="a-GC"></a>唯愿为我。<a id="a-GD"></a>受于彼树。<a id="a-GE"></a>随意安乐。<a id="a-GF"></a>怜愍我故。</p>
  <p id="aGG">尔时世尊。<a id="a-GH"></a>为欲怜愍彼天子故。<a id="a-GI"></a>受于往昔羊子所种尼拘陀树。<a id="a-GJ"></a>受已树下加趺而坐。<a id="a-GK"></a>一坐便经七日不动。<a id="a-GL"></a>以解脱住。<a id="a-GM"></a>受安乐故。</p>
  <p id="aGN">尔时世尊。<a id="a-GO"></a>以过于彼七日之后。<a id="a-GP"></a>正念正知。<a id="a-GQ"></a>从三昧起。<a id="a-GR"></a>告天子言。<a id="a-GS"></a>汝天子来。<a id="a-GT"></a>可从我边受三自归并及五戒。<a id="a-GU"></a>汝当长夜得安乐故。<a id="a-GV"></a>而彼天子。<a id="a-GW"></a>受三自归及五戒已。<a id="a-GX"></a>时彼世间。<a id="a-GY"></a>最初天中。<a id="a-GZ"></a>成优婆塞。<a id="a-Ga"></a>以佛再过说于三归。<a id="a-Gb"></a>谓羊子身布施于树及乳等故。<a id="a-Gc"></a>得成天身。</p>
 </body>
</html>