<!doctype html>
<html id="z3IBTQZGk" data-ver="1150">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第三十一</h1>
  <h2 id="a2">寿命品第二十六</h2>
  <p id="a3">尔时心王菩萨摩诃萨。<a id="a-4"></a>告诸菩萨言。<a id="a-5"></a>佛子。<a id="a-6"></a>如此娑婆世界释迦牟尼佛刹一劫。<a id="a-7"></a>于安乐世界阿弥陀佛刹为一日一夜。<a id="a-8"></a>安乐世界一劫。<a id="a-9"></a>于圣服幢世界金刚佛刹为一日一夜。<a id="a-A"></a>圣服幢世界一劫。<a id="a-B"></a>于不退转音声轮世界善乐光明清净开敷佛刹为一日一夜。<a id="a-C"></a>不退转音声轮世界一劫。<a id="a-D"></a>于离垢世界法幢佛刹为一日一夜。<a id="a-E"></a>离垢世界一劫。<a id="a-F"></a>于善灯世界师子佛刹为一日一夜。<a id="a-G"></a>善灯世界一劫。<a id="a-H"></a>于善光明世界卢舍那藏佛刹为一日一夜。<a id="a-I"></a>善光明世界一劫。<a id="a-J"></a>于超出世界法光明清净开敷莲华佛刹为一日一夜。<a id="a-K"></a>超出世界一劫。<a id="a-L"></a>于庄严慧世界一切明光明佛刹为一日一夜。<a id="a-M"></a>庄严慧世界一劫。<a id="a-N"></a>于镜光明世界觉月佛刹为一日一夜。<a id="a-O"></a>佛子。<a id="a-P"></a>如是次第。<a id="a-Q"></a>乃至百万阿僧祇世界。<a id="a-R"></a>最后世界一劫。<a id="a-S"></a>于胜莲华世界贤首佛刹为一日一夜。<a id="a-T"></a>普贤菩萨等诸大菩萨充满其中。</p>
  <p data-pb></p>
  <h2 id="aU">菩萨住处品第二十七</h2>
  <p id="aV">时心王菩萨摩诃萨。<a id="a-W"></a>复告诸菩萨言。<a id="a-X"></a>佛子。<a id="a-Y"></a>东方有菩萨住处。<a id="a-Z"></a>名仙人起山。<a id="a-a"></a>过去诸菩萨常于中住。<a id="a-b"></a>彼现有菩萨。<a id="a-c"></a>名金刚胜。<a id="a-d"></a>于其中止。<a id="a-e"></a>有三百菩萨眷属。<a id="a-f"></a>常为说法。<a id="a-g"></a>南方有菩萨住处。<a id="a-h"></a>名胜楼阁山。<a id="a-i"></a>过去诸菩萨常于中住。<a id="a-j"></a>彼现有菩萨。<a id="a-k"></a>名法慧。<a id="a-l"></a>有五百菩萨眷属。<a id="a-m"></a>常为说法。<a id="a-n"></a>西方有菩萨住处名金刚焰山。<a id="a-o"></a>过去诸菩萨常于中住。<a id="a-p"></a>彼现有菩萨。<a id="a-q"></a>名无畏师子行。<a id="a-r"></a>有三百菩萨眷属。<a id="a-s"></a>常为说法。<a id="a-t"></a>北方有菩萨住处名香聚山。<a id="a-u"></a>过去诸菩萨常于中住。<a id="a-v"></a>彼现有菩萨。<a id="a-w"></a>名香象。<a id="a-x"></a>有三千菩萨眷属。<a id="a-y"></a>常为说法。<a id="a-z"></a>东北方有菩萨住处。<a id="a-10"></a>名清凉山。<a id="a-11"></a>过去诸菩萨常于中住。<a id="a-12"></a>彼现有菩萨。<a id="a-13"></a>名文殊师利。<a id="a-14"></a>有一万菩萨眷属。<a id="a-15"></a>常为说法。<a id="a-16"></a>东南方有菩萨住处。<a id="a-17"></a>名枝坚固。<a id="a-18"></a>过去诸菩萨常于中住。<a id="a-19"></a>彼现有菩萨。<a id="a-1A"></a>名天冠。<a id="a-1B"></a>有一千菩萨眷属。<a id="a-1C"></a>常为说法。<a id="a-1D"></a>西南方有菩萨住处。<a id="a-1E"></a>名树提光明山。<a id="a-1F"></a>过去诸菩萨常于中住。<a id="a-1G"></a>彼现有菩萨。<a id="a-1H"></a>名贤首。<a id="a-1I"></a>有三千菩萨眷属。<a id="a-1J"></a>常为说法。<a id="a-1K"></a>西北方有菩萨住处。<a id="a-1L"></a>名香风山。<a id="a-1M"></a>过去诸菩萨常于中住。<a id="a-1N"></a>彼现有菩萨。<a id="a-1O"></a>名香光明。<a id="a-1P"></a>有五千菩萨眷属。<a id="a-1Q"></a>常为说法。<a id="a-1R"></a>四大海中有菩萨住处。<a id="a-1S"></a>名枳怛。<a id="a-1T"></a>过去诸菩萨常于中住。<a id="a-1U"></a>彼现有菩萨。<a id="a-1V"></a>名昙无竭。<a id="a-1W"></a>有万二千菩萨眷属。<a id="a-1X"></a>常为说法。<a id="a-1Y"></a>海中有菩萨住处。<a id="a-1Z"></a>名功德庄严窟。<a id="a-1a"></a>过去诸菩萨常于中住。<a id="a-1b"></a>毗舍离城南有菩萨住处。<a id="a-1c"></a>名善住。<a id="a-1d"></a>过去诸菩萨常于中住。<a id="a-1e"></a>巴连弗邑有菩萨住处。<a id="a-1f"></a>名金灯僧伽蓝。<a id="a-1g"></a>过去诸菩萨常于中住。<a id="a-1h"></a>摩瑜罗国有菩萨住处。<a id="a-1i"></a>名长养功德。<a id="a-1j"></a>过去诸菩萨常于中住。<a id="a-1k"></a>拘陈那耶国有菩萨住处。<a id="a-1l"></a>名法座。<a id="a-1m"></a>过去诸菩萨常于中住。<a id="a-1n"></a>清净彼岸国有菩萨住处。<a id="a-1o"></a>名牟真邻陀功德。<a id="a-1p"></a>过去诸菩萨常于中住。<a id="a-1q"></a>风地内有菩萨住处。<a id="a-1r"></a>名无碍龙王所造。<a id="a-1s"></a>过去诸菩萨常于中住。<a id="a-1t"></a>甘菩国有菩萨住处。<a id="a-1u"></a>名最上慈。<a id="a-1v"></a>过去诸菩萨常于中住。<a id="a-1w"></a>真旦国土有菩萨住处。<a id="a-1x"></a>名那罗延山过去诸菩萨常于中住。<a id="a-1y"></a>边夷国土有菩萨住处。<a id="a-1z"></a>名牛头山。<a id="a-20"></a>过去诸菩萨常于中住。<a id="a-21"></a>罽宾国土有菩萨住处。<a id="a-22"></a>名郁提尸山过去诸菩萨常于中住。<a id="a-23"></a>难提拔檀那城有菩萨住处。<a id="a-24"></a>名梯罗浮诃。<a id="a-25"></a>过去诸菩萨常于中住。<a id="a-26"></a>庵浮梨摩国有菩萨住处。<a id="a-27"></a>名正治邪曲过去诸菩萨。<a id="a-28"></a>常于中住乾陀罗国有菩萨住处。<a id="a-29"></a>名寂静窟。<a id="a-2A"></a>过去诸菩萨常于中住。</p>
  <h2 id="a2B">佛不思议法品第二十八之一</h2>
  <p id="a2C">尔时诸菩萨大会中。<a id="a-2D"></a>有诸菩萨。<a id="a-2E"></a>作如是念。<a id="a-2F"></a>诸佛刹土不可思议。<a id="a-2G"></a>诸佛净愿不可思议。<a id="a-2H"></a>诸佛种姓不可思议。<a id="a-2I"></a>诸佛出世不可思议。<a id="a-2J"></a>诸佛法身不可思议。<a id="a-2K"></a>诸佛音声不可思议。<a id="a-2L"></a>诸佛智慧不可思议。<a id="a-2M"></a>诸佛神力自在不可思议。<a id="a-2N"></a>诸佛无碍住不可思议。<a id="a-2O"></a>诸佛解脱不可思议。</p>
  <p id="a2P">尔时世尊。<a id="a-2Q"></a>知诸菩萨心之所念。<a id="a-2R"></a>即与青莲华菩萨佛神力。<a id="a-2S"></a>佛智佛辩。<a id="a-2T"></a>佛功德佛无畏。<a id="a-2U"></a>充满其身。<a id="a-2V"></a>究竟一切诸佛法界。<a id="a-2W"></a>与佛神力境界。<a id="a-2X"></a>无障碍行。<a id="a-2Y"></a>分别一切如来种性。<a id="a-2Z"></a>与不可数诸佛方便。<a id="a-2a"></a>尔时青莲华菩萨摩诃萨。<a id="a-2b"></a>即入甚深无碍法界一切无碍法。<a id="a-2c"></a>修菩萨行。<a id="a-2d"></a>成就普贤菩萨所愿。<a id="a-2e"></a>随顺一切佛。<a id="a-2f"></a>以大庄严而自庄严。<a id="a-2g"></a>大悲普观一切众生欲令清净。<a id="a-2h"></a>于一念中出生如来无量大智。<a id="a-2i"></a>成就如来无尽智门。<a id="a-2j"></a>成就一切诸陀罗尼诸辩光明普照一切。<a id="a-2k"></a>尔时青莲华菩萨。<a id="a-2l"></a>承佛神力。<a id="a-2m"></a>告莲华藏菩萨言。<a id="a-2n"></a>佛子。<a id="a-2o"></a>诸佛有无量无数清净妙住。<a id="a-2p"></a>诸佛安住无量自在。<a id="a-2q"></a>诸佛于一切事未曾失时。<a id="a-2r"></a>一切诸佛。<a id="a-2s"></a>悉皆平等转净法轮。<a id="a-2t"></a>诸佛四辩说无穷尽。<a id="a-2u"></a>一切佛法不可思议。<a id="a-2v"></a>一切诸佛。<a id="a-2w"></a>清净音声无所不至。<a id="a-2x"></a>一切诸佛。<a id="a-2y"></a>悉能分别无量法界。<a id="a-2z"></a>一切诸佛。<a id="a-30"></a>光明普照。<a id="a-31"></a>一切诸佛。<a id="a-32"></a>所说皆入甚深法界。<a id="a-33"></a>佛子。<a id="a-34"></a>一切诸佛。<a id="a-35"></a>有十种法界无量无边。<a id="a-36"></a>何等为十。<a id="a-37"></a>一切诸佛。<a id="a-38"></a>色身清净无量无边。<a id="a-39"></a>超出世间。<a id="a-3A"></a>一切诸佛。<a id="a-3B"></a>无碍眼无量无边。<a id="a-3C"></a>清净平等觉一切法一切诸佛。<a id="a-3D"></a>无碍耳无量无边。<a id="a-3E"></a>分别一切众生音声。<a id="a-3F"></a>一切诸佛。<a id="a-3G"></a>鼻入无量无边。<a id="a-3H"></a>清净究竟一切佛自在到于彼岸。<a id="a-3I"></a>一切诸佛。<a id="a-3J"></a>广长舌相无量无边。<a id="a-3K"></a>出妙音声普闻法界。<a id="a-3L"></a>一切诸佛。<a id="a-3M"></a>身业无量无边。<a id="a-3N"></a>随应众生现如来身。<a id="a-3O"></a>一切诸佛。<a id="a-3P"></a>意业无量无边。<a id="a-3Q"></a>三世无碍法身清净不可破坏。<a id="a-3R"></a>一切诸佛。<a id="a-3S"></a>无碍解脱法门无量无边。<a id="a-3T"></a>示现无尽神力自在。<a id="a-3U"></a>一切诸佛。<a id="a-3V"></a>于一切世界庄严佛刹无量无边。<a id="a-3W"></a>以应众生。<a id="a-3X"></a>一切诸佛。<a id="a-3Y"></a>无量无边诸菩萨行及诸胜愿。<a id="a-3Z"></a>自在神力皆悉满足。<a id="a-3a"></a>悉能觉悟诸佛正法。<a id="a-3b"></a>佛子。<a id="a-3c"></a>是为一切诸佛十种法界无量无边。<a id="a-3d"></a>佛子。<a id="a-3e"></a>一切诸佛。<a id="a-3f"></a>于念念中。<a id="a-3g"></a>悉能出生十无尽智。<a id="a-3h"></a>何等为十。<a id="a-3i"></a>于一念中。<a id="a-3j"></a>悉现一切世界从兜率天命终。<a id="a-3k"></a>于一念中。<a id="a-3l"></a>悉现一切世界菩萨出生。<a id="a-3m"></a>于一念中。<a id="a-3n"></a>悉现一切世界菩萨出家。<a id="a-3o"></a>于一念中。<a id="a-3p"></a>悉现一切世界往诣道场菩提树下成等正觉。<a id="a-3q"></a>于一念中。<a id="a-3r"></a>悉现一切世界转净法轮。<a id="a-3s"></a>于一念中。<a id="a-3t"></a>悉现一切世界随应化导一切众生悉令解脱。<a id="a-3u"></a>于一念中。<a id="a-3v"></a>悉于一切世界现庄严身随应众生。<a id="a-3w"></a>于一念中。<a id="a-3x"></a>悉现一切世界种种庄严无数庄严如来自在一切智藏。<a id="a-3y"></a>于一念中。<a id="a-3z"></a>悉现一切世界清净众生。<a id="a-40"></a>于一念中。<a id="a-41"></a>遍一切世界。<a id="a-42"></a>悉现三世一切诸佛。<a id="a-43"></a>于一念中。<a id="a-44"></a>为种种诸根精进欲性故。<a id="a-45"></a>显现三世诸佛种姓。<a id="a-46"></a>成等正觉。<a id="a-47"></a>开导众生。<a id="a-48"></a>佛子。<a id="a-49"></a>是为一切诸佛于一念中生十种智。<a id="a-4A"></a>佛子。<a id="a-4B"></a>一切诸佛。<a id="a-4C"></a>有十种未曾失时。<a id="a-4D"></a>何等为十。<a id="a-4E"></a>一切诸佛。<a id="a-4F"></a>成等正觉未曾失时。<a id="a-4G"></a>一切诸佛。<a id="a-4H"></a>善根业报未曾失时。<a id="a-4I"></a>一切诸佛。<a id="a-4J"></a>授菩萨记未曾失时。<a id="a-4K"></a>一切诸佛。<a id="a-4L"></a>随应众生示现神力未曾失时。<a id="a-4M"></a>一切诸佛。<a id="a-4N"></a>现如来身未曾失时。<a id="a-4O"></a>一切诸佛。<a id="a-4P"></a>悉行于舍未曾失时。<a id="a-4Q"></a>一切诸佛。<a id="a-4R"></a>入城聚落未曾失时。<a id="a-4S"></a>一切诸佛。<a id="a-4T"></a>摄取欢喜众生未曾失时。<a id="a-4U"></a>一切诸佛。<a id="a-4V"></a>于难化众生而放舍之。<a id="a-4W"></a>为调伏故未曾失时。<a id="a-4X"></a>一切诸佛。<a id="a-4Y"></a>示现不可思议自在神力未曾失时。<a id="a-4Z"></a>佛子。<a id="a-4a"></a>是为一切诸佛十种未曾失时。<a id="a-4b"></a>佛子。<a id="a-4c"></a>一切诸佛。<a id="a-4d"></a>有十种不可譬谕不可思议境界。<a id="a-4e"></a>何等为十。<a id="a-4f"></a>一跏趺坐遍满十方一切世界。<a id="a-4g"></a>一发言音。<a id="a-4h"></a>悉能演说一切佛法。<a id="a-4i"></a>放一光明。<a id="a-4j"></a>悉能普照一切世界。<a id="a-4k"></a>一身悉能现一切身。<a id="a-4l"></a>不离本处。<a id="a-4m"></a>悉遍示现一切世间。<a id="a-4n"></a>决定一法。<a id="a-4o"></a>悉于诸法无所挂碍。<a id="a-4p"></a>于一念中。<a id="a-4q"></a>悉能充满无余世界。<a id="a-4r"></a>于一念中。<a id="a-4s"></a>悉能示现诸佛功德。<a id="a-4t"></a>于一念中。<a id="a-4u"></a>悉能示现一切三世佛。<a id="a-4v"></a>教化一切众生。<a id="a-4w"></a>而不舍离诸佛寂灭无二三昧。<a id="a-4x"></a>佛子。<a id="a-4y"></a>是为一切诸佛十种不可譬谕不可思议境界。</p>
  <p id="a4z">佛子。<a id="a-50"></a>一切诸佛。<a id="a-51"></a>有十种出生住持智慧。<a id="a-52"></a>何等为十。<a id="a-53"></a>一切诸法无所趣向。<a id="a-54"></a>而能出生清净愿智。<a id="a-55"></a>一切诸法无身。<a id="a-56"></a>而能出生法身智慧。<a id="a-57"></a>一切诸法悉无有二。<a id="a-58"></a>而生正觉悟一切法。<a id="a-59"></a>一切诸法悉无有我无有众生。<a id="a-5A"></a>而能出生化众生智。<a id="a-5B"></a>一切诸法悉无有相。<a id="a-5C"></a>而能出生种种相智。<a id="a-5D"></a>一切世界悉无成败。<a id="a-5E"></a>而能出生世成败智。<a id="a-5F"></a>一切诸法无有造者。<a id="a-5G"></a>而能出生业报智慧。<a id="a-5H"></a>一切诸法无可言说。<a id="a-5I"></a>而能出生说法界智。<a id="a-5J"></a>一切诸法无有垢净。<a id="a-5K"></a>而能出生垢净智慧。<a id="a-5L"></a>一切诸法无有生灭。<a id="a-5M"></a>而能出生缘起智慧。<a id="a-5N"></a>佛子。<a id="a-5O"></a>是为一切诸佛十种出生住持智慧。<a id="a-5P"></a>佛子。<a id="a-5Q"></a>一切诸佛。<a id="a-5R"></a>有十种无量内法。<a id="a-5S"></a>何等为十。<a id="a-5T"></a>一切诸佛。<a id="a-5U"></a>内身清净随顺三世。<a id="a-5V"></a>一切诸佛。<a id="a-5W"></a>悉有三轮内法教化众生。<a id="a-5X"></a>一切诸佛。<a id="a-5Y"></a>悉有内深智慧陀罗尼。<a id="a-5Z"></a>分别一切佛法。<a id="a-5a"></a>一切诸佛。<a id="a-5b"></a>皆悉内有四辩法轮。<a id="a-5c"></a>于四众中转净法轮。<a id="a-5d"></a>一切诸佛。<a id="a-5e"></a>皆悉内有大慈大悲。<a id="a-5f"></a>悉能不舍一切众生。<a id="a-5g"></a>一切诸佛。<a id="a-5h"></a>内常寂定。<a id="a-5i"></a>善观众生未曾失时。<a id="a-5j"></a>一切诸佛。<a id="a-5k"></a>皆悉内有巧妙善根。<a id="a-5l"></a>调伏众生。<a id="a-5m"></a>一切诸佛。<a id="a-5n"></a>皆悉内有一切法界。<a id="a-5o"></a>住无碍住。<a id="a-5p"></a>一切诸佛。<a id="a-5q"></a>内一念中。<a id="a-5r"></a>悉能示现三世诸佛出兴于世。<a id="a-5s"></a>一切诸佛。<a id="a-5t"></a>内有分别一切三世。<a id="a-5u"></a>阿僧祇劫即是一日。<a id="a-5v"></a>佛子。<a id="a-5w"></a>是为一切诸佛十种无量内法。<a id="a-5x"></a>佛子。<a id="a-5y"></a>一切诸佛。<a id="a-5z"></a>有十种甚深大法。<a id="a-60"></a>何等为十。<a id="a-61"></a>一切诸佛。<a id="a-62"></a>悉能坏散一切诸魔。<a id="a-63"></a>一切诸佛。<a id="a-64"></a>悉能降伏一切外道。<a id="a-65"></a>一切诸佛。<a id="a-66"></a>悉能应化一切众生。<a id="a-67"></a>令其欢喜。<a id="a-68"></a>一切诸佛。<a id="a-69"></a>悉能往诣一切世界。<a id="a-6A"></a>教化众生。<a id="a-6B"></a>一切诸佛。<a id="a-6C"></a>悉分别知甚深法界。<a id="a-6D"></a>一切诸佛。<a id="a-6E"></a>以种种身遍诸世界。<a id="a-6F"></a>而无异身。<a id="a-6G"></a>一切诸佛。<a id="a-6H"></a>一一音声。<a id="a-6I"></a>具四种辩未曾断绝。<a id="a-6J"></a>一切诸佛。<a id="a-6K"></a>众生见者。<a id="a-6L"></a>皆令欢喜利益不虚。<a id="a-6M"></a>一切诸佛。<a id="a-6N"></a>一一毛孔次第出生一切世界微尘等佛。<a id="a-6O"></a>未曾断绝。<a id="a-6P"></a>一切诸佛。<a id="a-6Q"></a>于一一微尘中。<a id="a-6R"></a>示现一切世界微尘等佛刹种种庄严。<a id="a-6S"></a>常转法轮教化众生未曾断绝。<a id="a-6T"></a>而微尘不大。<a id="a-6U"></a>世界不小。<a id="a-6V"></a>决定了知安住法界。<a id="a-6W"></a>一切诸佛。<a id="a-6X"></a>于一切法。<a id="a-6Y"></a>觉悟痴闇。<a id="a-6Z"></a>具足十力。<a id="a-6a"></a>广为一切众生说如实法。<a id="a-6b"></a>除灭痴曀。<a id="a-6c"></a>佛子。<a id="a-6d"></a>是为一切诸佛十种甚深大法。<a id="a-6e"></a>佛子。<a id="a-6f"></a>一切诸佛。<a id="a-6g"></a>有十种功德。<a id="a-6h"></a>离恶清净。<a id="a-6i"></a>何等为十。<a id="a-6j"></a>一切诸佛。<a id="a-6k"></a>本来修习一切功德离恶清净。<a id="a-6l"></a>一切诸佛。<a id="a-6m"></a>悉于三世如来家生。<a id="a-6n"></a>离恶清净。<a id="a-6o"></a>一切诸佛。<a id="a-6p"></a>于未来际心无所著。<a id="a-6q"></a>离恶清净。<a id="a-6r"></a>一切诸佛。<a id="a-6s"></a>不着一切三世诸法。<a id="a-6t"></a>离恶清净。<a id="a-6u"></a>一切诸佛。<a id="a-6v"></a>离种种虚妄。<a id="a-6w"></a>以一庄严而自庄严。<a id="a-6x"></a>离恶清净。<a id="a-6y"></a>一切诸佛。<a id="a-6z"></a>功德无尽安住法界等。<a id="a-70"></a>离恶清净。<a id="a-71"></a>一切诸佛。<a id="a-72"></a>色身净妙无量无边。<a id="a-73"></a>普现十方一切世界。<a id="a-74"></a>教化众生未曾失时。<a id="a-75"></a>离恶清净。<a id="a-76"></a>一切诸佛。<a id="a-77"></a>住四无畏离诸恐怖。<a id="a-78"></a>于一切天人众中大师子吼。<a id="a-79"></a>广说诸法令众欢喜。<a id="a-7A"></a>离恶清净。<a id="a-7B"></a>不可说不可说劫中灭度诸佛。<a id="a-7C"></a>若有众生。<a id="a-7D"></a>闻其名者。<a id="a-7E"></a>得大果报如佛现在。<a id="a-7F"></a>离恶清净。<a id="a-7G"></a>一切诸佛远在不可说不可说世界中住。<a id="a-7H"></a>若有众生。<a id="a-7I"></a>一心正念彼诸如来。<a id="a-7J"></a>即现在前。<a id="a-7K"></a>离恶清净。<a id="a-7L"></a>佛子。<a id="a-7M"></a>是为一切诸佛十种功德离恶清净。<a id="a-7N"></a>佛子。<a id="a-7O"></a>一切诸佛。<a id="a-7P"></a>有十种究竟清净。<a id="a-7Q"></a>何等为十。<a id="a-7R"></a>一切诸佛。<a id="a-7S"></a>诸愿究竟清净。<a id="a-7T"></a>一切诸佛。<a id="a-7U"></a>梵行禁戒究竟清净。<a id="a-7V"></a>一切诸佛。<a id="a-7W"></a>悉得舍离优婆提究竟清净。<a id="a-7X"></a>一切诸佛。<a id="a-7Y"></a>佛刹究竟清净。<a id="a-7Z"></a>一切诸佛。<a id="a-7a"></a>眷属究竟清净。<a id="a-7b"></a>一切诸佛。<a id="a-7c"></a>种姓究竟清净。<a id="a-7d"></a>一切诸佛。<a id="a-7e"></a>色身相好究竟清净。<a id="a-7f"></a>一切诸佛。<a id="a-7g"></a>法身究竟清净。<a id="a-7h"></a>一切诸佛。<a id="a-7i"></a>无碍一切。<a id="a-7j"></a>智身究竟清净。<a id="a-7k"></a>一切诸佛。<a id="a-7l"></a>解脱所作已作永度彼岸究竟清净。<a id="a-7m"></a>佛子。<a id="a-7n"></a>是为一切诸佛十种究竟清净。<a id="a-7o"></a>佛子。<a id="a-7p"></a>一切诸佛。<a id="a-7q"></a>于一切世界一切时。<a id="a-7r"></a>有十种佛事。<a id="a-7s"></a>何等为十。<a id="a-7t"></a>一切诸佛。<a id="a-7u"></a>若有众生。<a id="a-7v"></a>正忆念者即现在前。<a id="a-7w"></a>一切诸佛。<a id="a-7x"></a>常为众生说摩诃衍。<a id="a-7y"></a>一切诸佛。<a id="a-7z"></a>常能长养一切众生无量善根。<a id="a-80"></a>一切诸佛。<a id="a-81"></a>若有众生。<a id="a-82"></a>始离生死入正法位。<a id="a-83"></a>悉分别知。<a id="a-84"></a>一切诸佛。<a id="a-85"></a>不舍众生教化时会。<a id="a-86"></a>一切诸佛。<a id="a-87"></a>常游一切世界。<a id="a-88"></a>无有障碍。<a id="a-89"></a>一切诸佛。<a id="a-8A"></a>大悲常不舍离一切众生。<a id="a-8B"></a>一切诸佛。<a id="a-8C"></a>所变化身常不断绝一切诸佛。<a id="a-8D"></a>自在神力未曾断绝。<a id="a-8E"></a>一切诸佛。<a id="a-8F"></a>普常安住清净法界。<a id="a-8G"></a>悉为众生而广演说。<a id="a-8H"></a>佛子。<a id="a-8I"></a>是为一切诸佛于一切世界一切时有十种佛事。<a id="a-8J"></a>佛子。<a id="a-8K"></a>一切诸佛。<a id="a-8L"></a>有十种无尽方便智慧大海。<a id="a-8M"></a>何等为十。<a id="a-8N"></a>一切诸佛。<a id="a-8O"></a>法身无尽智慧大海。<a id="a-8P"></a>一切诸佛。<a id="a-8Q"></a>功德无尽智慧大海。<a id="a-8R"></a>一切诸佛。<a id="a-8S"></a>佛眼境界无尽智慧大海。<a id="a-8T"></a>一切诸佛。<a id="a-8U"></a>不可思议善根无尽智慧大海。<a id="a-8V"></a>一切诸佛。<a id="a-8W"></a>行一切法无尽智慧大海。<a id="a-8X"></a>一切诸佛。<a id="a-8Y"></a>雨甘露法无尽智慧大海。<a id="a-8Z"></a>一切诸佛。<a id="a-8a"></a>赞叹诸佛功德无尽智慧大海。<a id="a-8b"></a>一切诸佛。<a id="a-8c"></a>本愿诸行无尽智慧大海。<a id="a-8d"></a>一切诸佛。<a id="a-8e"></a>尽未来际。<a id="a-8f"></a>为一切众生常作佛事。<a id="a-8g"></a>未曾休息无有穷尽智慧大海。<a id="a-8h"></a>一切诸佛。<a id="a-8i"></a>知众生心心所行无尽智慧大海。<a id="a-8j"></a>一切诸佛。<a id="a-8k"></a>出生一切智功德无尽智慧大海。<a id="a-8l"></a>佛子。<a id="a-8m"></a>是为一切诸佛十种无尽方便智慧大海。<a id="a-8n"></a>佛子。<a id="a-8o"></a>一切诸佛。<a id="a-8p"></a>有十种常法。<a id="a-8q"></a>何等为十。<a id="a-8r"></a>一切诸佛。<a id="a-8s"></a>常行一切诸波罗蜜。<a id="a-8t"></a>一切诸佛。<a id="a-8u"></a>于一切法常离愚痴。<a id="a-8v"></a>一切诸佛。<a id="a-8w"></a>常具大悲。<a id="a-8x"></a>一切诸佛。<a id="a-8y"></a>常具无量十力。<a id="a-8z"></a>一切诸佛。<a id="a-90"></a>常转无上法轮。<a id="a-91"></a>一切诸佛。<a id="a-92"></a>常度一切众生。<a id="a-93"></a>一切诸佛。<a id="a-94"></a>常为众生成等正觉。<a id="a-95"></a>一切诸佛。<a id="a-96"></a>常应化度一切众生。<a id="a-97"></a>一切诸佛。<a id="a-98"></a>常行正念不二之法。<a id="a-99"></a>一切诸佛。<a id="a-9A"></a>常化众生已示现涅槃。<a id="a-9B"></a>诸佛境界无有边际。<a id="a-9C"></a>佛子。<a id="a-9D"></a>是为一切诸佛十种常法。<a id="a-9E"></a>佛子。<a id="a-9F"></a>一切诸佛。<a id="a-9G"></a>有十种无量说佛法门。<a id="a-9H"></a>何等为十。<a id="a-9I"></a>一切诸佛。<a id="a-9J"></a>悉说无量众生界门。<a id="a-9K"></a>一切诸佛。<a id="a-9L"></a>悉说无量众生种种行门。<a id="a-9M"></a>一切诸佛。<a id="a-9N"></a>悉说众生无量诸业报门。<a id="a-9O"></a>一切诸佛。<a id="a-9P"></a>悉说无量方便度众生门。<a id="a-9Q"></a>一切诸佛。<a id="a-9R"></a>悉有无量净众生行门。<a id="a-9S"></a>一切诸佛。<a id="a-9T"></a>悉有无量教化一切菩萨安立菩萨行门。<a id="a-9U"></a>一切诸佛。<a id="a-9V"></a>悉说无量菩萨胜妙愿门。<a id="a-9W"></a>一切诸佛。<a id="a-9X"></a>悉说无量世界诸成败门。<a id="a-9Y"></a>一切诸佛。<a id="a-9Z"></a>悉说无量清净佛刹一切菩萨正希望门。<a id="a-9a"></a>一切诸佛。<a id="a-9b"></a>悉说无量一切世界去来现在诸佛。<a id="a-9c"></a>无量劫中次第出世。<a id="a-9d"></a>善分别此佛智慧门。<a id="a-9e"></a>佛子。<a id="a-9f"></a>是为一切诸佛十种无量说佛法门。<a id="a-9g"></a>佛子。<a id="a-9h"></a>一切诸佛。<a id="a-9i"></a>有十种法。<a id="a-9j"></a>常为众生而作佛事。<a id="a-9k"></a>何等为十。<a id="a-9l"></a>一切诸佛色身。<a id="a-9m"></a>常为众生而作佛事。<a id="a-9n"></a>一切诸佛音声。<a id="a-9o"></a>常为众生而作佛事。<a id="a-9p"></a>一切诸佛受施。<a id="a-9q"></a>常为众生而作佛事。<a id="a-9r"></a>一切诸佛不受施。<a id="a-9s"></a>常为众生而作佛事。<a id="a-9t"></a>一切诸佛。<a id="a-9u"></a>常以地水火风而作佛事。<a id="a-9v"></a>一切诸佛。<a id="a-9w"></a>神力住持境界。<a id="a-9x"></a>常为众生而作佛事。<a id="a-9y"></a>一切诸佛。<a id="a-9z"></a>常以名号。<a id="a-A0"></a>为诸众生而作佛事。<a id="a-A1"></a>一切诸佛。<a id="a-A2"></a>常以佛刹境界。<a id="a-A3"></a>普为众生而作佛事。<a id="a-A4"></a>一切诸佛常以清净佛刹。<a id="a-A5"></a>为诸众生而作佛事。<a id="a-A6"></a>一切诸佛。<a id="a-A7"></a>常以默然。<a id="a-A8"></a>为诸众生而作佛事。<a id="a-A9"></a>佛子。<a id="a-AA"></a>是为一切诸佛十种法常为众生而作佛事。<a id="a-AB"></a>佛子。<a id="a-AC"></a>一切诸佛。<a id="a-AD"></a>有十种坚固士法。<a id="a-AE"></a>何等为十。<a id="a-AF"></a>一切诸佛。<a id="a-AG"></a>诸愿坚固不可沮坏。<a id="a-AH"></a>如说修行言行相应。<a id="a-AI"></a>一切诸佛。<a id="a-AJ"></a>尽未来际劫修菩萨行。<a id="a-AK"></a>功德庄严。<a id="a-AL"></a>未曾恐怖。<a id="a-AM"></a>一切诸佛。<a id="a-AN"></a>为化一切众生故。<a id="a-AO"></a>悉诣不可说不可说世界。<a id="a-AP"></a>而于一切世界。<a id="a-AQ"></a>教化众生无有留难。<a id="a-AR"></a>一切诸佛。<a id="a-AS"></a>于信不信众生。<a id="a-AT"></a>大悲等观而无有异。<a id="a-AU"></a>一切诸佛。<a id="a-AV"></a>从初发心乃至正觉。<a id="a-AW"></a>于其中间。<a id="a-AX"></a>未曾退失菩提之心。<a id="a-AY"></a>一切诸佛。<a id="a-AZ"></a>修诸功德。<a id="a-Aa"></a>皆悉回向一切种智。<a id="a-Ab"></a>不求世行。<a id="a-Ac"></a>一切诸佛。<a id="a-Ad"></a>于诸佛所。<a id="a-Ae"></a>随顺修学身口意业。<a id="a-Af"></a>永离声闻缘觉之心。<a id="a-Ag"></a>一向专求无上菩提。<a id="a-Ah"></a>所修功德。<a id="a-Ai"></a>皆悉回向一切种智。<a id="a-Aj"></a>求无上道成等正觉。<a id="a-Ak"></a>一切诸佛。<a id="a-Al"></a>平等普照无量无边诸佛正法净菩萨心。<a id="a-Am"></a>究竟具足一切种智。<a id="a-An"></a>一切诸佛。<a id="a-Ao"></a>悉能舍离一切世乐。<a id="a-Ap"></a>不乐世间所可愿乐。<a id="a-Aq"></a>不着世间。<a id="a-Ar"></a>令一切众生悉灭诸苦。<a id="a-As"></a>逮得寂灭平等快乐。<a id="a-At"></a>一切诸佛。<a id="a-Au"></a>为一切众生故。<a id="a-Av"></a>受无量苦。<a id="a-Aw"></a>皆欲建立诸佛种性。<a id="a-Ax"></a>悉令众生乐求菩提。<a id="a-Ay"></a>超出生死得十力地。<a id="a-Az"></a>佛子。<a id="a-B0"></a>是为一切诸佛。<a id="a-B1"></a>十种坚固士法。<a id="a-B2"></a>佛子。<a id="a-B3"></a>一切诸佛。<a id="a-B4"></a>有十种佛无障碍住。<a id="a-B5"></a>何等为十。<a id="a-B6"></a>一切诸佛悉能遍游一切世界。<a id="a-B7"></a>无障碍住。<a id="a-B8"></a>一切诸佛。<a id="a-B9"></a>悉能安住一切世界。<a id="a-BA"></a>无障碍住。<a id="a-BB"></a>一切诸佛。<a id="a-BC"></a>于一切世界行住坐卧。<a id="a-BD"></a>无障碍住。<a id="a-BE"></a>一切诸佛。<a id="a-BF"></a>于一切世界说法。<a id="a-BG"></a>无障碍住。<a id="a-BH"></a>一切诸佛。<a id="a-BI"></a>于一切世界皆悉安住兜率陀天。<a id="a-BJ"></a>无障碍住。<a id="a-BK"></a>一切诸佛。<a id="a-BL"></a>于三世法界。<a id="a-BM"></a>无障碍住。<a id="a-BN"></a>一切诸佛。<a id="a-BO"></a>眷属充满一切法界。<a id="a-BP"></a>而为说法。<a id="a-BQ"></a>无障碍住。<a id="a-BR"></a>一切诸佛。<a id="a-BS"></a>于一念中。<a id="a-BT"></a>悉知一切众生心心所行。<a id="a-BU"></a>以三轮教化而调伏之。<a id="a-BV"></a>无障碍住。<a id="a-BW"></a>一切诸佛。<a id="a-BX"></a>能以一身悉住一切诸佛不可思议法门。<a id="a-BY"></a>无障碍住。<a id="a-BZ"></a>一切诸佛悉分别知一切众生。<a id="a-Ba"></a>无障碍住。<a id="a-Bb"></a>一切诸佛。<a id="a-Bc"></a>悉能分别一切如来。<a id="a-Bd"></a>无障碍住。<a id="a-Be"></a>佛子。<a id="a-Bf"></a>是为一切诸佛十种无障碍住。<a id="a-Bg"></a>佛子。<a id="a-Bh"></a>一切诸佛。<a id="a-Bi"></a>有十种最胜无上庄严。<a id="a-Bj"></a>何等为十。<a id="a-Bk"></a>一切诸佛。<a id="a-Bl"></a>悉有色身相好最胜无上庄严。<a id="a-Bm"></a>是为一切诸佛最胜无上色身庄严。<a id="a-Bn"></a>一切诸佛。<a id="a-Bo"></a>悉有八种微妙音声。<a id="a-Bp"></a>一一音声。<a id="a-Bq"></a>悉有五百妙音眷属。<a id="a-Br"></a>不可称数百千音声以为庄严。<a id="a-Bs"></a>无量无边妙音声技。<a id="a-Bt"></a>皆悉清净。<a id="a-Bu"></a>普能演说一切诸佛正法义味。<a id="a-Bv"></a>悉离恐怖。<a id="a-Bw"></a>安住无畏大师子吼。<a id="a-Bx"></a>悉令一切法界一切众生闻其音声。<a id="a-By"></a>随其本行种种善根。<a id="a-Bz"></a>皆令开解。<a id="a-C0"></a>是为一切诸佛最胜无上口业庄严。<a id="a-C1"></a>一切诸佛。<a id="a-C2"></a>悉有十力庄严意业。<a id="a-C3"></a>开敷诸佛大三昧华。<a id="a-C4"></a>十八不共庄严境界无所挂碍。<a id="a-C5"></a>住法界地。<a id="a-C6"></a>悉得诸佛法之原底。<a id="a-C7"></a>无余法界皆悉庄严于一念中。<a id="a-C8"></a>悉分别知三世一切法界一切众生心心所行。<a id="a-C9"></a>而无有余。<a id="a-CA"></a>是为一切诸佛最胜无上意业庄严。<a id="a-CB"></a>一切诸佛。<a id="a-CC"></a>悉有最胜无上光明庄严。<a id="a-CD"></a>皆悉普放大光明藏一一光明。<a id="a-CE"></a>悉有无数妙光明网。<a id="a-CF"></a>以为眷属。<a id="a-CG"></a>普照十方诸佛世界。<a id="a-CH"></a>除灭一切世间闇冥。<a id="a-CI"></a>现佛出世。<a id="a-CJ"></a>作不退转最胜佛事。<a id="a-CK"></a>出生无量清净法身。<a id="a-CL"></a>是为一切诸佛最胜无上光明庄严。<a id="a-CM"></a>一切诸佛。<a id="a-CN"></a>若微笑时。<a id="a-CO"></a>悉于口中。<a id="a-CP"></a>放不可数阿僧祇亿那由他光。<a id="a-CQ"></a>各有种种无量不可思议色。<a id="a-CR"></a>普照十方一切世界。<a id="a-CS"></a>悉授无量无数阿僧祇众生。<a id="a-CT"></a>阿耨多罗三藐三菩提记。<a id="a-CU"></a>是为一切诸佛最胜无上普照一切离痴示现庄严。<a id="a-CV"></a>一切诸佛。<a id="a-CW"></a>悉有无量法身离碍。<a id="a-CX"></a>清净法界无量无边。<a id="a-CY"></a>远离世间。<a id="a-CZ"></a>不染世间。<a id="a-Ca"></a>不着世间。<a id="a-Cb"></a>解世真实。<a id="a-Cc"></a>行出世法。<a id="a-Cd"></a>断语言道。<a id="a-Ce"></a>摄无言际。<a id="a-Cf"></a>离阴界入。<a id="a-Cg"></a>是为一切诸佛最胜无上法身庄严。<a id="a-Ch"></a>一切诸佛。<a id="a-Ci"></a>悉有无量常妙光明。<a id="a-Cj"></a>普照十方一切世界。<a id="a-Ck"></a>不可说不可说诸杂妙色。<a id="a-Cl"></a>而庄严之。<a id="a-Cm"></a>普照世间无所障碍。<a id="a-Cn"></a>出生一切光明之藏。<a id="a-Co"></a>是为一切诸佛最胜无上常光庄严。<a id="a-Cp"></a>一切诸佛。<a id="a-Cq"></a>悉有无量妙色。<a id="a-Cr"></a>悦乐妙色。<a id="a-Cs"></a>清净妙色。<a id="a-Ct"></a>随应一切众生妙色。<a id="a-Cu"></a>映蔽三界光明妙色。<a id="a-Cv"></a>究竟彼岸无上妙色。<a id="a-Cw"></a>是为一切诸佛最胜无上无量妙色庄严。<a id="a-Cx"></a>一切诸佛。<a id="a-Cy"></a>自然清净三世佛宝圣家中生。<a id="a-Cz"></a>离一切恶。<a id="a-D0"></a>修行一切清净胜法。<a id="a-D1"></a>出生一切智。<a id="a-D2"></a>如来种姓清净无碍。<a id="a-D3"></a>是为一切诸佛最胜无上清净种姓庄严。<a id="a-D4"></a>一切诸佛大慈诸力庄严其身。<a id="a-D5"></a>自然清净。<a id="a-D6"></a>远离一切不善觉观。<a id="a-D7"></a>身行永息观者无厌。<a id="a-D8"></a>心净解脱大悲具足。<a id="a-D9"></a>一切众生第一福田。<a id="a-DA"></a>无上受者。<a id="a-DB"></a>哀愍众生。<a id="a-DC"></a>普令安立一切种智。<a id="a-DD"></a>出生无量功德宝藏。<a id="a-DE"></a>一切众生。<a id="a-DF"></a>长养善根智慧功德之藏。<a id="a-DG"></a>是为一切诸佛最胜无上大慈大悲究竟功德宝藏清净庄严。<a id="a-DH"></a>佛子。<a id="a-DI"></a>是为一切诸佛最胜无上十种庄严。<a id="a-DJ"></a>佛子。<a id="a-DK"></a>一切诸佛。<a id="a-DL"></a>有十种自在正法。<a id="a-DM"></a>何等为十。<a id="a-DN"></a>一切诸佛。<a id="a-DO"></a>于一切法随意自在。<a id="a-DP"></a>句身味身辩无穷尽。<a id="a-DQ"></a>说一切法而无障碍。<a id="a-DR"></a>是为一切诸佛自在正法。<a id="a-DS"></a>一切诸佛。<a id="a-DT"></a>随应众生化不失时。<a id="a-DU"></a>随其所愿而为说法未曾失时。<a id="a-DV"></a>是为一切诸佛自在正法。<a id="a-DW"></a>一切诸佛。<a id="a-DX"></a>悉能六种震动十方世界。<a id="a-DY"></a>未曾恼乱于一众生。<a id="a-DZ"></a>虚空等世界无量阿僧祇种种庄严。<a id="a-Da"></a>或举或下。<a id="a-Db"></a>或合或散。<a id="a-Dc"></a>于一一世界。<a id="a-Dd"></a>一一处所众生。<a id="a-De"></a>亦不恼乱众生之心。<a id="a-Df"></a>亦不令其生疑惑想。<a id="a-Dg"></a>是为一切诸佛自在正法。<a id="a-Dh"></a>一切诸佛。<a id="a-Di"></a>能以智慧。<a id="a-Dj"></a>受持一切世界种种庄严。<a id="a-Dk"></a>于一念中。<a id="a-Dl"></a>示现一切世界种种庄严。<a id="a-Dm"></a>不可数不可数阿僧祇劫。<a id="a-Dn"></a>叹庄严具而无穷尽。<a id="a-Do"></a>永离一切世界染污。<a id="a-Dp"></a>庄严世间一切佛刹。<a id="a-Dq"></a>是为一切诸佛自在正法。<a id="a-Dr"></a>一切诸佛。<a id="a-Ds"></a>若见一众生应受化者。<a id="a-Dt"></a>于不可数不可数阿僧祇劫。<a id="a-Du"></a>结跏趺坐身不疲厌。<a id="a-Dv"></a>专念彼人未曾废忘而不失时。<a id="a-Dw"></a>为一众生。<a id="a-Dx"></a>住持寿命。<a id="a-Dy"></a>尽未来际劫。<a id="a-Dz"></a>结跏趺坐身无疲厌。<a id="a-E0"></a>念彼众生未曾废忘。<a id="a-E1"></a>如一众生。<a id="a-E2"></a>一切众生亦复如是。<a id="a-E3"></a>是为一切诸佛自在正法。<a id="a-E4"></a>一切诸佛。<a id="a-E5"></a>悉遍往诣一切世界诸如来所。<a id="a-E6"></a>而无障碍。<a id="a-E7"></a>一一方面。<a id="a-E8"></a>各有法界等世界海。<a id="a-E9"></a>一一方无量世界网。<a id="a-EA"></a>法界等一切世界海。<a id="a-EB"></a>于一念中悉能周遍。<a id="a-EC"></a>转妙法轮而无障碍。<a id="a-ED"></a>是为一切诸佛自在正法。<a id="a-EE"></a>一切诸佛。<a id="a-EF"></a>调伏教化一切众生故。<a id="a-EG"></a>于念念中。<a id="a-EH"></a>成等正觉。<a id="a-EI"></a>非不先觉诸佛正法。<a id="a-EJ"></a>亦不住学地。<a id="a-EK"></a>而成正觉。<a id="a-EL"></a>于诸佛法得无挂碍。<a id="a-EM"></a>不舍自在神力。<a id="a-EN"></a>无量智慧境界。<a id="a-EO"></a>教化众生。<a id="a-EP"></a>是为一切诸佛自在正法。<a id="a-EQ"></a>一切诸佛。<a id="a-ER"></a>能以眼入作耳入佛事。<a id="a-ES"></a>能以耳入作鼻入佛事。<a id="a-ET"></a>能以鼻入作舌入佛事。<a id="a-EU"></a>能以舌入作身入佛事。<a id="a-EV"></a>能以身入作意入佛事。<a id="a-EW"></a>能以意入。<a id="a-EX"></a>于一切世界。<a id="a-EY"></a>种种境界。<a id="a-EZ"></a>世间境界。<a id="a-Ea"></a>出世间境界。<a id="a-Eb"></a>于一一境界能作佛事。<a id="a-Ec"></a>是为一切诸佛自在正法。<a id="a-Ed"></a>一切诸佛。<a id="a-Ee"></a>于一毛孔。<a id="a-Ef"></a>悉能安置一切众生。<a id="a-Eg"></a>一一众生。<a id="a-Eh"></a>其身悉与不可说不可说诸佛刹等。<a id="a-Ei"></a>于彼众生而不迫迮。<a id="a-Ej"></a>一一众生。<a id="a-Ek"></a>悉寿无量阿僧祇劫。<a id="a-El"></a>普能游行无量世界。<a id="a-Em"></a>于诸世界。<a id="a-En"></a>见佛兴世转净法轮。<a id="a-Eo"></a>宣畅演说无数法门。<a id="a-Ep"></a>广说过去不可数法。<a id="a-Eq"></a>未来现在不可数法。<a id="a-Er"></a>一切众生。<a id="a-Es"></a>行四威仪而不迫迮。<a id="a-Et"></a>是为一切诸佛自在正法。<a id="a-Eu"></a>一切诸佛。<a id="a-Ev"></a>于一念中。<a id="a-Ew"></a>现莲华宝藏师子之座。<a id="a-Ex"></a>如来净身与法界等。<a id="a-Ey"></a>处彼宝座成等正觉。<a id="a-Ez"></a>示现如来自在神力。<a id="a-F0"></a>如一念中。<a id="a-F1"></a>示现一如来成等正觉。<a id="a-F2"></a>于一念中。<a id="a-F3"></a>示现一切世界微尘数如来成等正觉。<a id="a-F4"></a>亦复如是。<a id="a-F5"></a>如一念中。<a id="a-F6"></a>于一切念中。<a id="a-F7"></a>亦复如是。<a id="a-F8"></a>如莲华宝藏师子之座示成正觉。<a id="a-F9"></a>如是一切不可说不可说法界等清净佛刹。<a id="a-FA"></a>不可思议种种庄严世界。<a id="a-FB"></a>种种境界。<a id="a-FC"></a>不可说佛刹。<a id="a-FD"></a>或有同相或有异相。<a id="a-FE"></a>不可说阿僧祇劫。<a id="a-FF"></a>说不能尽。<a id="a-FG"></a>无量诸佛。<a id="a-FH"></a>种种念。<a id="a-FI"></a>种种时。<a id="a-FJ"></a>不可思议。<a id="a-FK"></a>于一念中。<a id="a-FL"></a>一切诸佛。<a id="a-FM"></a>以少方便。<a id="a-FN"></a>示现一切众生。<a id="a-FO"></a>亦复如是。<a id="a-FP"></a>佛子。<a id="a-FQ"></a>是为一切诸佛十种自在正法。<a id="a-FR"></a>佛子。<a id="a-FS"></a>一切诸佛。<a id="a-FT"></a>具足十种不思议法已。<a id="a-FU"></a>成等正觉。<a id="a-FV"></a>何等为十。<a id="a-FW"></a>一切诸佛。<a id="a-FX"></a>一一妙相。<a id="a-FY"></a>百福悉具。<a id="a-FZ"></a>成等正觉。<a id="a-Fa"></a>一切诸佛。<a id="a-Fb"></a>具足一切佛法。<a id="a-Fc"></a>成等正觉。<a id="a-Fd"></a>一切诸佛。<a id="a-Fe"></a>具诸善根。<a id="a-Ff"></a>成等正觉。<a id="a-Fg"></a>一切诸佛。<a id="a-Fh"></a>具足修习诸功德行。<a id="a-Fi"></a>成等正觉。<a id="a-Fj"></a>一切诸佛。<a id="a-Fk"></a>善知众生诸根熟已。<a id="a-Fl"></a>成等正觉。<a id="a-Fm"></a>一切诸佛。<a id="a-Fn"></a>具足成就无坏胜法。<a id="a-Fo"></a>成等正觉。<a id="a-Fp"></a>一切诸佛。<a id="a-Fq"></a>具足严净佛刹。<a id="a-Fr"></a>成等正觉。<a id="a-Fs"></a>一切诸佛。<a id="a-Ft"></a>具足一切种智。<a id="a-Fu"></a>成等正觉。<a id="a-Fv"></a>一切诸佛。<a id="a-Fw"></a>色身相好满足见者不虚。<a id="a-Fx"></a>成等正觉。<a id="a-Fy"></a>一切诸佛。<a id="a-Fz"></a>悉具诸佛平等正法。<a id="a-G0"></a>成等正觉。<a id="a-G1"></a>一切诸佛。<a id="a-G2"></a>悉具一切诸佛事已。<a id="a-G3"></a>然后入于无余涅槃佛子。<a id="a-G4"></a>是为一切诸佛满足十种不思议法成等正觉。<a id="a-G5"></a>佛子。<a id="a-G6"></a>一切诸佛。<a id="a-G7"></a>有十种巧妙方便。<a id="a-G8"></a>何等为十。<a id="a-G9"></a>一切诸佛。<a id="a-GA"></a>悉知诸法无有究竟。<a id="a-GB"></a>而究竟说诸佛善根。<a id="a-GC"></a>是为一切诸佛巧妙方便。<a id="a-GD"></a>一切诸佛了一切法悉无所见各不相知。<a id="a-GE"></a>无缚无脱无取无集。<a id="a-GF"></a>无具足无自在无究竟。<a id="a-GG"></a>而一切佛于彼法中。<a id="a-GH"></a>实知无异离众垢污。<a id="a-GI"></a>于一切法悉得自在。<a id="a-GJ"></a>于无取法中不坏实际。<a id="a-GK"></a>善究竟学大自在地。<a id="a-GL"></a>见一切法界。<a id="a-GM"></a>觉悟一切智。<a id="a-GN"></a>是为一切诸佛巧妙方便。<a id="a-GO"></a>一切诸佛。<a id="a-GP"></a>离诸相际。<a id="a-GQ"></a>不住一切相。<a id="a-GR"></a>而分别知一切诸相。<a id="a-GS"></a>亦不乱自性。<a id="a-GT"></a>一切诸性无有自性。<a id="a-GU"></a>而能示现阿僧祇清净色身。<a id="a-GV"></a>种种严净佛刹妙相。<a id="a-GW"></a>佛一切智。<a id="a-GX"></a>具足智身。<a id="a-GY"></a>明净智灯除灭痴闇。<a id="a-GZ"></a>普能示现一切众生。<a id="a-Ga"></a>是为一切诸佛巧妙方便。<a id="a-Gb"></a>一切诸佛。<a id="a-Gc"></a>知众生际非过去非未来非现在。<a id="a-Gd"></a>法界亦非去来现在。<a id="a-Ge"></a>如如实性舍离虚妄。<a id="a-Gf"></a>而能演说三世诸佛见一切佛平等境界。<a id="a-Gg"></a>是为一切诸佛巧妙方便。<a id="a-Gh"></a>一切诸佛。<a id="a-Gi"></a>身口意业无所造作。<a id="a-Gj"></a>究竟无住。<a id="a-Gk"></a>离诸数法。<a id="a-Gl"></a>到于彼岸。<a id="a-Gm"></a>而出生无量功德宝藏。<a id="a-Gn"></a>分别演说世间出世间法。<a id="a-Go"></a>具足成就无碍智慧。<a id="a-Gp"></a>示现无量自在神力。<a id="a-Gq"></a>度脱一切法界等众生。<a id="a-Gr"></a>是为一切诸佛巧妙方便。<a id="a-Gs"></a>一切诸佛。<a id="a-Gt"></a>悉知一切法无知无见。<a id="a-Gu"></a>非一非异。<a id="a-Gv"></a>非相非无相。<a id="a-Gw"></a>非庄严非不庄严。<a id="a-Gx"></a>一切诸法皆无自性不生不灭。<a id="a-Gy"></a>而于所有无所有法中。<a id="a-Gz"></a>亦不坏世间法相。<a id="a-H0"></a>一切智人见人示现胜妙智慧。<a id="a-H1"></a>自在广说一切诸法。<a id="a-H2"></a>而于如如亦不永灭。<a id="a-H3"></a>是为一切诸佛巧妙方便。<a id="a-H4"></a>一切诸佛。<a id="a-H5"></a>能于一时。<a id="a-H6"></a>皆悉分别知一切时。<a id="a-H7"></a>不舍离生平等正法。<a id="a-H8"></a>一切时中皆所不摄。<a id="a-H9"></a>非昼非夜。<a id="a-HA"></a>非半月非一月。<a id="a-HB"></a>非一岁。<a id="a-HC"></a>非百岁。<a id="a-HD"></a>非劫成非劫败。<a id="a-HE"></a>非时不离时。<a id="a-HF"></a>而于无量时转净法轮。<a id="a-HG"></a>或须臾时。<a id="a-HH"></a>或于昼初中后时。<a id="a-HI"></a>或于夜初中后时。<a id="a-HJ"></a>或于七日一月一岁百岁。<a id="a-HK"></a>乃至不可思议阿僧祇劫时。<a id="a-HL"></a>乃至尽未来际劫。<a id="a-HM"></a>于一切时转净法轮。<a id="a-HN"></a>未曾暂息。<a id="a-HO"></a>是为一切诸佛巧妙方便。<a id="a-HP"></a>一切诸佛。<a id="a-HQ"></a>知一切法界非时不离时。<a id="a-HR"></a>一切诸佛。<a id="a-HS"></a>具足成就无量无畏。<a id="a-HT"></a>具足成就不可数辩。<a id="a-HU"></a>不可量辩。<a id="a-HV"></a>不可尽辩。<a id="a-HW"></a>不可坏辩。<a id="a-HX"></a>无边辩。<a id="a-HY"></a>不共辩。<a id="a-HZ"></a>无穷尽辩。<a id="a-Ha"></a>真实辩。<a id="a-Hb"></a>方便分别演说一切句身味身辩。<a id="a-Hc"></a>一切法辩。<a id="a-Hd"></a>随性随根随行。<a id="a-He"></a>广说诸法。<a id="a-Hf"></a>不可说不可说亿那由他修多罗。<a id="a-Hg"></a>彼诸一一修多罗。<a id="a-Hh"></a>初中后善究竟善说。<a id="a-Hi"></a>是为一切诸佛巧妙方便。<a id="a-Hj"></a>一切诸佛正觉法界。<a id="a-Hk"></a>无名无性。<a id="a-Hl"></a>无三世名无众生名。<a id="a-Hm"></a>无法名无非法名。<a id="a-Hn"></a>无功德名无非功德名。<a id="a-Ho"></a>无菩萨名。<a id="a-Hp"></a>无佛名。<a id="a-Hq"></a>无数名无非数名。<a id="a-Hr"></a>无生名无灭名。<a id="a-Hs"></a>非有名非无名。<a id="a-Ht"></a>非一名非种种名。<a id="a-Hu"></a>一切诸法自性无言。<a id="a-Hv"></a>无方无处舍离音声。<a id="a-Hw"></a>言语道断究竟彼岸。<a id="a-Hx"></a>离虚妄境界。<a id="a-Hy"></a>修无形法。<a id="a-Hz"></a>除灭一切觉观虚妄。<a id="a-I0"></a>不着一切世间语言。<a id="a-I1"></a>而能出生一切诸法句身味身。<a id="a-I2"></a>是为一切诸佛巧妙方便。<a id="a-I3"></a>一切诸佛。<a id="a-I4"></a>知一切法不生。<a id="a-I5"></a>无有受者。<a id="a-I6"></a>知色不生受想行识不生。<a id="a-I7"></a>一切诸法皆悉寂灭。<a id="a-I8"></a>无入无界。<a id="a-I9"></a>法界无所有。<a id="a-IA"></a>而亦不坏一切法相。<a id="a-IB"></a>一切诸法无有起者。<a id="a-IC"></a>悉如虚空。<a id="a-ID"></a>一切法寂灭。<a id="a-IE"></a>无有业报。<a id="a-IF"></a>无所学。<a id="a-IG"></a>无成就。<a id="a-IH"></a>无数无非数。<a id="a-II"></a>非有非无。<a id="a-IJ"></a>非生非灭。<a id="a-IK"></a>非垢非净。<a id="a-IL"></a>无来无去。<a id="a-IM"></a>亦无有住。<a id="a-IN"></a>无众生非无众生。<a id="a-IO"></a>亦无教化。<a id="a-IP"></a>无命非无命。<a id="a-IQ"></a>无因缘非无因缘。<a id="a-IR"></a>无缘起非无缘起。<a id="a-IS"></a>而善分别正定邪定不定众生。<a id="a-IT"></a>成就十力四无所畏一切种智。<a id="a-IU"></a>于大众中大师子吼如来境界。<a id="a-IV"></a>是为一切诸佛巧妙方便。<a id="a-IW"></a>佛子。<a id="a-IX"></a>是为一切诸佛十种巧妙方便。</p>
 </body>
</html>