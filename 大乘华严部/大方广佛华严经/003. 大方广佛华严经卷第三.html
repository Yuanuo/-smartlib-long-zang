<!doctype html>
<html id="z3IBTPcGI" data-ver="888">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第三</h1>
  <h2 id="a2">卢舍那佛品第二之一</h2>
  <p id="a3">尔时诸菩萨众。<a id="a-4"></a>及一切世界诸王。<a id="a-5"></a>咸作是念。<a id="a-6"></a>何等是一切诸佛地。<a id="a-7"></a>佛境界。<a id="a-8"></a>佛持。<a id="a-9"></a>佛行。<a id="a-A"></a>佛力。<a id="a-B"></a>佛无畏。<a id="a-C"></a>佛三昧。<a id="a-D"></a>佛自在。<a id="a-E"></a>佛胜法。<a id="a-F"></a>示现菩提。<a id="a-G"></a>佛眼耳鼻舌身意诸根。<a id="a-H"></a>佛光明音声。<a id="a-I"></a>佛智海。<a id="a-J"></a>世界海。<a id="a-K"></a>众生海。<a id="a-L"></a>法界方便海。<a id="a-M"></a>佛海。<a id="a-N"></a>波罗蜜海。<a id="a-O"></a>法门海。<a id="a-P"></a>化身海。<a id="a-Q"></a>佛名号海。<a id="a-R"></a>佛寿量海。<a id="a-S"></a>一切菩萨所修行海。<a id="a-T"></a>发大乘心。<a id="a-U"></a>出生诸波罗蜜愿智慧藏。<a id="a-V"></a>唯愿如来慈悲方便。<a id="a-W"></a>发起我心令得开解。<a id="a-X"></a>时诸菩萨神力故。<a id="a-Y"></a>一切供养具中。<a id="a-Z"></a>出自然音而说偈言。</p>
  <p id="aa">如来无量旷劫行　　自然正觉出世间</p>
  <p id="ab">于当来世无量劫　　身应一切如大云</p>
  <p id="ac">断众生疑永无余　　出生胜力得解脱</p>
  <p id="ad">灭除世间无量苦　　令一切得正觉乐</p>
  <p id="ae">无量刹尘诸菩萨　　一心合掌观最胜</p>
  <p id="af">随彼所愿诸境界　　断除疑惑开法门</p>
  <p id="ag">何等一切诸佛地　　大圣境界佛诸持</p>
  <p id="ah">佛无上智力无畏　　愿为佛子平等现</p>
  <p id="ai">无量如实诸三昧　　诸清净行深妙法</p>
  <p id="aj">大圣神力无有边　　兴大雷云雨众生</p>
  <p id="ak">悉入法王如实趣　　于最胜境不退转</p>
  <p id="al">及无量佛诸功德　　愿起慈悲悉令见</p>
  <p id="am">如来眼根无限量　　耳鼻舌身亦如是</p>
  <p id="an">佛意如实难思议　　愿令众生悉知见</p>
  <p id="ao">佛国土海众生海　　诸法界海调伏海</p>
  <p id="ap">佛海无量无边际　　愿令佛子平等见</p>
  <p id="aq">波罗蜜海不思议　　无上方便法门海</p>
  <p id="ar">无量无边法门海　　愿在道场具足说</p>
  <p id="as">尔时世尊。<a id="a-t"></a>知诸菩萨心之所念。<a id="a-u"></a>即于面门及一一齿间。<a id="a-v"></a>各放佛世界尘数光明。<a id="a-w"></a>所谓宝幢照光明。<a id="a-x"></a>法界妙音庄严光明。<a id="a-y"></a>生乐垂云光明。<a id="a-z"></a>佛十种力严净道场光明。<a id="a-10"></a>一切宝焰云光明。<a id="a-11"></a>清净无碍充满法界光明。<a id="a-12"></a>能成一切世界光明。<a id="a-13"></a>净宝金刚日幢光明。<a id="a-14"></a>往诣菩萨大众光明。<a id="a-15"></a>演出诸佛语轮光明。<a id="a-16"></a>如是等一一光明。<a id="a-17"></a>各有佛世界尘数光明。<a id="a-18"></a>以为眷属。<a id="a-19"></a>一一光明。<a id="a-1A"></a>照十佛土微尘等刹。<a id="a-1B"></a>彼诸菩萨见此光已。<a id="a-1C"></a>得睹莲华藏庄严世界海。<a id="a-1D"></a>佛神力故。<a id="a-1E"></a>于光明中而说偈言。</p>
  <p id="a1F">无量劫海修功德　　供养十方一切佛</p>
  <p id="a1G">教化无边众生海　　卢舍那佛成正觉</p>
  <p id="a1H">放大光明照十方　　诸毛孔出化身云</p>
  <p id="a1I">随众生器而开化　　令得方便清净道</p>
  <p id="a1J">佛于往古生死中　　调伏一切诸群生</p>
  <p id="a1K">于一念中悉解脱　　世雄无量得自在</p>
  <p id="a1L">深心净信普庄严　　往修满足波罗蜜</p>
  <p id="a1M">与诸刹海尘数等　　坚固安住一切力</p>
  <p id="a1N">出微妙音遍十方　　具足实智满众心</p>
  <p id="a1O">无量方便化众生　　是师子吼寂静法</p>
  <p id="a1P">人尊如是德无量　　应诣供养听受法</p>
  <p id="a1Q">如佛刹等微尘数　　最胜诸子诣如来</p>
  <p id="a1R">各雨一切供养具　　一心恭敬观导师</p>
  <p id="a1S">如来所说一语中　　演出无边契经海</p>
  <p id="a1T">于一切众雨甘露　　恭敬往诣两足尊</p>
  <p id="a1U">三世诸佛无上愿　　大圣道场分别说</p>
  <p id="a1V">亦非集在一念中　　宜速时诣觐最胜</p>
  <p id="a1W">卢舍那佛大智海　　光明普照无有量</p>
  <p id="a1X">如实观察真谛法　　普照一切诸法门</p>
  <p id="a1Y">尔时莲华藏庄严世界海东。<a id="a-1Z"></a>次有世界海。<a id="a-1a"></a>名净莲华胜光庄严。<a id="a-1b"></a>中有佛刹。<a id="a-1c"></a>名众宝金刚藏。<a id="a-1d"></a>佛号法水觉虚空法王。<a id="a-1e"></a>于彼如来大众海中。<a id="a-1f"></a>有菩萨名观胜法妙清净王。<a id="a-1g"></a>为佛光明所开发已。<a id="a-1h"></a>与世界海尘数菩萨眷属围绕来向佛所。<a id="a-1i"></a>充满十方一切虚空。<a id="a-1j"></a>兴十种宝色光明华云。<a id="a-1k"></a>悉皆弥覆充满虚空。<a id="a-1l"></a>十种妙宝须弥山云。<a id="a-1m"></a>十种日轮云。<a id="a-1n"></a>十种宝华云。<a id="a-1o"></a>十种妙宝楼阁藏云。<a id="a-1p"></a>十种华树云。<a id="a-1q"></a>十种妙香现众色云。<a id="a-1r"></a>十种一切妙音声云。<a id="a-1s"></a>如是一切悉皆弥覆充满虚空。<a id="a-1t"></a>来诣佛所供养恭敬礼拜已。<a id="a-1u"></a>在于东方杂华光藏师子座上。<a id="a-1v"></a>结跏趺坐。<a id="a-1w"></a>此世界海南。<a id="a-1x"></a>次有世界海。<a id="a-1y"></a>名众宝月光庄严藏。<a id="a-1z"></a>中有佛刹。<a id="a-20"></a>名无量光严。<a id="a-21"></a>佛号普智光胜须弥山王。<a id="a-22"></a>于彼如来大众海中。<a id="a-23"></a>有菩萨名清净海慧。<a id="a-24"></a>为佛光明所开发已。<a id="a-25"></a>与世界海尘数菩萨眷属围绕来向佛所。<a id="a-26"></a>兴十种一切妙庄严藏众宝王云。<a id="a-27"></a>悉皆弥覆充满虚空。<a id="a-28"></a>十种普庄严宝王云。<a id="a-29"></a>十种妙宝藏炽然照明叹佛功德宝王云。<a id="a-2A"></a>十种妙音充满赞叹宝王云。<a id="a-2B"></a>十种菩提树庄严道场宝王云。<a id="a-2C"></a>十种普门光明佛变化宝王云。<a id="a-2D"></a>十种不坏众光明示现宝王云。<a id="a-2E"></a>十种香灯照一切刹充满宝王云。<a id="a-2F"></a>十种不可思议佛刹如来宫殿普现宝王云。<a id="a-2G"></a>十种杂宝三世诸佛法身光明宝王云。<a id="a-2H"></a>悉皆弥覆充满虚空。<a id="a-2I"></a>来诣佛所恭敬供养礼拜已。<a id="a-2J"></a>在于南方青色莲华师子座上。<a id="a-2K"></a>结跏趺坐。<a id="a-2L"></a>此世界海西。<a id="a-2M"></a>次有世界海。<a id="a-2N"></a>名宝光乐。<a id="a-2O"></a>中有佛刹。<a id="a-2P"></a>名一切胜观。<a id="a-2Q"></a>佛号香光王功德宝庄严。<a id="a-2R"></a>于彼如来大众海中。<a id="a-2S"></a>有菩萨名香焰平等庄严月光。<a id="a-2T"></a>为佛光明所开发已。<a id="a-2U"></a>与世界海尘数菩萨眷属围绕来向佛所。<a id="a-2V"></a>兴十种一切杂宝香华楼阁云。<a id="a-2W"></a>悉皆弥覆充满虚空。<a id="a-2X"></a>十种一切色宝王庄严楼阁云。<a id="a-2Y"></a>十种一切宝幢香焰楼阁云。<a id="a-2Z"></a>十种一切解脱庄严楼阁云。<a id="a-2a"></a>十种一切宝华鬘云。<a id="a-2b"></a>十种一切宝鬘庄严宝楼阁云。<a id="a-2c"></a>十种一切普光明藏照一切庄严楼阁云。<a id="a-2d"></a>十种一切宝庄严无量庄严悉现楼阁云。<a id="a-2e"></a>十种普满庄严楼阁云。<a id="a-2f"></a>十种无量华乐云。<a id="a-2g"></a>悉皆弥覆充满虚空。<a id="a-2h"></a>来诣佛所供养恭敬礼拜已。<a id="a-2i"></a>在于西方金色杂宝庄严莲华藏化师子座上。<a id="a-2j"></a>结跏趺坐。<a id="a-2k"></a>此世界海北。<a id="a-2l"></a>次有世界海。<a id="a-2m"></a>名琉璃宝光充满藏。<a id="a-2n"></a>中有佛刹。<a id="a-2o"></a>名化青莲华庄严。<a id="a-2p"></a>佛号无量智慧音王。<a id="a-2q"></a>于彼如来大众海中。<a id="a-2r"></a>有菩萨名师子光庄严。<a id="a-2s"></a>为佛光明所开发已。<a id="a-2t"></a>与世界海尘数菩萨眷属围绕来向佛所。<a id="a-2u"></a>兴十种一切香云。<a id="a-2v"></a>悉皆弥覆充满虚空。<a id="a-2w"></a>十种一切青色华云。<a id="a-2x"></a>十种一切妙宝树云。<a id="a-2y"></a>十种一切诸杂华云。<a id="a-2z"></a>十种一切宝庄严云。<a id="a-30"></a>十种一切宝雷音云。<a id="a-31"></a>十种一切妙音声云。<a id="a-32"></a>如是一切悉皆弥覆充满虚空。<a id="a-33"></a>来诣佛所供养恭敬礼拜已。<a id="a-34"></a>在于北方大灯变化师子座上。<a id="a-35"></a>结跏趺坐。<a id="a-36"></a>此世界海东南方。<a id="a-37"></a>次有世界海。<a id="a-38"></a>名阎浮檀玻璃色幢。<a id="a-39"></a>中有佛刹。<a id="a-3A"></a>名宝庄严藏。<a id="a-3B"></a>佛号一切法灯无所怖畏。<a id="a-3C"></a>于彼如来大众海中。<a id="a-3D"></a>有菩萨名无尽胜灯功德法藏。<a id="a-3E"></a>为佛光明所开发已。<a id="a-3F"></a>与世界海尘数菩萨眷属围绕。<a id="a-3G"></a>来向佛所。<a id="a-3H"></a>兴十种无量色莲华藏师子座云。<a id="a-3I"></a>悉皆弥覆充满虚空。<a id="a-3J"></a>十种师子座云。<a id="a-3K"></a>十种一切庄严具庄严师子座云。<a id="a-3L"></a>十种灯明师子座云。<a id="a-3M"></a>十种能出十方一切众宝师子座云。<a id="a-3N"></a>十种一切香鬘师子座云。<a id="a-3O"></a>十种一切诸佛庄严示现师子座云。<a id="a-3P"></a>十种一切宝台栏楯庄严师子座云。<a id="a-3Q"></a>十种一切宝树庄严师子座云。<a id="a-3R"></a>十种日庄严师子座云。<a id="a-3S"></a>皆悉弥覆充满虚空。<a id="a-3T"></a>来诣佛所供养恭敬礼拜已。<a id="a-3U"></a>在东南方夜光幢宝藏师子座上。<a id="a-3V"></a>结跏趺坐。<a id="a-3W"></a>此世界海西南方。<a id="a-3X"></a>次有世界海。<a id="a-3Y"></a>名普照庄严。<a id="a-3Z"></a>中有佛刹。<a id="a-3a"></a>名香胜离垢光明。<a id="a-3b"></a>佛号一切众生普欢喜王。<a id="a-3c"></a>于彼如来大众海中。<a id="a-3d"></a>有菩萨名普智光明慧灯。<a id="a-3e"></a>为佛光明所开发已。<a id="a-3f"></a>与世界海尘数菩萨眷属围绕来向佛所。<a id="a-3g"></a>兴十种如意宝王云。<a id="a-3h"></a>悉皆弥覆充满虚空。<a id="a-3i"></a>十种青色宝云。<a id="a-3j"></a>十种一切香云。<a id="a-3k"></a>十种一切幡云。<a id="a-3l"></a>十种一切妙色庄严云。<a id="a-3m"></a>悉皆弥覆充满虚空。<a id="a-3n"></a>来诣佛所供养恭敬礼拜已。<a id="a-3o"></a>在西南方众宝师子座上。<a id="a-3p"></a>结跏趺坐。<a id="a-3q"></a>此世界海西北方。<a id="a-3r"></a>次有世界海。<a id="a-3s"></a>名善光照。<a id="a-3t"></a>中有佛刹名意入。<a id="a-3u"></a>佛号普门智慧意入明净音。<a id="a-3v"></a>于彼如来大众海中。<a id="a-3w"></a>有菩萨名无量华照垂髻。<a id="a-3x"></a>为佛光明所开发已。<a id="a-3y"></a>与世界海尘数菩萨眷属围绕来向佛所。<a id="a-3z"></a>兴十种一切杂宝轮盖云。<a id="a-40"></a>悉皆弥覆充满虚空。<a id="a-41"></a>十种华盖云。<a id="a-42"></a>十种解脱盖云。<a id="a-43"></a>十种宝王盖云。<a id="a-44"></a>十种杂宝盖云。<a id="a-45"></a>十种普宝盖云。<a id="a-46"></a>十种琉璃宝王盖云。<a id="a-47"></a>十种一切香盖云。<a id="a-48"></a>悉皆弥覆充满虚空。<a id="a-49"></a>来诣佛所供养恭敬礼拜已。<a id="a-4A"></a>在西北方众善光明幢师子座上。<a id="a-4B"></a>结跏趺坐。<a id="a-4C"></a>此世界海东北方。<a id="a-4D"></a>次有世界海。<a id="a-4E"></a>名宝照光明藏。<a id="a-4F"></a>中有佛刹。<a id="a-4G"></a>名香庄严乐胜藏。<a id="a-4H"></a>佛号无量功德海。<a id="a-4I"></a>于彼如来大众海中。<a id="a-4J"></a>有菩萨名无尽清净光明王。<a id="a-4K"></a>为佛光明所开发已与世界海尘数菩萨眷属围绕来向佛所。<a id="a-4L"></a>兴十种一切宝光轮云。<a id="a-4M"></a>悉皆弥覆充满虚空。<a id="a-4N"></a>十种光轮云。<a id="a-4O"></a>十种华云。<a id="a-4P"></a>十种如来变化轮云。<a id="a-4Q"></a>十种一切佛境界轮云。<a id="a-4R"></a>十种一切功德宝云。<a id="a-4S"></a>十种一切众生乐不可尽示现云。<a id="a-4T"></a>十种一切诸佛所愿示现云。<a id="a-4U"></a>悉皆弥覆充满虚空。<a id="a-4V"></a>来诣佛所供养恭敬礼拜已。<a id="a-4W"></a>在东北方清净光明不可尽师子座上。<a id="a-4X"></a>结跏趺坐。</p>
  <p id="a4Y">此世界海下方。<a id="a-4Z"></a>次有世界海。<a id="a-4a"></a>名莲华妙香胜藏。<a id="a-4b"></a>中有佛刹。<a id="a-4c"></a>名宝师子光。<a id="a-4d"></a>佛号明照法界。<a id="a-4e"></a>于彼如来大众海中。<a id="a-4f"></a>有菩萨名光照分别法界。<a id="a-4g"></a>为佛光明所开发已。<a id="a-4h"></a>与世界海尘数菩萨眷属围绕来向佛所。<a id="a-4i"></a>兴十种一切宝光明云。<a id="a-4j"></a>悉皆弥覆充满虚空。<a id="a-4k"></a>十种一切香光明云。<a id="a-4l"></a>十种诸佛师子吼云。<a id="a-4m"></a>十种一切佛刹功德庄严云。<a id="a-4n"></a>十种一切华楼阁云。<a id="a-4o"></a>十种一切座庄严云。<a id="a-4p"></a>悉皆弥覆充满虚空。<a id="a-4q"></a>来诣佛所。<a id="a-4r"></a>在于下方宝藏师子座上。<a id="a-4s"></a>结跏趺坐。<a id="a-4t"></a>此世界海上方。<a id="a-4u"></a>次有世界海。<a id="a-4v"></a>名杂宝光海庄严。<a id="a-4w"></a>中有佛刹名乐行清净。<a id="a-4x"></a>佛号无碍功德称离闇光王。<a id="a-4y"></a>于彼如来大众海中。<a id="a-4z"></a>有菩萨名无障碍力精进慧。<a id="a-50"></a>为佛光明所开发已。<a id="a-51"></a>与世界海尘数菩萨眷属围绕来向佛所。<a id="a-52"></a>兴十种一切无量妙色宝照云。<a id="a-53"></a>悉皆弥覆充满虚空。<a id="a-54"></a>十种无量光普照云。<a id="a-55"></a>十种一切庄严照明云。<a id="a-56"></a>十种香焰云十种一切庄严云。<a id="a-57"></a>十种佛光焰云。<a id="a-58"></a>十种宝树华焰云。<a id="a-59"></a>十种一切宝树坚固光明云。<a id="a-5A"></a>十种一切胜光明云。<a id="a-5B"></a>十种一切菩萨所行示现云。<a id="a-5C"></a>十种一切解脱光明云。<a id="a-5D"></a>悉皆弥覆充满虚空。<a id="a-5E"></a>来诣佛所供养恭敬礼拜已。<a id="a-5F"></a>在于上方妙音胜莲华藏师子座上。<a id="a-5G"></a>结跏趺坐。<a id="a-5H"></a>如是等十亿佛刹尘数世界海中。<a id="a-5I"></a>有十亿佛刹微尘数等大菩萨来。<a id="a-5J"></a>一一菩萨各将一佛世界尘数菩萨。<a id="a-5K"></a>以为眷属。<a id="a-5L"></a>一一菩萨各兴一佛世界微尘数等妙庄严云。<a id="a-5M"></a>悉皆弥覆充满虚空。<a id="a-5N"></a>随所来方结跏趺坐。</p>
  <p id="a5O">彼诸菩萨次第坐已。<a id="a-5P"></a>一切毛孔各出十佛世界微尘数等一切妙宝净光明云。<a id="a-5Q"></a>一一光中各出十佛世界微尘数菩萨。<a id="a-5R"></a>一一菩萨一切法界方便海充满一切微尘数道。<a id="a-5S"></a>一一尘中有十佛世界尘数佛刹。<a id="a-5T"></a>一一佛刹中三世诸佛皆悉显现。<a id="a-5U"></a>念念中于一一世界。<a id="a-5V"></a>各化一佛刹尘数众生。<a id="a-5W"></a>以梦自在示现法门教化。<a id="a-5X"></a>一切诸天化生法门教化。<a id="a-5Y"></a>一切菩萨行处音声法门教化。<a id="a-5Z"></a>震动一切佛刹建立诸佛法门教化。<a id="a-5a"></a>一切愿海法门教化。<a id="a-5b"></a>一切众生言辞入佛音声法门教化。<a id="a-5c"></a>一切佛法云雨法门教化。<a id="a-5d"></a>法界自在光明法门教化。<a id="a-5e"></a>建立一切大众海于普贤菩萨法门教化。<a id="a-5f"></a>以如是等一切法门。<a id="a-5g"></a>随其所乐而教化之。<a id="a-5h"></a>于一念顷。<a id="a-5i"></a>能灭一切世界中各如须弥山尘数众生诸恶道苦。<a id="a-5j"></a>各如须弥山尘数众生令离邪定立正定聚。<a id="a-5k"></a>各如须弥山尘数众生令立声闻缘觉之地。<a id="a-5l"></a>各如须弥山尘数众生立无上道。<a id="a-5m"></a>各如须弥山尘数众生立一切不可尽功德智慧地。<a id="a-5n"></a>各如须弥山尘数众生令立卢舍那佛愿性海中。<a id="a-5o"></a>尔时诸菩萨光明中。<a id="a-5p"></a>以偈颂言。</p>
  <p id="a5q">一切光明出妙音　　说诸菩萨具足行</p>
  <p id="a5r">佛子功德悉成满　　普遍一切十方界</p>
  <p id="a5s">无量劫海修行道　　欲令众生离苦故</p>
  <p id="a5t">不自计己生死苦　　佛子善入大方便</p>
  <p id="a5u">无量无边无有余　　穷尽一切大海劫</p>
  <p id="a5v">遍行一切诸法门　　善说微妙寂静法</p>
  <p id="a5w">一切三世佛所愿　　皆得清净具足满</p>
  <p id="a5x">佛子饶益诸众生　　能自具行清净道</p>
  <p id="a5y">皆能往诣诸佛所　　清净法身照十方</p>
  <p id="a5z">佛子智海无边底　　普观诸法寂灭相</p>
  <p id="a60">一光明中有无量　　无上大慈难思议</p>
  <p id="a61">清净慧眼照诸法　　此是佛子妙境界</p>
  <p id="a62">一毛悉受诸佛刹　　又能震动诸国土</p>
  <p id="a63">能令众生无怖想　　是名清净方便地</p>
  <p id="a64">一一尘中无量身　　复现无量庄严刹</p>
  <p id="a65">于一念中皆悉见　　是无障碍净法门</p>
  <p id="a66">三世所有一切劫　　于一念中能悉现</p>
  <p id="a67">犹如幻化无所有　　是名诸佛无碍法</p>
  <p id="a68">普贤诸行皆具足　　能令众生悉清净</p>
  <p id="a69">诸佛子具自在法　　一一毛孔师子吼</p>
  <p id="a6A">尔时世尊。<a id="a-6B"></a>欲令一切菩萨大众。<a id="a-6C"></a>知佛无量无边境界自在法门故。<a id="a-6D"></a>放眉间白毫相一切宝色灯明云光。<a id="a-6E"></a>名一切菩萨慧光观察照十方藏。<a id="a-6F"></a>此光遍照一切佛刹。<a id="a-6G"></a>于一念中。<a id="a-6H"></a>皆悉普照一切法界。<a id="a-6I"></a>于一切世界。<a id="a-6J"></a>雨一切佛诸大愿云。<a id="a-6K"></a>显现普贤菩萨。<a id="a-6L"></a>示大众已。<a id="a-6M"></a>还从足下相轮中入。<a id="a-6N"></a>于彼复有大莲华生。<a id="a-6O"></a>以众宝为茎。<a id="a-6P"></a>一切宝王为庄严藏。<a id="a-6Q"></a>其叶遍覆一切法界。<a id="a-6R"></a>一切宝香庄严其须。<a id="a-6S"></a>阎浮檀金以为其台。<a id="a-6T"></a>此华生已。<a id="a-6U"></a>如来眉间有一大菩萨出。<a id="a-6V"></a>名曰一切诸法胜音。<a id="a-6W"></a>与世界。<a id="a-6X"></a>海尘数菩萨众俱。<a id="a-6Y"></a>敬绕世尊无量匝已。<a id="a-6Z"></a>退坐莲华台上。<a id="a-6a"></a>眷属菩萨坐莲华须。<a id="a-6b"></a>一切诸法胜音菩萨成就无量法界欢喜。<a id="a-6c"></a>随顺诸佛境界深智。<a id="a-6d"></a>度不可思议佛海光明。<a id="a-6e"></a>悉能往诣一切佛所。<a id="a-6f"></a>尔时一切诸法胜音菩萨。<a id="a-6g"></a>以偈颂曰。</p>
  <p id="a6h">佛身充满诸法界　　普现一切众生前</p>
  <p id="a6i">应受化器悉充满　　佛故处此菩提树</p>
  <p id="a6j">一切佛刹微尘等　　尔所佛坐一毛孔</p>
  <p id="a6k">皆有无量菩萨众　　各为具说普贤行</p>
  <p id="a6l">无量刹海处一毛　　悉坐菩提莲华座</p>
  <p id="a6m">遍满一切诸法界　　一切毛孔自在现</p>
  <p id="a6n">尔时师子焰光奋迅音菩萨。<a id="a-6o"></a>以偈颂曰。</p>
  <p id="a6p">卢舍那如来　　转清净法轮</p>
  <p id="a6q">一切法方便　　如来云普覆</p>
  <p id="a6r">十方国土中　　一切世界海</p>
  <p id="a6s">佛愿力自在　　普现转法轮</p>
  <p id="a6t">一切佛土中　　无量大众海</p>
  <p id="a6u">言号各不同　　而转净法轮</p>
  <p id="a6v">卢舍那佛神力故　　一切刹中转法轮</p>
  <p id="a6w">普贤菩萨愿音声　　遍满一切世界海</p>
  <p id="a6x">法身充满一切刹　　普雨一切诸法雨</p>
  <p id="a6y">法相不生亦不灭　　悉照一切诸世间</p>
  <p id="a6z">无量无数亿劫中　　一切佛刹微尘道</p>
  <p id="a70">卢舍那佛妙音声　　具足演说本所行</p>
  <p id="a71">一切佛刹微尘数　　大光明网照十方</p>
  <p id="a72">一一光中有诸佛　　以无上道化众生</p>
  <p id="a73">法身坚固不可坏　　充满一切诸法界</p>
  <p id="a74">普能示现诸色身　　随应化导诸群生</p>
  <p id="a75">三世无量诸佛刹　　其中一切诸导师</p>
  <p id="a76">一切音声及名字　　普见诸佛力自在</p>
  <p id="a77">过去未来及现在　　如是一切诸导师</p>
  <p id="a78">彼圣能令一切闻　　不可思议正法轮</p>
  <p id="a79">如此四天下道场上见佛神力一切菩萨大众云集。<a id="a-7A"></a>一切世界海中亦复如是。</p>
  <p id="a7B">尔时普贤菩萨。<a id="a-7C"></a>于如来前。<a id="a-7D"></a>坐莲华藏师子之座。<a id="a-7E"></a>即入一切如来净藏三昧正受。<a id="a-7F"></a>普照一切法界诸如来身无所障碍。<a id="a-7G"></a>离垢满足犹如虚空。<a id="a-7H"></a>普贤菩萨。<a id="a-7I"></a>于此世界三昧正受。<a id="a-7J"></a>尽法界虚空界等一切佛刹亦复如是。<a id="a-7K"></a>普贤菩萨。<a id="a-7L"></a>入是三昧已。<a id="a-7M"></a>十方世界海诸佛悉现。<a id="a-7N"></a>彼诸如来各各赞言。<a id="a-7O"></a>善哉善哉。<a id="a-7P"></a>善男子。<a id="a-7Q"></a>汝乃能入此三昧正受。<a id="a-7R"></a>是皆卢舍那佛本愿力故。<a id="a-7S"></a>又汝于诸佛所清净行愿力故。<a id="a-7T"></a>所谓转一切诸佛法轮故。<a id="a-7U"></a>开一切如来智慧海故。<a id="a-7V"></a>尽度一切诸法方便及十方海悉无余故。<a id="a-7W"></a>除一切众生烦恼得清净故。<a id="a-7X"></a>能到一切诸佛国土无障碍故。<a id="a-7Y"></a>入一切诸佛境界无碍故。<a id="a-7Z"></a>一切诸佛普门功德满足故。<a id="a-7a"></a>入一切法方便深乐一切智故。<a id="a-7b"></a>方便观察一切世间法故。<a id="a-7c"></a>知一切众生诸根海故。</p>
  <p id="a7d">尔时一切诸佛。<a id="a-7e"></a>与普贤菩萨入一切智力。<a id="a-7f"></a>与入无量无边法界智。<a id="a-7g"></a>与能诣三世诸佛所智。<a id="a-7h"></a>与一切世界海成坏智。<a id="a-7i"></a>与入无量众生界智。<a id="a-7j"></a>与佛甚深法门智。<a id="a-7k"></a>与一切不坏三昧住智。<a id="a-7l"></a>与入一切菩萨诸根海智。<a id="a-7m"></a>与一切众生语言海转法轮辞辩智。<a id="a-7n"></a>与一身遍满一切世界智。<a id="a-7o"></a>与一切诸佛音声智。<a id="a-7p"></a>何以故。<a id="a-7q"></a>以得此三昧法故。</p>
  <p id="a7r">尔时十方诸佛各申右手。<a id="a-7s"></a>摩普贤菩萨顶。<a id="a-7t"></a>尔时一切菩萨。<a id="a-7u"></a>见十方诸佛各申右手摩普贤菩萨顶已。<a id="a-7v"></a>彼诸菩萨。<a id="a-7w"></a>一心恭敬观察普贤菩萨。<a id="a-7x"></a>即时同声以偈颂曰。</p>
  <p id="a7y">于诸佛所修善法　　满足一切大愿力</p>
  <p id="a7z">出生清净妙法身　　如实平等同虚空</p>
  <p id="a80">一切诸佛国土中　　普贤菩萨常依住</p>
  <p id="a81">十方世界无不见　　无量功德智慧海</p>
  <p id="a82">悉见十方一切佛　　清净身行功德海</p>
  <p id="a83">能于一一微尘道　　普皆示现一切刹</p>
  <p id="a84">一切十方佛世界　　无量微尘诸劫数</p>
  <p id="a85">常见普贤真佛子　　无量三昧方便行</p>
  <p id="a86">法身充满诸法界　　一切十方佛国土</p>
  <p id="a87">遍游一切众生海　　安住深妙清净法</p>
  <p id="a88">永度无量诸法界　　离众烦恼不可坏</p>
  <p id="a89">其身周遍满虚空　　广说无量诸佛法</p>
  <p id="a8A">一切功德海中生　　普放光明如大云</p>
  <p id="a8B">坚固众生清净行　　微妙音说佛境界</p>
  <p id="a8C">无量无数大劫中　　修习普贤甚深行</p>
  <p id="a8D">无量无边诸法云　　雷震演说胜法界</p>
  <p id="a8E">一切佛土如实性　　十力修集净庄严</p>
  <p id="a8F">普入一切众生海　　如应为说清净法</p>
  <p id="a8G">无量无边大众海　　一心恭敬观普贤</p>
  <p id="a8H">无量深广智慧海　　愿转清净妙法轮</p>
  <p id="a8I">尔时普贤菩萨。<a id="a-8J"></a>承佛神力。<a id="a-8K"></a>观察一切诸世界海。<a id="a-8L"></a>一切众生海。<a id="a-8M"></a>法界业海。<a id="a-8N"></a>一切众生欲乐诸根海。<a id="a-8O"></a>一切三世诸佛海已。<a id="a-8P"></a>普告菩萨大众海言。<a id="a-8Q"></a>佛子。<a id="a-8R"></a>诸佛一切世界海成败清净智。<a id="a-8S"></a>不可思议一切众生界起智。<a id="a-8T"></a>观察法界智。<a id="a-8U"></a>一切如来自在智。<a id="a-8V"></a>清净愿转法轮智。<a id="a-8W"></a>力无所畏不共法智。<a id="a-8X"></a>光明赞叹音声智。<a id="a-8Y"></a>三种教化众生智。<a id="a-8Z"></a>无量三昧法门不坏智。<a id="a-8a"></a>如来种种自在智。<a id="a-8b"></a>如是等一切皆不可思议。<a id="a-8c"></a>我当承佛神力具足演说。<a id="a-8d"></a>欲令一切众生入佛智海。</p>
  <p id="a8e">尔时普贤菩萨。<a id="a-8f"></a>从彼三昧起。<a id="a-8g"></a>从世界微尘等三昧起。<a id="a-8h"></a>念念中不坏方便智一切三世三昧起。<a id="a-8i"></a>时彼一切诸菩萨众。<a id="a-8j"></a>一一皆得世界尘数诸三昧。<a id="a-8k"></a>世界尘数方便法海。<a id="a-8l"></a>方便辩海。<a id="a-8m"></a>诸行愿海。<a id="a-8n"></a>如此会菩萨所得功德。<a id="a-8o"></a>一切世界海。<a id="a-8p"></a>一切如来众海。<a id="a-8q"></a>诸菩萨众所得功德亦复如是。<a id="a-8r"></a>是时一切世界六种震动。<a id="a-8s"></a>一切众生安隐悦乐。<a id="a-8t"></a>一切众宝种种庄严。<a id="a-8u"></a>一切如来大众海中。<a id="a-8v"></a>雨十种宝王云。<a id="a-8w"></a>所谓胜金色幢宝王云。<a id="a-8x"></a>佛光明照宝王云。<a id="a-8y"></a>金莲华宝王云。<a id="a-8z"></a>菩萨辩才光明宝王云。<a id="a-90"></a>一切妙音众宝王云。<a id="a-91"></a>庄严佛土道场宝王云。<a id="a-92"></a>一切菩萨无量功德光明轮妙音宝王云。<a id="a-93"></a>一切如来毛孔及诸光明。<a id="a-94"></a>以偈颂曰。</p>
  <p id="a95">普贤悉在　　一切佛刹　　坐宝莲华</p>
  <p id="a96">师子座上　　如是示现　　遍一切界</p>
  <p id="a97">普入无量　　无边诸行　　悉能示现</p>
  <p id="a98">无量种身　　变化充满　　十方世界</p>
  <p id="a99">妙音和雅　　说法无碍　　一切三昧</p>
  <p id="a9A">方便自在　　一切佛土　　诸如来所</p>
  <p id="a9B">一切三昧　　皆得自在　　悉能了知</p>
  <p id="a9C">最胜境界　　示现普贤　　无量自在</p>
  <p id="a9D">如一切土　　诸如来前　　一切刹尘</p>
  <p id="a9E">诸世界中　　普贤自在　　亦复如是</p>
  <p id="a9F">尽卢舍那　　本愿底故　　普贤身相</p>
  <p id="a9G">犹如虚空　　依于如如　　不依佛国</p>
  <p id="a9H">现身无量　　普应众生　　随群萌类</p>
  <p id="a9I">为现化故　　一切世界　　无量佛土</p>
  <p id="a9J">悉能示现　　入诸法门　　普贤菩萨</p>
  <p id="a9K">具足净愿　　如是等比　　无量自在</p>
  <p id="a9L">一切众海　　无量无边　　各于佛土</p>
  <p id="a9M">示现清净　　如是一切　　身中悉现</p>
  <p id="a9N">随其起灭　　一念悉知</p>
  <p id="a9O">尔时普贤菩萨。<a id="a-9P"></a>欲令大众重欢喜故。<a id="a-9Q"></a>以偈颂曰。</p>
  <p id="a9R">诸佛深智功德海　　充满无量无边刹</p>
  <p id="a9S">方便随众所应见　　卢舍那佛转法轮</p>
  <p id="a9T">不可思议佛刹海　　于无量劫令清净</p>
  <p id="a9U">最胜导师照一切　　悉能调伏众生海</p>
  <p id="a9V">众生大海难可测　　诸佛境界不思议</p>
  <p id="a9W">众生乐恶着诸有　　不能了知无上道</p>
  <p id="a9X">功德法海长养心　　常能亲近善知识</p>
  <p id="a9Y">恒为诸佛所护念　　是等能度得上智</p>
  <p id="a9Z">离诸谄曲心清净　　广大慈悲无边际</p>
  <p id="a9a">深心净信无厌足　　彼闻是法喜无量</p>
  <p id="a9b">普贤菩萨诸地愿　　安谛善住能顺行</p>
  <p id="a9c">游心法界如虚空　　是人乃知佛境界</p>
  <p id="a9d">一切菩萨得善利　　能见自在最胜尊</p>
  <p id="a9e">非余境界之所知　　普贤方便皆得入</p>
  <p id="a9f">无量无边诸众生　　一切如来所护念</p>
  <p id="a9g">于一切处转法轮　　卢舍那佛境界力</p>
  <p id="a9h">一切刹土及诸佛　　在我身内无所碍</p>
  <p id="a9i">我于一切毛孔中　　现佛境界谛观察</p>
  <p id="a9j">普贤菩萨所愿行　　无量无边悉具足</p>
  <p id="a9k">普眼境界清净身　　我今演说仁谛听</p>
  <p id="a9l">尔时普贤菩萨。<a id="a-9m"></a>告诸菩萨言。<a id="a-9n"></a>佛子。<a id="a-9o"></a>世界海有十种事。<a id="a-9p"></a>去来今佛之所演说。<a id="a-9q"></a>所谓说世界海。<a id="a-9r"></a>起具因缘世界海。<a id="a-9s"></a>住世界海。<a id="a-9t"></a>形世界海。<a id="a-9u"></a>体世界海。<a id="a-9v"></a>庄严世界海。<a id="a-9w"></a>清净世界海。<a id="a-9x"></a>如来出世世界海。<a id="a-9y"></a>劫世界海。<a id="a-9z"></a>坏方便世界海。<a id="a-A0"></a>诸佛子世界海。<a id="a-A1"></a>有如是等十种事为首。<a id="a-A2"></a>乃至有世界海尘数种事。<a id="a-A3"></a>诸佛子当知。<a id="a-A4"></a>一切世界海。<a id="a-A5"></a>有世界海尘数因缘具故成。<a id="a-A6"></a>已成今成当成。<a id="a-A7"></a>所谓如来神力故。<a id="a-A8"></a>法应如是故。<a id="a-A9"></a>众生行业故。<a id="a-AA"></a>一切菩萨应得无上道故。<a id="a-AB"></a>普贤菩萨善根故。<a id="a-AC"></a>菩萨严净佛土愿行解脱自在故。<a id="a-AD"></a>如来无上善根依果故。<a id="a-AE"></a>普贤菩萨自在愿力故。<a id="a-AF"></a>如是等世界海尘数因缘具故。<a id="a-AG"></a>一切世界海成。<a id="a-AH"></a>尔时普贤菩萨。<a id="a-AI"></a>以偈颂曰。</p>
  <p id="aAJ">佛智境界　　不可思议　　自在善住</p>
  <p id="aAK">悉皆如是　　无量无边　　诸世界海</p>
  <p id="aAL">卢舍那佛　　悉能严净　　如应化度</p>
  <p id="aAM">一切菩萨　　无量愿海　　皆悉清净</p>
  <p id="aAN">十方佛土　　一切众生　　以不思议</p>
  <p id="aAO">而觉悟之　　一切菩萨　　无量自在</p>
  <p id="aAP">度一切智　　方便法门　　出生一切</p>
  <p id="aAQ">无量愿海　　起诸世界　　犹如虚空</p>
  <p id="aAR">普行一切　　菩萨善行　　入佛境界</p>
  <p id="aAS">无量无边　　悉能严净　　十方佛刹</p>
  <p id="aAT">一一佛土　　无量劫行　　众生心境</p>
  <p id="aAU">不可思议　　业能悉起　　一切刹海</p>
  <p id="aAV">众生垢秽　　国不清净　　行业无量</p>
  <p id="aAW">世界不同　　诸佛刹海　　净庄严藏</p>
  <p id="aAX">离垢杂宝　　以为校饰　　长养无垢</p>
  <p id="aAY">弘誓愿海　　佛子能净　　无数国土</p>
  <p id="aAZ">若有菩萨　　修普贤行　　常能履行</p>
  <p id="aAa">清净法界　　当知是等　　功德如佛</p>
  <p id="aAb">能出无量　　如来刹海　　于一念中</p>
  <p id="aAc">悉遍十方　　能现一切　　菩萨所行</p>
  <p id="aAd">甚深清净　　犹如虚空　　等空界者</p>
  <p id="aAe">自在如是　　一切道场　　诸如来前</p>
  <p id="aAf">坐宝莲华　　现众妙色　　于其身内</p>
  <p id="aAg">容一切刹　　又一念中　　示现三世</p>
  <p id="aAh">入巧方便　　起诸刹海　　于三世国</p>
  <p id="aAi">示现成佛　　卢舍那佛　　此土清净</p>
  <p id="aAj">众宝成就　　无有边际</p>
  <p id="aAk">尔时普贤菩萨。<a id="a-Al"></a>告诸菩萨言。<a id="a-Am"></a>佛子。<a id="a-An"></a>一一世界海所依住。<a id="a-Ao"></a>如世界微尘数。<a id="a-Ap"></a>所谓依一切庄严住。<a id="a-Aq"></a>或依虚空住。<a id="a-Ar"></a>或依一切宝住。<a id="a-As"></a>或依佛光明住。<a id="a-At"></a>或依幻业住。<a id="a-Au"></a>或依摩诃那伽金刚力士掌中住。<a id="a-Av"></a>或依普贤菩萨愿力住。<a id="a-Aw"></a>是时普贤菩萨。<a id="a-Ax"></a>以偈颂曰。</p>
  <p id="aAy">无量无边佛刹海　　离垢妙宝以庄严</p>
  <p id="aAz">摩尼宝王清净照　　最胜威神靡不见</p>
  <p id="aB0">清净刹海住虚空　　宝王妙藏光普照</p>
  <p id="aB1">畅发无量微妙音　　宣扬佛道靡不欣</p>
  <p id="aB2">种种华光善喜乐　　如意宝珠为庄严</p>
  <p id="aB3">无量光网弥覆上　　种种香云遍充满</p>
  <p id="aB4">无量无边妙莲华　　青琉璃宝以为台</p>
  <p id="aB5">清净国土甚奇妙　　一切诸佛庄严故</p>
  <p id="aB6">或有诸佛清净土　　以佛威神得安住</p>
  <p id="aB7">见离垢净众妙宝　　无量菩萨悉充满</p>
  <p id="aB8">或有诸佛清净土　　金刚力士掌中住</p>
  <p id="aB9">十力世雄卢舍那　　常为一切转法轮</p>
  <p id="aBA">或依宝树平正住　　依香焰云亦如是</p>
  <p id="aBB">有依水轮住坚固　　或依金刚海座住</p>
  <p id="aBC">有住金刚胜妙幢　　种种宝华弥覆上</p>
  <p id="aBD">无量自在一切处　　卢舍那佛令众见</p>
  <p id="aBE">众杂异色长光明　　普流一切佛世界</p>
  <p id="aBF">悉见种种庄严藏　　离垢微妙甚清净</p>
  <p id="aBG">彼以一切愿海力　　无量种种所依住</p>
  <p id="aBH">诸如来云悉充满　　常依清净虚空住</p>
  <p id="aBI">或有佛刹处上方　　依净菩萨天冠住</p>
  <p id="aBJ">彼现无量佛自在　　佛子妙音净业化</p>
  <p id="aBK">诸法界等佛国土　　譬如电光亦如幻</p>
  <p id="aBL">绀琉璃宝广清净　　悉从离垢净业起</p>
  <p id="aBM">普现种种庄严藏　　依止虚空静安住</p>
  <p id="aBN">行业境界不可议　　佛令众生普得见</p>
  <p id="aBO">一切尘等诸佛刹　　普贤菩萨一念起</p>
  <p id="aBP">无量劫行化众生　　充满法界现自在</p>
  <p id="aBQ">一一微尘中　　佛国海安住</p>
  <p id="aBR">佛云遍护念　　弥纶覆一切</p>
  <p id="aBS">于一微尘中　　佛现自在力</p>
  <p id="aBT">一切微尘中　　神变亦如是</p>
  <p id="aBU">诸佛及神力　　卢舍那示现</p>
  <p id="aBV">尔时普贤菩萨。<a id="a-BW"></a>告诸菩萨言。<a id="a-BX"></a>佛子。<a id="a-BY"></a>诸世界海有种种形。<a id="a-BZ"></a>或方或圆。<a id="a-Ba"></a>或非方圆。<a id="a-Bb"></a>或如水洄澓。<a id="a-Bc"></a>或复如华形。<a id="a-Bd"></a>或种种众生形者。<a id="a-Be"></a>尔时普贤菩萨。<a id="a-Bf"></a>以偈颂曰。</p>
  <p id="aBg">刹海无有量　　殊形异庄严</p>
  <p id="aBh">十方世界海　　见诸杂种相</p>
  <p id="aBi">或圆或四方　　或复非方圆</p>
  <p id="aBj">三维及八隅　　状若摩尼宝</p>
  <p id="aBk">一切诸业海　　种种别异故</p>
  <p id="aBl">有如金刚掌　　庄严坦平正</p>
  <p id="aBm">炼真金色　　清净妙形　　入于无量</p>
  <p id="aBn">正法之门　　诸佛刹海　　种种之藏</p>
  <p id="aBo">犹如大云　　悬处虚空　　彼宝轮地</p>
  <p id="aBp">妙净分明　　卢舍那佛　　光明悉照</p>
  <p id="aBq">诸佛国土　　起由心业　　无量种形</p>
  <p id="aBr">而以庄严　　彼国一切　　各各自在</p>
  <p id="aBs">如来刹海　　现无量相　　或有净秽</p>
  <p id="aBt">苦乐不同　。</p>
  <p id="aBu">法常流转　　变现如是　　一切业海</p>
  <p id="aBv">不可思议　　一毛孔中　　无量佛刹</p>
  <p id="aBw">庄严清净　　旷然安住　　彼一切处</p>
  <p id="aBx">卢舍那佛　　于众海中　　演说正法</p>
  <p id="aBy">于一尘内　　微细国土　　一切尘等</p>
  <p id="aBz">悉于中住　　一切世界　　有种种形</p>
  <p id="aC0">悉于其中　　转尊法轮　　是弘誓愿</p>
  <p id="aC1">自在之力　　一一尘中　　现一切刹</p>
  <p id="aC2">譬如幻化　　亦如虚空　　诸心业力</p>
  <p id="aC3">之所庄严　　一一尘中　　众生数等</p>
  <p id="aC4">诸化佛云　　神力自在　　于微尘中</p>
  <p id="aC5">善住佛刹　　卢舍那佛　　现法如是</p>
  <p id="aC6">尔时普贤菩萨。<a id="a-C7"></a>告诸菩萨言。<a id="a-C8"></a>佛子。<a id="a-C9"></a>诸世界海有种种体。<a id="a-CA"></a>悉应当知。<a id="a-CB"></a>所谓一切宝庄严体。<a id="a-CC"></a>或一宝体。<a id="a-CD"></a>或金刚坚固地体。<a id="a-CE"></a>或众香体。<a id="a-CF"></a>或日珠轮体。<a id="a-CG"></a>尔时普贤菩萨。<a id="a-CH"></a>以偈颂曰。</p>
  <p id="aCI">或有世界海　　众宝所合成</p>
  <p id="aCJ">坚固不可坏　　安住宝莲华</p>
  <p id="aCK">或胜光明起　　清净晖焰照</p>
  <p id="aCL">众妙庄严刹　　依止虚空住</p>
  <p id="aCM">或有光明刹　　依止光明住</p>
  <p id="aCN">光明云庄严　　诸菩萨宫殿</p>
  <p id="aCO">或有佛刹海　　犹如电光住</p>
  <p id="aCP">言取不可得　　斯由愿力起</p>
  <p id="aCQ">或有摩尼宝　　日光明藏照</p>
  <p id="aCR">贯真珠轮地　　菩萨悉充满</p>
  <p id="aCS">或有宝焰刹　　光明云荫覆</p>
  <p id="aCT">一切宝庄严　　悉皆有变化</p>
  <p id="aCU">或有众相体　　微妙相庄严</p>
  <p id="aCV">间错杂宝冠　　一切佛所化</p>
  <p id="aCW">心海业所起　　国土随乐住</p>
  <p id="aCX">谕如幻无方　　皆从妄想生</p>
  <p id="aCY">如来身光明　　摩尼刹安住</p>
  <p id="aCZ">正觉云弥覆　　一切佛自在</p>
  <p id="aCa">或普贤菩萨　　化现佛刹海</p>
  <p id="aCb">一切宝校饰　　愿力所庄严</p>
  <p id="aCc">尔时普贤菩萨。<a id="a-Cd"></a>告诸菩萨言。<a id="a-Ce"></a>佛子。<a id="a-Cf"></a>诸世界海。<a id="a-Cg"></a>有世界海微尘等庄严。<a id="a-Ch"></a>悉应当知。<a id="a-Ci"></a>所谓一切境界种种云庄严。<a id="a-Cj"></a>一切世界众生行业庄严。<a id="a-Ck"></a>三世诸佛及普贤菩萨愿力庄严。<a id="a-Cl"></a>有如是等世界海微尘数庄严。<a id="a-Cm"></a>尔时普贤菩萨。<a id="a-Cn"></a>以偈颂曰。</p>
  <p id="aCo">如世界海微尘等　　不可思议业果报</p>
  <p id="aCp">一切十方世界海　　种种严净广无边</p>
  <p id="aCq">无量净色普庄严　　上妙功德常充满</p>
  <p id="aCr">杂光明云出梵音　　闻于一切诸佛刹</p>
  <p id="aCs">菩萨无量功德海　　妙声遍满一切刹</p>
  <p id="aCt">诸誓愿云具庄严　　声震十方世界海</p>
  <p id="aCu">众生业海广无际　　净庄严云出妙音</p>
  <p id="aCv">业报如宝随应变　　诸佛力故悉周满</p>
  <p id="aCw">一切三世诸如来　　自在普现无量刹</p>
  <p id="aCx">一一境界一切佛　　庄严刹海皆悉见</p>
  <p id="aCy">过去未来现在劫　　一切十方诸世界</p>
  <p id="aCz">于无量劫净庄严　　一一佛刹皆悉见</p>
  <p id="aD0">一切境界诸佛云　　数等众生满十方</p>
  <p id="aD1">佛自在行令众知　　是谓如来庄严刹</p>
  <p id="aD2">众香焰流及华流　　一切众宝摩尼流</p>
  <p id="aD3">种种众妙庄严云　　皆悉校饰诸佛刹</p>
  <p id="aD4">十方世界诸道场　　一切众具妙庄严</p>
  <p id="aD5">靡不睹见此刹海　　犹如空中电光现</p>
  <p id="aD6">普贤菩萨佛子等　　悉能庄严诸佛刹</p>
  <p id="aD7">众生等劫净行海　　于此世界悉显现</p>
  <p id="aD8">尔时普贤菩萨。<a id="a-D9"></a>告诸菩萨言。<a id="a-DA"></a>佛子当知。<a id="a-DB"></a>诸世界海。<a id="a-DC"></a>有世界尘数清净。<a id="a-DD"></a>所谓菩萨亲近善知识。<a id="a-DE"></a>成就诸善根。<a id="a-DF"></a>等利一切众生。<a id="a-DG"></a>净满一切诸波罗蜜。<a id="a-DH"></a>安住一切行地。<a id="a-DI"></a>有如是等世界尘数清净。<a id="a-DJ"></a>尔时普贤菩萨。<a id="a-DK"></a>以偈颂曰。</p>
  <p id="aDL">一切佛刹诸庄严　　无数愿海方便生</p>
  <p id="aDM">一切佛刹清净色　　无量行海所修集</p>
  <p id="aDN">久远亲近善知识　　一切净妙诸业行</p>
  <p id="aDO">慈悲普流润众生　　是故清净佛刹海</p>
  <p id="aDP">一切法门三昧地　　一切佛所净德海</p>
  <p id="aDQ">禅门方便清净地　　是故严净佛刹海</p>
  <p id="aDR">能起无量清净心　　信佛坚固不可坏</p>
  <p id="aDS">以忍方便净无垢　　庄严刹海微妙色</p>
  <p id="aDT">兴功德云满虚空　　利益一切修净行</p>
  <p id="aDU">众生普获无量德　　是故严净佛刹海</p>
  <p id="aDV">刹海方便等无量　　悉净诸度无有余</p>
  <p id="aDW">修无尽愿波罗蜜　　是故严净佛刹海</p>
  <p id="aDX">幻化行起无有量　　一切诸法广清净</p>
  <p id="aDY">种种方便净众生　　起是可乐佛刹海</p>
  <p id="aDZ">方便严净一切地　　具足诸佛功德海</p>
  <p id="aDa">令诸众生竭苦源　　是故严净佛刹海</p>
  <p id="aDb">修净力海无与等　　能净一切众生根</p>
  <p id="aDc">恭敬供养无量佛　　是故严净佛刹海</p>
  <p id="aDd">尔时普贤菩萨。<a id="a-De"></a>告诸菩萨言。<a id="a-Df"></a>佛子当知。<a id="a-Dg"></a>一一世界海。<a id="a-Dh"></a>有世界海尘数诸佛。<a id="a-Di"></a>出兴于世。<a id="a-Dj"></a>所谓有佛兴世。<a id="a-Dk"></a>色身示现遍满法界。<a id="a-Dl"></a>或有短寿。<a id="a-Dm"></a>或无量劫。<a id="a-Dn"></a>如是一一世界海。<a id="a-Do"></a>有世界海尘数佛出兴于世。<a id="a-Dp"></a>尔时普贤菩萨。<a id="a-Dq"></a>以偈颂曰。</p>
  <p id="aDr">佛以无量方便门　　能起一切佛刹海</p>
  <p id="aDs">随顺众生所欲乐　　诸佛法王出兴世</p>
  <p id="aDt">如来法身不思议　　无色无相无伦匹</p>
  <p id="aDu">示现色身为众生　　十方受化靡不见</p>
  <p id="aDv">或为众生现短命　　或现长寿无量劫</p>
  <p id="aDw">法身多门现十方　　常为世间良福田</p>
  <p id="aDx">或有能令不思议　　十方刹海悉清净</p>
  <p id="aDy">或有能净一刹土　　是彼方便愿所立</p>
  <p id="aDz">或说不可思议乘　　佛普示现随所乐</p>
  <p id="aE0">或有如来说一乘　　是佛方便无有量</p>
  <p id="aE1">自然无师得正觉　　或有济度少众生</p>
  <p id="aE2">或有能于一念中　　化度无量众生海</p>
  <p id="aE3">或有于一毛孔中　　化佛云出不思议</p>
  <p id="aE4">充满一切十方界　　无量方便化众生</p>
  <p id="aE5">或佛音声震十方　　随诸众生所欲乐</p>
  <p id="aE6">无量亿劫不断绝　　度众生海无有边</p>
  <p id="aE7">或有无量庄严刹　　清净大众围绕坐</p>
  <p id="aE8">充满一切世界海　　佛遍处众如空云</p>
  <p id="aE9">是佛方便不思议　　慈海充满遍一切</p>
  <p id="aEA">入诸庄严方便门　　悉现一切众生前</p>
  <p id="aEB">尔时普贤菩萨。<a id="a-EC"></a>告诸菩萨言。<a id="a-ED"></a>佛子当知。<a id="a-EE"></a>世界海。<a id="a-EF"></a>有世界海微尘等劫住。<a id="a-EG"></a>所谓佛刹海。<a id="a-EH"></a>或住不可数劫。<a id="a-EI"></a>或住可数劫。<a id="a-EJ"></a>有如是等世界海微尘数劫住。</p>
 </body>
</html>