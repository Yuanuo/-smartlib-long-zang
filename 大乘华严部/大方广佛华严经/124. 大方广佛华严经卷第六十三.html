<!doctype html>
<html id="z3IBTUzIF" data-ver="1246">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十三</h1>
  <h2 id="a2">入法界品第三十九之四</h2>
  <p id="a3">尔时，<a id="a-4"></a>善财童子一心正念法光明法门，<a id="a-5"></a>深信趣入，<a id="a-6"></a>专念于佛，<a id="a-7"></a>不断三宝，<a id="a-8"></a>叹离欲性，<a id="a-9"></a>念善知识普照三世，<a id="a-A"></a>忆诸大愿普救众生，<a id="a-B"></a>不著有为，<a id="a-C"></a>究竟思惟诸法自性，<a id="a-D"></a>悉能严净一切世界，<a id="a-E"></a>于一切佛众会道场心无所著。</p>
  <p id="aF">渐次南行，<a id="a-G"></a>至自在城，<a id="a-H"></a>求觅弥伽。<a id="a-I"></a>乃见其人于市肆中，<a id="a-J"></a>坐于说法师子之座，<a id="a-K"></a>十千人众所共围绕，<a id="a-L"></a>说轮字庄严法门。<a id="a-M"></a>时，<a id="a-N"></a>善财童子顶礼其足，<a id="a-O"></a>绕无量匝，<a id="a-P"></a>于前合掌，<a id="a-Q"></a>而作是言：<a id="a-R"></a>“圣者，<a id="a-S"></a>我已先发阿耨多罗三藐三菩提心，<a id="a-T"></a>而我未知菩萨云何学菩萨行？<a id="a-U"></a>云何修菩萨道？<a id="a-V"></a>云何流转于诸有趣常不忘失菩提之心？<a id="a-W"></a>云何得平等意坚固不动？<a id="a-X"></a>云何获清净心无能沮坏？<a id="a-Y"></a>云何生大悲力恒不劳疲？<a id="a-Z"></a>云何入陀罗尼普得清净？<a id="a-a"></a>云何发生智慧广大光明，<a id="a-b"></a>于一切法离诸暗障？<a id="a-c"></a>云何具无碍解辩才之力，<a id="a-d"></a>决了一切甚深义藏？<a id="a-e"></a>云何得正念力，<a id="a-f"></a>忆持一切差别法轮？<a id="a-g"></a>云何得净趣力，<a id="a-h"></a>于一切趣普演诸法？<a id="a-i"></a>云何得智慧力，<a id="a-j"></a>于一切法悉能决定分别其义？<a id="a-k"></a>”</p>
  <p id="al">尔时，<a id="a-m"></a>弥伽告善财言：<a id="a-n"></a>“善男子，<a id="a-o"></a>汝已发阿耨多罗三藐三菩提心耶？<a id="a-p"></a>”</p>
  <p id="aq">善财言：<a id="a-r"></a>“唯！<a id="a-s"></a>我已先发阿耨多罗三藐三菩提心。<a id="a-t"></a>”</p>
  <p id="au">弥伽遽即下师子座，<a id="a-v"></a>于善财所五体投地，<a id="a-w"></a>散金银华无价宝珠，<a id="a-x"></a>及以上妙碎末栴檀、<a id="a-y"></a>无量种衣以覆其上，<a id="a-z"></a>复散无量种种香华、<a id="a-10"></a>种种供具以为供养，<a id="a-11"></a>然后起立而称叹言：<a id="a-12"></a>“善哉！<a id="a-13"></a>善哉！<a id="a-14"></a>善男子，<a id="a-15"></a>乃能发阿耨多罗三藐三菩提心。<a id="a-16"></a>善男子，<a id="a-17"></a>若有能发阿耨多罗三藐三菩提心，<a id="a-18"></a>则为不断一切佛种，<a id="a-19"></a>则为严净一切佛刹，<a id="a-1A"></a>则为成熟一切众生，<a id="a-1B"></a>则为了达一切法性，<a id="a-1C"></a>则为悟解一切业种，<a id="a-1D"></a>则为圆满一切诸行，<a id="a-1E"></a>则为不断一切大愿，<a id="a-1F"></a>则如实解离贪种性，<a id="a-1G"></a>则能明见三世差别，<a id="a-1H"></a>则令信解永得坚固，<a id="a-1I"></a>则为一切如来所持，<a id="a-1J"></a>则为一切诸佛忆念，<a id="a-1K"></a>则与一切菩萨平等，<a id="a-1L"></a>则为一切贤圣赞喜，<a id="a-1M"></a>则为一切梵王礼觐，<a id="a-1N"></a>则为一切天主供养，<a id="a-1O"></a>则为一切夜叉守护，<a id="a-1P"></a>则为一切罗刹侍卫，<a id="a-1Q"></a>则为一切龙王迎接，<a id="a-1R"></a>则为一切紧那罗王歌咏赞叹，<a id="a-1S"></a>则为一切诸世间主称扬庆悦，<a id="a-1T"></a>则令一切诸众生界悉得安隐。<a id="a-1U"></a>所谓：<a id="a-1V"></a>令舍恶趣故，<a id="a-1W"></a>令出难处故，<a id="a-1X"></a>断一切贫穷根本故，<a id="a-1Y"></a>生一切天人快乐故，<a id="a-1Z"></a>遇善知识亲近故，<a id="a-1a"></a>闻广大法受持故，<a id="a-1b"></a>生菩提心故，<a id="a-1c"></a>净菩提心故，<a id="a-1d"></a>照菩萨道故，<a id="a-1e"></a>入菩萨智故，<a id="a-1f"></a>住菩萨地故。</p>
  <p id="a1g">“善男子，<a id="a-1h"></a>应知菩萨所作甚难，<a id="a-1i"></a>难出难值，<a id="a-1j"></a>见菩萨者倍更难有。<a id="a-1k"></a>菩萨为一切众生恃怙，<a id="a-1l"></a>生长成就故；<a id="a-1m"></a>为一切众生拯济，<a id="a-1n"></a>拔诸苦难故；<a id="a-1o"></a>为一切众生依处，<a id="a-1p"></a>守护世间故；<a id="a-1q"></a>为一切众生救护，<a id="a-1r"></a>令免怖畏故。<a id="a-1s"></a>菩萨如风轮，<a id="a-1t"></a>持诸世间不令堕落恶趣故；<a id="a-1u"></a>如大地，<a id="a-1v"></a>增长众生善根故；<a id="a-1w"></a>如大海，<a id="a-1x"></a>福德充满无尽故；<a id="a-1y"></a>如净日，<a id="a-1z"></a>智慧光明普照故；<a id="a-20"></a>如须弥，<a id="a-21"></a>善根高出故；<a id="a-22"></a>如明月，<a id="a-23"></a>智光出现故；<a id="a-24"></a>如猛将，<a id="a-25"></a>摧伏魔军故；<a id="a-26"></a>如君主，<a id="a-27"></a>佛法城中得自在故；<a id="a-28"></a>如猛火，<a id="a-29"></a>烧尽众生我爱心故；<a id="a-2A"></a>如大云，<a id="a-2B"></a>降霔无量妙法雨故；<a id="a-2C"></a>如时雨，<a id="a-2D"></a>增长一切信根芽故；<a id="a-2E"></a>如船师，<a id="a-2F"></a>示导法海津济处故；<a id="a-2G"></a>如桥梁，<a id="a-2H"></a>令其得度生死海故。<a id="a-2I"></a>”</p>
  <p id="a2J">弥伽如是赞叹善财，<a id="a-2K"></a>令诸菩萨皆欢喜已，<a id="a-2L"></a>从其面门出种种光，<a id="a-2M"></a>普照三千大千世界。<a id="a-2N"></a>其中众生遇斯光已，<a id="a-2O"></a>诸龙神等乃至梵天悉皆来至弥伽之所。<a id="a-2P"></a>弥伽大士即以方便，<a id="a-2Q"></a>为开示、<a id="a-2R"></a>演说、<a id="a-2S"></a>分别、<a id="a-2T"></a>解释轮字品庄严法门。<a id="a-2U"></a>彼诸众生闻此法已，<a id="a-2V"></a>皆于阿耨多罗三藐三菩提得不退转。</p>
  <p id="a2W">弥伽于是还升本座，<a id="a-2X"></a>告善财言：<a id="a-2Y"></a>“善男子，<a id="a-2Z"></a>我已获得妙音陀罗尼，<a id="a-2a"></a>能分别知三千大千世界中诸天语言，<a id="a-2b"></a>诸龙、<a id="a-2c"></a>夜叉、<a id="a-2d"></a>乾闼婆、<a id="a-2e"></a>阿修罗、<a id="a-2f"></a>迦楼罗、<a id="a-2g"></a>紧那罗、<a id="a-2h"></a>摩睺罗伽、<a id="a-2i"></a>人与非人及诸梵天所有语言。<a id="a-2j"></a>如此三千大千世界，<a id="a-2k"></a>十方无数乃至不可说不可说世界，<a id="a-2l"></a>悉亦如是。</p>
  <p id="a2m">“善男子，<a id="a-2n"></a>我唯知此菩萨妙音陀罗尼光明法门。<a id="a-2o"></a>如诸菩萨摩诃萨，<a id="a-2p"></a>能普入一切众生种种想海、<a id="a-2q"></a>种种施设海、<a id="a-2r"></a>种种名号海、<a id="a-2s"></a>种种语言海，<a id="a-2t"></a>能普入说一切深密法句海、<a id="a-2u"></a>说一切究竟法句海、<a id="a-2v"></a>说一切所缘中有一切三世所缘法句海、<a id="a-2w"></a>说上法句海、<a id="a-2x"></a>说上上法句海、<a id="a-2y"></a>说差别法句海、<a id="a-2z"></a>说一切差别法句海，<a id="a-30"></a>能普入一切世间咒术海、<a id="a-31"></a>一切音声庄严轮、<a id="a-32"></a>一切差别字轮际；<a id="a-33"></a>如是功德，<a id="a-34"></a>我今云何能知能说？</p>
  <p id="a35">“善男子，<a id="a-36"></a>从此南行，<a id="a-37"></a>有一聚落，<a id="a-38"></a>名曰住林；<a id="a-39"></a>彼有长者，<a id="a-3A"></a>名曰解脱。<a id="a-3B"></a>汝诣彼问：<a id="a-3C"></a>菩萨云何修菩萨行？<a id="a-3D"></a>菩萨云何成菩萨行？<a id="a-3E"></a>菩萨云何集菩萨行？<a id="a-3F"></a>菩萨云何思菩萨行？<a id="a-3G"></a>”</p>
  <p id="a3H">尔时，<a id="a-3I"></a>善财童子以善知识故，<a id="a-3J"></a>于一切智法，<a id="a-3K"></a>深生尊重，<a id="a-3L"></a>深植净信，<a id="a-3M"></a>深自增益；<a id="a-3N"></a>礼弥伽足，<a id="a-3O"></a>涕泗悲泣，<a id="a-3P"></a>绕无量匝，<a id="a-3Q"></a>恋慕瞻仰，<a id="a-3R"></a>辞退而行。</p>
  <p id="a3S">尔时，<a id="a-3T"></a>善财童子思惟诸菩萨无碍解陀罗尼光明庄严门，<a id="a-3U"></a>深入诸菩萨语言海门，<a id="a-3V"></a>忆念诸菩萨知一切众生微细方便门，<a id="a-3W"></a>观察诸菩萨清净心门，<a id="a-3X"></a>成就诸菩萨善根光明门，<a id="a-3Y"></a>净治诸菩萨教化众生门，<a id="a-3Z"></a>明利诸菩萨摄众生智门，<a id="a-3a"></a>坚固诸菩萨广大志乐门，<a id="a-3b"></a>任持诸菩萨殊胜志乐门，<a id="a-3c"></a>净治诸菩萨种种信解门，<a id="a-3d"></a>思惟诸菩萨无量善心门；<a id="a-3e"></a>誓愿坚固，<a id="a-3f"></a>心无疲厌；<a id="a-3g"></a>以诸甲胄而自庄严，<a id="a-3h"></a>精进深心不可退转，<a id="a-3i"></a>具不坏信；<a id="a-3j"></a>其心坚固，<a id="a-3k"></a>犹如金刚及那罗延，<a id="a-3l"></a>无能坏者；<a id="a-3m"></a>守持一切善知识教，<a id="a-3n"></a>于诸境界得不坏智；<a id="a-3o"></a>普门清净，<a id="a-3p"></a>所行无碍；<a id="a-3q"></a>智光圆满，<a id="a-3r"></a>普照一切；<a id="a-3s"></a>具足诸地总持光明，<a id="a-3t"></a>了知法界种种差别，<a id="a-3u"></a>无依无住，<a id="a-3v"></a>平等无二；<a id="a-3w"></a>自性清净而普庄严，<a id="a-3x"></a>于诸所行皆得究竟，<a id="a-3y"></a>智慧清净离诸执著；<a id="a-3z"></a>知十方差别法，<a id="a-40"></a>智无障碍；<a id="a-41"></a>往十方差别处，<a id="a-42"></a>身不疲懈；<a id="a-43"></a>于十方差别业，<a id="a-44"></a>皆得明了；<a id="a-45"></a>于十方差别佛，<a id="a-46"></a>无不现见；<a id="a-47"></a>于十方差别时，<a id="a-48"></a>悉得深入；<a id="a-49"></a>清净妙法充满其心，<a id="a-4A"></a>普智三昧明照其心，<a id="a-4B"></a>心恒普入平等境界；<a id="a-4C"></a>如来智慧之所照触，<a id="a-4D"></a>一切智流相续不断，<a id="a-4E"></a>若身若心不离佛法；<a id="a-4F"></a>一切诸佛神力所加，<a id="a-4G"></a>一切如来光明所照；<a id="a-4H"></a>成就大愿，<a id="a-4I"></a>愿身周遍一切刹网，<a id="a-4J"></a>一切法界普入其身。</p>
  <p id="a4K">渐次游行，<a id="a-4L"></a>十有二年，<a id="a-4M"></a>至住林城，<a id="a-4N"></a>周遍推求解脱长者。<a id="a-4O"></a>既得见已，<a id="a-4P"></a>五体投地，<a id="a-4Q"></a>起立合掌，<a id="a-4R"></a>白言：<a id="a-4S"></a>“圣者，<a id="a-4T"></a>我今得与善知识会，<a id="a-4U"></a>是我获得广大善利。<a id="a-4V"></a>何以故？<a id="a-4W"></a>善知识者，<a id="a-4X"></a>难可得见，<a id="a-4Y"></a>难可得闻，<a id="a-4Z"></a>难可出现，<a id="a-4a"></a>难得奉事，<a id="a-4b"></a>难得亲近，<a id="a-4c"></a>难得承接，<a id="a-4d"></a>难可逢值，<a id="a-4e"></a>难得共居，<a id="a-4f"></a>难令喜悦，<a id="a-4g"></a>难得随逐。<a id="a-4h"></a>我今会遇，<a id="a-4i"></a>为得善利。</p>
  <p id="a4j">“圣者，<a id="a-4k"></a>我已先发阿耨多罗三藐三菩提心，<a id="a-4l"></a>为欲事一切佛故，<a id="a-4m"></a>为欲值一切佛故，<a id="a-4n"></a>为欲见一切佛故，<a id="a-4o"></a>为欲观一切佛故，<a id="a-4p"></a>为欲知一切佛故，<a id="a-4q"></a>为欲证一切佛平等故，<a id="a-4r"></a>为欲发一切佛大愿故，<a id="a-4s"></a>为欲满一切佛大愿故，<a id="a-4t"></a>为欲具一切佛智光故，<a id="a-4u"></a>为欲成一切佛众行故，<a id="a-4v"></a>为欲得一切佛神通故，<a id="a-4w"></a>为欲具一切佛诸力故，<a id="a-4x"></a>为欲获一切佛无畏故，<a id="a-4y"></a>为欲闻一切佛法故，<a id="a-4z"></a>为欲受一切佛法故，<a id="a-50"></a>为欲持一切佛法故，<a id="a-51"></a>为欲解一切佛法故，<a id="a-52"></a>为欲护一切佛法故，<a id="a-53"></a>为欲与一切诸菩萨众同一体故，<a id="a-54"></a>为欲与一切菩萨善根等无异故，<a id="a-55"></a>为欲圆满一切菩萨波罗蜜故，<a id="a-56"></a>为欲成就一切菩萨所修行故，<a id="a-57"></a>为欲出生一切菩萨清净愿故，<a id="a-58"></a>为欲得一切诸佛菩萨威神藏故，<a id="a-59"></a>为欲得一切菩萨法藏无尽智慧大光明故，<a id="a-5A"></a>为欲得一切菩萨三昧广大藏故，<a id="a-5B"></a>为欲成就一切菩萨无量无数神通藏故，<a id="a-5C"></a>为欲以大悲藏教化调伏一切众生皆令究竟到边际故，<a id="a-5D"></a>为欲显现神变藏故，<a id="a-5E"></a>为于一切自在藏中悉以自心得自在故，<a id="a-5F"></a>为欲入于清净藏中以一切相而庄严故。</p>
  <p id="a5G">“圣者，<a id="a-5H"></a>我今以如是心、<a id="a-5I"></a>如是意、<a id="a-5J"></a>如是乐、<a id="a-5K"></a>如是欲、<a id="a-5L"></a>如是希求、<a id="a-5M"></a>如是思惟、<a id="a-5N"></a>如是尊重、<a id="a-5O"></a>如是方便、<a id="a-5P"></a>如是究竟、<a id="a-5Q"></a>如是谦下，<a id="a-5R"></a>至圣者所。<a id="a-5S"></a>我闻圣者善能诱诲诸菩萨众，<a id="a-5T"></a>能以方便阐明所得，<a id="a-5U"></a>示其道路，<a id="a-5V"></a>与其津梁，<a id="a-5W"></a>授其法门；<a id="a-5X"></a>令除迷倒障，<a id="a-5Y"></a>拔犹豫箭，<a id="a-5Z"></a>截疑惑网，<a id="a-5a"></a>照心稠林，<a id="a-5b"></a>浣心垢浊，<a id="a-5c"></a>令心洁白，<a id="a-5d"></a>使心清净，<a id="a-5e"></a>正心谄曲，<a id="a-5f"></a>绝心生死，<a id="a-5g"></a>止心不善，<a id="a-5h"></a>解心执著；<a id="a-5i"></a>于执著处令心解脱，<a id="a-5j"></a>于染爱处使心动转，<a id="a-5k"></a>令其速入一切智境，<a id="a-5l"></a>使其疾到无上法城；<a id="a-5m"></a>令住大悲，<a id="a-5n"></a>令住大慈，<a id="a-5o"></a>令入菩萨行，<a id="a-5p"></a>令修三昧门，<a id="a-5q"></a>令入证位，<a id="a-5r"></a>令观法性，<a id="a-5s"></a>令增长力，<a id="a-5t"></a>令修习行，<a id="a-5u"></a>普于一切，<a id="a-5v"></a>其心平等。<a id="a-5w"></a>唯愿圣者为我宣说：<a id="a-5x"></a>菩萨云何学菩萨行、<a id="a-5y"></a>修菩萨道？<a id="a-5z"></a>随所修习，<a id="a-60"></a>疾得清净，<a id="a-61"></a>疾得明了！<a id="a-62"></a>”</p>
  <p id="a63">时，<a id="a-64"></a>解脱长者以过去善根力、<a id="a-65"></a>佛威神力、<a id="a-66"></a>文殊师利童子忆念力故，<a id="a-67"></a>即入菩萨三昧门，<a id="a-68"></a>名普摄一切佛刹无边旋陀罗尼。<a id="a-69"></a>入此三昧已，<a id="a-6A"></a>得清净身。<a id="a-6B"></a>于其身中，<a id="a-6C"></a>显现十方各十佛刹微尘数佛，<a id="a-6D"></a>及佛国土、<a id="a-6E"></a>众会、<a id="a-6F"></a>道场、<a id="a-6G"></a>种种光明、<a id="a-6H"></a>诸庄严事，<a id="a-6I"></a>亦现彼佛往昔所行神通变化、<a id="a-6J"></a>一切大愿、<a id="a-6K"></a>助道之法、<a id="a-6L"></a>诸出离行、<a id="a-6M"></a>清净庄严，<a id="a-6N"></a>亦见诸佛成等正觉、<a id="a-6O"></a>转妙法轮、<a id="a-6P"></a>教化众生。<a id="a-6Q"></a>如是一切，<a id="a-6R"></a>于其身中悉皆显现，<a id="a-6S"></a>无所障碍；<a id="a-6T"></a>种种形相、<a id="a-6U"></a>种种次第，<a id="a-6V"></a>如本而住，<a id="a-6W"></a>不相杂乱，<a id="a-6X"></a>所谓：<a id="a-6Y"></a>种种国土、<a id="a-6Z"></a>种种众会、<a id="a-6a"></a>种种道场、<a id="a-6b"></a>种种严饰。<a id="a-6c"></a>其中诸佛现种种神力、<a id="a-6d"></a>立种种乘道、<a id="a-6e"></a>示种种愿门，<a id="a-6f"></a>或于一世界处兜率宫而作佛事，<a id="a-6g"></a>或于一世界殁兜率宫而作佛事；<a id="a-6h"></a>如是，<a id="a-6i"></a>或有住胎，<a id="a-6j"></a>或复诞生，<a id="a-6k"></a>或处宫中，<a id="a-6l"></a>或复出家，<a id="a-6m"></a>或诣道场，<a id="a-6n"></a>或破魔军，<a id="a-6o"></a>或诸天、<a id="a-6p"></a>龙恭敬围绕，<a id="a-6q"></a>或诸世主劝请说法，<a id="a-6r"></a>或转法轮，<a id="a-6s"></a>或般涅槃，<a id="a-6t"></a>或分舍利，<a id="a-6u"></a>或起塔庙。<a id="a-6v"></a>彼诸如来于种种众会、<a id="a-6w"></a>种种世间、<a id="a-6x"></a>种种趣生、<a id="a-6y"></a>种种家族、<a id="a-6z"></a>种种欲乐、<a id="a-70"></a>种种业行、<a id="a-71"></a>种种语言、<a id="a-72"></a>种种根性、<a id="a-73"></a>种种烦恼随眠习气诸众生中，<a id="a-74"></a>或处微细道场，<a id="a-75"></a>或处广大道场，<a id="a-76"></a>或处一由旬量道场，<a id="a-77"></a>或处十由旬量道场，<a id="a-78"></a>或处不可说不可说佛刹微尘数由旬量道场，<a id="a-79"></a>以种种神通、<a id="a-7A"></a>种种言辞、<a id="a-7B"></a>种种音声、<a id="a-7C"></a>种种法门、<a id="a-7D"></a>种种总持门、<a id="a-7E"></a>种种辩才门，<a id="a-7F"></a>以种种圣谛海、<a id="a-7G"></a>种种无畏大师子吼，<a id="a-7H"></a>说诸众生种种善根、<a id="a-7I"></a>种种忆念，<a id="a-7J"></a>授种种菩萨记，<a id="a-7K"></a>说种种诸佛法。<a id="a-7L"></a>彼诸如来所有言说，<a id="a-7M"></a>善财童子悉能听受，<a id="a-7N"></a>亦见诸佛及诸菩萨不可思议三昧神变。</p>
  <p id="a7O">尔时，<a id="a-7P"></a>解脱长者从三昧起，<a id="a-7Q"></a>告善财童子言：<a id="a-7R"></a>“善男子，<a id="a-7S"></a>我已入出如来无碍庄严解脱门。</p>
  <p id="a7T">“善男子，<a id="a-7U"></a>我入出此解脱门时，<a id="a-7V"></a>即见东方阎浮檀金光明世界，<a id="a-7W"></a>龙自在王如来、<a id="a-7X"></a>应、<a id="a-7Y"></a>正等觉，<a id="a-7Z"></a>道场众会之所围绕，<a id="a-7a"></a>毗卢遮那藏菩萨而为上首；<a id="a-7b"></a>又见南方速疾力世界，<a id="a-7c"></a>普香如来、<a id="a-7d"></a>应、<a id="a-7e"></a>正等觉，<a id="a-7f"></a>道场众会之所围绕，<a id="a-7g"></a>心王菩萨而为上首；<a id="a-7h"></a>又见西方香光世界，<a id="a-7i"></a>须弥灯王如来、<a id="a-7j"></a>应、<a id="a-7k"></a>正等觉，<a id="a-7l"></a>道场众会之所围绕，<a id="a-7m"></a>无碍心菩萨而为上首；<a id="a-7n"></a>又见北方袈裟幢世界，<a id="a-7o"></a>不可坏金刚如来、<a id="a-7p"></a>应、<a id="a-7q"></a>正等觉，<a id="a-7r"></a>道场众会之所围绕，<a id="a-7s"></a>金刚步勇猛菩萨而为上首；<a id="a-7t"></a>又见东北方一切上妙宝世界，<a id="a-7u"></a>无所得境界眼如来、<a id="a-7v"></a>应、<a id="a-7w"></a>正等觉，<a id="a-7x"></a>道场众会之所围绕，<a id="a-7y"></a>无所得善变化菩萨而为上首；<a id="a-7z"></a>又见东南方香焰光音世界，<a id="a-80"></a>香灯如来、<a id="a-81"></a>应、<a id="a-82"></a>正等觉，<a id="a-83"></a>道场众会之所围绕，<a id="a-84"></a>金刚焰慧菩萨而为上首；<a id="a-85"></a>又见西南方智慧日普光明世界，<a id="a-86"></a>法界轮幢如来、<a id="a-87"></a>应、<a id="a-88"></a>正等觉，<a id="a-89"></a>道场众会之所围绕，<a id="a-8A"></a>现一切变化幢菩萨而为上首；<a id="a-8B"></a>又见西北方普清净世界，<a id="a-8C"></a>一切佛宝高胜幢如来、<a id="a-8D"></a>应、<a id="a-8E"></a>正等觉，<a id="a-8F"></a>道场众会之所围绕，<a id="a-8G"></a>法幢王菩萨而为上首；<a id="a-8H"></a>又见上方佛次第出现无尽世界，<a id="a-8I"></a>无边智慧光圆满幢如来、<a id="a-8J"></a>应、<a id="a-8K"></a>正等觉，<a id="a-8L"></a>道场众会之所围绕，<a id="a-8M"></a>法界门幢王菩萨而为上首；<a id="a-8N"></a>又见下方佛光明世界，<a id="a-8O"></a>无碍智幢如来、<a id="a-8P"></a>应、<a id="a-8Q"></a>正等觉，<a id="a-8R"></a>道场众会之所围绕，<a id="a-8S"></a>一切世间刹幢王菩萨而为上首。</p>
  <p id="a8T">“善男子，<a id="a-8U"></a>我见如是等十方各十佛刹微尘数如来。<a id="a-8V"></a>彼诸如来不来至此，<a id="a-8W"></a>我不往彼。<a id="a-8X"></a>我若欲见安乐世界阿弥陀如来，<a id="a-8Y"></a>随意即见；<a id="a-8Z"></a>我若欲见栴檀世界金刚光明如来、<a id="a-8a"></a>妙香世界宝光明如来、<a id="a-8b"></a>莲华世界宝莲华光明如来、<a id="a-8c"></a>妙金世界寂静光如来、<a id="a-8d"></a>妙喜世界不动如来、<a id="a-8e"></a>善住世界师子如来、<a id="a-8f"></a>镜光明世界月觉如来、<a id="a-8g"></a>宝师子庄严世界毗卢遮那如来，<a id="a-8h"></a>如是一切，<a id="a-8i"></a>悉皆即见。<a id="a-8j"></a>然彼如来不来至此，<a id="a-8k"></a>我身亦不往诣于彼。<a id="a-8l"></a>知一切佛及与我心，<a id="a-8m"></a>悉皆如梦；<a id="a-8n"></a>知一切佛犹如影像，<a id="a-8o"></a>自心如水；<a id="a-8p"></a>知一切佛所有色相及以自心，<a id="a-8q"></a>悉皆如幻；<a id="a-8r"></a>知一切佛及以己心，<a id="a-8s"></a>悉皆如响。<a id="a-8t"></a>我如是知，<a id="a-8u"></a>如是忆念：<a id="a-8v"></a>所见诸佛，<a id="a-8w"></a>皆由自心。</p>
  <p id="a8x">“善男子，<a id="a-8y"></a>当知菩萨修诸佛法，<a id="a-8z"></a>净诸佛刹，<a id="a-90"></a>积集妙行，<a id="a-91"></a>调伏众生，<a id="a-92"></a>发大誓愿，<a id="a-93"></a>入一切智自在游戏不可思议解脱之门，<a id="a-94"></a>得佛菩提，<a id="a-95"></a>现大神通，<a id="a-96"></a>遍往一切十方法界，<a id="a-97"></a>以微细智普入诸劫；<a id="a-98"></a>如是一切，<a id="a-99"></a>悉由自心。</p>
  <p id="a9A">“是故，<a id="a-9B"></a>善男子，<a id="a-9C"></a>应以善法扶助自心，<a id="a-9D"></a>应以法水润泽自心，<a id="a-9E"></a>应于境界净治自心，<a id="a-9F"></a>应以精进坚固自心，<a id="a-9G"></a>应以忍辱坦荡自心，<a id="a-9H"></a>应以智证洁白自心，<a id="a-9I"></a>应以智慧明利自心，<a id="a-9J"></a>应以佛自在开发自心，<a id="a-9K"></a>应以佛平等广大自心，<a id="a-9L"></a>应以佛十力照察自心。</p>
  <p id="a9M">“善男子，<a id="a-9N"></a>我唯于此如来无碍庄严解脱门而得入出。<a id="a-9O"></a>如诸菩萨摩诃萨得无碍智住无碍行，<a id="a-9P"></a>得常见一切佛三昧，<a id="a-9Q"></a>得不住涅槃际三昧，<a id="a-9R"></a>了达三昧普门境界，<a id="a-9S"></a>于三世法悉皆平等，<a id="a-9T"></a>能善分身遍一切刹，<a id="a-9U"></a>住于诸佛平等境界，<a id="a-9V"></a>十方境界皆悉现前，<a id="a-9W"></a>智慧观察无不明了，<a id="a-9X"></a>于其身中悉现一切世界成坏，<a id="a-9Y"></a>而于己身及诸世界不生二想；<a id="a-9Z"></a>如是妙行，<a id="a-9a"></a>而我云何能知能说？</p>
  <p id="a9b">“善男子，<a id="a-9c"></a>从此南行，<a id="a-9d"></a>至阎浮提畔，<a id="a-9e"></a>有一国土，<a id="a-9f"></a>名摩利伽罗；<a id="a-9g"></a>彼有比丘，<a id="a-9h"></a>名曰海幢。<a id="a-9i"></a>汝诣彼问：<a id="a-9j"></a>菩萨云何学菩萨行、<a id="a-9k"></a>修菩萨道？<a id="a-9l"></a>”</p>
  <p id="a9m">时，<a id="a-9n"></a>善财童子顶礼解脱长者足，<a id="a-9o"></a>右绕观察，<a id="a-9p"></a>称扬赞叹，<a id="a-9q"></a>思惟恋仰，<a id="a-9r"></a>悲泣流泪，<a id="a-9s"></a>一心忆念：<a id="a-9t"></a>依善知识，<a id="a-9u"></a>事善知识，<a id="a-9v"></a>敬善知识，<a id="a-9w"></a>由善知识见一切智；<a id="a-9x"></a>于善知识不生违逆，<a id="a-9y"></a>于善知识心无谄诳，<a id="a-9z"></a>于善知识心常随顺；<a id="a-A0"></a>于善知识起慈母想，<a id="a-A1"></a>舍离一切无益法故；<a id="a-A2"></a>于善知识起慈父想，<a id="a-A3"></a>出生一切诸善法故。<a id="a-A4"></a>辞退而去。</p>
  <p id="aA5">尔时，<a id="a-A6"></a>善财童子一心正念彼长者教，<a id="a-A7"></a>观察彼长者教，<a id="a-A8"></a>忆念彼不思议菩萨解脱门，<a id="a-A9"></a>思惟彼不思议菩萨智光明，<a id="a-AA"></a>深入彼不思议法界门，<a id="a-AB"></a>趣向彼不思议菩萨普入门，<a id="a-AC"></a>明见彼不思议如来神变，<a id="a-AD"></a>解了彼不思议普入佛刹，<a id="a-AE"></a>分别彼不思议佛力庄严，<a id="a-AF"></a>思惟彼不思议菩萨三昧解脱境界分位，<a id="a-AG"></a>了达彼不思议差别世界究竟无碍，<a id="a-AH"></a>修行彼不思议菩萨坚固深心，<a id="a-AI"></a>发起彼不思议菩萨大愿净业。</p>
  <p id="aAJ">渐次南行，<a id="a-AK"></a>至阎浮提畔摩利聚落，<a id="a-AL"></a>周遍求觅海幢比丘。<a id="a-AM"></a>乃见其在经行地侧结跏趺坐，<a id="a-AN"></a>入于三昧，<a id="a-AO"></a>离出入息，<a id="a-AP"></a>无别思觉，<a id="a-AQ"></a>身安不动。</p>
  <p id="aAR">从其足下，<a id="a-AS"></a>出无数百千亿长者、<a id="a-AT"></a>居士、<a id="a-AU"></a>婆罗门众，<a id="a-AV"></a>皆以种种诸庄严具庄严其身，<a id="a-AW"></a>悉著宝冠，<a id="a-AX"></a>顶系明珠，<a id="a-AY"></a>普往十方一切世界，<a id="a-AZ"></a>雨一切宝、<a id="a-Aa"></a>一切璎珞、<a id="a-Ab"></a>一切衣服、<a id="a-Ac"></a>一切饮食如法上味、<a id="a-Ad"></a>一切华、<a id="a-Ae"></a>一切鬘、<a id="a-Af"></a>一切香、<a id="a-Ag"></a>一切涂香、<a id="a-Ah"></a>一切欲乐资生之具，<a id="a-Ai"></a>于一切处救摄一切贫穷众生，<a id="a-Aj"></a>安慰一切苦恼众生，<a id="a-Ak"></a>皆令欢喜心意清净，<a id="a-Al"></a>成就无上菩提之道。</p>
  <p id="aAm">从其两膝，<a id="a-An"></a>出无数百千亿刹帝利、<a id="a-Ao"></a>婆罗门众，<a id="a-Ap"></a>皆悉聪慧，<a id="a-Aq"></a>种种色相、<a id="a-Ar"></a>种种形貌、<a id="a-As"></a>种种衣服上妙庄严，<a id="a-At"></a>普遍十方一切世界，<a id="a-Au"></a>爱语、<a id="a-Av"></a>同事摄诸众生，<a id="a-Aw"></a>所谓：<a id="a-Ax"></a>贫者令足，<a id="a-Ay"></a>病者令愈，<a id="a-Az"></a>危者令安，<a id="a-B0"></a>怖者令止，<a id="a-B1"></a>有忧苦者咸使快乐；<a id="a-B2"></a>复以方便而劝导之，<a id="a-B3"></a>皆令舍恶，<a id="a-B4"></a>安住善法。</p>
  <p id="aB5">从其腰间，<a id="a-B6"></a>出等众生数无量仙人，<a id="a-B7"></a>或服草衣或树皮衣，<a id="a-B8"></a>皆执澡瓶，<a id="a-B9"></a>威仪寂静，<a id="a-BA"></a>周旋往返十方世界，<a id="a-BB"></a>于虚空中，<a id="a-BC"></a>以佛妙音，<a id="a-BD"></a>称赞如来，<a id="a-BE"></a>演说诸法；<a id="a-BF"></a>或说清净梵行之道，<a id="a-BG"></a>令其修习，<a id="a-BH"></a>调伏诸根；<a id="a-BI"></a>或说诸法皆无自性，<a id="a-BJ"></a>使其观察，<a id="a-BK"></a>发生智慧；<a id="a-BL"></a>或说世间言论轨则，<a id="a-BM"></a>或复开示一切智智出要方便，<a id="a-BN"></a>令随次第各修其业。</p>
  <p id="aBO">从其两胁，<a id="a-BP"></a>出不思议龙、<a id="a-BQ"></a>不思议龙女，<a id="a-BR"></a>示现不思议诸龙神变，<a id="a-BS"></a>所谓：<a id="a-BT"></a>雨不思议香云、<a id="a-BU"></a>不思议华云、<a id="a-BV"></a>不思议鬘云、<a id="a-BW"></a>不思议宝盖云、<a id="a-BX"></a>不思议宝幡云、<a id="a-BY"></a>不思议妙宝庄严具云、<a id="a-BZ"></a>不思议大摩尼宝云、<a id="a-Ba"></a>不思议宝璎珞云、<a id="a-Bb"></a>不思议宝座云、<a id="a-Bc"></a>不思议宝宫殿云、<a id="a-Bd"></a>不思议宝莲华云、<a id="a-Be"></a>不思议宝冠云、<a id="a-Bf"></a>不思议天身云、<a id="a-Bg"></a>不思议采女云，<a id="a-Bh"></a>悉遍虚空而为庄严，<a id="a-Bi"></a>充满一切十方世界，<a id="a-Bj"></a>诸佛道场而为供养，<a id="a-Bk"></a>令诸众生皆生欢喜。</p>
  <p id="aBl">从胸前卍字中，<a id="a-Bm"></a>出无数百千亿阿修罗王，<a id="a-Bn"></a>皆悉示现不可思议自在幻力，<a id="a-Bo"></a>令百世界皆大震动，<a id="a-Bp"></a>一切海水自然涌沸，<a id="a-Bq"></a>一切山王互相冲击，<a id="a-Br"></a>诸天宫殿无不动摇，<a id="a-Bs"></a>诸魔光明无不隐蔽，<a id="a-Bt"></a>诸魔兵众无不摧伏；<a id="a-Bu"></a>普令众生，<a id="a-Bv"></a>舍憍慢心，<a id="a-Bw"></a>除怒害心，<a id="a-Bx"></a>破烦恼山，<a id="a-By"></a>息众恶法，<a id="a-Bz"></a>长无斗诤，<a id="a-C0"></a>永共和善；<a id="a-C1"></a>复以幻力，<a id="a-C2"></a>开悟众生，<a id="a-C3"></a>令灭罪恶，<a id="a-C4"></a>令怖生死，<a id="a-C5"></a>令出诸趣，<a id="a-C6"></a>令离染著，<a id="a-C7"></a>令住无上菩提之心，<a id="a-C8"></a>令修一切诸菩萨行，<a id="a-C9"></a>令住一切诸波罗蜜，<a id="a-CA"></a>令入一切诸菩萨地，<a id="a-CB"></a>令观一切微妙法门，<a id="a-CC"></a>令知一切诸佛方便。<a id="a-CD"></a>如是所作，<a id="a-CE"></a>周遍法界。</p>
  <p id="aCF">从其背上，<a id="a-CG"></a>为应以二乘而得度者，<a id="a-CH"></a>出无数百千亿声闻、<a id="a-CI"></a>独觉；<a id="a-CJ"></a>为著我者，<a id="a-CK"></a>说无有我；<a id="a-CL"></a>为执常者，<a id="a-CM"></a>说一切行皆悉无常；<a id="a-CN"></a>为贪行者，<a id="a-CO"></a>说不净观；<a id="a-CP"></a>为瞋行者，<a id="a-CQ"></a>说慈心观；<a id="a-CR"></a>为痴行者，<a id="a-CS"></a>说缘起观；<a id="a-CT"></a>为等分行者，<a id="a-CU"></a>说与智慧相应境界法；<a id="a-CV"></a>为乐著境界者，<a id="a-CW"></a>说无所有法；<a id="a-CX"></a>为乐著寂静处者，<a id="a-CY"></a>说发大誓愿普饶益一切众生法。<a id="a-CZ"></a>如是所作，<a id="a-Ca"></a>周遍法界。</p>
  <p id="aCb">从其两肩，<a id="a-Cc"></a>出无数百千亿诸夜叉、<a id="a-Cd"></a>罗刹王，<a id="a-Ce"></a>种种形貌、<a id="a-Cf"></a>种种色相，<a id="a-Cg"></a>或长或短，<a id="a-Ch"></a>皆可怖畏，<a id="a-Ci"></a>无量眷属而自围绕，<a id="a-Cj"></a>守护一切行善众生，<a id="a-Ck"></a>并诸贤圣、<a id="a-Cl"></a>菩萨众会，<a id="a-Cm"></a>若向正住及正住者；<a id="a-Cn"></a>或时现作执金刚神，<a id="a-Co"></a>守护诸佛及佛住处，<a id="a-Cp"></a>或遍守护一切世间。<a id="a-Cq"></a>有怖畏者，<a id="a-Cr"></a>令得安隐；<a id="a-Cs"></a>有疾病者，<a id="a-Ct"></a>令得除差；<a id="a-Cu"></a>有苦恼者，<a id="a-Cv"></a>令得免离；<a id="a-Cw"></a>有过恶者，<a id="a-Cx"></a>令其厌悔；<a id="a-Cy"></a>有灾横者，<a id="a-Cz"></a>令其息灭。<a id="a-D0"></a>如是利益一切众生，<a id="a-D1"></a>皆悉令其舍生死轮转正法轮。</p>
  <p id="aD2">从其腹，<a id="a-D3"></a>出无数百千亿紧那罗王，<a id="a-D4"></a>各有无数紧那罗女前后围绕；<a id="a-D5"></a>又出无数百千亿乾闼婆王，<a id="a-D6"></a>各有无数乾闼婆女前后围绕。<a id="a-D7"></a>各奏无数百千天乐，<a id="a-D8"></a>歌咏赞叹诸法实性，<a id="a-D9"></a>歌咏赞叹一切诸佛，<a id="a-DA"></a>歌咏赞叹发菩提心，<a id="a-DB"></a>歌咏赞叹修菩萨行，<a id="a-DC"></a>歌咏赞叹一切诸佛成正觉门，<a id="a-DD"></a>歌咏赞叹一切诸佛转法轮门，<a id="a-DE"></a>歌咏赞叹一切诸佛现神变门，<a id="a-DF"></a>开示演说一切诸佛般涅槃门，<a id="a-DG"></a>开示演说守护一切诸佛教门，<a id="a-DH"></a>开示演说令一切众生皆欢喜门，<a id="a-DI"></a>开示演说严净一切诸佛刹门，<a id="a-DJ"></a>开示演说显示一切微妙法门，<a id="a-DK"></a>开示演说舍离一切诸障碍门，<a id="a-DL"></a>开示演说发生一切诸善根门。<a id="a-DM"></a>如是周遍十方法界。</p>
  <p id="aDN">从其面门，<a id="a-DO"></a>出无数百千亿转轮圣王，<a id="a-DP"></a>七宝具足，<a id="a-DQ"></a>四兵围绕，<a id="a-DR"></a>放大舍光，<a id="a-DS"></a>雨无量宝；<a id="a-DT"></a>诸贫乏者悉使充足，<a id="a-DU"></a>令其永断不与取行；<a id="a-DV"></a>端正采女无数百千，<a id="a-DW"></a>悉以舍施心无所著，<a id="a-DX"></a>令其永断邪淫之行；<a id="a-DY"></a>令生慈心，<a id="a-DZ"></a>不断生命；<a id="a-Da"></a>令其究竟常真实语，<a id="a-Db"></a>不作虚诳无益谈说；<a id="a-Dc"></a>令摄他语，<a id="a-Dd"></a>不行离间；<a id="a-De"></a>令柔软语，<a id="a-Df"></a>无有粗恶；<a id="a-Dg"></a>令常演说甚深决定明了之义，<a id="a-Dh"></a>不作无义绮饰言辞；<a id="a-Di"></a>为说少欲，<a id="a-Dj"></a>令除贪爱，<a id="a-Dk"></a>心无瑕垢；<a id="a-Dl"></a>为说大悲，<a id="a-Dm"></a>令除忿怒，<a id="a-Dn"></a>意得清净；<a id="a-Do"></a>为说实义，<a id="a-Dp"></a>令其观察一切诸法，<a id="a-Dq"></a>深入因缘，<a id="a-Dr"></a>善明谛理，<a id="a-Ds"></a>拔邪见刺，<a id="a-Dt"></a>破疑惑山，<a id="a-Du"></a>一切障碍悉皆除灭。<a id="a-Dv"></a>如是所作，<a id="a-Dw"></a>充满法界。</p>
  <p id="aDx">从其两目，<a id="a-Dy"></a>出无数百千亿日轮，<a id="a-Dz"></a>普照一切诸大地狱及诸恶趣，<a id="a-E0"></a>皆令离苦；<a id="a-E1"></a>又照一切世界中间，<a id="a-E2"></a>令除黑暗；<a id="a-E3"></a>又照一切十方众生，<a id="a-E4"></a>皆令舍离愚痴翳障；<a id="a-E5"></a>于垢浊国土放清净光，<a id="a-E6"></a>白银国土放黄金色光，<a id="a-E7"></a>黄金国土放白银色光，<a id="a-E8"></a>琉璃国土放玻璃色光，<a id="a-E9"></a>玻璃国土放琉璃色光，<a id="a-EA"></a>砗磲国土放玛瑙色光，<a id="a-EB"></a>玛瑙国土放砗磲色光，<a id="a-EC"></a>帝青国土放日藏摩尼王色光，<a id="a-ED"></a>日藏摩尼王国土放帝青色光，<a id="a-EE"></a>赤真珠国土放月光网藏摩尼王色光，<a id="a-EF"></a>月光网藏摩尼王国土放赤真珠色光，<a id="a-EG"></a>一宝所成国土放种种宝色光，<a id="a-EH"></a>种种宝所成国土放一宝色光，<a id="a-EI"></a>照诸众生心之稠林，<a id="a-EJ"></a>办诸众生无量事业，<a id="a-EK"></a>严饰一切世间境界，<a id="a-EL"></a>令诸众生心得清凉生大欢喜。<a id="a-EM"></a>如是所作，<a id="a-EN"></a>充满法界。</p>
  <p id="aEO">从其眉间白毫相中，<a id="a-EP"></a>出无数百千亿帝释，<a id="a-EQ"></a>皆于境界而得自在，<a id="a-ER"></a>摩尼宝珠系其顶上，<a id="a-ES"></a>光照一切诸天宫殿，<a id="a-ET"></a>震动一切须弥山王，<a id="a-EU"></a>觉悟一切诸天大众；<a id="a-EV"></a>叹福德力，<a id="a-EW"></a>说智慧力，<a id="a-EX"></a>生其乐力，<a id="a-EY"></a>持其志力，<a id="a-EZ"></a>净其念力，<a id="a-Ea"></a>坚其所发菩提心力，<a id="a-Eb"></a>赞乐见佛；<a id="a-Ec"></a>令除世欲，<a id="a-Ed"></a>赞乐闻法；<a id="a-Ee"></a>令厌世境，<a id="a-Ef"></a>赞乐观智；<a id="a-Eg"></a>令绝世染，<a id="a-Eh"></a>止修罗战，<a id="a-Ei"></a>断烦恼诤，<a id="a-Ej"></a>灭怖死心，<a id="a-Ek"></a>发降魔愿，<a id="a-El"></a>兴立正法须弥山王，<a id="a-Em"></a>成办众生一切事业。<a id="a-En"></a>如是所作，<a id="a-Eo"></a>周遍法界。</p>
  <p id="aEp">从其额上，<a id="a-Eq"></a>出无数百千亿梵天，<a id="a-Er"></a>色相端严，<a id="a-Es"></a>世间无比，<a id="a-Et"></a>威仪寂静，<a id="a-Eu"></a>言音美妙，<a id="a-Ev"></a>劝佛说法，<a id="a-Ew"></a>叹佛功德，<a id="a-Ex"></a>令诸菩萨悉皆欢喜，<a id="a-Ey"></a>能办众生无量事业，<a id="a-Ez"></a>普遍一切十方世界。</p>
  <p id="aF0">从其头上，<a id="a-F1"></a>出无量佛刹微尘数诸菩萨众，<a id="a-F2"></a>悉以相好庄严其身，<a id="a-F3"></a>放无边光，<a id="a-F4"></a>说种种行。<a id="a-F5"></a>所谓：<a id="a-F6"></a>赞叹布施，<a id="a-F7"></a>令舍悭贪，<a id="a-F8"></a>得众妙宝庄严世界；<a id="a-F9"></a>称扬赞叹持戒功德，<a id="a-FA"></a>令诸众生永断诸恶，<a id="a-FB"></a>住于菩萨大慈悲戒；<a id="a-FC"></a>说一切有悉皆如梦，<a id="a-FD"></a>说诸欲乐无有滋味，<a id="a-FE"></a>令诸众生离烦恼缚；<a id="a-FF"></a>说忍辱力，<a id="a-FG"></a>令于诸法心得自在；<a id="a-FH"></a>赞金色身，<a id="a-FI"></a>令诸众生离瞋恚垢，<a id="a-FJ"></a>起对治行，<a id="a-FK"></a>绝畜生道；<a id="a-FL"></a>叹精进行，<a id="a-FM"></a>令其远离世间放逸，<a id="a-FN"></a>皆悉勤修无量妙法；<a id="a-FO"></a>又为赞叹禅波罗蜜，<a id="a-FP"></a>令其一切心得自在；<a id="a-FQ"></a>又为演说般若波罗蜜，<a id="a-FR"></a>开示正见，<a id="a-FS"></a>令诸众生乐自在智拔诸见毒；<a id="a-FT"></a>又为演说随顺世间种种所作，<a id="a-FU"></a>令诸众生虽离生死，<a id="a-FV"></a>而于诸趣自在受生；<a id="a-FW"></a>又为示现神通变化，<a id="a-FX"></a>说寿命自在，<a id="a-FY"></a>令诸众生发大誓愿；<a id="a-FZ"></a>又为演说成就总持力、<a id="a-Fa"></a>出生大愿力、<a id="a-Fb"></a>净治三昧力、<a id="a-Fc"></a>自在受生力；<a id="a-Fd"></a>又为演说种种诸智，<a id="a-Fe"></a>所谓：<a id="a-Ff"></a>普知众生诸根智、<a id="a-Fg"></a>普知一切心行智、<a id="a-Fh"></a>普知如来十力智、<a id="a-Fi"></a>普知诸佛自在智。<a id="a-Fj"></a>如是所作，<a id="a-Fk"></a>周遍法界。</p>
  <p id="aFl">从其顶上，<a id="a-Fm"></a>出无数百千亿如来身，<a id="a-Fn"></a>其身无等，<a id="a-Fo"></a>诸相随好，<a id="a-Fp"></a>清净庄严，<a id="a-Fq"></a>威光赫奕如真金山，<a id="a-Fr"></a>无量光明普照十方，<a id="a-Fs"></a>出妙音声充满法界，<a id="a-Ft"></a>示现无量大神通力，<a id="a-Fu"></a>为一切世间普雨法雨。<a id="a-Fv"></a>所谓：<a id="a-Fw"></a>为坐菩提道场诸菩萨，<a id="a-Fx"></a>雨普知平等法雨；<a id="a-Fy"></a>为灌顶位诸菩萨，<a id="a-Fz"></a>雨入普门法雨；<a id="a-G0"></a>为法王子位诸菩萨，<a id="a-G1"></a>雨普庄严法雨；<a id="a-G2"></a>为童子位诸菩萨，<a id="a-G3"></a>雨坚固山法雨；<a id="a-G4"></a>为不退位诸菩萨，<a id="a-G5"></a>雨海藏法雨；<a id="a-G6"></a>为成就正心位诸菩萨，<a id="a-G7"></a>雨普境界法雨；<a id="a-G8"></a>为方便具足位诸菩萨，<a id="a-G9"></a>雨自性门法雨；<a id="a-GA"></a>为生贵位诸菩萨，<a id="a-GB"></a>雨随顺世间法雨；<a id="a-GC"></a>为修行位诸菩萨，<a id="a-GD"></a>雨普悲愍法雨；<a id="a-GE"></a>为新学诸菩萨，<a id="a-GF"></a>雨积集藏法雨；<a id="a-GG"></a>为初发心诸菩萨，<a id="a-GH"></a>雨摄众生法雨；<a id="a-GI"></a>为信解诸菩萨，<a id="a-GJ"></a>雨无尽境界普现前法雨；<a id="a-GK"></a>为色界诸众生，<a id="a-GL"></a>雨普门法雨；<a id="a-GM"></a>为诸梵天，<a id="a-GN"></a>雨普藏法雨；<a id="a-GO"></a>为诸自在天，<a id="a-GP"></a>雨生力法雨；<a id="a-GQ"></a>为诸魔众，<a id="a-GR"></a>雨心幢法雨；<a id="a-GS"></a>为诸化乐天，<a id="a-GT"></a>雨净念法雨；<a id="a-GU"></a>为诸兜率天，<a id="a-GV"></a>雨生意法雨；<a id="a-GW"></a>为诸夜摩天，<a id="a-GX"></a>雨欢喜法雨；<a id="a-GY"></a>为诸忉利天，<a id="a-GZ"></a>雨疾庄严虚空界法雨；<a id="a-Ga"></a>为诸夜叉王，<a id="a-Gb"></a>雨欢喜法雨；<a id="a-Gc"></a>为诸乾闼婆王，<a id="a-Gd"></a>雨金刚轮法雨；<a id="a-Ge"></a>为诸阿修罗王，<a id="a-Gf"></a>雨大境界法雨；<a id="a-Gg"></a>为诸迦楼罗王，<a id="a-Gh"></a>雨无边光明法雨；<a id="a-Gi"></a>为诸紧那罗王，<a id="a-Gj"></a>雨一切世间殊胜智法雨；<a id="a-Gk"></a>为诸人王，<a id="a-Gl"></a>雨无乐著法雨；<a id="a-Gm"></a>为诸龙王，<a id="a-Gn"></a>雨欢喜幢法雨；<a id="a-Go"></a>为诸摩睺罗伽王，<a id="a-Gp"></a>雨大休息法雨；<a id="a-Gq"></a>为诸地狱众生，<a id="a-Gr"></a>雨正念庄严法雨；<a id="a-Gs"></a>为诸畜生，<a id="a-Gt"></a>雨智慧藏法雨；<a id="a-Gu"></a>为阎罗王界众生，<a id="a-Gv"></a>雨无畏法雨；<a id="a-Gw"></a>为诸厄难处众生，<a id="a-Gx"></a>雨普安慰法雨。<a id="a-Gy"></a>悉令得入贤圣众会。<a id="a-Gz"></a>如是所作，<a id="a-H0"></a>充满法界。</p>
  <p id="aH1">海幢比丘又于其身一切毛孔，<a id="a-H2"></a>一一皆出阿僧祇佛刹微尘数光明网，<a id="a-H3"></a>一一光明网具阿僧祇色相、<a id="a-H4"></a>阿僧祇庄严、<a id="a-H5"></a>阿僧祇境界、<a id="a-H6"></a>阿僧祇事业，<a id="a-H7"></a>充满十方一切法界。</p>
  <p id="aH8">尔时，<a id="a-H9"></a>善财童子一心观察海幢比丘，<a id="a-HA"></a>深生渴仰，<a id="a-HB"></a>忆念彼三昧解脱，<a id="a-HC"></a>思惟彼不思议菩萨三昧，<a id="a-HD"></a>思惟彼不思议利益众生方便海，<a id="a-HE"></a>思惟彼不思议无作用普庄严门，<a id="a-HF"></a>思惟彼庄严法界清净智，<a id="a-HG"></a>思惟彼受佛加持智，<a id="a-HH"></a>思惟彼出生菩萨自在力，<a id="a-HI"></a>思惟彼坚固菩萨大愿力，<a id="a-HJ"></a>思惟彼增广菩萨诸行力。<a id="a-HK"></a>如是住立，<a id="a-HL"></a>思惟观察，<a id="a-HM"></a>经一日一夜，<a id="a-HN"></a>乃至经于七日七夜、<a id="a-HO"></a>半月、<a id="a-HP"></a>一月，<a id="a-HQ"></a>乃至六月，<a id="a-HR"></a>复经六日。</p>
  <p id="aHS">过此已后，<a id="a-HT"></a>海幢比丘从三昧出。<a id="a-HU"></a>善财童子赞言：<a id="a-HV"></a>“圣者，<a id="a-HW"></a>希有奇特！<a id="a-HX"></a>如此三昧最为甚深，<a id="a-HY"></a>如此三昧最为广大，<a id="a-HZ"></a>如此三昧境界无量，<a id="a-Ha"></a>如此三昧神力难思，<a id="a-Hb"></a>如此三昧光明无等，<a id="a-Hc"></a>如此三昧庄严无数，<a id="a-Hd"></a>如此三昧威力难制，<a id="a-He"></a>如此三昧境界平等，<a id="a-Hf"></a>如此三昧普照十方，<a id="a-Hg"></a>如此三昧利益无限，<a id="a-Hh"></a>以能除灭一切众生无量苦故。<a id="a-Hi"></a>所谓：<a id="a-Hj"></a>能令一切众生离贫苦故，<a id="a-Hk"></a>出地狱故，<a id="a-Hl"></a>免畜生故，<a id="a-Hm"></a>闭诸难门故，<a id="a-Hn"></a>开人、<a id="a-Ho"></a>天道故，<a id="a-Hp"></a>令人、<a id="a-Hq"></a>天众生喜乐故，<a id="a-Hr"></a>令其爱乐禅境界故，<a id="a-Hs"></a>能令增长有为乐故，<a id="a-Ht"></a>能为显示出有乐故，<a id="a-Hu"></a>能为引发菩提心故，<a id="a-Hv"></a>能使增长福智行故，<a id="a-Hw"></a>能令增长大悲心故，<a id="a-Hx"></a>能令生起大愿力故，<a id="a-Hy"></a>能令明了菩萨道故，<a id="a-Hz"></a>能使庄严究竟智故，<a id="a-I0"></a>能令趣入大乘境故，<a id="a-I1"></a>能令照了普贤行故，<a id="a-I2"></a>能令证得诸菩萨地智光明故，<a id="a-I3"></a>能令成就一切菩萨诸愿行故，<a id="a-I4"></a>能令安住一切智智境界中故。<a id="a-I5"></a>圣者，<a id="a-I6"></a>此三昧者，<a id="a-I7"></a>名为何等？<a id="a-I8"></a>”</p>
  <p id="aI9">海幢比丘言：<a id="a-IA"></a>“善男子，<a id="a-IB"></a>此三昧名普眼舍得，<a id="a-IC"></a>又名般若波罗蜜境界清净光明，<a id="a-ID"></a>又名普庄严清净门。<a id="a-IE"></a>善男子，<a id="a-IF"></a>我以修习般若波罗蜜故，<a id="a-IG"></a>得此普庄严清净三昧等百万阿僧祇三昧。<a id="a-IH"></a>”</p>
  <p id="aII">善财童子言：<a id="a-IJ"></a>“圣者，<a id="a-IK"></a>此三昧境界究竟唯如是耶？<a id="a-IL"></a>”</p>
  <p id="aIM">海幢言：<a id="a-IN"></a>“善男子，<a id="a-IO"></a>入此三昧时，<a id="a-IP"></a>了知一切世界，<a id="a-IQ"></a>无所障碍；<a id="a-IR"></a>往诣一切世界，<a id="a-IS"></a>无所障碍；<a id="a-IT"></a>超过一切世界，<a id="a-IU"></a>无所障碍；<a id="a-IV"></a>庄严一切世界，<a id="a-IW"></a>无所障碍；<a id="a-IX"></a>修治一切世界，<a id="a-IY"></a>无所障碍；<a id="a-IZ"></a>严净一切世界，<a id="a-Ia"></a>无所障碍；<a id="a-Ib"></a>见一切佛，<a id="a-Ic"></a>无所障碍；<a id="a-Id"></a>观一切佛广大威德，<a id="a-Ie"></a>无所障碍；<a id="a-If"></a>知一切佛自在神力，<a id="a-Ig"></a>无所障碍；<a id="a-Ih"></a>证一切佛诸广大力，<a id="a-Ii"></a>无所障碍；<a id="a-Ij"></a>入一切佛诸功德海，<a id="a-Ik"></a>无所障碍；<a id="a-Il"></a>受一切佛无量妙法，<a id="a-Im"></a>无所障碍；<a id="a-In"></a>入一切佛法中修习妙行，<a id="a-Io"></a>无所障碍；<a id="a-Ip"></a>证一切佛转法轮平等智，<a id="a-Iq"></a>无所障碍；<a id="a-Ir"></a>入一切诸佛众会道场海，<a id="a-Is"></a>无所障碍；<a id="a-It"></a>观十方佛法，<a id="a-Iu"></a>无所障碍；<a id="a-Iv"></a>大悲摄受十方众生，<a id="a-Iw"></a>无所障碍；<a id="a-Ix"></a>常起大慈充满十方，<a id="a-Iy"></a>无所障碍；<a id="a-Iz"></a>见十方佛心无厌足，<a id="a-J0"></a>无所障碍；<a id="a-J1"></a>入一切众生海，<a id="a-J2"></a>无所障碍；<a id="a-J3"></a>知一切众生根海，<a id="a-J4"></a>无所障碍；<a id="a-J5"></a>知一切众生诸根差别智，<a id="a-J6"></a>无所障碍。</p>
  <p id="aJ7">“善男子，<a id="a-J8"></a>我唯知此一般若波罗蜜三昧光明。<a id="a-J9"></a>如诸菩萨入智慧海，<a id="a-JA"></a>净法界境，<a id="a-JB"></a>达一切趣，<a id="a-JC"></a>遍无量刹，<a id="a-JD"></a>总持自在，<a id="a-JE"></a>三昧清净，<a id="a-JF"></a>神通广大，<a id="a-JG"></a>辩才无尽，<a id="a-JH"></a>善说诸地，<a id="a-JI"></a>为众生依；<a id="a-JJ"></a>而我何能知其妙行，<a id="a-JK"></a>辩其功德，<a id="a-JL"></a>了其所行，<a id="a-JM"></a>明其境界，<a id="a-JN"></a>究其愿力，<a id="a-JO"></a>入其要门，<a id="a-JP"></a>达其所证，<a id="a-JQ"></a>说其道分，<a id="a-JR"></a>住其三昧，<a id="a-JS"></a>见其心境，<a id="a-JT"></a>得其所有平等智慧？</p>
  <p id="aJU">“善男子，<a id="a-JV"></a>从此南行，<a id="a-JW"></a>有一住处，<a id="a-JX"></a>名曰海潮；<a id="a-JY"></a>彼有园林，<a id="a-JZ"></a>名普庄严；<a id="a-Ja"></a>于其园中，<a id="a-Jb"></a>有优婆夷，<a id="a-Jc"></a>名曰休舍。<a id="a-Jd"></a>汝往彼问：<a id="a-Je"></a>菩萨云何学菩萨行、<a id="a-Jf"></a>修菩萨道？<a id="a-Jg"></a>”</p>
  <p id="aJh">时，<a id="a-Ji"></a>善财童子于海幢比丘所，<a id="a-Jj"></a>得坚固身，<a id="a-Jk"></a>获妙法财，<a id="a-Jl"></a>入深境界，<a id="a-Jm"></a>智慧明彻，<a id="a-Jn"></a>三昧照耀，<a id="a-Jo"></a>住清净解，<a id="a-Jp"></a>见甚深法，<a id="a-Jq"></a>其心安住诸清净门，<a id="a-Jr"></a>智慧光明充满十方，<a id="a-Js"></a>心生欢喜，<a id="a-Jt"></a>踊跃无量；<a id="a-Ju"></a>五体投地，<a id="a-Jv"></a>顶礼其足，<a id="a-Jw"></a>绕无量匝，<a id="a-Jx"></a>恭敬瞻仰，<a id="a-Jy"></a>思惟观察，<a id="a-Jz"></a>咨嗟恋慕，<a id="a-K0"></a>持其名号，<a id="a-K1"></a>想其容止，<a id="a-K2"></a>念其音声，<a id="a-K3"></a>思其三昧及彼大愿所行境界，<a id="a-K4"></a>受其智慧清净光明；<a id="a-K5"></a>辞退而行。</p>
 </body>
</html>