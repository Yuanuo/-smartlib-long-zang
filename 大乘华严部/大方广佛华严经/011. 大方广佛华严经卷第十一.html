<!doctype html>
<html id="z3IBTPtGQ" data-ver="855">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第十一</h1>
  <h2 id="a2">佛升夜摩天宫自在品第十五</h2>
  <p id="a3">尔时如来威神力故。<a id="a-4"></a>十方一切诸佛世界。<a id="a-5"></a>诸四天下一一阎浮提。<a id="a-6"></a>皆有如来坐菩提树下。<a id="a-7"></a>无不显现。<a id="a-8"></a>彼诸菩萨。<a id="a-9"></a>各承佛神力说种种法。<a id="a-A"></a>皆悉自谓在于佛所。<a id="a-B"></a>尔时世尊。<a id="a-C"></a>威神力故。<a id="a-D"></a>不离道树及帝释宫。<a id="a-E"></a>向夜摩天宝庄严殿。<a id="a-F"></a>时彼天王遥见佛来。<a id="a-G"></a>即于殿上敷莲华藏宝师子座。<a id="a-H"></a>十万种宝以为庄严。<a id="a-I"></a>十万宝帐弥覆其上。<a id="a-J"></a>十万宝网以为珓珞。<a id="a-K"></a>次上十万众妙宝盖。<a id="a-L"></a>又复十万天诸华盖。<a id="a-M"></a>天缯杂宝以为垂带。<a id="a-N"></a>十万璎珞而庄严之。<a id="a-O"></a>十万宝衣。<a id="a-P"></a>以敷其上。<a id="a-Q"></a>十万天子在前立侍。<a id="a-R"></a>十万梵天而围绕之。<a id="a-S"></a>十万菩萨在前赞叹。<a id="a-T"></a>十万光明以为照耀。<a id="a-U"></a>十万妓乐自然演出。<a id="a-V"></a>十万正法娱乐音声。<a id="a-W"></a>十万善根妙相显现。<a id="a-X"></a>十万如来威神护持。<a id="a-Y"></a>十万功德藏而长养之。<a id="a-Z"></a>十万三昧而严净之。<a id="a-a"></a>十万愿藏以为清净。<a id="a-b"></a>十万奇特未曾有法胜相显出。<a id="a-c"></a>十万妙法而现在前。<a id="a-d"></a>十万自在处处普现。<a id="a-e"></a>十万功德妙相等起。<a id="a-f"></a>十万音声演出诸法。<a id="a-g"></a>时彼天王。<a id="a-h"></a>庄严宝莲华藏师子座已。<a id="a-i"></a>合掌恭敬白佛言。<a id="a-j"></a>善来世尊。<a id="a-k"></a>唯愿哀愍处此宫殿。<a id="a-l"></a>时佛受请即升宝殿。<a id="a-m"></a>一切十方夜摩天宫亦复如是。<a id="a-n"></a>尔时天王。<a id="a-o"></a>无量音乐寂然无声。<a id="a-p"></a>即自忆念过去佛所所种善根。<a id="a-q"></a>以偈颂曰。</p>
  <p id="ar">名称如来闻十方　　诸吉祥中最无上</p>
  <p id="as">来入摩尼庄严殿　　是故此处最吉祥</p>
  <p id="at">宝王如来世间灯　　诸吉祥中最无上</p>
  <p id="au">来入甘露上味殿　　是故此处最吉祥</p>
  <p id="av">喜王如来慧无量　　诸吉祥中最无上</p>
  <p id="aw">来入杂宝庄严殿　　是故此处最吉祥</p>
  <p id="ax">慧眼如来世间灯　　诸吉祥中最无上</p>
  <p id="ay">来入殊特最胜殿　　是故此处最吉祥</p>
  <p id="az">饶益如来义无量　　诸吉祥中最无上</p>
  <p id="a10">来入清净宝山殿　　是故此处最吉祥</p>
  <p id="a11">无师如来世间尊　　诸吉祥中最无上</p>
  <p id="a12">来入微妙宝香殿　　是故此处最吉祥</p>
  <p id="a13">天人中尊世间灯　　诸吉祥中最无上</p>
  <p id="a14">来入轻微妙香殿　　是故此处最吉祥</p>
  <p id="a15">无去如来论师子　　诸吉祥中最无上</p>
  <p id="a16">来入明净普眼殿　　是故此处最吉祥</p>
  <p id="a17">分别如来功德持　　诸吉祥中最无上</p>
  <p id="a18">来入娱乐庄严殿　　是故此处最吉祥</p>
  <p id="a19">苦行如来利世间　　诸吉祥中最无上</p>
  <p id="a1A">来入等色普照殿　　是故此处最吉祥</p>
  <p id="a1B">如此间夜摩天王佛神力故忆念过去诸等正觉以偈赞叹。<a id="a-1C"></a>如是十方一切世界。<a id="a-1D"></a>夜摩天王。<a id="a-1E"></a>各自忆念过去佛所所种善根。<a id="a-1F"></a>以偈赞叹亦复如是。<a id="a-1G"></a>尔时世尊升其宝殿宝莲华藏师子座上。<a id="a-1H"></a>结跏趺坐。<a id="a-1I"></a>尔时宝殿忽然广博。<a id="a-1J"></a>犹如夜摩天处。<a id="a-1K"></a>十方世界亦复如是。</p>
  <p data-pb></p>
  <h2 id="a1L">夜摩天宫菩萨说偈品第十六</h2>
  <p id="a1M">尔时十方各过十万佛刹尘数世界。<a id="a-1N"></a>有世界名无量慧。<a id="a-1O"></a>次名幢慧。<a id="a-1P"></a>次名地慧。<a id="a-1Q"></a>次名胜慧。<a id="a-1R"></a>次名灯慧。<a id="a-1S"></a>次名金刚慧。<a id="a-1T"></a>次名安乐慧。<a id="a-1U"></a>次名日慧。<a id="a-1V"></a>次名清净慧。<a id="a-1W"></a>次名梵慧。<a id="a-1X"></a>其佛号常住眼。<a id="a-1Y"></a>次号无量眼。<a id="a-1Z"></a>次号真实眼。<a id="a-1a"></a>次号不动眼。<a id="a-1b"></a>次号天眼。<a id="a-1c"></a>次号清净眼。<a id="a-1d"></a>次号安谛眼。<a id="a-1e"></a>次号明相眼。<a id="a-1f"></a>次号无上眼。<a id="a-1g"></a>次号净光泽眼。<a id="a-1h"></a>其菩萨名功德林。<a id="a-1i"></a>次名慧林。<a id="a-1j"></a>次名胜林。<a id="a-1k"></a>次名无畏林。<a id="a-1l"></a>次名惭愧林。<a id="a-1m"></a>次名精进林。<a id="a-1n"></a>次名力成就林。<a id="a-1o"></a>次名坚固林。<a id="a-1p"></a>次名如来林。<a id="a-1q"></a>次名智林。<a id="a-1r"></a>此诸菩萨。<a id="a-1s"></a>各于其国佛所净修梵行。<a id="a-1t"></a>尔时佛神力故。<a id="a-1u"></a>彼诸菩萨。<a id="a-1v"></a>各与一佛世界尘数菩萨。<a id="a-1w"></a>来诣佛所恭敬礼拜。<a id="a-1x"></a>佛神力故随所来方。<a id="a-1y"></a>化作宝藏师子之座。<a id="a-1z"></a>结跏趺坐。<a id="a-20"></a>充满十方。<a id="a-21"></a>如此世界夜摩天上菩萨云集。<a id="a-22"></a>十方世界亦复如是。<a id="a-23"></a>尔时世尊从两足指。<a id="a-24"></a>放百千亿妙色光明。<a id="a-25"></a>普照十方一切世界。<a id="a-26"></a>诸四天下菩提树下。<a id="a-27"></a>夜摩天宫莲华藏宝师子座。<a id="a-28"></a>如来神力及诸大会。<a id="a-29"></a>皆悉显现。<a id="a-2A"></a>尔时功德林菩萨。<a id="a-2B"></a>承佛神力普观十方。<a id="a-2C"></a>以偈颂曰。</p>
  <p id="a2D">普放净光明　　遍照十方界</p>
  <p id="a2E">一切悉睹佛　　通达无障碍</p>
  <p id="a2F">佛处夜摩宫　　莲华宝座上</p>
  <p id="a2G">一切诸世间　　奇特未曾有</p>
  <p id="a2H">赞叹十如来　　众生皆悉闻</p>
  <p id="a2I">世尊大众会　　一切无不见</p>
  <p id="a2J">普于十方界　　演说无上法</p>
  <p id="a2K">亦悉同名字　　如我菩萨众</p>
  <p id="a2L">各从十方界　　来诣于此处</p>
  <p id="a2M">彼诸上人等　　清净修梵行</p>
  <p id="a2N">彼诸如来等　　亦各同名号</p>
  <p id="a2O">见佛清净刹　　自在神通力</p>
  <p id="a2P">一切见如来　　人中或道场</p>
  <p id="a2Q">又复见世尊　　处此夜摩宫</p>
  <p id="a2R">一切诸世间　　莫能思议佛</p>
  <p id="a2S">随彼众生愿　　一切皆悉见</p>
  <p id="a2T">众生见如来　　无量自在力</p>
  <p id="a2U">离世大仙人　　功德藏无量</p>
  <p id="a2V">游行十方界　　一切无障碍</p>
  <p id="a2W">一身为无量　　无量身为一</p>
  <p id="a2X">功德甚深妙　　一切莫能测</p>
  <p id="a2Y">无著无所依　　清净如虚空</p>
  <p id="a2Z">尔时慧林菩萨。<a id="a-2a"></a>承佛神力普观十方。<a id="a-2b"></a>以偈颂曰。</p>
  <p id="a2c">不可思议劫　　天人师难值</p>
  <p id="a2d">离垢诸大人　　此会亦难遇</p>
  <p id="a2e">悉皆一切智　　慧光靡不照</p>
  <p id="a2f">演说深妙法　　饶益于众生</p>
  <p id="a2g">一切诸世间　　常为痴冥蔽</p>
  <p id="a2h">如来世灯明　　皆悉能除灭</p>
  <p id="a2i">施戒忍精进　　禅定三昧藏</p>
  <p id="a2j">修习深妙智　　普照于一切</p>
  <p id="a2k">如来无与等　　何况有胜者</p>
  <p id="a2l">颠倒取诸法　　是故不见佛</p>
  <p id="a2m">自在神通力　　无量难思议</p>
  <p id="a2n">无来亦无去　　说法度众生</p>
  <p id="a2o">若有得闻见　　清净天人师</p>
  <p id="a2p">永出诸恶道　　远离一切苦</p>
  <p id="a2q">无量无数劫　　修习求菩提</p>
  <p id="a2r">逮成等正觉　　广度诸群生</p>
  <p id="a2s">不可思议劫　　供养无量佛</p>
  <p id="a2t">若能解是义　　功德胜于彼</p>
  <p id="a2u">虽施无量刹　　满中诸珍宝</p>
  <p id="a2v">不能解此义　　终不成正觉</p>
  <p id="a2w">尔时胜林菩萨。<a id="a-2x"></a>承佛神力普观十方。<a id="a-2y"></a>以偈颂曰。</p>
  <p id="a2z">犹如春后月　　虚空无云曀</p>
  <p id="a30">日曜清净光　　一切无不照</p>
  <p id="a31">光明无限量　　世间无能数</p>
  <p id="a32">有眼尚不知　　何况盲冥者</p>
  <p id="a33">如来亦如是　　功德光无量</p>
  <p id="a34">无量无数劫　　莫能分别知</p>
  <p id="a35">光明无来处　　去亦无所至</p>
  <p id="a36">不生亦不灭　　空寂无所有</p>
  <p id="a37">未来一切法　　悉无有来者</p>
  <p id="a38">无生无现在　　是故无过去</p>
  <p id="a39">一切法无生　　亦复无有灭</p>
  <p id="a3A">若能如是解　　斯人睹如来</p>
  <p id="a3B">诸法无生故　　当知无所有</p>
  <p id="a3C">如是分别知　　此人达深义</p>
  <p id="a3D">诸法无自性　　一切无能知</p>
  <p id="a3E">若能如是解　　是则无所解</p>
  <p id="a3F">所言有生者　　当知由所生</p>
  <p id="a3G">解彼真实性　　是则无疑惑</p>
  <p id="a3H">一切诸所生　　正观亦如是</p>
  <p id="a3I">菩萨如是观　　具足一切智</p>
  <p id="a3J">尔时无畏林菩萨。<a id="a-3K"></a>承佛神力普观十方。<a id="a-3L"></a>以偈颂曰。</p>
  <p id="a3M">此处无边际　　广大如法界</p>
  <p id="a3N">一切无不至　　湛然不迁变</p>
  <p id="a3O">若闻如是法　　恭敬信乐者</p>
  <p id="a3P">永离三恶道　　一切诸难苦</p>
  <p id="a3Q">往诣诸世界　　无量不可数</p>
  <p id="a3R">闻此甚深法　　忆念善受持</p>
  <p id="a3S">闻受大仙人　　清净深妙法</p>
  <p id="a3T">一向求菩提　　究竟无上道</p>
  <p id="a3U">深信过去佛　　及彼诸佛法</p>
  <p id="a3V">一切世间灯　　除灭众痴闇</p>
  <p id="a3W">若有得闻佛　　无量自在力</p>
  <p id="a3X">决定信向者　　具足人中雄</p>
  <p id="a3Y">若能一心信　　现在一切佛</p>
  <p id="a3Z">彼成等正觉　　开示无量义</p>
  <p id="a3a">无量无数劫　　此法甚难值</p>
  <p id="a3b">若有得闻者　　当知本愿力</p>
  <p id="a3c">如是佛深法　　悉能善受持</p>
  <p id="a3d">广为众生说　　是人难思议</p>
  <p id="a3e">是故勤精进　　修行大庄严</p>
  <p id="a3f">闻持是正法　　究竟得菩提</p>
  <p id="a3g">尔时惭愧林菩萨。<a id="a-3h"></a>承佛神力普观十方。<a id="a-3i"></a>以偈颂曰。</p>
  <p id="a3j">得闻真谛法　　殊特未曾有</p>
  <p id="a3k">欢喜信乐者　　除灭众疑惑</p>
  <p id="a3l">一切知见人　　自说深妙法</p>
  <p id="a3m">佛慧靡不照　　是故难思议</p>
  <p id="a3n">非从智慧生　　亦非无智生</p>
  <p id="a3o">了达一切法　　除灭世间闇</p>
  <p id="a3p">色法非色法　　此二不为一</p>
  <p id="a3q">愚智亦如是　　其性各别异</p>
  <p id="a3r">生死及涅槃　　此二悉虚妄</p>
  <p id="a3s">愚智亦如是　　二俱无真实</p>
  <p id="a3t">世界始成立　　无有败坏相</p>
  <p id="a3u">愚智亦如是　　二俱相乖违</p>
  <p id="a3v">菩萨初发心　　及以最后心</p>
  <p id="a3w">愚智亦如是　　二俱不相应</p>
  <p id="a3x">譬如六情识　　迭用互不同</p>
  <p id="a3y">愚智亦如是　　究竟不和合</p>
  <p id="a3z">譬如伽陀药　　消灭一切毒</p>
  <p id="a40">智慧亦如是　　除灭诸痴闇</p>
  <p id="a41">法王无上尊　　是胜莫能过</p>
  <p id="a42">所说皆真实　　以故难值遇</p>
  <p id="a43">尔时精进林菩萨。<a id="a-44"></a>承佛神力普观十方。<a id="a-45"></a>以偈颂曰。</p>
  <p id="a46">诸法无差别　　唯佛分别知</p>
  <p id="a47">一切无不达　　智慧到彼岸</p>
  <p id="a48">如金及金色　　其性无差别</p>
  <p id="a49">如是法非法　　其性无有异</p>
  <p id="a4A">众生非众生　　二俱无真实</p>
  <p id="a4B">如是法非法　　其性无所有</p>
  <p id="a4C">譬如未来世　　无有过去相</p>
  <p id="a4D">一切法如是　　无有真实相</p>
  <p id="a4E">譬如过去法　　无有生起相</p>
  <p id="a4F">诸法亦如是　　皆悉无有相</p>
  <p id="a4G">涅槃不可取　　说时有二种</p>
  <p id="a4H">诸法亦如是　　无有差别相</p>
  <p id="a4I">譬如种种数　　皆悉是数法</p>
  <p id="a4J">诸法亦如是　　其性无别异</p>
  <p id="a4K">譬如数法十　　增一至无量</p>
  <p id="a4L">皆悉是本数　　智慧故差别</p>
  <p id="a4M">譬如诸世界　　劫烧有终败</p>
  <p id="a4N">虚空无损减　　无师智亦然</p>
  <p id="a4O">十方空无异　　众生起分别</p>
  <p id="a4P">如是取如来　　虚妄不见佛</p>
  <p id="a4Q">尔时力成就林菩萨。<a id="a-4R"></a>承佛神力普观十方。<a id="a-4S"></a>以偈颂曰。</p>
  <p id="a4T">一切众生类　　悉皆三世摄</p>
  <p id="a4U">三世诸众生　　皆为五阴摄</p>
  <p id="a4V">五阴从业起　　诸业因心起</p>
  <p id="a4W">心法犹如幻　　众生亦如是</p>
  <p id="a4X">世间非自作　　亦复非他作</p>
  <p id="a4Y">不知真实性　　生死轮常转</p>
  <p id="a4Z">所谓世间转　　皆悉是苦转</p>
  <p id="a4a">众生不知故　　生死轮常转</p>
  <p id="a4b">世间非世间　　二俱非真实</p>
  <p id="a4c">众生愚痴故　　妄取诸法相</p>
  <p id="a4d">三世五阴法　　说名为世间</p>
  <p id="a4e">斯由虚妄有　　无则出世间</p>
  <p id="a4f">何等是五阴　　五阴有何相</p>
  <p id="a4g">不见五阴坏　　妄取谓常住</p>
  <p id="a4h">五阴虚妄法　　真实无所有</p>
  <p id="a4i">空寂不迁变　　究竟离众相</p>
  <p id="a4j">世间既虚寂　　佛及法亦然</p>
  <p id="a4k">斯等三种法　　其性无所有</p>
  <p id="a4l">除灭诸颠倒　　明了见真实</p>
  <p id="a4m">一切知见人　　常现在其前</p>
  <p id="a4n">尔时坚固林菩萨。<a id="a-4o"></a>承佛神力普观十方。<a id="a-4p"></a>以偈颂曰。</p>
  <p id="a4q">譬如地种性　　自性无所有</p>
  <p id="a4r">一切佛自在　　其性亦如是</p>
  <p id="a4s">一切诸世间　　咸共偁赞佛</p>
  <p id="a4t">求彼偁赞法　　十方无来处</p>
  <p id="a4u">众生虚妄取　　谓之为真实</p>
  <p id="a4v">分别离众生　　业性不可得</p>
  <p id="a4w">业性无所有　　众生身非真</p>
  <p id="a4x">种种无量色　　亦复无来处</p>
  <p id="a4y">一切诸形色　　业性难思议</p>
  <p id="a4z">虽见无所有　　识性亦如是</p>
  <p id="a50">诸佛身如是　　不可得思议</p>
  <p id="a51">无量妙色身　　普现一切刹</p>
  <p id="a52">无量身非佛　　佛非无量身</p>
  <p id="a53">清净妙法身　　究竟度彼岸</p>
  <p id="a54">若有能得见　　清净妙法身</p>
  <p id="a55">是人于佛法　　其心无痴惑</p>
  <p id="a56">过去一切法　　观察等涅槃</p>
  <p id="a57">彼人见如来　　究竟常安住</p>
  <p id="a58">修习正忆念　　明了见正觉</p>
  <p id="a59">无相无所有　　是名法王子</p>
  <p id="a5A">尔时如来林菩萨。<a id="a-5B"></a>承佛神力普观十方。<a id="a-5C"></a>以偈颂曰。</p>
  <p id="a5D">譬如工画师　　分布诸彩色</p>
  <p id="a5E">虚妄取异色　　四大无差别</p>
  <p id="a5F">四大非彩色　　彩色非四大</p>
  <p id="a5G">不离四大体　　而别有彩色</p>
  <p id="a5H">心非彩画色　　彩画色非心</p>
  <p id="a5I">离心无画色　　离画色无心</p>
  <p id="a5J">彼心不常住　　无量难思议</p>
  <p id="a5K">显现一切色　　各各不相知</p>
  <p id="a5L">犹如工画师　　不能知画心</p>
  <p id="a5M">当知一切法　　其性亦如是</p>
  <p id="a5N">心如工画师　　画种种五阴</p>
  <p id="a5O">一切世界中　　无法而不造</p>
  <p id="a5P">如心佛亦尔　　如佛众生然</p>
  <p id="a5Q">心佛及众生　　是三无差别</p>
  <p id="a5R">诸佛悉了知　　一切从心转</p>
  <p id="a5S">若能如是解　　彼人见真佛</p>
  <p id="a5T">心亦非是身　　身亦非是心</p>
  <p id="a5U">作一切佛事　　自在未曾有</p>
  <p id="a5V">若人欲求知　　三世一切佛</p>
  <p id="a5W">应当如是观　　心造诸如来</p>
  <p id="a5X">尔时智林菩萨。<a id="a-5Y"></a>承佛神力普观十方。<a id="a-5Z"></a>以偈颂曰。</p>
  <p id="a5a">所取不可取　　所见不可见</p>
  <p id="a5b">所闻不可闻　　所思不可思</p>
  <p id="a5c">于有量无量　　不应作限量</p>
  <p id="a5d">有量及无量　　二俱无所取</p>
  <p id="a5e">不应说而说　　是为自欺诳</p>
  <p id="a5f">己事不成就　　不能悦众生</p>
  <p id="a5g">若有能赞叹　　无量诸如来</p>
  <p id="a5h">不可思议劫　　功德不可尽</p>
  <p id="a5i">犹如随意珠　　能现无量色</p>
  <p id="a5j">此色非真色　　诸佛亦如是</p>
  <p id="a5k">如虚空清净　　非色不可见</p>
  <p id="a5l">能现一切色　　其性不可见</p>
  <p id="a5m">如是大智人　　示现无量色</p>
  <p id="a5n">非识之所识　　一切莫能睹</p>
  <p id="a5o">虽闻如来声　　音声非如来</p>
  <p id="a5p">离声复不知　　如来等正觉</p>
  <p id="a5q">是处甚深妙　　若能分别知</p>
  <p id="a5r">庄严无上道　　远离诸虚妄</p>
  <p id="a5s">一切诸如来　　无有说佛法</p>
  <p id="a5t">随其所应化　　而为演说法</p>
  <p data-pb></p>
  <h2 id="a5u">功德华聚菩萨十行品第十七之一</h2>
  <p id="a5v">尔时功德林菩萨摩诃萨。<a id="a-5w"></a>承佛神力。<a id="a-5x"></a>入菩萨善伏三昧。<a id="a-5y"></a>入三昧已。<a id="a-5z"></a>十方各过万佛世界尘数刹外。<a id="a-60"></a>各见万佛世界尘数诸佛。<a id="a-61"></a>是诸如来皆号功德林。<a id="a-62"></a>时彼诸佛。<a id="a-63"></a>告功德林菩萨言。<a id="a-64"></a>善哉善哉。<a id="a-65"></a>佛子。<a id="a-66"></a>乃能入是善伏三昧。<a id="a-67"></a>十方各万佛刹尘数诸佛。<a id="a-68"></a>加汝神力故。<a id="a-69"></a>能入是善伏三昧。<a id="a-6A"></a>卢舍那佛本愿力故。<a id="a-6B"></a>威神力故。<a id="a-6C"></a>诸菩萨善根力故。<a id="a-6D"></a>欲令汝广说甚深法故。<a id="a-6E"></a>长养一切智故。<a id="a-6F"></a>分别一切众生性故。<a id="a-6G"></a>离一切障碍入无障碍境界故。<a id="a-6H"></a>成就一切方便故。<a id="a-6I"></a>成就一切种智故。<a id="a-6J"></a>觉悟一切法故。<a id="a-6K"></a>善知诸根故。<a id="a-6L"></a>闻持一切法故。<a id="a-6M"></a>所谓菩萨十行。<a id="a-6N"></a>佛子。<a id="a-6O"></a>当承佛神力广说妙法。<a id="a-6P"></a>时彼诸佛。<a id="a-6Q"></a>即与功德林菩萨无障碍法。<a id="a-6R"></a>与安住法。<a id="a-6S"></a>与无师法。<a id="a-6T"></a>与无痴法。<a id="a-6U"></a>与不杂乱法。<a id="a-6V"></a>与清净法。<a id="a-6W"></a>与无量法。<a id="a-6X"></a>与最胜法。<a id="a-6Y"></a>与无垢法。<a id="a-6Z"></a>与不退法。<a id="a-6a"></a>何以故。<a id="a-6b"></a>彼三昧力故。<a id="a-6c"></a>尔时诸佛各申右手。<a id="a-6d"></a>摩功德林菩萨顶。<a id="a-6e"></a>摩其顶已。<a id="a-6f"></a>即从定起。<a id="a-6g"></a>告众菩萨言。<a id="a-6h"></a>诸佛子。<a id="a-6i"></a>菩萨行业不可思议。<a id="a-6j"></a>广大如法界究竟如虚空。<a id="a-6k"></a>何以故。<a id="a-6l"></a>菩萨摩诃萨。<a id="a-6m"></a>学三世诸佛所行法故。<a id="a-6n"></a>佛子何等为菩萨摩诃萨行。<a id="a-6o"></a>菩萨有十行。<a id="a-6p"></a>三世诸佛之所宣说。<a id="a-6q"></a>何等为十。<a id="a-6r"></a>一者欢喜行。<a id="a-6s"></a>二者饶益行。<a id="a-6t"></a>三者无恚恨行。<a id="a-6u"></a>四者无尽行。<a id="a-6v"></a>五者离痴乱行。<a id="a-6w"></a>六者善现行。<a id="a-6x"></a>七者无著行。<a id="a-6y"></a>八者尊重行。<a id="a-6z"></a>九者善法行。<a id="a-70"></a>十者真实行。<a id="a-71"></a>是为十行。<a id="a-72"></a>佛子。<a id="a-73"></a>何等为菩萨摩诃萨欢喜行。<a id="a-74"></a>此菩萨为大施主。<a id="a-75"></a>悉能舍离一切所有。<a id="a-76"></a>等心惠施一切众生。<a id="a-77"></a>施已无悔。<a id="a-78"></a>不望果报不求名誉。<a id="a-79"></a>不求生胜处不求利养。<a id="a-7A"></a>但欲救护一切众生。<a id="a-7B"></a>欲摄取一切众生。<a id="a-7C"></a>欲饶益一切众生。<a id="a-7D"></a>欲学一切诸佛本行。<a id="a-7E"></a>欲正忆念诸佛本行。<a id="a-7F"></a>欲得清净诸佛本行。<a id="a-7G"></a>欲得受持诸佛本行。<a id="a-7H"></a>欲显现诸佛本行。<a id="a-7I"></a>欲广说诸佛本行。<a id="a-7J"></a>欲令一切离苦得乐。<a id="a-7K"></a>是名菩萨摩诃萨欢喜行。<a id="a-7L"></a>菩萨修欢喜行时。<a id="a-7M"></a>一切众生欢喜爱敬。<a id="a-7N"></a>随诸方土有贫穷处。<a id="a-7O"></a>菩萨愿往生彼。<a id="a-7P"></a>豪贵大富财宝无尽。<a id="a-7Q"></a>于念念中有无量无边无数众生。<a id="a-7R"></a>诣菩萨所。<a id="a-7S"></a>白言。<a id="a-7T"></a>仁者。<a id="a-7U"></a>我等贫窭靡所资赡。<a id="a-7V"></a>愿垂慈救得济生命。<a id="a-7W"></a>菩萨念念应其所须。<a id="a-7X"></a>悉令满足靡不欢喜。<a id="a-7Y"></a>菩萨不以求索烦重而生忧恼。<a id="a-7Z"></a>但发无上大慈悲心施无厌足。<a id="a-7a"></a>欲令常来。<a id="a-7b"></a>来已称庆倍复欢喜作如是念。<a id="a-7c"></a>我得善利。<a id="a-7d"></a>此等众生。<a id="a-7e"></a>是我福田是我善友。<a id="a-7f"></a>不请不求自来教诲。<a id="a-7g"></a>发起我心修行佛道。<a id="a-7h"></a>我今应当如是修学。<a id="a-7i"></a>普令众生悉得欢喜。<a id="a-7j"></a>我于三世所修功德。<a id="a-7k"></a>愿速成就清净法身。<a id="a-7l"></a>神力自在。<a id="a-7m"></a>悉令众生随其所须皆得欢喜。<a id="a-7n"></a>以此功德。<a id="a-7o"></a>令诸众生悉成正觉。<a id="a-7p"></a>度脱无量众生。<a id="a-7q"></a>悉令究竟无余涅槃。<a id="a-7r"></a>我当先令一切众生满足诸愿。<a id="a-7s"></a>然后我当成等正觉。<a id="a-7t"></a>离我想众生想。<a id="a-7u"></a>我所想寿命想。<a id="a-7v"></a>种种想福伽罗想作者想。<a id="a-7w"></a>法界众生界空无差别。<a id="a-7x"></a>离欲法非真实法。<a id="a-7y"></a>无所有法非坚固法。<a id="a-7z"></a>非恃怙法非所作法。<a id="a-80"></a>菩萨如是观时。<a id="a-81"></a>不见施者不见受者。<a id="a-82"></a>不见财物不见福田。<a id="a-83"></a>不见业不见报。<a id="a-84"></a>不见果不见大果不见小果。<a id="a-85"></a>菩萨观察三世。<a id="a-86"></a>发如是念。<a id="a-87"></a>哀哉众生。<a id="a-88"></a>为愚痴所覆烦恼所缠。<a id="a-89"></a>常流生死。<a id="a-8A"></a>轮回苦海。<a id="a-8B"></a>于不坚固法不得坚固。<a id="a-8C"></a>我当尽学诸佛所学饶益众生。<a id="a-8D"></a>成等正觉开悟一切皆令清净。<a id="a-8E"></a>随顺寂灭观三世法。<a id="a-8F"></a>是名菩萨摩诃萨初欢喜行。</p>
  <p id="a8G">佛子。<a id="a-8H"></a>何等为菩萨摩诃萨第二饶益行。<a id="a-8I"></a>此菩萨持戒清净。<a id="a-8J"></a>于色声香味触法。<a id="a-8K"></a>心无染着。<a id="a-8L"></a>广为众生说无染法。<a id="a-8M"></a>不求生于人天胜处尊贵之家。<a id="a-8N"></a>不求利养不求端正不求帝王。<a id="a-8O"></a>但坚持净戒。<a id="a-8P"></a>作如是念。<a id="a-8Q"></a>我持净戒。<a id="a-8R"></a>离一切缠烦恼炽火忧悲苦恼。<a id="a-8S"></a>不负众生。<a id="a-8T"></a>诸佛欢喜。<a id="a-8U"></a>究竟成就无上菩提。<a id="a-8V"></a>菩萨如是持净戒时。<a id="a-8W"></a>于一日中。<a id="a-8X"></a>若有无量无数阿僧祇诸大魔王。<a id="a-8Y"></a>一一魔王。<a id="a-8Z"></a>各将无量无数阿僧祇诸天女众。<a id="a-8a"></a>皆悉端正颜貌姝妙。<a id="a-8b"></a>姿容妖艳倾惑人心。<a id="a-8c"></a>又复赍持一切乐具。<a id="a-8d"></a>欲来惑乱菩萨道意。<a id="a-8e"></a>尔时菩萨作如是念。<a id="a-8f"></a>此五欲者是障道法。<a id="a-8g"></a>乃能障碍无上菩提。<a id="a-8h"></a>是故菩萨。<a id="a-8i"></a>乃至不生一念欲心。<a id="a-8j"></a>心净如佛。<a id="a-8k"></a>除其方便教化众生。<a id="a-8l"></a>内不离菩萨一切种智。<a id="a-8m"></a>坚固正念。<a id="a-8n"></a>不为五欲因缘故。<a id="a-8o"></a>起一恶念恼乱众生。<a id="a-8p"></a>宁舍身命不加恶于人。<a id="a-8q"></a>若加恶于人无有是处。<a id="a-8r"></a>菩萨自见佛已来。<a id="a-8s"></a>未曾有心起一欲想。<a id="a-8t"></a>何况从事。<a id="a-8u"></a>若或从事无有是处。<a id="a-8v"></a>尔时菩萨作如是念。<a id="a-8w"></a>众生长夜在生死中。<a id="a-8x"></a>忆念五欲贪着五欲。<a id="a-8y"></a>爱乐五欲。<a id="a-8z"></a>心常流转五欲境界。<a id="a-90"></a>永没五欲莫之能出。<a id="a-91"></a>我今应当作如是学。<a id="a-92"></a>令诸魔王天女眷属及一切众生立无上戒。<a id="a-93"></a>立净戒已。<a id="a-94"></a>又教令得不退转地一切种智成等正觉。<a id="a-95"></a>乃至究竟无余涅槃。<a id="a-96"></a>何以故。<a id="a-97"></a>此是我业一切诸佛皆如是学。<a id="a-98"></a>离诸非行计我无知。<a id="a-99"></a>观一切佛平等深法。<a id="a-9A"></a>得一切智。<a id="a-9B"></a>为众生说法。<a id="a-9C"></a>断除颠倒。<a id="a-9D"></a>不离众生而有颠倒。<a id="a-9E"></a>不离颠倒而有众生。<a id="a-9F"></a>颠倒内无众生。<a id="a-9G"></a>众生内无颠倒。<a id="a-9H"></a>颠倒非众生。<a id="a-9I"></a>众生非颠倒。<a id="a-9J"></a>颠倒非内法。<a id="a-9K"></a>颠倒非外法。<a id="a-9L"></a>众生非内法。<a id="a-9M"></a>众生非外法。<a id="a-9N"></a>一切诸法但是虚妄无有真实。<a id="a-9O"></a>须臾不住无有坚固。<a id="a-9P"></a>犹如幻化欺诳愚夫。<a id="a-9Q"></a>悟一切法如梦如电。<a id="a-9R"></a>如是解者。<a id="a-9S"></a>能达生死究竟菩提。<a id="a-9T"></a>未度者度未脱者脱。<a id="a-9U"></a>未调伏者令得调伏。<a id="a-9V"></a>未寂静者令得寂静。<a id="a-9W"></a>未安隐者令得安隐。<a id="a-9X"></a>未离垢者令得离垢。<a id="a-9Y"></a>未清净者令得清净。<a id="a-9Z"></a>未涅槃者令得涅槃。<a id="a-9a"></a>未快乐者令得快乐。<a id="a-9b"></a>我当舍离世间众事。<a id="a-9c"></a>令诸如来皆悉欢喜。<a id="a-9d"></a>具足成就一切佛法。<a id="a-9e"></a>安住无上最胜法中。<a id="a-9f"></a>平等正观一切众生。<a id="a-9g"></a>分别了知一切诸法。<a id="a-9h"></a>远离诸恶永舍虚妄。<a id="a-9i"></a>除灭一切烦恼习气。<a id="a-9j"></a>成就出要胜妙方便。<a id="a-9k"></a>悉得无量无边辩才。<a id="a-9l"></a>成就甚深空寂智慧。<a id="a-9m"></a>是名菩萨摩诃萨第二饶益行。</p>
  <p id="a9n">佛子。<a id="a-9o"></a>何等为菩萨摩诃萨第三无恚恨行。<a id="a-9p"></a>此菩萨常能修习忍辱之法。<a id="a-9q"></a>谦卑恭敬和颜爱语。<a id="a-9r"></a>不自害不害他亦不俱害。<a id="a-9s"></a>不自举不举他亦不两举。<a id="a-9t"></a>不自是不是他亦不两是。<a id="a-9u"></a>不自赞叹。<a id="a-9v"></a>但作是念。<a id="a-9w"></a>我当常为众生说法离一切恶。<a id="a-9x"></a>断贪恚痴憍慢乱心悭嫉谄曲。<a id="a-9y"></a>以大忍法而安立之。<a id="a-9z"></a>菩萨成就如是清净忍法。<a id="a-A0"></a>设有无量无数众生。<a id="a-A1"></a>一一众生。<a id="a-A2"></a>各有无量无数眷属。<a id="a-A3"></a>一一众生。<a id="a-A4"></a>各有无量无数化头。<a id="a-A5"></a>头有无量阿僧祇舌。<a id="a-A6"></a>舌出无量无数恶声。<a id="a-A7"></a>声出无量无数恶骂音辞。<a id="a-A8"></a>鄙秽毁辱菩萨。<a id="a-A9"></a>又此众生。<a id="a-AA"></a>各有无量阿僧祇手。<a id="a-AB"></a>手执无量无数刀杖。<a id="a-AC"></a>捶击摧辱毁害菩萨。<a id="a-AD"></a>乃至无量阿僧祇劫未曾休息。<a id="a-AE"></a>菩萨遭此楚毒之时。<a id="a-AF"></a>作如是念。<a id="a-AG"></a>我因是苦。<a id="a-AH"></a>若生恚心。<a id="a-AI"></a>则自不调伏自不守护。<a id="a-AJ"></a>自不明了自不寂静。<a id="a-AK"></a>自不修定自不真实。<a id="a-AL"></a>自爱其身。<a id="a-AM"></a>何能令彼生欢喜心而得度脱。<a id="a-AN"></a>菩萨作是思惟。<a id="a-AO"></a>因身心故。<a id="a-AP"></a>于无量劫受诸苦恼。<a id="a-AQ"></a>是故重自劝励。<a id="a-AR"></a>令心欢喜善自调摄。<a id="a-AS"></a>何以故。<a id="a-AT"></a>我当安住无上法故。<a id="a-AU"></a>欲令众生亦得此法。<a id="a-AV"></a>复更思惟。<a id="a-AW"></a>此身空寂无我我所。<a id="a-AX"></a>无真实性空无有二。<a id="a-AY"></a>若苦若乐皆无所有。<a id="a-AZ"></a>诸法空故。<a id="a-Aa"></a>我当解了广为人说。<a id="a-Ab"></a>是故我今虽遭苦毒应当忍受。<a id="a-Ac"></a>为愍伤众生故。<a id="a-Ad"></a>饶益众生故。<a id="a-Ae"></a>安隐众生故。<a id="a-Af"></a>摄取众生故。<a id="a-Ag"></a>不舍众生故。<a id="a-Ah"></a>欲令众生得不退转究竟成就无上菩提。<a id="a-Ai"></a>佛所行法我当修行。<a id="a-Aj"></a>是名菩萨摩诃萨第三无恚恨行。</p>
  <p id="aAk">佛子。<a id="a-Al"></a>何等为菩萨摩诃萨第四无尽行。<a id="a-Am"></a>此菩萨勤修精进。<a id="a-An"></a>胜精进最胜精进。<a id="a-Ao"></a>第一精进大精进微妙精进。<a id="a-Ap"></a>上精进无上精进。<a id="a-Aq"></a>无等精进无等等精进。<a id="a-Ar"></a>彼菩萨。<a id="a-As"></a>不为贪欲所乱。<a id="a-At"></a>不为嗔恚愚痴憍慢恼害悭嫉嫌恨谄曲无惭无愧之所恼乱。<a id="a-Au"></a>菩萨复作是念。<a id="a-Av"></a>我不欲恼诸众生。<a id="a-Aw"></a>乃至不欲恼一众生故。<a id="a-Ax"></a>勤修精进。<a id="a-Ay"></a>但欲舍离诸烦恼故。<a id="a-Az"></a>修行精进。<a id="a-B0"></a>欲害一切结故。<a id="a-B1"></a>修行精进。<a id="a-B2"></a>欲离一切习气故。<a id="a-B3"></a>修行精进。<a id="a-B4"></a>欲悉分别一切众生故。<a id="a-B5"></a>修行精进。<a id="a-B6"></a>欲知一切众生死此生彼故。<a id="a-B7"></a>修行精进。<a id="a-B8"></a>欲知一切众生烦恼习故。<a id="a-B9"></a>修行精进。<a id="a-BA"></a>欲知一切众生种种希望故。<a id="a-BB"></a>修行精进。<a id="a-BC"></a>欲知一切众生诸境界故。<a id="a-BD"></a>修行精进。<a id="a-BE"></a>欲知一切众生诸根故。<a id="a-BF"></a>修行精进。<a id="a-BG"></a>欲知一切众生心心所行故。<a id="a-BH"></a>修行精进。<a id="a-BI"></a>欲知一切法境界故。<a id="a-BJ"></a>修行精进。<a id="a-BK"></a>欲知诸佛实法故。<a id="a-BL"></a>修行精进。<a id="a-BM"></a>欲知诸佛平等法故。<a id="a-BN"></a>修行精进。<a id="a-BO"></a>欲以善方便知三世平等故。<a id="a-BP"></a>修行精进。<a id="a-BQ"></a>欲知清净平等法故。<a id="a-BR"></a>修行精进。<a id="a-BS"></a>欲得一切诸佛法故。<a id="a-BT"></a>修行精进。<a id="a-BU"></a>欲以一方便门知一切佛法故。<a id="a-BV"></a>修行精进。<a id="a-BW"></a>欲知诸佛无量无边不可思议故。<a id="a-BX"></a>修行精进。<a id="a-BY"></a>欲知诸佛大智慧善方便故。<a id="a-BZ"></a>修行精进。<a id="a-Ba"></a>欲知一切佛法广为众生句句分别故。<a id="a-Bb"></a>修行精进。<a id="a-Bc"></a>菩萨成就如是精进。<a id="a-Bd"></a>若有人言。<a id="a-Be"></a>无量无数阿僧祇世界众生。<a id="a-Bf"></a>汝能为此一一众生故。<a id="a-Bg"></a>于无量无数阿僧祇劫。<a id="a-Bh"></a>具受无择大地狱苦。<a id="a-Bi"></a>令彼众生究竟涅槃。<a id="a-Bj"></a>复有无量无数阿僧祇佛。<a id="a-Bk"></a>出兴于世。<a id="a-Bl"></a>令无量无数阿僧祇众生受种种乐。<a id="a-Bm"></a>汝犹具受大地狱苦。<a id="a-Bn"></a>然后汝当成阿耨多罗三藐三菩提。<a id="a-Bo"></a>菩萨答言。<a id="a-Bp"></a>我悉能为尔所世界一一众生受地狱苦。<a id="a-Bq"></a>诸佛出世众生受乐。<a id="a-Br"></a>我亦受苦。<a id="a-Bs"></a>然后我当成无上道。<a id="a-Bt"></a>复有人言。<a id="a-Bu"></a>汝若能以一毛渧无量无边阿僧祇诸大海水皆悉令尽。<a id="a-Bv"></a>无量无边阿僧祇世界。<a id="a-Bw"></a>末为微尘。<a id="a-Bx"></a>悉知其数。<a id="a-By"></a>如是念念次第常不废忘菩提之心。<a id="a-Bz"></a>菩萨若闻是语。<a id="a-C0"></a>不退不悔欢喜踊跃。<a id="a-C1"></a>勤修精进作如是念。<a id="a-C2"></a>我得善利。<a id="a-C3"></a>因我故令无量无边阿僧祇世界众生永离众苦。<a id="a-C4"></a>菩萨复作是念。<a id="a-C5"></a>我当代一切众生受一切苦。<a id="a-C6"></a>普令众生离一切苦。<a id="a-C7"></a>悉皆究竟无余涅槃。<a id="a-C8"></a>然后我当成无上道。<a id="a-C9"></a>是名菩萨摩诃萨第四无尽行。</p>
  <p id="aCA">佛子。<a id="a-CB"></a>何等为菩萨摩诃萨第五离痴乱行。<a id="a-CC"></a>此菩萨成就第一正念。<a id="a-CD"></a>未曾散乱。<a id="a-CE"></a>坚固不坏。<a id="a-CF"></a>第一最胜清净无量。<a id="a-CG"></a>舍离痴冥分别正念。<a id="a-CH"></a>善能受持世间出世间经论。<a id="a-CI"></a>色法非色法经论。<a id="a-CJ"></a>受想行识经论。<a id="a-CK"></a>无有痴乱。<a id="a-CL"></a>死此生彼无有痴乱。<a id="a-CM"></a>处胎出胎无有痴乱。<a id="a-CN"></a>住菩提心无有痴乱。<a id="a-CO"></a>亲近善知识无有痴乱。<a id="a-CP"></a>学诸佛法无有痴乱。<a id="a-CQ"></a>觉诸魔事无有痴乱。<a id="a-CR"></a>远离魔事无有痴乱。<a id="a-CS"></a>于无量劫修菩萨行。<a id="a-CT"></a>菩萨成就如是等无量无数坚固正念。<a id="a-CU"></a>于无量无数阿僧祇劫。<a id="a-CV"></a>从诸佛菩萨善知识所闻受正法。<a id="a-CW"></a>所谓甚深法。<a id="a-CX"></a>微妙法。<a id="a-CY"></a>庄严法。<a id="a-CZ"></a>种种庄严法。<a id="a-Ca"></a>种种名味句身法。<a id="a-Cb"></a>庄严菩萨法。<a id="a-Cc"></a>庄严诸佛无上法。<a id="a-Cd"></a>正希望清净法。<a id="a-Ce"></a>不染一切世间法。<a id="a-Cf"></a>分别一切世间法。<a id="a-Cg"></a>广法无量法。<a id="a-Ch"></a>舍离痴暗分别世间法。<a id="a-Ci"></a>共法不共法。<a id="a-Cj"></a>菩萨智境界法。<a id="a-Ck"></a>一切智自在法。<a id="a-Cl"></a>菩萨闻此法已。<a id="a-Cm"></a>于无量无边阿僧祇劫。<a id="a-Cn"></a>未曾退忘。<a id="a-Co"></a>何以故。<a id="a-Cp"></a>菩萨摩诃萨。<a id="a-Cq"></a>本无量劫修道行时。<a id="a-Cr"></a>未曾恼乱众生。<a id="a-Cs"></a>正念三昧不断正法不断善根不断智慧故。<a id="a-Ct"></a>此菩萨无量种声不能娆乱。<a id="a-Cu"></a>所谓高大声。<a id="a-Cv"></a>恼乱声。<a id="a-Cw"></a>令人恐怖声。<a id="a-Cx"></a>微妙声。<a id="a-Cy"></a>不可爱声。<a id="a-Cz"></a>散乱六根声。<a id="a-D0"></a>菩萨闻如是等无量无数好恶诸声。<a id="a-D1"></a>于正念不乱。<a id="a-D2"></a>三昧不乱。<a id="a-D3"></a>境界不乱。<a id="a-D4"></a>入微妙法不乱。<a id="a-D5"></a>菩萨行不乱。<a id="a-D6"></a>修习菩提心不乱。<a id="a-D7"></a>念佛三昧不乱。<a id="a-D8"></a>观察真实法不乱。<a id="a-D9"></a>教化众生智不乱。<a id="a-DA"></a>成就众生不乱。<a id="a-DB"></a>安立众生清净智不乱。<a id="a-DC"></a>观察甚深义不乱。<a id="a-DD"></a>不行恶业故无恶业障。<a id="a-DE"></a>不行烦恼故无烦恼障。<a id="a-DF"></a>不行不恭敬故无不恭敬障。<a id="a-DG"></a>不行谤法故无谤法障。<a id="a-DH"></a>如是等无量种声。<a id="a-DI"></a>一一音声。<a id="a-DJ"></a>充满十方无量无边阿僧祇世界。<a id="a-DK"></a>于无量无边阿僧祇劫。<a id="a-DL"></a>未曾断绝悉能坏乱众生诸根。<a id="a-DM"></a>令其发狂而不能乱此菩萨甚深三昧。<a id="a-DN"></a>菩萨于三昧中。<a id="a-DO"></a>思惟分别一切音声生住灭相。<a id="a-DP"></a>善分别知生住灭性。<a id="a-DQ"></a>亦善观察诸闻声者。<a id="a-DR"></a>闻好恶声心无憎爱正念不乱。<a id="a-DS"></a>于彼诸声善取其相而不染着。<a id="a-DT"></a>知一切声皆无所有非真实性。<a id="a-DU"></a>无有造者亦无本际。<a id="a-DV"></a>与法性等无有差别。<a id="a-DW"></a>是菩萨。<a id="a-DX"></a>成就寂静身口意行。<a id="a-DY"></a>不复退转。<a id="a-DZ"></a>安住诸禅三昧正受。<a id="a-Da"></a>悟一切法智慧成就。<a id="a-Db"></a>得离一切音声三昧。<a id="a-Dc"></a>阿僧祇三昧门以为眷属。<a id="a-Dd"></a>长养大悲。<a id="a-De"></a>于念念中。<a id="a-Df"></a>能得无量阿僧祇三昧。<a id="a-Dg"></a>究竟成就一切种智。<a id="a-Dh"></a>菩萨闻此能坏诸根大恶音声已。<a id="a-Di"></a>作如是念。<a id="a-Dj"></a>我当令一切众生安住清净正念。<a id="a-Dk"></a>于一切智得不退转。<a id="a-Dl"></a>究竟成就无余涅槃。<a id="a-Dm"></a>是名菩萨摩诃萨第五离痴乱行。</p>
 </body>
</html>