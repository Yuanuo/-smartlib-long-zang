<!doctype html>
<html id="z3IBTU8Ho" data-ver="935">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十六</h1>
  <h2 id="a2">十地品第二十六之三</h2>
  <p id="a3">佛子闻此广大行，<a id="a-4"></a>可乐深妙殊胜法，<a id="a-5"></a>心皆勇悦大欢喜，<a id="a-6"></a>普散众华供养佛。</p>
  <p id="a7">演说如是妙法时，<a id="a-8"></a>大地海水皆震动，<a id="a-9"></a>一切天女咸欢喜，<a id="a-A"></a>悉吐妙音同赞叹。</p>
  <p id="aB">自在天王大欣庆，<a id="a-C"></a>雨摩尼宝供养佛，<a id="a-D"></a>赞言佛为我出兴，<a id="a-E"></a>演说第一功德行。</p>
  <p id="aF">如是智者诸地义，<a id="a-G"></a>于百千劫甚难得，<a id="a-H"></a>我今忽然而得闻，<a id="a-I"></a>菩萨胜行妙法音。</p>
  <p id="aJ">愿更演说聪慧者，<a id="a-K"></a>后地决定无余道，<a id="a-L"></a>利益一切诸天人，<a id="a-M"></a>此诸佛子皆乐闻！</p>
  <p id="aN">勇猛大心解脱月，<a id="a-O"></a>请金刚藏言佛子，<a id="a-P"></a>从此转入第四地，<a id="a-Q"></a>所有行相愿宣说！</p>
  <p id="aR">尔时，<a id="a-S"></a>金刚藏菩萨告解脱月菩萨言：<a id="a-T"></a>“佛子，<a id="a-U"></a>菩萨摩诃萨第三地善清净已，<a id="a-V"></a>欲入第四焰慧地，<a id="a-W"></a>当修行十法明门。<a id="a-X"></a>何等为十？<a id="a-Y"></a>所谓观察众生界、<a id="a-Z"></a>观察法界、<a id="a-a"></a>观察世界、<a id="a-b"></a>观察虚空界、<a id="a-c"></a>观察识界、<a id="a-d"></a>观察欲界、<a id="a-e"></a>观察色界、<a id="a-f"></a>观察无色界、<a id="a-g"></a>观察广心信解界、<a id="a-h"></a>观察大心信解界。<a id="a-i"></a>菩萨以此十法明门，<a id="a-j"></a>得入第四焰慧地。</p>
  <p id="ak">“佛子，<a id="a-l"></a>菩萨住此焰慧地，<a id="a-m"></a>则能以十种智成熟法故，<a id="a-n"></a>得彼内法，<a id="a-o"></a>生如来家。<a id="a-p"></a>何等为十？<a id="a-q"></a>所谓：<a id="a-r"></a>深心不退故；<a id="a-s"></a>于三宝中生净信，<a id="a-t"></a>毕竟不坏故；<a id="a-u"></a>观诸行生灭故；<a id="a-v"></a>观诸法自性无生故；<a id="a-w"></a>观世间成坏故；<a id="a-x"></a>观因业有生故；<a id="a-y"></a>观生死涅槃故；<a id="a-z"></a>观众生国土业故；<a id="a-10"></a>观前际后际故；<a id="a-11"></a>观无所有尽故。<a id="a-12"></a>是为十。<a id="a-13"></a>佛子，<a id="a-14"></a>菩萨住此第四地，<a id="a-15"></a>观内身循身观，<a id="a-16"></a>勤勇念知，<a id="a-17"></a>除世间贪忧；<a id="a-18"></a>观外身循身观，<a id="a-19"></a>勤勇念知，<a id="a-1A"></a>除世间贪忧；<a id="a-1B"></a>观内外身循身观，<a id="a-1C"></a>勤勇念知，<a id="a-1D"></a>除世间贪忧；<a id="a-1E"></a>如是，<a id="a-1F"></a>观内受、<a id="a-1G"></a>外受、<a id="a-1H"></a>内外受循受观，<a id="a-1I"></a>观内心、<a id="a-1J"></a>外心、<a id="a-1K"></a>内外心循心观，<a id="a-1L"></a>观内法、<a id="a-1M"></a>外法、<a id="a-1N"></a>内外法循法观，<a id="a-1O"></a>勤勇念知，<a id="a-1P"></a>除世间贪忧。<a id="a-1Q"></a>复次，<a id="a-1R"></a>此菩萨未生诸恶不善法为不生故，<a id="a-1S"></a>欲生勤精进发心正断；<a id="a-1T"></a>已生诸恶不善法为断故，<a id="a-1U"></a>欲生勤精进发心正断；<a id="a-1V"></a>未生诸善法为生故，<a id="a-1W"></a>欲生勤精进发心正行；<a id="a-1X"></a>已生诸善法为住不失故，<a id="a-1Y"></a>修令增广故，<a id="a-1Z"></a>欲生勤精进发心正行。<a id="a-1a"></a>复次，<a id="a-1b"></a>此菩萨修行欲定断行，<a id="a-1c"></a>成就神足，<a id="a-1d"></a>依止厌，<a id="a-1e"></a>依止离，<a id="a-1f"></a>依止灭，<a id="a-1g"></a>回向于舍；<a id="a-1h"></a>修行精进定、<a id="a-1i"></a>心定、<a id="a-1j"></a>观定断行，<a id="a-1k"></a>成就神足，<a id="a-1l"></a>依止厌，<a id="a-1m"></a>依止离，<a id="a-1n"></a>依止灭，<a id="a-1o"></a>回向于舍。<a id="a-1p"></a>复次，<a id="a-1q"></a>此菩萨修行信根，<a id="a-1r"></a>依止厌，<a id="a-1s"></a>依止离，<a id="a-1t"></a>依止灭，<a id="a-1u"></a>回向于舍；<a id="a-1v"></a>修行精进根、<a id="a-1w"></a>念根、<a id="a-1x"></a>定根、<a id="a-1y"></a>慧根，<a id="a-1z"></a>依止厌，<a id="a-20"></a>依止离，<a id="a-21"></a>依止灭，<a id="a-22"></a>回向于舍。<a id="a-23"></a>复次，<a id="a-24"></a>此菩萨修行信力，<a id="a-25"></a>依止厌，<a id="a-26"></a>依止离，<a id="a-27"></a>依止灭，<a id="a-28"></a>回向于舍；<a id="a-29"></a>修行精进力、<a id="a-2A"></a>念力、<a id="a-2B"></a>定力、<a id="a-2C"></a>慧力，<a id="a-2D"></a>依止厌，<a id="a-2E"></a>依止离，<a id="a-2F"></a>依止灭，<a id="a-2G"></a>回向于舍。<a id="a-2H"></a>复次，<a id="a-2I"></a>此菩萨修行念觉分，<a id="a-2J"></a>依止厌，<a id="a-2K"></a>依止离，<a id="a-2L"></a>依止灭，<a id="a-2M"></a>回向于舍；<a id="a-2N"></a>修行择法觉分、<a id="a-2O"></a>精进觉分、<a id="a-2P"></a>喜觉分、<a id="a-2Q"></a>猗觉分、<a id="a-2R"></a>定觉分、<a id="a-2S"></a>舍觉分，<a id="a-2T"></a>依止厌，<a id="a-2U"></a>依止离，<a id="a-2V"></a>依止灭，<a id="a-2W"></a>回向于舍。<a id="a-2X"></a>复次，<a id="a-2Y"></a>此菩萨修行正见，<a id="a-2Z"></a>依止厌，<a id="a-2a"></a>依止离，<a id="a-2b"></a>依止灭，<a id="a-2c"></a>回向于舍；<a id="a-2d"></a>修行正思惟、<a id="a-2e"></a>正语、<a id="a-2f"></a>正业、<a id="a-2g"></a>正命、<a id="a-2h"></a>正精进、<a id="a-2i"></a>正念、<a id="a-2j"></a>正定，<a id="a-2k"></a>依止厌，<a id="a-2l"></a>依止离，<a id="a-2m"></a>依止灭，<a id="a-2n"></a>回向于舍。<a id="a-2o"></a>菩萨修行如是功德，<a id="a-2p"></a>为不舍一切众生故，<a id="a-2q"></a>本愿所持故，<a id="a-2r"></a>大悲为首故，<a id="a-2s"></a>大慈成就故，<a id="a-2t"></a>思念一切智智故，<a id="a-2u"></a>成就庄严佛土故，<a id="a-2v"></a>成就如来力、<a id="a-2w"></a>无所畏、<a id="a-2x"></a>不共佛法、<a id="a-2y"></a>相好音声悉具足故，<a id="a-2z"></a>求于上上殊胜道故，<a id="a-30"></a>随顺所闻甚深佛解脱故，<a id="a-31"></a>思惟大智善巧方便故。</p>
  <p id="a32">“佛子，<a id="a-33"></a>菩萨住此焰慧地，<a id="a-34"></a>所有身见为首，<a id="a-35"></a>我、<a id="a-36"></a>人、<a id="a-37"></a>众生、<a id="a-38"></a>寿命、<a id="a-39"></a>蕴、<a id="a-3A"></a>界、<a id="a-3B"></a>处所起执著，<a id="a-3C"></a>出没思惟；<a id="a-3D"></a>观察治故，<a id="a-3E"></a>我所故，<a id="a-3F"></a>财物故，<a id="a-3G"></a>著处故，<a id="a-3H"></a>于如是等一切皆离。<a id="a-3I"></a>此菩萨若见业是如来所诃、<a id="a-3J"></a>烦恼所染，<a id="a-3K"></a>皆悉舍离；<a id="a-3L"></a>若见业是顺菩萨道、<a id="a-3M"></a>如来所赞，<a id="a-3N"></a>皆悉修行。</p>
  <p id="a3O">“佛子，<a id="a-3P"></a>此菩萨随所起方便慧，<a id="a-3Q"></a>修习于道及助道分，<a id="a-3R"></a>如是而得润泽心、<a id="a-3S"></a>柔软心、<a id="a-3T"></a>调顺心、<a id="a-3U"></a>利益安乐心、<a id="a-3V"></a>无杂染心、<a id="a-3W"></a>求上上胜法心、<a id="a-3X"></a>求殊胜智慧心、<a id="a-3Y"></a>救一切世间心、<a id="a-3Z"></a>恭敬尊德无违教命心、<a id="a-3a"></a>随所闻法皆善修行心。<a id="a-3b"></a>此菩萨知恩、<a id="a-3c"></a>知报恩，<a id="a-3d"></a>心极和善，<a id="a-3e"></a>同住安乐，<a id="a-3f"></a>质直柔软，<a id="a-3g"></a>无稠林行，<a id="a-3h"></a>无有我慢，<a id="a-3i"></a>善受教诲，<a id="a-3j"></a>得说者意。<a id="a-3k"></a>此菩萨如是忍成就，<a id="a-3l"></a>如是调柔成就，<a id="a-3m"></a>如是寂灭成就，<a id="a-3n"></a>如是忍、<a id="a-3o"></a>调柔、<a id="a-3p"></a>寂灭成就；<a id="a-3q"></a>净治后地业，<a id="a-3r"></a>作意修行时，<a id="a-3s"></a>得不休息精进、<a id="a-3t"></a>不杂染精进、<a id="a-3u"></a>不退转精进、<a id="a-3v"></a>广大精进、<a id="a-3w"></a>无边精进、<a id="a-3x"></a>炽然精进、<a id="a-3y"></a>无等等精进、<a id="a-3z"></a>无能坏精进、<a id="a-40"></a>成熟一切众生精进、<a id="a-41"></a>善分别道非道精进。<a id="a-42"></a>是菩萨心界清净，<a id="a-43"></a>深心不失，<a id="a-44"></a>悟解明利，<a id="a-45"></a>善根增长，<a id="a-46"></a>离世垢浊，<a id="a-47"></a>断诸疑惑，<a id="a-48"></a>明断具足，<a id="a-49"></a>喜乐充满，<a id="a-4A"></a>佛亲护念，<a id="a-4B"></a>无量志乐皆悉成就。</p>
  <p id="a4C">“佛子，<a id="a-4D"></a>菩萨住此焰慧地，<a id="a-4E"></a>以愿力故，<a id="a-4F"></a>得见多佛。<a id="a-4G"></a>所谓：<a id="a-4H"></a>见多百佛，<a id="a-4I"></a>见多千佛，<a id="a-4J"></a>见多百千佛，<a id="a-4K"></a>乃至见多百千亿那由他佛。<a id="a-4L"></a>皆恭敬尊重，<a id="a-4M"></a>承事供养，<a id="a-4N"></a>衣服、<a id="a-4O"></a>卧具、<a id="a-4P"></a>饮食、<a id="a-4Q"></a>汤药，<a id="a-4R"></a>一切资生悉以奉施，<a id="a-4S"></a>亦以供养一切众僧，<a id="a-4T"></a>以此善根皆悉回向阿耨多罗三藐三菩提。<a id="a-4U"></a>于彼佛所，<a id="a-4V"></a>恭敬听法，<a id="a-4W"></a>闻已受持，<a id="a-4X"></a>具足修行。<a id="a-4Y"></a>复于彼诸佛法中出家修道，<a id="a-4Z"></a>又更修治深心信解，<a id="a-4a"></a>经无量百千亿那由他劫，<a id="a-4b"></a>令诸善根转复明净。<a id="a-4c"></a>佛子，<a id="a-4d"></a>譬如金师炼治真金作庄严具，<a id="a-4e"></a>余所有金皆不能及；<a id="a-4f"></a>菩萨摩诃萨亦复如是，<a id="a-4g"></a>住于此地所有善根，<a id="a-4h"></a>下地善根所不能及。<a id="a-4i"></a>如摩尼宝清净光轮能放光明，<a id="a-4j"></a>非诸余宝之所能及，<a id="a-4k"></a>风雨等缘悉不能坏；<a id="a-4l"></a>菩萨摩诃萨亦复如是，<a id="a-4m"></a>住于此地，<a id="a-4n"></a>下地菩萨所不能及，<a id="a-4o"></a>众魔烦恼悉不能坏。<a id="a-4p"></a>此菩萨于四摄中，<a id="a-4q"></a>同事偏多；<a id="a-4r"></a>十波罗蜜中，<a id="a-4s"></a>精进偏多；<a id="a-4t"></a>余非不修，<a id="a-4u"></a>但随力随分。</p>
  <p id="a4v">“佛子，<a id="a-4w"></a>是名略说菩萨摩诃萨第四焰慧地。<a id="a-4x"></a>菩萨住此地，<a id="a-4y"></a>多作须夜摩天王，<a id="a-4z"></a>以善方便能除众生身见等惑，<a id="a-50"></a>令住正见。<a id="a-51"></a>布施、<a id="a-52"></a>爱语、<a id="a-53"></a>利行、<a id="a-54"></a>同事──如是一切诸所作业，<a id="a-55"></a>皆不离念佛，<a id="a-56"></a>不离念法，<a id="a-57"></a>不离念僧，<a id="a-58"></a>乃至不离念具足一切种、<a id="a-59"></a>一切智智。<a id="a-5A"></a>复作是念：<a id="a-5B"></a>‘我当于一切众生中为首、<a id="a-5C"></a>为胜、<a id="a-5D"></a>为殊胜、<a id="a-5E"></a>为妙、<a id="a-5F"></a>为微妙、<a id="a-5G"></a>为上、<a id="a-5H"></a>为无上，<a id="a-5I"></a>乃至为一切智智依止者。<a id="a-5J"></a>’是菩萨若发勤精进，<a id="a-5K"></a>于一念顷，<a id="a-5L"></a>得入亿数三昧，<a id="a-5M"></a>得见亿数佛，<a id="a-5N"></a>得知亿数佛神力，<a id="a-5O"></a>能动亿数世界，<a id="a-5P"></a>乃至能示现亿数身，<a id="a-5Q"></a>一一身亿数菩萨以为眷属；<a id="a-5R"></a>若以菩萨殊胜愿力自在示现，<a id="a-5S"></a>过于此数，<a id="a-5T"></a>百劫、<a id="a-5U"></a>千劫乃至百千亿那由他劫不能数知。<a id="a-5V"></a>”</p>
  <p id="a5W">尔时，<a id="a-5X"></a>金刚藏菩萨欲重宣其义而说颂言：</p>
  <p id="a5Y">“菩萨已净第三地，<a id="a-5Z"></a>次观众生世法界，<a id="a-5a"></a>空界识界及三界，<a id="a-5b"></a>心解悉了能趣入。</p>
  <p id="a5c">始登焰地增势力，<a id="a-5d"></a>生如来家永不退，<a id="a-5e"></a>于佛法僧信不坏，<a id="a-5f"></a>观法无常无有起。</p>
  <p id="a5g">观世成坏业有生，<a id="a-5h"></a>生死涅槃刹等业，<a id="a-5i"></a>观前后际亦观尽，<a id="a-5j"></a>如是修行生佛家。</p>
  <p id="a5k">得是法已增慈愍，<a id="a-5l"></a>转更勤修四念处，<a id="a-5m"></a>身受心法内外观，<a id="a-5n"></a>世间贪爱皆除遣。</p>
  <p id="a5o">菩萨修治四勤行，<a id="a-5p"></a>恶法除灭善增长，<a id="a-5q"></a>神足根力悉善修，<a id="a-5r"></a>七觉八道亦如是。</p>
  <p id="a5s">为度众生修彼行，<a id="a-5t"></a>本愿所护慈悲首，<a id="a-5u"></a>求一切智及佛土，<a id="a-5v"></a>亦念如来十种力，</p>
  <p id="a5w">四无所畏不共法，<a id="a-5x"></a>殊特相好深美音；<a id="a-5y"></a>亦求妙道解脱处，<a id="a-5z"></a>及大方便修行彼。</p>
  <p id="a60">身见为首六十二，<a id="a-61"></a>我及我所无量种，<a id="a-62"></a>蕴界处等诸取著，<a id="a-63"></a>此四地中一切离。</p>
  <p id="a64">如来所诃烦恼行，<a id="a-65"></a>以无义利皆除断；<a id="a-66"></a>智者修行清净业，<a id="a-67"></a>为度众生无不作。</p>
  <p id="a68">菩萨勤修不懈怠，<a id="a-69"></a>即得十心皆具足，<a id="a-6A"></a>专求佛道无厌倦，<a id="a-6B"></a>志期受职度众生。</p>
  <p id="a6C">恭敬尊德修行法，<a id="a-6D"></a>知恩易诲无愠暴，<a id="a-6E"></a>舍慢离谄心调柔，<a id="a-6F"></a>转更精勤不退转。</p>
  <p id="a6G">菩萨住此焰慧地，<a id="a-6H"></a>其心清净永不失，<a id="a-6I"></a>悟解决定善增长，<a id="a-6J"></a>疑网垢浊悉皆离。</p>
  <p id="a6K">此地菩萨人中胜，<a id="a-6L"></a>供那由他无量佛，<a id="a-6M"></a>听闻正法亦出家，<a id="a-6N"></a>不可沮坏如真金。</p>
  <p id="a6O">菩萨住此具功德，<a id="a-6P"></a>以智方便修行道，<a id="a-6Q"></a>不为众魔心退转，<a id="a-6R"></a>譬如妙宝无能坏。</p>
  <p id="a6S">住此多作焰天王，<a id="a-6T"></a>于法自在众所尊，<a id="a-6U"></a>普化群生除恶见，<a id="a-6V"></a>专求佛智修善业。</p>
  <p id="a6W">菩萨勤加精进力，<a id="a-6X"></a>获三昧等皆亿数；<a id="a-6Y"></a>若以愿智力所为，<a id="a-6Z"></a>过于此数无能知。</p>
  <p id="a6a">如是菩萨第四地，<a id="a-6b"></a>所行清净微妙道，<a id="a-6c"></a>功德义智共相应，<a id="a-6d"></a>我为佛子已宣说。<a id="a-6e"></a>”</p>
  <p id="a6f"></p>
  <p id="a6g">菩萨闻此胜地行，<a id="a-6h"></a>于法解悟心欢喜，<a id="a-6i"></a>空中雨华赞叹言：<a id="a-6j"></a>善哉大士金刚藏！</p>
  <p id="a6k">自在天王与天众，<a id="a-6l"></a>闻法踊跃住虚空，<a id="a-6m"></a>普放种种妙光云，<a id="a-6n"></a>供养如来喜充遍。</p>
  <p id="a6o">天诸婇女奏天乐，<a id="a-6p"></a>亦以言辞歌赞佛，<a id="a-6q"></a>悉以菩萨威神故，<a id="a-6r"></a>于彼声中发是言：</p>
  <p id="a6s">佛愿久远今乃满，<a id="a-6t"></a>佛道久远今乃得，<a id="a-6u"></a>释迦文佛至天宫，<a id="a-6v"></a>利天人者久乃见。</p>
  <p id="a6w">大海久远今始动，<a id="a-6x"></a>佛光久远今乃放，<a id="a-6y"></a>众生久远始安乐，<a id="a-6z"></a>大悲音声久乃闻。</p>
  <p id="a70">功德彼岸皆已到，<a id="a-71"></a>憍慢黑暗皆已灭，<a id="a-72"></a>最极清净如虚空，<a id="a-73"></a>不染世法犹莲华。</p>
  <p id="a74">大牟尼尊现于世，<a id="a-75"></a>譬如须弥出巨海，<a id="a-76"></a>供养能尽一切苦，<a id="a-77"></a>供养必得诸佛智；</p>
  <p id="a78">此应供处供无等，<a id="a-79"></a>是故欢心供养佛。</p>
  <p id="a7A">如是无量诸天女，<a id="a-7B"></a>发此言辞称赞已，<a id="a-7C"></a>一切恭敬喜充满，<a id="a-7D"></a>瞻仰如来默然住。</p>
  <p id="a7E">是时大士解脱月，<a id="a-7F"></a>复请无畏金刚藏：<a id="a-7G"></a>第五地中诸行相，<a id="a-7H"></a>唯愿佛子为宣说！</p>
  <p id="a7I">尔时，<a id="a-7J"></a>金刚藏菩萨告解脱月菩萨言：<a id="a-7K"></a>“佛子，<a id="a-7L"></a>菩萨摩诃萨第四地所行道善圆满已，<a id="a-7M"></a>欲入第五难胜地，<a id="a-7N"></a>当以十种平等清净心趣入。<a id="a-7O"></a>何等为十？<a id="a-7P"></a>所谓：<a id="a-7Q"></a>于过去佛法平等清净心、<a id="a-7R"></a>未来佛法平等清净心、<a id="a-7S"></a>现在佛法平等清净心、<a id="a-7T"></a>戒平等清净心、<a id="a-7U"></a>心平等清净心、<a id="a-7V"></a>除见疑悔平等清净心、<a id="a-7W"></a>道非道智平等清净心、<a id="a-7X"></a>修行智见平等清净心、<a id="a-7Y"></a>于一切菩提分法上上观察平等清净心、<a id="a-7Z"></a>教化一切众生平等清净心。<a id="a-7a"></a>菩萨摩诃萨以此十种平等清净心，<a id="a-7b"></a>得入菩萨第五地。</p>
  <p id="a7c">“佛子，<a id="a-7d"></a>菩萨摩诃萨住此第五地已，<a id="a-7e"></a>以善修菩提分法故，<a id="a-7f"></a>善净深心故，<a id="a-7g"></a>复转求上胜道故，<a id="a-7h"></a>随顺真如故，<a id="a-7i"></a>愿力所持故，<a id="a-7j"></a>于一切众生慈愍不舍故，<a id="a-7k"></a>积集福智助道故，<a id="a-7l"></a>精勤修习不息故，<a id="a-7m"></a>出生善巧方便故，<a id="a-7n"></a>观察照明上上地故，<a id="a-7o"></a>受如来护念故，<a id="a-7p"></a>念智力所持故，<a id="a-7q"></a>得不退转心。</p>
  <p id="a7r">“佛子，<a id="a-7s"></a>此菩萨摩诃萨如实知此是苦圣谛、<a id="a-7t"></a>此是苦集圣谛、<a id="a-7u"></a>此是苦灭圣谛、<a id="a-7v"></a>此是苦灭道圣谛，<a id="a-7w"></a>善知俗谛，<a id="a-7x"></a>善知第一义谛，<a id="a-7y"></a>善知相谛，<a id="a-7z"></a>善知差别谛，<a id="a-80"></a>善知成立谛，<a id="a-81"></a>善知事谛，<a id="a-82"></a>善知生谛，<a id="a-83"></a>善知尽无生谛，<a id="a-84"></a>善知入道智谛，<a id="a-85"></a>善知一切菩萨地次第成就谛，<a id="a-86"></a>乃至善知如来智成就谛。<a id="a-87"></a>此菩萨随众生心乐令欢喜故，<a id="a-88"></a>知俗谛；<a id="a-89"></a>通达一实相故，<a id="a-8A"></a>知第一义谛；<a id="a-8B"></a>觉法自相、<a id="a-8C"></a>共相故，<a id="a-8D"></a>知相谛；<a id="a-8E"></a>了诸法分位差别故，<a id="a-8F"></a>知差别谛；<a id="a-8G"></a>善分别蕴、<a id="a-8H"></a>界、<a id="a-8I"></a>处故，<a id="a-8J"></a>知成立谛；<a id="a-8K"></a>觉身心苦恼故，<a id="a-8L"></a>知事谛；<a id="a-8M"></a>觉诸趣生相续故，<a id="a-8N"></a>知生谛；<a id="a-8O"></a>一切热恼毕竟灭故，<a id="a-8P"></a>知尽无生智谛；<a id="a-8Q"></a>出生无二故，<a id="a-8R"></a>知入道智谛；<a id="a-8S"></a>正觉一切行相故，<a id="a-8T"></a>善知一切菩萨地次第相续成就，<a id="a-8U"></a>乃至如来智成就谛。<a id="a-8V"></a>以信解智力知，<a id="a-8W"></a>非以究竟智力知。</p>
  <p id="a8X">“佛子，<a id="a-8Y"></a>此菩萨摩诃萨得如是诸谛智已，<a id="a-8Z"></a>如实知一切有为法虚妄、<a id="a-8a"></a>诈伪、<a id="a-8b"></a>诳惑愚夫。<a id="a-8c"></a>菩萨尔时，<a id="a-8d"></a>于诸众生转增大悲，<a id="a-8e"></a>生大慈光明。<a id="a-8f"></a>佛子，<a id="a-8g"></a>此菩萨摩诃萨得如是智力，<a id="a-8h"></a>不舍一切众生，<a id="a-8i"></a>常求佛智，<a id="a-8j"></a>如实观一切有为行前际、<a id="a-8k"></a>后际。<a id="a-8l"></a>知从前际无明、<a id="a-8m"></a>有、<a id="a-8n"></a>爱，<a id="a-8o"></a>故生生死流转，<a id="a-8p"></a>于诸蕴宅不能动出，<a id="a-8q"></a>增长苦聚；<a id="a-8r"></a>无我、<a id="a-8s"></a>无寿者、<a id="a-8t"></a>无养育者、<a id="a-8u"></a>无更数取后趣身者，<a id="a-8v"></a>离我、<a id="a-8w"></a>我所。<a id="a-8x"></a>如前际，<a id="a-8y"></a>后际亦如是，<a id="a-8z"></a>皆无所有。<a id="a-90"></a>虚妄、<a id="a-91"></a>贪著，<a id="a-92"></a>断尽出离；<a id="a-93"></a>若有若无，<a id="a-94"></a>皆如实知。<a id="a-95"></a>佛子，<a id="a-96"></a>此菩萨摩诃萨复作是念：<a id="a-97"></a>‘此诸凡夫愚痴无智，<a id="a-98"></a>甚为可愍。<a id="a-99"></a>有无数身已灭、<a id="a-9A"></a>今灭、<a id="a-9B"></a>当灭，<a id="a-9C"></a>如是尽灭，<a id="a-9D"></a>不能于身而生厌想，<a id="a-9E"></a>转更增长机关苦事，<a id="a-9F"></a>随生死流不能还返，<a id="a-9G"></a>于诸蕴宅不求出离，<a id="a-9H"></a>不知忧畏四大毒蛇，<a id="a-9I"></a>不能拔出诸慢见箭，<a id="a-9J"></a>不能息灭贪、<a id="a-9K"></a>恚、<a id="a-9L"></a>痴火，<a id="a-9M"></a>不能破坏无明黑暗，<a id="a-9N"></a>不能干竭爱欲大海，<a id="a-9O"></a>不求十力大圣导师；<a id="a-9P"></a>入魔意稠林，<a id="a-9Q"></a>于生死海中，<a id="a-9R"></a>为觉观波涛之所漂溺。<a id="a-9S"></a>’佛子，<a id="a-9T"></a>此菩萨摩诃萨复作是念：<a id="a-9U"></a>‘此诸众生受如是苦，<a id="a-9V"></a>孤穷困迫，<a id="a-9W"></a>无救无依，<a id="a-9X"></a>无洲无舍，<a id="a-9Y"></a>无导无目，<a id="a-9Z"></a>无明覆翳，<a id="a-9a"></a>黑暗缠裹。<a id="a-9b"></a>我今为彼一切众生，<a id="a-9c"></a>修行福智助道之法，<a id="a-9d"></a>独一发心，<a id="a-9e"></a>不求伴侣；<a id="a-9f"></a>以是功德，<a id="a-9g"></a>令诸众生毕竟清净，<a id="a-9h"></a>乃至获得如来十力、<a id="a-9i"></a>无碍智慧。<a id="a-9j"></a>’佛子，<a id="a-9k"></a>此菩萨摩诃萨以如是智慧观察所修善根，<a id="a-9l"></a>皆为救护一切众生，<a id="a-9m"></a>利益一切众生，<a id="a-9n"></a>安乐一切众生，<a id="a-9o"></a>哀愍一切众生，<a id="a-9p"></a>成就一切众生，<a id="a-9q"></a>解脱一切众生，<a id="a-9r"></a>摄受一切众生；<a id="a-9s"></a>令一切众生离诸苦恼，<a id="a-9t"></a>令一切众生普得清净，<a id="a-9u"></a>令一切众生悉皆调伏，<a id="a-9v"></a>令一切众生入般涅槃。</p>
  <p id="a9w">“佛子，<a id="a-9x"></a>菩萨摩诃萨住此第五难胜地，<a id="a-9y"></a>名为念者，<a id="a-9z"></a>不忘诸法故；<a id="a-A0"></a>名为智者，<a id="a-A1"></a>能善决了故；<a id="a-A2"></a>名为有趣者，<a id="a-A3"></a>知经意趣，<a id="a-A4"></a>次第连合故；<a id="a-A5"></a>名为惭愧者，<a id="a-A6"></a>自护、<a id="a-A7"></a>护他故；<a id="a-A8"></a>名为坚固者，<a id="a-A9"></a>不舍戒行故；<a id="a-AA"></a>名为觉者，<a id="a-AB"></a>能观是处、<a id="a-AC"></a>非处故；<a id="a-AD"></a>名为随智者，<a id="a-AE"></a>不随于他故；<a id="a-AF"></a>名为随慧者，<a id="a-AG"></a>善知义、<a id="a-AH"></a>非义句差别故；<a id="a-AI"></a>名为神通者，<a id="a-AJ"></a>善修禅定故；<a id="a-AK"></a>名为方便善巧者，<a id="a-AL"></a>能随世行故；<a id="a-AM"></a>名为无厌足者，<a id="a-AN"></a>善集福德故；<a id="a-AO"></a>名为不休息者，<a id="a-AP"></a>常求智慧故；<a id="a-AQ"></a>名为不疲倦者，<a id="a-AR"></a>集大慈悲故；<a id="a-AS"></a>名为为他勤修者，<a id="a-AT"></a>欲令一切众生入涅槃故；<a id="a-AU"></a>名为勤求不懈者，<a id="a-AV"></a>求如来力、<a id="a-AW"></a>无畏、<a id="a-AX"></a>不共法故；<a id="a-AY"></a>名为发意能行者，<a id="a-AZ"></a>成就庄严佛土故；<a id="a-Aa"></a>名为勤修种种善业者，<a id="a-Ab"></a>能具足相好故；<a id="a-Ac"></a>名为常勤修习者，<a id="a-Ad"></a>求庄严佛身、<a id="a-Ae"></a>语、<a id="a-Af"></a>意故；<a id="a-Ag"></a>名为大尊重恭敬法者，<a id="a-Ah"></a>于一切菩萨法师处如教而行故；<a id="a-Ai"></a>名为心无障碍者，<a id="a-Aj"></a>以大方便常行世间故；<a id="a-Ak"></a>名为日夜远离余心者，<a id="a-Al"></a>常乐教化一切众生故。</p>
  <p id="aAm">“佛子，<a id="a-An"></a>菩萨摩诃萨如是勤修行时，<a id="a-Ao"></a>以布施教化众生，<a id="a-Ap"></a>以爱语、<a id="a-Aq"></a>利行、<a id="a-Ar"></a>同事教化众生，<a id="a-As"></a>示现色身教化众生，<a id="a-At"></a>演说诸法教化众生，<a id="a-Au"></a>开示菩萨行教化众生，<a id="a-Av"></a>显示如来大威力教化众生，<a id="a-Aw"></a>示生死过患教化众生，<a id="a-Ax"></a>称赞如来智慧利益教化众生，<a id="a-Ay"></a>现大神通力教化众生，<a id="a-Az"></a>以种种方便行教化众生。<a id="a-B0"></a>佛子，<a id="a-B1"></a>此菩萨摩诃萨能如是勤方便教化众生，<a id="a-B2"></a>心恒相续，<a id="a-B3"></a>趣佛智慧；<a id="a-B4"></a>所作善根，<a id="a-B5"></a>无有退转，<a id="a-B6"></a>常勤修学殊胜行法。</p>
  <p id="aB7">“佛子，<a id="a-B8"></a>此菩萨摩诃萨为利益众生故，<a id="a-B9"></a>世间技艺靡不该习。<a id="a-BA"></a>所谓：<a id="a-BB"></a>文字、<a id="a-BC"></a>算数、<a id="a-BD"></a>图书、<a id="a-BE"></a>印玺；<a id="a-BF"></a>地、<a id="a-BG"></a>水、<a id="a-BH"></a>火、<a id="a-BI"></a>风，<a id="a-BJ"></a>种种诸论，<a id="a-BK"></a>咸所通达；<a id="a-BL"></a>又善方药，<a id="a-BM"></a>疗治诸病──颠狂、<a id="a-BN"></a>干消、<a id="a-BO"></a>鬼魅、<a id="a-BP"></a>蛊毒，<a id="a-BQ"></a>悉能除断；<a id="a-BR"></a>文笔、<a id="a-BS"></a>赞咏、<a id="a-BT"></a>歌舞、<a id="a-BU"></a>妓乐、<a id="a-BV"></a>戏笑、<a id="a-BW"></a>谈说，<a id="a-BX"></a>悉善其事；<a id="a-BY"></a>国城、<a id="a-BZ"></a>村邑、<a id="a-Ba"></a>宫宅、<a id="a-Bb"></a>园苑、<a id="a-Bc"></a>泉流、<a id="a-Bd"></a>陂池、<a id="a-Be"></a>草树、<a id="a-Bf"></a>花药，<a id="a-Bg"></a>凡所布列，<a id="a-Bh"></a>咸得其宜；<a id="a-Bi"></a>金银、<a id="a-Bj"></a>摩尼、<a id="a-Bk"></a>真珠、<a id="a-Bl"></a>琉璃、<a id="a-Bm"></a>螺贝、<a id="a-Bn"></a>璧玉、<a id="a-Bo"></a>珊瑚等藏，<a id="a-Bp"></a>悉知其处，<a id="a-Bq"></a>出以示人；<a id="a-Br"></a>日月星宿、<a id="a-Bs"></a>鸟鸣地震、<a id="a-Bt"></a>夜梦吉凶，<a id="a-Bu"></a>身相休咎，<a id="a-Bv"></a>咸善观察，<a id="a-Bw"></a>一无错谬；<a id="a-Bx"></a>持戒入禅，<a id="a-By"></a>神通无量，<a id="a-Bz"></a>四无色等及余一切世间之事，<a id="a-C0"></a>但于众生不为损恼，<a id="a-C1"></a>为利益故咸悉开示，<a id="a-C2"></a>渐令安住无上佛法。</p>
  <p id="aC3">“佛子，<a id="a-C4"></a>菩萨住是难胜地，<a id="a-C5"></a>以愿力故，<a id="a-C6"></a>得见多佛。<a id="a-C7"></a>所谓：<a id="a-C8"></a>见多百佛，<a id="a-C9"></a>见多千佛，<a id="a-CA"></a>见多百千佛，<a id="a-CB"></a>乃至见多百千亿那由他佛。<a id="a-CC"></a>悉恭敬尊重，<a id="a-CD"></a>承事供养，<a id="a-CE"></a>衣服、<a id="a-CF"></a>饮食、<a id="a-CG"></a>卧具、<a id="a-CH"></a>汤药，<a id="a-CI"></a>一切资生悉以奉施，<a id="a-CJ"></a>亦以供养一切众僧，<a id="a-CK"></a>以此善根回向阿耨多罗三藐三菩提。<a id="a-CL"></a>于诸佛所，<a id="a-CM"></a>恭敬听法，<a id="a-CN"></a>闻已受持，<a id="a-CO"></a>随力修行。<a id="a-CP"></a>复于彼诸佛法中而得出家；<a id="a-CQ"></a>既出家已，<a id="a-CR"></a>又更闻法，<a id="a-CS"></a>得陀罗尼，<a id="a-CT"></a>为闻持法师。<a id="a-CU"></a>住此地中，<a id="a-CV"></a>经于百劫，<a id="a-CW"></a>经于千劫，<a id="a-CX"></a>乃至无量百千亿那由他劫，<a id="a-CY"></a>所有善根转更明净。<a id="a-CZ"></a>佛子，<a id="a-Ca"></a>譬如真金，<a id="a-Cb"></a>以砗磲磨莹，<a id="a-Cc"></a>转更明净；<a id="a-Cd"></a>此地菩萨所有善根亦复如是，<a id="a-Ce"></a>以方便慧思惟观察，<a id="a-Cf"></a>转更明净。<a id="a-Cg"></a>佛子，<a id="a-Ch"></a>菩萨住此难胜地，<a id="a-Ci"></a>以方便智成就功德，<a id="a-Cj"></a>下地善根所不能及。<a id="a-Ck"></a>佛子，<a id="a-Cl"></a>如日月星宿、<a id="a-Cm"></a>宫殿光明，<a id="a-Cn"></a>风力所持，<a id="a-Co"></a>不可沮坏，<a id="a-Cp"></a>亦非余风所能倾动；<a id="a-Cq"></a>此地菩萨所有善根亦复如是，<a id="a-Cr"></a>以方便智随逐观察，<a id="a-Cs"></a>不可沮坏，<a id="a-Ct"></a>亦非一切声闻、<a id="a-Cu"></a>独觉世间善根所能倾动。<a id="a-Cv"></a>此菩萨，<a id="a-Cw"></a>十波罗蜜中，<a id="a-Cx"></a>禅波罗蜜偏多；<a id="a-Cy"></a>余非不修，<a id="a-Cz"></a>但随力随分。</p>
  <p id="aD0">“佛子，<a id="a-D1"></a>是名略说菩萨摩诃萨第五难胜地。<a id="a-D2"></a>菩萨住此地，<a id="a-D3"></a>多作兜率陀天王，<a id="a-D4"></a>于诸众生所作自在，<a id="a-D5"></a>摧伏一切外道邪见，<a id="a-D6"></a>能令众生住实谛中。<a id="a-D7"></a>布施、<a id="a-D8"></a>爱语、<a id="a-D9"></a>利行、<a id="a-DA"></a>同事──如是一切诸所作业，<a id="a-DB"></a>皆不离念佛，<a id="a-DC"></a>不离念法，<a id="a-DD"></a>不离念僧，<a id="a-DE"></a>乃至不离念具足一切种、<a id="a-DF"></a>一切智智。<a id="a-DG"></a>复作是念：<a id="a-DH"></a>‘我当于众生中为首、<a id="a-DI"></a>为胜、<a id="a-DJ"></a>为殊胜、<a id="a-DK"></a>为妙、<a id="a-DL"></a>为微妙、<a id="a-DM"></a>为上、<a id="a-DN"></a>为无上，<a id="a-DO"></a>乃至为一切智智依止者。<a id="a-DP"></a>’此菩萨若发勤精进，<a id="a-DQ"></a>于一念顷，<a id="a-DR"></a>得千亿三昧，<a id="a-DS"></a>见千亿佛，<a id="a-DT"></a>知千亿佛神力，<a id="a-DU"></a>能动千亿佛世界，<a id="a-DV"></a>乃至示现千亿身，<a id="a-DW"></a>一一身示千亿菩萨以为眷属；<a id="a-DX"></a>若以菩萨殊胜愿力自在示现，<a id="a-DY"></a>过于此数，<a id="a-DZ"></a>百劫、<a id="a-Da"></a>千劫乃至百千亿那由他劫不能数知。<a id="a-Db"></a>”</p>
  <p id="aDc">尔时，<a id="a-Dd"></a>金刚藏菩萨欲重宣其义而说颂曰；</p>
  <p id="aDe">“菩萨四地已清净，<a id="a-Df"></a>思惟三世佛平等，<a id="a-Dg"></a>戒心除疑道非道，<a id="a-Dh"></a>如是观察入五地。</p>
  <p id="aDi">念处为弓根利箭，<a id="a-Dj"></a>正勤为马神足车，<a id="a-Dk"></a>五力坚铠破怨敌，<a id="a-Dl"></a>勇健不退入五地。</p>
  <p id="aDm">惭愧为衣觉分鬘，<a id="a-Dn"></a>净戒为香禅涂香，<a id="a-Do"></a>智慧方便妙庄严，<a id="a-Dp"></a>入总持林三昧苑。</p>
  <p id="aDq">如意为足正念颈，<a id="a-Dr"></a>慈悲为眼智慧牙，<a id="a-Ds"></a>人中师子无我吼，<a id="a-Dt"></a>破烦恼怨入五地。</p>
  <p id="aDu">菩萨住此第五地，<a id="a-Dv"></a>转修胜上清净道，<a id="a-Dw"></a>志求佛法不退转，<a id="a-Dx"></a>思念慈悲无厌倦。</p>
  <p id="aDy">积集福智胜功德，<a id="a-Dz"></a>精勤方便观上地，<a id="a-E0"></a>佛力所加具念慧，<a id="a-E1"></a>了知四谛皆如实。</p>
  <p id="aE2">善知世谛胜义谛，<a id="a-E3"></a>相谛差别成立谛，<a id="a-E4"></a>事谛生尽及道谛，<a id="a-E5"></a>乃至如来无碍谛。</p>
  <p id="aE6">如是观谛虽微妙，<a id="a-E7"></a>未得无碍胜解脱，<a id="a-E8"></a>以此能生大功德，<a id="a-E9"></a>是故超过世智慧。</p>
  <p id="aEA">既观谛已知有为，<a id="a-EB"></a>体性虚伪无坚实，<a id="a-EC"></a>得佛慈愍光明分，<a id="a-ED"></a>为利众生求佛智。</p>
  <p id="aEE">观诸有为先后际，<a id="a-EF"></a>无明黑暗爱缠缚，<a id="a-EG"></a>流转迟回苦聚中，<a id="a-EH"></a>无我无人无寿命。</p>
  <p id="aEI">爱取为因受来苦，<a id="a-EJ"></a>欲求边际不可得，<a id="a-EK"></a>迷妄漂流无返期，<a id="a-EL"></a>此等可愍我应度。</p>
  <p id="aEM">蕴宅界蛇诸见箭，<a id="a-EN"></a>心火猛炽痴暗重，<a id="a-EO"></a>爱河漂转不暇观，<a id="a-EP"></a>苦海沦胥缺明导。</p>
  <p id="aEQ">如是知已勤精进，<a id="a-ER"></a>所作皆为度众生，<a id="a-ES"></a>名为有念有慧者，<a id="a-ET"></a>乃至觉解方便者。</p>
  <p id="aEU">习行福智无厌足，<a id="a-EV"></a>恭敬多闻不疲倦，<a id="a-EW"></a>国土相好皆庄严，<a id="a-EX"></a>如是一切为众生。</p>
  <p id="aEY">为欲教化诸世间，<a id="a-EZ"></a>善知书数印等法，<a id="a-Ea"></a>亦复善解诸方药，<a id="a-Eb"></a>疗治众病悉令愈。</p>
  <p id="aEc">文辞歌舞皆巧妙，<a id="a-Ed"></a>宫宅园池悉安隐，<a id="a-Ee"></a>宝藏非一咸示人，<a id="a-Ef"></a>利益无量众生故。</p>
  <p id="aEg">日月星宿地震动，<a id="a-Eh"></a>乃至身相亦观察，<a id="a-Ei"></a>四禅无色及神通，<a id="a-Ej"></a>为益世间皆显示。</p>
  <p id="aEk">智者住此难胜地，<a id="a-El"></a>供那由佛亦听法，<a id="a-Em"></a>如以妙宝磨真金，<a id="a-En"></a>所有善根转明净。</p>
  <p id="aEo">譬如星宿在虚空，<a id="a-Ep"></a>风力所持无损动，<a id="a-Eq"></a>亦如莲华不著水，<a id="a-Er"></a>如是大士行于世。</p>
  <p id="aEs">住此多作兜率王，<a id="a-Et"></a>能摧异道诸邪见，<a id="a-Eu"></a>所修诸善为佛智，<a id="a-Ev"></a>愿得十力救众生。</p>
  <p id="aEw">彼复修行大精进，<a id="a-Ex"></a>即时供养千亿佛，<a id="a-Ey"></a>得定动刹亦复然，<a id="a-Ez"></a>愿力所作过于是。</p>
  <p id="aF0">如是第五难胜地，<a id="a-F1"></a>人中最上真实道，<a id="a-F2"></a>我以种种方便力，<a id="a-F3"></a>为诸佛子宣说竟。<a id="a-F4"></a>”</p>
 </body>
</html>