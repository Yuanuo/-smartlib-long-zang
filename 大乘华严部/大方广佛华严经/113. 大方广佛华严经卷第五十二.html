<!doctype html>
<html id="z3IBTUgI4" data-ver="1159">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五十二</h1>
  <h2 id="a2">如来出现品第三十七之三</h2>
  <p id="a3">“佛子，<a id="a-4"></a>菩萨摩诃萨应云何知如来、<a id="a-5"></a>应、<a id="a-6"></a>正等觉境界？<a id="a-7"></a>佛子，<a id="a-8"></a>菩萨摩诃萨以无障无碍智慧，<a id="a-9"></a>知一切世间境界是如来境界，<a id="a-A"></a>知一切三世境界、<a id="a-B"></a>一切刹境界、<a id="a-C"></a>一切法境界、<a id="a-D"></a>一切众生境界、<a id="a-E"></a>真如无差别境界、<a id="a-F"></a>法界无障碍境界、<a id="a-G"></a>实际无边际境界、<a id="a-H"></a>虚空无分量境界、<a id="a-I"></a>无境界境界是如来境界。<a id="a-J"></a>佛子，<a id="a-K"></a>如一切世间境界无量，<a id="a-L"></a>如来境界亦无量；<a id="a-M"></a>如一切三世境界无量，<a id="a-N"></a>如来境界亦无量；<a id="a-O"></a>乃至，<a id="a-P"></a>如无境界境界无量，<a id="a-Q"></a>如来境界亦无量；<a id="a-R"></a>如无境界境界一切处无有，<a id="a-S"></a>如来境界亦如是一切处无有。<a id="a-T"></a>佛子，<a id="a-U"></a>菩萨摩诃萨应知心境界是如来境界。<a id="a-V"></a>如心境界无量无边、<a id="a-W"></a>无缚无脱，<a id="a-X"></a>如来境界亦无量无边、<a id="a-Y"></a>无缚无脱。<a id="a-Z"></a>何以故？<a id="a-a"></a>以如是如是思惟分别，<a id="a-b"></a>如是如是无量显现故。<a id="a-c"></a>佛子，<a id="a-d"></a>如大龙王随心降雨，<a id="a-e"></a>其雨不从内出、<a id="a-f"></a>不从外出。<a id="a-g"></a>如来境界亦复如是，<a id="a-h"></a>随于如是思惟分别，<a id="a-i"></a>则有如是无量显现，<a id="a-j"></a>于十方中悉无来处。<a id="a-k"></a>佛子，<a id="a-l"></a>如大海水，<a id="a-m"></a>皆从龙王心力所起。<a id="a-n"></a>诸佛如来一切智海亦复如是，<a id="a-o"></a>皆从如来往昔大愿之所生起。</p>
  <p id="ap">“佛子，<a id="a-q"></a>一切智海无量无边，<a id="a-r"></a>不可思议，<a id="a-s"></a>不可言说；<a id="a-t"></a>然我今者略说譬喻，<a id="a-u"></a>汝应谛听。<a id="a-v"></a>佛子，<a id="a-w"></a>此阎浮提有二千五百河流入大海，<a id="a-x"></a>西拘耶尼有五千河流入大海，<a id="a-y"></a>东弗婆提有七千五百河流入大海，<a id="a-z"></a>北郁单越有一万河流入大海。</p>
  <p id="a10">“佛子，<a id="a-11"></a>此四天下，<a id="a-12"></a>如是二万五千河相续不绝流入大海。<a id="a-13"></a>于意云何？<a id="a-14"></a>此水多不？<a id="a-15"></a>”</p>
  <p id="a16">答言：<a id="a-17"></a>“甚多。<a id="a-18"></a>”</p>
  <p id="a19">“佛子，<a id="a-1A"></a>复有十光明龙王，<a id="a-1B"></a>雨大海中水倍过前；<a id="a-1C"></a>百光明龙王，<a id="a-1D"></a>雨大海中水复倍前；<a id="a-1E"></a>大庄严龙王、<a id="a-1F"></a>摩那斯龙王、<a id="a-1G"></a>雷震龙王、<a id="a-1H"></a>难陀跋难陀龙王、<a id="a-1I"></a>无量光明龙王、<a id="a-1J"></a>连澍不断龙王、<a id="a-1K"></a>大胜龙王、<a id="a-1L"></a>大奋迅龙王，<a id="a-1M"></a>如是等八十亿诸大龙王，<a id="a-1N"></a>各雨大海，<a id="a-1O"></a>皆悉展转倍过于前；<a id="a-1P"></a>娑竭罗龙王太子，<a id="a-1Q"></a>名阎浮幢，<a id="a-1R"></a>雨大海中水复倍前。<a id="a-1S"></a>佛子，<a id="a-1T"></a>十光明龙王宫殿中水流入大海，<a id="a-1U"></a>复倍过前；<a id="a-1V"></a>百光明龙王宫殿中水流入大海，<a id="a-1W"></a>复倍过前；<a id="a-1X"></a>大庄严龙王、<a id="a-1Y"></a>摩那斯龙王、<a id="a-1Z"></a>雷震龙王、<a id="a-1a"></a>难陀跋难陀龙王、<a id="a-1b"></a>无量光明龙王、<a id="a-1c"></a>连澍不断龙王、<a id="a-1d"></a>大胜龙王、<a id="a-1e"></a>大奋迅龙王，<a id="a-1f"></a>如是等八十亿诸大龙王，<a id="a-1g"></a>宫殿各别，<a id="a-1h"></a>其中有水流入大海，<a id="a-1i"></a>皆悉展转倍过于前；<a id="a-1j"></a>娑竭罗龙王太子阎浮幢宫殿中水流入大海，<a id="a-1k"></a>复倍过前。<a id="a-1l"></a>佛子，<a id="a-1m"></a>娑竭罗龙王连雨大海，<a id="a-1n"></a>水复倍前；<a id="a-1o"></a>其娑竭罗龙王宫殿中水涌出入海，<a id="a-1p"></a>复倍于前；<a id="a-1q"></a>其所出水绀琉璃色，<a id="a-1r"></a>涌出有时，<a id="a-1s"></a>是故大海潮不失时。<a id="a-1t"></a>佛子，<a id="a-1u"></a>如是大海，<a id="a-1v"></a>其水无量，<a id="a-1w"></a>众宝无量，<a id="a-1x"></a>众生无量，<a id="a-1y"></a>所依大地亦复无量。</p>
  <p id="a1z">“佛子，<a id="a-20"></a>于汝意云何？<a id="a-21"></a>彼大海为无量不？<a id="a-22"></a>”</p>
  <p id="a23">答言：<a id="a-24"></a>“实为无量，<a id="a-25"></a>不可为喻。<a id="a-26"></a>”</p>
  <p id="a27">“佛子，<a id="a-28"></a>此大海无量于如来智海无量，<a id="a-29"></a>百分不及一，<a id="a-2A"></a>千分不及一，<a id="a-2B"></a>乃至优波尼沙陀分不及其一；<a id="a-2C"></a>但随众生心为作譬喻，<a id="a-2D"></a>而佛境界非譬所及。<a id="a-2E"></a>佛子，<a id="a-2F"></a>菩萨摩诃萨应知如来智海无量，<a id="a-2G"></a>从初发心修一切菩萨行不断故；<a id="a-2H"></a>应知宝聚无量，<a id="a-2I"></a>一切菩提分法、<a id="a-2J"></a>三宝种不断故；<a id="a-2K"></a>应知所住众生无量，<a id="a-2L"></a>一切学、<a id="a-2M"></a>无学、<a id="a-2N"></a>声闻、<a id="a-2O"></a>独觉所受用故；<a id="a-2P"></a>应知住地无量，<a id="a-2Q"></a>从初欢喜地乃至究竟无障碍地诸菩萨所居故。<a id="a-2R"></a>佛子，<a id="a-2S"></a>菩萨摩诃萨为入无量智慧利益一切众生故，<a id="a-2T"></a>于如来、<a id="a-2U"></a>应、<a id="a-2V"></a>正等觉境界应如是知。<a id="a-2W"></a>”</p>
  <p id="a2X">尔时，<a id="a-2Y"></a>普贤菩萨摩诃萨欲重明此义而说颂言：</p>
  <p id="a2Z">“如心境界无有量，<a id="a-2a"></a>诸佛境界亦复然；<a id="a-2b"></a>如心境界从意生，<a id="a-2c"></a>佛境如是应观察。</p>
  <p id="a2d">如龙不离于本处，<a id="a-2e"></a>以心威力澍大雨，<a id="a-2f"></a>雨水虽无来去处，<a id="a-2g"></a>随龙心故悉充洽。</p>
  <p id="a2h">十力牟尼亦如是，<a id="a-2i"></a>无所从来无所去，<a id="a-2j"></a>若有净心则现身，<a id="a-2k"></a>量等法界入毛孔。</p>
  <p id="a2l">如海珍奇无有量，<a id="a-2m"></a>众生大地亦复然，<a id="a-2n"></a>水性一味等无别，<a id="a-2o"></a>于中生者各蒙利。</p>
  <p id="a2p">如来智海亦如是，<a id="a-2q"></a>一切所有皆无量，<a id="a-2r"></a>有学无学住地人，<a id="a-2s"></a>悉在其中得饶益。</p>
  <p id="a2t">“佛子，<a id="a-2u"></a>菩萨摩诃萨应云何知如来、<a id="a-2v"></a>应、<a id="a-2w"></a>正等觉行？<a id="a-2x"></a>佛子，<a id="a-2y"></a>菩萨摩诃萨应知无碍行是如来行，<a id="a-2z"></a>应知真如行是如来行。<a id="a-30"></a>佛子，<a id="a-31"></a>如真如，<a id="a-32"></a>前际不生，<a id="a-33"></a>后际不动，<a id="a-34"></a>现在不起；<a id="a-35"></a>如来行亦如是，<a id="a-36"></a>不生、<a id="a-37"></a>不动、<a id="a-38"></a>不起。<a id="a-39"></a>佛子，<a id="a-3A"></a>如法界，<a id="a-3B"></a>非量、<a id="a-3C"></a>非无量，<a id="a-3D"></a>无形故；<a id="a-3E"></a>如来行亦如是，<a id="a-3F"></a>非量、<a id="a-3G"></a>非无量，<a id="a-3H"></a>无形故。<a id="a-3I"></a>佛子，<a id="a-3J"></a>譬如鸟飞虚空，<a id="a-3K"></a>经于百年，<a id="a-3L"></a>已经过处、<a id="a-3M"></a>未经过处皆不可量。<a id="a-3N"></a>何以故？<a id="a-3O"></a>虚空界无边际故。<a id="a-3P"></a>如来行亦如是，<a id="a-3Q"></a>假使有人经百千亿那由他劫分别演说，<a id="a-3R"></a>已说、<a id="a-3S"></a>未说皆不可量。<a id="a-3T"></a>何以故？<a id="a-3U"></a>如来行无边际故。<a id="a-3V"></a>佛子，<a id="a-3W"></a>如来、<a id="a-3X"></a>应、<a id="a-3Y"></a>正等觉住无碍行，<a id="a-3Z"></a>无有住处，<a id="a-3a"></a>而能普为一切众生示现所行，<a id="a-3b"></a>令其见已，<a id="a-3c"></a>出过一切诸障碍道。<a id="a-3d"></a>佛子，<a id="a-3e"></a>譬如金翅鸟王，<a id="a-3f"></a>飞行虚空，<a id="a-3g"></a>回翔不去，<a id="a-3h"></a>以清净眼观察海内诸龙宫殿，<a id="a-3i"></a>奋勇猛力，<a id="a-3j"></a>以左右翅鼓扬海水悉令两辟，<a id="a-3k"></a>知龙男女命将尽者而搏取之。<a id="a-3l"></a>如来、<a id="a-3m"></a>应、<a id="a-3n"></a>正等觉金翅鸟王亦复如是，<a id="a-3o"></a>住无碍行，<a id="a-3p"></a>以净佛眼观察法界诸宫殿中一切众生，<a id="a-3q"></a>若曾种善根已成熟者，<a id="a-3r"></a>如来奋勇猛十力，<a id="a-3s"></a>以止观两翅鼓扬生死大爱水海，<a id="a-3t"></a>使其两辟而撮取之，<a id="a-3u"></a>置佛法中，<a id="a-3v"></a>令断一切妄想戏论，<a id="a-3w"></a>安住如来无分别无碍行。<a id="a-3x"></a>佛子，<a id="a-3y"></a>譬如日月，<a id="a-3z"></a>独无等侣，<a id="a-40"></a>周行虚空，<a id="a-41"></a>利益众生，<a id="a-42"></a>不作是念：<a id="a-43"></a>‘我从何来，<a id="a-44"></a>而至何所。<a id="a-45"></a>’诸佛如来亦复如是，<a id="a-46"></a>性本寂灭，<a id="a-47"></a>无有分别，<a id="a-48"></a>示现游行一切法界，<a id="a-49"></a>为欲饶益诸众生故，<a id="a-4A"></a>作诸佛事无有休息，<a id="a-4B"></a>不生如是戏论分别：<a id="a-4C"></a>‘我从彼来，<a id="a-4D"></a>而向彼去。<a id="a-4E"></a>’佛子，<a id="a-4F"></a>菩萨摩诃萨应以如是等无量方便、<a id="a-4G"></a>无量性相，<a id="a-4H"></a>知见如来、<a id="a-4I"></a>应、<a id="a-4J"></a>正等觉所行之行。<a id="a-4K"></a>”</p>
  <p id="a4L">尔时，<a id="a-4M"></a>普贤菩萨欲重明此义而说颂言：</p>
  <p id="a4N">“譬如真如不生灭，<a id="a-4O"></a>无有方所无能见；<a id="a-4P"></a>大饶益者行如是，<a id="a-4Q"></a>出过三世不可量。</p>
  <p id="a4R">法界非界非非界，<a id="a-4S"></a>非是有量非无量；<a id="a-4T"></a>大功德者行亦然，<a id="a-4U"></a>非量无量无身故。</p>
  <p id="a4V">如鸟飞行亿千岁，<a id="a-4W"></a>前后虚空等无别；<a id="a-4X"></a>众劫演说如来行，<a id="a-4Y"></a>已说未说不可量。</p>
  <p id="a4Z">金翅在空观大海，<a id="a-4a"></a>辟水搏取龙男女；<a id="a-4b"></a>十力能拔善根人，<a id="a-4c"></a>令出有海除众惑。</p>
  <p id="a4d">譬如日月游虚空，<a id="a-4e"></a>照临一切不分别；<a id="a-4f"></a>世尊周行于法界，<a id="a-4g"></a>教化众生无动念。</p>
  <p id="a4h">“佛子，<a id="a-4i"></a>诸菩萨摩诃萨应云何知如来、<a id="a-4j"></a>应、<a id="a-4k"></a>正等觉成正觉？<a id="a-4l"></a>佛子，<a id="a-4m"></a>菩萨摩诃萨应知如来成正觉，<a id="a-4n"></a>于一切义无所观察，<a id="a-4o"></a>于法平等无所疑惑，<a id="a-4p"></a>无二无相，<a id="a-4q"></a>无行无止，<a id="a-4r"></a>无量无际，<a id="a-4s"></a>远离二边，<a id="a-4t"></a>住于中道，<a id="a-4u"></a>出过一切文字言说，<a id="a-4v"></a>知一切众生心念所行、<a id="a-4w"></a>根性欲乐、<a id="a-4x"></a>烦恼染习；<a id="a-4y"></a>举要言之，<a id="a-4z"></a>于一念中悉知三世一切诸法。<a id="a-50"></a>佛子，<a id="a-51"></a>譬如大海普能印现四天下中一切众生色身形像，<a id="a-52"></a>是故共说以为大海；<a id="a-53"></a>诸佛菩提亦复如是，<a id="a-54"></a>普现一切众生心念、<a id="a-55"></a>根性乐欲而无所现，<a id="a-56"></a>是故说名诸佛菩提。<a id="a-57"></a>佛子，<a id="a-58"></a>诸佛菩提，<a id="a-59"></a>一切文字所不能宣，<a id="a-5A"></a>一切音声所不能及，<a id="a-5B"></a>一切言语所不能说，<a id="a-5C"></a>但随所应方便开示。<a id="a-5D"></a>佛子，<a id="a-5E"></a>如来、<a id="a-5F"></a>应、<a id="a-5G"></a>正等觉成正觉时，<a id="a-5H"></a>得一切众生量等身，<a id="a-5I"></a>得一切法量等身，<a id="a-5J"></a>得一切刹量等身，<a id="a-5K"></a>得一切三世量等身，<a id="a-5L"></a>得一切佛量等身，<a id="a-5M"></a>得一切语言量等身，<a id="a-5N"></a>得真如量等身，<a id="a-5O"></a>得法界量等身，<a id="a-5P"></a>得虚空界量等身，<a id="a-5Q"></a>得无碍界量等身，<a id="a-5R"></a>得一切愿量等身，<a id="a-5S"></a>得一切行量等身，<a id="a-5T"></a>得寂灭涅槃界量等身。<a id="a-5U"></a>佛子，<a id="a-5V"></a>如所得身，<a id="a-5W"></a>言语及心亦复如是，<a id="a-5X"></a>得如是等无量无数清净三轮。<a id="a-5Y"></a>佛子，<a id="a-5Z"></a>如来成正觉时，<a id="a-5a"></a>于其身中普见一切众生成正觉，<a id="a-5b"></a>乃至普见一切众生入涅槃，<a id="a-5c"></a>皆同一性，<a id="a-5d"></a>所谓：<a id="a-5e"></a>无性。<a id="a-5f"></a>无何等性？<a id="a-5g"></a>所谓：<a id="a-5h"></a>无相性、<a id="a-5i"></a>无尽性、<a id="a-5j"></a>无生性、<a id="a-5k"></a>无灭性、<a id="a-5l"></a>无我性、<a id="a-5m"></a>无非我性、<a id="a-5n"></a>无众生性、<a id="a-5o"></a>无非众生性、<a id="a-5p"></a>无菩提性、<a id="a-5q"></a>无法界性、<a id="a-5r"></a>无虚空性，<a id="a-5s"></a>亦复无有成正觉性。<a id="a-5t"></a>知一切法皆无性故，<a id="a-5u"></a>得一切智，<a id="a-5v"></a>大悲相续，<a id="a-5w"></a>救度众生。<a id="a-5x"></a>佛子，<a id="a-5y"></a>譬如虚空，<a id="a-5z"></a>一切世界若成若坏，<a id="a-60"></a>常无增减。<a id="a-61"></a>何以故？<a id="a-62"></a>虚空无生故。<a id="a-63"></a>诸佛菩提亦复如是，<a id="a-64"></a>若成正觉、<a id="a-65"></a>不成正觉，<a id="a-66"></a>亦无增减。<a id="a-67"></a>何以故？<a id="a-68"></a>菩提无相、<a id="a-69"></a>无非相，<a id="a-6A"></a>无一、<a id="a-6B"></a>无种种故。<a id="a-6C"></a>佛子，<a id="a-6D"></a>假使有人能化作恒河沙等心，<a id="a-6E"></a>一一心复化作恒河沙等佛，<a id="a-6F"></a>皆无色、<a id="a-6G"></a>无形、<a id="a-6H"></a>无相，<a id="a-6I"></a>如是尽恒河沙等劫无有休息。<a id="a-6J"></a>佛子，<a id="a-6K"></a>于汝意云何？<a id="a-6L"></a>彼人化心，<a id="a-6M"></a>化作如来，<a id="a-6N"></a>凡有几何？<a id="a-6O"></a>”</p>
  <p id="a6P">如来性起妙德菩萨言：<a id="a-6Q"></a>“如我解于仁所说义，<a id="a-6R"></a>化与不化等无有别，<a id="a-6S"></a>云何问言凡有几何？<a id="a-6T"></a>”</p>
  <p id="a6U">普贤菩萨言：<a id="a-6V"></a>“善哉！<a id="a-6W"></a>善哉！<a id="a-6X"></a>佛子，<a id="a-6Y"></a>如汝所说，<a id="a-6Z"></a>设一切众生，<a id="a-6a"></a>于一念中悉成正觉，<a id="a-6b"></a>与不成正觉等无有异。<a id="a-6c"></a>何以故？<a id="a-6d"></a>菩提无相故；<a id="a-6e"></a>若无有相，<a id="a-6f"></a>则无增无减。<a id="a-6g"></a>佛子，<a id="a-6h"></a>菩萨摩诃萨应如是知成等正觉同于菩提一相无相。<a id="a-6i"></a>如来成正觉时，<a id="a-6j"></a>以一相方便入善觉智三昧；<a id="a-6k"></a>入已，<a id="a-6l"></a>于一成正觉广大身，<a id="a-6m"></a>现一切众生数等身住于身中。<a id="a-6n"></a>如一成正觉广大身，<a id="a-6o"></a>一切成正觉广大身悉亦如是。<a id="a-6p"></a>佛子，<a id="a-6q"></a>如来有如是等无量成正觉门，<a id="a-6r"></a>是故应知如来所现身无有量；<a id="a-6s"></a>以无量故，<a id="a-6t"></a>说如来身为无量界、<a id="a-6u"></a>等众生界。<a id="a-6v"></a>佛子，<a id="a-6w"></a>菩萨摩诃萨应知如来身一毛孔中，<a id="a-6x"></a>有一切众生数等诸佛身。<a id="a-6y"></a>何以故？<a id="a-6z"></a>如来成正觉身究竟无生灭故。<a id="a-70"></a>如一毛孔遍法界，<a id="a-71"></a>一切毛孔悉亦如是，<a id="a-72"></a>当知无有少许处空无佛身。<a id="a-73"></a>何以故？<a id="a-74"></a>如来成正觉，<a id="a-75"></a>无处不至故；<a id="a-76"></a>随其所能，<a id="a-77"></a>随其势力，<a id="a-78"></a>于道场菩提树下师子座上，<a id="a-79"></a>以种种身成等正觉。<a id="a-7A"></a>佛子，<a id="a-7B"></a>菩萨摩诃萨应知自心念念常有佛成正觉。<a id="a-7C"></a>何以故？<a id="a-7D"></a>诸佛如来不离此心成正觉故。<a id="a-7E"></a>如自心，<a id="a-7F"></a>一切众生心亦复如是，<a id="a-7G"></a>悉有如来成等正觉，<a id="a-7H"></a>广大周遍，<a id="a-7I"></a>无处不有，<a id="a-7J"></a>不离不断，<a id="a-7K"></a>无有休息，<a id="a-7L"></a>入不思议方便法门。<a id="a-7M"></a>佛子，<a id="a-7N"></a>菩萨摩诃萨应如是知如来成正觉。<a id="a-7O"></a>”</p>
  <p id="a7P">尔时，<a id="a-7Q"></a>普贤菩萨摩诃萨欲重明此义而说颂言：</p>
  <p id="a7R">“正觉了知一切法，<a id="a-7S"></a>无二离二悉平等，<a id="a-7T"></a>自性清净如虚空，<a id="a-7U"></a>我与非我不分别。</p>
  <p id="a7V">如海印现众生身，<a id="a-7W"></a>以此说其为大海；<a id="a-7X"></a>菩提普印诸心行，<a id="a-7Y"></a>是故说名为正觉。</p>
  <p id="a7Z">譬如世界有成败，<a id="a-7a"></a>而于虚空不增减；<a id="a-7b"></a>一切诸佛出世间，<a id="a-7c"></a>菩提一相恒无相。</p>
  <p id="a7d">如人化心化作佛，<a id="a-7e"></a>化与不化性无异；<a id="a-7f"></a>一切众生成菩提，<a id="a-7g"></a>成与不成无增减。</p>
  <p id="a7h">佛有三昧名善觉，<a id="a-7i"></a>菩提树下入此定，<a id="a-7j"></a>放众生等无量光，<a id="a-7k"></a>开悟群品如莲敷。</p>
  <p id="a7l">如三世劫刹众生，<a id="a-7m"></a>所有心念及根欲，<a id="a-7n"></a>如是数等身皆现，<a id="a-7o"></a>是故正觉名无量。</p>
  <p id="a7p">“佛子，<a id="a-7q"></a>菩萨摩诃萨应云何知如来、<a id="a-7r"></a>应、<a id="a-7s"></a>正等觉转法轮？<a id="a-7t"></a>佛子，<a id="a-7u"></a>菩萨摩诃萨应如是知如来以心自在力无起无转而转法轮，<a id="a-7v"></a>知一切法恒无起故；<a id="a-7w"></a>以三种转断所应断而转法轮，<a id="a-7x"></a>知一切法离边见故；<a id="a-7y"></a>离欲际、<a id="a-7z"></a>非际而转法轮，<a id="a-80"></a>入一切法虚空际故；<a id="a-81"></a>无有言说而转法轮，<a id="a-82"></a>知一切法不可说故；<a id="a-83"></a>究竟寂灭而转法轮，<a id="a-84"></a>知一切法涅槃性故；<a id="a-85"></a>以一切文字、<a id="a-86"></a>一切言语而转法轮，<a id="a-87"></a>如来音声无处不至故；<a id="a-88"></a>知声如响而转法轮，<a id="a-89"></a>了于诸法真实性故；<a id="a-8A"></a>于一音中出一切音而转法轮，<a id="a-8B"></a>毕竟无主故；<a id="a-8C"></a>无遗无尽而转法轮，<a id="a-8D"></a>内外无著故。<a id="a-8E"></a>佛子，<a id="a-8F"></a>譬如一切文字语言，<a id="a-8G"></a>尽未来劫说不可尽；<a id="a-8H"></a>佛转法轮亦复如是，<a id="a-8I"></a>一切文字安立显示，<a id="a-8J"></a>无有休息，<a id="a-8K"></a>无有穷尽。<a id="a-8L"></a>佛子，<a id="a-8M"></a>如来法轮悉入一切语言文字而无所住。<a id="a-8N"></a>譬如书字，<a id="a-8O"></a>普入一切事、<a id="a-8P"></a>一切语、<a id="a-8Q"></a>一切算数、<a id="a-8R"></a>一切世间出世间处而无所住；<a id="a-8S"></a>如来音声亦复如是，<a id="a-8T"></a>普入一切处、<a id="a-8U"></a>一切众生、<a id="a-8V"></a>一切法、<a id="a-8W"></a>一切业、<a id="a-8X"></a>一切报中而无所住。<a id="a-8Y"></a>一切众生种种语言，<a id="a-8Z"></a>皆悉不离如来法轮。<a id="a-8a"></a>何以故？<a id="a-8b"></a>言音实相即法轮故。<a id="a-8c"></a>佛子，<a id="a-8d"></a>菩萨摩诃萨于如来转法轮应如是知。</p>
  <p id="a8e">“复次，<a id="a-8f"></a>佛子，<a id="a-8g"></a>菩萨摩诃萨欲知如来所转法轮，<a id="a-8h"></a>应知如来法轮所出生处。<a id="a-8i"></a>何等为如来法轮所出生处？<a id="a-8j"></a>佛子，<a id="a-8k"></a>如来随一切众生心行欲乐无量差别，<a id="a-8l"></a>出若干音声而转法轮。<a id="a-8m"></a>佛子，<a id="a-8n"></a>如来、<a id="a-8o"></a>应、<a id="a-8p"></a>正等觉有三昧，<a id="a-8q"></a>名究竟无碍无畏，<a id="a-8r"></a>入此三昧已，<a id="a-8s"></a>于成正觉一一身、<a id="a-8t"></a>一一口，<a id="a-8u"></a>各出一切众生数等言音，<a id="a-8v"></a>一一音中众音具足，<a id="a-8w"></a>各各差别而转法轮，<a id="a-8x"></a>令一切众生皆生欢喜。<a id="a-8y"></a>能如是知转法轮者，<a id="a-8z"></a>当知此人则为随顺一切佛法；<a id="a-90"></a>不如是知，<a id="a-91"></a>则非随顺。<a id="a-92"></a>佛子，<a id="a-93"></a>诸菩萨摩诃萨应如是知佛转法轮，<a id="a-94"></a>普入无量众生界故。<a id="a-95"></a>”</p>
  <p id="a96">尔时，<a id="a-97"></a>普贤菩萨摩诃萨欲重明此义而说颂言：</p>
  <p id="a98">“如来法轮无所转，<a id="a-99"></a>三世无起亦无得，<a id="a-9A"></a>譬如文字无尽时，<a id="a-9B"></a>十力法轮亦如是。</p>
  <p id="a9C">如字普入而无至，<a id="a-9D"></a>正觉法轮亦复然，<a id="a-9E"></a>入诸言音无所入，<a id="a-9F"></a>能令众生悉欢喜。</p>
  <p id="a9G">佛有三昧名究竟，<a id="a-9H"></a>入此定已乃说法，<a id="a-9I"></a>一切众生无有边，<a id="a-9J"></a>普出其音令悟解。</p>
  <p id="a9K">一一音中复更演，<a id="a-9L"></a>无量言音各差别，<a id="a-9M"></a>于世自在无分别，<a id="a-9N"></a>随其欲乐普使闻。</p>
  <p id="a9O">文字不从内外出，<a id="a-9P"></a>亦不失坏无积聚，<a id="a-9Q"></a>而为众生转法轮，<a id="a-9R"></a>如是自在甚奇特。</p>
  <p id="a9S">“佛子，<a id="a-9T"></a>菩萨摩诃萨应云何知如来、<a id="a-9U"></a>应、<a id="a-9V"></a>正等觉般涅槃？<a id="a-9W"></a>佛子，<a id="a-9X"></a>菩萨摩诃萨欲知如来大涅槃者，<a id="a-9Y"></a>当须了知根本自性。<a id="a-9Z"></a>如真如涅槃，<a id="a-9a"></a>如来涅槃亦如是；<a id="a-9b"></a>如实际涅槃，<a id="a-9c"></a>如来涅槃亦如是；<a id="a-9d"></a>如法界涅槃，<a id="a-9e"></a>如来涅槃亦如是；<a id="a-9f"></a>如虚空涅槃，<a id="a-9g"></a>如来涅槃亦如是；<a id="a-9h"></a>如法性涅槃，<a id="a-9i"></a>如来涅槃亦如是；<a id="a-9j"></a>如离欲际涅槃，<a id="a-9k"></a>如来涅槃亦如是；<a id="a-9l"></a>如无相际涅槃，<a id="a-9m"></a>如来涅槃亦如是；<a id="a-9n"></a>如我性际涅槃，<a id="a-9o"></a>如来涅槃亦如是；<a id="a-9p"></a>如一切法性际涅槃，<a id="a-9q"></a>如来涅槃亦如是；<a id="a-9r"></a>如真如际涅槃，<a id="a-9s"></a>如来涅槃亦如是。<a id="a-9t"></a>何以故？<a id="a-9u"></a>涅槃无生无出故；<a id="a-9v"></a>若法无生无出，<a id="a-9w"></a>则无有灭。<a id="a-9x"></a>佛子，<a id="a-9y"></a>如来不为菩萨说诸如来究竟涅槃，<a id="a-9z"></a>亦不为彼示现其事。<a id="a-A0"></a>何以故？<a id="a-A1"></a>为欲令见一切如来常住其前，<a id="a-A2"></a>于一念中见过去、<a id="a-A3"></a>未来一切诸佛色相圆满皆如现在，<a id="a-A4"></a>亦不起二、<a id="a-A5"></a>不二想。<a id="a-A6"></a>何以故？<a id="a-A7"></a>菩萨摩诃萨永离一切诸想著故。<a id="a-A8"></a>佛子，<a id="a-A9"></a>诸佛如来为令众生生欣乐故，<a id="a-AA"></a>出现于世；<a id="a-AB"></a>欲令众生生恋慕故，<a id="a-AC"></a>示现涅槃；<a id="a-AD"></a>而实如来无有出世，<a id="a-AE"></a>亦无涅槃。<a id="a-AF"></a>何以故？<a id="a-AG"></a>如来常住清净法界，<a id="a-AH"></a>随众生心示现涅槃。<a id="a-AI"></a>佛子，<a id="a-AJ"></a>譬如日出，<a id="a-AK"></a>普照世间，<a id="a-AL"></a>于一切净水器中影无不现，<a id="a-AM"></a>普遍众处而无来往，<a id="a-AN"></a>或一器破便不现影。<a id="a-AO"></a>佛子，<a id="a-AP"></a>于汝意云何？<a id="a-AQ"></a>彼影不现为日咎不？<a id="a-AR"></a>”</p>
  <p id="aAS">答言：<a id="a-AT"></a>“不也。<a id="a-AU"></a>但由器坏，<a id="a-AV"></a>非日有咎。<a id="a-AW"></a>”</p>
  <p id="aAX">“佛子，<a id="a-AY"></a>如来智日亦复如是，<a id="a-AZ"></a>普现法界无前无后，<a id="a-Aa"></a>一切众生净心器中佛无不现，<a id="a-Ab"></a>心器常净常见佛身，<a id="a-Ac"></a>若心浊器破则不得见。<a id="a-Ad"></a>佛子，<a id="a-Ae"></a>若有众生应以涅槃而得度者，<a id="a-Af"></a>如来则为示现涅槃，<a id="a-Ag"></a>而实如来无生、<a id="a-Ah"></a>无殁、<a id="a-Ai"></a>无有灭度。<a id="a-Aj"></a>佛子，<a id="a-Ak"></a>譬如火大，<a id="a-Al"></a>于一切世间能为火事，<a id="a-Am"></a>或时一处其火息灭。<a id="a-An"></a>于意云何？<a id="a-Ao"></a>岂一切世间火皆灭耶？<a id="a-Ap"></a>”</p>
  <p id="aAq">答言：<a id="a-Ar"></a>“不也。<a id="a-As"></a>”</p>
  <p id="aAt">“佛子，<a id="a-Au"></a>如来、<a id="a-Av"></a>应、<a id="a-Aw"></a>正等觉亦复如是，<a id="a-Ax"></a>于一切世界施作佛事，<a id="a-Ay"></a>或于一世界能事已毕示入涅槃，<a id="a-Az"></a>岂一切世界诸佛如来悉皆灭度？<a id="a-B0"></a>佛子，<a id="a-B1"></a>菩萨摩诃萨应如是知如来、<a id="a-B2"></a>应、<a id="a-B3"></a>正等觉大般涅槃。<a id="a-B4"></a>复次，<a id="a-B5"></a>佛子，<a id="a-B6"></a>譬如幻师善明幻术，<a id="a-B7"></a>以幻术力，<a id="a-B8"></a>于三千大千世界一切国土、<a id="a-B9"></a>城邑、<a id="a-BA"></a>聚落示现幻身，<a id="a-BB"></a>以幻力持经劫而住；<a id="a-BC"></a>然于余处，<a id="a-BD"></a>幻事已讫，<a id="a-BE"></a>隐身不现。<a id="a-BF"></a>佛子，<a id="a-BG"></a>于汝意云何？<a id="a-BH"></a>彼大幻师岂于一处隐身不现，<a id="a-BI"></a>便一切处皆隐灭耶？<a id="a-BJ"></a>”</p>
  <p id="aBK">答言：<a id="a-BL"></a>“不也。<a id="a-BM"></a>”</p>
  <p id="aBN">“佛子，<a id="a-BO"></a>如来、<a id="a-BP"></a>应、<a id="a-BQ"></a>正等觉亦复如是，<a id="a-BR"></a>善知无量智慧方便种种幻术，<a id="a-BS"></a>于一切法界普现其身，<a id="a-BT"></a>持令常住尽未来际；<a id="a-BU"></a>或于一处，<a id="a-BV"></a>随众生心，<a id="a-BW"></a>所作事讫，<a id="a-BX"></a>示现涅槃。<a id="a-BY"></a>岂以一处示入涅槃，<a id="a-BZ"></a>便谓一切悉皆灭度？<a id="a-Ba"></a>佛子，<a id="a-Bb"></a>菩萨摩诃萨应如是知如来、<a id="a-Bc"></a>应、<a id="a-Bd"></a>正等觉大般涅槃。</p>
  <p id="aBe">“复次，<a id="a-Bf"></a>佛子，<a id="a-Bg"></a>如来、<a id="a-Bh"></a>应、<a id="a-Bi"></a>正等觉示涅槃时，<a id="a-Bj"></a>入不动三昧；<a id="a-Bk"></a>入此三昧已，<a id="a-Bl"></a>于一一身各放无量百千亿那由他大光明，<a id="a-Bm"></a>一一光明各出阿僧祇莲华，<a id="a-Bn"></a>一一莲华各有不可说妙宝华蕊，<a id="a-Bo"></a>一一华蕊有师子座，<a id="a-Bp"></a>一一座上皆有如来结跏趺坐，<a id="a-Bq"></a>其佛身数正与一切众生数等，<a id="a-Br"></a>皆具上妙功德庄严，<a id="a-Bs"></a>从本愿力之所生起。<a id="a-Bt"></a>若有众生善根熟者，<a id="a-Bu"></a>见佛身已，<a id="a-Bv"></a>则皆受化。<a id="a-Bw"></a>然彼佛身，<a id="a-Bx"></a>尽未来际究竟安住，<a id="a-By"></a>随宜化度一切众生未曾失时。<a id="a-Bz"></a>佛子，<a id="a-C0"></a>如来身者，<a id="a-C1"></a>无有方处，<a id="a-C2"></a>非实非虚，<a id="a-C3"></a>但以诸佛本誓愿力，<a id="a-C4"></a>众生堪度则便出现。<a id="a-C5"></a>菩萨摩诃萨应如是知如来、<a id="a-C6"></a>应、<a id="a-C7"></a>正等觉大般涅槃。<a id="a-C8"></a>佛子，<a id="a-C9"></a>如来住于无量无碍究竟法界、<a id="a-CA"></a>虚空界，<a id="a-CB"></a>真如法性无生无灭及以实际，<a id="a-CC"></a>为诸众生随时示现；<a id="a-CD"></a>本愿持故，<a id="a-CE"></a>无有休息，<a id="a-CF"></a>不舍一切众生、<a id="a-CG"></a>一切刹、<a id="a-CH"></a>一切法。<a id="a-CI"></a>”</p>
  <p id="aCJ">尔时，<a id="a-CK"></a>普贤菩萨摩诃萨欲重明此义而说颂言：</p>
  <p id="aCL">“如日舒光照法界，<a id="a-CM"></a>器坏水漏影随灭；<a id="a-CN"></a>最胜智日亦如是，<a id="a-CO"></a>众生无信见涅槃。</p>
  <p id="aCP">如火世间作火事，<a id="a-CQ"></a>于一城邑或时息；<a id="a-CR"></a>人中最胜遍法界，<a id="a-CS"></a>化事讫处示终尽。</p>
  <p id="aCT">幻师现身一切刹，<a id="a-CU"></a>能事毕处则便谢；<a id="a-CV"></a>如来化讫亦复然，<a id="a-CW"></a>于余国土常见佛。</p>
  <p id="aCX">佛有三昧名不动，<a id="a-CY"></a>化众生讫入此定，<a id="a-CZ"></a>一念身放无量光，<a id="a-Ca"></a>光出莲华华有佛。</p>
  <p id="aCb">佛身无数等法界，<a id="a-Cc"></a>有福众生所能见，<a id="a-Cd"></a>如是无数一一身，<a id="a-Ce"></a>寿命庄严皆具足。</p>
  <p id="aCf">如无生性佛出兴，<a id="a-Cg"></a>如无灭性佛涅槃，<a id="a-Ch"></a>言辞譬喻悉皆断，<a id="a-Ci"></a>一切义成无与等。</p>
  <p id="aCj">“佛子，<a id="a-Ck"></a>菩萨摩诃萨应云何知于如来、<a id="a-Cl"></a>应、<a id="a-Cm"></a>正等觉见闻亲近所种善根？<a id="a-Cn"></a>佛子，<a id="a-Co"></a>菩萨摩诃萨应知于如来所见闻亲近所种善根皆悉不虚，<a id="a-Cp"></a>出生无尽觉慧故，<a id="a-Cq"></a>离于一切障难故，<a id="a-Cr"></a>决定至于究竟故，<a id="a-Cs"></a>无有虚诳故，<a id="a-Ct"></a>一切愿满故，<a id="a-Cu"></a>不尽有为行故，<a id="a-Cv"></a>随顺无为智故，<a id="a-Cw"></a>生诸佛智故，<a id="a-Cx"></a>尽未来际故，<a id="a-Cy"></a>成一切种胜行故，<a id="a-Cz"></a>到无功用智地故。<a id="a-D0"></a>佛子，<a id="a-D1"></a>譬如丈夫，<a id="a-D2"></a>食少金刚，<a id="a-D3"></a>终竟不消，<a id="a-D4"></a>要穿其身，<a id="a-D5"></a>出在于外。<a id="a-D6"></a>何以故？<a id="a-D7"></a>金刚不与肉身杂秽而同止故。<a id="a-D8"></a>于如来所种少善根亦复如是，<a id="a-D9"></a>要穿一切有为诸行烦恼身过，<a id="a-DA"></a>到于无为究竟智处。<a id="a-DB"></a>何以故？<a id="a-DC"></a>此少善根不与有为诸行烦恼而共住故。<a id="a-DD"></a>佛子，<a id="a-DE"></a>假使干草积同须弥，<a id="a-DF"></a>投火于中如芥子许，<a id="a-DG"></a>必皆烧尽。<a id="a-DH"></a>何以故？<a id="a-DI"></a>火能烧故。<a id="a-DJ"></a>于如来所种少善根亦复如是，<a id="a-DK"></a>必能烧尽一切烦恼，<a id="a-DL"></a>究竟得于无余涅槃。<a id="a-DM"></a>何以故？<a id="a-DN"></a>此少善根性究竟故。<a id="a-DO"></a>佛子，<a id="a-DP"></a>譬如雪山有药王树，<a id="a-DQ"></a>名曰善见。<a id="a-DR"></a>若有见者，<a id="a-DS"></a>眼得清净；<a id="a-DT"></a>若有闻者，<a id="a-DU"></a>耳得清净；<a id="a-DV"></a>若有嗅者，<a id="a-DW"></a>鼻得清净；<a id="a-DX"></a>若有尝者，<a id="a-DY"></a>舌得清净；<a id="a-DZ"></a>若有触者，<a id="a-Da"></a>身得清净；<a id="a-Db"></a>若有众生取彼地土，<a id="a-Dc"></a>亦能为作除病利益。<a id="a-Dd"></a>佛子，<a id="a-De"></a>如来、<a id="a-Df"></a>应、<a id="a-Dg"></a>正等觉无上药王亦复如是，<a id="a-Dh"></a>能作一切饶益众生。<a id="a-Di"></a>若有得见如来色身，<a id="a-Dj"></a>眼得清净；<a id="a-Dk"></a>若有得闻如来名号，<a id="a-Dl"></a>耳得清净；<a id="a-Dm"></a>若有得嗅如来戒香，<a id="a-Dn"></a>鼻得清净；<a id="a-Do"></a>若有得尝如来法味，<a id="a-Dp"></a>舌得清净，<a id="a-Dq"></a>具广长舌，<a id="a-Dr"></a>解语言法；<a id="a-Ds"></a>若有得触如来光者，<a id="a-Dt"></a>身得清净，<a id="a-Du"></a>究竟获得无上法身；<a id="a-Dv"></a>若于如来生忆念者，<a id="a-Dw"></a>则得念佛三昧清净；<a id="a-Dx"></a>若有众生供养如来所经土地及塔庙者，<a id="a-Dy"></a>亦具善根，<a id="a-Dz"></a>灭除一切诸烦恼患，<a id="a-E0"></a>得贤圣乐。<a id="a-E1"></a>佛子，<a id="a-E2"></a>我今告汝，<a id="a-E3"></a>设有众生见闻于佛，<a id="a-E4"></a>业障缠覆不生信乐，<a id="a-E5"></a>亦种善根无空过者，<a id="a-E6"></a>乃至究竟入于涅槃。<a id="a-E7"></a>佛子，<a id="a-E8"></a>菩萨摩诃萨应如是知于如来所见闻亲近所种善根，<a id="a-E9"></a>悉离一切诸不善法，<a id="a-EA"></a>具足善法。</p>
  <p id="aEB">“佛子，<a id="a-EC"></a>如来以一切譬喻说种种事，<a id="a-ED"></a>无有譬喻能说此法。<a id="a-EE"></a>何以故？<a id="a-EF"></a>心智路绝，<a id="a-EG"></a>不思议故。<a id="a-EH"></a>诸佛菩萨但随众生心，<a id="a-EI"></a>令其欢喜，<a id="a-EJ"></a>为说譬喻，<a id="a-EK"></a>非是究竟。<a id="a-EL"></a>佛子，<a id="a-EM"></a>此法门名为如来秘密之处，<a id="a-EN"></a>名一切世间所不能知，<a id="a-EO"></a>名入如来印，<a id="a-EP"></a>名开大智门，<a id="a-EQ"></a>名示现如来种性，<a id="a-ER"></a>名成就一切菩萨，<a id="a-ES"></a>名一切世间所不能坏，<a id="a-ET"></a>名一向随顺如来境界，<a id="a-EU"></a>名能净一切诸众生界，<a id="a-EV"></a>名演说如来根本实性不思议究竟法。<a id="a-EW"></a>佛子，<a id="a-EX"></a>此法门，<a id="a-EY"></a>如来不为余众生说，<a id="a-EZ"></a>唯为趣向大乘菩萨说，<a id="a-Ea"></a>唯为乘不思议乘菩萨说；<a id="a-Eb"></a>此法门不入一切余众生手，<a id="a-Ec"></a>唯除诸菩萨摩诃萨。<a id="a-Ed"></a>佛子，<a id="a-Ee"></a>譬如转轮圣王所有七宝，<a id="a-Ef"></a>因此宝故显示轮王，<a id="a-Eg"></a>此宝不入余众生手，<a id="a-Eh"></a>唯除第一夫人所生太子，<a id="a-Ei"></a>具足成就圣王相者。<a id="a-Ej"></a>若转轮王无此太子具众德者，<a id="a-Ek"></a>王命终后，<a id="a-El"></a>此诸宝等于七日中悉皆散灭。<a id="a-Em"></a>佛子，<a id="a-En"></a>此经珍宝亦复如是，<a id="a-Eo"></a>不入一切余众生手，<a id="a-Ep"></a>唯除如来法王真子，<a id="a-Eq"></a>生如来家，<a id="a-Er"></a>种如来相诸善根者。<a id="a-Es"></a>佛子，<a id="a-Et"></a>若无此等佛之真子，<a id="a-Eu"></a>如是法门不久散灭。<a id="a-Ev"></a>何以故？<a id="a-Ew"></a>一切二乘不闻此经，<a id="a-Ex"></a>何况受持、<a id="a-Ey"></a>读诵、<a id="a-Ez"></a>书写、<a id="a-F0"></a>分别解说！<a id="a-F1"></a>唯诸菩萨乃能如是。<a id="a-F2"></a>是故，<a id="a-F3"></a>菩萨摩诃萨闻此法门应大欢喜，<a id="a-F4"></a>以尊重心恭敬顶受。<a id="a-F5"></a>何以故？<a id="a-F6"></a>菩萨摩诃萨信乐此经，<a id="a-F7"></a>疾得阿耨多罗三藐三菩提故。<a id="a-F8"></a>佛子，<a id="a-F9"></a>设有菩萨于无量百千亿那由他劫行六波罗蜜，<a id="a-FA"></a>修习种种菩提分法。<a id="a-FB"></a>若未闻此如来不思议大威德法门，<a id="a-FC"></a>或时闻已不信、<a id="a-FD"></a>不解、<a id="a-FE"></a>不顺、<a id="a-FF"></a>不入，<a id="a-FG"></a>不得名为真实菩萨，<a id="a-FH"></a>以不能生如来家故。<a id="a-FI"></a>若得闻此如来无量不可思议无障无碍智慧法门，<a id="a-FJ"></a>闻已信解，<a id="a-FK"></a>随顺悟入，<a id="a-FL"></a>当知此人生如来家，<a id="a-FM"></a>随顺一切如来境界，<a id="a-FN"></a>具足一切诸菩萨法，<a id="a-FO"></a>安住一切种智境界，<a id="a-FP"></a>远离一切诸世间法，<a id="a-FQ"></a>出生一切如来所行，<a id="a-FR"></a>通达一切菩萨法性，<a id="a-FS"></a>于佛自在心无疑惑，<a id="a-FT"></a>住无师法，<a id="a-FU"></a>深入如来无碍境界。<a id="a-FV"></a>佛子，<a id="a-FW"></a>菩萨摩诃萨闻此法已，<a id="a-FX"></a>则能以平等智知无量法，<a id="a-FY"></a>则能以正直心离诸分别，<a id="a-FZ"></a>则能以胜欲乐现见诸佛，<a id="a-Fa"></a>则能以作意力入平等虚空界，<a id="a-Fb"></a>则能以自在念行无边法界，<a id="a-Fc"></a>则能以智慧力具一切功德，<a id="a-Fd"></a>则能以自然智离一切世间垢，<a id="a-Fe"></a>则能以菩提心入一切十方网，<a id="a-Ff"></a>则能以大观察知三世诸佛同一体性，<a id="a-Fg"></a>则能以善根回向智普入如是法，<a id="a-Fh"></a>不入而入；<a id="a-Fi"></a>不于一法而有攀缘，<a id="a-Fj"></a>恒以一法观一切法。<a id="a-Fk"></a>佛子，<a id="a-Fl"></a>菩萨摩诃萨成就如是功德，<a id="a-Fm"></a>少作功力，<a id="a-Fn"></a>得无师自然智。<a id="a-Fo"></a>”</p>
  <p id="aFp">尔时，<a id="a-Fq"></a>普贤菩萨欲重明此义而说颂言：</p>
  <p id="aFr">“见闻供养诸如来，<a id="a-Fs"></a>所得功德不可量，<a id="a-Ft"></a>于有为中终不尽，<a id="a-Fu"></a>要灭烦恼离众苦。</p>
  <p id="aFv">譬人吞服少金刚，<a id="a-Fw"></a>终竟不消要当出；<a id="a-Fx"></a>供养十力诸功德，<a id="a-Fy"></a>灭惑必至金刚智。</p>
  <p id="aFz">如干草[蒩-且+只]等须弥，<a id="a-G0"></a>投芥子火悉烧尽；<a id="a-G1"></a>供养诸佛少功德，<a id="a-G2"></a>必断烦恼至涅槃。</p>
  <p id="aG3">雪山有药名善见，<a id="a-G4"></a>见闻嗅触消众疾；<a id="a-G5"></a>若有见闻于十力，<a id="a-G6"></a>得胜功德到佛智。<a id="a-G7"></a>”</p>
  <p id="aG8">尔时，<a id="a-G9"></a>佛神力故，<a id="a-GA"></a>法如是故，<a id="a-GB"></a>十方各有十不可说百千亿那由他世界六种震动，<a id="a-GC"></a>所谓：<a id="a-GD"></a>东踊西没，<a id="a-GE"></a>西踊东没，<a id="a-GF"></a>南踊北没，<a id="a-GG"></a>北踊南没，<a id="a-GH"></a>边踊中没，<a id="a-GI"></a>中踊边没。<a id="a-GJ"></a>十八相动，<a id="a-GK"></a>所谓：<a id="a-GL"></a>动、<a id="a-GM"></a>遍动、<a id="a-GN"></a>等遍动，<a id="a-GO"></a>起、<a id="a-GP"></a>遍起、<a id="a-GQ"></a>等遍起，<a id="a-GR"></a>踊、<a id="a-GS"></a>遍踊、<a id="a-GT"></a>等遍踊，<a id="a-GU"></a>震、<a id="a-GV"></a>遍震、<a id="a-GW"></a>等遍震，<a id="a-GX"></a>吼、<a id="a-GY"></a>遍吼、<a id="a-GZ"></a>等遍吼，<a id="a-Ga"></a>击、<a id="a-Gb"></a>遍击、<a id="a-Gc"></a>等遍击。<a id="a-Gd"></a>雨出过诸天一切华云、<a id="a-Ge"></a>一切盖云、<a id="a-Gf"></a>幢云、<a id="a-Gg"></a>幡云、<a id="a-Gh"></a>香云、<a id="a-Gi"></a>鬘云、<a id="a-Gj"></a>涂香云、<a id="a-Gk"></a>庄严具云、<a id="a-Gl"></a>大光明摩尼宝云、<a id="a-Gm"></a>诸菩萨赞叹云、<a id="a-Gn"></a>不可说菩萨各差别身云，<a id="a-Go"></a>雨成正觉云、<a id="a-Gp"></a>严净不思议世界云，<a id="a-Gq"></a>雨如来言语音声云，<a id="a-Gr"></a>充满无边法界。<a id="a-Gs"></a>如此四天下，<a id="a-Gt"></a>如来神力如是示现，<a id="a-Gu"></a>令诸菩萨皆大欢喜；<a id="a-Gv"></a>周遍十方一切世界，<a id="a-Gw"></a>悉亦如是。</p>
  <p id="aGx">是时，<a id="a-Gy"></a>十方各过八十不可说百千亿那由他佛刹微尘数世界外，<a id="a-Gz"></a>各有八十不可说百千亿那由他佛刹微尘数如来，<a id="a-H0"></a>同名普贤，<a id="a-H1"></a>皆现其前而作是言：<a id="a-H2"></a>“善哉！<a id="a-H3"></a>佛子，<a id="a-H4"></a>乃能承佛威力，<a id="a-H5"></a>随顺法性，<a id="a-H6"></a>演说如来出现不思议法。<a id="a-H7"></a>佛子，<a id="a-H8"></a>我等十方八十不可说百千亿那由他佛刹微尘数同名诸佛皆说此法；<a id="a-H9"></a>如我所说，<a id="a-HA"></a>十方世界一切诸佛亦如是说。<a id="a-HB"></a>佛子，<a id="a-HC"></a>今此会中，<a id="a-HD"></a>十万佛刹微尘数菩萨摩诃萨，<a id="a-HE"></a>得一切菩萨神通三昧；<a id="a-HF"></a>我等皆与授记，<a id="a-HG"></a>一生当得阿耨多罗三藐三菩提。<a id="a-HH"></a>佛刹微尘数众生，<a id="a-HI"></a>发阿耨多罗三藐三菩提心；<a id="a-HJ"></a>我等亦与授记，<a id="a-HK"></a>于当来世经不可说佛刹微尘数劫，<a id="a-HL"></a>皆得成佛，<a id="a-HM"></a>同号佛殊胜境界。<a id="a-HN"></a>我等为令未来诸菩萨闻此法故，<a id="a-HO"></a>皆共护持。<a id="a-HP"></a>如此四天下所度众生，<a id="a-HQ"></a>十方百千亿那由他无数无量，<a id="a-HR"></a>乃至不可说不可说法界虚空等一切世界中所度众生，<a id="a-HS"></a>皆亦如是。<a id="a-HT"></a>”</p>
  <p id="aHU">尔时，<a id="a-HV"></a>十方诸佛威神力故，<a id="a-HW"></a>毗卢遮那本愿力故，<a id="a-HX"></a>法如是故，<a id="a-HY"></a>善根力故，<a id="a-HZ"></a>如来起智不越念故，<a id="a-Ha"></a>如来应缘不失时故，<a id="a-Hb"></a>随时觉悟诸菩萨故，<a id="a-Hc"></a>往昔所作无失坏故，<a id="a-Hd"></a>令得普贤广大行故，<a id="a-He"></a>显现一切智自在故，<a id="a-Hf"></a>十方各过十不可说百千亿那由他佛刹微尘数世界外，<a id="a-Hg"></a>各有十不可说百千亿那由他佛刹微尘数菩萨来诣于此，<a id="a-Hh"></a>充满十方一切法界，<a id="a-Hi"></a>示现菩萨广大庄严，<a id="a-Hj"></a>放大光明网，<a id="a-Hk"></a>震动一切十方世界，<a id="a-Hl"></a>坏散一切诸魔宫殿，<a id="a-Hm"></a>消灭一切诸恶道苦，<a id="a-Hn"></a>显现一切如来威德，<a id="a-Ho"></a>歌咏赞叹如来无量差别功德法，<a id="a-Hp"></a>普雨一切种种雨，<a id="a-Hq"></a>示现无量差别身，<a id="a-Hr"></a>领受无量诸佛法，<a id="a-Hs"></a>以佛神力各作是言：<a id="a-Ht"></a>“善哉！<a id="a-Hu"></a>佛子，<a id="a-Hv"></a>乃能说此如来不可坏法。<a id="a-Hw"></a>佛子，<a id="a-Hx"></a>我等一切皆名普贤，<a id="a-Hy"></a>各从普光明世界普幢自在如来所而来于此，<a id="a-Hz"></a>彼一切处亦说是法，<a id="a-I0"></a>如是文句，<a id="a-I1"></a>如是义理，<a id="a-I2"></a>如是宣说，<a id="a-I3"></a>如是决定，<a id="a-I4"></a>皆同于此，<a id="a-I5"></a>不增不减。<a id="a-I6"></a>我等皆以佛神力故，<a id="a-I7"></a>得如来法故，<a id="a-I8"></a>来诣此处为汝作证。<a id="a-I9"></a>如我来此，<a id="a-IA"></a>十方等虚空遍法界一切世界诸四天下亦复如是。<a id="a-IB"></a>”</p>
  <p id="aIC">尔时，<a id="a-ID"></a>普贤菩萨承佛神力，<a id="a-IE"></a>观察一切菩萨大众，<a id="a-IF"></a>欲重明如来出现广大威德，<a id="a-IG"></a>如来正法不可沮坏，<a id="a-IH"></a>无量善根皆悉不空，<a id="a-II"></a>诸佛出世必具一切最胜之法，<a id="a-IJ"></a>善能观察诸众生心，<a id="a-IK"></a>随应说法未曾失时，<a id="a-IL"></a>生诸菩萨无量法光，<a id="a-IM"></a>一切诸佛自在庄严，<a id="a-IN"></a>一切如来一身无异，<a id="a-IO"></a>从本大行之所生起，<a id="a-IP"></a>而说颂言：</p>
  <p id="aIQ">“一切如来诸所作，<a id="a-IR"></a>世间譬喻无能及，<a id="a-IS"></a>为令众生得悟解，<a id="a-IT"></a>非喻为喻而显示。</p>
  <p id="aIU">如是微密甚深法，<a id="a-IV"></a>百千万劫难可闻；<a id="a-IW"></a>精进智慧调伏者，<a id="a-IX"></a>乃得闻此秘奥义。</p>
  <p id="aIY">若闻此法生欣庆，<a id="a-IZ"></a>彼曾供养无量佛，<a id="a-Ia"></a>为佛加持所摄受，<a id="a-Ib"></a>人天赞叹常供养。</p>
  <p id="aIc">此为超世第一财，<a id="a-Id"></a>此能救度诸群品，<a id="a-Ie"></a>此能出生清净道，<a id="a-If"></a>汝等当持莫放逸。<a id="a-Ig"></a>”</p>
 </body>
</html>