<!doctype html>
<html id="z3IBTQQGg" data-ver="1247">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十七</h1>
  <h2 id="a2">十地品第二十二之五</h2>
  <p id="a3">金刚藏菩萨言。<a id="a-4"></a>佛子。<a id="a-5"></a>菩萨摩诃萨。<a id="a-6"></a>已习七地微妙行慧。<a id="a-7"></a>方便道净。<a id="a-8"></a>善集助道法。<a id="a-9"></a>具大愿力。<a id="a-A"></a>诸佛神力所护。<a id="a-B"></a>自善根得力。<a id="a-C"></a>常念随顺如来力。<a id="a-D"></a>无畏。<a id="a-E"></a>不共法。<a id="a-F"></a>直心深心清净。<a id="a-G"></a>成就福德智慧。<a id="a-H"></a>大慈大悲不舍众生。<a id="a-I"></a>修行无量智道。<a id="a-J"></a>入诸法本来无生。<a id="a-K"></a>无起无相。<a id="a-L"></a>无成无坏。<a id="a-M"></a>无来无去。<a id="a-N"></a>无初无中无后。<a id="a-O"></a>入如来智。<a id="a-P"></a>一切心意识。<a id="a-Q"></a>忆想分别。<a id="a-R"></a>无所贪着。<a id="a-S"></a>一切法如虚空性。<a id="a-T"></a>是名菩萨得无生法忍入第八地。<a id="a-U"></a>入不动地名为深行菩萨。<a id="a-V"></a>一切世间所不能测。<a id="a-W"></a>离一切相。<a id="a-X"></a>离一切想。<a id="a-Y"></a>一切贪着。<a id="a-Z"></a>一切声闻辟支佛所不能坏。<a id="a-a"></a>深大远离。<a id="a-b"></a>而现在前。<a id="a-c"></a>譬如比丘得于神通。<a id="a-d"></a>心得自在。<a id="a-e"></a>次第乃入灭尽定。<a id="a-f"></a>一切动心。<a id="a-g"></a>忆想分别。<a id="a-h"></a>皆悉尽灭。<a id="a-i"></a>菩萨亦如是。<a id="a-j"></a>菩萨住是地。<a id="a-k"></a>诸勤方便身口意行。<a id="a-l"></a>皆悉息灭。<a id="a-m"></a>住大远离。<a id="a-n"></a>如人梦中欲渡深水。<a id="a-o"></a>发大精进。<a id="a-p"></a>施大方便。<a id="a-q"></a>未渡之间。<a id="a-r"></a>忽然便觉。<a id="a-s"></a>诸方便事。<a id="a-t"></a>皆悉放舍。<a id="a-u"></a>菩萨亦如是。<a id="a-v"></a>从初已来。<a id="a-w"></a>发大精进。<a id="a-x"></a>广修道行。<a id="a-y"></a>至不动地。<a id="a-z"></a>一切皆舍。<a id="a-10"></a>不行二心。<a id="a-11"></a>诸所忆想。<a id="a-12"></a>不复现前。<a id="a-13"></a>譬如生梵世者。<a id="a-14"></a>欲界烦恼不现在前。<a id="a-15"></a>菩萨亦如是。<a id="a-16"></a>住不动地。<a id="a-17"></a>一切心意识不现在前。<a id="a-18"></a>乃至佛心。<a id="a-19"></a>菩提心。<a id="a-1A"></a>涅槃心。<a id="a-1B"></a>尚不现前。<a id="a-1C"></a>何况当生诸世间心。<a id="a-1D"></a>佛子。<a id="a-1E"></a>是菩萨随顺是地。<a id="a-1F"></a>以本愿力故。<a id="a-1G"></a>又诸佛为现其身。<a id="a-1H"></a>住在诸地法流水中。<a id="a-1I"></a>与如来智慧为作因缘。<a id="a-1J"></a>诸佛皆作是言。<a id="a-1K"></a>善哉善哉。<a id="a-1L"></a>善男子。<a id="a-1M"></a>汝得是第一忍。<a id="a-1N"></a>顺一切佛法。<a id="a-1O"></a>善男子。<a id="a-1P"></a>我有十力。<a id="a-1Q"></a>四无所畏。<a id="a-1R"></a>十八不共法。<a id="a-1S"></a>汝今未得为得。<a id="a-1T"></a>是故勤加精进。<a id="a-1U"></a>亦莫舍此忍门。<a id="a-1V"></a>善男子。<a id="a-1W"></a>汝虽得此第一甚深寂灭解脱。<a id="a-1X"></a>一切凡夫离寂灭法。<a id="a-1Y"></a>常为烦恼觉观所害。<a id="a-1Z"></a>汝当愍此一切众生。<a id="a-1a"></a>又善男子。<a id="a-1b"></a>汝应念本所愿。<a id="a-1c"></a>欲利益众生。<a id="a-1d"></a>欲得不可思议智慧门。<a id="a-1e"></a>又善男子。<a id="a-1f"></a>一切法性。<a id="a-1g"></a>一切法相。<a id="a-1h"></a>有佛无佛。<a id="a-1i"></a>常住不异。<a id="a-1j"></a>一切如来不以得此法故说名为佛。<a id="a-1k"></a>声闻辟支佛亦得此寂灭无分别法。<a id="a-1l"></a>善男子。<a id="a-1m"></a>汝观我等无量清净身相。<a id="a-1n"></a>无量智慧。<a id="a-1o"></a>无量清净国土。<a id="a-1p"></a>无量方便。<a id="a-1q"></a>无量圆光。<a id="a-1r"></a>无量净音。<a id="a-1s"></a>汝今应起如是等事。<a id="a-1t"></a>又善男子。<a id="a-1u"></a>汝今适得此一法明。<a id="a-1v"></a>所谓一切法寂灭无有分别。<a id="a-1w"></a>我等所得无量无边。<a id="a-1x"></a>汝应精勤起此诸法。<a id="a-1y"></a>善男子。<a id="a-1z"></a>十方无量国土。<a id="a-20"></a>无量众生。<a id="a-21"></a>无量诸法差别。<a id="a-22"></a>汝应如实通达是事。<a id="a-23"></a>随顺如是智。<a id="a-24"></a>是菩萨诸佛与如是等无量无边起智慧门因缘。<a id="a-25"></a>以此无量门故。<a id="a-26"></a>是菩萨能起无量智业。<a id="a-27"></a>皆悉成就。<a id="a-28"></a>诸佛子。<a id="a-29"></a>若诸佛不与菩萨起智慧门者。<a id="a-2A"></a>是菩萨毕竟取于涅槃。<a id="a-2B"></a>弃舍利益一切众生。<a id="a-2C"></a>以诸佛与此无量无边起智慧门故。<a id="a-2D"></a>于一念中。<a id="a-2E"></a>所生智慧。<a id="a-2F"></a>比从初地已来乃至七地。<a id="a-2G"></a>百分不及一。<a id="a-2H"></a>无量无边阿僧祇分不及一。<a id="a-2I"></a>乃至算数譬谕所不能及。<a id="a-2J"></a>所以者何。<a id="a-2K"></a>先以一身修集功德。<a id="a-2L"></a>今此地中。<a id="a-2M"></a>得无量身修菩萨道。<a id="a-2N"></a>以无量音声。<a id="a-2O"></a>无量智慧。<a id="a-2P"></a>无量生处。<a id="a-2Q"></a>无量清净国土。<a id="a-2R"></a>无量教化众生。<a id="a-2S"></a>供养给侍无量诸佛。<a id="a-2T"></a>随顺无量佛法。<a id="a-2U"></a>无量神通力。<a id="a-2V"></a>无量大会差别。<a id="a-2W"></a>无量身口意业。<a id="a-2X"></a>集一切菩萨所行道。<a id="a-2Y"></a>以不动法故。<a id="a-2Z"></a>佛子。<a id="a-2a"></a>譬人乘船欲渡大海。<a id="a-2b"></a>未至大海多用功力。<a id="a-2c"></a>入海以风。<a id="a-2d"></a>无复艰碍。<a id="a-2e"></a>一日之行过先功力。<a id="a-2f"></a>于百千岁。<a id="a-2g"></a>所不能及。<a id="a-2h"></a>菩萨亦如是。<a id="a-2i"></a>多集善根。<a id="a-2j"></a>乘大乘船。<a id="a-2k"></a>入菩萨所行大智慧海。<a id="a-2l"></a>不施功力。<a id="a-2m"></a>能近一切诸佛智慧。<a id="a-2n"></a>比本所行。<a id="a-2o"></a>若一劫。<a id="a-2p"></a>若百千万劫。<a id="a-2q"></a>所不能及。<a id="a-2r"></a>佛子。<a id="a-2s"></a>菩萨摩诃萨。<a id="a-2t"></a>至第八地。<a id="a-2u"></a>从大方便慧生。<a id="a-2v"></a>无功用心。<a id="a-2w"></a>在菩萨道。<a id="a-2x"></a>思惟诸佛智慧势力。<a id="a-2y"></a>知世界生。<a id="a-2z"></a>世界灭。<a id="a-30"></a>世界成。<a id="a-31"></a>世界坏。<a id="a-32"></a>知以何业因缘集故世界成。<a id="a-33"></a>何业因缘灭故世界坏。<a id="a-34"></a>是菩萨知地水火风性小相。<a id="a-35"></a>中相。<a id="a-36"></a>无量相。<a id="a-37"></a>差别相。<a id="a-38"></a>知微尘细相。<a id="a-39"></a>知微尘差别相。<a id="a-3A"></a>于一世界中。<a id="a-3B"></a>所有微尘差别。<a id="a-3C"></a>皆悉能知。<a id="a-3D"></a>此一世界所有地水火风。<a id="a-3E"></a>若干微尘。<a id="a-3F"></a>皆悉能知。<a id="a-3G"></a>知宝物若干微尘。<a id="a-3H"></a>众生身若干微尘。<a id="a-3I"></a>世界中万物微尘差别。<a id="a-3J"></a>分别众生大身小身。<a id="a-3K"></a>以若干微尘。<a id="a-3L"></a>成地狱身畜生身。<a id="a-3M"></a>饿鬼身。<a id="a-3N"></a>以若干微尘。<a id="a-3O"></a>成阿修罗身。<a id="a-3P"></a>天身。<a id="a-3Q"></a>以若干微尘成。<a id="a-3R"></a>皆悉了知。<a id="a-3S"></a>是菩萨入如是分别微尘智。<a id="a-3T"></a>知欲色无色界坏。<a id="a-3U"></a>知欲色无色界成。<a id="a-3V"></a>知欲色无色界成坏。<a id="a-3W"></a>知欲色无色界小相。<a id="a-3X"></a>中相。<a id="a-3Y"></a>无量相。<a id="a-3Z"></a>知欲色无色界差别相。<a id="a-3a"></a>如是知三界。<a id="a-3b"></a>是名菩萨教化众生。<a id="a-3c"></a>助智明分。<a id="a-3d"></a>善分别众生身。<a id="a-3e"></a>善观所应生处。<a id="a-3f"></a>随众生生处。<a id="a-3g"></a>随众生身。<a id="a-3h"></a>而为受身。<a id="a-3i"></a>是菩萨现身遍满三千大千世界。<a id="a-3j"></a>随众生身。<a id="a-3k"></a>各各差别譬如日月于一切水皆现其像。<a id="a-3l"></a>若二若三。<a id="a-3m"></a>乃至无量无边不可思议不可说三千大千世界身遍其中。<a id="a-3n"></a>随众生身差别。<a id="a-3o"></a>而为受身。<a id="a-3p"></a>是菩萨成就如是智慧。<a id="a-3q"></a>于一世界。<a id="a-3r"></a>身不动摇。<a id="a-3s"></a>乃至不可说诸佛世界。<a id="a-3t"></a>随众生身。<a id="a-3u"></a>随所信乐。<a id="a-3v"></a>于佛大会。<a id="a-3w"></a>而现身像。<a id="a-3x"></a>若于沙门中。<a id="a-3y"></a>示沙门形色。<a id="a-3z"></a>婆罗门中。<a id="a-40"></a>示婆罗门形色。<a id="a-41"></a>刹利中。<a id="a-42"></a>示刹利形色。<a id="a-43"></a>居士中。<a id="a-44"></a>示居士形色。<a id="a-45"></a>四天王中。<a id="a-46"></a>帝释中。<a id="a-47"></a>魔中。<a id="a-48"></a>梵天中。<a id="a-49"></a>示梵天形色。<a id="a-4A"></a>乃至阿迦腻吒天中。<a id="a-4B"></a>示阿迦腻吒形色。<a id="a-4C"></a>以声闻乘度者。<a id="a-4D"></a>示声闻形色。<a id="a-4E"></a>以辟支佛乘度者。<a id="a-4F"></a>示辟支佛形色。<a id="a-4G"></a>以菩萨乘度者。<a id="a-4H"></a>示菩萨形色。<a id="a-4I"></a>以佛身度者。<a id="a-4J"></a>示佛身形色。<a id="a-4K"></a>所有不可说诸佛国中。<a id="a-4L"></a>随众生身信乐差别。<a id="a-4M"></a>现为受身。<a id="a-4N"></a>而实远离身相差别。<a id="a-4O"></a>常住平等。<a id="a-4P"></a>是菩萨知众生身。<a id="a-4Q"></a>知国土身。<a id="a-4R"></a>知业报身。<a id="a-4S"></a>知声闻身。<a id="a-4T"></a>知辟支佛身。<a id="a-4U"></a>知菩萨身。<a id="a-4V"></a>知如来身。<a id="a-4W"></a>知智身。<a id="a-4X"></a>知法身。<a id="a-4Y"></a>知虚空身。<a id="a-4Z"></a>是菩萨如是知众生深心所乐。<a id="a-4a"></a>若于众生身。<a id="a-4b"></a>作己身。<a id="a-4c"></a>若于众生身作国土身。<a id="a-4d"></a>业报身。<a id="a-4e"></a>声闻身。<a id="a-4f"></a>辟支佛身。<a id="a-4g"></a>菩萨身。<a id="a-4h"></a>如来身。<a id="a-4i"></a>智身。<a id="a-4j"></a>法身。<a id="a-4k"></a>虚空身。<a id="a-4l"></a>若于国土身。<a id="a-4m"></a>作己身。<a id="a-4n"></a>业报身。<a id="a-4o"></a>乃至虚空身。<a id="a-4p"></a>若于业报身。<a id="a-4q"></a>作己身。<a id="a-4r"></a>乃至虚空身。<a id="a-4s"></a>若于己身。<a id="a-4t"></a>作众生身。<a id="a-4u"></a>国土身。<a id="a-4v"></a>业报身。<a id="a-4w"></a>声闻身。<a id="a-4x"></a>辟支佛身。<a id="a-4y"></a>菩萨身。<a id="a-4z"></a>如来身。<a id="a-50"></a>智身。<a id="a-51"></a>法身。<a id="a-52"></a>虚空身。<a id="a-53"></a>是菩萨知众生集业身。<a id="a-54"></a>报身。<a id="a-55"></a>烦恼身。<a id="a-56"></a>色身。<a id="a-57"></a>无色身。<a id="a-58"></a>诸佛国土小相。<a id="a-59"></a>中相。<a id="a-5A"></a>无量相。<a id="a-5B"></a>垢相。<a id="a-5C"></a>净相。<a id="a-5D"></a>广相。<a id="a-5E"></a>倒相。<a id="a-5F"></a>平相。<a id="a-5G"></a>方差别相。<a id="a-5H"></a>知业报身假名差别。<a id="a-5I"></a>声闻身假名差别。<a id="a-5J"></a>辟支佛身假名差别。<a id="a-5K"></a>菩萨身假名差别。<a id="a-5L"></a>知如来身。<a id="a-5M"></a>菩萨身。<a id="a-5N"></a>愿身。<a id="a-5O"></a>化身。<a id="a-5P"></a>住持身。<a id="a-5Q"></a>相好庄严身。<a id="a-5R"></a>势力身。<a id="a-5S"></a>如意身。<a id="a-5T"></a>福德身。<a id="a-5U"></a>智身。<a id="a-5V"></a>法身。<a id="a-5W"></a>知智身善分别如实。<a id="a-5X"></a>知法身平等不坏相。<a id="a-5Y"></a>知虚空身无量相。<a id="a-5Z"></a>周遍相。<a id="a-5a"></a>无形相。<a id="a-5b"></a>是菩萨善知起如是诸身。<a id="a-5c"></a>则得命自在。<a id="a-5d"></a>心自在。<a id="a-5e"></a>财自在。<a id="a-5f"></a>业自在。<a id="a-5g"></a>生自在。<a id="a-5h"></a>愿自在。<a id="a-5i"></a>信解自在。<a id="a-5j"></a>如意自在。<a id="a-5k"></a>智自在。<a id="a-5l"></a>法自在。</p>
  <p id="a5m">是菩萨得十自在。<a id="a-5n"></a>为不可思议智者。<a id="a-5o"></a>无量智者。<a id="a-5p"></a>广智者。<a id="a-5q"></a>不可坏智者。<a id="a-5r"></a>菩萨随如是智慧。<a id="a-5s"></a>毕竟常起无罪身业口业意业。<a id="a-5t"></a>身业随智行。<a id="a-5u"></a>口业随智行。<a id="a-5v"></a>意业随智行。<a id="a-5w"></a>般若波罗蜜增上。<a id="a-5x"></a>大悲为首。<a id="a-5y"></a>善修方便。<a id="a-5z"></a>善起诸愿。<a id="a-60"></a>善为诸佛神通所护。<a id="a-61"></a>常不舍行利益众生智。<a id="a-62"></a>悉知无边世界中差别事。<a id="a-63"></a>举要言之。<a id="a-64"></a>菩萨住无动地。<a id="a-65"></a>身口意所作。<a id="a-66"></a>皆能集一切佛法。<a id="a-67"></a>是菩萨住此地。<a id="a-68"></a>离一切烦恼故。<a id="a-69"></a>善住净心力。<a id="a-6A"></a>心常不离道故。<a id="a-6B"></a>善住深心力。<a id="a-6C"></a>不舍众生故。<a id="a-6D"></a>善住大悲力。<a id="a-6E"></a>救一切世间故。<a id="a-6F"></a>善住大慈力。<a id="a-6G"></a>不忘所闻法故。<a id="a-6H"></a>善住陀罗尼力。<a id="a-6I"></a>分别观察一切佛法故。<a id="a-6J"></a>善住一切乐说力。<a id="a-6K"></a>行无边差别世界故。<a id="a-6L"></a>善住神通力。<a id="a-6M"></a>不舍一切菩萨所行故。<a id="a-6N"></a>善住愿力。<a id="a-6O"></a>修集一切佛法故。<a id="a-6P"></a>善住波罗蜜力。<a id="a-6Q"></a>善起一切种智故。<a id="a-6R"></a>善住如来力。<a id="a-6S"></a>是菩萨得如是智力。<a id="a-6T"></a>示一切所作。<a id="a-6U"></a>无有过咎。<a id="a-6V"></a>诸佛子。<a id="a-6W"></a>菩萨此地不可坏故。<a id="a-6X"></a>名为不动地。<a id="a-6Y"></a>智慧不转故。<a id="a-6Z"></a>名为不转地。<a id="a-6a"></a>一切世间不能测知故。<a id="a-6b"></a>名威德地。<a id="a-6c"></a>无色欲故。<a id="a-6d"></a>名童真地。<a id="a-6e"></a>随意受生故。<a id="a-6f"></a>名自在地。<a id="a-6g"></a>更不作故。<a id="a-6h"></a>名为成地。<a id="a-6i"></a>决定知故。<a id="a-6j"></a>名为究竟地。<a id="a-6k"></a>善发大愿故。<a id="a-6l"></a>名为变化地。<a id="a-6m"></a>不可坏故。<a id="a-6n"></a>名为住持地。<a id="a-6o"></a>先修善根故。<a id="a-6p"></a>名为无功力地。<a id="a-6q"></a>菩萨得如是智慧。<a id="a-6r"></a>名为入佛境界。<a id="a-6s"></a>名为佛功德所照明。<a id="a-6t"></a>名为随佛威仪行趣向佛法。<a id="a-6u"></a>常为诸佛神力所护。<a id="a-6v"></a>常为四天王。<a id="a-6w"></a>释提桓因诸梵王等之所奉迎。<a id="a-6x"></a>密迹金刚神。<a id="a-6y"></a>常随侍卫。<a id="a-6z"></a>善能出生诸禅三昧。<a id="a-70"></a>能作无量诸身差别。<a id="a-71"></a>于诸身中。<a id="a-72"></a>皆有势力。<a id="a-73"></a>得大果报神通力。<a id="a-74"></a>于无边三昧中得自在。<a id="a-75"></a>能受无量记。<a id="a-76"></a>随众生成就处。<a id="a-77"></a>示成阿耨多罗三藐三菩提。<a id="a-78"></a>是菩萨入如是大智慧。<a id="a-79"></a>善通达诸法。<a id="a-7A"></a>常放大智光明。<a id="a-7B"></a>度无碍法界道。<a id="a-7C"></a>善知世界道差别。<a id="a-7D"></a>能示一切诸功德。<a id="a-7E"></a>随意自在。<a id="a-7F"></a>善解先际后际。<a id="a-7G"></a>能入转魔道智。<a id="a-7H"></a>入如来行境界。<a id="a-7I"></a>能于无边世界。<a id="a-7J"></a>行菩萨道。<a id="a-7K"></a>以不转相故。<a id="a-7L"></a>此地名为不动。<a id="a-7M"></a>佛子。<a id="a-7N"></a>菩萨在不动地。<a id="a-7O"></a>善生禅定力故。<a id="a-7P"></a>常见无边诸佛。<a id="a-7Q"></a>不舍供养供给诸佛。<a id="a-7R"></a>是菩萨于一一劫。<a id="a-7S"></a>一一世界中。<a id="a-7T"></a>数百千万亿那由他。<a id="a-7U"></a>无量无边阿僧祇佛。<a id="a-7V"></a>恭敬供养。<a id="a-7W"></a>尊重赞叹。<a id="a-7X"></a>亲近诸佛。<a id="a-7Y"></a>从诸佛受世界差别等诸法明。<a id="a-7Z"></a>是菩萨转深入如来法藏。<a id="a-7a"></a>问世界差别事。<a id="a-7b"></a>无能尽者。<a id="a-7c"></a>乃至百千万亿劫。<a id="a-7d"></a>说不可尽。<a id="a-7e"></a>又诸善根。<a id="a-7f"></a>转胜明净。<a id="a-7g"></a>譬如真金。<a id="a-7h"></a>众宝间错。<a id="a-7i"></a>为转轮王。<a id="a-7j"></a>所佩璎珞。<a id="a-7k"></a>一切人民。<a id="a-7l"></a>无能夺者。<a id="a-7m"></a>菩萨摩诃萨亦如是。<a id="a-7n"></a>住无动地。<a id="a-7o"></a>善根转净。<a id="a-7p"></a>一切声闻辟支佛。<a id="a-7q"></a>乃至七地菩萨所不能坏。<a id="a-7r"></a>菩萨住是地。<a id="a-7s"></a>以善分别智门故。<a id="a-7t"></a>智慧光明。<a id="a-7u"></a>灭除一切众生恼热。<a id="a-7v"></a>譬如千世界主大梵天王。<a id="a-7w"></a>能于一时。<a id="a-7x"></a>流布慈心。<a id="a-7y"></a>满千世界。<a id="a-7z"></a>亦能放光。<a id="a-80"></a>遍照其中。<a id="a-81"></a>菩萨摩诃萨亦如是。<a id="a-82"></a>住不动地。<a id="a-83"></a>能放身光。<a id="a-84"></a>照十万佛刹微尘世界。<a id="a-85"></a>灭除众生诸烦恼热。<a id="a-86"></a>令得清凉。<a id="a-87"></a>诸佛子。<a id="a-88"></a>是名略说菩萨不动地。<a id="a-89"></a>若广说者。<a id="a-8A"></a>无量亿劫所不能尽。<a id="a-8B"></a>菩萨住是地。<a id="a-8C"></a>多作大梵天王。<a id="a-8D"></a>主千世界。<a id="a-8E"></a>诸根猛利。<a id="a-8F"></a>与诸众生声闻辟支佛菩萨波罗蜜道。<a id="a-8G"></a>无有穷尽。<a id="a-8H"></a>说世界差别。<a id="a-8I"></a>无能坏者。<a id="a-8J"></a>所作善业。<a id="a-8K"></a>布施爱语。<a id="a-8L"></a>利益同事。<a id="a-8M"></a>皆不离念佛。<a id="a-8N"></a>不离念法。<a id="a-8O"></a>乃至不离念一切种智。<a id="a-8P"></a>常生是心。<a id="a-8Q"></a>我当于众生。<a id="a-8R"></a>为首为胜。<a id="a-8S"></a>乃至于一切众生。<a id="a-8T"></a>为依止者。<a id="a-8U"></a>是菩萨若欲勤行精进。<a id="a-8V"></a>于须臾间。<a id="a-8W"></a>得百万三千大千世界微尘数三昧。<a id="a-8X"></a>乃至能示百万三千大千世界微尘数菩萨。<a id="a-8Y"></a>以为眷属。<a id="a-8Z"></a>若以愿力。<a id="a-8a"></a>神通自在。<a id="a-8b"></a>能过是数若干。<a id="a-8c"></a>百千万亿劫。<a id="a-8d"></a>不可计知。<a id="a-8e"></a>时金刚藏菩萨。<a id="a-8f"></a>欲重明此义。<a id="a-8g"></a>以偈颂曰。</p>
  <p id="a8h">菩萨住七地　　慧方便已净</p>
  <p id="a8i">善集助道法　　大愿力所系</p>
  <p id="a8j">诸佛神力护　　善根悉成就</p>
  <p id="a8k">求于胜智慧　　能入第八地</p>
  <p id="a8l">善集于福慧　　而有深慈悲</p>
  <p id="a8m">离诸有量心　　心同如虚空</p>
  <p id="a8n">如所说法中　　心得决定力</p>
  <p id="a8o">如是得寂灭　　微妙无生忍</p>
  <p id="a8p">诸法从本来　　无生亦无起</p>
  <p id="a8q">无相无有成　　亦无去来义</p>
  <p id="a8r">诸法初中后　　与如无分别</p>
  <p id="a8s">无有心意行　　同若如虚空</p>
  <p id="a8t">成就如是忍　　无有诸戏论</p>
  <p id="a8u">得是不动地　　甚深寂灭行</p>
  <p id="a8v">一切诸世间　　不能得测量</p>
  <p id="a8w">一切诸心相　　皆悉已灭尽</p>
  <p id="a8x">菩萨住是地　　心识无分别</p>
  <p id="a8y">如入灭尽定　　无复忆念想</p>
  <p id="a8z">犹如人梦中　　方便欲渡水</p>
  <p id="a90">觉则意廓然　　休息诸所作</p>
  <p id="a91">得是深忍已　　一切想念灭</p>
  <p id="a92">如生于梵天　　无欲界烦恼</p>
  <p id="a93">以本愿力故　　及佛今劝导</p>
  <p id="a94">如是第一忍　　是诸佛职位</p>
  <p id="a95">我等深智力　　无畏不共法</p>
  <p id="a96">汝今无有此　　当加勤精进</p>
  <p id="a97">汝虽得除灭　　一切烦恼火</p>
  <p id="a98">当观诸世间　　烦恼常炽然</p>
  <p id="a99">当念本所愿　　欲利诸众生</p>
  <p id="a9A">悉遍知诸法　　广度于一切</p>
  <p id="a9B">诸法实性相　　常住无变异</p>
  <p id="a9C">二乘亦得此　　而不名为佛</p>
  <p id="a9D">但以得无碍　　甚深微妙智</p>
  <p id="a9E">通达三世故　　乃得名为佛</p>
  <p id="a9F">是诸无等等　　天人所恭敬</p>
  <p id="a9G">开是起智门　　令入诸佛法</p>
  <p id="a9H">成就无边底　　无量妙智慧</p>
  <p id="a9I">先所行诸法　　不及今一念</p>
  <p id="a9J">如是诸菩萨　　得妙智慧地</p>
  <p id="a9K">能在一念中　　身遍于十方</p>
  <p id="a9L">入是智慧门　　行道疾无碍</p>
  <p id="a9M">如行于海中　　大风力所济</p>
  <p id="a9N">离诸功用心　　但在于智业</p>
  <p id="a9O">观十方世界　　成坏及与住</p>
  <p id="a9P">能知四大一　　亦知诸别异</p>
  <p id="a9Q">小中及无量　　种种差别相</p>
  <p id="a9R">能数知三千　　大千世界尘</p>
  <p id="a9S">亦知众生身　　四大微尘数</p>
  <p id="a9T">诸天身众宝　　微尘数差别</p>
  <p id="a9U">皆悉遍明了　　余亦如是知</p>
  <p id="a9V">智慧因缘故　　心转得调柔</p>
  <p id="a9W">为利诸众生　　遍诸世界身</p>
  <p id="a9X">能于众生身　　而自作己身</p>
  <p id="a9Y">及以诸佛刹　　诸余种种身</p>
  <p id="a9Z">如日月停空　　影现一切水</p>
  <p id="a9a">菩萨亦如是　　遍满大千界</p>
  <p id="a9b">常住于法身　　湛然不移动</p>
  <p id="a9c">于净心众生　　各现其身像</p>
  <p id="a9d">随诸心所乐　　而现为受生</p>
  <p id="a9e">于诸天人会　　悉皆示其身</p>
  <p id="a9f">菩萨于因缘　　和合中自在</p>
  <p id="a9g">乃至能随意　　为现于佛身</p>
  <p id="a9h">众生国土身　　业报贤圣身</p>
  <p id="a9i">智身与法身　　知皆同平等</p>
  <p id="a9j">以是因缘故　　得如意神通</p>
  <p id="a9k">为令世欢喜　　而现种种身</p>
  <p id="a9l">能得于十种　　妙大自在智</p>
  <p id="a9m">所作随智行　　顺于慈悲心</p>
  <p id="a9n">诸佛所有法　　皆能善修习</p>
  <p id="a9o">住三净戒中　　不动如须弥</p>
  <p id="a9p">能得大菩萨　　所有十种力</p>
  <p id="a9q">一切诸魔众　　皆所不能转</p>
  <p id="a9r">常为诸佛护　　释梵所敬礼</p>
  <p id="a9s">密迹金刚神　　常随而侍卫</p>
  <p id="a9t">菩萨得是地　　功德无有量</p>
  <p id="a9u">百千万亿劫　　说之不可尽</p>
  <p id="a9v">亲近无数佛　　增益诸善根</p>
  <p id="a9w">如真金杂宝　　庄严王璎珞</p>
  <p id="a9x">菩萨在是地　　多作大梵王</p>
  <p id="a9y">典领千国土　　功德无有量</p>
  <p id="a9z">能以三乘教　　而无有穷尽</p>
  <p id="aA0">慈心光普照　　灭诸烦恼热</p>
  <p id="aA1">能于须臾间　　得百万三千</p>
  <p id="aA2">大千世界数　　微尘诸三昧</p>
  <p id="aA3">能见十方佛　　其数亦如是</p>
  <p id="aA4">若以其愿力　　过是无有量</p>
  <p id="aA5">今已略解说　　第八地妙相</p>
  <p id="aA6">若广演说者　　千亿劫不尽</p>
  <p data-pb></p>
  <h2 id="aA7">第九善慧地</h2>
  <p id="aA8">佛子演说此　　八地妙义时</p>
  <p id="aA9">以佛神力故　　震动无量国</p>
  <p id="aAA">一切智身出　　无量微妙光</p>
  <p id="aAB">遍照十方界　　众生得安乐</p>
  <p id="aAC">百千万菩萨　　住于虚空中</p>
  <p id="aAD">设众妙供养　　诸天所无有</p>
  <p id="aAE">自在大梵天　　并及他化王</p>
  <p id="aAF">欢喜设妙供　　大海功德佛</p>
  <p id="aAG">千万诸天女　　咸恭敬欢喜</p>
  <p id="aAH">同以微妙音　　歌叹佛功德</p>
  <p id="aAI">以佛神力故　　出如是妙法</p>
  <p id="aAJ">善行寂灭者　　无有诸恶心</p>
  <p id="aAK">各在于其地　　善修菩萨行</p>
  <p id="aAL">利益世间故　　遍游于十方</p>
  <p id="aAM">示众以佛道　　心如空无碍</p>
  <p id="aAN">诸菩萨神力　　上妙供养具</p>
  <p id="aAO">胜十方人天　　福德之所致</p>
  <p id="aAP">佛子乐智者　　以此示佛力</p>
  <p id="aAQ">于一国不动　　而现一切处</p>
  <p id="aAR">利益于世间　　如满月明净</p>
  <p id="aAS">灭一切音声　　语言诸想念</p>
  <p id="aAT">而以诸音声　　说法犹如响</p>
  <p id="aAU">若众生下劣　　其心厌没者</p>
  <p id="aAV">示以声闻道　　令出于众苦</p>
  <p id="aAW">若复有众生　　诸根少明利</p>
  <p id="aAX">乐于因缘法　　为说辟支佛</p>
  <p id="aAY">若人根明利　　饶益于众生</p>
  <p id="aAZ">有大慈悲心　　为说菩萨道</p>
  <p id="aAa">若有无上心　　决定乐大事</p>
  <p id="aAb">为示于佛身　　说无量佛法</p>
  <p id="aAc">譬如幻化师　　示种种身色</p>
  <p id="aAd">如是诸身相　　皆无有实事</p>
  <p id="aAe">如是诸佛子　　善知智慧术</p>
  <p id="aAf">能示一切行　　心离于有无</p>
  <p id="aAg">千万诸天女　　同以微妙音</p>
  <p id="aAh">如是歌叹已　　默然而观佛</p>
  <p id="aAi">解脱月又言　　佛子大会净</p>
  <p id="aAj">一心愿乐闻　　入九地正行</p>
  <p id="aAk">金刚藏菩萨言。<a id="a-Al"></a>佛子。<a id="a-Am"></a>菩萨摩诃萨。<a id="a-An"></a>以如是无量智慧。<a id="a-Ao"></a>善观佛道。<a id="a-Ap"></a>欲求转胜寂灭解脱。<a id="a-Aq"></a>欲转胜思惟如来智慧。<a id="a-Ar"></a>欲入如来深密法藏。<a id="a-As"></a>欲观察不可思议大智慧。<a id="a-At"></a>欲观察诸陀罗尼三昧重令清净。<a id="a-Au"></a>欲令神通广大。<a id="a-Av"></a>欲分别世界差别。<a id="a-Aw"></a>欲修诸佛力无所畏不共法。<a id="a-Ax"></a>无能坏者。<a id="a-Ay"></a>欲顺行诸佛转法轮力。<a id="a-Az"></a>欲不舍所受大悲大愿。<a id="a-B0"></a>菩萨如是思惟。<a id="a-B1"></a>得入第九地。<a id="a-B2"></a>菩萨住此地。<a id="a-B3"></a>如实知善不善无记法行。<a id="a-B4"></a>知有漏无漏法行。<a id="a-B5"></a>世间出世间法行。<a id="a-B6"></a>思议不思议法行。<a id="a-B7"></a>定不定法行。<a id="a-B8"></a>声闻辟支佛法行。<a id="a-B9"></a>菩萨道法行。<a id="a-BA"></a>如来地法行。<a id="a-BB"></a>有为无为法行。<a id="a-BC"></a>随顺如是智慧。<a id="a-BD"></a>知菩提心所行难。<a id="a-BE"></a>知烦恼难。<a id="a-BF"></a>业难。<a id="a-BG"></a>诸根难。<a id="a-BH"></a>欲难。<a id="a-BI"></a>性难。<a id="a-BJ"></a>直心难。<a id="a-BK"></a>使心难。<a id="a-BL"></a>生难。<a id="a-BM"></a>习气难。<a id="a-BN"></a>三聚差别难。<a id="a-BO"></a>知众生诸心差别相。<a id="a-BP"></a>庄饰世心相。<a id="a-BQ"></a>速转心相。<a id="a-BR"></a>坏不坏心相。<a id="a-BS"></a>无形心相。<a id="a-BT"></a>无边自在心相。<a id="a-BU"></a>清净差别心相。<a id="a-BV"></a>垢无垢心相。<a id="a-BW"></a>缚解心相。<a id="a-BX"></a>谄曲质直心相。<a id="a-BY"></a>随道心相。<a id="a-BZ"></a>皆如实知。<a id="a-Ba"></a>是菩萨知烦恼深相。<a id="a-Bb"></a>浅相。<a id="a-Bc"></a>知心伴相。<a id="a-Bd"></a>不相离相。<a id="a-Be"></a>知使缠差别相。<a id="a-Bf"></a>知是心相应不相应相。<a id="a-Bg"></a>随是生时得果报相。<a id="a-Bh"></a>知三界中差别相。<a id="a-Bi"></a>知爱痴见深入如箭相。<a id="a-Bj"></a>知憍慢痴重罪相。<a id="a-Bk"></a>知是三业因缘不断相。<a id="a-Bl"></a>乃至如实知八万四千烦恼行差别相。<a id="a-Bm"></a>是菩萨知诸业善不善无记相。<a id="a-Bn"></a>分别不可分别相。<a id="a-Bo"></a>心伴相。<a id="a-Bp"></a>不相离相。<a id="a-Bq"></a>自然尽相。<a id="a-Br"></a>行道尽相。<a id="a-Bs"></a>种种集相。<a id="a-Bt"></a>不失果报相。<a id="a-Bu"></a>次第相。<a id="a-Bv"></a>有报相。<a id="a-Bw"></a>无报相。<a id="a-Bx"></a>黑黑报相。<a id="a-By"></a>白白报相。<a id="a-Bz"></a>黑白黑白报相。<a id="a-C0"></a>非黑非白能尽业相。<a id="a-C1"></a>知业起相。<a id="a-C2"></a>受业法差别相。<a id="a-C3"></a>知无量因缘起业相。<a id="a-C4"></a>知世间业出世间业差别相。<a id="a-C5"></a>现报相生报相。<a id="a-C6"></a>后报相。<a id="a-C7"></a>随诸乘定相。<a id="a-C8"></a>不定相。<a id="a-C9"></a>乃至如实知八万四千诸业差别相。<a id="a-CA"></a>是菩萨知诸根软中上差别相。<a id="a-CB"></a>知先后际别异不别异相。<a id="a-CC"></a>知上中下相。<a id="a-CD"></a>知烦恼伴相。<a id="a-CE"></a>不相离相。<a id="a-CF"></a>随诸乘定相。<a id="a-CG"></a>不定相。<a id="a-CH"></a>淳熟相。<a id="a-CI"></a>未淳熟相。<a id="a-CJ"></a>随根转相。<a id="a-CK"></a>易坏相。<a id="a-CL"></a>深取相相。<a id="a-CM"></a>增上相。<a id="a-CN"></a>不可坏相。<a id="a-CO"></a>转相。<a id="a-CP"></a>不转相。<a id="a-CQ"></a>三世差别相。<a id="a-CR"></a>久远共生差别相。<a id="a-CS"></a>乃至如实知八万四千诸根差别相。<a id="a-CT"></a>是菩萨知诸欲软中上差别相。<a id="a-CU"></a>乃至如实知八万四千诸欲差别相。<a id="a-CV"></a>是菩萨知诸性软中上差别相。<a id="a-CW"></a>乃至如实知八万四千诸性差别相。<a id="a-CX"></a>是菩萨知直心软中上差别相。<a id="a-CY"></a>乃至如实知八万四千直心差别相。<a id="a-CZ"></a>是菩萨知诸使共心生不共心生。<a id="a-Ca"></a>心相应心不相应。<a id="a-Cb"></a>无始来恼众生相。<a id="a-Cc"></a>与一切禅定解脱神通相违相。<a id="a-Cd"></a>三界系相。<a id="a-Ce"></a>无量心不现前相。<a id="a-Cf"></a>开烦恼门相。<a id="a-Cg"></a>不知对治相。<a id="a-Ch"></a>无所有相。<a id="a-Ci"></a>无圣道开法门相。<a id="a-Cj"></a>皆如实知。<a id="a-Ck"></a>是菩萨知诸生差别相。<a id="a-Cl"></a>所谓地狱。<a id="a-Cm"></a>畜生饿鬼。<a id="a-Cn"></a>阿修罗人天。<a id="a-Co"></a>色无色界。<a id="a-Cp"></a>有想无想差别。<a id="a-Cq"></a>业是田。<a id="a-Cr"></a>爱是水。<a id="a-Cs"></a>无明是覆。<a id="a-Ct"></a>识是种子。<a id="a-Cu"></a>后身是芽。<a id="a-Cv"></a>名色共生而不相离。<a id="a-Cw"></a>痴爱相续。<a id="a-Cx"></a>欲生欲作欲受。<a id="a-Cy"></a>不乐涅槃三界差别相续相。<a id="a-Cz"></a>皆如实知。<a id="a-D0"></a>是菩萨知诸习气有起不起。<a id="a-D1"></a>随所生处有习气。<a id="a-D2"></a>随众生行有习气。<a id="a-D3"></a>随业烦恼有习气。<a id="a-D4"></a>善不善无记有习气。<a id="a-D5"></a>离欲有习气。<a id="a-D6"></a>随后身有习气。<a id="a-D7"></a>次第随趣有习气。<a id="a-D8"></a>久远不断持烦恼业。<a id="a-D9"></a>离则无法。<a id="a-DA"></a>皆如实知。<a id="a-DB"></a>是菩萨知众生定不定相。<a id="a-DC"></a>正定相。<a id="a-DD"></a>邪定相。<a id="a-DE"></a>不定相。<a id="a-DF"></a>正见中正定相。<a id="a-DG"></a>邪见中邪定相。<a id="a-DH"></a>离此二不定相。<a id="a-DI"></a>一一逆邪定相。<a id="a-DJ"></a>五根正定相。<a id="a-DK"></a>离此二不定相。<a id="a-DL"></a>邪位邪定相。<a id="a-DM"></a>正位正定相。<a id="a-DN"></a>离此二不定相。<a id="a-DO"></a>深入邪聚难转相。<a id="a-DP"></a>修无上道因缘相。<a id="a-DQ"></a>不定众生守护相。<a id="a-DR"></a>皆如实知。<a id="a-DS"></a>佛子。<a id="a-DT"></a>菩萨摩诃萨。<a id="a-DU"></a>随如是智。<a id="a-DV"></a>名为安住善慧地。<a id="a-DW"></a>菩萨住是地。<a id="a-DX"></a>知众生如是诸行差别相。<a id="a-DY"></a>随其解脱而与因缘。<a id="a-DZ"></a>是菩萨化众生法。<a id="a-Da"></a>度众生法。<a id="a-Db"></a>如实知而为说法。<a id="a-Dc"></a>声闻乘相。<a id="a-Dd"></a>辟支佛乘相。<a id="a-De"></a>菩萨乘相。<a id="a-Df"></a>如来地相。<a id="a-Dg"></a>如实知。<a id="a-Dh"></a>随众生因缘。<a id="a-Di"></a>而为说法。<a id="a-Dj"></a>随心随根。<a id="a-Dk"></a>随欲差别。<a id="a-Dl"></a>而为说法。<a id="a-Dm"></a>又随行处。<a id="a-Dn"></a>随智慧处。<a id="a-Do"></a>而为说法。<a id="a-Dp"></a>知一切行处。<a id="a-Dq"></a>而为说法。<a id="a-Dr"></a>随众生性。<a id="a-Ds"></a>深入难处。<a id="a-Dt"></a>而为说法。<a id="a-Du"></a>随趣随生。<a id="a-Dv"></a>随烦恼。<a id="a-Dw"></a>随习气转故说法。<a id="a-Dx"></a>随乘令解脱故说法。<a id="a-Dy"></a>是菩萨住此地。<a id="a-Dz"></a>为大法师。<a id="a-E0"></a>守护诸佛法藏。<a id="a-E1"></a>入深妙义。<a id="a-E2"></a>用无量慧方便。<a id="a-E3"></a>四无碍智言辞说法。<a id="a-E4"></a>是菩萨常随四无碍智。<a id="a-E5"></a>而不可坏。<a id="a-E6"></a>何等为四。<a id="a-E7"></a>一法无碍。<a id="a-E8"></a>二义无碍。<a id="a-E9"></a>三辞无碍。<a id="a-EA"></a>四乐说无碍。<a id="a-EB"></a>是菩萨以法无碍智。<a id="a-EC"></a>知诸法自相。<a id="a-ED"></a>以义无碍智。<a id="a-EE"></a>知差别法。<a id="a-EF"></a>以辞无碍智。<a id="a-EG"></a>知说诸法不可坏。<a id="a-EH"></a>以乐说无碍智。<a id="a-EI"></a>知说诸法次第不断。<a id="a-EJ"></a>复次以法无碍智。<a id="a-EK"></a>知诸法无体性。<a id="a-EL"></a>以义无碍智。<a id="a-EM"></a>知诸法生灭相。<a id="a-EN"></a>以辞无碍智。<a id="a-EO"></a>知诸法假名不断假名说。<a id="a-EP"></a>以乐说无碍智。<a id="a-EQ"></a>知随假名不坏无边说。<a id="a-ER"></a>复次以法无碍智。<a id="a-ES"></a>知现在诸法差别相。<a id="a-ET"></a>以义无碍智。<a id="a-EU"></a>知过去未来诸法差别相。<a id="a-EV"></a>以辞无碍智。<a id="a-EW"></a>知过去未来现在诸法说不可坏。<a id="a-EX"></a>以乐说无碍智。<a id="a-EY"></a>于一一世。<a id="a-EZ"></a>得无边法明说。<a id="a-Ea"></a>复次以法无碍智。<a id="a-Eb"></a>知诸法差别。<a id="a-Ec"></a>以义无碍智。<a id="a-Ed"></a>知诸法义差别。<a id="a-Ee"></a>以辞无碍智。<a id="a-Ef"></a>随诸言音。<a id="a-Eg"></a>而为说法。<a id="a-Eh"></a>以乐说无碍智。<a id="a-Ei"></a>随所乐解。<a id="a-Ej"></a>而为说法。<a id="a-Ek"></a>复次以法无碍智。<a id="a-El"></a>以法智方便。<a id="a-Em"></a>知诸法差别不可坏。<a id="a-En"></a>以义无碍智。<a id="a-Eo"></a>以比智如实知诸法差别。<a id="a-Ep"></a>以辞无碍智。<a id="a-Eq"></a>以世智。<a id="a-Er"></a>说诸法差别。<a id="a-Es"></a>以乐说无碍智。<a id="a-Et"></a>知善说第一义。<a id="a-Eu"></a>复次以法无碍智。<a id="a-Ev"></a>知诸法一相不坏。<a id="a-Ew"></a>以义无碍智。<a id="a-Ex"></a>知阴入界谛因缘法。<a id="a-Ey"></a>以辞无碍智。<a id="a-Ez"></a>以微妙音故。<a id="a-F0"></a>一切世间之所归趣。<a id="a-F1"></a>以乐说无碍智。<a id="a-F2"></a>所说转胜。<a id="a-F3"></a>能令众生。<a id="a-F4"></a>得无边法明。<a id="a-F5"></a>复次以法无碍智。<a id="a-F6"></a>知一乘究竟。<a id="a-F7"></a>摄一切无差别。<a id="a-F8"></a>以义无碍智。<a id="a-F9"></a>知诸乘差别。<a id="a-FA"></a>以辞无碍智。<a id="a-FB"></a>能说诸乘无差别。<a id="a-FC"></a>以乐说无碍智。<a id="a-FD"></a>以一法门说无边法明。<a id="a-FE"></a>复次以法无碍智。<a id="a-FF"></a>能入一切菩萨行智行法行随智行。<a id="a-FG"></a>以义无碍智。<a id="a-FH"></a>能分别说十地义差别。<a id="a-FI"></a>以辞无碍智。<a id="a-FJ"></a>说随顺诸地道不可坏。<a id="a-FK"></a>以乐说无碍智。<a id="a-FL"></a>说一切行无边相。<a id="a-FM"></a>复次以法无碍智。<a id="a-FN"></a>知一切佛。<a id="a-FO"></a>于一念中得菩提。<a id="a-FP"></a>以义无碍智。<a id="a-FQ"></a>知种种时。<a id="a-FR"></a>种种刹差别。<a id="a-FS"></a>以辞无碍智。<a id="a-FT"></a>随诸佛得道事差别说。<a id="a-FU"></a>以乐说无碍智。<a id="a-FV"></a>于一句法。<a id="a-FW"></a>无边劫说。<a id="a-FX"></a>而不穷尽。<a id="a-FY"></a>复次以法无碍智。<a id="a-FZ"></a>知一切佛语。<a id="a-Fa"></a>一切佛力。<a id="a-Fb"></a>无畏。<a id="a-Fc"></a>不共法。<a id="a-Fd"></a>大慈大悲。<a id="a-Fe"></a>无碍智。<a id="a-Ff"></a>转法轮。<a id="a-Fg"></a>一切种智。<a id="a-Fh"></a>以义无碍智。<a id="a-Fi"></a>知如来音声。<a id="a-Fj"></a>说八万四千随众生心诸根欲乐差别行。<a id="a-Fk"></a>以辞无碍智。<a id="a-Fl"></a>以如来音声。<a id="a-Fm"></a>说一切诸行不可坏。<a id="a-Fn"></a>以乐说无碍智。<a id="a-Fo"></a>以诸佛智力。<a id="a-Fp"></a>随众生所乐音声说。<a id="a-Fq"></a>菩萨摩诃萨。<a id="a-Fr"></a>如是善知无碍智。<a id="a-Fs"></a>安住第九地。<a id="a-Ft"></a>名为得佛法藏。<a id="a-Fu"></a>为大法师。<a id="a-Fv"></a>得众义陀罗尼。<a id="a-Fw"></a>众法陀罗尼。<a id="a-Fx"></a>起智陀罗尼。<a id="a-Fy"></a>众明陀罗尼。<a id="a-Fz"></a>善慧陀罗尼。<a id="a-G0"></a>众财陀罗尼。<a id="a-G1"></a>名声陀罗尼。<a id="a-G2"></a>威德陀罗尼。<a id="a-G3"></a>无碍陀罗尼。<a id="a-G4"></a>无边旋陀罗尼。<a id="a-G5"></a>杂义藏陀罗尼。<a id="a-G6"></a>得如是等百万阿僧祇陀罗尼。<a id="a-G7"></a>随方便说。<a id="a-G8"></a>如是无量乐说差别门说法。<a id="a-G9"></a>是菩萨得如是无量陀罗尼门。<a id="a-GA"></a>能于无量佛所听法。<a id="a-GB"></a>闻已不忘。<a id="a-GC"></a>如所闻法。<a id="a-GD"></a>能以无量差别门。<a id="a-GE"></a>为人演说。<a id="a-GF"></a>是菩萨于一佛所。<a id="a-GG"></a>以百万阿僧祇陀罗尼。<a id="a-GH"></a>听受正法。<a id="a-GI"></a>如从一佛。<a id="a-GJ"></a>余无量佛。<a id="a-GK"></a>亦复如是。<a id="a-GL"></a>是菩萨于礼敬佛时。<a id="a-GM"></a>所闻法明。<a id="a-GN"></a>非多学声闻得陀罗尼力。<a id="a-GO"></a>于十万劫。<a id="a-GP"></a>所能受持。<a id="a-GQ"></a>是菩萨得如是陀罗尼力。<a id="a-GR"></a>无碍智乐说力。<a id="a-GS"></a>以说法故。<a id="a-GT"></a>在于法座。<a id="a-GU"></a>大千世界满中众生。<a id="a-GV"></a>随意说法。<a id="a-GW"></a>是菩萨在法座上。<a id="a-GX"></a>唯除诸佛。<a id="a-GY"></a>及受职菩萨。<a id="a-GZ"></a>于一切中。<a id="a-Ga"></a>最为殊胜。<a id="a-Gb"></a>是菩萨处于法座。<a id="a-Gc"></a>或以一音。<a id="a-Gd"></a>欲令一切悉得解了。<a id="a-Ge"></a>即得解了。<a id="a-Gf"></a>或以种种音声。<a id="a-Gg"></a>欲令一切各得开解。<a id="a-Gh"></a>即得开解。<a id="a-Gi"></a>或以默然但放光明。<a id="a-Gj"></a>欲令一切各得解法。<a id="a-Gk"></a>即得解法。<a id="a-Gl"></a>或一切毛孔。<a id="a-Gm"></a>皆出法音。<a id="a-Gn"></a>或三千大千世界所有色无色物。<a id="a-Go"></a>皆出法音。<a id="a-Gp"></a>或以一音。<a id="a-Gq"></a>周满法界。<a id="a-Gr"></a>欲令得解。<a id="a-Gs"></a>即皆得解。<a id="a-Gt"></a>是菩萨三千大千世界所有众生。<a id="a-Gu"></a>以无量音声。<a id="a-Gv"></a>一时问难。<a id="a-Gw"></a>所问各异。<a id="a-Gx"></a>是菩萨于一念中。<a id="a-Gy"></a>悉受如是一切问难。<a id="a-Gz"></a>以一音答。<a id="a-H0"></a>皆令开解。<a id="a-H1"></a>如是若二若三。<a id="a-H2"></a>若百若千。<a id="a-H3"></a>乃至不可说不可说三千大千世界满中众生广为说法。<a id="a-H4"></a>承佛神力。<a id="a-H5"></a>能为众生。<a id="a-H6"></a>广作佛事。<a id="a-H7"></a>倍复勤摄如是智明。<a id="a-H8"></a>于一尘中。<a id="a-H9"></a>有不可说不可说世界尘数大会。<a id="a-HA"></a>佛在此中。<a id="a-HB"></a>随众生心。<a id="a-HC"></a>而为说法。<a id="a-HD"></a>令一一众生。<a id="a-HE"></a>心得若干无量诸法。<a id="a-HF"></a>如一佛。<a id="a-HG"></a>一切诸佛。<a id="a-HH"></a>亦如是。<a id="a-HI"></a>如一微尘。<a id="a-HJ"></a>一切十方世界。<a id="a-HK"></a>亦复如是。<a id="a-HL"></a>于是中生大忆念力。<a id="a-HM"></a>于一念中。<a id="a-HN"></a>从一切佛所受法明。<a id="a-HO"></a>不失一句。<a id="a-HP"></a>如上大会满中众生。<a id="a-HQ"></a>以决定法明。<a id="a-HR"></a>演清净法。<a id="a-HS"></a>于一念中。<a id="a-HT"></a>令尔所众生。<a id="a-HU"></a>皆得开解。<a id="a-HV"></a>何况若干世界中众生。<a id="a-HW"></a>是菩萨住是地。<a id="a-HX"></a>善根转胜。<a id="a-HY"></a>深入诸佛行处。<a id="a-HZ"></a>常与一切佛会。<a id="a-Ha"></a>深入菩萨解脱。<a id="a-Hb"></a>菩萨随顺。<a id="a-Hc"></a>如是智。<a id="a-Hd"></a>常见诸佛。<a id="a-He"></a>于一一劫中。<a id="a-Hf"></a>无量无边百千万亿以上供具。<a id="a-Hg"></a>供养诸佛。<a id="a-Hh"></a>于诸佛所。<a id="a-Hi"></a>种种问难。<a id="a-Hj"></a>通达诸陀罗尼。<a id="a-Hk"></a>一切善根。<a id="a-Hl"></a>转胜明净。<a id="a-Hm"></a>佛子。<a id="a-Hn"></a>如炼真金。<a id="a-Ho"></a>具足庄严。<a id="a-Hp"></a>为转轮王所著宝冠。<a id="a-Hq"></a>一切小王无能夺者。<a id="a-Hr"></a>菩萨亦如是。<a id="a-Hs"></a>住善慧地。<a id="a-Ht"></a>一切善根。<a id="a-Hu"></a>转胜明净。<a id="a-Hv"></a>声闻辟支佛。<a id="a-Hw"></a>诸地菩萨所不能坏。<a id="a-Hx"></a>是菩萨善根转明。<a id="a-Hy"></a>能照众生烦恼难处。<a id="a-Hz"></a>如大梵王。<a id="a-I0"></a>三千世界一切难处。<a id="a-I1"></a>皆悉能照。<a id="a-I2"></a>菩萨亦如是。<a id="a-I3"></a>住善慧地。<a id="a-I4"></a>善根明净。<a id="a-I5"></a>照诸众生烦恼难处。<a id="a-I6"></a>诸佛子。<a id="a-I7"></a>是名略说菩萨善慧地。<a id="a-I8"></a>若广说者。<a id="a-I9"></a>则无量无边劫。<a id="a-IA"></a>不可得尽。<a id="a-IB"></a>菩萨住是地。<a id="a-IC"></a>多作大梵王。<a id="a-ID"></a>典领三千大千世界。<a id="a-IE"></a>无有能胜。<a id="a-IF"></a>如实解义者。<a id="a-IG"></a>于自在中。<a id="a-IH"></a>而得自在。<a id="a-II"></a>善能宣说声闻辟支佛。<a id="a-IJ"></a>菩萨波罗蜜。<a id="a-IK"></a>众生问难。<a id="a-IL"></a>无能穷尽。<a id="a-IM"></a>所作善业。<a id="a-IN"></a>布施爱语。<a id="a-IO"></a>利益同事。<a id="a-IP"></a>皆不离念佛。<a id="a-IQ"></a>不离念法。<a id="a-IR"></a>乃至不离念一切种智。<a id="a-IS"></a>常生是心。<a id="a-IT"></a>我当于一切众生。<a id="a-IU"></a>为首为胜。<a id="a-IV"></a>乃至于一切众生。<a id="a-IW"></a>为依止者。<a id="a-IX"></a>是菩萨若欲如是勤行精进。<a id="a-IY"></a>于一念中。<a id="a-IZ"></a>得百万阿僧祇三千大千世界微尘数三昧。<a id="a-Ia"></a>乃至能示百万阿僧祇三千大千世界微尘数菩萨。<a id="a-Ib"></a>以为眷属。<a id="a-Ic"></a>若以愿力。<a id="a-Id"></a>神通自在。<a id="a-Ie"></a>复过是数。<a id="a-If"></a>百千万亿那由他劫。<a id="a-Ig"></a>不可计知。</p>
  <p id="aIh">尔时金刚藏菩萨。<a id="a-Ii"></a>欲重明此义。<a id="a-Ij"></a>以偈颂曰。</p>
  <p id="aIk">诸菩萨随顺　　无量深智力</p>
  <p id="aIl">第一最微妙　　一切世难知</p>
  <p id="aIm">利益众生者　　能至第九地</p>
  <p id="aIn">得入于诸佛　　秘密之法藏</p>
  <p id="aIo">得微妙最上　　三昧陀罗尼</p>
  <p id="aIp">广大神通力　　善入世界相</p>
  <p id="aIq">智慧力决定　　能观诸佛法</p>
  <p id="aIr">大愿悲心净　　得入第九地</p>
  <p id="aIs">顺行此上地　　持诸佛法藏</p>
  <p id="aIt">即能通诸法　　善不善无记</p>
  <p id="aIu">有漏及无漏　　世间出世间</p>
  <p id="aIv">是可思议法　　是不可思议</p>
  <p id="aIw">知法定不定　　三乘具足相</p>
  <p id="aIx">思惟分别此　　有为无为法</p>
  <p id="aIy">起知如是法　　灭诸无明闇</p>
  <p id="aIz">随顺是智心　　则为第一妙</p>
  <p id="aJ0">悉知一切难　　诸心差别相</p>
  <p id="aJ1">庄饰世轻易　　无边自在心</p>
  <p id="aJ2">烦恼深浅相　　心伴不离相</p>
  <p id="aJ3">知使缠差别　　随顺相续有</p>
  <p id="aJ4">知业种种杂　　各各差别相</p>
  <p id="aJ5">因灭果不失　　通达如是事</p>
  <p id="aJ6">又知于众生　　诸根软中上</p>
  <p id="aJ7">广大差别等　　先际后际相</p>
  <p id="aJ8">知欲软中上　　及诸性差别</p>
  <p id="aJ9">乃至能悉知　　八万四千种</p>
  <p id="aJA">烦恼使难处　　无始来不灭</p>
  <p id="aJB">皆与心共行　　系缚不可断</p>
  <p id="aJC">知诸结使等　　但妄想分别</p>
  <p id="aJD">无有方处所　　亦无定事相</p>
  <p id="aJE">常不离于身　　又亦难得知</p>
  <p id="aJF">禅定力能遮　　金刚道能断</p>
  <p id="aJG">又能知诸生　　入六道差别</p>
  <p id="aJH">爱润无明覆　　业田识是种</p>
  <p id="aJI">生于后身芽　　名色共增长</p>
  <p id="aJJ">无始生死来　　相续在三界</p>
  <p id="aJK">知诸天龙趣　　由烦恼业心</p>
  <p id="aJL">若离于此法　　是则无所有</p>
  <p id="aJM">一切诸众生　　皆在三趣中</p>
  <p id="aJN">或没诸邪见　　或在于智道</p>
  <p id="aJO">菩萨住是地　　悉知众生心</p>
  <p id="aJP">诸根及欲乐　　种种差别义</p>
  <p id="aJQ">深心善思惟　　随宜而说法</p>
  <p id="aJR">通达无碍智　　善以言辞说</p>
  <p id="aJS">菩萨为法师　　犹如师子王</p>
  <p id="aJT">牛王宝山王　　安住无所畏</p>
  <p id="aJU">普于诸世界　　雨甘露法味</p>
  <p id="aJV">犹如大龙王　　能雨满大海</p>
  <p id="aJW">是菩萨善知　　法义辞无碍</p>
  <p id="aJX">善能随顺行　　具足乐说力</p>
  <p id="aJY">能得于百万　　阿僧祇总持</p>
  <p id="aJZ">能受诸佛法　　如海受龙雨</p>
  <p id="aJa">菩萨得如是　　诸深妙清净</p>
  <p id="aJb">无量陀罗尼　　诸三昧力故</p>
  <p id="aJc">能于一念中　　得见无量佛</p>
  <p id="aJd">闻已净梵音　　演说妙法宝</p>
  <p id="aJe">是菩萨或教　　大千界众生</p>
  <p id="aJf">随心根所好　　说法令欢喜</p>
  <p id="aJg">如是等无量　　三千大千国</p>
  <p id="aJh">转深勤精进　　而作是思惟</p>
  <p id="aJi">于一微尘中　　无量佛说法</p>
  <p id="aJj">随众生心相　　演说于妙义</p>
  <p id="aJk">是菩萨皆受　　如地受诸种</p>
  <p id="aJl">复作如是愿　　十方诸所有</p>
  <p id="aJm">国土中众生　　皆合为一会</p>
  <p id="aJn">我于一念中　　皆悉知其心</p>
  <p id="aJo">以一音说法　　悉令断疑网</p>
  <p id="aJp">菩萨住是地　　人天中法王</p>
  <p id="aJq">为大说法师　　随顺众生性</p>
  <p id="aJr">常于日夜中　　与诸佛共会</p>
  <p id="aJs">能住甚深妙　　寂灭智解脱</p>
  <p id="aJt">供养无量佛　　善根转明净</p>
  <p id="aJu">犹如转轮王　　真金庄严冠</p>
  <p id="aJv">光明照众生　　诸烦恼难处</p>
  <p id="aJw">如梵王光明　　照于大千界</p>
  <p id="aJx">菩萨住是地　　于三千世界</p>
  <p id="aJy">作大梵天王　　诸根悉猛利</p>
  <p id="aJz">善以三乘法　　示悟诸众生</p>
  <p id="aK0">所作诸善业　　皆顺于正念</p>
  <p id="aK1">能于一念中　　而得无有量</p>
  <p id="aK2">世界微尘数　　诸深妙三昧</p>
  <p id="aK3">得见十方佛　　微妙音说法</p>
  <p id="aK4">见佛大神力　　更发无量愿</p>
  <p id="aK5">如是第九地　　大智所行处</p>
  <p id="aK6">深妙难知见　　今已略说竟</p>
 </body>
</html>