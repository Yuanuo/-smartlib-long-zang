<!doctype html>
<html id="z3IBTVLIO" data-ver="1223">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十二</h1>
  <h2 id="a2">入法界品第三十九之十三</h2>
  <p id="a3">尔时，<a id="a-4"></a>善财童子入菩萨甚深自在妙音解脱门，<a id="a-5"></a>修行增进。</p>
  <p id="a6">往诣开敷一切树华夜神所，<a id="a-7"></a>见其身在众宝香树楼阁之内妙宝所成师子座上，<a id="a-8"></a>百万夜神所共围绕。</p>
  <p id="a9">时，<a id="a-A"></a>善财童子顶礼其足，<a id="a-B"></a>于前合掌而作是言：<a id="a-C"></a>“圣者，<a id="a-D"></a>我已先发阿耨多罗三藐三菩提心，<a id="a-E"></a>而未知菩萨云何学菩萨行？<a id="a-F"></a>云何得一切智？<a id="a-G"></a>唯愿垂慈，<a id="a-H"></a>为我宣说！<a id="a-I"></a>”</p>
  <p id="aJ">夜神言：<a id="a-K"></a>“善男子，<a id="a-L"></a>我于此娑婆世界，<a id="a-M"></a>日光已没，<a id="a-N"></a>莲华覆合，<a id="a-O"></a>诸人众等罢游观时，<a id="a-P"></a>见其一切若山、<a id="a-Q"></a>若水、<a id="a-R"></a>若城、<a id="a-S"></a>若野，<a id="a-T"></a>如是等处种种众生，<a id="a-U"></a>咸悉发心欲还所住；<a id="a-V"></a>我皆密护，<a id="a-W"></a>令得正道，<a id="a-X"></a>达其处所，<a id="a-Y"></a>宿夜安乐。</p>
  <p id="aZ">“善男子，<a id="a-a"></a>若有众生，<a id="a-b"></a>盛年好色，<a id="a-c"></a>憍慢放逸，<a id="a-d"></a>五欲自恣。<a id="a-e"></a>我为示现老、<a id="a-f"></a>病、<a id="a-g"></a>死相，<a id="a-h"></a>令生恐怖，<a id="a-i"></a>舍离诸恶。<a id="a-j"></a>复为称叹种种善根，<a id="a-k"></a>使其修习：<a id="a-l"></a>为悭吝者，<a id="a-m"></a>赞叹布施；<a id="a-n"></a>为破戒者，<a id="a-o"></a>称扬净戒；<a id="a-p"></a>有瞋恚者，<a id="a-q"></a>教住大慈；<a id="a-r"></a>怀恼害者，<a id="a-s"></a>令行忍辱；<a id="a-t"></a>若懈怠者，<a id="a-u"></a>令起精进；<a id="a-v"></a>若散乱者，<a id="a-w"></a>令修禅定；<a id="a-x"></a>住恶慧者，<a id="a-y"></a>令学般若；<a id="a-z"></a>乐小乘者，<a id="a-10"></a>令住大乘；<a id="a-11"></a>乐著三界诸趣中者，<a id="a-12"></a>令住菩萨愿波罗蜜；<a id="a-13"></a>若有众生，<a id="a-14"></a>福智微劣，<a id="a-15"></a>为诸结业之所逼迫多留碍者，<a id="a-16"></a>令住菩萨力波罗蜜；<a id="a-17"></a>若有众生，<a id="a-18"></a>其心暗昧，<a id="a-19"></a>无有智慧，<a id="a-1A"></a>令住菩萨智波罗蜜。</p>
  <p id="a1B">“善男子，<a id="a-1C"></a>我已成就菩萨出生广大喜光明解脱门。<a id="a-1D"></a>”</p>
  <p id="a1E">善财言：<a id="a-1F"></a>“大圣，<a id="a-1G"></a>此解脱门境界云何？<a id="a-1H"></a>”</p>
  <p id="a1I">夜神言：<a id="a-1J"></a>“善男子，<a id="a-1K"></a>入此解脱，<a id="a-1L"></a>能知如来普摄众生巧方便智。<a id="a-1M"></a>云何普摄？<a id="a-1N"></a>善男子，<a id="a-1O"></a>一切众生所受诸乐，<a id="a-1P"></a>皆是如来威德力故，<a id="a-1Q"></a>顺如来教故，<a id="a-1R"></a>行如来语故，<a id="a-1S"></a>学如来行故，<a id="a-1T"></a>得如来所护力故，<a id="a-1U"></a>修如来所印道故，<a id="a-1V"></a>种如来所行善故，<a id="a-1W"></a>依如来所说法故，<a id="a-1X"></a>如来智慧日光之所照故，<a id="a-1Y"></a>如来性净业力之所摄故。<a id="a-1Z"></a>云何知然？<a id="a-1a"></a>善男子，<a id="a-1b"></a>我入此出生广大喜光明解脱，<a id="a-1c"></a>忆念毗卢遮那如来、<a id="a-1d"></a>应、<a id="a-1e"></a>正等觉往昔所修菩萨行海，<a id="a-1f"></a>悉皆明见。</p>
  <p id="a1g">“善男子，<a id="a-1h"></a>世尊往昔为菩萨时，<a id="a-1i"></a>见一切众生，<a id="a-1j"></a>著我、<a id="a-1k"></a>我所，<a id="a-1l"></a>住无明暗室，<a id="a-1m"></a>入诸见稠林，<a id="a-1n"></a>为贪爱所缚、<a id="a-1o"></a>忿怒所坏、<a id="a-1p"></a>愚痴所乱、<a id="a-1q"></a>悭嫉所缠，<a id="a-1r"></a>生死轮回，<a id="a-1s"></a>贫穷困苦，<a id="a-1t"></a>不得值遇诸佛菩萨。<a id="a-1u"></a>见如是已，<a id="a-1v"></a>起大悲心利益众生，<a id="a-1w"></a>所谓：<a id="a-1x"></a>起愿得一切妙宝资具摄众生心；<a id="a-1y"></a>愿一切众生，<a id="a-1z"></a>皆悉具足资生之物无所乏心，<a id="a-20"></a>于一切众事离执著心，<a id="a-21"></a>于一切境界无贪染心，<a id="a-22"></a>于一切所有无悭吝心，<a id="a-23"></a>于一切果报无希望心，<a id="a-24"></a>于一切荣好无羡慕心，<a id="a-25"></a>于一切因缘无迷惑心；<a id="a-26"></a>起观察真实法性心；<a id="a-27"></a>起救护一切众生心；<a id="a-28"></a>起深入一切法漩澓心；<a id="a-29"></a>起于一切众生住平等大慈心；<a id="a-2A"></a>起于一切众生行方便大悲心；<a id="a-2B"></a>起为大法盖普覆众生心；<a id="a-2C"></a>起以大智金刚杵破一切众生烦恼障山心；<a id="a-2D"></a>起令一切众生增长喜乐心；<a id="a-2E"></a>起愿一切众生究竟安乐心；<a id="a-2F"></a>起随众生所欲雨一切财宝心；<a id="a-2G"></a>起以平等方便成熟一切众生心；<a id="a-2H"></a>起令一切众生满足圣财心；<a id="a-2I"></a>起愿一切众生究竟皆得十力智果心。</p>
  <p id="a2J">“起如是心已，<a id="a-2K"></a>得菩萨力，<a id="a-2L"></a>现大神变；<a id="a-2M"></a>遍法界、<a id="a-2N"></a>虚空界，<a id="a-2O"></a>于一切众生前，<a id="a-2P"></a>普雨一切资生之物，<a id="a-2Q"></a>随其所欲悉满其意皆令欢喜，<a id="a-2R"></a>不悔不吝，<a id="a-2S"></a>无间无断。<a id="a-2T"></a>以是方便，<a id="a-2U"></a>普摄众生，<a id="a-2V"></a>教化成熟，<a id="a-2W"></a>皆令得出生死苦难，<a id="a-2X"></a>不求其报；<a id="a-2Y"></a>净治一切众生心宝，<a id="a-2Z"></a>令其生起一切诸佛同一善根，<a id="a-2a"></a>增一切智福德大海。</p>
  <p id="a2b">“菩萨如是念念成熟一切众生，<a id="a-2c"></a>念念严净一切佛刹，<a id="a-2d"></a>念念普入一切法界，<a id="a-2e"></a>念念皆悉遍虚空界，<a id="a-2f"></a>念念普入一切三世，<a id="a-2g"></a>念念成就调伏一切诸众生智，<a id="a-2h"></a>念念恒转一切法轮，<a id="a-2i"></a>念念恒以一切智道利益众生，<a id="a-2j"></a>念念普于一切世界种种差别诸众生前尽未来劫现一切佛成等正觉，<a id="a-2k"></a>念念普于一切世界、<a id="a-2l"></a>一切诸劫修菩萨行不生二想。<a id="a-2m"></a>所谓：<a id="a-2n"></a>普入一切广大世界海一切世界种中，<a id="a-2o"></a>种种际畔诸世界，<a id="a-2p"></a>种种庄严诸世界，<a id="a-2q"></a>种种体性诸世界，<a id="a-2r"></a>种种形状诸世界，<a id="a-2s"></a>种种分布诸世界，<a id="a-2t"></a>或有世界秽而兼净，<a id="a-2u"></a>或有世界净而兼秽，<a id="a-2v"></a>或有世界一向杂秽，<a id="a-2w"></a>或有世界一向清净，<a id="a-2x"></a>或小或大，<a id="a-2y"></a>或粗或细，<a id="a-2z"></a>或正或侧，<a id="a-30"></a>或覆或仰；<a id="a-31"></a>如是一切诸世界中，<a id="a-32"></a>念念修行诸菩萨行，<a id="a-33"></a>入菩萨位，<a id="a-34"></a>现菩萨力，<a id="a-35"></a>亦现三世一切佛身，<a id="a-36"></a>随众生心普使知见。</p>
  <p id="a37">“善男子，<a id="a-38"></a>毗卢遮那如来，<a id="a-39"></a>于过去世，<a id="a-3A"></a>如是修行菩萨行时，<a id="a-3B"></a>见诸众生──不修功德，<a id="a-3C"></a>无有智慧，<a id="a-3D"></a>著我、<a id="a-3E"></a>我所，<a id="a-3F"></a>无明翳障，<a id="a-3G"></a>不正思惟，<a id="a-3H"></a>入诸邪见，<a id="a-3I"></a>不识因果，<a id="a-3J"></a>顺烦恼业，<a id="a-3K"></a>堕于生死险难深坑，<a id="a-3L"></a>具受种种无量诸苦。<a id="a-3M"></a>──起大悲心，<a id="a-3N"></a>具修一切波罗蜜行，<a id="a-3O"></a>为诸众生称扬赞叹坚固善根，<a id="a-3P"></a>令其安住远离生死、<a id="a-3Q"></a>贫穷之苦，<a id="a-3R"></a>勤修福智助道之法；<a id="a-3S"></a>为说种种诸因果门，<a id="a-3T"></a>为说业报不相违反，<a id="a-3U"></a>为说于法证入之处，<a id="a-3V"></a>为说一切众生欲解，<a id="a-3W"></a>及说一切受生国土，<a id="a-3X"></a>令其不断一切佛种，<a id="a-3Y"></a>令其守护一切佛教，<a id="a-3Z"></a>令其舍离一切诸恶；<a id="a-3a"></a>又为称赞趣一切智助道之法，<a id="a-3b"></a>令诸众生心生欢喜，<a id="a-3c"></a>令行法施普摄一切，<a id="a-3d"></a>令其发起一切智行，<a id="a-3e"></a>令其修学诸大菩萨波罗蜜道，<a id="a-3f"></a>令其增长成一切智诸善根海，<a id="a-3g"></a>令其满足一切圣财，<a id="a-3h"></a>令其得入佛自在门，<a id="a-3i"></a>令其摄取无量方便，<a id="a-3j"></a>令其观见如来威德，<a id="a-3k"></a>令其安住菩萨智慧。<a id="a-3l"></a>”</p>
  <p id="a3m">善财童子言：<a id="a-3n"></a>“圣者发阿耨多罗三藐三菩提心，<a id="a-3o"></a>其已久如？<a id="a-3p"></a>”</p>
  <p id="a3q">夜神言：<a id="a-3r"></a>“善男子，<a id="a-3s"></a>此处难信、<a id="a-3t"></a>难知、<a id="a-3u"></a>难解、<a id="a-3v"></a>难入、<a id="a-3w"></a>难说，<a id="a-3x"></a>一切世间及以二乘皆不能知。<a id="a-3y"></a>唯除诸佛神力所护，<a id="a-3z"></a>善友所摄，<a id="a-40"></a>集胜功德，<a id="a-41"></a>欲乐清净，<a id="a-42"></a>无下劣心，<a id="a-43"></a>无杂染心，<a id="a-44"></a>无谄曲心，<a id="a-45"></a>得普照耀智光明心，<a id="a-46"></a>发普饶益诸众生心、<a id="a-47"></a>一切烦恼及以众魔无能坏心，<a id="a-48"></a>起必成就一切智心，<a id="a-49"></a>不乐一切生死乐心，<a id="a-4A"></a>能求一切诸佛妙乐，<a id="a-4B"></a>能灭一切众生苦恼，<a id="a-4C"></a>能修一切佛功德海，<a id="a-4D"></a>能观一切诸法实性，<a id="a-4E"></a>能具一切清净信解，<a id="a-4F"></a>能超一切生死暴流，<a id="a-4G"></a>能入一切如来智海，<a id="a-4H"></a>能决定到无上法城，<a id="a-4I"></a>能勇猛入如来境界，<a id="a-4J"></a>能速疾趣诸佛地位，<a id="a-4K"></a>能即成就一切智力，<a id="a-4L"></a>能于十力已得究竟；<a id="a-4M"></a>如是之人，<a id="a-4N"></a>于此能持、<a id="a-4O"></a>能入、<a id="a-4P"></a>能了。<a id="a-4Q"></a>何以故？<a id="a-4R"></a>此是如来智慧境界，<a id="a-4S"></a>一切菩萨尚不能知，<a id="a-4T"></a>况余众生？<a id="a-4U"></a>然我今者，<a id="a-4V"></a>以佛威力，<a id="a-4W"></a>欲令调顺可化众生意速清净，<a id="a-4X"></a>欲令修习善根众生心得自在，<a id="a-4Y"></a>随汝所问，<a id="a-4Z"></a>为汝宣说。<a id="a-4a"></a>”</p>
  <p id="a4b">尔时，<a id="a-4c"></a>开敷一切树华夜神，<a id="a-4d"></a>欲重明其义，<a id="a-4e"></a>观察三世如来境界而说颂言：</p>
  <p id="a4f">“佛子汝所问，<a id="a-4g"></a>甚深佛境界，<a id="a-4h"></a>难思刹尘劫，<a id="a-4i"></a>说之不可尽。</p>
  <p id="a4j">非是贪恚痴，<a id="a-4k"></a>憍慢惑所覆，<a id="a-4l"></a>如是众生等，<a id="a-4m"></a>能知佛妙法。</p>
  <p id="a4n">非是住悭嫉，<a id="a-4o"></a>谄诳诸浊意，<a id="a-4p"></a>烦恼业所覆，<a id="a-4q"></a>能知佛境界。</p>
  <p id="a4r">非著蕴界处，<a id="a-4s"></a>及计于有身，<a id="a-4t"></a>见倒想倒人，<a id="a-4u"></a>能知佛所觉。</p>
  <p id="a4v">佛境界寂静，<a id="a-4w"></a>性净离分别，<a id="a-4x"></a>非著诸有者，<a id="a-4y"></a>能知此法性。</p>
  <p id="a4z">生于诸佛家，<a id="a-50"></a>为佛所守护，<a id="a-51"></a>持佛法藏者，<a id="a-52"></a>智眼之境界。</p>
  <p id="a53">亲近善知识，<a id="a-54"></a>爱乐白净法，<a id="a-55"></a>勤求诸佛力，<a id="a-56"></a>闻此法欢喜。</p>
  <p id="a57">心净无分别，<a id="a-58"></a>犹如太虚空，<a id="a-59"></a>慧灯破诸暗，<a id="a-5A"></a>是彼之境界。</p>
  <p id="a5B">以大慈悲意，<a id="a-5C"></a>普覆诸世间，<a id="a-5D"></a>一切皆平等，<a id="a-5E"></a>是彼之境界。</p>
  <p id="a5F">欢喜心无著，<a id="a-5G"></a>一切皆能舍，<a id="a-5H"></a>平等施众生，<a id="a-5I"></a>是彼之境界。</p>
  <p id="a5J">心净离诸恶，<a id="a-5K"></a>究竟无所悔，<a id="a-5L"></a>顺行诸佛教，<a id="a-5M"></a>是彼之境界。</p>
  <p id="a5N">了知法自性，<a id="a-5O"></a>及以诸业种，<a id="a-5P"></a>其心无动乱，<a id="a-5Q"></a>是彼之境界。</p>
  <p id="a5R">勇猛勤精进，<a id="a-5S"></a>安住心不退，<a id="a-5T"></a>勤修一切智，<a id="a-5U"></a>是彼之境界。</p>
  <p id="a5V">其心寂静住三昧，<a id="a-5W"></a>究竟清凉无热恼，<a id="a-5X"></a>已修一切智海因，<a id="a-5Y"></a>此证悟者之解脱。</p>
  <p id="a5Z">善知一切真实相，<a id="a-5a"></a>深入无边法界门，<a id="a-5b"></a>普度群生靡有余，<a id="a-5c"></a>此慧灯者之解脱。</p>
  <p id="a5d">了达众生真实性，<a id="a-5e"></a>不著一切诸有海，<a id="a-5f"></a>如影普现心水中，<a id="a-5g"></a>此正道者之解脱。</p>
  <p id="a5h">从于一切三世佛，<a id="a-5i"></a>方便愿种而出生，<a id="a-5j"></a>尽诸劫刹勤修行，<a id="a-5k"></a>此普贤者之解脱。</p>
  <p id="a5l">普入一切法界门，<a id="a-5m"></a>悉见十方诸刹海，<a id="a-5n"></a>亦见其中劫成坏，<a id="a-5o"></a>而心毕竟无分别。</p>
  <p id="a5p">法界所有微尘中，<a id="a-5q"></a>悉见如来坐道树，<a id="a-5r"></a>成就菩提化群品，<a id="a-5s"></a>此无碍眼之解脱。</p>
  <p id="a5t">汝于无量大劫海，<a id="a-5u"></a>亲近供养善知识，<a id="a-5v"></a>为利群生求正法，<a id="a-5w"></a>闻已忆念无遗忘。</p>
  <p id="a5x">毗卢遮那广大境，<a id="a-5y"></a>无量无边不可思，<a id="a-5z"></a>我承佛力为汝说，<a id="a-60"></a>令汝深心转清净。</p>
  <p id="a61">“善男子，<a id="a-62"></a>乃往古世，<a id="a-63"></a>过世界海微尘数劫，<a id="a-64"></a>有世界海，<a id="a-65"></a>名普光明真金摩尼山；<a id="a-66"></a>其世界海中，<a id="a-67"></a>有佛出现，<a id="a-68"></a>名普照法界智慧山寂静威德王。<a id="a-69"></a>善男子，<a id="a-6A"></a>其佛往修菩萨行时，<a id="a-6B"></a>净彼世界海。<a id="a-6C"></a>其世界海中，<a id="a-6D"></a>有世界微尘数世界种；<a id="a-6E"></a>一一世界种，<a id="a-6F"></a>有世界微尘数世界；<a id="a-6G"></a>一一世界，<a id="a-6H"></a>皆有如来出兴于世；<a id="a-6I"></a>一一如来，<a id="a-6J"></a>说世界海微尘数修多罗；<a id="a-6K"></a>一一修多罗，<a id="a-6L"></a>授佛刹微尘数诸菩萨记，<a id="a-6M"></a>现种种神力，<a id="a-6N"></a>说种种法门，<a id="a-6O"></a>度无量众生。</p>
  <p id="a6P">“善男子，<a id="a-6Q"></a>彼普光明真金摩尼山世界海中，<a id="a-6R"></a>有世界种，<a id="a-6S"></a>名普庄严幢。<a id="a-6T"></a>此世界种中，<a id="a-6U"></a>有世界，<a id="a-6V"></a>名一切宝色普光明，<a id="a-6W"></a>以现一切化佛影摩尼王为体，<a id="a-6X"></a>形如天城；<a id="a-6Y"></a>以现一切如来道场影像摩尼王为其下际，<a id="a-6Z"></a>住一切宝华海上，<a id="a-6a"></a>净秽相杂。<a id="a-6b"></a>此世界中，<a id="a-6c"></a>有须弥山微尘数四天下，<a id="a-6d"></a>有一四天下最处其中，<a id="a-6e"></a>名一切宝山幢。<a id="a-6f"></a>其四天下，<a id="a-6g"></a>一一纵广十万由旬，<a id="a-6h"></a>一一各有一万大城。<a id="a-6i"></a>其阎浮提中，<a id="a-6j"></a>有一王都，<a id="a-6k"></a>名坚固妙宝庄严云灯，<a id="a-6l"></a>一万大城周匝围绕。<a id="a-6m"></a>阎浮提人寿万岁时，<a id="a-6n"></a>其中有王，<a id="a-6o"></a>名一切法音圆满盖，<a id="a-6p"></a>有五百大臣、<a id="a-6q"></a>六万采女、<a id="a-6r"></a>七百王子；<a id="a-6s"></a>其诸王子皆端正勇健，<a id="a-6t"></a>有大威力。<a id="a-6u"></a>尔时，<a id="a-6v"></a>彼王威德普被阎浮提内，<a id="a-6w"></a>无有冤敌。</p>
  <p id="a6x">“时，<a id="a-6y"></a>彼世界劫欲尽时，<a id="a-6z"></a>有五浊起。<a id="a-70"></a>一切人众，<a id="a-71"></a>寿命短促，<a id="a-72"></a>资财乏少，<a id="a-73"></a>形色鄙陋，<a id="a-74"></a>多苦少乐，<a id="a-75"></a>不修十善，<a id="a-76"></a>专作恶业，<a id="a-77"></a>更相忿诤，<a id="a-78"></a>互相毁辱，<a id="a-79"></a>离他眷属，<a id="a-7A"></a>妒他荣好，<a id="a-7B"></a>任情起见，<a id="a-7C"></a>非法贪求。<a id="a-7D"></a>以是因缘，<a id="a-7E"></a>风雨不时，<a id="a-7F"></a>苗稼不登，<a id="a-7G"></a>园林、<a id="a-7H"></a>草树一切枯槁，<a id="a-7I"></a>人民匮乏，<a id="a-7J"></a>多诸疫病，<a id="a-7K"></a>驰走四方，<a id="a-7L"></a>靡所依怙，<a id="a-7M"></a>咸来共绕王都大城，<a id="a-7N"></a>无量无边百千万亿，<a id="a-7O"></a>四面周匝高声大呼；<a id="a-7P"></a>或举其手，<a id="a-7Q"></a>或合其掌，<a id="a-7R"></a>或以头扣地，<a id="a-7S"></a>或以手捶胸，<a id="a-7T"></a>或屈膝长号，<a id="a-7U"></a>或踊身大叫；<a id="a-7V"></a>头发蓬乱，<a id="a-7W"></a>衣裳弊恶，<a id="a-7X"></a>皮肤皴裂，<a id="a-7Y"></a>面目无光，<a id="a-7Z"></a>而向王言：<a id="a-7a"></a>‘大王，<a id="a-7b"></a>大王，<a id="a-7c"></a>我等今者，<a id="a-7d"></a>贫穷孤露，<a id="a-7e"></a>饥渴寒冻，<a id="a-7f"></a>疾病衰羸，<a id="a-7g"></a>众苦所逼，<a id="a-7h"></a>命将不久，<a id="a-7i"></a>无依无救，<a id="a-7j"></a>无所控告。<a id="a-7k"></a>我等今者来归大王，<a id="a-7l"></a>我观大王仁慈智慧，<a id="a-7m"></a>于大王所生得安乐想、<a id="a-7n"></a>得所爱想、<a id="a-7o"></a>得活命想、<a id="a-7p"></a>得摄受想、<a id="a-7q"></a>得宝藏想、<a id="a-7r"></a>遇津梁想、<a id="a-7s"></a>逢道路想、<a id="a-7t"></a>值船筏想、<a id="a-7u"></a>见宝洲想、<a id="a-7v"></a>获财利想、<a id="a-7w"></a>升天宫想。<a id="a-7x"></a>’</p>
  <p id="a7y">“尔时，<a id="a-7z"></a>大王闻此语已，<a id="a-80"></a>得百万阿僧祇大悲门，<a id="a-81"></a>一心思惟，<a id="a-82"></a>发十种大悲语。<a id="a-83"></a>其十者何？<a id="a-84"></a>所谓：<a id="a-85"></a>‘哀哉众生！<a id="a-86"></a>堕于无底生死大坑；<a id="a-87"></a>我当云何而速勉济，<a id="a-88"></a>令其得住一切智地？<a id="a-89"></a>哀哉众生！<a id="a-8A"></a>为诸烦恼之所逼迫；<a id="a-8B"></a>我当云何而作救护，<a id="a-8C"></a>令其安住一切善业？<a id="a-8D"></a>哀哉众生！<a id="a-8E"></a>生老病死之所恐怖；<a id="a-8F"></a>我当云何为作归依，<a id="a-8G"></a>令其永得身心安隐？<a id="a-8H"></a>哀哉众生！<a id="a-8I"></a>常为世间众怖所逼；<a id="a-8J"></a>我当云何而为祐助，<a id="a-8K"></a>令其得住一切智道？<a id="a-8L"></a>哀哉众生！<a id="a-8M"></a>无有智眼，<a id="a-8N"></a>常为身见疑惑所覆；<a id="a-8O"></a>我当云何为作方便，<a id="a-8P"></a>令其得决疑见翳膜？<a id="a-8Q"></a>哀哉众生！<a id="a-8R"></a>常为痴暗之所迷惑；<a id="a-8S"></a>我当云何为作明炬，<a id="a-8T"></a>令其照见一切智城？<a id="a-8U"></a>哀哉众生！<a id="a-8V"></a>常为悭嫉谄诳所浊；<a id="a-8W"></a>我当云何而为开晓，<a id="a-8X"></a>令其证得清净法身？<a id="a-8Y"></a>哀哉众生！<a id="a-8Z"></a>长时漂没生死大海；<a id="a-8a"></a>我当云何而普运度，<a id="a-8b"></a>令其得上菩提彼岸？<a id="a-8c"></a>哀哉众生！<a id="a-8d"></a>诸根刚强，<a id="a-8e"></a>难可调伏；<a id="a-8f"></a>我当云何而为调御，<a id="a-8g"></a>令其具足诸佛神力？<a id="a-8h"></a>哀哉众生！<a id="a-8i"></a>犹如盲瞽，<a id="a-8j"></a>不见道路；<a id="a-8k"></a>我当云何而为引导，<a id="a-8l"></a>令其得入一切智门？<a id="a-8m"></a>’</p>
  <p id="a8n">“作是语已，<a id="a-8o"></a>击鼓宣令：<a id="a-8p"></a>‘我今普施一切众生，<a id="a-8q"></a>随有所须悉令充足。<a id="a-8r"></a>’即时颁下阎浮提内大小诸城及诸聚落，<a id="a-8s"></a>悉开库藏，<a id="a-8t"></a>出种种物，<a id="a-8u"></a>置四衢道，<a id="a-8v"></a>所谓：<a id="a-8w"></a>金、<a id="a-8x"></a>银、<a id="a-8y"></a>琉璃、<a id="a-8z"></a>摩尼等宝；<a id="a-90"></a>衣服、<a id="a-91"></a>饮食、<a id="a-92"></a>华香、<a id="a-93"></a>璎珞、<a id="a-94"></a>宫殿、<a id="a-95"></a>屋宅、<a id="a-96"></a>床榻、<a id="a-97"></a>敷具；<a id="a-98"></a>建大光明摩尼宝幢，<a id="a-99"></a>其光触身，<a id="a-9A"></a>悉使安隐；<a id="a-9B"></a>亦施一切病缘汤药；<a id="a-9C"></a>种种宝器盛众杂宝，<a id="a-9D"></a>金刚器中盛种种香，<a id="a-9E"></a>宝香器中盛种种衣；<a id="a-9F"></a>辇舆、<a id="a-9G"></a>车乘、<a id="a-9H"></a>幢幡、<a id="a-9I"></a>缯盖。<a id="a-9J"></a>如是一切资生之物，<a id="a-9K"></a>悉开库藏而以给施。<a id="a-9L"></a>亦施一切村营、<a id="a-9M"></a>城邑、<a id="a-9N"></a>山泽、<a id="a-9O"></a>林薮、<a id="a-9P"></a>妻子、<a id="a-9Q"></a>眷属及以王位，<a id="a-9R"></a>头、<a id="a-9S"></a>目、<a id="a-9T"></a>耳、<a id="a-9U"></a>鼻、<a id="a-9V"></a>唇、<a id="a-9W"></a>舌、<a id="a-9X"></a>牙、<a id="a-9Y"></a>齿、<a id="a-9Z"></a>手、<a id="a-9a"></a>足、<a id="a-9b"></a>皮、<a id="a-9c"></a>肉、<a id="a-9d"></a>心、<a id="a-9e"></a>肾、<a id="a-9f"></a>肝、<a id="a-9g"></a>肺，<a id="a-9h"></a>内外所有，<a id="a-9i"></a>悉皆能舍。</p>
  <p id="a9j">“其坚固妙宝庄严云灯城，<a id="a-9k"></a>东面有门，<a id="a-9l"></a>名摩尼山光明。<a id="a-9m"></a>于其门外，<a id="a-9n"></a>有施会处。<a id="a-9o"></a>其地广博，<a id="a-9p"></a>清净平坦，<a id="a-9q"></a>无诸坑坎、<a id="a-9r"></a>荆棘、<a id="a-9s"></a>沙砾，<a id="a-9t"></a>一切皆以妙宝所成，<a id="a-9u"></a>散众宝华，<a id="a-9v"></a>熏诸妙香，<a id="a-9w"></a>燃诸宝灯，<a id="a-9x"></a>一切香云充满虚空，<a id="a-9y"></a>无量宝树次第行列，<a id="a-9z"></a>无量华网、<a id="a-A0"></a>无量香网弥覆其上，<a id="a-A1"></a>无量百千亿那由他诸音乐器恒出妙音。<a id="a-A2"></a>如是一切，<a id="a-A3"></a>皆以妙宝而为庄严，<a id="a-A4"></a>悉是菩萨净业果报。</p>
  <p id="aA5">“于彼会中，<a id="a-A6"></a>置师子座，<a id="a-A7"></a>十宝为地，<a id="a-A8"></a>十宝栏楯，<a id="a-A9"></a>十种宝树周匝围绕，<a id="a-AA"></a>金刚宝轮以承其下，<a id="a-AB"></a>以一切宝为龙神像而共捧持，<a id="a-AC"></a>种种宝物以为严饰，<a id="a-AD"></a>幢幡间列，<a id="a-AE"></a>众网覆上，<a id="a-AF"></a>无量宝香常出香云，<a id="a-AG"></a>种种宝衣处处分布，<a id="a-AH"></a>百千种乐恒奏美音。<a id="a-AI"></a>复于其上张施宝盖，<a id="a-AJ"></a>常放无量宝焰光明，<a id="a-AK"></a>如阎浮金炽然清净；<a id="a-AL"></a>覆以宝网，<a id="a-AM"></a>垂诸璎珞，<a id="a-AN"></a>摩尼宝带周回间列，<a id="a-AO"></a>种种宝铃恒出妙音，<a id="a-AP"></a>劝诸众生修行善业。<a id="a-AQ"></a>时，<a id="a-AR"></a>彼大王处师子座，<a id="a-AS"></a>形容端正，<a id="a-AT"></a>人相具足，<a id="a-AU"></a>光明妙宝以为其冠，<a id="a-AV"></a>那罗延身不可沮坏，<a id="a-AW"></a>一一肢分悉皆圆满，<a id="a-AX"></a>性普贤善，<a id="a-AY"></a>王种中生，<a id="a-AZ"></a>于财及法悉得自在，<a id="a-Aa"></a>辩才无碍，<a id="a-Ab"></a>智慧明达，<a id="a-Ac"></a>以政治国，<a id="a-Ad"></a>无违命者。</p>
  <p id="aAe">“尔时，<a id="a-Af"></a>阎浮提无量无数百千万亿那由他众生──种种国土、<a id="a-Ag"></a>种种族类、<a id="a-Ah"></a>种种形貌、<a id="a-Ai"></a>种种衣服、<a id="a-Aj"></a>种种言辞、<a id="a-Ak"></a>种种欲乐，<a id="a-Al"></a>俱来此会，<a id="a-Am"></a>观察彼王，<a id="a-An"></a>咸言：<a id="a-Ao"></a>‘此王是大智人、<a id="a-Ap"></a>是福须弥、<a id="a-Aq"></a>是功德月，<a id="a-Ar"></a>住菩萨愿，<a id="a-As"></a>行广大施。<a id="a-At"></a>’时，<a id="a-Au"></a>王见彼诸来乞者，<a id="a-Av"></a>生悲愍心，<a id="a-Aw"></a>生欢喜心，<a id="a-Ax"></a>生尊重心，<a id="a-Ay"></a>生善友心，<a id="a-Az"></a>生广大心，<a id="a-B0"></a>生相续心，<a id="a-B1"></a>生精进心，<a id="a-B2"></a>生不退心，<a id="a-B3"></a>生舍施心，<a id="a-B4"></a>生周遍心。</p>
  <p id="aB5">“善男子，<a id="a-B6"></a>尔时，<a id="a-B7"></a>彼王见诸乞者，<a id="a-B8"></a>心大欢喜经须臾顷；<a id="a-B9"></a>假使忉利天王、<a id="a-BA"></a>夜摩天王、<a id="a-BB"></a>兜率陀天王，<a id="a-BC"></a>尽百千亿那由他劫所受快乐，<a id="a-BD"></a>亦不能及。<a id="a-BE"></a>善化天王于无数劫所受快乐，<a id="a-BF"></a>自在天王于无量劫所受快乐，<a id="a-BG"></a>大梵天王于无边劫所受梵乐，<a id="a-BH"></a>光音天王于难思劫所受天乐，<a id="a-BI"></a>遍净天王于无尽劫所受天乐，<a id="a-BJ"></a>净居天王不可说劫住寂静乐，<a id="a-BK"></a>悉不能及。</p>
  <p id="aBL">“善男子，<a id="a-BM"></a>譬如有人仁慈孝友，<a id="a-BN"></a>遭逢世难，<a id="a-BO"></a>父母、<a id="a-BP"></a>妻息、<a id="a-BQ"></a>兄弟、<a id="a-BR"></a>姊妹并皆散失，<a id="a-BS"></a>忽于旷野道路之间而相值遇，<a id="a-BT"></a>瞻奉抚对，<a id="a-BU"></a>情无厌足。<a id="a-BV"></a>时，<a id="a-BW"></a>彼大王见来求者，<a id="a-BX"></a>心生欢喜，<a id="a-BY"></a>亦复如是。</p>
  <p id="aBZ">“善男子，<a id="a-Ba"></a>其王尔时，<a id="a-Bb"></a>因善知识，<a id="a-Bc"></a>于佛菩提，<a id="a-Bd"></a>解欲增长，<a id="a-Be"></a>诸根成就，<a id="a-Bf"></a>信心清净，<a id="a-Bg"></a>欢喜圆满。<a id="a-Bh"></a>何以故？<a id="a-Bi"></a>此菩萨勤修诸行，<a id="a-Bj"></a>求一切智，<a id="a-Bk"></a>愿得利益一切众生，<a id="a-Bl"></a>愿获菩提无量妙乐，<a id="a-Bm"></a>舍离一切诸不善心，<a id="a-Bn"></a>常乐积集一切善根，<a id="a-Bo"></a>常愿救护一切众生，<a id="a-Bp"></a>常乐观察萨婆若道，<a id="a-Bq"></a>常乐修行一切智法，<a id="a-Br"></a>满足一切众生所愿，<a id="a-Bs"></a>入一切佛功德大海，<a id="a-Bt"></a>破一切魔业惑障山，<a id="a-Bu"></a>随顺一切如来教行，<a id="a-Bv"></a>行一切智无障碍道，<a id="a-Bw"></a>已能深入一切智流，<a id="a-Bx"></a>一切法流常现在前，<a id="a-By"></a>大愿无尽，<a id="a-Bz"></a>为大丈夫，<a id="a-C0"></a>住大人法，<a id="a-C1"></a>积集一切普门善藏，<a id="a-C2"></a>离一切著，<a id="a-C3"></a>不染一切世间境界，<a id="a-C4"></a>知诸法性犹如虚空。</p>
  <p id="aC5">“于来乞者，<a id="a-C6"></a>生一子想，<a id="a-C7"></a>生父母想，<a id="a-C8"></a>生福田想，<a id="a-C9"></a>生难得想，<a id="a-CA"></a>生恩益想，<a id="a-CB"></a>生坚固想、<a id="a-CC"></a>师想、<a id="a-CD"></a>佛想。<a id="a-CE"></a>不简方处，<a id="a-CF"></a>不择族类，<a id="a-CG"></a>不选形貌，<a id="a-CH"></a>随有来至，<a id="a-CI"></a>如其所欲，<a id="a-CJ"></a>以大慈心，<a id="a-CK"></a>平等无碍，<a id="a-CL"></a>一切普施，<a id="a-CM"></a>皆令满足：<a id="a-CN"></a>求饮食者，<a id="a-CO"></a>施与饮食；<a id="a-CP"></a>求衣服者，<a id="a-CQ"></a>施与衣服；<a id="a-CR"></a>求香华者，<a id="a-CS"></a>施与香华；<a id="a-CT"></a>求鬘盖者，<a id="a-CU"></a>施与鬘盖；<a id="a-CV"></a>幢幡、<a id="a-CW"></a>璎珞、<a id="a-CX"></a>宫殿、<a id="a-CY"></a>园苑、<a id="a-CZ"></a>象马、<a id="a-Ca"></a>车乘、<a id="a-Cb"></a>床座、<a id="a-Cc"></a>被褥、<a id="a-Cd"></a>金、<a id="a-Ce"></a>银、<a id="a-Cf"></a>摩尼、<a id="a-Cg"></a>诸珍宝物、<a id="a-Ch"></a>一切库藏，<a id="a-Ci"></a>及诸眷属、<a id="a-Cj"></a>城邑、<a id="a-Ck"></a>聚落，<a id="a-Cl"></a>皆悉如是普施众生。</p>
  <p id="aCm">“时，<a id="a-Cn"></a>此会中有长者女，<a id="a-Co"></a>名宝光明，<a id="a-Cp"></a>与六十童女俱，<a id="a-Cq"></a>端正殊妙，<a id="a-Cr"></a>人所喜见，<a id="a-Cs"></a>皮肤金色，<a id="a-Ct"></a>目发绀青，<a id="a-Cu"></a>身出妙香；<a id="a-Cv"></a>口演梵音，<a id="a-Cw"></a>上妙宝衣以为庄严，<a id="a-Cx"></a>常怀惭愧，<a id="a-Cy"></a>正念不乱，<a id="a-Cz"></a>具足威仪，<a id="a-D0"></a>恭敬师长，<a id="a-D1"></a>常念顺行、<a id="a-D2"></a>甚深妙行，<a id="a-D3"></a>所闻之法忆持不忘，<a id="a-D4"></a>宿世善根流润其心，<a id="a-D5"></a>清净广大犹如虚空，<a id="a-D6"></a>等安众生，<a id="a-D7"></a>常见诸佛，<a id="a-D8"></a>求一切智。</p>
  <p id="aD9">“时，<a id="a-DA"></a>宝光明女去王不远，<a id="a-DB"></a>合掌顶礼，<a id="a-DC"></a>作如是念：<a id="a-DD"></a>‘我获善利！<a id="a-DE"></a>我获善利！<a id="a-DF"></a>我今得见大善知识。<a id="a-DG"></a>’于彼王所，<a id="a-DH"></a>生大师想、<a id="a-DI"></a>善知识想、<a id="a-DJ"></a>具慈悲想、<a id="a-DK"></a>能摄受想。<a id="a-DL"></a>其心正直，<a id="a-DM"></a>生大欢喜，<a id="a-DN"></a>脱身璎珞，<a id="a-DO"></a>持奉彼王，<a id="a-DP"></a>作是愿言：<a id="a-DQ"></a>‘今此大王为无量无边无明众生作所依处，<a id="a-DR"></a>愿我未来亦复如是。<a id="a-DS"></a>如彼大王所知之法、<a id="a-DT"></a>所载之乘、<a id="a-DU"></a>所修之道、<a id="a-DV"></a>所具色相、<a id="a-DW"></a>所有财产、<a id="a-DX"></a>所摄众会，<a id="a-DY"></a>无边无尽，<a id="a-DZ"></a>难胜难坏，<a id="a-Da"></a>愿我未来悉得如是。<a id="a-Db"></a>随所生处，<a id="a-Dc"></a>皆随往生。<a id="a-Dd"></a>’</p>
  <p id="aDe">“尔时，<a id="a-Df"></a>大王知此童女发如是心，<a id="a-Dg"></a>而告之言：<a id="a-Dh"></a>‘童女！<a id="a-Di"></a>随汝所欲，<a id="a-Dj"></a>我皆与汝。<a id="a-Dk"></a>我今所有，<a id="a-Dl"></a>一切皆舍；<a id="a-Dm"></a>令诸众生，<a id="a-Dn"></a>普得满足。<a id="a-Do"></a>’时，<a id="a-Dp"></a>宝光明女，<a id="a-Dq"></a>信心清净，<a id="a-Dr"></a>生大欢喜，<a id="a-Ds"></a>即以偈颂而赞王言：</p>
  <p id="aDt">“‘往昔此城邑，<a id="a-Du"></a>大王未出时，<a id="a-Dv"></a>一切不可乐，<a id="a-Dw"></a>犹如饿鬼处。</p>
  <p id="aDx">众生相杀害，<a id="a-Dy"></a>窃盗纵淫佚，<a id="a-Dz"></a>两舌不实语，<a id="a-E0"></a>无义粗恶言，</p>
  <p id="aE1">贪爱他财物，<a id="a-E2"></a>瞋恚怀毒心，<a id="a-E3"></a>邪见不善行，<a id="a-E4"></a>命终堕恶道。</p>
  <p id="aE5">以是等众生，<a id="a-E6"></a>愚痴所覆蔽，<a id="a-E7"></a>住于颠倒见，<a id="a-E8"></a>天旱不降泽。</p>
  <p id="aE9">以无时雨故，<a id="a-EA"></a>百谷悉不生，<a id="a-EB"></a>草木皆枯槁，<a id="a-EC"></a>泉流亦干竭。</p>
  <p id="aED">大王未兴世，<a id="a-EE"></a>津池悉枯涸，<a id="a-EF"></a>园苑多骸骨，<a id="a-EG"></a>望之如旷野。</p>
  <p id="aEH">大王升宝位，<a id="a-EI"></a>广济诸群生，<a id="a-EJ"></a>油云被八方，<a id="a-EK"></a>普雨皆充洽。</p>
  <p id="aEL">大王临庶品，<a id="a-EM"></a>普断诸暴虐，<a id="a-EN"></a>刑狱皆止措，<a id="a-EO"></a>茕独悉安隐。</p>
  <p id="aEP">往昔诸众生，<a id="a-EQ"></a>各各相残害，<a id="a-ER"></a>饮血而啖肉，<a id="a-ES"></a>今悉起慈心。</p>
  <p id="aET">往昔诸众生，<a id="a-EU"></a>贫穷少衣服，<a id="a-EV"></a>以草自遮蔽，<a id="a-EW"></a>饥羸如饿鬼。</p>
  <p id="aEX">大王既兴世，<a id="a-EY"></a>粳米自然生，<a id="a-EZ"></a>树中出妙衣，<a id="a-Ea"></a>男女皆严饰。</p>
  <p id="aEb">昔日竞微利，<a id="a-Ec"></a>非法相陵夺；<a id="a-Ed"></a>今时并丰足，<a id="a-Ee"></a>如游帝释园。</p>
  <p id="aEf">昔时人作恶，<a id="a-Eg"></a>非分生贪染，<a id="a-Eh"></a>他妻及童女，<a id="a-Ei"></a>种种相侵逼。</p>
  <p id="aEj">今见他妇人，<a id="a-Ek"></a>端正妙严饰，<a id="a-El"></a>而心无染著，<a id="a-Em"></a>犹如知足天。</p>
  <p id="aEn">昔日诸众生，<a id="a-Eo"></a>妄言不真实，<a id="a-Ep"></a>非法无利益，<a id="a-Eq"></a>谄曲取人意。</p>
  <p id="aEr">今日群生类，<a id="a-Es"></a>悉离诸恶言，<a id="a-Et"></a>其心既柔软，<a id="a-Eu"></a>发语亦调顺。</p>
  <p id="aEv">昔日诸众生，<a id="a-Ew"></a>种种行邪法，<a id="a-Ex"></a>合掌恭敬礼，<a id="a-Ey"></a>牛羊犬豚类。</p>
  <p id="aEz">今闻王正法，<a id="a-F0"></a>悟解除邪见，<a id="a-F1"></a>了知苦乐报，<a id="a-F2"></a>悉从因缘起。</p>
  <p id="aF3">大王演妙音，<a id="a-F4"></a>闻者皆欣乐；<a id="a-F5"></a>梵释音声等，<a id="a-F6"></a>一切无能及。</p>
  <p id="aF7">大王众宝盖，<a id="a-F8"></a>迥处虚空中，<a id="a-F9"></a>擎以琉璃干，<a id="a-FA"></a>覆以摩尼网。</p>
  <p id="aFB">金铃自然出，<a id="a-FC"></a>如来和雅音，<a id="a-FD"></a>宣扬微妙法，<a id="a-FE"></a>除灭众生惑。</p>
  <p id="aFF">次复广演说，<a id="a-FG"></a>十方诸佛刹，<a id="a-FH"></a>一切诸劫中，<a id="a-FI"></a>如来并眷属。</p>
  <p id="aFJ">又复次第说，<a id="a-FK"></a>过去十方刹，<a id="a-FL"></a>及彼国土中，<a id="a-FM"></a>一切诸如来。</p>
  <p id="aFN">又出微妙音，<a id="a-FO"></a>普遍阎浮界，<a id="a-FP"></a>广说人天等，<a id="a-FQ"></a>种种业差别。</p>
  <p id="aFR">众生听闻已，<a id="a-FS"></a>自知诸业藏，<a id="a-FT"></a>离恶勤修行，<a id="a-FU"></a>回向佛菩提。</p>
  <p id="aFV">王父净光明，<a id="a-FW"></a>王母莲华光，<a id="a-FX"></a>五浊出现时，<a id="a-FY"></a>处位治天下。</p>
  <p id="aFZ">时有广大园，<a id="a-Fa"></a>园有五百池，<a id="a-Fb"></a>一一千树绕，<a id="a-Fc"></a>各各华弥覆。</p>
  <p id="aFd">于其池岸上，<a id="a-Fe"></a>建立千柱堂，<a id="a-Ff"></a>栏楯等庄严，<a id="a-Fg"></a>一切无不备。</p>
  <p id="aFh">末世恶法起，<a id="a-Fi"></a>积年不降雨，<a id="a-Fj"></a>池流悉干竭，<a id="a-Fk"></a>草树皆枯槁。</p>
  <p id="aFl">王生七日前，<a id="a-Fm"></a>先现灵瑞相；<a id="a-Fn"></a>见者咸心念：<a id="a-Fo"></a>救世今当出。</p>
  <p id="aFp">尔时于中夜，<a id="a-Fq"></a>大地六种动；<a id="a-Fr"></a>有一宝华池，<a id="a-Fs"></a>光明犹日现。</p>
  <p id="aFt">五百诸池内，<a id="a-Fu"></a>功德水充满，<a id="a-Fv"></a>枯树悉生枝，<a id="a-Fw"></a>华叶皆荣茂。</p>
  <p id="aFx">池水既盈满，<a id="a-Fy"></a>流演一切处，<a id="a-Fz"></a>普及阎浮地，<a id="a-G0"></a>靡不皆沾洽。</p>
  <p id="aG1">药草及诸树，<a id="a-G2"></a>百谷苗稼等，<a id="a-G3"></a>枝叶华果实，<a id="a-G4"></a>一切皆繁盛。</p>
  <p id="aG5">沟坑及塠阜，<a id="a-G6"></a>种种高下处，<a id="a-G7"></a>如是一切地，<a id="a-G8"></a>莫不皆平坦。</p>
  <p id="aG9">荆棘沙砾等，<a id="a-GA"></a>所有诸杂秽，<a id="a-GB"></a>皆于一念中，<a id="a-GC"></a>变成众宝玉。</p>
  <p id="aGD">众生见是已，<a id="a-GE"></a>欢喜而赞叹，<a id="a-GF"></a>咸言得善利，<a id="a-GG"></a>如渴饮美水。</p>
  <p id="aGH">时彼光明王，<a id="a-GI"></a>眷属无量众，<a id="a-GJ"></a>佥然备法驾，<a id="a-GK"></a>游观诸园苑。</p>
  <p id="aGL">五百诸池内，<a id="a-GM"></a>有池名庆喜，<a id="a-GN"></a>池上有法堂，<a id="a-GO"></a>父王于此住。</p>
  <p id="aGP">先王语夫人：<a id="a-GQ"></a>我念七夜前，<a id="a-GR"></a>中宵地震动，<a id="a-GS"></a>此中有光现。</p>
  <p id="aGT">时彼华池内，<a id="a-GU"></a>千叶莲华出，<a id="a-GV"></a>光如千日照，<a id="a-GW"></a>上彻须弥顶。</p>
  <p id="aGX">金刚以为茎，<a id="a-GY"></a>阎浮金为台，<a id="a-GZ"></a>众宝为华叶，<a id="a-Ga"></a>妙香作须蕊。</p>
  <p id="aGb">王生彼华上，<a id="a-Gc"></a>端身结跏坐，<a id="a-Gd"></a>相好以庄严，<a id="a-Ge"></a>天神所恭敬。</p>
  <p id="aGf">先王大欢喜，<a id="a-Gg"></a>入池自抚鞠，<a id="a-Gh"></a>持以授夫人：<a id="a-Gi"></a>汝子应欣庆。</p>
  <p id="aGj">宝藏皆涌出，<a id="a-Gk"></a>宝树生妙衣，<a id="a-Gl"></a>天乐奏美声，<a id="a-Gm"></a>充满虚空中。</p>
  <p id="aGn">一切诸众生，<a id="a-Go"></a>皆生大欢喜，<a id="a-Gp"></a>合掌称希有：<a id="a-Gq"></a>善哉救护世！</p>
  <p id="aGr">王时放身光，<a id="a-Gs"></a>普照于一切，<a id="a-Gt"></a>能令四天下，<a id="a-Gu"></a>暗尽病除灭。</p>
  <p id="aGv">夜叉毗舍阇，<a id="a-Gw"></a>毒虫诸恶兽，<a id="a-Gx"></a>所欲害人者，<a id="a-Gy"></a>一切自藏匿。</p>
  <p id="aGz">恶名失善利，<a id="a-H0"></a>横事病所持，<a id="a-H1"></a>如是众苦灭，<a id="a-H2"></a>一切皆欢喜。</p>
  <p id="aH3">凡是众生类，<a id="a-H4"></a>相视如父母，<a id="a-H5"></a>离恶起慈心，<a id="a-H6"></a>专求一切智。</p>
  <p id="aH7">关闭诸恶趣，<a id="a-H8"></a>开示人天路，<a id="a-H9"></a>宣扬萨婆若，<a id="a-HA"></a>度脱诸群生。</p>
  <p id="aHB">我等见大王，<a id="a-HC"></a>普获于善利，<a id="a-HD"></a>无归无导者，<a id="a-HE"></a>一切悉安乐。<a id="a-HF"></a>’</p>
  <p id="aHG">“尔时，<a id="a-HH"></a>宝光明童女，<a id="a-HI"></a>以偈赞叹一切法音圆满盖王已，<a id="a-HJ"></a>绕无量匝，<a id="a-HK"></a>合掌顶礼，<a id="a-HL"></a>曲躬恭敬，<a id="a-HM"></a>却住一面。<a id="a-HN"></a>时，<a id="a-HO"></a>彼大王告童女言：<a id="a-HP"></a>‘善哉！<a id="a-HQ"></a>童女！<a id="a-HR"></a>汝能信知他人功德，<a id="a-HS"></a>是为希有。<a id="a-HT"></a>童女！<a id="a-HU"></a>一切众生，<a id="a-HV"></a>不能信知他人功德。<a id="a-HW"></a>童女！<a id="a-HX"></a>一切众生，<a id="a-HY"></a>不知报恩，<a id="a-HZ"></a>无有智慧，<a id="a-Ha"></a>其心浊乱，<a id="a-Hb"></a>性不明了，<a id="a-Hc"></a>本无志力，<a id="a-Hd"></a>又退修行；<a id="a-He"></a>如是之人，<a id="a-Hf"></a>不信不知菩萨如来所有功德神通智慧。<a id="a-Hg"></a>童女！<a id="a-Hh"></a>汝今决定求趣菩提，<a id="a-Hi"></a>能知菩萨如是功德。<a id="a-Hj"></a>汝今生此阎浮提中，<a id="a-Hk"></a>发勇猛心，<a id="a-Hl"></a>普摄众生，<a id="a-Hm"></a>功不唐捐，<a id="a-Hn"></a>亦当成就如是功德。<a id="a-Ho"></a>’王赞女已，<a id="a-Hp"></a>以无价宝衣，<a id="a-Hq"></a>手自授与宝光童女并其眷属，<a id="a-Hr"></a>一一告言：<a id="a-Hs"></a>‘汝著此衣。<a id="a-Ht"></a>’时，<a id="a-Hu"></a>诸童女双膝著地，<a id="a-Hv"></a>两手承捧，<a id="a-Hw"></a>置于顶上，<a id="a-Hx"></a>然后而著；<a id="a-Hy"></a>既著衣已，<a id="a-Hz"></a>右绕于王，<a id="a-I0"></a>诸宝衣中普出一切星宿光明。<a id="a-I1"></a>众人见之，<a id="a-I2"></a>咸作是言：<a id="a-I3"></a>‘此诸女等，<a id="a-I4"></a>皆悉端正，<a id="a-I5"></a>如净夜天星宿庄严。<a id="a-I6"></a>’</p>
  <p id="aI7">“善男子，<a id="a-I8"></a>尔时一切法音圆满盖王者，<a id="a-I9"></a>岂异人乎？<a id="a-IA"></a>今毗卢遮那如来、<a id="a-IB"></a>应、<a id="a-IC"></a>正等觉是也。<a id="a-ID"></a>光明王者，<a id="a-IE"></a>净饭王是。<a id="a-IF"></a>莲华光夫人者，<a id="a-IG"></a>摩耶夫人是。<a id="a-IH"></a>宝光童女者，<a id="a-II"></a>即我身是。<a id="a-IJ"></a>其王尔时以四摄法所摄众生，<a id="a-IK"></a>即此会中一切菩萨是，<a id="a-IL"></a>皆于阿耨多罗三藐三菩提得不退转，<a id="a-IM"></a>或住初地乃至十地，<a id="a-IN"></a>具种种大愿，<a id="a-IO"></a>集种种助道，<a id="a-IP"></a>修种种妙行，<a id="a-IQ"></a>备种种庄严，<a id="a-IR"></a>得种种神通，<a id="a-IS"></a>住种种解脱，<a id="a-IT"></a>于此会中处于种种妙法宫殿。<a id="a-IU"></a>”</p>
  <p id="aIV">尔时，<a id="a-IW"></a>开敷一切树华主夜神，<a id="a-IX"></a>为善财童子，<a id="a-IY"></a>欲重宣此解脱义而说颂言：</p>
  <p id="aIZ">“我有广大眼，<a id="a-Ia"></a>普见于十方，<a id="a-Ib"></a>一切刹海中，<a id="a-Ic"></a>五趣轮回者。</p>
  <p id="aId">亦见彼诸佛，<a id="a-Ie"></a>菩提树下坐，<a id="a-If"></a>神通遍十方，<a id="a-Ig"></a>说法度众生。</p>
  <p id="aIh">我有清净耳，<a id="a-Ii"></a>普闻一切声，<a id="a-Ij"></a>亦闻佛说法，<a id="a-Ik"></a>欢喜而信受。</p>
  <p id="aIl">我有他心智，<a id="a-Im"></a>无二无所碍，<a id="a-In"></a>能于一念中，<a id="a-Io"></a>悉了诸心海。</p>
  <p id="aIp">我得宿命智，<a id="a-Iq"></a>能知一切劫，<a id="a-Ir"></a>自身及他人，<a id="a-Is"></a>分别悉明了。</p>
  <p id="aIt">我于一念知，<a id="a-Iu"></a>刹海微尘劫，<a id="a-Iv"></a>诸佛及菩萨，<a id="a-Iw"></a>五道众生类。</p>
  <p id="aIx">忆知彼诸佛，<a id="a-Iy"></a>始发菩提愿，<a id="a-Iz"></a>乃至修诸行，<a id="a-J0"></a>一一悉圆满。</p>
  <p id="aJ1">亦知彼诸佛，<a id="a-J2"></a>成就菩提道，<a id="a-J3"></a>以种种方便，<a id="a-J4"></a>为众转法轮。</p>
  <p id="aJ5">亦知彼诸佛，<a id="a-J6"></a>所有诸乘海，<a id="a-J7"></a>正法住久近，<a id="a-J8"></a>众生度多少。</p>
  <p id="aJ9">我于无量劫，<a id="a-JA"></a>修习此法门；<a id="a-JB"></a>我今为汝说，<a id="a-JC"></a>佛子汝应学。</p>
  <p id="aJD">“善男子，<a id="a-JE"></a>我唯知此菩萨出生广大喜光明解脱门。<a id="a-JF"></a>如诸菩萨摩诃萨，<a id="a-JG"></a>亲近供养一切诸佛，<a id="a-JH"></a>入一切智大愿海，<a id="a-JI"></a>满一切佛诸愿海；<a id="a-JJ"></a>得勇猛智，<a id="a-JK"></a>于一菩萨地，<a id="a-JL"></a>普入一切菩萨地海；<a id="a-JM"></a>得清净愿，<a id="a-JN"></a>于一菩萨行，<a id="a-JO"></a>普入一切菩萨行海；<a id="a-JP"></a>得自在力，<a id="a-JQ"></a>于一菩萨解脱门，<a id="a-JR"></a>普入一切菩萨解脱门海。<a id="a-JS"></a>而我云何能知能说彼功德行？</p>
  <p id="aJT">“善男子，<a id="a-JU"></a>此道场中，<a id="a-JV"></a>有一夜神，<a id="a-JW"></a>名大愿精进力救护一切众生。<a id="a-JX"></a>汝诣彼问：<a id="a-JY"></a>菩萨云何教化众生，<a id="a-JZ"></a>令趣阿耨多罗三藐三菩提？<a id="a-Ja"></a>云何严净一切佛刹？<a id="a-Jb"></a>云何承事一切如来？<a id="a-Jc"></a>云何修行一切佛法？<a id="a-Jd"></a>”</p>
  <p id="aJe">时，<a id="a-Jf"></a>善财童子顶礼其足，<a id="a-Jg"></a>绕无数匝，<a id="a-Jh"></a>殷勤瞻仰，<a id="a-Ji"></a>辞退而去。</p>
 </body>
</html>