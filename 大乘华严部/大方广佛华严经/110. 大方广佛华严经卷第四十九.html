<!doctype html>
<html id="z3IBTUZI1" data-ver="823">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十九</h1>
  <h2 id="a2">普贤行品第三十六</h2>
  <p id="a3">尔时，<a id="a-4"></a>普贤菩萨摩诃萨复告诸菩萨大众言：<a id="a-5"></a>“佛子，<a id="a-6"></a>如向所演，<a id="a-7"></a>此但随众生根器所宜，<a id="a-8"></a>略说如来少分境界。<a id="a-9"></a>何以故？<a id="a-A"></a>诸佛世尊，<a id="a-B"></a>为诸众生，<a id="a-C"></a>无智作恶，<a id="a-D"></a>计我、<a id="a-E"></a>我所，<a id="a-F"></a>执著于身，<a id="a-G"></a>颠倒疑惑，<a id="a-H"></a>邪见分别，<a id="a-I"></a>与诸结缚恒共相应，<a id="a-J"></a>随生死流远如来道故，<a id="a-K"></a>出兴于世。<a id="a-L"></a>佛子，<a id="a-M"></a>我不见一法为大过失，<a id="a-N"></a>如诸菩萨于他菩萨起瞋心者。<a id="a-O"></a>何以故？<a id="a-P"></a>佛子，<a id="a-Q"></a>若诸菩萨于余菩萨起瞋恚心，<a id="a-R"></a>即成就百万障门故。<a id="a-S"></a>何等为百万障？<a id="a-T"></a>所谓：<a id="a-U"></a>不见菩提障；<a id="a-V"></a>不闻正法障；<a id="a-W"></a>生不净世界障；<a id="a-X"></a>生诸恶趣障；<a id="a-Y"></a>生诸难处障；<a id="a-Z"></a>多诸疾病障；<a id="a-a"></a>多被谤毁障；<a id="a-b"></a>生顽钝诸趣障；<a id="a-c"></a>坏失正念障；<a id="a-d"></a>缺少智慧障；<a id="a-e"></a>眼障；<a id="a-f"></a>耳障；<a id="a-g"></a>鼻障；<a id="a-h"></a>舌障；<a id="a-i"></a>身障；<a id="a-j"></a>意障；<a id="a-k"></a>恶知识障；<a id="a-l"></a>恶伴党障；<a id="a-m"></a>乐习小乘障；<a id="a-n"></a>乐近凡庸障；<a id="a-o"></a>不信乐大威德人障；<a id="a-p"></a>乐与离正见人同住障；<a id="a-q"></a>生外道家障；<a id="a-r"></a>住魔境界障；<a id="a-s"></a>离佛正教障；<a id="a-t"></a>不见善友障；<a id="a-u"></a>善根留难障；<a id="a-v"></a>增不善法障；<a id="a-w"></a>得下劣处障；<a id="a-x"></a>生边地障；<a id="a-y"></a>生恶人家障；<a id="a-z"></a>生恶神中障；<a id="a-10"></a>生恶龙、<a id="a-11"></a>恶夜叉、<a id="a-12"></a>恶乾闼婆、<a id="a-13"></a>恶阿修罗、<a id="a-14"></a>恶迦楼罗、<a id="a-15"></a>恶紧那罗、<a id="a-16"></a>恶摩睺罗伽、<a id="a-17"></a>恶罗刹中障；<a id="a-18"></a>不乐佛法障；<a id="a-19"></a>习童蒙法障；<a id="a-1A"></a>乐著小乘障；<a id="a-1B"></a>不乐大乘障；<a id="a-1C"></a>性多惊怖障；<a id="a-1D"></a>心常忧恼障；<a id="a-1E"></a>爱著生死障；<a id="a-1F"></a>不专佛法障；<a id="a-1G"></a>不喜见闻佛自在神通障；<a id="a-1H"></a>不得菩萨诸根障；<a id="a-1I"></a>不行菩萨净行障；<a id="a-1J"></a>退怯菩萨深心障；<a id="a-1K"></a>不生菩萨大愿障；<a id="a-1L"></a>不发一切智心障；<a id="a-1M"></a>于菩萨行懈怠障；<a id="a-1N"></a>不能净治诸业障；<a id="a-1O"></a>不能摄取大福障；<a id="a-1P"></a>智力不能明利障；<a id="a-1Q"></a>断于广大智慧障；<a id="a-1R"></a>不护持菩萨诸行障；<a id="a-1S"></a>乐诽谤一切智语障；<a id="a-1T"></a>远离诸佛菩提障；<a id="a-1U"></a>乐住众魔境界障；<a id="a-1V"></a>不专修佛境界障；<a id="a-1W"></a>不决定发菩萨弘誓障；<a id="a-1X"></a>不乐与菩萨同住障；<a id="a-1Y"></a>不求菩萨善根障；<a id="a-1Z"></a>性多见疑障；<a id="a-1a"></a>心常愚暗障；<a id="a-1b"></a>不能行菩萨平等施故，<a id="a-1c"></a>起不舍障；<a id="a-1d"></a>不能持如来戒故，<a id="a-1e"></a>起破戒障；<a id="a-1f"></a>不能入堪忍门故，<a id="a-1g"></a>起愚痴、<a id="a-1h"></a>恼害、<a id="a-1i"></a>瞋恚障；<a id="a-1j"></a>不能行菩萨大精进故，<a id="a-1k"></a>起懈怠垢障；<a id="a-1l"></a>不能得诸三昧故，<a id="a-1m"></a>起散乱障；<a id="a-1n"></a>不修治般若波罗蜜故，<a id="a-1o"></a>起恶慧障；<a id="a-1p"></a>于处、<a id="a-1q"></a>非处中无善巧障；<a id="a-1r"></a>于度众生中无方便障；<a id="a-1s"></a>于菩萨智慧中不能观察障；<a id="a-1t"></a>于菩萨出离法中不能了知障；<a id="a-1u"></a>不成就菩萨十种广大眼故，<a id="a-1v"></a>眼如生盲障；<a id="a-1w"></a>耳不闻无碍法故，<a id="a-1x"></a>口如哑羊障；<a id="a-1y"></a>不具相好故，<a id="a-1z"></a>鼻根破坏障；<a id="a-20"></a>不能辨了众生语言故，<a id="a-21"></a>成就舌根障；<a id="a-22"></a>轻贱众生故，<a id="a-23"></a>成就身根障；<a id="a-24"></a>心多狂乱故，<a id="a-25"></a>成就意根障；<a id="a-26"></a>不持三种律仪故，<a id="a-27"></a>成就身业障；<a id="a-28"></a>恒起四种过失故，<a id="a-29"></a>成就语业障；<a id="a-2A"></a>多生贪、<a id="a-2B"></a>瞋、<a id="a-2C"></a>邪见故，<a id="a-2D"></a>成就意业障；<a id="a-2E"></a>贼心求法障；<a id="a-2F"></a>断绝菩萨境界障；<a id="a-2G"></a>于菩萨勇猛法中心生退怯障；<a id="a-2H"></a>于菩萨出离道中心生懒惰障；<a id="a-2I"></a>于菩萨智慧光明门中心生止息障；<a id="a-2J"></a>于菩萨念力中心生劣弱障；<a id="a-2K"></a>于如来教法中不能住持障；<a id="a-2L"></a>于菩萨离生道不能亲近障；<a id="a-2M"></a>于菩萨无失坏道不能修习障；<a id="a-2N"></a>随顺二乘正位障；<a id="a-2O"></a>远离三世诸佛菩萨种性障。</p>
  <p id="a2P">“佛子，<a id="a-2Q"></a>若菩萨于诸菩萨起一瞋心，<a id="a-2R"></a>则成就如是等百万障门。<a id="a-2S"></a>何以故？<a id="a-2T"></a>佛子，<a id="a-2U"></a>我不见有一法为大过恶，<a id="a-2V"></a>如诸菩萨于余菩萨起瞋心者。<a id="a-2W"></a>是故，<a id="a-2X"></a>诸菩萨摩诃萨欲疾满足诸菩萨行，<a id="a-2Y"></a>应勤修十种法。<a id="a-2Z"></a>何等为十？<a id="a-2a"></a>所谓：<a id="a-2b"></a>心不弃舍一切众生，<a id="a-2c"></a>于诸菩萨生如来想，<a id="a-2d"></a>永不诽谤一切佛法，<a id="a-2e"></a>知诸国土无有穷尽，<a id="a-2f"></a>于菩萨行深生信乐，<a id="a-2g"></a>不舍平等虚空法界菩提之心，<a id="a-2h"></a>观察菩提入如来力，<a id="a-2i"></a>精勤修习无碍辩才，<a id="a-2j"></a>教化众生无有疲厌，<a id="a-2k"></a>住一切世界心无所著。<a id="a-2l"></a>是为十。</p>
  <p id="a2m">“佛子，<a id="a-2n"></a>菩萨摩诃萨安住此十法已，<a id="a-2o"></a>则能具足十种清净。<a id="a-2p"></a>何等为十？<a id="a-2q"></a>所谓：<a id="a-2r"></a>通达甚深法清净，<a id="a-2s"></a>亲近善知识清净，<a id="a-2t"></a>护持诸佛法清净，<a id="a-2u"></a>了达虚空界清净，<a id="a-2v"></a>深入法界清净，<a id="a-2w"></a>观察无边心清净，<a id="a-2x"></a>与一切菩萨同善根清净，<a id="a-2y"></a>不著诸劫清净，<a id="a-2z"></a>观察三世清净，<a id="a-30"></a>修行一切诸佛法清净。<a id="a-31"></a>是为十。</p>
  <p id="a32">“佛子，<a id="a-33"></a>菩萨摩诃萨住此十法已，<a id="a-34"></a>则具足十种广大智。<a id="a-35"></a>何等为十？<a id="a-36"></a>所谓：<a id="a-37"></a>知一切众生心行智，<a id="a-38"></a>知一切众生业报智，<a id="a-39"></a>知一切佛法智，<a id="a-3A"></a>知一切佛法深密理趣智，<a id="a-3B"></a>知一切陀罗尼门智，<a id="a-3C"></a>知一切文字辩才智，<a id="a-3D"></a>知一切众生语言、<a id="a-3E"></a>音声、<a id="a-3F"></a>辞辩善巧智，<a id="a-3G"></a>于一切世界中普现其身智，<a id="a-3H"></a>于一切众会中普现影像智，<a id="a-3I"></a>于一切受生处中具一切智智。<a id="a-3J"></a>是为十。</p>
  <p id="a3K">“佛子，<a id="a-3L"></a>菩萨摩诃萨住此十智已，<a id="a-3M"></a>则得入十种普入。<a id="a-3N"></a>何等为十？<a id="a-3O"></a>所谓：<a id="a-3P"></a>一切世界入一毛道，<a id="a-3Q"></a>一毛道入一切世界；<a id="a-3R"></a>一切众生身入一身，<a id="a-3S"></a>一身入一切众生身；<a id="a-3T"></a>不可说劫入一念，<a id="a-3U"></a>一念入不可说劫；<a id="a-3V"></a>一切佛法入一法，<a id="a-3W"></a>一法入一切佛法；<a id="a-3X"></a>不可说处入一处，<a id="a-3Y"></a>一处入不可说处；<a id="a-3Z"></a>不可说根入一根，<a id="a-3a"></a>一根入不可说根；<a id="a-3b"></a>一切根入非根，<a id="a-3c"></a>非根入一切根；<a id="a-3d"></a>一切想入一想，<a id="a-3e"></a>一想入一切想；<a id="a-3f"></a>一切言音入一言音，<a id="a-3g"></a>一言音入一切言音；<a id="a-3h"></a>一切三世入一世，<a id="a-3i"></a>一世入一切三世。<a id="a-3j"></a>是为十。</p>
  <p id="a3k">“佛子，<a id="a-3l"></a>菩萨摩诃萨如是观察已，<a id="a-3m"></a>则住十种胜妙心。<a id="a-3n"></a>何等为十？<a id="a-3o"></a>所谓：<a id="a-3p"></a>住一切世界语言、<a id="a-3q"></a>非语言胜妙心，<a id="a-3r"></a>住一切众生想念无所依止胜妙心，<a id="a-3s"></a>住究竟虚空界胜妙心，<a id="a-3t"></a>住无边法界胜妙心，<a id="a-3u"></a>住一切深密佛法胜妙心，<a id="a-3v"></a>住甚深无差别法胜妙心，<a id="a-3w"></a>住除灭一切疑惑胜妙心，<a id="a-3x"></a>住一切世平等无差别胜妙心，<a id="a-3y"></a>住三世诸佛平等胜妙心，<a id="a-3z"></a>住一切诸佛力无量胜妙心。<a id="a-40"></a>是为十。</p>
  <p id="a41">“佛子，<a id="a-42"></a>菩萨摩诃萨住此十种胜妙心已，<a id="a-43"></a>则得十种佛法善巧智。<a id="a-44"></a>何等为十？<a id="a-45"></a>所谓：<a id="a-46"></a>了达甚深佛法善巧智，<a id="a-47"></a>出生广大佛法善巧智，<a id="a-48"></a>宣说种种佛法善巧智，<a id="a-49"></a>证入平等佛法善巧智，<a id="a-4A"></a>明了差别佛法善巧智，<a id="a-4B"></a>悟解无差别佛法善巧智，<a id="a-4C"></a>深入庄严佛法善巧智，<a id="a-4D"></a>一方便入佛法善巧智，<a id="a-4E"></a>无量方便入佛法善巧智，<a id="a-4F"></a>知无边佛法无差别善巧智，<a id="a-4G"></a>以自心自力于一切佛法不退转善巧智。<a id="a-4H"></a>是为十。</p>
  <p id="a4I">“佛子，<a id="a-4J"></a>菩萨摩诃萨闻此法已，<a id="a-4K"></a>咸应发心，<a id="a-4L"></a>恭敬受持。<a id="a-4M"></a>何以故？<a id="a-4N"></a>菩萨摩诃萨持此法者，<a id="a-4O"></a>少作功力，<a id="a-4P"></a>疾得阿耨多罗三藐三菩提，<a id="a-4Q"></a>皆得具足一切佛法，<a id="a-4R"></a>悉与三世诸佛法等。<a id="a-4S"></a>”</p>
  <p id="a4T">尔时，<a id="a-4U"></a>佛神力故，<a id="a-4V"></a>法如是故，<a id="a-4W"></a>十方各有十不可说百千亿那由他佛刹微尘数世界六种震动，<a id="a-4X"></a>雨出过诸天一切华云、<a id="a-4Y"></a>香云、<a id="a-4Z"></a>末香云、<a id="a-4a"></a>衣盖、<a id="a-4b"></a>幢幡、<a id="a-4c"></a>摩尼宝等及以一切庄严具云，<a id="a-4d"></a>雨众妓乐云，<a id="a-4e"></a>雨诸菩萨云，<a id="a-4f"></a>雨不可说如来色相云，<a id="a-4g"></a>雨不可说赞叹如来善哉云，<a id="a-4h"></a>雨如来音声充满一切法界云，<a id="a-4i"></a>雨不可说庄严世界云，<a id="a-4j"></a>雨不可说增长菩提云，<a id="a-4k"></a>雨不可说光明照耀云，<a id="a-4l"></a>雨不可说神力说法云。<a id="a-4m"></a>如此世界四天下菩提树下菩提场菩萨宫殿中，<a id="a-4n"></a>见于如来成等正觉演说此法，<a id="a-4o"></a>十方一切诸世界中悉亦如是。</p>
  <p id="a4p">尔时，<a id="a-4q"></a>佛神力故，<a id="a-4r"></a>法如是故，<a id="a-4s"></a>十方各过十不可说佛刹微尘数世界外，<a id="a-4t"></a>有十佛刹微尘数菩萨摩诃萨来诣此土，<a id="a-4u"></a>充满十方，<a id="a-4v"></a>作如是言：<a id="a-4w"></a>“善哉！<a id="a-4x"></a>善哉！<a id="a-4y"></a>佛子，<a id="a-4z"></a>乃能说此诸佛如来最大誓愿授记深法。<a id="a-50"></a>佛子，<a id="a-51"></a>我等一切同名普贤，<a id="a-52"></a>各从普胜世界普幢自在如来所来诣此土，<a id="a-53"></a>悉以佛神力故，<a id="a-54"></a>于一切处演说此法；<a id="a-55"></a>如此众会，<a id="a-56"></a>如是所说，<a id="a-57"></a>一切平等无有增减。<a id="a-58"></a>我等皆承佛威神力，<a id="a-59"></a>来此道场为汝作证。<a id="a-5A"></a>如此道场，<a id="a-5B"></a>我等十佛刹微尘数菩萨而来作证，<a id="a-5C"></a>十方一切诸世界中悉亦如是。<a id="a-5D"></a>”</p>
  <p id="a5E">尔时，<a id="a-5F"></a>普贤菩萨摩诃萨以佛神力、<a id="a-5G"></a>自善根力，<a id="a-5H"></a>观察十方洎于法界，<a id="a-5I"></a>欲开示菩萨行，<a id="a-5J"></a>欲宣说如来菩提界，<a id="a-5K"></a>欲说大愿界，<a id="a-5L"></a>欲说一切世界劫数，<a id="a-5M"></a>欲明诸佛随时出现，<a id="a-5N"></a>欲说如来随根熟众生出现令其供养，<a id="a-5O"></a>欲明如来出世功不唐捐，<a id="a-5P"></a>欲明所种善根必获果报，<a id="a-5Q"></a>欲明大威德菩萨为一切众生现形说法令其开悟，<a id="a-5R"></a>而说颂言：</p>
  <p id="a5S">“汝等应欢喜，<a id="a-5T"></a>舍离于诸盖，<a id="a-5U"></a>一心恭敬听，<a id="a-5V"></a>菩萨诸愿行。</p>
  <p id="a5W">往昔诸菩萨，<a id="a-5X"></a>最胜人师子，<a id="a-5Y"></a>如彼所修行，<a id="a-5Z"></a>我当次第说。</p>
  <p id="a5a">亦说诸劫数，<a id="a-5b"></a>世界并诸业，<a id="a-5c"></a>及以无等尊，<a id="a-5d"></a>于彼而出兴。</p>
  <p id="a5e">如是过去佛，<a id="a-5f"></a>大愿出于世，<a id="a-5g"></a>云何为众生，<a id="a-5h"></a>灭除诸苦恼？</p>
  <p id="a5i">一切论师子，<a id="a-5j"></a>所行相续满，<a id="a-5k"></a>得佛平等法，<a id="a-5l"></a>一切智境界。</p>
  <p id="a5m">见于过去世，<a id="a-5n"></a>一切人师子，<a id="a-5o"></a>放大光明网，<a id="a-5p"></a>普照十方界。</p>
  <p id="a5q">思惟发是愿：<a id="a-5r"></a>我当作世灯，<a id="a-5s"></a>具足佛功德，<a id="a-5t"></a>十力一切智。</p>
  <p id="a5u">一切诸众生，<a id="a-5v"></a>贪恚痴炽然；<a id="a-5w"></a>我当悉救脱，<a id="a-5x"></a>令灭恶道苦。</p>
  <p id="a5y">发如是誓愿，<a id="a-5z"></a>坚固不退转，<a id="a-60"></a>具修菩萨行，<a id="a-61"></a>获十无碍力。</p>
  <p id="a62">如是誓愿已，<a id="a-63"></a>修行无退怯，<a id="a-64"></a>所作皆不虚，<a id="a-65"></a>说名论师子。</p>
  <p id="a66">于一贤劫中，<a id="a-67"></a>千佛出于世，<a id="a-68"></a>彼所有普眼，<a id="a-69"></a>我当次第说。</p>
  <p id="a6A">如一贤劫中，<a id="a-6B"></a>无量劫亦然，<a id="a-6C"></a>彼未来佛行，<a id="a-6D"></a>我当分别说。</p>
  <p id="a6E">如一佛刹种，<a id="a-6F"></a>无量刹亦然，<a id="a-6G"></a>未来十力尊，<a id="a-6H"></a>诸行我今说。</p>
  <p id="a6I">诸佛次兴世，<a id="a-6J"></a>随愿随名号，<a id="a-6K"></a>随彼所得记，<a id="a-6L"></a>随其所寿命，</p>
  <p id="a6M">随所修正法，<a id="a-6N"></a>专求无碍道；<a id="a-6O"></a>随所化众生，<a id="a-6P"></a>正法住于世；</p>
  <p id="a6Q">随所净佛刹，<a id="a-6R"></a>众生及法轮，<a id="a-6S"></a>演说时非时，<a id="a-6T"></a>次第净群生；</p>
  <p id="a6U">随诸众生业，<a id="a-6V"></a>所行及信解，<a id="a-6W"></a>上中下不同，<a id="a-6X"></a>化彼令修习。</p>
  <p id="a6Y">入于如是智，<a id="a-6Z"></a>修其最胜行，<a id="a-6a"></a>常作普贤业，<a id="a-6b"></a>广度诸众生。</p>
  <p id="a6c">身业无障碍，<a id="a-6d"></a>语业悉清净，<a id="a-6e"></a>意行亦如是，<a id="a-6f"></a>三世靡不然。</p>
  <p id="a6g">菩萨如是行，<a id="a-6h"></a>究竟普贤道，<a id="a-6i"></a>出生净智日，<a id="a-6j"></a>普照于法界。</p>
  <p id="a6k">未来世诸劫，<a id="a-6l"></a>国土不可说，<a id="a-6m"></a>一念悉了知，<a id="a-6n"></a>于彼无分别。</p>
  <p id="a6o">行者能趣入，<a id="a-6p"></a>如是最胜地，<a id="a-6q"></a>此诸菩萨法，<a id="a-6r"></a>我当说少分。</p>
  <p id="a6s">智慧无边际，<a id="a-6t"></a>通达佛境界，<a id="a-6u"></a>一切皆善入，<a id="a-6v"></a>所行不退转。</p>
  <p id="a6w">具足普贤慧，<a id="a-6x"></a>成满普贤愿，<a id="a-6y"></a>入于无等智，<a id="a-6z"></a>我当说彼行。</p>
  <p id="a70">于一微尘中，<a id="a-71"></a>悉见诸世界，<a id="a-72"></a>众生若闻者，<a id="a-73"></a>迷乱心发狂。</p>
  <p id="a74">如于一微尘，<a id="a-75"></a>一切尘亦然，<a id="a-76"></a>世界悉入中，<a id="a-77"></a>如是不思议。</p>
  <p id="a78">一一尘中有，<a id="a-79"></a>十方三世法，<a id="a-7A"></a>趣刹皆无量，<a id="a-7B"></a>悉能分别知。</p>
  <p id="a7C">一一尘中有，<a id="a-7D"></a>无量种佛刹，<a id="a-7E"></a>种种皆无量，<a id="a-7F"></a>于一靡不知。</p>
  <p id="a7G">法界中所有，<a id="a-7H"></a>种种诸异相，<a id="a-7I"></a>趣类各差别，<a id="a-7J"></a>悉能分别知。</p>
  <p id="a7K">深入微细智，<a id="a-7L"></a>分别诸世界，<a id="a-7M"></a>一切劫成坏，<a id="a-7N"></a>悉能明了说。</p>
  <p id="a7O">知诸劫修短，<a id="a-7P"></a>三世即一念，<a id="a-7Q"></a>众行同不同，<a id="a-7R"></a>悉能分别知。</p>
  <p id="a7S">深入诸世界，<a id="a-7T"></a>广大非广大，<a id="a-7U"></a>一身无量刹，<a id="a-7V"></a>一刹无量身。</p>
  <p id="a7W">十方中所有，<a id="a-7X"></a>异类诸世界，<a id="a-7Y"></a>广大无量相，<a id="a-7Z"></a>一切悉能知。</p>
  <p id="a7a">一切三世中，<a id="a-7b"></a>无量诸国土，<a id="a-7c"></a>具足甚深智，<a id="a-7d"></a>悉了彼成败。</p>
  <p id="a7e">十方诸世界，<a id="a-7f"></a>有成或有坏，<a id="a-7g"></a>如是不可说，<a id="a-7h"></a>贤德悉深了。</p>
  <p id="a7i">或有诸国土，<a id="a-7j"></a>种种地严饰；<a id="a-7k"></a>诸趣亦复然，<a id="a-7l"></a>斯由业清净。</p>
  <p id="a7m">或有诸世界，<a id="a-7n"></a>无量种杂染；<a id="a-7o"></a>斯由众生感，<a id="a-7p"></a>一切如其行。</p>
  <p id="a7q">无量无边刹，<a id="a-7r"></a>了知即一刹，<a id="a-7s"></a>如是入诸刹，<a id="a-7t"></a>其数不可知。</p>
  <p id="a7u">一切诸世界，<a id="a-7v"></a>悉入一刹中，<a id="a-7w"></a>世界不为一，<a id="a-7x"></a>亦复无杂乱。</p>
  <p id="a7y">世界有仰覆，<a id="a-7z"></a>或高或复下，<a id="a-80"></a>皆是众生想，<a id="a-81"></a>悉能分别知。</p>
  <p id="a82">广博诸世界，<a id="a-83"></a>无量无有边，<a id="a-84"></a>知种种是一，<a id="a-85"></a>知一是种种。</p>
  <p id="a86">普贤诸佛子，<a id="a-87"></a>能以普贤智，<a id="a-88"></a>了知诸刹数，<a id="a-89"></a>其数无边际。</p>
  <p id="a8A">知诸世界化，<a id="a-8B"></a>刹化众生化，<a id="a-8C"></a>法化诸佛化，<a id="a-8D"></a>一切皆究竟。</p>
  <p id="a8E">一切诸世界，<a id="a-8F"></a>微细广大刹，<a id="a-8G"></a>种种异庄严，<a id="a-8H"></a>皆由业所起。</p>
  <p id="a8I">无量诸佛子，<a id="a-8J"></a>善学入法界，<a id="a-8K"></a>神通力自在，<a id="a-8L"></a>普遍于十方。</p>
  <p id="a8M">众生数等劫，<a id="a-8N"></a>说彼世界名，<a id="a-8O"></a>亦不能令尽，<a id="a-8P"></a>唯除佛开示。</p>
  <p id="a8Q">世界及如来，<a id="a-8R"></a>种种诸名号，<a id="a-8S"></a>经于无量劫，<a id="a-8T"></a>说之不可尽。</p>
  <p id="a8U">何况最胜智，<a id="a-8V"></a>三世诸佛法，<a id="a-8W"></a>从于法界生，<a id="a-8X"></a>充满如来地！</p>
  <p id="a8Y">清净无碍念，<a id="a-8Z"></a>无边无碍慧，<a id="a-8a"></a>分别说法界，<a id="a-8b"></a>得至于彼岸。</p>
  <p id="a8c">过去诸世界，<a id="a-8d"></a>广大及微细，<a id="a-8e"></a>修习所庄严，<a id="a-8f"></a>一念悉能知。</p>
  <p id="a8g">其中人师子，<a id="a-8h"></a>修佛种种行，<a id="a-8i"></a>成于等正觉，<a id="a-8j"></a>示现诸自在。</p>
  <p id="a8k">如是未来世，<a id="a-8l"></a>次第无量劫，<a id="a-8m"></a>所有人中尊，<a id="a-8n"></a>菩萨悉能知。</p>
  <p id="a8o">所有诸行愿，<a id="a-8p"></a>所有诸境界，<a id="a-8q"></a>如是勤修行，<a id="a-8r"></a>于中成正觉。</p>
  <p id="a8s">亦知彼众会，<a id="a-8t"></a>寿命化众生，<a id="a-8u"></a>以此诸法门，<a id="a-8v"></a>为众转法轮。</p>
  <p id="a8w">菩萨如是知，<a id="a-8x"></a>住普贤行地，<a id="a-8y"></a>智慧悉明了，<a id="a-8z"></a>出生一切佛。</p>
  <p id="a90">现在世所摄，<a id="a-91"></a>一切诸佛土，<a id="a-92"></a>深入此诸刹，<a id="a-93"></a>通达于法界。</p>
  <p id="a94">彼诸世界中，<a id="a-95"></a>现在一切佛，<a id="a-96"></a>于法得自在，<a id="a-97"></a>言论无所碍。</p>
  <p id="a98">亦知彼众会，<a id="a-99"></a>净土应化力，<a id="a-9A"></a>尽无量亿劫，<a id="a-9B"></a>常思惟是事。</p>
  <p id="a9C">调御世间尊，<a id="a-9D"></a>所有威神力，<a id="a-9E"></a>无尽智慧藏，<a id="a-9F"></a>一切悉能知。</p>
  <p id="a9G">出生无碍眼，<a id="a-9H"></a>无碍耳鼻身，<a id="a-9I"></a>无碍广长舌，<a id="a-9J"></a>能令众欢喜。</p>
  <p id="a9K">最胜无碍心，<a id="a-9L"></a>广大普清净，<a id="a-9M"></a>智慧遍充满，<a id="a-9N"></a>悉知三世法。</p>
  <p id="a9O">善学一切化，<a id="a-9P"></a>刹化众生化，<a id="a-9Q"></a>世化调伏化，<a id="a-9R"></a>究竟化彼岸。</p>
  <p id="a9S">世间种种别，<a id="a-9T"></a>皆由于想住，<a id="a-9U"></a>入佛方便智，<a id="a-9V"></a>于此悉明了。</p>
  <p id="a9W">众会不可说，<a id="a-9X"></a>一一为现身，<a id="a-9Y"></a>悉使见如来，<a id="a-9Z"></a>度脱无边众。</p>
  <p id="a9a">诸佛甚深智，<a id="a-9b"></a>如日出世间，<a id="a-9c"></a>一切国土中，<a id="a-9d"></a>普现无休息。</p>
  <p id="a9e">了达诸世间，<a id="a-9f"></a>假名无有实，<a id="a-9g"></a>众生及世界，<a id="a-9h"></a>如梦如光影。</p>
  <p id="a9i">于诸世间法，<a id="a-9j"></a>不生分别见，<a id="a-9k"></a>善离分别者，<a id="a-9l"></a>亦不见分别。</p>
  <p id="a9m">无量无数劫，<a id="a-9n"></a>解之即一念，<a id="a-9o"></a>知念亦无念，<a id="a-9p"></a>如是见世间。</p>
  <p id="a9q">无量诸国土，<a id="a-9r"></a>一念悉超越，<a id="a-9s"></a>经于无量劫，<a id="a-9t"></a>不动于本处。</p>
  <p id="a9u">不可说诸劫，<a id="a-9v"></a>即是须臾顷，<a id="a-9w"></a>莫见修与短，<a id="a-9x"></a>究竟刹那法。</p>
  <p id="a9y">心住于世间，<a id="a-9z"></a>世间住于心，<a id="a-A0"></a>于此不妄起，<a id="a-A1"></a>二非二分别。</p>
  <p id="aA2">众生世界劫，<a id="a-A3"></a>诸佛及佛法，<a id="a-A4"></a>一切如幻化，<a id="a-A5"></a>法界悉平等。</p>
  <p id="aA6">普于十方刹，<a id="a-A7"></a>示现无量身，<a id="a-A8"></a>知身从缘起，<a id="a-A9"></a>究竟无所著。</p>
  <p id="aAA">依于无二智，<a id="a-AB"></a>出现人师子，<a id="a-AC"></a>不著无二法，<a id="a-AD"></a>知无二非二。</p>
  <p id="aAE">了知诸世间，<a id="a-AF"></a>如焰如光影，<a id="a-AG"></a>如响亦如梦，<a id="a-AH"></a>如幻如变化。</p>
  <p id="aAI">如是随顺入，<a id="a-AJ"></a>诸佛所行处，<a id="a-AK"></a>成就普贤智，<a id="a-AL"></a>普照深法界。</p>
  <p id="aAM">众生刹染著，<a id="a-AN"></a>一切皆舍离，<a id="a-AO"></a>而兴大悲心，<a id="a-AP"></a>普净诸世间。</p>
  <p id="aAQ">菩萨常正念，<a id="a-AR"></a>论师子妙法，<a id="a-AS"></a>清净如虚空，<a id="a-AT"></a>而兴大方便。</p>
  <p id="aAU">见世常迷倒，<a id="a-AV"></a>发心咸救度，<a id="a-AW"></a>所行皆清净，<a id="a-AX"></a>普遍诸法界。</p>
  <p id="aAY">诸佛及菩萨，<a id="a-AZ"></a>佛法世间法，<a id="a-Aa"></a>若见其真实，<a id="a-Ab"></a>一切无差别。</p>
  <p id="aAc">如来法身藏，<a id="a-Ad"></a>普入世间中，<a id="a-Ae"></a>虽在于世间，<a id="a-Af"></a>于世无所著。</p>
  <p id="aAg">譬如清净水，<a id="a-Ah"></a>影像无来去；<a id="a-Ai"></a>法身遍世间，<a id="a-Aj"></a>当知亦如是。</p>
  <p id="aAk">如是离染著，<a id="a-Al"></a>身世皆清净，<a id="a-Am"></a>湛然如虚空，<a id="a-An"></a>一切无有生。</p>
  <p id="aAo">知身无有尽，<a id="a-Ap"></a>无生亦无灭，<a id="a-Aq"></a>非常非无常，<a id="a-Ar"></a>示现诸世间。</p>
  <p id="aAs">除灭诸邪见，<a id="a-At"></a>开示于正见，<a id="a-Au"></a>法性无来去，<a id="a-Av"></a>不著我我所。</p>
  <p id="aAw">譬如工幻师，<a id="a-Ax"></a>示现种种事，<a id="a-Ay"></a>其来无所从，<a id="a-Az"></a>去亦无所至。</p>
  <p id="aB0">幻性非有量，<a id="a-B1"></a>亦复非无量，<a id="a-B2"></a>于彼大众中，<a id="a-B3"></a>示现量无量。</p>
  <p id="aB4">以此寂定心，<a id="a-B5"></a>修习诸善根，<a id="a-B6"></a>出生一切佛，<a id="a-B7"></a>非量非无量。</p>
  <p id="aB8">有量及无量，<a id="a-B9"></a>皆悉是妄想，<a id="a-BA"></a>了达一切趣，<a id="a-BB"></a>不著量无量。</p>
  <p id="aBC">诸佛甚深法，<a id="a-BD"></a>广大深寂灭，<a id="a-BE"></a>甚深无量智，<a id="a-BF"></a>知甚深诸趣。</p>
  <p id="aBG">菩萨离迷倒，<a id="a-BH"></a>心净常相续，<a id="a-BI"></a>巧以神通力，<a id="a-BJ"></a>度无量众生。</p>
  <p id="aBK">未安者令安，<a id="a-BL"></a>安者示道场，<a id="a-BM"></a>如是遍法界，<a id="a-BN"></a>其心无所著。</p>
  <p id="aBO">不住于实际，<a id="a-BP"></a>不入于涅槃，<a id="a-BQ"></a>如是遍世间，<a id="a-BR"></a>开悟诸群生。</p>
  <p id="aBS">法数众生数，<a id="a-BT"></a>了知而不著，<a id="a-BU"></a>普雨于法雨，<a id="a-BV"></a>充洽诸世间。</p>
  <p id="aBW">普于诸世界，<a id="a-BX"></a>念念成正觉，<a id="a-BY"></a>而修菩萨行，<a id="a-BZ"></a>未曾有退转。</p>
  <p id="aBa">世间种种身，<a id="a-Bb"></a>一切悉了知；<a id="a-Bc"></a>如是知身法，<a id="a-Bd"></a>则得诸佛身。</p>
  <p id="aBe">普知诸众生，<a id="a-Bf"></a>诸劫及诸刹，<a id="a-Bg"></a>十方无涯际，<a id="a-Bh"></a>智海无不入。</p>
  <p id="aBi">众生身无量，<a id="a-Bj"></a>一一为现身；<a id="a-Bk"></a>佛身无有边，<a id="a-Bl"></a>智者悉观见。</p>
  <p id="aBm">一念之所知，<a id="a-Bn"></a>出现诸如来，<a id="a-Bo"></a>经于无量劫，<a id="a-Bp"></a>称扬不可尽。</p>
  <p id="aBq">诸佛能现身，<a id="a-Br"></a>处处般涅槃，<a id="a-Bs"></a>一念中无量，<a id="a-Bt"></a>舍利各差别。</p>
  <p id="aBu">如是未来世，<a id="a-Bv"></a>有求于佛果，<a id="a-Bw"></a>无量菩提心，<a id="a-Bx"></a>决定智悉知。</p>
  <p id="aBy">如是三世中，<a id="a-Bz"></a>所有诸如来，<a id="a-C0"></a>一切悉能知，<a id="a-C1"></a>名住普贤行。</p>
  <p id="aC2">如是分别知，<a id="a-C3"></a>无量诸行地，<a id="a-C4"></a>入于智慧处，<a id="a-C5"></a>其轮不退转。</p>
  <p id="aC6">微妙广大智，<a id="a-C7"></a>深入如来境，<a id="a-C8"></a>入已不退转，<a id="a-C9"></a>说名普贤慧。</p>
  <p id="aCA">一切最胜尊，<a id="a-CB"></a>普入佛境界，<a id="a-CC"></a>修行不退转，<a id="a-CD"></a>得无上菩提。</p>
  <p id="aCE">无量无边心，<a id="a-CF"></a>各各差别业，<a id="a-CG"></a>皆由想积集，<a id="a-CH"></a>平等悉了知。</p>
  <p id="aCI">染污非染污，<a id="a-CJ"></a>学心无学心，<a id="a-CK"></a>不可说诸心，<a id="a-CL"></a>念念中悉知。</p>
  <p id="aCM">了知非一二，<a id="a-CN"></a>非染亦非净，<a id="a-CO"></a>亦复无杂乱，<a id="a-CP"></a>皆从自想起。</p>
  <p id="aCQ">如是悉明见，<a id="a-CR"></a>一切诸众生，<a id="a-CS"></a>心想各不同，<a id="a-CT"></a>起种种世间。</p>
  <p id="aCU">以如是方便，<a id="a-CV"></a>修诸最胜行，<a id="a-CW"></a>从佛法化生，<a id="a-CX"></a>得名为普贤。</p>
  <p id="aCY">众生皆妄起，<a id="a-CZ"></a>善恶诸趣想，<a id="a-Ca"></a>由是或生天，<a id="a-Cb"></a>或复堕地狱。</p>
  <p id="aCc">菩萨观世间，<a id="a-Cd"></a>妄想业所起，<a id="a-Ce"></a>妄想无边故，<a id="a-Cf"></a>世间亦无量。</p>
  <p id="aCg">一切诸国土，<a id="a-Ch"></a>想网之所现，<a id="a-Ci"></a>幻网方便故，<a id="a-Cj"></a>一念悉能入。</p>
  <p id="aCk">眼耳鼻舌身，<a id="a-Cl"></a>意根亦如是，<a id="a-Cm"></a>世间想别异，<a id="a-Cn"></a>平等皆能入。</p>
  <p id="aCo">一一眼境界，<a id="a-Cp"></a>无量眼皆入，<a id="a-Cq"></a>种种性差别，<a id="a-Cr"></a>无量不可说。</p>
  <p id="aCs">所见无差别，<a id="a-Ct"></a>亦复无杂乱，<a id="a-Cu"></a>各随于自业，<a id="a-Cv"></a>受用其果报。</p>
  <p id="aCw">普贤力无量，<a id="a-Cx"></a>悉知彼一切，<a id="a-Cy"></a>一切眼境界，<a id="a-Cz"></a>大智悉能入。</p>
  <p id="aD0">如是诸世间，<a id="a-D1"></a>悉能分别知，<a id="a-D2"></a>而修一切行，<a id="a-D3"></a>亦复无退转。</p>
  <p id="aD4">佛说众生说，<a id="a-D5"></a>及以国土说，<a id="a-D6"></a>三世如是说，<a id="a-D7"></a>种种悉了知。</p>
  <p id="aD8">过去中未来，<a id="a-D9"></a>未来中现在，<a id="a-DA"></a>三世互相见，<a id="a-DB"></a>一一皆明了。</p>
  <p id="aDC">如是无量种，<a id="a-DD"></a>开悟诸世间，<a id="a-DE"></a>一切智方便，<a id="a-DF"></a>边际不可得。<a id="a-DG"></a>”</p>
 </body>
</html>