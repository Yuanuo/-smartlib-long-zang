<!doctype html>
<html id="z3IBTQiGp" data-ver="1037">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第三十六</h1>
  <h2 id="a2">宝王如来性起品第三十二之三</h2>
  <p id="a3">佛子。<a id="a-4"></a>云何菩萨摩诃萨。<a id="a-5"></a>知见如来应供等正觉心。<a id="a-6"></a>此菩萨摩诃萨。<a id="a-7"></a>知心意识非即如来。<a id="a-8"></a>但知如来智无量故。<a id="a-9"></a>心亦无量。<a id="a-A"></a>佛子。<a id="a-B"></a>譬如虚空。<a id="a-C"></a>悉为一切万物所依。<a id="a-D"></a>而彼虚空无所依止。<a id="a-E"></a>如来智慧亦复如是。<a id="a-F"></a>悉为一切世间智慧。<a id="a-G"></a>离世间智之所依止。<a id="a-H"></a>而如来智无所依止。<a id="a-I"></a>佛子。<a id="a-J"></a>是为菩萨摩诃萨最初胜行知见如来应供等正觉心。<a id="a-K"></a>复次佛子。<a id="a-L"></a>譬如清净法界。<a id="a-M"></a>悉为一切声闻缘觉菩萨解脱之所依止。<a id="a-N"></a>而清净法界无增无减。<a id="a-O"></a>如来智慧亦复如是。<a id="a-P"></a>为一切世间出世间智。<a id="a-Q"></a>算数巧术一切众智之所依止。<a id="a-R"></a>而如来智无增无减。<a id="a-S"></a>佛子。<a id="a-T"></a>是为菩萨摩诃萨第二胜行知见如来应供等正觉心。<a id="a-U"></a>复次佛子。<a id="a-V"></a>譬如四大海水。<a id="a-W"></a>悉能泽润四天下地八十亿小洲。<a id="a-X"></a>若有众生。<a id="a-Y"></a>于彼诸处。<a id="a-Z"></a>方便求水无往不得。<a id="a-a"></a>而彼大海不作是念。<a id="a-b"></a>我能资给诸众生水。<a id="a-c"></a>如来智慧大海亦复如是。<a id="a-d"></a>悉能泽润一切众生心。<a id="a-e"></a>彼诸众生。<a id="a-f"></a>各于法门修习善根。<a id="a-g"></a>皆得智慧光明。<a id="a-h"></a>而如来不作是念。<a id="a-i"></a>我能悉与众生智慧。<a id="a-j"></a>佛子。<a id="a-k"></a>是为菩萨摩诃萨第三胜行知见如来应供等正觉心。<a id="a-l"></a>复次。<a id="a-m"></a>佛子。<a id="a-n"></a>譬如大海有四种宝珠。<a id="a-o"></a>此四种宝。<a id="a-p"></a>悉生海中一切众宝。<a id="a-q"></a>若无此宝。<a id="a-r"></a>海中众宝悉皆灭失。<a id="a-s"></a>何等为四。<a id="a-t"></a>一名众宝积聚。<a id="a-u"></a>二名无尽宝藏。<a id="a-v"></a>三名远离炽然。<a id="a-w"></a>四名一切庄严聚。<a id="a-x"></a>是为四宝。<a id="a-y"></a>佛子。<a id="a-z"></a>此四种宝。<a id="a-10"></a>一切阿修罗迦楼罗诸龙神等。<a id="a-11"></a>悉不得见。<a id="a-12"></a>何以故。<a id="a-13"></a>娑伽罗龙王密置深宝藏故。<a id="a-14"></a>此四种宝端严方正。<a id="a-15"></a>如来应供等正觉海。<a id="a-16"></a>亦有四种大智宝珠。<a id="a-17"></a>出生一切声闻缘觉学无学智。<a id="a-18"></a>及诸菩萨智慧大宝。<a id="a-19"></a>何等为四。<a id="a-1A"></a>一名无染巧妙方便清净智宝。<a id="a-1B"></a>二名分别演说有为无为清净智宝。<a id="a-1C"></a>三名分别演说一切诸法而不坏法界清净智宝。<a id="a-1D"></a>四名应化众生未曾失时清净智宝。<a id="a-1E"></a>是为如来大海四种清净智宝。<a id="a-1F"></a>佛子。<a id="a-1G"></a>此如来四种清净智宝。<a id="a-1H"></a>一切众生无能见者。<a id="a-1I"></a>何以故。<a id="a-1J"></a>此四种智慧大宝安置如来微密法宝藏故。<a id="a-1K"></a>菩萨慧光端严殊特。<a id="a-1L"></a>佛子。<a id="a-1M"></a>是为菩萨摩诃萨第四胜行知见如来应供等正觉心。<a id="a-1N"></a>复次佛子。<a id="a-1O"></a>譬如大海有四炽然光明大宝。<a id="a-1P"></a>此四种宝。<a id="a-1Q"></a>悉能消竭大海无极之水。<a id="a-1R"></a>何等为四。<a id="a-1S"></a>一名日藏光明大宝。<a id="a-1T"></a>一名离润光明大宝。<a id="a-1U"></a>三名火珠光明大宝。<a id="a-1V"></a>四名究竟无余光明大宝。<a id="a-1W"></a>佛子。<a id="a-1X"></a>若大海中无此四宝。<a id="a-1Y"></a>四域天下金刚围山。<a id="a-1Z"></a>乃至非想非非想处。<a id="a-1a"></a>皆悉漂没。<a id="a-1b"></a>佛子。<a id="a-1c"></a>此日藏光明大宝。<a id="a-1d"></a>能变海水。<a id="a-1e"></a>悉成为酪。<a id="a-1f"></a>离润光明大宝。<a id="a-1g"></a>能变酪海。<a id="a-1h"></a>悉成为酥。<a id="a-1i"></a>火珠光明大宝。<a id="a-1j"></a>能悉炽然酥海。<a id="a-1k"></a>究竟无余光明大宝。<a id="a-1l"></a>悉然酥海。<a id="a-1m"></a>永尽无余。<a id="a-1n"></a>如来应供等正觉海。<a id="a-1o"></a>亦有四种智光摩尼大宝。<a id="a-1p"></a>照诸菩萨。<a id="a-1q"></a>具足修习一切众行。<a id="a-1r"></a>乃至成佛平等智慧。<a id="a-1s"></a>何等为四。<a id="a-1t"></a>一者永息一切不善波浪智光大宝。<a id="a-1u"></a>二者灭一切法爱智光大宝。<a id="a-1v"></a>三者大慧智光大宝。<a id="a-1w"></a>四者与如来等无量智光大宝。<a id="a-1x"></a>佛子。<a id="a-1y"></a>彼菩萨摩诃萨修集菩提时。<a id="a-1z"></a>起无量生死不善波浪。<a id="a-20"></a>一切诸天阿修罗等。<a id="a-21"></a>悉无能止。<a id="a-22"></a>如来以息一切不善波浪智光大宝。<a id="a-23"></a>照耀菩萨不善波浪。<a id="a-24"></a>令永止息。<a id="a-25"></a>坚固安住无上三昧。<a id="a-26"></a>以灭一切顺法爱智光大宝。<a id="a-27"></a>灭一切三昧难舍味着。<a id="a-28"></a>以大慧智光大宝。<a id="a-29"></a>灭一切无明。<a id="a-2A"></a>净慧通达。<a id="a-2B"></a>以与如来等无量智光大宝。<a id="a-2C"></a>以少方便。<a id="a-2D"></a>出生如来智慧之地。<a id="a-2E"></a>佛子。<a id="a-2F"></a>若无如来四种智光大宝。<a id="a-2G"></a>乃至一菩萨得如来地。<a id="a-2H"></a>无有是处。<a id="a-2I"></a>佛子。<a id="a-2J"></a>是为菩萨摩诃萨第五胜行知见如来应供等正觉心。<a id="a-2K"></a>复次佛子。<a id="a-2L"></a>譬如从水轮际。<a id="a-2M"></a>上至非想非非想天。<a id="a-2N"></a>一切三千大千世界依虚空住。<a id="a-2O"></a>谓无色界众生处。<a id="a-2P"></a>色界众生处。<a id="a-2Q"></a>欲界众生处。<a id="a-2R"></a>此三界处悉依虚空。<a id="a-2S"></a>而彼虚空无有迫迮。<a id="a-2T"></a>如来智慧亦复如是。<a id="a-2U"></a>一切声闻缘觉菩萨。<a id="a-2V"></a>知有为法智慧。<a id="a-2W"></a>知无为法智慧。<a id="a-2X"></a>如是等一切智慧。<a id="a-2Y"></a>悉依如来智慧而起。<a id="a-2Z"></a>悉依如来智慧而住。<a id="a-2a"></a>如来智慧无有迫迮。<a id="a-2b"></a>何以故。<a id="a-2c"></a>如来智慧无所不至故。<a id="a-2d"></a>佛子。<a id="a-2e"></a>是为菩萨摩诃萨第六胜行知见如来应供等正觉心。<a id="a-2f"></a>复次佛子。<a id="a-2g"></a>譬如雪山顶有药王树。<a id="a-2h"></a>名非从根生非不从生。<a id="a-2i"></a>彼药王树。<a id="a-2j"></a>从六百八十万由旬下极金刚地水轮际生。<a id="a-2k"></a>佛子。<a id="a-2l"></a>此药王树。<a id="a-2m"></a>若生根时。<a id="a-2n"></a>阎浮提树一切根生。<a id="a-2o"></a>若生茎时。<a id="a-2p"></a>阎浮提树皆悉生茎。<a id="a-2q"></a>若生枝叶华果时。<a id="a-2r"></a>阎浮提树一切悉生枝叶华果。<a id="a-2s"></a>此药王树根能生茎。<a id="a-2t"></a>茎能生根。<a id="a-2u"></a>是故名曰不从根生非不从根。<a id="a-2v"></a>佛子。<a id="a-2w"></a>此药王树。<a id="a-2x"></a>一切诸处皆悉生长。<a id="a-2y"></a>唯除二处。<a id="a-2z"></a>所谓地狱深坑及水轮中不得生长。<a id="a-30"></a>而大药王树亦不舍生性。<a id="a-31"></a>如来智慧大药王树亦复如是。<a id="a-32"></a>从一切如来种姓中生。<a id="a-33"></a>于过去世。<a id="a-34"></a>修习大慈悲等无量无边功德。<a id="a-35"></a>坚固正住不可倾动。<a id="a-36"></a>三世无量善根智慧。<a id="a-37"></a>皆悉普覆一切世间。<a id="a-38"></a>除灭一切恶道众难。<a id="a-39"></a>巧方便茎。<a id="a-3A"></a>净法界枝。<a id="a-3B"></a>诸禅三昧解脱之叶。<a id="a-3C"></a>七觉意华。<a id="a-3D"></a>无上解脱果。<a id="a-3E"></a>陀罗尼持初无增减。<a id="a-3F"></a>佛子。<a id="a-3G"></a>如来智慧大药王树。<a id="a-3H"></a>复有异名。<a id="a-3I"></a>名根坚固不坏。<a id="a-3J"></a>何以故。<a id="a-3K"></a>不舍不断菩萨众行。<a id="a-3L"></a>是故其根名曰不坏。<a id="a-3M"></a>彼如来智慧大药王树。<a id="a-3N"></a>初生根时。<a id="a-3O"></a>一切菩萨。<a id="a-3P"></a>悉生大慈悲根。<a id="a-3Q"></a>未曾舍离一切众生。<a id="a-3R"></a>初生茎时。<a id="a-3S"></a>一切菩萨。<a id="a-3T"></a>皆悉生长坚固精进正直心茎。<a id="a-3U"></a>初生枝时。<a id="a-3V"></a>一切菩萨。<a id="a-3W"></a>生长一切波罗蜜枝。<a id="a-3X"></a>初生叶时。<a id="a-3Y"></a>一切菩萨。<a id="a-3Z"></a>生长一切净戒威仪头陀功德之叶。<a id="a-3a"></a>初生华时。<a id="a-3b"></a>一切菩萨。<a id="a-3c"></a>善根庄严相好华敷。<a id="a-3d"></a>初生果时。<a id="a-3e"></a>一切菩萨。<a id="a-3f"></a>得无生忍受佛记果。<a id="a-3g"></a>佛子。<a id="a-3h"></a>如来智慧大药王树。<a id="a-3i"></a>唯除二处。<a id="a-3j"></a>不得生长。<a id="a-3k"></a>所谓声闻缘觉涅槃。<a id="a-3l"></a>地狱深坑。<a id="a-3m"></a>及诸犯戒。<a id="a-3n"></a>邪见贪着。<a id="a-3o"></a>非法器等。<a id="a-3p"></a>而如来树非不生长。<a id="a-3q"></a>其余一切应受化者。<a id="a-3r"></a>皆悉生长。<a id="a-3s"></a>而如来智慧大药王树。<a id="a-3t"></a>不增不减。<a id="a-3u"></a>佛子。<a id="a-3v"></a>是为菩萨摩诃萨第七胜行知见如来应供等正觉心。<a id="a-3w"></a>复次佛子。<a id="a-3x"></a>譬如火劫起时。<a id="a-3y"></a>三千大千世界一切所有大地草木金刚围山。<a id="a-3z"></a>皆悉炽然烧尽无余。<a id="a-40"></a>设有一人。<a id="a-41"></a>若以干草投彼火中。<a id="a-42"></a>宁得不然。<a id="a-43"></a>答言不也。<a id="a-44"></a>无不烧尽。<a id="a-45"></a>佛子。<a id="a-46"></a>彼所投草。<a id="a-47"></a>犹可不尽。<a id="a-48"></a>如来智慧。<a id="a-49"></a>于一切众生。<a id="a-4A"></a>一切佛刹。<a id="a-4B"></a>一切劫数。<a id="a-4C"></a>一切诸法。<a id="a-4D"></a>无不悉知。<a id="a-4E"></a>若有不知。<a id="a-4F"></a>无有是处。<a id="a-4G"></a>何以故。<a id="a-4H"></a>如来智慧不可破坏。<a id="a-4I"></a>悉明达故。<a id="a-4J"></a>佛子。<a id="a-4K"></a>是为菩萨摩诃萨第八胜行知见如来应供等正觉心。<a id="a-4L"></a>复次佛子。<a id="a-4M"></a>譬如风灾坏世界时。<a id="a-4N"></a>有大风起。<a id="a-4O"></a>名曰坏散。<a id="a-4P"></a>悉能坏散磨灭大千世界金刚围山一切万物。<a id="a-4Q"></a>尔时三千大千世界外。<a id="a-4R"></a>复有风起。<a id="a-4S"></a>名障坏散风灾。<a id="a-4T"></a>不令风灾得至余方。<a id="a-4U"></a>佛子。<a id="a-4V"></a>若无此障风。<a id="a-4W"></a>十方无量无边阿僧祇世界。<a id="a-4X"></a>无不散灭。<a id="a-4Y"></a>如来应供等正觉亦复如是。<a id="a-4Z"></a>有大智风。<a id="a-4a"></a>名曰散灭一切烦恼。<a id="a-4b"></a>悉能散灭一切菩萨烦恼习气。<a id="a-4c"></a>如来复有巧方便智风。<a id="a-4d"></a>能持一切菩萨。<a id="a-4e"></a>不令究竟尽灭。<a id="a-4f"></a>堕于声闻辟支佛地。<a id="a-4g"></a>菩萨摩诃萨。<a id="a-4h"></a>得此巧方便智风力故。<a id="a-4i"></a>能过声闻辟支佛地。<a id="a-4j"></a>究竟佛地。<a id="a-4k"></a>佛子。<a id="a-4l"></a>是为菩萨摩诃萨第九胜行知见如来应供等正觉心。<a id="a-4m"></a>复次佛子。<a id="a-4n"></a>如来智慧无处不至。<a id="a-4o"></a>何以故。<a id="a-4p"></a>无有众生无众生身。<a id="a-4q"></a>如来智慧不具足者。<a id="a-4r"></a>但众生颠倒不知如来智。<a id="a-4s"></a>远离颠倒。<a id="a-4t"></a>起一切智无师智无碍智。<a id="a-4u"></a>佛子。<a id="a-4v"></a>譬如有一经卷。<a id="a-4w"></a>如一三千大千世界。<a id="a-4x"></a>大千世界一切所有无不记录。<a id="a-4y"></a>若二千世界等悉记二千世界中事。<a id="a-4z"></a>小千世界等悉记小千世界中事。<a id="a-50"></a>四天下等悉记四天下事。<a id="a-51"></a>须弥山王等悉记须弥山王事。<a id="a-52"></a>地天宫等悉记地天宫殿中事。<a id="a-53"></a>欲天宫等悉记欲界天宫殿中事。<a id="a-54"></a>色天宫等悉记色界天宫殿中事。<a id="a-55"></a>若无色天宫等悉记无色界天宫殿中事。<a id="a-56"></a>彼三千大千世界等经卷。<a id="a-57"></a>在一微尘内。<a id="a-58"></a>一切微尘亦复如是。<a id="a-59"></a>时有一人。<a id="a-5A"></a>出兴于世。<a id="a-5B"></a>智慧聪达。<a id="a-5C"></a>具足成就清净天眼。<a id="a-5D"></a>见此经卷在微尘内。<a id="a-5E"></a>作如是念。<a id="a-5F"></a>云何如此广大经卷在微尘内。<a id="a-5G"></a>而不饶益众生耶。<a id="a-5H"></a>我当勤作方便破彼微尘。<a id="a-5I"></a>出此经卷饶益众生。<a id="a-5J"></a>尔时彼人。<a id="a-5K"></a>即作方便破坏微尘。<a id="a-5L"></a>出此经卷饶益众生。<a id="a-5M"></a>佛子。<a id="a-5N"></a>如来智慧。<a id="a-5O"></a>无相智慧。<a id="a-5P"></a>无碍智慧。<a id="a-5Q"></a>具足在于众生身中。<a id="a-5R"></a>但愚痴众生颠倒想覆。<a id="a-5S"></a>不知不见不生信心。<a id="a-5T"></a>尔时如来。<a id="a-5U"></a>以无障碍清净天眼。<a id="a-5V"></a>观察一切众生。<a id="a-5W"></a>观已作如是言。<a id="a-5X"></a>奇哉奇哉。<a id="a-5Y"></a>云何如来具足智慧在于身中。<a id="a-5Z"></a>而不知见。<a id="a-5a"></a>我当教彼众生。<a id="a-5b"></a>觉悟圣道。<a id="a-5c"></a>悉令永离妄想颠倒垢缚。<a id="a-5d"></a>具见如来智慧在其身内。<a id="a-5e"></a>与佛无异。<a id="a-5f"></a>如来即时教彼众生。<a id="a-5g"></a>修八圣道。<a id="a-5h"></a>舍离虚妄颠倒。<a id="a-5i"></a>离颠倒已具如来智。<a id="a-5j"></a>与如来等饶益众生。<a id="a-5k"></a>佛子。<a id="a-5l"></a>是为菩萨摩诃萨第十胜行知见如来应供等正觉心。<a id="a-5m"></a>佛子。<a id="a-5n"></a>菩萨摩诃萨。<a id="a-5o"></a>有如是等无量无数诸胜妙行知见如来应供等正觉心。<a id="a-5p"></a>尔时普贤菩萨。<a id="a-5q"></a>欲重明此义。<a id="a-5r"></a>以偈颂曰。</p>
  <p id="a5s">欲知如来心　　应解最胜智</p>
  <p id="a5t">如来智无量　　最胜心亦然</p>
  <p id="a5u">十方诸世界　　一切众生类</p>
  <p id="a5v">皆悉依虚空　　虚空无所依</p>
  <p id="a5w">一切法界中　　众生种种乐</p>
  <p id="a5x">方便巧智术　　依最胜智起</p>
  <p id="a5y">一切诸智慧　　悉依善逝智</p>
  <p id="a5z">如来最胜智　　寂然无所依</p>
  <p id="a60">声闻缘觉乘　　解脱智慧果</p>
  <p id="a61">悉从法界起　　法界无增减</p>
  <p id="a62">最胜智如是　　能起一切智</p>
  <p id="a63">学智无学智　　了达有无智</p>
  <p id="a64">善逝无上智　　出生一切智</p>
  <p id="a65">非生非不生　　皆悉无增减</p>
  <p id="a66">譬如大海水　　泽润一切地</p>
  <p id="a67">众生善方便　　求水无不得</p>
  <p id="a68">大海地无念　　我与众生水</p>
  <p id="a69">大海无增减　　方便求悉得</p>
  <p id="a6A">十方诸世界　　一切群生类</p>
  <p id="a6B">善逝智慧海　　皆悉能润泽</p>
  <p id="a6C">各各勤方便　　修习诸法门</p>
  <p id="a6D">一切修行者　　疾得智慧光</p>
  <p id="a6E">如娑伽龙王　　有四妙宝珠</p>
  <p id="a6F">密置深宝藏　　众生无能见</p>
  <p id="a6G">端严而方正　　常住于大海</p>
  <p id="a6H">因此四摩尼　　生出一切宝</p>
  <p id="a6I">最胜四种智　　无量不可称</p>
  <p id="a6J">出生一切众　　无量诸智慧</p>
  <p id="a6K">安住大乘藏　　无量德庄严</p>
  <p id="a6L">除受记菩萨　　一切莫能见</p>
  <p id="a6M">譬如大海中　　有四摩尼宝</p>
  <p id="a6N">光焰甚猛热　　能消大海水</p>
  <p id="a6O">若无此四宝　　天地悉漂没</p>
  <p id="a6P">大海无增减　　四域皆安住</p>
  <p id="a6Q">如来四种智　　无量不可称</p>
  <p id="a6R">能止诸菩萨　　不善根波浪</p>
  <p id="a6S">一切三世间　　欲色无色界</p>
  <p id="a6T">离我及我所　　安住于虚空</p>
  <p id="a6U">善逝智亦然　　一切智根本</p>
  <p id="a6V">声闻学无学　　及诸缘觉智</p>
  <p id="a6W">菩萨普饶益　　无量甚深智</p>
  <p id="a6X">悉依如来智　　如来智无依</p>
  <p id="a6Y">如彼雪山顶　　有大药王树</p>
  <p id="a6Z">名不从根生　　非不从根生</p>
  <p id="a6a">由此药王树　　生长因缘故</p>
  <p id="a6b">悉生阎浮提　　一切诸树林</p>
  <p id="a6c">彼树根生时　　一切树根生</p>
  <p id="a6d">茎枝叶华实　　一切亦如是</p>
  <p id="a6e">清净甚深智　　如来性中生</p>
  <p id="a6f">依因如来智　　出生修行智</p>
  <p id="a6g">一切菩萨行　　无量诸功德</p>
  <p id="a6h">如来智树王　　平等心地生</p>
  <p id="a6i">譬如劫尽时　　猛盛大火栽</p>
  <p id="a6j">设人投干草　　犹可烧不尽</p>
  <p id="a6k">善逝清净智　　无量无有边</p>
  <p id="a6l">悉能分别知　　三世众生类</p>
  <p id="a6m">又知一切劫　　一切诸佛刹</p>
  <p id="a6n">如是无量法　　如来悉了知</p>
  <p id="a6o">譬如劫尽时　　风栽名坏散</p>
  <p id="a6p">能坏诸大地　　金刚及须弥</p>
  <p id="a6q">刹外有风起　　名曰障散坏</p>
  <p id="a6r">若无此风者　　十方悉磨灭</p>
  <p id="a6s">十力亦如是　　智慧风无量</p>
  <p id="a6t">皆悉能散灭　　菩萨诸烦恼</p>
  <p id="a6u">如来方便智　　摄取诸菩萨</p>
  <p id="a6v">过声闻缘觉　　安住如来地</p>
  <p id="a6w">譬如微尘内　　有一大经卷</p>
  <p id="a6x">三千世界等　　无益众生类</p>
  <p id="a6y">尔时有一人　　出兴于世间</p>
  <p id="a6z">破尘出经卷　　饶益一切世</p>
  <p id="a70">如来智如是　　众生悉具有</p>
  <p id="a71">颠倒妄想覆　　众生不知见</p>
  <p id="a72">如来教众生　　修习八圣道</p>
  <p id="a73">除灭一切障　　究竟成菩提</p>
  <p id="a74">佛子。<a id="a-75"></a>云何菩萨摩诃萨。<a id="a-76"></a>知见如来应供等正觉境界。<a id="a-77"></a>此菩萨摩诃萨。<a id="a-78"></a>成就无量无边无碍智慧。<a id="a-79"></a>知一切众生是如来境界。<a id="a-7A"></a>一切世间。<a id="a-7B"></a>一切刹。<a id="a-7C"></a>一切法。<a id="a-7D"></a>一切众生行。<a id="a-7E"></a>如如不坏境界。<a id="a-7F"></a>无碍法界境界。<a id="a-7G"></a>实际无际境界。<a id="a-7H"></a>无量虚空境界。<a id="a-7I"></a>非境界境界。<a id="a-7J"></a>是如来境界。<a id="a-7K"></a>佛子。<a id="a-7L"></a>一切众生无量故。<a id="a-7M"></a>如来境界无量。<a id="a-7N"></a>一切世间无量故。<a id="a-7O"></a>如来境界无量。<a id="a-7P"></a>乃至非境界境界无量故。<a id="a-7Q"></a>如来境界无量。<a id="a-7R"></a>非境界至一切处。<a id="a-7S"></a>而无所至。<a id="a-7T"></a>如来境界亦复如是。<a id="a-7U"></a>佛子。<a id="a-7V"></a>菩萨摩诃萨。<a id="a-7W"></a>知心境界是如来境界。<a id="a-7X"></a>如心境界无量故。<a id="a-7Y"></a>如来境界无量。<a id="a-7Z"></a>何以故。<a id="a-7a"></a>随心无量。<a id="a-7b"></a>出生智慧亦复如是。<a id="a-7c"></a>佛子。<a id="a-7d"></a>譬如大龙随心降雨。<a id="a-7e"></a>雨不从内亦不从外。<a id="a-7f"></a>如来境界亦复如是。<a id="a-7g"></a>随心所念。<a id="a-7h"></a>于念念中。<a id="a-7i"></a>出生无量不思议智。<a id="a-7j"></a>彼诸智慧悉无来处。<a id="a-7k"></a>佛子。<a id="a-7l"></a>一切大海水。<a id="a-7m"></a>皆从龙王心愿所起。<a id="a-7n"></a>如来智海亦复如是悉从大愿力起。<a id="a-7o"></a>佛子。<a id="a-7p"></a>如来智海无量无边。<a id="a-7q"></a>不可言说。<a id="a-7r"></a>不可思议。<a id="a-7s"></a>我说小谕。<a id="a-7t"></a>汝今谛听。<a id="a-7u"></a>佛子。<a id="a-7v"></a>此阎浮提内。<a id="a-7w"></a>流出二千五百河水。<a id="a-7x"></a>悉入大海。<a id="a-7y"></a>俱耶尼内。<a id="a-7z"></a>流出五千河水。<a id="a-80"></a>悉入大海。<a id="a-81"></a>弗婆提内。<a id="a-82"></a>流出八千四百河水。<a id="a-83"></a>悉入大海。<a id="a-84"></a>郁单越内。<a id="a-85"></a>流出一万河水。<a id="a-86"></a>悉入大海。<a id="a-87"></a>佛子。<a id="a-88"></a>此四天下内。<a id="a-89"></a>如是二万五千九百河水。<a id="a-8A"></a>悉入大海。<a id="a-8B"></a>佛子。<a id="a-8C"></a>于意云何。<a id="a-8D"></a>此水多少。<a id="a-8E"></a>答言甚多。<a id="a-8F"></a>佛子。<a id="a-8G"></a>复有十光明龙王。<a id="a-8H"></a>雨大海中悉过前水。<a id="a-8I"></a>百光明龙王。<a id="a-8J"></a>雨大海中复悉过前。<a id="a-8K"></a>大庄严龙王。<a id="a-8L"></a>雨大海中复悉过前。<a id="a-8M"></a>摩那斯龙王。<a id="a-8N"></a>雨大海中复悉过前。<a id="a-8O"></a>大雷龙王。<a id="a-8P"></a>雨大海中复悉过前。<a id="a-8Q"></a>难陀。<a id="a-8R"></a>跋难陀龙王。<a id="a-8S"></a>雨大海中复悉过前。<a id="a-8T"></a>无量光明龙王。<a id="a-8U"></a>雨大海中复悉过前。<a id="a-8V"></a>流注不断龙王。<a id="a-8W"></a>雨大海中复悉过前。<a id="a-8X"></a>大胜龙王。<a id="a-8Y"></a>雨大海中复悉过前。<a id="a-8Z"></a>金刚光明龙王。<a id="a-8a"></a>雨大海中复悉过前。<a id="a-8b"></a>佛子。<a id="a-8c"></a>如是等八十亿龙王。<a id="a-8d"></a>各雨大海展转过前。<a id="a-8e"></a>娑伽罗龙王太子名曰佛生。<a id="a-8f"></a>雨大海中复悉过前。<a id="a-8g"></a>佛子。<a id="a-8h"></a>彼十光明龙王所住渊池。<a id="a-8i"></a>流入大海复悉过前。<a id="a-8j"></a>百光明龙王所住渊池。<a id="a-8k"></a>流入大海复悉过前。<a id="a-8l"></a>大庄严龙王所住渊池。<a id="a-8m"></a>流入大海复悉过前。<a id="a-8n"></a>摩那斯龙王所住渊池。<a id="a-8o"></a>流入大海复悉过前。<a id="a-8p"></a>大雷龙王所住渊池。<a id="a-8q"></a>流入大海复悉过前。<a id="a-8r"></a>难陀。<a id="a-8s"></a>跋难陀龙王所住渊池。<a id="a-8t"></a>流入大海复悉过前。<a id="a-8u"></a>无量光明龙王所住渊池。<a id="a-8v"></a>流入大海复悉过前。<a id="a-8w"></a>流注不断龙王所住渊池。<a id="a-8x"></a>流入大海复悉过前。<a id="a-8y"></a>大胜龙王所住渊池。<a id="a-8z"></a>流入大海复悉过前。<a id="a-90"></a>金刚光明龙王所住渊池。<a id="a-91"></a>流入大海复悉过前。<a id="a-92"></a>如是等广说。<a id="a-93"></a>乃至娑伽罗龙王太子所住渊池。<a id="a-94"></a>流入大海复悉过前。<a id="a-95"></a>佛子。<a id="a-96"></a>如彼十龙王。<a id="a-97"></a>及八十亿龙王。<a id="a-98"></a>乃至娑伽罗龙王太子。<a id="a-99"></a>雨大海中及其渊池。<a id="a-9A"></a>皆悉不及娑伽罗龙王所雨大海。<a id="a-9B"></a>娑伽罗龙王所住渊池。<a id="a-9C"></a>涌出流入大海倍复过前。<a id="a-9D"></a>彼涌流水。<a id="a-9E"></a>青琉璃色。<a id="a-9F"></a>盈满大海。<a id="a-9G"></a>涌出有时。<a id="a-9H"></a>是故海潮常不失时。<a id="a-9I"></a>佛子。<a id="a-9J"></a>如是大海。<a id="a-9K"></a>其水无量。<a id="a-9L"></a>珍宝无量。<a id="a-9M"></a>众生无量。<a id="a-9N"></a>大地无量。<a id="a-9O"></a>佛子。<a id="a-9P"></a>于意云何。<a id="a-9Q"></a>彼大海水。<a id="a-9R"></a>为无量不。<a id="a-9S"></a>答言实尔。<a id="a-9T"></a>其水深广不可为谕。<a id="a-9U"></a>佛子。<a id="a-9V"></a>如是海水深广无量。<a id="a-9W"></a>于如来无量智海。<a id="a-9X"></a>百分不及其一。<a id="a-9Y"></a>乃至不可为譬。<a id="a-9Z"></a>但随所应化。<a id="a-9a"></a>为作譬谕。<a id="a-9b"></a>佛子。<a id="a-9c"></a>菩萨摩诃萨。<a id="a-9d"></a>知见如来智海。<a id="a-9e"></a>深广无量。<a id="a-9f"></a>从初发心。<a id="a-9g"></a>乃至不断菩萨无量行故。<a id="a-9h"></a>知见道品宝无量。<a id="a-9i"></a>不断三宝故。<a id="a-9j"></a>知见无量众生欢喜。<a id="a-9k"></a>长养一切声闻学无学及缘觉故。<a id="a-9l"></a>知见大地无量。<a id="a-9m"></a>从欢喜地乃至究竟无碍智地故。<a id="a-9n"></a>佛子。<a id="a-9o"></a>是为菩萨摩诃萨知见如来应供等正觉。<a id="a-9p"></a>境界无量。<a id="a-9q"></a>饶益一切众生。<a id="a-9r"></a>无量智慧故。<a id="a-9s"></a>尔时普贤菩萨。<a id="a-9t"></a>欲重明此义。<a id="a-9u"></a>以偈颂曰。</p>
  <p id="a9v">离垢净境界　　无量不可称</p>
  <p id="a9w">殊胜愿力故　　一切无有量</p>
  <p id="a9x">譬如心境界　　无量无有边</p>
  <p id="a9y">一切诸十力　　境界亦如是</p>
  <p id="a9z">譬如大龙王　　不离于本处</p>
  <p id="aA0">以心愿力故　　其雨无有量</p>
  <p id="aA1">雨水无从来　　亦无有去处</p>
  <p id="aA2">龙王愿力故　　随心雨无量</p>
  <p id="aA3">一切十方刹　　十力亦如是</p>
  <p id="aA4">本无所从来　　去亦无所至</p>
  <p id="aA5">无量诸境界　　悉从心缘起</p>
  <p id="aA6">一切诸法界　　皆入一毛道</p>
  <p id="aA7">譬如大海水　　无量无有边</p>
  <p id="aA8">众生及珍宝　　大地亦无量</p>
  <p id="aA9">海水常湛然　　皆悉同一味</p>
  <p id="aAA">随众生受用　　其味各不同</p>
  <p id="aAB">最胜亦如是　　智慧海无量</p>
  <p id="aAC">三宝最胜故　　是故宝无量</p>
  <p id="aAD">声闻学无学　　辟支佛无量</p>
  <p id="aAE">具修无上道　　故说地无量</p>
  <p id="aAF">佛子。<a id="a-AG"></a>云何菩萨摩诃萨。<a id="a-AH"></a>知见如来应供等正觉行。<a id="a-AI"></a>此菩萨摩诃萨。<a id="a-AJ"></a>知见如来无碍行。<a id="a-AK"></a>如如行。<a id="a-AL"></a>是如来行如如。<a id="a-AM"></a>过去不灭。<a id="a-AN"></a>未来不至。<a id="a-AO"></a>现在不起。<a id="a-AP"></a>如来行亦如是。<a id="a-AQ"></a>不灭不至不起。<a id="a-AR"></a>佛子。<a id="a-AS"></a>譬如法界无量无缚。<a id="a-AT"></a>何以故。<a id="a-AU"></a>法界无身故。<a id="a-AV"></a>如来行亦如是。<a id="a-AW"></a>无量无缚。<a id="a-AX"></a>何以故。<a id="a-AY"></a>如来行无身故。<a id="a-AZ"></a>佛子。<a id="a-Aa"></a>譬如鸟飞虚空。<a id="a-Ab"></a>经百千年。<a id="a-Ac"></a>所游行。<a id="a-Ad"></a>处不可度量。<a id="a-Ae"></a>未游行处亦不可量。<a id="a-Af"></a>何以故。<a id="a-Ag"></a>虚空无分齐故。<a id="a-Ah"></a>如来应供等正觉行。<a id="a-Ai"></a>亦复如是。<a id="a-Aj"></a>若使有人。<a id="a-Ak"></a>于百千亿那由他劫。<a id="a-Al"></a>分别解说如来之行。<a id="a-Am"></a>已解说者不可限量。<a id="a-An"></a>未解说者亦不可量。<a id="a-Ao"></a>何以故。<a id="a-Ap"></a>如来行无分齐故。<a id="a-Aq"></a>佛子。<a id="a-Ar"></a>如来应供等正觉。<a id="a-As"></a>住如来住。<a id="a-At"></a>无所住故。<a id="a-Au"></a>而能普为一切众生。<a id="a-Av"></a>示现开导如来之行。<a id="a-Aw"></a>众生见已。<a id="a-Ax"></a>出过一切诸障碍道。<a id="a-Ay"></a>佛子。<a id="a-Az"></a>譬如金翅鸟王飞行虚空。<a id="a-B0"></a>安住虚空。<a id="a-B1"></a>以清净眼。<a id="a-B2"></a>观察大海龙王宫殿。<a id="a-B3"></a>奋勇猛力。<a id="a-B4"></a>以左右翅博开海水。<a id="a-B5"></a>悉令两辟。<a id="a-B6"></a>知龙男女有命尽者。<a id="a-B7"></a>而撮取之。<a id="a-B8"></a>如来应供等正觉金翅鸟王。<a id="a-B9"></a>亦复如是。<a id="a-BA"></a>安住无碍虚空之中。<a id="a-BB"></a>以清净眼。<a id="a-BC"></a>观察法界诸宫殿中。<a id="a-BD"></a>一切众生。<a id="a-BE"></a>若有善根已成熟者。<a id="a-BF"></a>奋勇猛十力。<a id="a-BG"></a>止观两翅。<a id="a-BH"></a>博开生死大爱海水。<a id="a-BI"></a>随其所应。<a id="a-BJ"></a>出生死海。<a id="a-BK"></a>除灭一切妄想颠倒。<a id="a-BL"></a>安立如来无碍之行。<a id="a-BM"></a>佛子。<a id="a-BN"></a>譬如日月周行虚空。<a id="a-BO"></a>不作是念。<a id="a-BP"></a>我行虚空。<a id="a-BQ"></a>从何所来。<a id="a-BR"></a>去至何所。<a id="a-BS"></a>如来亦复如是。<a id="a-BT"></a>周行无碍解脱虚空。<a id="a-BU"></a>分别一切法界。<a id="a-BV"></a>饶益一切众生。<a id="a-BW"></a>广作佛事。<a id="a-BX"></a>如来不作是念。<a id="a-BY"></a>我有去来。<a id="a-BZ"></a>佛子。<a id="a-Ba"></a>菩萨摩诃萨。<a id="a-Bb"></a>以如是等无量无边胜行。<a id="a-Bc"></a>知见如来应供等正觉行。<a id="a-Bd"></a>尔时普贤菩萨。<a id="a-Be"></a>欲重明此义。<a id="a-Bf"></a>以偈颂曰。</p>
  <p id="aBg">譬如如无尽　　无生亦无灭</p>
  <p id="aBh">亦无有方处　　求之不可见</p>
  <p id="aBi">如来亦如是　　境界不可量</p>
  <p id="aBj">远离于三世　　其性悉如如</p>
  <p id="aBk">譬如诸法界　　非界非不界</p>
  <p id="aBl">非有亦非无　　非量非无量</p>
  <p id="aBm">功德持如是　　所行不可量</p>
  <p id="aBn">非有亦非无　　其身本无故</p>
  <p id="aBo">如鸟飞虚空　　经由百千年</p>
  <p id="aBp">行处未行处　　皆悉不可量</p>
  <p id="aBq">若人百千劫　　演说如来行</p>
  <p id="aBr">已说及未说　　皆悉不可量</p>
  <p id="aBs">譬如金翅鸟　　安住于虚空</p>
  <p id="aBt">观察龙王宫　　撮取其男女</p>
  <p id="aBu">十力亦如是　　安住如来行</p>
  <p id="aBv">善根纯熟者　　令出烦恼海</p>
  <p id="aBw">譬如净日月　　周行于虚空</p>
  <p id="aBx">安乐一切众　　不念我能尔</p>
  <p id="aBy">如来亦如是　　游行诸法界</p>
  <p id="aBz">度脱一切众　　不念我能度</p>
  <p id="aC0">佛子。<a id="a-C1"></a>云何菩萨摩诃萨。<a id="a-C2"></a>知见如来应供等正觉菩提。<a id="a-C3"></a>此菩萨摩诃萨。<a id="a-C4"></a>知见菩提。<a id="a-C5"></a>解一切义。<a id="a-C6"></a>灭除疑惑。<a id="a-C7"></a>不二等觉。<a id="a-C8"></a>无相。<a id="a-C9"></a>无行。<a id="a-CA"></a>无退。<a id="a-CB"></a>无量无边。<a id="a-CC"></a>无缚无脱。<a id="a-CD"></a>远离二边知处非处。<a id="a-CE"></a>知一切字一切语言法。<a id="a-CF"></a>知一切众生心心所行。<a id="a-CG"></a>知一切根烦恼习性。<a id="a-CH"></a>于一念中。<a id="a-CI"></a>悉知三世一切诸法。<a id="a-CJ"></a>佛子。<a id="a-CK"></a>譬如大海。<a id="a-CL"></a>为一切众生色像之印。<a id="a-CM"></a>是故大海说名为印。<a id="a-CN"></a>如来应供等正觉菩提。<a id="a-CO"></a>亦复如是。<a id="a-CP"></a>一切众生心念诸根。<a id="a-CQ"></a>现菩提中而无所现。<a id="a-CR"></a>故说如来为一切觉。<a id="a-CS"></a>佛子。<a id="a-CT"></a>一切诸佛菩提。<a id="a-CU"></a>一切文字所不能记。<a id="a-CV"></a>一切语言所不能说。<a id="a-CW"></a>不可为譬。<a id="a-CX"></a>但随所应。<a id="a-CY"></a>如来为之分别演说。<a id="a-CZ"></a>佛子。<a id="a-Ca"></a>如来应供等正觉成菩提时。<a id="a-Cb"></a>住佛方便。<a id="a-Cc"></a>得一切众生等身。<a id="a-Cd"></a>得一切法等身。<a id="a-Ce"></a>得一切刹等身。<a id="a-Cf"></a>得一切三世等身。<a id="a-Cg"></a>得一切如来等身。<a id="a-Ch"></a>得一切诸佛等身。<a id="a-Ci"></a>得一切语言等身。<a id="a-Cj"></a>得一切法界等身。<a id="a-Ck"></a>得虚空界等身。<a id="a-Cl"></a>得无碍法界等身。<a id="a-Cm"></a>得出生无量界等身。<a id="a-Cn"></a>得一切行界等身。<a id="a-Co"></a>得寂灭涅槃界等身。<a id="a-Cp"></a>佛子。<a id="a-Cq"></a>随如来所得身。<a id="a-Cr"></a>当知音声及无碍心。<a id="a-Cs"></a>亦复如是。<a id="a-Ct"></a>如来具足如是等三种清净无量。<a id="a-Cu"></a>佛子。<a id="a-Cv"></a>如来身中。<a id="a-Cw"></a>悉见一切众生发菩提心。<a id="a-Cx"></a>修菩萨行成等正觉。<a id="a-Cy"></a>乃至见一切众生寂灭涅槃。<a id="a-Cz"></a>亦复如是。<a id="a-D0"></a>皆悉一性以无性故。<a id="a-D1"></a>无相无尽。<a id="a-D2"></a>无生无灭故。<a id="a-D3"></a>我非我性故。<a id="a-D4"></a>众生非众生性故。<a id="a-D5"></a>觉无所觉故。<a id="a-D6"></a>法界无自性故。<a id="a-D7"></a>虚空界无自性故。<a id="a-D8"></a>如是等觉一切无性。<a id="a-D9"></a>无尽智。<a id="a-DA"></a>自然智。<a id="a-DB"></a>一切如来无极大悲。<a id="a-DC"></a>度脱众生。<a id="a-DD"></a>佛子。<a id="a-DE"></a>譬如虚空界。<a id="a-DF"></a>世界若成若败。<a id="a-DG"></a>常无增减。<a id="a-DH"></a>何以故。<a id="a-DI"></a>虚空无生灭故。<a id="a-DJ"></a>如来应供等正觉。<a id="a-DK"></a>菩提若成未成。<a id="a-DL"></a>常无增减。<a id="a-DM"></a>一性无性舍离众性。<a id="a-DN"></a>佛子。<a id="a-DO"></a>设有一人出兴于世。<a id="a-DP"></a>彼能化作恒沙等心。<a id="a-DQ"></a>彼一一心。<a id="a-DR"></a>悉能化作恒沙如来。<a id="a-DS"></a>无色无形。<a id="a-DT"></a>如是恒沙等劫。<a id="a-DU"></a>常化不绝。<a id="a-DV"></a>于意云何。<a id="a-DW"></a>彼化如来宁为多不。<a id="a-DX"></a>答曰。<a id="a-DY"></a>我知仁意。<a id="a-DZ"></a>若化不化等无有异。<a id="a-Da"></a>善哉善哉。<a id="a-Db"></a>佛子。<a id="a-Dc"></a>诚如所言。<a id="a-Dd"></a>佛子。<a id="a-De"></a>设使一切众生。<a id="a-Df"></a>于一念中悉成正觉。<a id="a-Dg"></a>若成未成皆悉平等。<a id="a-Dh"></a>何以故。<a id="a-Di"></a>菩提无性故。<a id="a-Dj"></a>无增无减。<a id="a-Dk"></a>如来菩提皆悉一性。<a id="a-Dl"></a>所谓无性。<a id="a-Dm"></a>佛子。<a id="a-Dn"></a>是为菩萨摩诃萨知见如来应供等正觉菩提。<a id="a-Do"></a>佛子。<a id="a-Dp"></a>如来应供等正觉。<a id="a-Dq"></a>成正觉已。<a id="a-Dr"></a>正受三昧。<a id="a-Ds"></a>名曰善觉。<a id="a-Dt"></a>正受三昧已。<a id="a-Du"></a>得菩提身。<a id="a-Dv"></a>数与一切众生身等。<a id="a-Dw"></a>如一三昧。<a id="a-Dx"></a>一切三昧。<a id="a-Dy"></a>一切法门。<a id="a-Dz"></a>亦复如是。<a id="a-E0"></a>佛子。<a id="a-E1"></a>是为菩萨摩诃萨知见如来应供等正觉菩提身。<a id="a-E2"></a>复次佛子。<a id="a-E3"></a>菩萨摩诃萨。<a id="a-E4"></a>于一毛道。<a id="a-E5"></a>悉知一切众生等如来之身。<a id="a-E6"></a>如一毛道。<a id="a-E7"></a>一切毛道。<a id="a-E8"></a>一切法界处。<a id="a-E9"></a>亦复如是。<a id="a-EA"></a>何以故。<a id="a-EB"></a>如来菩提身。<a id="a-EC"></a>无处不至。<a id="a-ED"></a>无处不有故。<a id="a-EE"></a>如来应供等正觉。<a id="a-EF"></a>本求菩提勤修精进。<a id="a-EG"></a>往诣道场菩提树下。<a id="a-EH"></a>处师子座。<a id="a-EI"></a>成最正觉。<a id="a-EJ"></a>究竟菩提。<a id="a-EK"></a>复次佛子。<a id="a-EL"></a>此菩萨摩诃萨。<a id="a-EM"></a>自知身中。<a id="a-EN"></a>悉有一切诸佛菩提。<a id="a-EO"></a>何以故。<a id="a-EP"></a>彼菩萨心。<a id="a-EQ"></a>不离一切如来菩提故。<a id="a-ER"></a>如自心中。<a id="a-ES"></a>一切众生心中。<a id="a-ET"></a>亦复如是。<a id="a-EU"></a>无量无边。<a id="a-EV"></a>无处不有。<a id="a-EW"></a>不可破坏。<a id="a-EX"></a>不可思议。<a id="a-EY"></a>佛子。<a id="a-EZ"></a>菩萨摩诃萨。<a id="a-Ea"></a>以如是等无量无边不可思议方便法门知见如来应供等正觉菩提。<a id="a-Eb"></a>尔时普贤菩萨。<a id="a-Ec"></a>欲重明此义。<a id="a-Ed"></a>以偈颂曰。</p>
  <p id="aEe">菩提非二法　　远离于二边</p>
  <p id="aEf">除灭一切恶　　平等觉诸法</p>
  <p id="aEg">了达一切法　　皆悉如虚空</p>
  <p id="aEh">非我非无我　　等觉一切法</p>
  <p id="aEi">譬如诸大海　　一切众生类</p>
  <p id="aEj">色像悉显现　　故说一切印</p>
  <p id="aEk">十方世界中　　一切众生类</p>
  <p id="aEl">无上菩提海　　无法而不现</p>
  <p id="aEm">譬如虚空性　　世界成坏时</p>
  <p id="aEn">若成若未成　　虚空无增减</p>
  <p id="aEo">最胜亦如是　　无上菩提道</p>
  <p id="aEp">若觉若未觉　　一性亦无性</p>
  <p id="aEq">譬如无量劫　　念念化诸佛</p>
  <p id="aEr">若化若不化　　皆悉等无异</p>
  <p id="aEs">设一切众生　　一时成正觉</p>
  <p id="aEt">若成若未成　　菩提无增减</p>
  <p id="aEu">最胜有三昧　　名曰为善觉</p>
  <p id="aEv">道场成菩提　　逮得此三昧</p>
  <p id="aEw">普放无量光　　一切众生等</p>
  <p id="aEx">除灭一切闇　　开悟诸群生</p>
  <p id="aEy">三世一切劫　　佛刹及诸法</p>
  <p id="aEz">诸根心心法　　一切虚妄法</p>
  <p id="aF0">于一佛身中　　此法皆悉现</p>
  <p id="aF1">是故说菩提　　无量无有边</p>
  <p id="aF2">佛子。<a id="a-F3"></a>云何菩萨摩诃萨知见如来应供等正觉转法轮。<a id="a-F4"></a>此菩萨摩诃萨。<a id="a-F5"></a>知见如来一切愿。<a id="a-F6"></a>一切法转无所转。<a id="a-F7"></a>本无所起。<a id="a-F8"></a>三转圆满皆悉清净。<a id="a-F9"></a>悉能远离一切邪见。<a id="a-FA"></a>离欲际非际。<a id="a-FB"></a>一切诸法。<a id="a-FC"></a>如虚空际。<a id="a-FD"></a>不可言说。<a id="a-FE"></a>一切法寂灭。<a id="a-FF"></a>涅槃性故。<a id="a-FG"></a>菩萨摩诃萨。<a id="a-FH"></a>知见一切文字。<a id="a-FI"></a>一切语言法。<a id="a-FJ"></a>悉转法轮。<a id="a-FK"></a>如来音声无所不至故。<a id="a-FL"></a>知见法轮如响。<a id="a-FM"></a>真实法性故。<a id="a-FN"></a>知见一切音声皆是一声。<a id="a-FO"></a>如来以此而转法轮。<a id="a-FP"></a>佛转法轮无有主故。<a id="a-FQ"></a>知见转法轮无漏无尽。<a id="a-FR"></a>内外无所有故。<a id="a-FS"></a>佛子。<a id="a-FT"></a>譬如文字。<a id="a-FU"></a>于无量无数劫。<a id="a-FV"></a>说不可尽。<a id="a-FW"></a>如来应供等正觉转正法轮。<a id="a-FX"></a>亦复如是。<a id="a-FY"></a>一切文字。<a id="a-FZ"></a>一切语言。<a id="a-Fa"></a>说不可尽。<a id="a-Fb"></a>如来法轮。<a id="a-Fc"></a>悉入一切语言文字。<a id="a-Fd"></a>而无所住。<a id="a-Fe"></a>佛子。<a id="a-Ff"></a>譬如字章。<a id="a-Fg"></a>悉入一切字数。<a id="a-Fh"></a>一切事数。<a id="a-Fi"></a>一切语言数。<a id="a-Fj"></a>一切算数。<a id="a-Fk"></a>一切世间出世间。<a id="a-Fl"></a>而无所住。<a id="a-Fm"></a>如来音声亦复如是。<a id="a-Fn"></a>于一切处无所不入。<a id="a-Fo"></a>于一切众生。<a id="a-Fp"></a>一切法。<a id="a-Fq"></a>一切业。<a id="a-Fr"></a>一切报。<a id="a-Fs"></a>一切心。<a id="a-Ft"></a>亦无所住。<a id="a-Fu"></a>一切众生诸语言法。<a id="a-Fv"></a>皆为法轮音声所摄。<a id="a-Fw"></a>何以故。<a id="a-Fx"></a>一切音声不离法轮音声故。<a id="a-Fy"></a>复次佛子。<a id="a-Fz"></a>此菩萨摩诃萨。<a id="a-G0"></a>知见如来应供等正觉出生法门转法轮。<a id="a-G1"></a>何等为如来出生法门转法轮。<a id="a-G2"></a>如来以一切众生念念心心行等音声。<a id="a-G3"></a>为一切众生而转法轮。<a id="a-G4"></a>何以故。<a id="a-G5"></a>佛子。<a id="a-G6"></a>如来应供等正觉有三昧。<a id="a-G7"></a>名曰究竟无碍无畏如来正受三昧。<a id="a-G8"></a>而转法轮。<a id="a-G9"></a>如来入此三昧已。<a id="a-GA"></a>出生一切众生等音。<a id="a-GB"></a>于一一音中。<a id="a-GC"></a>复生一切众生等音。<a id="a-GD"></a>而转法轮。<a id="a-GE"></a>悉令众生皆大欢喜。<a id="a-GF"></a>佛子。<a id="a-GG"></a>若如是知转法轮者。<a id="a-GH"></a>当知是人则为随顺一切佛家。<a id="a-GI"></a>不如是知。<a id="a-GJ"></a>则不随顺诸如来家。<a id="a-GK"></a>佛子。<a id="a-GL"></a>是为菩萨摩诃萨知见如来应供等正觉转法轮。<a id="a-GM"></a>尔时普贤菩萨。<a id="a-GN"></a>欲重明此义。<a id="a-GO"></a>以偈颂曰。</p>
  <p id="aGP">如来转法轮　　三世无不至</p>
  <p id="aGQ">所转无所转　　求之不可得</p>
  <p id="aGR">譬如诸文字　　说之不可尽</p>
  <p id="aGS">十力亦如是　　转法轮无尽</p>
  <p id="aGT">譬如章文字　　悉入一切数</p>
  <p id="aGU">所入无所入　　法轮亦如是</p>
  <p id="aGV">普入一切音　　所入无所入</p>
  <p id="aGW">彼亦无自性　　能令一切喜</p>
  <p id="aGX">出过一切数　　究竟成菩提</p>
  <p id="aGY">欲说真实义　　是故入三昧</p>
  <p id="aGZ">以彼三昧力　　出生妙音声</p>
  <p id="aGa">悉与众生等　　而转正法轮</p>
  <p id="aGb">又复悉于彼　　一一诸音声</p>
  <p id="aGc">出生无量音　　众生语言法</p>
  <p id="aGd">大自在无念　　我出彼众音</p>
  <p id="aGe">随其受化者　　一切无不闻</p>
  <p id="aGf">譬如诸文字　　不内亦不外</p>
  <p id="aGg">无漏不可尽　　亦复无积聚</p>
  <p id="aGh">十力亦如是　　转清净法轮</p>
  <p id="aGi">无漏不可尽　　诸佛大神力</p>
 </body>
</html>