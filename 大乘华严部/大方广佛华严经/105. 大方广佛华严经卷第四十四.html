<!doctype html>
<html id="z3IBTUPHw" data-ver="1735">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十四</h1>
  <h2 id="a2">十通品第二十八</h2>
  <p id="a3">尔时，<a id="a-4"></a>普贤菩萨摩诃萨告诸菩萨言：<a id="a-5"></a>“佛子，<a id="a-6"></a>菩萨摩诃萨有十种通。<a id="a-7"></a>何者为十？</p>
  <p id="a8">“佛子，<a id="a-9"></a>菩萨摩诃萨以他心智通，<a id="a-A"></a>知一三千大千世界众生心差别，<a id="a-B"></a>所谓：<a id="a-C"></a>善心、<a id="a-D"></a>不善心、<a id="a-E"></a>广心、<a id="a-F"></a>狭心、<a id="a-G"></a>大心、<a id="a-H"></a>小心、<a id="a-I"></a>顺生死心、<a id="a-J"></a>背生死心、<a id="a-K"></a>声闻心、<a id="a-L"></a>独觉心、<a id="a-M"></a>菩萨心、<a id="a-N"></a>声闻行心、<a id="a-O"></a>独觉行心、<a id="a-P"></a>菩萨行心、<a id="a-Q"></a>天心、<a id="a-R"></a>龙心、<a id="a-S"></a>夜叉心、<a id="a-T"></a>乾闼婆心、<a id="a-U"></a>阿修罗心、<a id="a-V"></a>迦楼罗心、<a id="a-W"></a>紧那罗心、<a id="a-X"></a>摩睺罗伽心、<a id="a-Y"></a>人心、<a id="a-Z"></a>非人心、<a id="a-a"></a>地狱心、<a id="a-b"></a>畜生心、<a id="a-c"></a>阎魔王处心、<a id="a-d"></a>饿鬼心、<a id="a-e"></a>诸难处众生心，<a id="a-f"></a>如是等无量差别种种众生心悉分别知。<a id="a-g"></a>如一世界，<a id="a-h"></a>如是百世界、<a id="a-i"></a>千世界、<a id="a-j"></a>百千世界、<a id="a-k"></a>百千亿那由他世界，<a id="a-l"></a>乃至不可说不可说佛刹微尘数世界中所有众生心悉分别知。<a id="a-m"></a>是名菩萨摩诃萨第一善知他心智神通。</p>
  <p id="an">“佛子，<a id="a-o"></a>菩萨摩诃萨以无碍清净天眼智通，<a id="a-p"></a>见无量不可说不可说佛刹微尘数世界中众生，<a id="a-q"></a>死此生彼，<a id="a-r"></a>善趣、<a id="a-s"></a>恶趣，<a id="a-t"></a>福相、<a id="a-u"></a>罪相，<a id="a-v"></a>或好或丑，<a id="a-w"></a>或垢或净。<a id="a-x"></a>如是品类无量众生，<a id="a-y"></a>所谓：<a id="a-z"></a>天众、<a id="a-10"></a>龙众、<a id="a-11"></a>夜叉众、<a id="a-12"></a>乾闼婆众、<a id="a-13"></a>阿修罗众、<a id="a-14"></a>迦楼罗众、<a id="a-15"></a>紧那罗众、<a id="a-16"></a>摩睺罗伽众、<a id="a-17"></a>人众、<a id="a-18"></a>非人众、<a id="a-19"></a>微细身众生众、<a id="a-1A"></a>广大身众生众、<a id="a-1B"></a>小众、<a id="a-1C"></a>大众，<a id="a-1D"></a>如是种种众生众中，<a id="a-1E"></a>以无碍眼悉皆明见；<a id="a-1F"></a>随所积集业、<a id="a-1G"></a>随所受苦乐、<a id="a-1H"></a>随心、<a id="a-1I"></a>随分别、<a id="a-1J"></a>随见、<a id="a-1K"></a>随言说、<a id="a-1L"></a>随因、<a id="a-1M"></a>随业、<a id="a-1N"></a>随所缘、<a id="a-1O"></a>随所起，<a id="a-1P"></a>悉皆见之，<a id="a-1Q"></a>无有错谬。<a id="a-1R"></a>是名菩萨摩诃萨第二无碍天眼智神通。</p>
  <p id="a1S">“佛子，<a id="a-1T"></a>菩萨摩诃萨以宿住随念智通，<a id="a-1U"></a>能知自身及不可说不可说佛刹微尘数世界中一切众生，<a id="a-1V"></a>过去不可说不可说佛刹微尘数劫宿住之事。<a id="a-1W"></a>所谓：<a id="a-1X"></a>某处生，<a id="a-1Y"></a>如是名，<a id="a-1Z"></a>如是姓，<a id="a-1a"></a>如是种族，<a id="a-1b"></a>如是饮食，<a id="a-1c"></a>如是苦乐。<a id="a-1d"></a>从无始来，<a id="a-1e"></a>于诸有中，<a id="a-1f"></a>以因以缘，<a id="a-1g"></a>展转滋长，<a id="a-1h"></a>次第相续，<a id="a-1i"></a>轮回不绝，<a id="a-1j"></a>种种品类、<a id="a-1k"></a>种种国土、<a id="a-1l"></a>种种趣生、<a id="a-1m"></a>种种形相、<a id="a-1n"></a>种种业行、<a id="a-1o"></a>种种结使、<a id="a-1p"></a>种种心念、<a id="a-1q"></a>种种因缘、<a id="a-1r"></a>受生差别，<a id="a-1s"></a>如是等事皆悉了知。<a id="a-1t"></a>又忆过去尔所佛刹微尘数劫，<a id="a-1u"></a>尔所佛刹微尘数世界中，<a id="a-1v"></a>有尔所佛刹微尘数诸佛，<a id="a-1w"></a>一一佛如是名号，<a id="a-1x"></a>如是出兴，<a id="a-1y"></a>如是众会，<a id="a-1z"></a>如是父母，<a id="a-20"></a>如是侍者，<a id="a-21"></a>如是声闻，<a id="a-22"></a>如是最胜二大弟子，<a id="a-23"></a>于如是城邑，<a id="a-24"></a>如是出家，<a id="a-25"></a>复于如是菩提树下成最正觉，<a id="a-26"></a>于如是处，<a id="a-27"></a>坐如是座，<a id="a-28"></a>演说如是若干经典，<a id="a-29"></a>如是利益尔所众生，<a id="a-2A"></a>于尔所时住于寿命，<a id="a-2B"></a>施作如是若干佛事，<a id="a-2C"></a>依无余依般涅槃界而般涅槃，<a id="a-2D"></a>般涅槃后法住久近，<a id="a-2E"></a>如是一切悉能忆念。<a id="a-2F"></a>又忆念不可说不可说佛刹微尘数诸佛名号，<a id="a-2G"></a>一一名号有不可说不可说佛刹微尘数佛，<a id="a-2H"></a>从初发心，<a id="a-2I"></a>起愿修行，<a id="a-2J"></a>供养诸佛，<a id="a-2K"></a>调伏众生，<a id="a-2L"></a>众会说法，<a id="a-2M"></a>寿命多少，<a id="a-2N"></a>神通变化，<a id="a-2O"></a>乃至入于无余涅槃，<a id="a-2P"></a>般涅槃后法住久近，<a id="a-2Q"></a>造立塔庙种种庄严，<a id="a-2R"></a>令诸众生种植善根，<a id="a-2S"></a>皆悉能知。<a id="a-2T"></a>是名菩萨摩诃萨第三知过去际劫宿住智神通。</p>
  <p id="a2U">“佛子，<a id="a-2V"></a>菩萨摩诃萨以知尽未来际劫智通，<a id="a-2W"></a>知不可说不可说佛刹微尘数世界中所有劫，<a id="a-2X"></a>一一劫中所有众生，<a id="a-2Y"></a>命终受生，<a id="a-2Z"></a>诸有相续，<a id="a-2a"></a>业行果报，<a id="a-2b"></a>若善，<a id="a-2c"></a>若不善，<a id="a-2d"></a>若出离，<a id="a-2e"></a>若不出离，<a id="a-2f"></a>若决定，<a id="a-2g"></a>若不决定，<a id="a-2h"></a>若邪定，<a id="a-2i"></a>若正定，<a id="a-2j"></a>若善根与使俱，<a id="a-2k"></a>若善根不与使俱，<a id="a-2l"></a>若具足善根，<a id="a-2m"></a>若不具足善根，<a id="a-2n"></a>若摄取善根，<a id="a-2o"></a>若不摄取善根，<a id="a-2p"></a>若积集善根，<a id="a-2q"></a>若不积集善根，<a id="a-2r"></a>若积集罪法，<a id="a-2s"></a>若不积集罪法，<a id="a-2t"></a>如是一切皆能了知。<a id="a-2u"></a>又知不可说不可说佛刹微尘数世界，<a id="a-2v"></a>尽未来际有不可说不可说佛刹微尘数劫，<a id="a-2w"></a>一一劫有不可说不可说佛刹微尘数诸佛名号，<a id="a-2x"></a>一一名号有不可说不可说佛刹微尘数诸佛如来，<a id="a-2y"></a>一一如来，<a id="a-2z"></a>从初发心，<a id="a-30"></a>起愿立行，<a id="a-31"></a>供养诸佛，<a id="a-32"></a>教化众生，<a id="a-33"></a>众会说法，<a id="a-34"></a>寿命多少，<a id="a-35"></a>神通变化，<a id="a-36"></a>乃至入于无余涅槃，<a id="a-37"></a>般涅槃后法住久近，<a id="a-38"></a>造立塔庙种种庄严，<a id="a-39"></a>令诸众生种植善根，<a id="a-3A"></a>如是等事悉能了知。<a id="a-3B"></a>是名菩萨摩诃萨第四知尽未来际劫智神通。</p>
  <p id="a3C">“佛子，<a id="a-3D"></a>菩萨摩诃萨成就无碍清净天耳，<a id="a-3E"></a>圆满广大，<a id="a-3F"></a>聪彻离障，<a id="a-3G"></a>了达无碍，<a id="a-3H"></a>具足成就，<a id="a-3I"></a>于诸一切所有音声，<a id="a-3J"></a>欲闻、<a id="a-3K"></a>不闻，<a id="a-3L"></a>随意自在。<a id="a-3M"></a>佛子，<a id="a-3N"></a>东方有不可说不可说佛刹微尘数佛，<a id="a-3O"></a>是诸佛所说、<a id="a-3P"></a>所示、<a id="a-3Q"></a>所开、<a id="a-3R"></a>所演、<a id="a-3S"></a>所安立、<a id="a-3T"></a>所教化、<a id="a-3U"></a>所调伏、<a id="a-3V"></a>所忆念、<a id="a-3W"></a>所分别，<a id="a-3X"></a>甚深广大、<a id="a-3Y"></a>种种差别、<a id="a-3Z"></a>无量方便、<a id="a-3a"></a>无量善巧清净之法，<a id="a-3b"></a>于彼一切皆能受持。<a id="a-3c"></a>又于其中若义、<a id="a-3d"></a>若文、<a id="a-3e"></a>若一人、<a id="a-3f"></a>若众会，<a id="a-3g"></a>如其音辞，<a id="a-3h"></a>如其智慧，<a id="a-3i"></a>如所了达，<a id="a-3j"></a>如所示现，<a id="a-3k"></a>如所调伏，<a id="a-3l"></a>如其境界，<a id="a-3m"></a>如其所依，<a id="a-3n"></a>如其出道，<a id="a-3o"></a>于彼一切悉能记持，<a id="a-3p"></a>不忘不失，<a id="a-3q"></a>不断不退，<a id="a-3r"></a>无迷无惑；<a id="a-3s"></a>为他演说，<a id="a-3t"></a>令得悟解，<a id="a-3u"></a>终不忘失一文一句。<a id="a-3v"></a>如东方，<a id="a-3w"></a>南、<a id="a-3x"></a>西、<a id="a-3y"></a>北方，<a id="a-3z"></a>四维、<a id="a-40"></a>上、<a id="a-41"></a>下，<a id="a-42"></a>亦复如是。<a id="a-43"></a>是名菩萨摩诃萨第五无碍清净天耳智神通。</p>
  <p id="a44">“佛子，<a id="a-45"></a>菩萨摩诃萨住无体性神通、<a id="a-46"></a>无作神通、<a id="a-47"></a>平等神通、<a id="a-48"></a>广大神通、<a id="a-49"></a>无量神通、<a id="a-4A"></a>无依神通、<a id="a-4B"></a>随念神通、<a id="a-4C"></a>起神通、<a id="a-4D"></a>不起神通、<a id="a-4E"></a>不退神通、<a id="a-4F"></a>不断神通、<a id="a-4G"></a>不坏神通、<a id="a-4H"></a>增长神通、<a id="a-4I"></a>随诣神通。<a id="a-4J"></a>此菩萨闻极远一切世界中诸佛名，<a id="a-4K"></a>所谓：<a id="a-4L"></a>无数世界、<a id="a-4M"></a>无量世界乃至不可说不可说佛刹微尘数世界中诸佛名；<a id="a-4N"></a>闻其名已，<a id="a-4O"></a>即自见身在彼佛所。<a id="a-4P"></a>彼诸世界或仰或覆，<a id="a-4Q"></a>各各形状，<a id="a-4R"></a>各各方所，<a id="a-4S"></a>各各差别，<a id="a-4T"></a>无边无碍；<a id="a-4U"></a>种种国土，<a id="a-4V"></a>种种时劫，<a id="a-4W"></a>无量功德各别庄严。<a id="a-4X"></a>彼彼如来于中出现，<a id="a-4Y"></a>示现神变，<a id="a-4Z"></a>称扬名号，<a id="a-4a"></a>无量无数，<a id="a-4b"></a>各各不同。<a id="a-4c"></a>此菩萨一得闻彼诸如来名，<a id="a-4d"></a>不动本处，<a id="a-4e"></a>而见其身在彼佛所，<a id="a-4f"></a>礼拜尊重，<a id="a-4g"></a>承事供养，<a id="a-4h"></a>问菩萨法，<a id="a-4i"></a>入佛智慧，<a id="a-4j"></a>悉能了达诸佛国土道场众会及所说法，<a id="a-4k"></a>至于究竟无所取著。<a id="a-4l"></a>如是，<a id="a-4m"></a>经不可说不可说佛刹微尘数劫，<a id="a-4n"></a>普至十方而无所往，<a id="a-4o"></a>然诣刹观佛听法请道，<a id="a-4p"></a>无有断绝，<a id="a-4q"></a>无有废舍，<a id="a-4r"></a>无有休息，<a id="a-4s"></a>无有疲厌；<a id="a-4t"></a>修菩萨行，<a id="a-4u"></a>成就大愿，<a id="a-4v"></a>悉令具足，<a id="a-4w"></a>曾无退转，<a id="a-4x"></a>为令如来广大种性不断绝故。<a id="a-4y"></a>是名菩萨摩诃萨第六住无体性无动作往一切佛刹智神通。</p>
  <p id="a4z">“佛子，<a id="a-50"></a>菩萨摩诃萨以善分别一切众生言音智通，<a id="a-51"></a>知不可说不可说佛刹微尘数世界中众生种种言辞。<a id="a-52"></a>所谓：<a id="a-53"></a>圣言辞、<a id="a-54"></a>非圣言辞、<a id="a-55"></a>天言辞、<a id="a-56"></a>龙言辞、<a id="a-57"></a>夜叉言辞、<a id="a-58"></a>乾闼婆、<a id="a-59"></a>阿修罗、<a id="a-5A"></a>迦楼罗、<a id="a-5B"></a>紧那罗、<a id="a-5C"></a>摩睺罗伽、<a id="a-5D"></a>人及非人乃至不可说不可说众生所有言辞，<a id="a-5E"></a>各各表示，<a id="a-5F"></a>种种差别，<a id="a-5G"></a>如是一切皆能了知。<a id="a-5H"></a>此菩萨随所入世界，<a id="a-5I"></a>能知其中一切众生所有性欲，<a id="a-5J"></a>如其性欲为出言辞，<a id="a-5K"></a>悉令解了无有疑惑。<a id="a-5L"></a>如日光出现，<a id="a-5M"></a>普照众色，<a id="a-5N"></a>令有目者悉得明见。<a id="a-5O"></a>菩萨摩诃萨亦复如是，<a id="a-5P"></a>以善分别一切言辞智，<a id="a-5Q"></a>深入一切言辞云，<a id="a-5R"></a>所有言辞令诸世间聪慧之者悉得解了。<a id="a-5S"></a>是名菩萨摩诃萨第七善分别一切言辞智神通。</p>
  <p id="a5T">“佛子，<a id="a-5U"></a>菩萨摩诃萨以出生无量阿僧祇色身庄严智通，<a id="a-5V"></a>知一切法远离色相，<a id="a-5W"></a>无差别相，<a id="a-5X"></a>无种种相，<a id="a-5Y"></a>无无量相，<a id="a-5Z"></a>无分别相，<a id="a-5a"></a>无青、<a id="a-5b"></a>黄、<a id="a-5c"></a>赤、<a id="a-5d"></a>白相。<a id="a-5e"></a>菩萨如是入于法界，<a id="a-5f"></a>能现其身，<a id="a-5g"></a>作种种色。<a id="a-5h"></a>所谓：<a id="a-5i"></a>无边色、<a id="a-5j"></a>无量色、<a id="a-5k"></a>清净色、<a id="a-5l"></a>庄严色、<a id="a-5m"></a>普遍色、<a id="a-5n"></a>无比色、<a id="a-5o"></a>普照色、<a id="a-5p"></a>增上色、<a id="a-5q"></a>无违逆色、<a id="a-5r"></a>具诸相色、<a id="a-5s"></a>离众恶色、<a id="a-5t"></a>大威力色、<a id="a-5u"></a>可尊重色、<a id="a-5v"></a>无穷尽色、<a id="a-5w"></a>众杂妙色、<a id="a-5x"></a>极端严色、<a id="a-5y"></a>不可量色、<a id="a-5z"></a>善守护色、<a id="a-60"></a>能成熟色、<a id="a-61"></a>随化者色、<a id="a-62"></a>无障碍色、<a id="a-63"></a>甚明彻色、<a id="a-64"></a>无垢浊色、<a id="a-65"></a>极澄净色、<a id="a-66"></a>大勇健色、<a id="a-67"></a>不思议方便色、<a id="a-68"></a>不可坏色、<a id="a-69"></a>离瑕翳色、<a id="a-6A"></a>无障暗色、<a id="a-6B"></a>善安住色、<a id="a-6C"></a>妙庄严色、<a id="a-6D"></a>诸相端严色、<a id="a-6E"></a>种种随好色、<a id="a-6F"></a>大尊贵色、<a id="a-6G"></a>妙境界色、<a id="a-6H"></a>善磨莹色、<a id="a-6I"></a>清净深心色、<a id="a-6J"></a>炽然明盛色、<a id="a-6K"></a>最胜广大色、<a id="a-6L"></a>无间断色、<a id="a-6M"></a>无所依色、<a id="a-6N"></a>无等比色、<a id="a-6O"></a>充满不可说佛刹色、<a id="a-6P"></a>增长色、<a id="a-6Q"></a>坚固摄受色、<a id="a-6R"></a>最胜功德色、<a id="a-6S"></a>随诸心乐色、<a id="a-6T"></a>清净解了色、<a id="a-6U"></a>积集众妙色、<a id="a-6V"></a>善巧决定色、<a id="a-6W"></a>无有障碍色、<a id="a-6X"></a>虚空明净色、<a id="a-6Y"></a>清净可乐色、<a id="a-6Z"></a>离诸尘垢色、<a id="a-6a"></a>不可称量色、<a id="a-6b"></a>妙见色、<a id="a-6c"></a>普见色、<a id="a-6d"></a>随时示现色、<a id="a-6e"></a>寂静色、<a id="a-6f"></a>离贪色、<a id="a-6g"></a>真实福田色、<a id="a-6h"></a>能作安隐色、<a id="a-6i"></a>离诸怖畏色、<a id="a-6j"></a>离愚痴行色、<a id="a-6k"></a>智慧勇猛色、<a id="a-6l"></a>身相无碍色、<a id="a-6m"></a>游行普遍色、<a id="a-6n"></a>心无所依色、<a id="a-6o"></a>大慈所起色、<a id="a-6p"></a>大悲所现色、<a id="a-6q"></a>平等出离色、<a id="a-6r"></a>具足福德色、<a id="a-6s"></a>随心忆念色、<a id="a-6t"></a>无边妙宝色、<a id="a-6u"></a>宝藏光明色、<a id="a-6v"></a>众生信乐色、<a id="a-6w"></a>一切智现前色、<a id="a-6x"></a>欢喜眼色、<a id="a-6y"></a>众宝庄严第一色、<a id="a-6z"></a>无有处所色、<a id="a-70"></a>自在示现色、<a id="a-71"></a>种种神通色、<a id="a-72"></a>生如来家色、<a id="a-73"></a>过诸譬喻色、<a id="a-74"></a>周遍法界色、<a id="a-75"></a>众皆往诣色、<a id="a-76"></a>种种色、<a id="a-77"></a>成就色、<a id="a-78"></a>出离色、<a id="a-79"></a>随所化者威仪色、<a id="a-7A"></a>见无厌足色、<a id="a-7B"></a>种种明净色、<a id="a-7C"></a>能放无数光网色、<a id="a-7D"></a>不可说光明种种差别色、<a id="a-7E"></a>不可思香光明超过三界色、<a id="a-7F"></a>不可量日轮光明照耀色、<a id="a-7G"></a>示现无比月身色、<a id="a-7H"></a>无量可爱乐华云色、<a id="a-7I"></a>出生种种莲华鬘云庄严色、<a id="a-7J"></a>超过一切世间香焰普熏色、<a id="a-7K"></a>出生一切如来藏色、<a id="a-7L"></a>不可说音声开示演畅一切法色、<a id="a-7M"></a>具足一切普贤行色。<a id="a-7N"></a>佛子，<a id="a-7O"></a>菩萨摩诃萨深入如是无色法界，<a id="a-7P"></a>能现此等种种色身，<a id="a-7Q"></a>令所化者见，<a id="a-7R"></a>令所化者念，<a id="a-7S"></a>为所化者转法轮；<a id="a-7T"></a>随所化者时，<a id="a-7U"></a>随所化者相，<a id="a-7V"></a>令所化者亲近，<a id="a-7W"></a>令所化者开悟，<a id="a-7X"></a>为所化者起种种神通，<a id="a-7Y"></a>为所化者现种种自在，<a id="a-7Z"></a>为所化者施种种能事。<a id="a-7a"></a>是名菩萨摩诃萨为度一切众生故勤修成就第八无数色身智神通。</p>
  <p id="a7b">“佛子，<a id="a-7c"></a>菩萨摩诃萨以一切法智通，<a id="a-7d"></a>知一切法无有名字、<a id="a-7e"></a>无有种性，<a id="a-7f"></a>无来、<a id="a-7g"></a>无去，<a id="a-7h"></a>非异、<a id="a-7i"></a>非不异，<a id="a-7j"></a>非种种、<a id="a-7k"></a>非不种种，<a id="a-7l"></a>非二、<a id="a-7m"></a>非不二，<a id="a-7n"></a>无我、<a id="a-7o"></a>无比，<a id="a-7p"></a>不生、<a id="a-7q"></a>不灭，<a id="a-7r"></a>不动、<a id="a-7s"></a>不坏，<a id="a-7t"></a>无实、<a id="a-7u"></a>无虚，<a id="a-7v"></a>一相、<a id="a-7w"></a>无相，<a id="a-7x"></a>非无、<a id="a-7y"></a>非有，<a id="a-7z"></a>非法、<a id="a-80"></a>非非法，<a id="a-81"></a>不随于俗、<a id="a-82"></a>非不随俗，<a id="a-83"></a>非业、<a id="a-84"></a>非非业，<a id="a-85"></a>非报、<a id="a-86"></a>非非报，<a id="a-87"></a>非有为、<a id="a-88"></a>非无为，<a id="a-89"></a>非第一义、<a id="a-8A"></a>非不第一义，<a id="a-8B"></a>非道、<a id="a-8C"></a>非非道，<a id="a-8D"></a>非出离、<a id="a-8E"></a>非不出离，<a id="a-8F"></a>非量、<a id="a-8G"></a>非无量，<a id="a-8H"></a>非世间、<a id="a-8I"></a>非出世间，<a id="a-8J"></a>非从因生、<a id="a-8K"></a>非不从因生，<a id="a-8L"></a>非决定、<a id="a-8M"></a>非不决定，<a id="a-8N"></a>非成就、<a id="a-8O"></a>非不成就，<a id="a-8P"></a>非出、<a id="a-8Q"></a>非不出，<a id="a-8R"></a>非分别、<a id="a-8S"></a>非不分别，<a id="a-8T"></a>非如理、<a id="a-8U"></a>非不如理。<a id="a-8V"></a>此菩萨不取世俗谛，<a id="a-8W"></a>不住第一义，<a id="a-8X"></a>不分别诸法，<a id="a-8Y"></a>不建立文字，<a id="a-8Z"></a>随顺寂灭性，<a id="a-8a"></a>不舍一切愿，<a id="a-8b"></a>见义知法，<a id="a-8c"></a>兴布法云，<a id="a-8d"></a>降霔法雨。<a id="a-8e"></a>虽知实相不可言说，<a id="a-8f"></a>而以方便无尽辩才，<a id="a-8g"></a>随法、<a id="a-8h"></a>随义次第开演；<a id="a-8i"></a>以于诸法言辞辩说皆得善巧，<a id="a-8j"></a>大慈大悲悉已清净，<a id="a-8k"></a>能于一切离文字法中出生文字，<a id="a-8l"></a>与法、<a id="a-8m"></a>与义随顺无违，<a id="a-8n"></a>为说诸法悉从缘起，<a id="a-8o"></a>虽有言说而无所著。<a id="a-8p"></a>演一切法辩才无尽，<a id="a-8q"></a>分别安立，<a id="a-8r"></a>开发示导，<a id="a-8s"></a>令诸法性具足明显，<a id="a-8t"></a>断众疑网悉得清净。<a id="a-8u"></a>虽摄众生不舍真实，<a id="a-8v"></a>于不二法而无退转，<a id="a-8w"></a>常能演说无碍法门，<a id="a-8x"></a>以众妙音，<a id="a-8y"></a>随众生心，<a id="a-8z"></a>普雨法雨而不失时。<a id="a-90"></a>是名菩萨摩诃萨第九一切法智神通。</p>
  <p id="a91">“佛子，<a id="a-92"></a>菩萨摩诃萨以一切法灭尽三昧智通，<a id="a-93"></a>于念念中入一切法灭尽三昧，<a id="a-94"></a>亦不退菩萨道，<a id="a-95"></a>不舍菩萨事，<a id="a-96"></a>不舍大慈大悲心，<a id="a-97"></a>修习波罗蜜未尝休息，<a id="a-98"></a>观察一切佛国土无有厌倦，<a id="a-99"></a>不舍度众生愿，<a id="a-9A"></a>不断转法轮事，<a id="a-9B"></a>不废教化众生业，<a id="a-9C"></a>不舍供养诸佛行，<a id="a-9D"></a>不舍一切法自在门，<a id="a-9E"></a>不舍常见一切佛，<a id="a-9F"></a>不舍常闻一切法；<a id="a-9G"></a>知一切法平等无碍，<a id="a-9H"></a>自在成就一切佛法，<a id="a-9I"></a>所有胜愿皆得圆满，<a id="a-9J"></a>了知一切国土差别，<a id="a-9K"></a>入佛种性到于彼岸；<a id="a-9L"></a>能于彼彼诸世界中，<a id="a-9M"></a>学一切法，<a id="a-9N"></a>了法无相，<a id="a-9O"></a>知一切法皆从缘起，<a id="a-9P"></a>无有体性，<a id="a-9Q"></a>然随世俗方便演说；<a id="a-9R"></a>虽于诸法心无所住，<a id="a-9S"></a>然顺众生诸根欲乐，<a id="a-9T"></a>方便为说种种诸法。<a id="a-9U"></a>此菩萨住三昧时，<a id="a-9V"></a>随其心乐，<a id="a-9W"></a>或住一劫，<a id="a-9X"></a>或住百劫，<a id="a-9Y"></a>或住千劫，<a id="a-9Z"></a>或住亿劫，<a id="a-9a"></a>或住百亿劫，<a id="a-9b"></a>或住千亿劫，<a id="a-9c"></a>或住百千亿劫，<a id="a-9d"></a>或住那由他亿劫，<a id="a-9e"></a>或住百那由他亿劫，<a id="a-9f"></a>或住千那由他亿劫，<a id="a-9g"></a>或住百千那由他亿劫，<a id="a-9h"></a>或住无数劫，<a id="a-9i"></a>或住无量劫，<a id="a-9j"></a>乃至或住不可说不可说劫。<a id="a-9k"></a>菩萨入此一切法灭尽三昧，<a id="a-9l"></a>虽复经于尔所劫住，<a id="a-9m"></a>而身不离散、<a id="a-9n"></a>不羸瘦、<a id="a-9o"></a>不变异，<a id="a-9p"></a>非见非不见，<a id="a-9q"></a>不灭不坏，<a id="a-9r"></a>不疲不懈，<a id="a-9s"></a>不可尽竭。<a id="a-9t"></a>虽于有于无悉无所作，<a id="a-9u"></a>而能成办诸菩萨事。<a id="a-9v"></a>所谓：<a id="a-9w"></a>恒不舍离一切众生，<a id="a-9x"></a>教化调伏未曾失时，<a id="a-9y"></a>令其增长一切佛法，<a id="a-9z"></a>于菩萨行悉得圆满；<a id="a-A0"></a>为欲利益一切众生，<a id="a-A1"></a>神通变化无有休息，<a id="a-A2"></a>譬如光影普现一切，<a id="a-A3"></a>而于三昧寂然不动。<a id="a-A4"></a>是为菩萨摩诃萨入一切法灭尽三昧智神通。</p>
  <p id="aA5">“佛子，<a id="a-A6"></a>菩萨摩诃萨住于如是十种神通，<a id="a-A7"></a>一切天人不能思议，<a id="a-A8"></a>一切众生不能思议；<a id="a-A9"></a>一切声闻、<a id="a-AA"></a>一切独觉，<a id="a-AB"></a>及余一切诸菩萨众，<a id="a-AC"></a>如是皆悉不能思议。<a id="a-AD"></a>此菩萨，<a id="a-AE"></a>身业不可思议，<a id="a-AF"></a>语业不可思议，<a id="a-AG"></a>意业不可思议，<a id="a-AH"></a>三昧自在不可思议，<a id="a-AI"></a>智慧境界不可思议，<a id="a-AJ"></a>唯除诸佛及有得此神通菩萨，<a id="a-AK"></a>余无能说此人功德称扬赞叹。<a id="a-AL"></a>佛子，<a id="a-AM"></a>是为菩萨摩诃萨十种神通。<a id="a-AN"></a>若菩萨摩诃萨住此神通，<a id="a-AO"></a>悉得一切三世无碍智神通。<a id="a-AP"></a>”</p>
  <p data-pb></p>
  <h2 id="aAQ">十忍品第二十九</h2>
  <p id="aAR">尔时，<a id="a-AS"></a>普贤菩萨告诸菩萨言：<a id="a-AT"></a>“佛子，<a id="a-AU"></a>菩萨摩诃萨有十种忍，<a id="a-AV"></a>若得此忍，<a id="a-AW"></a>则得到于一切菩萨无碍忍地，<a id="a-AX"></a>一切佛法无碍无尽。<a id="a-AY"></a>何者为十？<a id="a-AZ"></a>所谓：<a id="a-Aa"></a>音声忍、<a id="a-Ab"></a>顺忍、<a id="a-Ac"></a>无生法忍、<a id="a-Ad"></a>如幻忍、<a id="a-Ae"></a>如焰忍、<a id="a-Af"></a>如梦忍、<a id="a-Ag"></a>如响忍、<a id="a-Ah"></a>如影忍、<a id="a-Ai"></a>如化忍、<a id="a-Aj"></a>如空忍。<a id="a-Ak"></a>此十种忍，<a id="a-Al"></a>三世诸佛已说、<a id="a-Am"></a>今说、<a id="a-An"></a>当说。</p>
  <p id="aAo">“佛子，<a id="a-Ap"></a>云何为菩萨摩诃萨音声忍？<a id="a-Aq"></a>谓闻诸佛所说之法不惊、<a id="a-Ar"></a>不怖、<a id="a-As"></a>不畏，<a id="a-At"></a>深信悟解，<a id="a-Au"></a>爱乐趣向，<a id="a-Av"></a>专心忆念，<a id="a-Aw"></a>修习安住。<a id="a-Ax"></a>是名菩萨摩诃萨第一音声忍。</p>
  <p id="aAy">“佛子，<a id="a-Az"></a>云何为菩萨摩诃萨顺忍？<a id="a-B0"></a>谓于诸法，<a id="a-B1"></a>思惟观察，<a id="a-B2"></a>平等无违，<a id="a-B3"></a>随顺了知，<a id="a-B4"></a>令心清净，<a id="a-B5"></a>正住修习，<a id="a-B6"></a>趣入成就。<a id="a-B7"></a>是名菩萨摩诃萨第二顺忍。</p>
  <p id="aB8">“佛子，<a id="a-B9"></a>云何为菩萨摩诃萨无生法忍？<a id="a-BA"></a>佛子，<a id="a-BB"></a>此菩萨摩诃萨不见有少法生，<a id="a-BC"></a>亦不见有少法灭。<a id="a-BD"></a>何以故？<a id="a-BE"></a>若无生则无灭，<a id="a-BF"></a>若无灭则无尽，<a id="a-BG"></a>若无尽则离垢，<a id="a-BH"></a>若离垢则无差别，<a id="a-BI"></a>若无差别则无处所，<a id="a-BJ"></a>若无处所则寂静，<a id="a-BK"></a>若寂静则离欲，<a id="a-BL"></a>若离欲则无作，<a id="a-BM"></a>若无作则无愿，<a id="a-BN"></a>若无愿则无住，<a id="a-BO"></a>若无住则无去无来。<a id="a-BP"></a>是名菩萨摩诃萨第三无生法忍。</p>
  <p id="aBQ">“佛子，<a id="a-BR"></a>云何为菩萨摩诃萨如幻忍？<a id="a-BS"></a>佛子，<a id="a-BT"></a>此菩萨摩诃萨知一切法，<a id="a-BU"></a>皆悉如幻，<a id="a-BV"></a>从因缘起，<a id="a-BW"></a>于一法中解多法，<a id="a-BX"></a>于多法中解一法。<a id="a-BY"></a>此菩萨知诸法如幻已，<a id="a-BZ"></a>了达国土，<a id="a-Ba"></a>了达众生，<a id="a-Bb"></a>了达法界，<a id="a-Bc"></a>了达世间平等，<a id="a-Bd"></a>了达佛出现平等，<a id="a-Be"></a>了达三世平等，<a id="a-Bf"></a>成就种种神通变化。<a id="a-Bg"></a>譬如幻，<a id="a-Bh"></a>非象、<a id="a-Bi"></a>非马，<a id="a-Bj"></a>非车、<a id="a-Bk"></a>非步，<a id="a-Bl"></a>非男、<a id="a-Bm"></a>非女，<a id="a-Bn"></a>非童男、<a id="a-Bo"></a>非童女，<a id="a-Bp"></a>非树、<a id="a-Bq"></a>非叶、<a id="a-Br"></a>非华、<a id="a-Bs"></a>非果，<a id="a-Bt"></a>非地、<a id="a-Bu"></a>非水、<a id="a-Bv"></a>非火、<a id="a-Bw"></a>非风，<a id="a-Bx"></a>非昼、<a id="a-By"></a>非夜，<a id="a-Bz"></a>非日、<a id="a-C0"></a>非月，<a id="a-C1"></a>非半月、<a id="a-C2"></a>非一月，<a id="a-C3"></a>非一年、<a id="a-C4"></a>非百年，<a id="a-C5"></a>非一劫、<a id="a-C6"></a>非多劫，<a id="a-C7"></a>非定、<a id="a-C8"></a>非乱，<a id="a-C9"></a>非纯、<a id="a-CA"></a>非杂，<a id="a-CB"></a>非一、<a id="a-CC"></a>非异，<a id="a-CD"></a>非广、<a id="a-CE"></a>非狭，<a id="a-CF"></a>非多、<a id="a-CG"></a>非少，<a id="a-CH"></a>非量、<a id="a-CI"></a>非无量，<a id="a-CJ"></a>非粗、<a id="a-CK"></a>非细，<a id="a-CL"></a>非是一切种种众物；<a id="a-CM"></a>种种非幻，<a id="a-CN"></a>幻非种种，<a id="a-CO"></a>然由幻故，<a id="a-CP"></a>示现种种差别之事。<a id="a-CQ"></a>菩萨摩诃萨亦复如是，<a id="a-CR"></a>观一切世间如幻，<a id="a-CS"></a>所谓：<a id="a-CT"></a>业世间、<a id="a-CU"></a>烦恼世间、<a id="a-CV"></a>国土世间、<a id="a-CW"></a>法世间、<a id="a-CX"></a>时世间、<a id="a-CY"></a>趣世间、<a id="a-CZ"></a>成世间、<a id="a-Ca"></a>坏世间、<a id="a-Cb"></a>运动世间、<a id="a-Cc"></a>造作世间。<a id="a-Cd"></a>菩萨摩诃萨观一切世间如幻时，<a id="a-Ce"></a>不见众生生，<a id="a-Cf"></a>不见众生灭；<a id="a-Cg"></a>不见国土生，<a id="a-Ch"></a>不见国土灭；<a id="a-Ci"></a>不见诸法生，<a id="a-Cj"></a>不见诸法灭；<a id="a-Ck"></a>不见过去可分别，<a id="a-Cl"></a>不见未来有起作，<a id="a-Cm"></a>不见现在一念住；<a id="a-Cn"></a>不观察菩提，<a id="a-Co"></a>不分别菩提；<a id="a-Cp"></a>不见佛出现，<a id="a-Cq"></a>不见佛涅槃；<a id="a-Cr"></a>不见住大愿，<a id="a-Cs"></a>不见入正位，<a id="a-Ct"></a>不出平等性。<a id="a-Cu"></a>是菩萨虽成就佛国土，<a id="a-Cv"></a>知国土无差别；<a id="a-Cw"></a>虽成就众生界，<a id="a-Cx"></a>知众生无差别；<a id="a-Cy"></a>虽普观法界，<a id="a-Cz"></a>而安住法性寂然不动；<a id="a-D0"></a>虽达三世平等，<a id="a-D1"></a>而不违分别三世法；<a id="a-D2"></a>虽成就蕴、<a id="a-D3"></a>处，<a id="a-D4"></a>而永断所依；<a id="a-D5"></a>虽度脱众生，<a id="a-D6"></a>而了知法界平等无种种差别；<a id="a-D7"></a>虽知一切法远离文字不可言说，<a id="a-D8"></a>而常说法辩才无尽；<a id="a-D9"></a>虽不取著化众生事，<a id="a-DA"></a>而不舍大悲，<a id="a-DB"></a>为度一切转于法轮；<a id="a-DC"></a>虽为开示过去因缘，<a id="a-DD"></a>而知因缘性无有动转。<a id="a-DE"></a>是名菩萨摩诃萨第四如幻忍。</p>
  <p id="aDF">“佛子，<a id="a-DG"></a>云何为菩萨摩诃萨如焰忍？<a id="a-DH"></a>佛子，<a id="a-DI"></a>此菩萨摩诃萨知一切世间同于阳焰。<a id="a-DJ"></a>譬如阳焰，<a id="a-DK"></a>无有方所，<a id="a-DL"></a>非内、<a id="a-DM"></a>非外，<a id="a-DN"></a>非有、<a id="a-DO"></a>非无，<a id="a-DP"></a>非断、<a id="a-DQ"></a>非常，<a id="a-DR"></a>非一色、<a id="a-DS"></a>非种种色亦非无色，<a id="a-DT"></a>但随世间言说显示。<a id="a-DU"></a>菩萨如是如实观察，<a id="a-DV"></a>了知诸法，<a id="a-DW"></a>现证一切，<a id="a-DX"></a>令得圆满。<a id="a-DY"></a>是名菩萨摩诃萨第五如焰忍。</p>
  <p id="aDZ">“佛子，<a id="a-Da"></a>云何为菩萨摩诃萨如梦忍？<a id="a-Db"></a>佛子，<a id="a-Dc"></a>此菩萨摩诃萨知一切世间如梦。<a id="a-Dd"></a>譬如梦，<a id="a-De"></a>非世间、<a id="a-Df"></a>非离世间，<a id="a-Dg"></a>非欲界、<a id="a-Dh"></a>非色界、<a id="a-Di"></a>非无色界，<a id="a-Dj"></a>非生、<a id="a-Dk"></a>非没，<a id="a-Dl"></a>非染、<a id="a-Dm"></a>非净，<a id="a-Dn"></a>而有示现。<a id="a-Do"></a>菩萨摩诃萨亦复如是，<a id="a-Dp"></a>知一切世间悉同于梦，<a id="a-Dq"></a>无有变异故，<a id="a-Dr"></a>如梦自性故，<a id="a-Ds"></a>如梦执著故，<a id="a-Dt"></a>如梦性离故，<a id="a-Du"></a>如梦本性故，<a id="a-Dv"></a>如梦所现故，<a id="a-Dw"></a>如梦无差别故，<a id="a-Dx"></a>如梦想分别故，<a id="a-Dy"></a>如梦觉时故。<a id="a-Dz"></a>是名菩萨摩诃萨第六如梦忍。</p>
  <p id="aE0">“佛子，<a id="a-E1"></a>云何为菩萨摩诃萨如响忍？<a id="a-E2"></a>佛子，<a id="a-E3"></a>此菩萨摩诃萨闻佛说法，<a id="a-E4"></a>观诸法性，<a id="a-E5"></a>修学成就，<a id="a-E6"></a>到于彼岸；<a id="a-E7"></a>知一切音声，<a id="a-E8"></a>悉同于响，<a id="a-E9"></a>无来无去，<a id="a-EA"></a>如是示现。<a id="a-EB"></a>佛子，<a id="a-EC"></a>此菩萨摩诃萨观如来声，<a id="a-ED"></a>不从内出，<a id="a-EE"></a>不从外出，<a id="a-EF"></a>亦不从于内外而出；<a id="a-EG"></a>虽了此声非内、<a id="a-EH"></a>非外、<a id="a-EI"></a>非内外出，<a id="a-EJ"></a>而能示现善巧名句，<a id="a-EK"></a>成就演说。<a id="a-EL"></a>譬如谷响，<a id="a-EM"></a>从缘所起，<a id="a-EN"></a>而与法性无有相违，<a id="a-EO"></a>令诸众生随类各解而得修学。<a id="a-EP"></a>如帝释夫人阿修罗女，<a id="a-EQ"></a>名曰舍支，<a id="a-ER"></a>于一音中出千种音，<a id="a-ES"></a>亦不心念令如是出。<a id="a-ET"></a>菩萨摩诃萨亦复如是，<a id="a-EU"></a>入无分别界，<a id="a-EV"></a>成就善巧随类之音，<a id="a-EW"></a>于无边世界中恒转法轮。<a id="a-EX"></a>此菩萨善能观察一切众生，<a id="a-EY"></a>以广长舌相而为演说，<a id="a-EZ"></a>其声无碍，<a id="a-Ea"></a>遍十方土，<a id="a-Eb"></a>令随所宜，<a id="a-Ec"></a>闻法各异；<a id="a-Ed"></a>虽知声无起而普现音声，<a id="a-Ee"></a>虽知无所说而广说诸法；<a id="a-Ef"></a>妙音平等，<a id="a-Eg"></a>随类各解，<a id="a-Eh"></a>悉以智慧而能了达。<a id="a-Ei"></a>是名菩萨摩诃萨第七如响忍。</p>
  <p id="aEj">“佛子，<a id="a-Ek"></a>云何为菩萨摩诃萨如影忍？<a id="a-El"></a>佛子，<a id="a-Em"></a>此菩萨摩诃萨，<a id="a-En"></a>非于世间生，<a id="a-Eo"></a>非于世间没；<a id="a-Ep"></a>非在世间内，<a id="a-Eq"></a>非在世间外；<a id="a-Er"></a>非行于世间，<a id="a-Es"></a>非不行世间；<a id="a-Et"></a>非同于世间，<a id="a-Eu"></a>非异于世间；<a id="a-Ev"></a>非往于世间，<a id="a-Ew"></a>非不往世间；<a id="a-Ex"></a>非住于世间，<a id="a-Ey"></a>非不住世间；<a id="a-Ez"></a>非是世间，<a id="a-F0"></a>非出世间；<a id="a-F1"></a>非修菩萨行，<a id="a-F2"></a>非舍于大愿；<a id="a-F3"></a>非实，<a id="a-F4"></a>非不实。<a id="a-F5"></a>虽常行一切佛法，<a id="a-F6"></a>而能办一切世间事，<a id="a-F7"></a>不随世间流，<a id="a-F8"></a>亦不住法流。<a id="a-F9"></a>譬如日月、<a id="a-FA"></a>男子、<a id="a-FB"></a>女人、<a id="a-FC"></a>舍宅、<a id="a-FD"></a>山林、<a id="a-FE"></a>河泉等物，<a id="a-FF"></a>于油、<a id="a-FG"></a>于水、<a id="a-FH"></a>于身、<a id="a-FI"></a>于宝、<a id="a-FJ"></a>于明镜等清净物中而现其影。<a id="a-FK"></a>影与油等，<a id="a-FL"></a>非一、<a id="a-FM"></a>非异，<a id="a-FN"></a>非离、<a id="a-FO"></a>非合，<a id="a-FP"></a>于川流中亦不漂度，<a id="a-FQ"></a>于池井内亦不沉没，<a id="a-FR"></a>虽现其中，<a id="a-FS"></a>无所染著。<a id="a-FT"></a>然诸众生，<a id="a-FU"></a>知于此处有是影现，<a id="a-FV"></a>亦知彼处无如是影；<a id="a-FW"></a>远物、<a id="a-FX"></a>近物虽皆影现，<a id="a-FY"></a>影不随物而有近远。<a id="a-FZ"></a>菩萨摩诃萨亦复如是，<a id="a-Fa"></a>能知自身及以他身，<a id="a-Fb"></a>一切皆是智之境界，<a id="a-Fc"></a>不作二解，<a id="a-Fd"></a>谓自、<a id="a-Fe"></a>他别，<a id="a-Ff"></a>而于自国土、<a id="a-Fg"></a>于他国土，<a id="a-Fh"></a>各各差别，<a id="a-Fi"></a>一时普现。<a id="a-Fj"></a>如种子中，<a id="a-Fk"></a>无有根芽、<a id="a-Fl"></a>茎节、<a id="a-Fm"></a>枝叶，<a id="a-Fn"></a>而能生起如是等事。<a id="a-Fo"></a>菩萨摩诃萨亦复如是，<a id="a-Fp"></a>于无二法中分别二相，<a id="a-Fq"></a>善巧方便，<a id="a-Fr"></a>通达无碍。<a id="a-Fs"></a>是名菩萨摩诃萨第八如影忍。<a id="a-Ft"></a>菩萨摩诃萨成就此忍，<a id="a-Fu"></a>虽不往诣十方国土，<a id="a-Fv"></a>而能普现一切佛刹；<a id="a-Fw"></a>亦不离此，<a id="a-Fx"></a>亦不到彼，<a id="a-Fy"></a>如影普现，<a id="a-Fz"></a>所行无碍；<a id="a-G0"></a>令诸众生见差别身，<a id="a-G1"></a>同于世间坚实之相，<a id="a-G2"></a>然此差别即非差别，<a id="a-G3"></a>别与不别无所障碍。<a id="a-G4"></a>此菩萨从于如来种性而生，<a id="a-G5"></a>身、<a id="a-G6"></a>语及意清净无碍，<a id="a-G7"></a>故能获得无边色相清净之身。</p>
  <p id="aG8">“佛子，<a id="a-G9"></a>云何为菩萨摩诃萨如化忍？<a id="a-GA"></a>佛子，<a id="a-GB"></a>此菩萨摩诃萨知一切世间皆悉如化。<a id="a-GC"></a>所谓：<a id="a-GD"></a>一切众生意业化，<a id="a-GE"></a>觉想所起故；<a id="a-GF"></a>一切世间诸行化，<a id="a-GG"></a>分别所起故；<a id="a-GH"></a>一切苦乐颠倒化，<a id="a-GI"></a>妄取所起故；<a id="a-GJ"></a>一切世间不实法化，<a id="a-GK"></a>言说所现故；<a id="a-GL"></a>一切烦恼分别化，<a id="a-GM"></a>想念所起故；<a id="a-GN"></a>复有清净调伏化，<a id="a-GO"></a>无分别所现故；<a id="a-GP"></a>于三世不转化，<a id="a-GQ"></a>无生平等故；<a id="a-GR"></a>菩萨愿力化，<a id="a-GS"></a>广大修行故；<a id="a-GT"></a>如来大悲化，<a id="a-GU"></a>方便示现故；<a id="a-GV"></a>转法轮方便化，<a id="a-GW"></a>智慧无畏辩才所说故。<a id="a-GX"></a>菩萨如是了知世间、<a id="a-GY"></a>出世间化，<a id="a-GZ"></a>现证知，<a id="a-Ga"></a>广大知，<a id="a-Gb"></a>无边知，<a id="a-Gc"></a>如事知，<a id="a-Gd"></a>自在知，<a id="a-Ge"></a>真实知，<a id="a-Gf"></a>非虚妄见所能倾动，<a id="a-Gg"></a>随世所行亦不失坏。<a id="a-Gh"></a>譬如化，<a id="a-Gi"></a>不从心起、<a id="a-Gj"></a>不从心法起，<a id="a-Gk"></a>不从业起、<a id="a-Gl"></a>不受果报，<a id="a-Gm"></a>非世间生、<a id="a-Gn"></a>非世间灭，<a id="a-Go"></a>不可随逐、<a id="a-Gp"></a>不可揽触，<a id="a-Gq"></a>非久住、<a id="a-Gr"></a>非须臾住，<a id="a-Gs"></a>非行世间、<a id="a-Gt"></a>非离世间，<a id="a-Gu"></a>不专系一方，<a id="a-Gv"></a>不普属诸方，<a id="a-Gw"></a>非有量、<a id="a-Gx"></a>非无量，<a id="a-Gy"></a>不厌不息、<a id="a-Gz"></a>非不厌息，<a id="a-H0"></a>非凡、<a id="a-H1"></a>非圣，<a id="a-H2"></a>非染、<a id="a-H3"></a>非净，<a id="a-H4"></a>非生、<a id="a-H5"></a>非死，<a id="a-H6"></a>非智、<a id="a-H7"></a>非愚，<a id="a-H8"></a>非见、<a id="a-H9"></a>非不见，<a id="a-HA"></a>非依世间、<a id="a-HB"></a>非入法界，<a id="a-HC"></a>非黠慧、<a id="a-HD"></a>非迟钝，<a id="a-HE"></a>非取、<a id="a-HF"></a>非不取，<a id="a-HG"></a>非生死、<a id="a-HH"></a>非涅槃，<a id="a-HI"></a>非有、<a id="a-HJ"></a>非无有。<a id="a-HK"></a>菩萨如是善巧方便，<a id="a-HL"></a>行于世间修菩萨道，<a id="a-HM"></a>了知世法，<a id="a-HN"></a>分身化往；<a id="a-HO"></a>不著世间，<a id="a-HP"></a>不取自身，<a id="a-HQ"></a>于世、<a id="a-HR"></a>于身无所分别；<a id="a-HS"></a>不住世间，<a id="a-HT"></a>不离世间；<a id="a-HU"></a>不住于法，<a id="a-HV"></a>不离于法；<a id="a-HW"></a>以本愿故，<a id="a-HX"></a>不弃舍一众生界，<a id="a-HY"></a>不调伏少众生界。<a id="a-HZ"></a>不分别法；<a id="a-Ha"></a>非不分别，<a id="a-Hb"></a>知诸法性无来无去，<a id="a-Hc"></a>虽无所有而满足佛法，<a id="a-Hd"></a>了法如化非有非无。<a id="a-He"></a>佛子，<a id="a-Hf"></a>菩萨摩诃萨如是安住如化忍时，<a id="a-Hg"></a>悉能满足一切诸佛菩提之道，<a id="a-Hh"></a>利益众生。<a id="a-Hi"></a>是名菩萨摩诃萨第九如化忍。<a id="a-Hj"></a>菩萨摩诃萨成就此忍，<a id="a-Hk"></a>凡有所作悉同于化，<a id="a-Hl"></a>譬如化士，<a id="a-Hm"></a>于一切佛刹无所依住，<a id="a-Hn"></a>于一切世间无所取著，<a id="a-Ho"></a>于一切佛法不生分别，<a id="a-Hp"></a>而趣佛菩提无有懈倦，<a id="a-Hq"></a>修菩萨行离诸颠倒，<a id="a-Hr"></a>虽无有身而现一切身，<a id="a-Hs"></a>虽无所住而住众国土，<a id="a-Ht"></a>虽无有色而普现众色，<a id="a-Hu"></a>虽不著实际而明照法性平等圆满。<a id="a-Hv"></a>佛子，<a id="a-Hw"></a>此菩萨摩诃萨于一切法无所依止，<a id="a-Hx"></a>名解脱者；<a id="a-Hy"></a>一切过失悉皆舍离，<a id="a-Hz"></a>名调伏者；<a id="a-I0"></a>不动不转，<a id="a-I1"></a>普入一切如来众会，<a id="a-I2"></a>名神通者；<a id="a-I3"></a>于无生法已得善巧，<a id="a-I4"></a>名无退者；<a id="a-I5"></a>具一切力，<a id="a-I6"></a>须弥、<a id="a-I7"></a>铁围不能为障，<a id="a-I8"></a>名无碍者。</p>
  <p id="aI9">“佛子，<a id="a-IA"></a>云何为菩萨摩诃萨如空忍？<a id="a-IB"></a>佛子，<a id="a-IC"></a>此菩萨摩诃萨了一切法界犹如虚空，<a id="a-ID"></a>以无相故；<a id="a-IE"></a>一切世界犹如虚空，<a id="a-IF"></a>以无起故；<a id="a-IG"></a>一切法犹如虚空，<a id="a-IH"></a>以无二故；<a id="a-II"></a>一切众生行犹如虚空，<a id="a-IJ"></a>无所行故；<a id="a-IK"></a>一切佛犹如虚空，<a id="a-IL"></a>无分别故；<a id="a-IM"></a>一切佛力犹如虚空，<a id="a-IN"></a>无差别故；<a id="a-IO"></a>一切禅定犹如虚空，<a id="a-IP"></a>三际平等故；<a id="a-IQ"></a>所说一切法犹如虚空，<a id="a-IR"></a>不可言说故；<a id="a-IS"></a>一切佛身犹如虚空，<a id="a-IT"></a>无著无碍故。<a id="a-IU"></a>菩萨如是，<a id="a-IV"></a>以如虚空方便，<a id="a-IW"></a>了一切法皆无所有。<a id="a-IX"></a>佛子，<a id="a-IY"></a>菩萨摩诃萨以如虚空忍智了一切法时，<a id="a-IZ"></a>得如虚空身、<a id="a-Ia"></a>身业，<a id="a-Ib"></a>得如虚空语、<a id="a-Ic"></a>语业，<a id="a-Id"></a>得如虚空意、<a id="a-Ie"></a>意业。<a id="a-If"></a>譬如虚空，<a id="a-Ig"></a>一切法依不生不殁；<a id="a-Ih"></a>菩萨摩诃萨亦复如是，<a id="a-Ii"></a>一切法身不生不殁。<a id="a-Ij"></a>譬如虚空，<a id="a-Ik"></a>不可破坏；<a id="a-Il"></a>菩萨摩诃萨亦复如是，<a id="a-Im"></a>智慧诸力不可破坏。<a id="a-In"></a>譬如虚空，<a id="a-Io"></a>一切世间之所依止而无所依；<a id="a-Ip"></a>菩萨摩诃萨亦复如是，<a id="a-Iq"></a>一切诸法之所依止而无所依。<a id="a-Ir"></a>譬如虚空，<a id="a-Is"></a>无生无灭，<a id="a-It"></a>能持一切世间生灭；<a id="a-Iu"></a>菩萨摩诃萨亦复如是，<a id="a-Iv"></a>无向、<a id="a-Iw"></a>无得，<a id="a-Ix"></a>能示向、<a id="a-Iy"></a>得，<a id="a-Iz"></a>普使世间修行清净。<a id="a-J0"></a>譬如虚空，<a id="a-J1"></a>无方、<a id="a-J2"></a>无隅，<a id="a-J3"></a>而能显现无边方、<a id="a-J4"></a>隅；<a id="a-J5"></a>菩萨摩诃萨亦复如是，<a id="a-J6"></a>无业、<a id="a-J7"></a>无报，<a id="a-J8"></a>而能显示种种业、<a id="a-J9"></a>报。<a id="a-JA"></a>譬如虚空，<a id="a-JB"></a>非行、<a id="a-JC"></a>非住，<a id="a-JD"></a>而能示现种种威仪；<a id="a-JE"></a>菩萨摩诃萨亦复如是，<a id="a-JF"></a>非行、<a id="a-JG"></a>非住，<a id="a-JH"></a>而能分别一切诸行。<a id="a-JI"></a>譬如虚空，<a id="a-JJ"></a>非色、<a id="a-JK"></a>非非色，<a id="a-JL"></a>而能示现种种诸色；<a id="a-JM"></a>菩萨摩诃萨亦复如是，<a id="a-JN"></a>非世间色、<a id="a-JO"></a>非出世间色，<a id="a-JP"></a>而能示现一切诸色。<a id="a-JQ"></a>譬如虚空，<a id="a-JR"></a>非久、<a id="a-JS"></a>非近，<a id="a-JT"></a>而能久住，<a id="a-JU"></a>现一切物；<a id="a-JV"></a>菩萨摩诃萨亦复如是，<a id="a-JW"></a>非久、<a id="a-JX"></a>非近，<a id="a-JY"></a>而能久住，<a id="a-JZ"></a>显示菩萨所行诸行。<a id="a-Ja"></a>譬如虚空，<a id="a-Jb"></a>非净、<a id="a-Jc"></a>非秽，<a id="a-Jd"></a>不离净、<a id="a-Je"></a>秽；<a id="a-Jf"></a>菩萨摩诃萨亦复如是，<a id="a-Jg"></a>非障、<a id="a-Jh"></a>非无障，<a id="a-Ji"></a>不离障、<a id="a-Jj"></a>无障。<a id="a-Jk"></a>譬如虚空，<a id="a-Jl"></a>一切世间皆现其前，<a id="a-Jm"></a>非现一切世间之前；<a id="a-Jn"></a>菩萨摩诃萨亦复如是，<a id="a-Jo"></a>一切诸法皆现其前，<a id="a-Jp"></a>非现一切诸法之前。<a id="a-Jq"></a>譬如虚空，<a id="a-Jr"></a>普入一切，<a id="a-Js"></a>而无边际；<a id="a-Jt"></a>菩萨摩诃萨亦复如是，<a id="a-Ju"></a>普入诸法，<a id="a-Jv"></a>而菩萨心无有边际。<a id="a-Jw"></a>何以故？<a id="a-Jx"></a>菩萨所作如虚空故。<a id="a-Jy"></a>谓所有修习、<a id="a-Jz"></a>所有严净、<a id="a-K0"></a>所有成就皆悉平等，<a id="a-K1"></a>一体、<a id="a-K2"></a>一味、<a id="a-K3"></a>一种，<a id="a-K4"></a>分量如虚空，<a id="a-K5"></a>清净遍一切处。<a id="a-K6"></a>如是证知一切诸法，<a id="a-K7"></a>于一切法无有分别，<a id="a-K8"></a>严净一切诸佛国土，<a id="a-K9"></a>圆满一切无所依身，<a id="a-KA"></a>了一切方无有迷惑，<a id="a-KB"></a>具一切力不可摧坏，<a id="a-KC"></a>满足一切无边功德，<a id="a-KD"></a>已到一切甚深法处，<a id="a-KE"></a>通达一切波罗蜜道，<a id="a-KF"></a>普坐一切金刚之座，<a id="a-KG"></a>普发一切随类之音，<a id="a-KH"></a>为一切世间转于法轮未曾失时。<a id="a-KI"></a>是名菩萨摩诃萨第十如空忍。<a id="a-KJ"></a>菩萨摩诃萨成就此忍，<a id="a-KK"></a>得无来身，<a id="a-KL"></a>以无去故；<a id="a-KM"></a>得无生身，<a id="a-KN"></a>以无灭故；<a id="a-KO"></a>得不动身，<a id="a-KP"></a>以无坏故；<a id="a-KQ"></a>得不实身，<a id="a-KR"></a>离虚妄故；<a id="a-KS"></a>得一相身，<a id="a-KT"></a>以无相故；<a id="a-KU"></a>得无量身，<a id="a-KV"></a>佛力无量故；<a id="a-KW"></a>得平等身，<a id="a-KX"></a>同如相故；<a id="a-KY"></a>得无差别身，<a id="a-KZ"></a>等观三世故；<a id="a-Ka"></a>得至一切处身，<a id="a-Kb"></a>净眼等照无障碍故；<a id="a-Kc"></a>得离欲际身，<a id="a-Kd"></a>知一切法无合散故；<a id="a-Ke"></a>得虚空无边际身，<a id="a-Kf"></a>福德藏无尽如虚空故；<a id="a-Kg"></a>得无断无尽法性平等辩才身，<a id="a-Kh"></a>知一切法相唯是一相，<a id="a-Ki"></a>无性为性如虚空故；<a id="a-Kj"></a>得无量无碍音声身，<a id="a-Kk"></a>无所障碍如虚空故；<a id="a-Kl"></a>得具足一切善巧清净菩萨行身，<a id="a-Km"></a>于一切处皆无障碍如虚空故；<a id="a-Kn"></a>得一切佛法海次第相续身，<a id="a-Ko"></a>不可断绝如虚空故；<a id="a-Kp"></a>得一切佛刹中现无量佛刹身，<a id="a-Kq"></a>离诸贪著如虚空无边故；<a id="a-Kr"></a>得示现一切自在法无休息身，<a id="a-Ks"></a>如虚空大海无边际故；<a id="a-Kt"></a>得一切不可坏坚固势力身，<a id="a-Ku"></a>如虚空任持一切世间故；<a id="a-Kv"></a>得诸根明利如金刚坚固不可坏身，<a id="a-Kw"></a>如虚空一切劫火不能烧故；<a id="a-Kx"></a>得持一切世间力身，<a id="a-Ky"></a>智慧力如虚空故。</p>
  <p id="aKz">“佛子，<a id="a-L0"></a>是名菩萨摩诃萨十种忍。<a id="a-L1"></a>”</p>
  <p id="aL2">尔时，<a id="a-L3"></a>普贤菩萨摩诃萨欲重宣其义而说颂言：</p>
  <p id="aL4">“譬如世有人，<a id="a-L5"></a>闻有宝藏处，<a id="a-L6"></a>以其可得故，<a id="a-L7"></a>心生大欢喜。</p>
  <p id="aL8">如是大智慧，<a id="a-L9"></a>菩萨真佛子，<a id="a-LA"></a>听闻诸佛法，<a id="a-LB"></a>甚深寂灭相。</p>
  <p id="aLC">闻此深法时，<a id="a-LD"></a>其心得安隐，<a id="a-LE"></a>不惊亦不怖，<a id="a-LF"></a>亦不生恐畏。</p>
  <p id="aLG">大士求菩提，<a id="a-LH"></a>闻斯广大音，<a id="a-LI"></a>心净能堪忍，<a id="a-LJ"></a>于此无疑惑。</p>
  <p id="aLK">自念以闻此，<a id="a-LL"></a>甚深微妙法，<a id="a-LM"></a>当成一切智，<a id="a-LN"></a>人天大导师。</p>
  <p id="aLO">菩萨闻此音，<a id="a-LP"></a>其心大欢喜，<a id="a-LQ"></a>发生坚固意，<a id="a-LR"></a>愿求诸佛法。</p>
  <p id="aLS">以乐菩提故，<a id="a-LT"></a>其心渐调伏，<a id="a-LU"></a>令信益增长，<a id="a-LV"></a>于法无违谤。</p>
  <p id="aLW">是故闻此音，<a id="a-LX"></a>其心得堪忍，<a id="a-LY"></a>安住而不动，<a id="a-LZ"></a>修行菩萨行。</p>
  <p id="aLa">为求菩提故，<a id="a-Lb"></a>专行向彼道，<a id="a-Lc"></a>精进无退转，<a id="a-Ld"></a>不舍众善轭。</p>
  <p id="aLe">以求菩提故，<a id="a-Lf"></a>其心无恐畏，<a id="a-Lg"></a>闻法增勇猛，<a id="a-Lh"></a>供佛令欢喜。</p>
  <p id="aLi">如有大福人，<a id="a-Lj"></a>获得真金藏，<a id="a-Lk"></a>随身所应服，<a id="a-Ll"></a>造作庄严具。</p>
  <p id="aLm">菩萨亦如是，<a id="a-Ln"></a>闻此甚深义，<a id="a-Lo"></a>思惟增智海，<a id="a-Lp"></a>以修随顺法。</p>
  <p id="aLq">法有亦顺知，<a id="a-Lr"></a>法无亦顺知，<a id="a-Ls"></a>随彼法如是，<a id="a-Lt"></a>如是知诸法。</p>
  <p id="aLu">成就清净心，<a id="a-Lv"></a>明彻大欢喜，<a id="a-Lw"></a>知法从缘起，<a id="a-Lx"></a>勇猛勤修习。</p>
  <p id="aLy">平等观诸法，<a id="a-Lz"></a>了知其自性，<a id="a-M0"></a>不违佛法藏，<a id="a-M1"></a>普觉一切法。</p>
  <p id="aM2">志乐常坚固，<a id="a-M3"></a>严净佛菩提，<a id="a-M4"></a>不动如须弥，<a id="a-M5"></a>一心求正觉。</p>
  <p id="aM6">以发精进意，<a id="a-M7"></a>复修三昧道，<a id="a-M8"></a>无量劫勤行，<a id="a-M9"></a>未曾有退失。</p>
  <p id="aMA">菩萨所入法，<a id="a-MB"></a>是佛所行处，<a id="a-MC"></a>于此能了知，<a id="a-MD"></a>其心无厌怠。</p>
  <p id="aME">如无等所说，<a id="a-MF"></a>平等观诸法，<a id="a-MG"></a>非不平等忍，<a id="a-MH"></a>能成平等智。</p>
  <p id="aMI">随顺佛所说，<a id="a-MJ"></a>成就此忍门，<a id="a-MK"></a>如法而了知，<a id="a-ML"></a>亦不分别法。</p>
  <p id="aMM">三十三天中，<a id="a-MN"></a>所有诸天子，<a id="a-MO"></a>共同一器食，<a id="a-MP"></a>所食各不同。</p>
  <p id="aMQ">所食种种食，<a id="a-MR"></a>不从十方来，<a id="a-MS"></a>如其所修业，<a id="a-MT"></a>自然咸在器。</p>
  <p id="aMU">菩萨亦如是，<a id="a-MV"></a>观察一切法，<a id="a-MW"></a>悉从因缘起，<a id="a-MX"></a>无生故无灭，</p>
  <p id="aMY">无灭故无尽，<a id="a-MZ"></a>无尽故无染，<a id="a-Ma"></a>于世变异法，<a id="a-Mb"></a>了知无变异，</p>
  <p id="aMc">无异则无处，<a id="a-Md"></a>无处则寂灭，<a id="a-Me"></a>其心无染著，<a id="a-Mf"></a>愿度诸群生。</p>
  <p id="aMg">专念于佛法，<a id="a-Mh"></a>未尝有散动，<a id="a-Mi"></a>而以悲愿心，<a id="a-Mj"></a>方便行于世。</p>
  <p id="aMk">勤求于十力，<a id="a-Ml"></a>处世而不住，<a id="a-Mm"></a>无去亦无来，<a id="a-Mn"></a>方便善说法。</p>
  <p id="aMo">此忍最为上，<a id="a-Mp"></a>了法无有尽，<a id="a-Mq"></a>入于真法界，<a id="a-Mr"></a>实亦无所入。</p>
  <p id="aMs">菩萨住此忍，<a id="a-Mt"></a>普见诸如来，<a id="a-Mu"></a>同时与授记，<a id="a-Mv"></a>斯名受佛职。</p>
  <p id="aMw">了达三世法，<a id="a-Mx"></a>寂灭清净相，<a id="a-My"></a>而能化众生，<a id="a-Mz"></a>置于善道中。</p>
  <p id="aN0">世间种种法，<a id="a-N1"></a>一切皆如幻，<a id="a-N2"></a>若能如是知，<a id="a-N3"></a>其心无所动。</p>
  <p id="aN4">诸业从心生，<a id="a-N5"></a>故说心如幻，<a id="a-N6"></a>若离此分别，<a id="a-N7"></a>普灭诸有趣。</p>
  <p id="aN8">譬如工幻师，<a id="a-N9"></a>普现诸色像，<a id="a-NA"></a>徒令众贪乐，<a id="a-NB"></a>毕竟无所得。</p>
  <p id="aNC">世间亦如是，<a id="a-ND"></a>一切皆如幻，<a id="a-NE"></a>无性亦无生，<a id="a-NF"></a>示现有种种。</p>
  <p id="aNG">度脱诸众生，<a id="a-NH"></a>令知法如幻，<a id="a-NI"></a>众生不异幻，<a id="a-NJ"></a>了幻无众生。</p>
  <p id="aNK">众生及国土，<a id="a-NL"></a>三世所有法，<a id="a-NM"></a>如是悉无余，<a id="a-NN"></a>一切皆如幻。</p>
  <p id="aNO">幻作男女形，<a id="a-NP"></a>及象马牛羊，<a id="a-NQ"></a>屋宅池泉类，<a id="a-NR"></a>园林华果等。</p>
  <p id="aNS">幻物无知觉，<a id="a-NT"></a>亦无有住处，<a id="a-NU"></a>毕竟寂灭相，<a id="a-NV"></a>但随分别现。</p>
  <p id="aNW">菩萨能如是，<a id="a-NX"></a>普见诸世间，<a id="a-NY"></a>有无一切法，<a id="a-NZ"></a>了达悉如幻。</p>
  <p id="aNa">众生及国土，<a id="a-Nb"></a>种种业所造，<a id="a-Nc"></a>入于如幻际，<a id="a-Nd"></a>于彼无依著。</p>
  <p id="aNe">如是得善巧，<a id="a-Nf"></a>寂灭无戏论，<a id="a-Ng"></a>住于无碍地，<a id="a-Nh"></a>普现大威力。</p>
  <p id="aNi">勇猛诸佛子，<a id="a-Nj"></a>随顺入妙法，<a id="a-Nk"></a>善观一切想，<a id="a-Nl"></a>缠网于世间。</p>
  <p id="aNm">众想如阳焰，<a id="a-Nn"></a>令众生倒解，<a id="a-No"></a>菩萨善知想，<a id="a-Np"></a>舍离一切倒。</p>
  <p id="aNq">众生各别异，<a id="a-Nr"></a>形类非一种，<a id="a-Ns"></a>了达皆是想，<a id="a-Nt"></a>一切无真实。</p>
  <p id="aNu">十方诸众生，<a id="a-Nv"></a>皆为想所覆，<a id="a-Nw"></a>若舍颠倒见，<a id="a-Nx"></a>则灭世间想。</p>
  <p id="aNy">世间如阳焰，<a id="a-Nz"></a>以想有差别，<a id="a-O0"></a>知世住于想，<a id="a-O1"></a>远离三颠倒。</p>
  <p id="aO2">譬如热时焰，<a id="a-O3"></a>世见谓为水，<a id="a-O4"></a>水实无所有，<a id="a-O5"></a>智者不应求。</p>
  <p id="aO6">众生亦复然，<a id="a-O7"></a>世趣皆无有，<a id="a-O8"></a>如焰住于想，<a id="a-O9"></a>无碍心境界。</p>
  <p id="aOA">若离于诸想，<a id="a-OB"></a>亦离诸戏论，<a id="a-OC"></a>愚痴著想者，<a id="a-OD"></a>悉令得解脱。</p>
  <p id="aOE">远离憍慢心，<a id="a-OF"></a>除灭世间想，<a id="a-OG"></a>住尽无尽处，<a id="a-OH"></a>是菩萨方便。</p>
  <p id="aOI">菩萨了世法，<a id="a-OJ"></a>一切皆如梦，<a id="a-OK"></a>非处非无处，<a id="a-OL"></a>体性恒寂灭。</p>
  <p id="aOM">诸法无分别，<a id="a-ON"></a>如梦不异心，<a id="a-OO"></a>三世诸世间，<a id="a-OP"></a>一切悉如是。</p>
  <p id="aOQ">梦体无生灭，<a id="a-OR"></a>亦无有方所，<a id="a-OS"></a>三界悉如是，<a id="a-OT"></a>见者心解脱。</p>
  <p id="aOU">梦不在世间，<a id="a-OV"></a>不在非世间，<a id="a-OW"></a>此二不分别，<a id="a-OX"></a>得入于忍地。</p>
  <p id="aOY">譬如梦中见，<a id="a-OZ"></a>种种诸异相，<a id="a-Oa"></a>世间亦如是，<a id="a-Ob"></a>与梦无差别。</p>
  <p id="aOc">住于梦定者，<a id="a-Od"></a>了世皆如梦，<a id="a-Oe"></a>非同非是异，<a id="a-Of"></a>非一非种种。</p>
  <p id="aOg">众生诸刹业，<a id="a-Oh"></a>杂染及清净，<a id="a-Oi"></a>如是悉了知，<a id="a-Oj"></a>与梦皆平等。</p>
  <p id="aOk">菩萨所行行，<a id="a-Ol"></a>及以诸大愿，<a id="a-Om"></a>明了皆如梦，<a id="a-On"></a>与世亦无别。</p>
  <p id="aOo">了世皆空寂，<a id="a-Op"></a>不坏于世法，<a id="a-Oq"></a>譬如梦所见，<a id="a-Or"></a>长短等诸色。</p>
  <p id="aOs">是名如梦忍，<a id="a-Ot"></a>因此了世法，<a id="a-Ou"></a>疾成无碍智，<a id="a-Ov"></a>广度诸群生。</p>
  <p id="aOw">修行如是行，<a id="a-Ox"></a>出生广大解，<a id="a-Oy"></a>巧知诸法性，<a id="a-Oz"></a>于法心无著。</p>
  <p id="aP0">一切诸世间，<a id="a-P1"></a>种种诸音声，<a id="a-P2"></a>非内亦非外，<a id="a-P3"></a>了之悉如响。</p>
  <p id="aP4">如闻种种响，<a id="a-P5"></a>心不生分别；<a id="a-P6"></a>菩萨闻音声，<a id="a-P7"></a>其心亦如是。</p>
  <p id="aP8">瞻仰诸如来，<a id="a-P9"></a>及听说法音，<a id="a-PA"></a>演契经无量，<a id="a-PB"></a>虽闻无所著。</p>
  <p id="aPC">如响无来处，<a id="a-PD"></a>所闻声亦然，<a id="a-PE"></a>而能分别法，<a id="a-PF"></a>与法无乖谬。</p>
  <p id="aPG">善了诸音声，<a id="a-PH"></a>于声不分别，<a id="a-PI"></a>知声悉空寂，<a id="a-PJ"></a>普出清净音。</p>
  <p id="aPK">了法不在言，<a id="a-PL"></a>善入无言际，<a id="a-PM"></a>而能示言说，<a id="a-PN"></a>如响遍世间。</p>
  <p id="aPO">了知言语道，<a id="a-PP"></a>具足音声分，<a id="a-PQ"></a>知声性空寂，<a id="a-PR"></a>以世言音说。</p>
  <p id="aPS">如世所有音，<a id="a-PT"></a>示同分别法，<a id="a-PU"></a>其音悉周遍，<a id="a-PV"></a>开悟诸群生。</p>
  <p id="aPW">菩萨获此忍，<a id="a-PX"></a>净音化世间，<a id="a-PY"></a>善巧说三世，<a id="a-PZ"></a>于世无所著。</p>
  <p id="aPa">为欲利世间，<a id="a-Pb"></a>专意求菩提，<a id="a-Pc"></a>而常入法性，<a id="a-Pd"></a>于彼无分别。</p>
  <p id="aPe">普观诸世间，<a id="a-Pf"></a>寂灭无体性，<a id="a-Pg"></a>而恒为饶益，<a id="a-Ph"></a>修行意不动。</p>
  <p id="aPi">不住于世间，<a id="a-Pj"></a>不离于世间，<a id="a-Pk"></a>于世无所依，<a id="a-Pl"></a>依处不可得。</p>
  <p id="aPm">了知世间性，<a id="a-Pn"></a>于性无染著，<a id="a-Po"></a>虽不依世间，<a id="a-Pp"></a>化世令超度。</p>
  <p id="aPq">世间所有法，<a id="a-Pr"></a>悉知其自性，<a id="a-Ps"></a>了法无有二，<a id="a-Pt"></a>无二亦无著。</p>
  <p id="aPu">心不离世间，<a id="a-Pv"></a>亦不住世间，<a id="a-Pw"></a>非于世间外，<a id="a-Px"></a>修行一切智。</p>
  <p id="aPy">譬如水中影，<a id="a-Pz"></a>非内亦非外，<a id="a-Q0"></a>菩萨求菩提，<a id="a-Q1"></a>了世非世间。</p>
  <p id="aQ2">不于世住出，<a id="a-Q3"></a>以世不可说，<a id="a-Q4"></a>亦不在内外，<a id="a-Q5"></a>如影现世间。</p>
  <p id="aQ6">入此甚深义，<a id="a-Q7"></a>离垢悉明彻，<a id="a-Q8"></a>不舍本誓心，<a id="a-Q9"></a>普照智慧灯。</p>
  <p id="aQA">世间无边际，<a id="a-QB"></a>智入悉齐等，<a id="a-QC"></a>普化诸群生，<a id="a-QD"></a>令其舍众著。</p>
  <p id="aQE">观察甚深法，<a id="a-QF"></a>利益群生众，<a id="a-QG"></a>从此入于智，<a id="a-QH"></a>修行一切道。</p>
  <p id="aQI">菩萨观诸法，<a id="a-QJ"></a>谛了悉如化，<a id="a-QK"></a>而行如化行，<a id="a-QL"></a>毕竟永不舍。</p>
  <p id="aQM">随顺化自性，<a id="a-QN"></a>修习菩提道，<a id="a-QO"></a>一切法如化，<a id="a-QP"></a>菩萨行亦然。</p>
  <p id="aQQ">一切诸世间，<a id="a-QR"></a>及以无量业，<a id="a-QS"></a>平等悉如化，<a id="a-QT"></a>毕竟住寂灭。</p>
  <p id="aQU">三世所有佛，<a id="a-QV"></a>一切亦如化，<a id="a-QW"></a>本愿修诸行，<a id="a-QX"></a>变化成如来。</p>
  <p id="aQY">佛以大慈悲，<a id="a-QZ"></a>度脱化众生，<a id="a-Qa"></a>度脱亦如化，<a id="a-Qb"></a>化力为说法。</p>
  <p id="aQc">知世皆如化，<a id="a-Qd"></a>不分别世间，<a id="a-Qe"></a>化事种种殊，<a id="a-Qf"></a>皆由业差别。</p>
  <p id="aQg">修习菩提行，<a id="a-Qh"></a>庄严于化藏，<a id="a-Qi"></a>无量善庄严，<a id="a-Qj"></a>如业作世间。</p>
  <p id="aQk">化法离分别，<a id="a-Ql"></a>亦不分别法，<a id="a-Qm"></a>此二俱寂灭，<a id="a-Qn"></a>菩萨行如是。</p>
  <p id="aQo">化海了于智，<a id="a-Qp"></a>化性印世间，<a id="a-Qq"></a>化非生灭法，<a id="a-Qr"></a>智慧亦如是。</p>
  <p id="aQs">第十忍明观，<a id="a-Qt"></a>众生及诸法，<a id="a-Qu"></a>体性皆寂灭，<a id="a-Qv"></a>如空无处所。</p>
  <p id="aQw">获此如空智，<a id="a-Qx"></a>永离诸取著，<a id="a-Qy"></a>如空无种种，<a id="a-Qz"></a>于世无所碍。</p>
  <p id="aR0">成就空忍力，<a id="a-R1"></a>如空无有尽，<a id="a-R2"></a>境界如虚空，<a id="a-R3"></a>不作空分别。</p>
  <p id="aR4">虚空无体性，<a id="a-R5"></a>亦复非断灭，<a id="a-R6"></a>亦无种种别，<a id="a-R7"></a>智力亦如是。</p>
  <p id="aR8">虚空无初际，<a id="a-R9"></a>亦复无中后，<a id="a-RA"></a>其量不可得，<a id="a-RB"></a>菩萨智亦然。</p>
  <p id="aRC">如是观法性，<a id="a-RD"></a>一切如虚空，<a id="a-RE"></a>无生亦无灭，<a id="a-RF"></a>菩萨之所得。</p>
  <p id="aRG">自住如空法，<a id="a-RH"></a>复为众生说，<a id="a-RI"></a>降伏一切魔，<a id="a-RJ"></a>皆斯忍方便。</p>
  <p id="aRK">世间相差别，<a id="a-RL"></a>皆空无有相，<a id="a-RM"></a>入于无相处，<a id="a-RN"></a>诸相悉平等。</p>
  <p id="aRO">唯以一方便，<a id="a-RP"></a>普入众世间，<a id="a-RQ"></a>谓知三世法，<a id="a-RR"></a>悉等虚空性。</p>
  <p id="aRS">智慧与音声，<a id="a-RT"></a>及以菩萨身，<a id="a-RU"></a>其性如虚空，<a id="a-RV"></a>一切皆寂灭。</p>
  <p id="aRW">如是十种忍，<a id="a-RX"></a>佛子所修行，<a id="a-RY"></a>其心善安住，<a id="a-RZ"></a>广为众生说。</p>
  <p id="aRa">于此善修学，<a id="a-Rb"></a>成就广大力，<a id="a-Rc"></a>法力及智力，<a id="a-Rd"></a>为菩提方便。</p>
  <p id="aRe">通达此忍门，<a id="a-Rf"></a>成就无碍智，<a id="a-Rg"></a>超过一切众，<a id="a-Rh"></a>转于无上轮。</p>
  <p id="aRi">所修广大行，<a id="a-Rj"></a>其量不可得，<a id="a-Rk"></a>调御师智海，<a id="a-Rl"></a>乃能分别知。</p>
  <p id="aRm">舍我而修行，<a id="a-Rn"></a>入于深法性，<a id="a-Ro"></a>心常住净法，<a id="a-Rp"></a>以是施群生。</p>
  <p id="aRq">众生及刹尘，<a id="a-Rr"></a>尚可知其数，<a id="a-Rs"></a>菩萨诸功德，<a id="a-Rt"></a>无能度其限。</p>
  <p id="aRu">菩萨能成就，<a id="a-Rv"></a>如是十种忍，<a id="a-Rw"></a>智慧及所行，<a id="a-Rx"></a>众生莫能测。<a id="a-Ry"></a>”</p>
 </body>
</html>