<!doctype html>
<html id="z3IBTSZHJ" data-ver="813">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五</h1>
  <h2 id="a2">世主妙严品第一之五</h2>
  <p id="a3">复次，<a id="a-4"></a>普贤菩萨摩诃萨，<a id="a-5"></a>入不思议解脱门方便海，<a id="a-6"></a>入如来功德海，<a id="a-7"></a>所谓：<a id="a-8"></a>有解脱门，<a id="a-9"></a>名严净一切佛国土调伏众生令究竟出离；<a id="a-A"></a>有解脱门，<a id="a-B"></a>名普诣一切如来所修具足功德境界；<a id="a-C"></a>有解脱门，<a id="a-D"></a>名安立一切菩萨地诸大愿海；<a id="a-E"></a>有解脱门，<a id="a-F"></a>名普现法界微尘数无量身；<a id="a-G"></a>有解脱门，<a id="a-H"></a>名演说遍一切国土不可思议数差别名；<a id="a-I"></a>有解脱门，<a id="a-J"></a>名一切微尘中悉现无边诸菩萨神通境界；<a id="a-K"></a>有解脱门，<a id="a-L"></a>名一念中现三世劫成坏事；<a id="a-M"></a>有解脱门，<a id="a-N"></a>名示现一切菩萨诸根海各入自境界；<a id="a-O"></a>有解脱门，<a id="a-P"></a>名能以神通力化现种种身遍无边法界；<a id="a-Q"></a>有解脱门，<a id="a-R"></a>名显示一切菩萨修行法次第门入一切智广大方便。</p>
  <p id="aS">尔时，<a id="a-T"></a>普贤菩萨摩诃萨，<a id="a-U"></a>以自功德，<a id="a-V"></a>复承如来威神之力，<a id="a-W"></a>普观一切众会海已，<a id="a-X"></a>即说颂言：</p>
  <p id="aY">“佛所庄严广大刹，<a id="a-Z"></a>等于一切微尘数，<a id="a-a"></a>清净佛子悉满中，<a id="a-b"></a>雨不思议最妙法。</p>
  <p id="ac">如于此会见佛坐，<a id="a-d"></a>一切尘中悉如是，<a id="a-e"></a>佛身无去亦无来，<a id="a-f"></a>所有国土皆明现。</p>
  <p id="ag">显示菩萨所修行，<a id="a-h"></a>无量趣地诸方便，<a id="a-i"></a>及说难思真实理，<a id="a-j"></a>令诸佛子入法界。</p>
  <p id="ak">出生化佛如尘数，<a id="a-l"></a>普应群生心所欲，<a id="a-m"></a>入深法界方便门，<a id="a-n"></a>广大无边悉开演。</p>
  <p id="ao">如来名号等世间，<a id="a-p"></a>十方国土悉充遍，<a id="a-q"></a>一切方便无空过，<a id="a-r"></a>调伏众生皆离垢。</p>
  <p id="as">佛于一切微尘中，<a id="a-t"></a>示现无边大神力，<a id="a-u"></a>悉坐道场能演说，<a id="a-v"></a>如佛往昔菩提行。</p>
  <p id="aw">三世所有广大劫，<a id="a-x"></a>佛念念中皆示现，<a id="a-y"></a>彼诸成坏一切事，<a id="a-z"></a>不思议智无不了。</p>
  <p id="a10">佛子众会广无限，<a id="a-11"></a>欲共测量诸佛地，<a id="a-12"></a>诸佛法门无有边，<a id="a-13"></a>能悉了知甚为难。</p>
  <p id="a14">佛如虚空无分别，<a id="a-15"></a>等真法界无所依，<a id="a-16"></a>化现周行靡不至，<a id="a-17"></a>悉坐道场成正觉。</p>
  <p id="a18">佛以妙音广宣畅，<a id="a-19"></a>一切诸地皆明了，<a id="a-1A"></a>普现一一众生前，<a id="a-1B"></a>尽与如来平等法。<a id="a-1C"></a>”</p>
  <p id="a1D">复次，<a id="a-1E"></a>净德妙光菩萨摩诃萨，<a id="a-1F"></a>得遍往十方菩萨众会庄严道场解脱门；<a id="a-1G"></a>普德最胜灯光照菩萨摩诃萨，<a id="a-1H"></a>得一念中现无尽成正觉门教化成熟不思议众生界解脱门；<a id="a-1I"></a>普光师子幢菩萨摩诃萨，<a id="a-1J"></a>得修习菩萨福德庄严出生一切佛国土解脱门；<a id="a-1K"></a>普宝焰妙光菩萨摩诃萨，<a id="a-1L"></a>得观察佛神通境界无迷惑解脱门；<a id="a-1M"></a>普音功德海幢菩萨摩诃萨，<a id="a-1N"></a>得于一众会道场中示现一切佛土庄严解脱门；<a id="a-1O"></a>普智光照如来境菩萨摩诃萨，<a id="a-1P"></a>得随逐如来观察甚深广大法界藏解脱门；<a id="a-1Q"></a>普觉悦意声菩萨摩诃萨，<a id="a-1R"></a>得亲近承事一切诸佛供养藏解脱门；<a id="a-1S"></a>普清净无尽福威光菩萨摩诃萨，<a id="a-1T"></a>得出世一切神变广大加持解脱门；<a id="a-1U"></a>普宝髻华幢菩萨摩诃萨，<a id="a-1V"></a>得普入一切世间行出生菩萨无边行门解脱门；<a id="a-1W"></a>普相最胜光菩萨摩诃萨，<a id="a-1X"></a>得能于无相法界中出现一切诸佛境界解脱门。</p>
  <p id="a1Y">尔时，<a id="a-1Z"></a>净德妙光菩萨摩诃萨，<a id="a-1a"></a>承佛威力，<a id="a-1b"></a>普观一切菩萨解脱门海已，<a id="a-1c"></a>即说颂言：</p>
  <p id="a1d">“十方所有诸国土，<a id="a-1e"></a>一刹那中悉严净，<a id="a-1f"></a>以妙音声转法轮，<a id="a-1g"></a>普遍世间无与等。</p>
  <p id="a1h">如来境界无边际，<a id="a-1i"></a>一念法界悉充满，<a id="a-1j"></a>一一尘中建道场，<a id="a-1k"></a>悉证菩提起神变。</p>
  <p id="a1l">世尊往昔修诸行，<a id="a-1m"></a>经于百千无量劫，<a id="a-1n"></a>一切佛刹皆庄严，<a id="a-1o"></a>出现无碍如虚空。</p>
  <p id="a1p">佛神通力无限量，<a id="a-1q"></a>充满无边一切劫，<a id="a-1r"></a>假使经于无量劫，<a id="a-1s"></a>念念观察无疲厌。</p>
  <p id="a1t">汝应观佛神通境，<a id="a-1u"></a>十方国土皆严净，<a id="a-1v"></a>一切于此悉现前，<a id="a-1w"></a>念念不同无量种。</p>
  <p id="a1x">观佛百千无量劫，<a id="a-1y"></a>不得一毛之分限，<a id="a-1z"></a>如来无碍方便门，<a id="a-20"></a>此光普照难思刹。</p>
  <p id="a21">如来往劫在世间，<a id="a-22"></a>承事无边诸佛海，<a id="a-23"></a>是故一切如川骛，<a id="a-24"></a>咸来供养世所尊。</p>
  <p id="a25">如来出现遍十方，<a id="a-26"></a>一一尘中无量土，<a id="a-27"></a>其中境界皆无量，<a id="a-28"></a>悉住无边无尽劫。</p>
  <p id="a29">佛于曩劫为众生，<a id="a-2A"></a>修习无边大悲海，<a id="a-2B"></a>随诸众生入生死，<a id="a-2C"></a>普化众会令清净。</p>
  <p id="a2D">佛住真如法界藏，<a id="a-2E"></a>无相无形离诸垢，<a id="a-2F"></a>众生观见种种身，<a id="a-2G"></a>一切苦难皆消灭。<a id="a-2H"></a>”</p>
  <p id="a2I">复次，<a id="a-2J"></a>海月光大明菩萨摩诃萨，<a id="a-2K"></a>得出生菩萨诸地诸波罗蜜教化众生及严净一切佛国土方便解脱门；<a id="a-2L"></a>云音海光离垢藏菩萨摩诃萨，<a id="a-2M"></a>得念念中普入法界种种差别处解脱门；<a id="a-2N"></a>智生宝髻菩萨摩诃萨，<a id="a-2O"></a>得不可思议劫于一切众生前现清净大功德解脱门；<a id="a-2P"></a>功德自在王净光菩萨摩诃萨，<a id="a-2Q"></a>得普见十方一切菩萨初诣道场时种种庄严解脱门；<a id="a-2R"></a>善勇猛莲华髻菩萨摩诃萨，<a id="a-2S"></a>得随诸众生根解海普为显示一切佛法解脱门；<a id="a-2T"></a>普智云日幢菩萨摩诃萨，<a id="a-2U"></a>得成就如来智永住无量劫解脱门；<a id="a-2V"></a>大精进金刚脐菩萨摩诃萨，<a id="a-2W"></a>得普入一切无边法印力解脱门；<a id="a-2X"></a>香焰光幢菩萨摩诃萨，<a id="a-2Y"></a>得显示现在一切佛始修菩萨行乃至成就智慧聚解脱门；<a id="a-2Z"></a>大明德深美音菩萨摩诃萨，<a id="a-2a"></a>得安住毗卢遮那一切大愿海解脱门；<a id="a-2b"></a>大福光智生菩萨摩诃萨，<a id="a-2c"></a>得显示如来遍法界甚深境界解脱门。</p>
  <p id="a2d">尔时，<a id="a-2e"></a>海月光大明菩萨摩诃萨，<a id="a-2f"></a>承佛威力，<a id="a-2g"></a>普观一切菩萨众庄严海已，<a id="a-2h"></a>即说颂言：</p>
  <p id="a2i">“诸波罗蜜及诸地，<a id="a-2j"></a>广大难思悉圆满，<a id="a-2k"></a>无量众生尽调伏，<a id="a-2l"></a>一切佛土皆严净。</p>
  <p id="a2m">如佛教化众生界，<a id="a-2n"></a>十方国土皆充满，<a id="a-2o"></a>一念心中转法轮，<a id="a-2p"></a>普应群情无不遍。</p>
  <p id="a2q">佛于无量广大劫，<a id="a-2r"></a>普现一切众生前，<a id="a-2s"></a>如其往昔广修治，<a id="a-2t"></a>示彼所行清净处。</p>
  <p id="a2u">我睹十方无有余，<a id="a-2v"></a>亦见诸佛现神通，<a id="a-2w"></a>悉坐道场成正觉，<a id="a-2x"></a>众会闻法共围绕。</p>
  <p id="a2y">广大光明佛法身，<a id="a-2z"></a>能以方便现世间，<a id="a-30"></a>普随众生心所乐，<a id="a-31"></a>悉称其根而雨法。</p>
  <p id="a32">真如平等无相身，<a id="a-33"></a>离垢光明净法身，<a id="a-34"></a>智慧寂静身无量，<a id="a-35"></a>普应十方而演法。</p>
  <p id="a36">法王诸力皆清净，<a id="a-37"></a>智慧如空无有边，<a id="a-38"></a>悉为开示无遗隐，<a id="a-39"></a>普使众生同悟入。</p>
  <p id="a3A">如佛往昔所修治，<a id="a-3B"></a>乃至成于一切智，<a id="a-3C"></a>今放光明遍法界，<a id="a-3D"></a>于中显现悉明了。</p>
  <p id="a3E">佛以本愿现神通，<a id="a-3F"></a>一切十方无不照，<a id="a-3G"></a>如佛往昔修治行，<a id="a-3H"></a>光明网中皆演说。</p>
  <p id="a3I">十方境界无有尽，<a id="a-3J"></a>无等无边各差别，<a id="a-3K"></a>佛无碍力发大光，<a id="a-3L"></a>一切国土皆明显。<a id="a-3M"></a>”</p>
  <p id="a3N">尔时，<a id="a-3O"></a>如来师子之座，<a id="a-3P"></a>众宝、<a id="a-3Q"></a>妙华、<a id="a-3R"></a>轮台、<a id="a-3S"></a>基陛，<a id="a-3T"></a>及诸户牖，<a id="a-3U"></a>如是一切庄严具中，<a id="a-3V"></a>一一各出佛刹微尘数菩萨摩诃萨，<a id="a-3W"></a>其名曰：<a id="a-3X"></a>海慧自在神通王菩萨摩诃萨、<a id="a-3Y"></a>雷音普震菩萨摩诃萨、<a id="a-3Z"></a>众宝光明髻菩萨摩诃萨、<a id="a-3a"></a>大智日勇猛慧菩萨摩诃萨、<a id="a-3b"></a>不思议功德宝智印菩萨摩诃萨、<a id="a-3c"></a>百目莲华髻菩萨摩诃萨、<a id="a-3d"></a>金焰圆满光菩萨摩诃萨、<a id="a-3e"></a>法界普音菩萨摩诃萨、<a id="a-3f"></a>云音净月菩萨摩诃萨、<a id="a-3g"></a>善勇猛光明幢菩萨摩诃萨。<a id="a-3h"></a>如是等而为上首，<a id="a-3i"></a>有众多佛刹微尘数同时出现。<a id="a-3j"></a>此诸菩萨，<a id="a-3k"></a>各兴种种供养云，<a id="a-3l"></a>所谓：<a id="a-3m"></a>一切摩尼宝华云、<a id="a-3n"></a>一切莲华妙香云、<a id="a-3o"></a>一切宝圆满光云、<a id="a-3p"></a>无边境界香焰云、<a id="a-3q"></a>日藏摩尼轮光明云、<a id="a-3r"></a>一切悦意乐音云、<a id="a-3s"></a>无边色相一切宝灯光焰云、<a id="a-3t"></a>众宝树枝华果云、<a id="a-3u"></a>无尽宝清净光明摩尼王云、<a id="a-3v"></a>一切庄严具摩尼王云。<a id="a-3w"></a>如是等诸供养云，<a id="a-3x"></a>有佛世界微尘数。<a id="a-3y"></a>彼诸菩萨，<a id="a-3z"></a>一一皆兴如是供养云，<a id="a-40"></a>雨于一切道场众海，<a id="a-41"></a>相续不绝。<a id="a-42"></a>现是云已，<a id="a-43"></a>右绕世尊，<a id="a-44"></a>经无量百千匝，<a id="a-45"></a>随其方面，<a id="a-46"></a>去佛不远，<a id="a-47"></a>化作无量种种宝莲华师子之座，<a id="a-48"></a>各于其上结跏趺坐。<a id="a-49"></a>是诸菩萨所行清净广大如海，<a id="a-4A"></a>得智慧光照普门法，<a id="a-4B"></a>随顺诸佛，<a id="a-4C"></a>所行无碍；<a id="a-4D"></a>能入一切辩才法海，<a id="a-4E"></a>得不思议解脱法门，<a id="a-4F"></a>住于如来普门之地；<a id="a-4G"></a>已得一切陀罗尼门，<a id="a-4H"></a>悉能容受一切法海，<a id="a-4I"></a>善住三世平等智地；<a id="a-4J"></a>已得深信，<a id="a-4K"></a>广大喜乐，<a id="a-4L"></a>无边福聚，<a id="a-4M"></a>极善清净；<a id="a-4N"></a>虚空法界靡不观察，<a id="a-4O"></a>十方世界一切国土所有佛兴，<a id="a-4P"></a>咸勤供养。</p>
  <p id="a4Q">尔时，<a id="a-4R"></a>海慧自在神通王菩萨摩诃萨，<a id="a-4S"></a>承佛威力，<a id="a-4T"></a>普观一切道场众海，<a id="a-4U"></a>即说颂言：</p>
  <p id="a4V">“诸佛所悟悉已知，<a id="a-4W"></a>如空无碍皆明照，<a id="a-4X"></a>光遍十方无量土，<a id="a-4Y"></a>处于众会普严洁。</p>
  <p id="a4Z">如来功德不可量，<a id="a-4a"></a>十方法界悉充满，<a id="a-4b"></a>普坐一切树王下，<a id="a-4c"></a>诸大自在共云集。</p>
  <p id="a4d">佛有如是神通力，<a id="a-4e"></a>一念现于无尽相，<a id="a-4f"></a>如来境界无有边，<a id="a-4g"></a>各随解脱能观见。</p>
  <p id="a4h">如来往昔经劫海，<a id="a-4i"></a>在于诸有勤修行，<a id="a-4j"></a>种种方便化众生，<a id="a-4k"></a>令彼受行诸佛法。</p>
  <p id="a4l">毗卢遮那具严好，<a id="a-4m"></a>坐莲华藏师子座，<a id="a-4n"></a>一切众会皆清净，<a id="a-4o"></a>寂然而住同瞻仰。</p>
  <p id="a4p">摩尼宝藏放光明，<a id="a-4q"></a>普发无边香焰云，<a id="a-4r"></a>无量华缨共垂布，<a id="a-4s"></a>如是座上如来坐。</p>
  <p id="a4t">种种严饰吉祥门，<a id="a-4u"></a>恒放灯光宝焰云，<a id="a-4v"></a>广大炽然无不照，<a id="a-4w"></a>牟尼处上增严好。</p>
  <p id="a4x">种种摩尼绮丽窗，<a id="a-4y"></a>妙宝莲华所垂饰，<a id="a-4z"></a>恒出妙音闻者悦，<a id="a-50"></a>佛坐其上特明显。</p>
  <p id="a51">宝轮承座半月形，<a id="a-52"></a>金刚为台色焰明，<a id="a-53"></a>持髻菩萨常围绕，<a id="a-54"></a>佛在其中最光耀。</p>
  <p id="a55">种种变化满十方，<a id="a-56"></a>演说如来广大愿，<a id="a-57"></a>一切影像于中现，<a id="a-58"></a>如是座上佛安坐。<a id="a-59"></a>”</p>
  <p id="a5A">尔时，<a id="a-5B"></a>雷音普震菩萨摩诃萨，<a id="a-5C"></a>承佛威力，<a id="a-5D"></a>普观一切道场众海，<a id="a-5E"></a>即说颂言：</p>
  <p id="a5F">“世尊往集菩提行，<a id="a-5G"></a>供养十方无量佛，<a id="a-5H"></a>善逝威力所加持，<a id="a-5I"></a>如来座中无不睹。</p>
  <p id="a5J">香焰摩尼如意王，<a id="a-5K"></a>填饰妙华师子座，<a id="a-5L"></a>种种庄严皆影现，<a id="a-5M"></a>一切众会悉明瞩。</p>
  <p id="a5N">佛座普现庄严相，<a id="a-5O"></a>念念色类各差别，<a id="a-5P"></a>随诸众生解不同，<a id="a-5Q"></a>各见佛坐于其上。</p>
  <p id="a5R">宝枝垂布莲华网，<a id="a-5S"></a>华开踊现诸菩萨，<a id="a-5T"></a>各出微妙悦意声，<a id="a-5U"></a>称赞如来坐于座。</p>
  <p id="a5V">佛功德量如虚空，<a id="a-5W"></a>一切庄严从此生，<a id="a-5X"></a>一一地中严饰事，<a id="a-5Y"></a>一切众生不能了。</p>
  <p id="a5Z">金刚为地无能坏，<a id="a-5a"></a>广博清净极夷坦，<a id="a-5b"></a>摩尼为网垂布空，<a id="a-5c"></a>菩提树下皆周遍。</p>
  <p id="a5d">其地无边色相殊，<a id="a-5e"></a>真金为末布其中，<a id="a-5f"></a>普散名华及众宝，<a id="a-5g"></a>悉以光莹如来座。</p>
  <p id="a5h">地神欢喜而踊跃，<a id="a-5i"></a>刹那示现无有尽，<a id="a-5j"></a>普兴一切庄严云，<a id="a-5k"></a>恒在佛前瞻仰住。</p>
  <p id="a5l">宝灯广大极炽然，<a id="a-5m"></a>香焰流光无断绝，<a id="a-5n"></a>随时示现各差别，<a id="a-5o"></a>地神以此为供养。</p>
  <p id="a5p">十方一切刹土中，<a id="a-5q"></a>彼地所有诸庄严，<a id="a-5r"></a>今此道场无不现，<a id="a-5s"></a>以佛威神故能尔。<a id="a-5t"></a>”</p>
  <p id="a5u">尔时，<a id="a-5v"></a>众宝光明髻菩萨摩诃萨，<a id="a-5w"></a>承佛威力，<a id="a-5x"></a>普观一切道场众海，<a id="a-5y"></a>即说颂言：</p>
  <p id="a5z">“世尊往昔修行时，<a id="a-60"></a>见诸佛土皆圆满，<a id="a-61"></a>如是所见地无尽，<a id="a-62"></a>此道场中皆显现。</p>
  <p id="a63">世尊广大神通力，<a id="a-64"></a>舒光普雨摩尼宝，<a id="a-65"></a>如是宝藏散道场，<a id="a-66"></a>其地周回悉严丽。</p>
  <p id="a67">如来福德神通力，<a id="a-68"></a>摩尼妙宝普庄严，<a id="a-69"></a>其地及以菩提树，<a id="a-6A"></a>递发光音而演说。</p>
  <p id="a6B">宝灯无量从空雨，<a id="a-6C"></a>宝王间错为严饰，<a id="a-6D"></a>悉吐微妙演法音，<a id="a-6E"></a>如是地神之所现。</p>
  <p id="a6F">宝地普现妙光云，<a id="a-6G"></a>宝炬焰明如电发，<a id="a-6H"></a>宝网遐张覆其上，<a id="a-6I"></a>宝枝杂布为严好。</p>
  <p id="a6J">汝等普观于此地，<a id="a-6K"></a>种种妙宝所庄严，<a id="a-6L"></a>显示众生诸业海，<a id="a-6M"></a>令彼了知真法性。</p>
  <p id="a6N">普遍十方一切佛，<a id="a-6O"></a>所有圆满菩提树，<a id="a-6P"></a>莫不皆现道场中，<a id="a-6Q"></a>演说如来清净法。</p>
  <p id="a6R">随诸众生心所乐，<a id="a-6S"></a>其地普出妙音声，<a id="a-6T"></a>如佛座上所应演，<a id="a-6U"></a>一一法门咸具说。</p>
  <p id="a6V">其地恒出妙香光，<a id="a-6W"></a>光中普演清净音，<a id="a-6X"></a>若有众生堪受法，<a id="a-6Y"></a>悉使得闻烦恼灭。</p>
  <p id="a6Z">一一庄严悉圆满，<a id="a-6a"></a>假使亿劫无能说，<a id="a-6b"></a>如来神力靡不周，<a id="a-6c"></a>是故其地皆严净。<a id="a-6d"></a>”</p>
  <p id="a6e">尔时，<a id="a-6f"></a>大智日勇猛慧菩萨摩诃萨，<a id="a-6g"></a>承佛威力，<a id="a-6h"></a>普观一切道场众海，<a id="a-6i"></a>即说颂言：</p>
  <p id="a6j">“世尊凝睟处法堂，<a id="a-6k"></a>炳然照耀宫殿中，<a id="a-6l"></a>随诸众生心所乐，<a id="a-6m"></a>其身普现十方土。</p>
  <p id="a6n">如来宫殿不思议，<a id="a-6o"></a>摩尼宝藏为严饰，<a id="a-6p"></a>诸庄严具咸光耀，<a id="a-6q"></a>佛坐其中特明显。</p>
  <p id="a6r">摩尼为柱种种色，<a id="a-6s"></a>真金铃铎如云布，<a id="a-6t"></a>宝阶四面列成行，<a id="a-6u"></a>门闼随方咸洞启。</p>
  <p id="a6v">妙华缯绮庄严帐，<a id="a-6w"></a>宝树枝条共严饰，<a id="a-6x"></a>摩尼璎珞四面垂，<a id="a-6y"></a>智海于中湛然坐。</p>
  <p id="a6z">摩尼为网妙香幢，<a id="a-70"></a>光焰灯明若云布，<a id="a-71"></a>覆以种种庄严具，<a id="a-72"></a>超世正知于此坐。</p>
  <p id="a73">十方普现变化云，<a id="a-74"></a>其云演说遍世间，<a id="a-75"></a>一切众生悉调伏，<a id="a-76"></a>如是皆从佛宫现。</p>
  <p id="a77">摩尼为树发妙华，<a id="a-78"></a>十方所有无能匹，<a id="a-79"></a>三世国土庄严事，<a id="a-7A"></a>莫不于中现其影。</p>
  <p id="a7B">处处皆有摩尼聚，<a id="a-7C"></a>光焰炽然无量种，<a id="a-7D"></a>门牖随方相间开，<a id="a-7E"></a>栋宇庄严极殊丽。</p>
  <p id="a7F">如来宫殿不思议，<a id="a-7G"></a>清净光明具众相，<a id="a-7H"></a>一切宫殿于中现，<a id="a-7I"></a>一一皆有如来坐。</p>
  <p id="a7J">如来宫殿无有边，<a id="a-7K"></a>自然觉者处其中，<a id="a-7L"></a>十方一切诸众会，<a id="a-7M"></a>莫不向佛而来集。<a id="a-7N"></a>”</p>
  <p id="a7O">尔时，<a id="a-7P"></a>不思议功德宝智印菩萨摩诃萨，<a id="a-7Q"></a>承佛威力，<a id="a-7R"></a>普观一切道场众海，<a id="a-7S"></a>即说颂言：</p>
  <p id="a7T">“佛昔修治众福海，<a id="a-7U"></a>一切刹土微尘数，<a id="a-7V"></a>神通愿力所出生，<a id="a-7W"></a>道场严净无诸垢。</p>
  <p id="a7X">如意珠王作树根，<a id="a-7Y"></a>金刚摩尼以为身，<a id="a-7Z"></a>宝网遐施覆其上，<a id="a-7a"></a>妙香氛氲共旋绕。</p>
  <p id="a7b">树枝严饰备众宝，<a id="a-7c"></a>摩尼为干争耸擢，<a id="a-7d"></a>枝条密布如重云，<a id="a-7e"></a>佛于其下坐道场。</p>
  <p id="a7f">道场广大不思议，<a id="a-7g"></a>其树周回尽弥覆，<a id="a-7h"></a>密叶繁华相庇映，<a id="a-7i"></a>华中悉结摩尼果。</p>
  <p id="a7j">一切枝间发妙光，<a id="a-7k"></a>其光遍照道场中，<a id="a-7l"></a>清净炽然无有尽，<a id="a-7m"></a>以佛愿力如斯现。</p>
  <p id="a7n">摩尼宝藏以为华，<a id="a-7o"></a>布影腾晖若绮云，<a id="a-7p"></a>匝树垂芳无不遍，<a id="a-7q"></a>于道场中普严饰。</p>
  <p id="a7r">汝观善逝道场中，<a id="a-7s"></a>莲华宝网俱清净，<a id="a-7t"></a>光焰成轮从此现，<a id="a-7u"></a>铃音铎响云间发。</p>
  <p id="a7v">十方一切国土中，<a id="a-7w"></a>所有妙色庄严树，<a id="a-7x"></a>菩提树中无不现，<a id="a-7y"></a>佛于其下离众垢。</p>
  <p id="a7z">道场广大福所成，<a id="a-80"></a>树枝雨宝恒无尽，<a id="a-81"></a>宝中出现诸菩萨，<a id="a-82"></a>悉往十方供事佛。</p>
  <p id="a83">诸佛境界不思议，<a id="a-84"></a>普令其树出乐音，<a id="a-85"></a>如昔所集菩提道，<a id="a-86"></a>众会闻音咸得见。<a id="a-87"></a>”</p>
  <p id="a88">尔时，<a id="a-89"></a>百目莲华髻菩萨摩诃萨，<a id="a-8A"></a>承佛威力，<a id="a-8B"></a>普观一切道场众海，<a id="a-8C"></a>即说颂言：</p>
  <p id="a8D">“一切摩尼出妙音，<a id="a-8E"></a>称扬三世诸佛名，<a id="a-8F"></a>彼佛无量神通事，<a id="a-8G"></a>此道场中皆现睹。</p>
  <p id="a8H">众华竞发如缨布，<a id="a-8I"></a>光云流演遍十方，<a id="a-8J"></a>菩提树神持向佛，<a id="a-8K"></a>一心瞻仰为供养。</p>
  <p id="a8L">摩尼光焰悉成幢，<a id="a-8M"></a>幢中炽然发妙香，<a id="a-8N"></a>其香普熏一切众，<a id="a-8O"></a>是故其处皆严洁。</p>
  <p id="a8P">莲华垂布金色光，<a id="a-8Q"></a>其光演佛妙声云，<a id="a-8R"></a>普荫十方诸刹土，<a id="a-8S"></a>永息众生烦恼热。</p>
  <p id="a8T">菩提树王自在力，<a id="a-8U"></a>常放光明极清净，<a id="a-8V"></a>十方众会无有边，<a id="a-8W"></a>莫不影现道场中。</p>
  <p id="a8X">宝枝光焰若明灯，<a id="a-8Y"></a>其光演音宣大愿，<a id="a-8Z"></a>如佛往昔于诸有，<a id="a-8a"></a>本所修行皆具说。</p>
  <p id="a8b">树下诸神刹尘数，<a id="a-8c"></a>悉共依于此道场，<a id="a-8d"></a>各各如来道树前，<a id="a-8e"></a>念念宣扬解脱门。</p>
  <p id="a8f">世尊往昔修诸行，<a id="a-8g"></a>供养一切诸如来，<a id="a-8h"></a>本所修行及名闻，<a id="a-8i"></a>摩尼宝中皆悉现。</p>
  <p id="a8j">道场一切出妙音，<a id="a-8k"></a>其音广大遍十方，<a id="a-8l"></a>若有众生堪受法，<a id="a-8m"></a>莫不调伏令清净。</p>
  <p id="a8n">如来往昔普修治，<a id="a-8o"></a>一切无量庄严事，<a id="a-8p"></a>十方一切菩提树，<a id="a-8q"></a>一一庄严无量种。<a id="a-8r"></a>”</p>
  <p id="a8s">尔时，<a id="a-8t"></a>金焰圆满光菩萨摩诃萨，<a id="a-8u"></a>承佛威力，<a id="a-8v"></a>普观一切道场众海，<a id="a-8w"></a>即说颂言：</p>
  <p id="a8x">“佛昔修习菩提行，<a id="a-8y"></a>于诸境界解明了，<a id="a-8z"></a>处与非处净无疑，<a id="a-90"></a>此是如来初智力。</p>
  <p id="a91">如昔等观诸法性，<a id="a-92"></a>一切业海皆明彻，<a id="a-93"></a>如是今于光网中，<a id="a-94"></a>普遍十方能具演。</p>
  <p id="a95">往劫修治大方便，<a id="a-96"></a>随众生根而化诱，<a id="a-97"></a>普使众会心清净，<a id="a-98"></a>故佛能成根智力。</p>
  <p id="a99">如诸众生解不同，<a id="a-9A"></a>欲乐诸行各差别，<a id="a-9B"></a>随其所应为说法，<a id="a-9C"></a>佛以智力能如是。</p>
  <p id="a9D">普尽十方诸刹海，<a id="a-9E"></a>所有一切众生界，<a id="a-9F"></a>佛智平等如虚空，<a id="a-9G"></a>悉能显现毛孔中。</p>
  <p id="a9H">一切处行佛尽知，<a id="a-9I"></a>一念三世毕无余，<a id="a-9J"></a>十方刹劫众生时，<a id="a-9K"></a>悉能开示令现了。</p>
  <p id="a9L">禅定解脱力无边，<a id="a-9M"></a>三昧方便亦复然，<a id="a-9N"></a>佛为示现令欢喜，<a id="a-9O"></a>普使涤除烦恼暗。</p>
  <p id="a9P">佛智无碍包三世，<a id="a-9Q"></a>刹那悉现毛孔中，<a id="a-9R"></a>佛法国土及众生，<a id="a-9S"></a>所现皆由随念力。</p>
  <p id="a9T">佛眼广大如虚空，<a id="a-9U"></a>普见法界尽无余，<a id="a-9V"></a>无碍地中无等用，<a id="a-9W"></a>彼眼无量佛能演。</p>
  <p id="a9X">一切众生具诸结，<a id="a-9Y"></a>所有随眠与习气，<a id="a-9Z"></a>如来出现遍世间，<a id="a-9a"></a>悉以方便令除灭。<a id="a-9b"></a>”</p>
  <p id="a9c">尔时，<a id="a-9d"></a>法界普音菩萨摩诃萨，<a id="a-9e"></a>承佛威力，<a id="a-9f"></a>普观一切道场众会海已，<a id="a-9g"></a>即说颂言：</p>
  <p id="a9h">“佛威神力遍十方，<a id="a-9i"></a>广大示现无分别，<a id="a-9j"></a>大菩提行波罗蜜，<a id="a-9k"></a>昔所满足皆令见。</p>
  <p id="a9l">昔于众生起大悲，<a id="a-9m"></a>修行布施波罗蜜，<a id="a-9n"></a>以是其身最殊妙，<a id="a-9o"></a>能令见者生欢喜。</p>
  <p id="a9p">昔在无边大劫海，<a id="a-9q"></a>修治净戒波罗蜜，<a id="a-9r"></a>故获净身遍十方，<a id="a-9s"></a>普灭世间诸重苦。</p>
  <p id="a9t">往昔修行忍清净，<a id="a-9u"></a>信解真实无分别，<a id="a-9v"></a>是故色相皆圆满，<a id="a-9w"></a>普放光明照十方。</p>
  <p id="a9x">往昔勤修多劫海，<a id="a-9y"></a>能转众生深重障，<a id="a-9z"></a>故能分身遍十方，<a id="a-A0"></a>悉现菩提树王下。</p>
  <p id="aA1">佛久修行无量劫，<a id="a-A2"></a>禅定大海普清净，<a id="a-A3"></a>故令见者心欢喜，<a id="a-A4"></a>烦恼障垢悉除灭。</p>
  <p id="aA5">如来往修诸行海，<a id="a-A6"></a>具足般若波罗蜜，<a id="a-A7"></a>是故舒光普照明，<a id="a-A8"></a>克殄一切愚痴暗。</p>
  <p id="aA9">种种方便化众生，<a id="a-AA"></a>令所修治悉成就，<a id="a-AB"></a>一切十方皆遍往，<a id="a-AC"></a>无边际劫不休息。</p>
  <p id="aAD">佛昔修行大劫海，<a id="a-AE"></a>净治诸愿波罗蜜，<a id="a-AF"></a>是故出现遍世间，<a id="a-AG"></a>尽未来际救众生。</p>
  <p id="aAH">佛无量劫广修治，<a id="a-AI"></a>一切法力波罗蜜，<a id="a-AJ"></a>由是能成自然力，<a id="a-AK"></a>普现十方诸国土。</p>
  <p id="aAL">佛昔修治普门智，<a id="a-AM"></a>一切智性如虚空，<a id="a-AN"></a>是故得成无碍力，<a id="a-AO"></a>舒光普照十方刹。<a id="a-AP"></a>”</p>
  <p id="aAQ">尔时，<a id="a-AR"></a>云音净月菩萨摩诃萨，<a id="a-AS"></a>承佛威力，<a id="a-AT"></a>普观一切道场众海，<a id="a-AU"></a>即说颂言：</p>
  <p id="aAV">“神通境界等虚空，<a id="a-AW"></a>十方众生靡不见，<a id="a-AX"></a>如昔修行所成地，<a id="a-AY"></a>摩尼果中咸具说。</p>
  <p id="aAZ">清净勤修无量劫，<a id="a-Aa"></a>入于初地极欢喜，<a id="a-Ab"></a>出生法界广大智，<a id="a-Ac"></a>普见十方无量佛。</p>
  <p id="aAd">一切法中离垢地，<a id="a-Ae"></a>等众生数持净戒，<a id="a-Af"></a>已于多劫广修行，<a id="a-Ag"></a>供养无边诸佛海。</p>
  <p id="aAh">积集福德发光地，<a id="a-Ai"></a>奢摩他藏坚固忍，<a id="a-Aj"></a>法云广大悉已闻，<a id="a-Ak"></a>摩尼果中如是说。</p>
  <p id="aAl">焰海慧明无等地，<a id="a-Am"></a>善了境界起慈悲，<a id="a-An"></a>一切国土平等身，<a id="a-Ao"></a>如佛所治皆演畅。</p>
  <p id="aAp">普藏等门难胜地，<a id="a-Aq"></a>动寂相顺无违反，<a id="a-Ar"></a>佛法境界悉平等，<a id="a-As"></a>如佛所净皆能说。</p>
  <p id="aAt">广大修行慧海地，<a id="a-Au"></a>一切法门咸遍了，<a id="a-Av"></a>普现国土如虚空，<a id="a-Aw"></a>树中演畅此法音。</p>
  <p id="aAx">周遍法界虚空身，<a id="a-Ay"></a>普照众生智慧灯，<a id="a-Az"></a>一切方便皆清净，<a id="a-B0"></a>昔所远行今具演。</p>
  <p id="aB1">一切愿行所庄严，<a id="a-B2"></a>无量刹海皆清净，<a id="a-B3"></a>所有分别无能动，<a id="a-B4"></a>此无等地咸宣说。</p>
  <p id="aB5">无量境界神通力，<a id="a-B6"></a>善入教法光明力，<a id="a-B7"></a>此是清净善慧地，<a id="a-B8"></a>劫海所行皆备阐。</p>
  <p id="aB9">法云广大第十地，<a id="a-BA"></a>含藏一切遍虚空，<a id="a-BB"></a>诸佛境界声中演，<a id="a-BC"></a>此声是佛威神力。<a id="a-BD"></a>”</p>
  <p id="aBE">尔时，<a id="a-BF"></a>善勇猛光幢菩萨摩诃萨，<a id="a-BG"></a>承佛威神，<a id="a-BH"></a>观察十方，<a id="a-BI"></a>即说颂言：</p>
  <p id="aBJ">“无量众生处会中，<a id="a-BK"></a>种种信解心清净，<a id="a-BL"></a>悉能悟入如来智，<a id="a-BM"></a>了达一切庄严境。</p>
  <p id="aBN">各起净愿修诸行，<a id="a-BO"></a>昔曾供养无量佛，<a id="a-BP"></a>能见如来真实体，<a id="a-BQ"></a>及以一切诸神变。</p>
  <p id="aBR">或有能见佛法身，<a id="a-BS"></a>无等无碍普周遍，<a id="a-BT"></a>所有无边诸法性，<a id="a-BU"></a>悉入其身无不尽。</p>
  <p id="aBV">或有见佛妙色身，<a id="a-BW"></a>无边色相光炽然，<a id="a-BX"></a>随诸众生解不同，<a id="a-BY"></a>种种变现十方中。</p>
  <p id="aBZ">或见无碍智慧身，<a id="a-Ba"></a>三世平等如虚空，<a id="a-Bb"></a>普随众生心乐转，<a id="a-Bc"></a>种种差别皆令见。</p>
  <p id="aBd">或有能了佛音声，<a id="a-Be"></a>普遍十方诸国土，<a id="a-Bf"></a>随诸众生所应解，<a id="a-Bg"></a>为出言音无障碍。</p>
  <p id="aBh">或见如来种种光，<a id="a-Bi"></a>种种照耀遍世间，<a id="a-Bj"></a>或有于佛光明中，<a id="a-Bk"></a>复见诸佛现神通。</p>
  <p id="aBl">或有见佛海云光，<a id="a-Bm"></a>从毛孔出色炽然，<a id="a-Bn"></a>示现往昔修行道，<a id="a-Bo"></a>令生深信入佛智。</p>
  <p id="aBp">或见佛相福庄严，<a id="a-Bq"></a>及见此福所从生，<a id="a-Br"></a>往昔修行诸度海，<a id="a-Bs"></a>皆佛相中明了见。</p>
  <p id="aBt">如来功德不可量，<a id="a-Bu"></a>充满法界无边际，<a id="a-Bv"></a>及以神通诸境界，<a id="a-Bw"></a>以佛力故能宣说。<a id="a-Bx"></a>”</p>
  <p id="aBy">尔时，<a id="a-Bz"></a>华藏庄严世界海，<a id="a-C0"></a>以佛神力，<a id="a-C1"></a>其地一切六种、<a id="a-C2"></a>十八相震动，<a id="a-C3"></a>所谓：<a id="a-C4"></a>动、<a id="a-C5"></a>遍动、<a id="a-C6"></a>普遍动；<a id="a-C7"></a>起、<a id="a-C8"></a>遍起、<a id="a-C9"></a>普遍起；<a id="a-CA"></a>踊、<a id="a-CB"></a>遍踊、<a id="a-CC"></a>普遍踊；<a id="a-CD"></a>震、<a id="a-CE"></a>遍震、<a id="a-CF"></a>普遍震；<a id="a-CG"></a>吼、<a id="a-CH"></a>遍吼、<a id="a-CI"></a>普遍吼；<a id="a-CJ"></a>击、<a id="a-CK"></a>遍击、<a id="a-CL"></a>普遍击。<a id="a-CM"></a>此诸世主，<a id="a-CN"></a>一一皆现不思议诸供养云，<a id="a-CO"></a>雨于如来道场众海，<a id="a-CP"></a>所谓：<a id="a-CQ"></a>一切香华庄严云、<a id="a-CR"></a>一切摩尼妙饰云、<a id="a-CS"></a>一切宝焰华网云、<a id="a-CT"></a>无边种类摩尼宝圆光云、<a id="a-CU"></a>一切众色宝真珠藏云、<a id="a-CV"></a>一切宝栴檀香云、<a id="a-CW"></a>一切宝盖云、<a id="a-CX"></a>清净妙声摩尼王云、<a id="a-CY"></a>日光摩尼璎珞轮云、<a id="a-CZ"></a>一切宝光明藏云、<a id="a-Ca"></a>一切各别庄严具云。<a id="a-Cb"></a>如是等诸供养云，<a id="a-Cc"></a>其数无量不可思议。<a id="a-Cd"></a>此诸世主，<a id="a-Ce"></a>一一皆现如是供养云，<a id="a-Cf"></a>雨于如来道场众海，<a id="a-Cg"></a>靡不周遍。<a id="a-Ch"></a>如此世界中，<a id="a-Ci"></a>一一世主，<a id="a-Cj"></a>心生欢喜，<a id="a-Ck"></a>如是供养；<a id="a-Cl"></a>其华藏庄严世界海中，<a id="a-Cm"></a>一切世界所有世主，<a id="a-Cn"></a>悉亦如是而为供养。<a id="a-Co"></a>其一切世界中，<a id="a-Cp"></a>悉有如来坐于道场；<a id="a-Cq"></a>一一世主，<a id="a-Cr"></a>各各信解，<a id="a-Cs"></a>各各所缘，<a id="a-Ct"></a>各各三昧方便门，<a id="a-Cu"></a>各各修习助道法，<a id="a-Cv"></a>各各成就，<a id="a-Cw"></a>各各欢喜，<a id="a-Cx"></a>各各趣入，<a id="a-Cy"></a>各各悟解诸法门，<a id="a-Cz"></a>各各入如来神通境界，<a id="a-D0"></a>各各入如来力境界，<a id="a-D1"></a>各各入如来解脱门。<a id="a-D2"></a>如于此华藏世界海，<a id="a-D3"></a>十方尽法界、<a id="a-D4"></a>虚空界、<a id="a-D5"></a>一切世界海中，<a id="a-D6"></a>悉亦如是。</p>
 </body>
</html>