<!doctype html>
<html id="z3IBTSwHU" data-ver="1596">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第十六</h1>
  <h2 id="a2">升须弥山顶品第十三</h2>
  <p id="a3">尔时，<a id="a-4"></a>如来威神力故，<a id="a-5"></a>十方一切世界，<a id="a-6"></a>一一四天下阎浮提中，<a id="a-7"></a>悉见如来坐于树下，<a id="a-8"></a>各有菩萨承佛神力而演说法，<a id="a-9"></a>靡不自谓恒对于佛。<a id="a-A"></a>尔时，<a id="a-B"></a>世尊不离一切菩提树下，<a id="a-C"></a>而上升须弥，<a id="a-D"></a>向帝释殿。</p>
  <p id="aE">时，<a id="a-F"></a>天帝释在妙胜殿前遥见佛来，<a id="a-G"></a>即以神力庄严此殿，<a id="a-H"></a>置普光明藏师子之座。<a id="a-I"></a>其座悉以妙宝所成，<a id="a-J"></a>十千层级迥极庄严，<a id="a-K"></a>十千金网弥覆其上，<a id="a-L"></a>十千种帐、<a id="a-M"></a>十千种盖周回间列，<a id="a-N"></a>十千缯绮以为垂带，<a id="a-O"></a>十千珠璎周遍交络，<a id="a-P"></a>十千衣服敷布座上，<a id="a-Q"></a>十千天子、<a id="a-R"></a>十千梵王前后围绕，<a id="a-S"></a>十千光明而为照曜。</p>
  <p id="aT">尔时，<a id="a-U"></a>帝释奉为如来敷置座已，<a id="a-V"></a>曲躬合掌，<a id="a-W"></a>恭敬向佛而作是言：<a id="a-X"></a>“善来世尊！<a id="a-Y"></a>善来善逝！<a id="a-Z"></a>善来如来、<a id="a-a"></a>应、<a id="a-b"></a>正等觉！<a id="a-c"></a>唯愿哀愍，<a id="a-d"></a>处此宫殿！<a id="a-e"></a>”</p>
  <p id="af">尔时，<a id="a-g"></a>世尊即受其请，<a id="a-h"></a>入妙胜殿；<a id="a-i"></a>十方一切诸世界中，<a id="a-j"></a>悉亦如是。</p>
  <p id="ak">尔时，<a id="a-l"></a>帝释以佛神力，<a id="a-m"></a>诸宫殿中所有乐音自然止息，<a id="a-n"></a>即自忆念过去佛所种诸善根而说颂言：</p>
  <p id="ao">“迦葉如来具大悲，<a id="a-p"></a>诸吉祥中最无上，<a id="a-q"></a>彼佛曾来入此殿，<a id="a-r"></a>是故此处最吉祥。</p>
  <p id="as">拘那牟尼见无碍，<a id="a-t"></a>诸吉祥中最无上，<a id="a-u"></a>彼佛曾来入此殿，<a id="a-v"></a>是故此处最吉祥。</p>
  <p id="aw">迦罗鸠驮如金山，<a id="a-x"></a>诸吉祥中最无上，<a id="a-y"></a>彼佛曾来入此殿，<a id="a-z"></a>是故此处最吉祥。</p>
  <p id="a10">毗舍浮佛无三垢，<a id="a-11"></a>诸吉祥中最无上，<a id="a-12"></a>彼佛曾来入此殿，<a id="a-13"></a>是故此处最吉祥。</p>
  <p id="a14">尸弃如来离分别，<a id="a-15"></a>诸吉祥中最无上，<a id="a-16"></a>彼佛曾来入此殿，<a id="a-17"></a>是故此处最吉祥。</p>
  <p id="a18">毗婆尸佛如满月，<a id="a-19"></a>诸吉祥中最无上，<a id="a-1A"></a>彼佛曾来入此殿，<a id="a-1B"></a>是故此处最吉祥。</p>
  <p id="a1C">弗沙明达第一义，<a id="a-1D"></a>诸吉祥中最无上，<a id="a-1E"></a>彼佛曾来入此殿，<a id="a-1F"></a>是故此处最吉祥。</p>
  <p id="a1G">提舍如来辩无碍，<a id="a-1H"></a>诸吉祥中最无上，<a id="a-1I"></a>彼佛曾来入此殿，<a id="a-1J"></a>是故此处最吉祥。</p>
  <p id="a1K">波头摩佛净无垢，<a id="a-1L"></a>诸吉祥中最无上，<a id="a-1M"></a>彼佛曾来入此殿，<a id="a-1N"></a>是故此处最吉祥。</p>
  <p id="a1O">燃灯如来大光明，<a id="a-1P"></a>诸吉祥中最无上，<a id="a-1Q"></a>彼佛曾来入此殿，<a id="a-1R"></a>是故此处最吉祥。<a id="a-1S"></a>”</p>
  <p id="a1T">如此世界中，<a id="a-1U"></a>忉利天王以如来神力故，<a id="a-1V"></a>偈赞十佛所有功德；<a id="a-1W"></a>十方世界诸释天王，<a id="a-1X"></a>悉亦如是赞佛功德。<a id="a-1Y"></a>尔时，<a id="a-1Z"></a>世尊入妙胜殿，<a id="a-1a"></a>结跏趺坐。<a id="a-1b"></a>此殿忽然广博宽容，<a id="a-1c"></a>如其天众诸所住处；<a id="a-1d"></a>十方世界，<a id="a-1e"></a>悉亦如是。</p>
  <p data-pb></p>
  <h2 id="a1f">须弥顶上偈赞品第十四</h2>
  <p id="a1g">尔时，<a id="a-1h"></a>佛神力故，<a id="a-1i"></a>十方各有一大菩萨，<a id="a-1j"></a>一一各与佛刹微尘数菩萨俱，<a id="a-1k"></a>从百佛刹微尘数国土外诸世界中而来集会，<a id="a-1l"></a>其名曰：<a id="a-1m"></a>法慧菩萨、<a id="a-1n"></a>一切慧菩萨、<a id="a-1o"></a>胜慧菩萨、<a id="a-1p"></a>功德慧菩萨、<a id="a-1q"></a>精进慧菩萨、<a id="a-1r"></a>善慧菩萨、<a id="a-1s"></a>智慧菩萨、<a id="a-1t"></a>真实慧菩萨、<a id="a-1u"></a>无上慧菩萨、<a id="a-1v"></a>坚固慧菩萨。<a id="a-1w"></a>所从来土，<a id="a-1x"></a>所谓：<a id="a-1y"></a>因陀罗华世界、<a id="a-1z"></a>波头摩华世界、<a id="a-20"></a>宝华世界、<a id="a-21"></a>优钵罗华世界、<a id="a-22"></a>金刚华世界、<a id="a-23"></a>妙香华世界、<a id="a-24"></a>悦意华世界、<a id="a-25"></a>阿卢那华世界、<a id="a-26"></a>那罗陀华世界、<a id="a-27"></a>虚空华世界。<a id="a-28"></a>各于佛所净修梵行，<a id="a-29"></a>所谓：<a id="a-2A"></a>殊特月佛、<a id="a-2B"></a>无尽月佛、<a id="a-2C"></a>不动月佛、<a id="a-2D"></a>风月佛、<a id="a-2E"></a>水月佛、<a id="a-2F"></a>解脱月佛、<a id="a-2G"></a>无上月佛、<a id="a-2H"></a>星宿月佛、<a id="a-2I"></a>清净月佛、<a id="a-2J"></a>明了月佛。<a id="a-2K"></a>是诸菩萨至佛所已，<a id="a-2L"></a>顶礼佛足；<a id="a-2M"></a>随所来方，<a id="a-2N"></a>各化作毗卢遮那藏师子之座，<a id="a-2O"></a>于其座上结跏趺坐。<a id="a-2P"></a>如此世界中须弥顶上，<a id="a-2Q"></a>菩萨来集；<a id="a-2R"></a>一切世界悉亦如是，<a id="a-2S"></a>彼诸菩萨所有名字、<a id="a-2T"></a>世界、<a id="a-2U"></a>佛号，<a id="a-2V"></a>悉等无别。</p>
  <p id="a2W">尔时，<a id="a-2X"></a>世尊从两足指放百千亿妙色光明，<a id="a-2Y"></a>普照十方一切世界须弥顶上帝释宫中，<a id="a-2Z"></a>佛及大众靡不皆现。</p>
  <p id="a2a">尔时，<a id="a-2b"></a>法慧菩萨承佛威神，<a id="a-2c"></a>普观十方而说颂曰：</p>
  <p id="a2d">“佛放净光明，<a id="a-2e"></a>普见世导师，<a id="a-2f"></a>须弥山王顶，<a id="a-2g"></a>妙胜殿中住。</p>
  <p id="a2h">一切释天王，<a id="a-2i"></a>请佛入宫殿，<a id="a-2j"></a>悉以十妙颂，<a id="a-2k"></a>称赞诸如来。</p>
  <p id="a2l">彼诸大会中，<a id="a-2m"></a>所有菩萨众，<a id="a-2n"></a>皆从十方至，<a id="a-2o"></a>化座而安坐。</p>
  <p id="a2p">彼会诸菩萨，<a id="a-2q"></a>皆同我等名，<a id="a-2r"></a>所从诸世界，<a id="a-2s"></a>名字亦如是。</p>
  <p id="a2t">本国诸世尊，<a id="a-2u"></a>名号悉亦同，<a id="a-2v"></a>各于其佛所，<a id="a-2w"></a>净修无上行。</p>
  <p id="a2x">佛子汝应观，<a id="a-2y"></a>如来自在力，<a id="a-2z"></a>一切阎浮提，<a id="a-30"></a>皆言佛在中。</p>
  <p id="a31">我等今见佛，<a id="a-32"></a>住于须弥顶，<a id="a-33"></a>十方悉亦然，<a id="a-34"></a>如来自在力。</p>
  <p id="a35">一一世界中，<a id="a-36"></a>发心求佛道，<a id="a-37"></a>依于如是愿，<a id="a-38"></a>修习菩提行。</p>
  <p id="a39">佛以种种身，<a id="a-3A"></a>游行遍世间，<a id="a-3B"></a>法界无所碍，<a id="a-3C"></a>无能测量者。</p>
  <p id="a3D">慧光恒普照，<a id="a-3E"></a>世暗悉除灭，<a id="a-3F"></a>一切无等伦，<a id="a-3G"></a>云何可测知！<a id="a-3H"></a>”</p>
  <p id="a3I">尔时，<a id="a-3J"></a>一切慧菩萨承佛威力，<a id="a-3K"></a>普观十方而说颂言：</p>
  <p id="a3L">“假使百千劫，<a id="a-3M"></a>常见于如来，<a id="a-3N"></a>不依真实义，<a id="a-3O"></a>而观救世者。</p>
  <p id="a3P">是人取诸相，<a id="a-3Q"></a>增长痴惑网，<a id="a-3R"></a>系缚生死狱，<a id="a-3S"></a>盲冥不见佛。</p>
  <p id="a3T">观察于诸法，<a id="a-3U"></a>自性无所有，<a id="a-3V"></a>如其生灭相，<a id="a-3W"></a>但是假名说。</p>
  <p id="a3X">一切法无生，<a id="a-3Y"></a>一切法无灭，<a id="a-3Z"></a>若能如是解，<a id="a-3a"></a>诸佛常现前。</p>
  <p id="a3b">法性本空寂，<a id="a-3c"></a>无取亦无见，<a id="a-3d"></a>性空即是佛，<a id="a-3e"></a>不可得思量。</p>
  <p id="a3f">若知一切法，<a id="a-3g"></a>体性皆如是，<a id="a-3h"></a>斯人则不为，<a id="a-3i"></a>烦恼所染著。</p>
  <p id="a3j">凡夫见诸法，<a id="a-3k"></a>但随于相转，<a id="a-3l"></a>不了法无相，<a id="a-3m"></a>以是不见佛。</p>
  <p id="a3n">牟尼离三世，<a id="a-3o"></a>诸相悉具足，<a id="a-3p"></a>住于无所住，<a id="a-3q"></a>普遍而不动。</p>
  <p id="a3r">我观一切法，<a id="a-3s"></a>皆悉得明了，<a id="a-3t"></a>今见于如来，<a id="a-3u"></a>决定无有疑。</p>
  <p id="a3v">法慧先已说，<a id="a-3w"></a>如来真实性，<a id="a-3x"></a>我从彼了知，<a id="a-3y"></a>菩提难思议。<a id="a-3z"></a>”</p>
  <p id="a40">尔时，<a id="a-41"></a>胜慧菩萨承佛威力，<a id="a-42"></a>普观十方而说颂言：</p>
  <p id="a43">“如来大智慧，<a id="a-44"></a>希有无等伦，<a id="a-45"></a>一切诸世间，<a id="a-46"></a>思惟莫能及。</p>
  <p id="a47">凡夫妄观察，<a id="a-48"></a>取相不如理，<a id="a-49"></a>佛离一切相，<a id="a-4A"></a>非彼所能见。</p>
  <p id="a4B">迷惑无知者，<a id="a-4C"></a>妄取五蕴相，<a id="a-4D"></a>不了彼真性，<a id="a-4E"></a>是人不见佛。</p>
  <p id="a4F">了知一切法，<a id="a-4G"></a>自性无所有，<a id="a-4H"></a>如是解法性，<a id="a-4I"></a>则见卢舍那。</p>
  <p id="a4J">因前五蕴故，<a id="a-4K"></a>后蕴相续起，<a id="a-4L"></a>于此性了知，<a id="a-4M"></a>见佛难思议。</p>
  <p id="a4N">譬如暗中宝，<a id="a-4O"></a>无灯不可见，<a id="a-4P"></a>佛法无人说，<a id="a-4Q"></a>虽慧莫能了。</p>
  <p id="a4R">亦如目有瞖，<a id="a-4S"></a>不见净妙色，<a id="a-4T"></a>如是不净心，<a id="a-4U"></a>不见诸佛法。</p>
  <p id="a4V">又如明净日，<a id="a-4W"></a>瞽者莫能见，<a id="a-4X"></a>无有智慧心，<a id="a-4Y"></a>终不见诸佛。</p>
  <p id="a4Z">若能除眼瞖，<a id="a-4a"></a>舍离于色想，<a id="a-4b"></a>不见于诸法，<a id="a-4c"></a>则得见如来。</p>
  <p id="a4d">一切慧先说，<a id="a-4e"></a>诸佛菩提法，<a id="a-4f"></a>我从于彼闻，<a id="a-4g"></a>得见卢舍那。<a id="a-4h"></a>”</p>
  <p id="a4i">尔时，<a id="a-4j"></a>功德慧菩萨承佛威力，<a id="a-4k"></a>普观十方而说颂言：</p>
  <p id="a4l">“诸法无真实，<a id="a-4m"></a>妄取真实相，<a id="a-4n"></a>是故诸凡夫，<a id="a-4o"></a>轮回生死狱。</p>
  <p id="a4p">言辞所说法，<a id="a-4q"></a>小智妄分别，<a id="a-4r"></a>是故生障碍，<a id="a-4s"></a>不了于自心。</p>
  <p id="a4t">不能了自心，<a id="a-4u"></a>云何知正道？<a id="a-4v"></a>彼由颠倒慧，<a id="a-4w"></a>增长一切恶。</p>
  <p id="a4x">不见诸法空，<a id="a-4y"></a>恒受生死苦，<a id="a-4z"></a>斯人未能有，<a id="a-50"></a>清净法眼故。</p>
  <p id="a51">我昔受众苦，<a id="a-52"></a>由我不见佛，<a id="a-53"></a>故当净法眼，<a id="a-54"></a>观其所应见。</p>
  <p id="a55">若得见于佛，<a id="a-56"></a>其心无所取，<a id="a-57"></a>此人则能见，<a id="a-58"></a>如佛所知法。</p>
  <p id="a59">若见佛真法，<a id="a-5A"></a>则名大智者，<a id="a-5B"></a>斯人有净眼，<a id="a-5C"></a>能观察世间。</p>
  <p id="a5D">无见即是见，<a id="a-5E"></a>能见一切法，<a id="a-5F"></a>于法若有见，<a id="a-5G"></a>此则无所见。</p>
  <p id="a5H">一切诸法性，<a id="a-5I"></a>无生亦无灭，<a id="a-5J"></a>奇哉大导师，<a id="a-5K"></a>自觉能觉他。</p>
  <p id="a5L">胜慧先已说，<a id="a-5M"></a>如来所悟法，<a id="a-5N"></a>我等从彼闻，<a id="a-5O"></a>能知佛真性。<a id="a-5P"></a>”</p>
  <p id="a5Q">尔时，<a id="a-5R"></a>精进慧菩萨承佛威力，<a id="a-5S"></a>观察十方而说颂言：</p>
  <p id="a5T">“若住于分别，<a id="a-5U"></a>则坏清净眼，<a id="a-5V"></a>愚痴邪见增，<a id="a-5W"></a>永不见诸佛。</p>
  <p id="a5X">若能了邪法，<a id="a-5Y"></a>如实不颠倒，<a id="a-5Z"></a>知妄本自真，<a id="a-5a"></a>见佛则清净。</p>
  <p id="a5b">有见则为垢，<a id="a-5c"></a>此则未为见，<a id="a-5d"></a>远离于诸见，<a id="a-5e"></a>如是乃见佛。</p>
  <p id="a5f">世间言语法，<a id="a-5g"></a>众生妄分别，<a id="a-5h"></a>知世皆无生，<a id="a-5i"></a>乃是见世间。</p>
  <p id="a5j">若见见世间，<a id="a-5k"></a>见则世间相，<a id="a-5l"></a>如实等无异，<a id="a-5m"></a>此名真见者。</p>
  <p id="a5n">若见等无异，<a id="a-5o"></a>于物不分别，<a id="a-5p"></a>是见离诸惑，<a id="a-5q"></a>无漏得自在。</p>
  <p id="a5r">诸佛所开示，<a id="a-5s"></a>一切分别法，<a id="a-5t"></a>是悉不可得，<a id="a-5u"></a>彼性清净故。</p>
  <p id="a5v">法性本清净，<a id="a-5w"></a>如空无有相，<a id="a-5x"></a>一切无能说，<a id="a-5y"></a>智者如是观。</p>
  <p id="a5z">远离于法想，<a id="a-60"></a>不乐一切法，<a id="a-61"></a>此亦无所修，<a id="a-62"></a>能见大牟尼。</p>
  <p id="a63">如德慧所说，<a id="a-64"></a>此名见佛者，<a id="a-65"></a>所有一切行，<a id="a-66"></a>体性皆寂灭。<a id="a-67"></a>”</p>
  <p id="a68">尔时，<a id="a-69"></a>善慧菩萨承佛威力，<a id="a-6A"></a>普观十方而说颂言：</p>
  <p id="a6B">“希有大勇健，<a id="a-6C"></a>无量诸如来，<a id="a-6D"></a>离垢心解脱，<a id="a-6E"></a>自度能度彼。</p>
  <p id="a6F">我见世间灯，<a id="a-6G"></a>如实不颠倒，<a id="a-6H"></a>如于无量劫，<a id="a-6I"></a>积智者所见。</p>
  <p id="a6J">一切凡夫行，<a id="a-6K"></a>莫不速归尽，<a id="a-6L"></a>其性如虚空，<a id="a-6M"></a>故说无有尽。</p>
  <p id="a6N">智者说无尽，<a id="a-6O"></a>此亦无所说，<a id="a-6P"></a>自性无尽故，<a id="a-6Q"></a>得有难思尽。</p>
  <p id="a6R">所说无尽中，<a id="a-6S"></a>无众生可得，<a id="a-6T"></a>知众生性尔，<a id="a-6U"></a>则见大名称。</p>
  <p id="a6V">无见说为见，<a id="a-6W"></a>无生说众生，<a id="a-6X"></a>若见若众生，<a id="a-6Y"></a>了知无体性。</p>
  <p id="a6Z">能见及所见，<a id="a-6a"></a>见者悉除遣，<a id="a-6b"></a>不坏于真法，<a id="a-6c"></a>此人了知佛。</p>
  <p id="a6d">若人了知佛，<a id="a-6e"></a>及佛所说法，<a id="a-6f"></a>则能照世间，<a id="a-6g"></a>如佛卢舍那。</p>
  <p id="a6h">正觉善开示，<a id="a-6i"></a>一法清净道，<a id="a-6j"></a>精进慧大士，<a id="a-6k"></a>演说无量法。</p>
  <p id="a6l">若有若无有，<a id="a-6m"></a>彼想皆除灭，<a id="a-6n"></a>如是能见佛，<a id="a-6o"></a>安住于实际。<a id="a-6p"></a>”</p>
  <p id="a6q">尔时，<a id="a-6r"></a>智慧菩萨承佛威力，<a id="a-6s"></a>普观十方而说颂言：</p>
  <p id="a6t">“我闻最胜教，<a id="a-6u"></a>即生智慧光，<a id="a-6v"></a>普照十方界，<a id="a-6w"></a>悉见一切佛。</p>
  <p id="a6x">此中无少物，<a id="a-6y"></a>但有假名字，<a id="a-6z"></a>若计有我人，<a id="a-70"></a>则为入险道。</p>
  <p id="a71">诸取著凡夫，<a id="a-72"></a>计身为实有，<a id="a-73"></a>如来非所取，<a id="a-74"></a>彼终不得见。</p>
  <p id="a75">此人无慧眼，<a id="a-76"></a>不能得见佛，<a id="a-77"></a>于无量劫中，<a id="a-78"></a>流转生死海。</p>
  <p id="a79">有诤说生死，<a id="a-7A"></a>无诤即涅槃，<a id="a-7B"></a>生死及涅槃，<a id="a-7C"></a>二俱不可得。</p>
  <p id="a7D">若逐假名字，<a id="a-7E"></a>取著此二法，<a id="a-7F"></a>此人不如实，<a id="a-7G"></a>不知圣妙道。</p>
  <p id="a7H">若生如是想：<a id="a-7I"></a>此佛此最胜。<a id="a-7J"></a>颠倒非实义，<a id="a-7K"></a>不能见正觉。</p>
  <p id="a7L">能知此实体，<a id="a-7M"></a>寂灭真如相，<a id="a-7N"></a>则见正觉尊，<a id="a-7O"></a>超出语言道。</p>
  <p id="a7P">言语说诸法，<a id="a-7Q"></a>不能显实相，<a id="a-7R"></a>平等乃能见，<a id="a-7S"></a>如法佛亦然。</p>
  <p id="a7T">正觉过去世，<a id="a-7U"></a>未来及现在，<a id="a-7V"></a>永断分别根，<a id="a-7W"></a>是故说名佛。<a id="a-7X"></a>”</p>
  <p id="a7Y">尔时，<a id="a-7Z"></a>真实慧菩萨承佛威力，<a id="a-7a"></a>普观十方而说颂言：</p>
  <p id="a7b">“宁受地狱苦，<a id="a-7c"></a>得闻诸佛名，<a id="a-7d"></a>不受无量乐，<a id="a-7e"></a>而不闻佛名。</p>
  <p id="a7f">所以于往昔，<a id="a-7g"></a>无数劫受苦，<a id="a-7h"></a>流转生死中，<a id="a-7i"></a>不闻佛名故。</p>
  <p id="a7j">于法不颠倒，<a id="a-7k"></a>如实而现证，<a id="a-7l"></a>离诸和合相，<a id="a-7m"></a>是名无上觉。</p>
  <p id="a7n">现在非和合，<a id="a-7o"></a>去来亦复然，<a id="a-7p"></a>一切法无相，<a id="a-7q"></a>是则佛真体。</p>
  <p id="a7r">若能如是观，<a id="a-7s"></a>诸法甚深义，<a id="a-7t"></a>则见一切佛，<a id="a-7u"></a>法身真实相。</p>
  <p id="a7v">于实见真实，<a id="a-7w"></a>非实见不实，<a id="a-7x"></a>如是究竟解，<a id="a-7y"></a>是故名为佛。</p>
  <p id="a7z">佛法不可觉，<a id="a-80"></a>了此名觉法，<a id="a-81"></a>诸佛如是修，<a id="a-82"></a>一法不可得。</p>
  <p id="a83">知以一故众，<a id="a-84"></a>知以众故一，<a id="a-85"></a>诸法无所依，<a id="a-86"></a>但从和合起。</p>
  <p id="a87">无能作所作，<a id="a-88"></a>唯从业想生，<a id="a-89"></a>云何知如是？<a id="a-8A"></a>异此无有故。</p>
  <p id="a8B">一切法无住，<a id="a-8C"></a>定处不可得，<a id="a-8D"></a>诸佛住于此，<a id="a-8E"></a>究竟不动摇。<a id="a-8F"></a>”</p>
  <p id="a8G">尔时，<a id="a-8H"></a>无上慧菩萨承佛威力，<a id="a-8I"></a>普观十方而说颂言：</p>
  <p id="a8J">“无上摩诃萨，<a id="a-8K"></a>远离众生想，<a id="a-8L"></a>无有能过者，<a id="a-8M"></a>故号为无上。</p>
  <p id="a8N">诸佛所得处，<a id="a-8O"></a>无作无分别，<a id="a-8P"></a>粗者无所有，<a id="a-8Q"></a>微细亦复然。</p>
  <p id="a8R">诸佛所行境，<a id="a-8S"></a>于中无有数，<a id="a-8T"></a>正觉远离数，<a id="a-8U"></a>此是佛真法。</p>
  <p id="a8V">如来光普照，<a id="a-8W"></a>灭除众暗冥，<a id="a-8X"></a>是光非有照，<a id="a-8Y"></a>亦复非无照。</p>
  <p id="a8Z">于法无所著，<a id="a-8a"></a>无念亦无染，<a id="a-8b"></a>无住无处所，<a id="a-8c"></a>不坏于法性。</p>
  <p id="a8d">此中无有二，<a id="a-8e"></a>亦复无有一，<a id="a-8f"></a>大智善见者，<a id="a-8g"></a>如理巧安住。</p>
  <p id="a8h">无中无有二，<a id="a-8i"></a>无二亦复无，<a id="a-8j"></a>三界一切空，<a id="a-8k"></a>是则诸佛见。</p>
  <p id="a8l">凡夫无觉解，<a id="a-8m"></a>佛令住正法，<a id="a-8n"></a>诸法无所住，<a id="a-8o"></a>悟此见自身。</p>
  <p id="a8p">非身而说身，<a id="a-8q"></a>非起而现起，<a id="a-8r"></a>无身亦无见，<a id="a-8s"></a>是佛无上身。</p>
  <p id="a8t">如是实慧说，<a id="a-8u"></a>诸佛妙法性，<a id="a-8v"></a>若闻此法者，<a id="a-8w"></a>当得清净眼。<a id="a-8x"></a>”</p>
  <p id="a8y">尔时，<a id="a-8z"></a>坚固慧菩萨承佛威力，<a id="a-90"></a>普观十方而说颂言：</p>
  <p id="a91">“伟哉大光明，<a id="a-92"></a>勇健无上士，<a id="a-93"></a>为利群迷故，<a id="a-94"></a>而兴于世间。</p>
  <p id="a95">佛以大悲心，<a id="a-96"></a>普观诸众生，<a id="a-97"></a>见在三有中，<a id="a-98"></a>轮回受众苦。</p>
  <p id="a99">唯除正等觉，<a id="a-9A"></a>具德尊导师，<a id="a-9B"></a>一切诸天人，<a id="a-9C"></a>无能救护者。</p>
  <p id="a9D">若佛菩萨等，<a id="a-9E"></a>不出于世间，<a id="a-9F"></a>无有一众生，<a id="a-9G"></a>而能得安乐。</p>
  <p id="a9H">如来等正觉，<a id="a-9I"></a>及诸贤圣众，<a id="a-9J"></a>出现于世间，<a id="a-9K"></a>能与众生乐。</p>
  <p id="a9L">若见如来者，<a id="a-9M"></a>为得大善利，<a id="a-9N"></a>闻佛名生信，<a id="a-9O"></a>则是世间塔。</p>
  <p id="a9P">我等见世尊，<a id="a-9Q"></a>为得大利益，<a id="a-9R"></a>闻如是妙法，<a id="a-9S"></a>悉当成佛道。</p>
  <p id="a9T">诸菩萨过去，<a id="a-9U"></a>以佛威神力，<a id="a-9V"></a>得清净慧眼，<a id="a-9W"></a>了诸佛境界。</p>
  <p id="a9X">今见卢舍那，<a id="a-9Y"></a>重增清净信，<a id="a-9Z"></a>佛智无边际，<a id="a-9a"></a>演说不可尽。</p>
  <p id="a9b">胜慧等菩萨，<a id="a-9c"></a>及我坚固慧，<a id="a-9d"></a>无数亿劫中，<a id="a-9e"></a>说亦不能尽。<a id="a-9f"></a>”</p>
  <p data-pb></p>
  <h2 id="a9g">十住品第十五</h2>
  <p id="a9h">尔时，<a id="a-9i"></a>法慧菩萨承佛威力，<a id="a-9j"></a>入菩萨无量方便三昧。<a id="a-9k"></a>以三昧力，<a id="a-9l"></a>十方各千佛刹微尘数世界之外，<a id="a-9m"></a>有千佛刹微尘数诸佛，<a id="a-9n"></a>皆同一号，<a id="a-9o"></a>名曰法慧，<a id="a-9p"></a>普现其前，<a id="a-9q"></a>告法慧菩萨言：<a id="a-9r"></a>“善哉！<a id="a-9s"></a>善哉！<a id="a-9t"></a>善男子，<a id="a-9u"></a>汝能入是菩萨无量方便三昧。<a id="a-9v"></a>善男子，<a id="a-9w"></a>十方各千佛刹微尘数诸佛，<a id="a-9x"></a>悉以神力共加于汝。<a id="a-9y"></a>又是毗卢遮那如来往昔愿力、<a id="a-9z"></a>威神之力，<a id="a-A0"></a>及汝所修善根力故，<a id="a-A1"></a>入此三昧，<a id="a-A2"></a>令汝说法。<a id="a-A3"></a>为增长佛智故，<a id="a-A4"></a>深入法界故，<a id="a-A5"></a>善了众生界故，<a id="a-A6"></a>所入无碍故，<a id="a-A7"></a>所行无障故，<a id="a-A8"></a>得无等方便故，<a id="a-A9"></a>入一切智性故，<a id="a-AA"></a>觉一切法故，<a id="a-AB"></a>知一切根故，<a id="a-AC"></a>能持说一切法故，<a id="a-AD"></a>所谓：<a id="a-AE"></a>发起诸菩萨十种住。<a id="a-AF"></a>善男子，<a id="a-AG"></a>汝当承佛威神之力而演此法。<a id="a-AH"></a>”</p>
  <p id="aAI">是时，<a id="a-AJ"></a>诸佛即与法慧菩萨无碍智、<a id="a-AK"></a>无著智、<a id="a-AL"></a>无断智、<a id="a-AM"></a>无痴智、<a id="a-AN"></a>无异智、<a id="a-AO"></a>无失智、<a id="a-AP"></a>无量智、<a id="a-AQ"></a>无胜智、<a id="a-AR"></a>无懈智、<a id="a-AS"></a>无夺智。<a id="a-AT"></a>何以故？<a id="a-AU"></a>此三昧力，<a id="a-AV"></a>法如是故。<a id="a-AW"></a>是时，<a id="a-AX"></a>诸佛各伸右手，<a id="a-AY"></a>摩法慧菩萨顶。<a id="a-AZ"></a>法慧菩萨即从定起，<a id="a-Aa"></a>告诸菩萨言：<a id="a-Ab"></a>“佛子，<a id="a-Ac"></a>菩萨住处广大，<a id="a-Ad"></a>与法界虚空等。<a id="a-Ae"></a>佛子，<a id="a-Af"></a>菩萨住三世诸佛家，<a id="a-Ag"></a>彼菩萨住，<a id="a-Ah"></a>我今当说。<a id="a-Ai"></a>诸佛子，<a id="a-Aj"></a>菩萨住有十种，<a id="a-Ak"></a>过去、<a id="a-Al"></a>未来、<a id="a-Am"></a>现在诸佛，<a id="a-An"></a>已说、<a id="a-Ao"></a>当说、<a id="a-Ap"></a>今说。<a id="a-Aq"></a>何者为十？<a id="a-Ar"></a>所谓：<a id="a-As"></a>初发心住、<a id="a-At"></a>治地住、<a id="a-Au"></a>修行住、<a id="a-Av"></a>生贵住、<a id="a-Aw"></a>具足方便住、<a id="a-Ax"></a>正心住、<a id="a-Ay"></a>不退住、<a id="a-Az"></a>童真住、<a id="a-B0"></a>法王子住、<a id="a-B1"></a>灌顶住。<a id="a-B2"></a>是名菩萨十住，<a id="a-B3"></a>去、<a id="a-B4"></a>来、<a id="a-B5"></a>现在诸佛所说。</p>
  <p id="aB6">“佛子，<a id="a-B7"></a>云何为菩萨发心住？<a id="a-B8"></a>此菩萨见佛世尊形貌端严，<a id="a-B9"></a>色相圆满，<a id="a-BA"></a>人所乐见，<a id="a-BB"></a>难可值遇，<a id="a-BC"></a>有大威力；<a id="a-BD"></a>或见神足；<a id="a-BE"></a>或闻记别；<a id="a-BF"></a>或听教诫；<a id="a-BG"></a>或见众生受诸剧苦；<a id="a-BH"></a>或闻如来广大佛法，<a id="a-BI"></a>发菩提心，<a id="a-BJ"></a>求一切智。<a id="a-BK"></a>此菩萨缘十种难得法而发于心。<a id="a-BL"></a>何者为十？<a id="a-BM"></a>所谓：<a id="a-BN"></a>是处非处智、<a id="a-BO"></a>善恶业报智、<a id="a-BP"></a>诸根胜劣智、<a id="a-BQ"></a>种种解差别智、<a id="a-BR"></a>种种界差别智、<a id="a-BS"></a>一切至处道智、<a id="a-BT"></a>诸禅解脱三昧智、<a id="a-BU"></a>宿命无碍智、<a id="a-BV"></a>天眼无碍智、<a id="a-BW"></a>三世漏普尽智。<a id="a-BX"></a>是为十。<a id="a-BY"></a>佛子，<a id="a-BZ"></a>此菩萨应劝学十法。<a id="a-Ba"></a>何者为十？<a id="a-Bb"></a>所谓：<a id="a-Bc"></a>勤供养佛、<a id="a-Bd"></a>乐住生死、<a id="a-Be"></a>主导世间令除恶业、<a id="a-Bf"></a>以胜妙法常行教诲、<a id="a-Bg"></a>叹无上法、<a id="a-Bh"></a>学佛功德、<a id="a-Bi"></a>生诸佛前恒蒙摄受、<a id="a-Bj"></a>方便演说寂静三昧、<a id="a-Bk"></a>赞叹远离生死轮回、<a id="a-Bl"></a>为苦众生作归依处。<a id="a-Bm"></a>何以故？<a id="a-Bn"></a>欲令菩萨于佛法中心转增广；<a id="a-Bo"></a>有所闻法，<a id="a-Bp"></a>即自开解，<a id="a-Bq"></a>不由他教故。</p>
  <p id="aBr">“佛子，<a id="a-Bs"></a>云何为菩萨治地住？<a id="a-Bt"></a>此菩萨于诸众生发十种心。<a id="a-Bu"></a>何者为十？<a id="a-Bv"></a>所谓：<a id="a-Bw"></a>利益心、<a id="a-Bx"></a>大悲心、<a id="a-By"></a>安乐心、<a id="a-Bz"></a>安住心、<a id="a-C0"></a>怜愍心、<a id="a-C1"></a>摄受心、<a id="a-C2"></a>守护心、<a id="a-C3"></a>同己心、<a id="a-C4"></a>师心、<a id="a-C5"></a>导师心。<a id="a-C6"></a>是为十。<a id="a-C7"></a>佛子，<a id="a-C8"></a>此菩萨应劝学十法。<a id="a-C9"></a>何者为十？<a id="a-CA"></a>所谓：<a id="a-CB"></a>诵习多闻、<a id="a-CC"></a>虚闲寂静、<a id="a-CD"></a>近善知识、<a id="a-CE"></a>发言和悦、<a id="a-CF"></a>语必知时、<a id="a-CG"></a>心无怯怖、<a id="a-CH"></a>了达于义、<a id="a-CI"></a>如法修行、<a id="a-CJ"></a>远离愚迷、<a id="a-CK"></a>安住不动。<a id="a-CL"></a>何以故？<a id="a-CM"></a>欲令菩萨于诸众生增长大悲；<a id="a-CN"></a>有所闻法，<a id="a-CO"></a>即自开解，<a id="a-CP"></a>不由他教故。</p>
  <p id="aCQ">“佛子，<a id="a-CR"></a>云何为菩萨修行住？<a id="a-CS"></a>此菩萨以十种行观一切法。<a id="a-CT"></a>何等为十？<a id="a-CU"></a>所谓：<a id="a-CV"></a>观一切法无常、<a id="a-CW"></a>一切法苦、<a id="a-CX"></a>一切法空、<a id="a-CY"></a>一切法无我、<a id="a-CZ"></a>一切法无作、<a id="a-Ca"></a>一切法无味、<a id="a-Cb"></a>一切法不如名、<a id="a-Cc"></a>一切法无处所、<a id="a-Cd"></a>一切法离分别、<a id="a-Ce"></a>一切法无坚实。<a id="a-Cf"></a>是为十。<a id="a-Cg"></a>佛子，<a id="a-Ch"></a>此菩萨应劝学十法。<a id="a-Ci"></a>何者为十？<a id="a-Cj"></a>所谓：<a id="a-Ck"></a>观察众生界、<a id="a-Cl"></a>法界、<a id="a-Cm"></a>世界，<a id="a-Cn"></a>观察地界、<a id="a-Co"></a>水界、<a id="a-Cp"></a>火界、<a id="a-Cq"></a>风界，<a id="a-Cr"></a>观察欲界、<a id="a-Cs"></a>色界、<a id="a-Ct"></a>无色界。<a id="a-Cu"></a>何以故？<a id="a-Cv"></a>欲令菩萨智慧明了；<a id="a-Cw"></a>有所闻法，<a id="a-Cx"></a>即自开解，<a id="a-Cy"></a>不由他教故。</p>
  <p id="aCz">“佛子，<a id="a-D0"></a>云何为菩萨生贵住？<a id="a-D1"></a>此菩萨从圣教中生，<a id="a-D2"></a>成就十法。<a id="a-D3"></a>何者为十？<a id="a-D4"></a>所谓：<a id="a-D5"></a>永不退转于诸佛所，<a id="a-D6"></a>深生净信，<a id="a-D7"></a>善观察法，<a id="a-D8"></a>了知众生、<a id="a-D9"></a>国土、<a id="a-DA"></a>世界、<a id="a-DB"></a>业行、<a id="a-DC"></a>果报、<a id="a-DD"></a>生死、<a id="a-DE"></a>涅槃。<a id="a-DF"></a>是为十。<a id="a-DG"></a>佛子，<a id="a-DH"></a>此菩萨应劝学十法。<a id="a-DI"></a>何者为十？<a id="a-DJ"></a>所谓：<a id="a-DK"></a>了知过去、<a id="a-DL"></a>未来、<a id="a-DM"></a>现在一切佛法，<a id="a-DN"></a>修集过去、<a id="a-DO"></a>未来、<a id="a-DP"></a>现在一切佛法，<a id="a-DQ"></a>圆满过去、<a id="a-DR"></a>未来、<a id="a-DS"></a>现在一切佛法，<a id="a-DT"></a>了知一切诸佛平等。<a id="a-DU"></a>何以故？<a id="a-DV"></a>欲令增进于三世中，<a id="a-DW"></a>心得平等；<a id="a-DX"></a>有所闻法，<a id="a-DY"></a>即自开解，<a id="a-DZ"></a>不由他教故。</p>
  <p id="aDa">“佛子，<a id="a-Db"></a>云何为菩萨具足方便住？<a id="a-Dc"></a>此菩萨所修善根，<a id="a-Dd"></a>皆为救护一切众生，<a id="a-De"></a>饶益一切众生，<a id="a-Df"></a>安乐一切众生，<a id="a-Dg"></a>哀愍一切众生，<a id="a-Dh"></a>度脱一切众生，<a id="a-Di"></a>令一切众生离诸灾难，<a id="a-Dj"></a>令一切众生出生死苦，<a id="a-Dk"></a>令一切众生发生净信，<a id="a-Dl"></a>令一切众生悉得调伏，<a id="a-Dm"></a>令一切众生咸证涅槃。<a id="a-Dn"></a>佛子，<a id="a-Do"></a>此菩萨应劝学十法。<a id="a-Dp"></a>何者为十？<a id="a-Dq"></a>所谓：<a id="a-Dr"></a>知众生无边、<a id="a-Ds"></a>知众生无量、<a id="a-Dt"></a>知众生无数、<a id="a-Du"></a>知众生不思议、<a id="a-Dv"></a>知众生无量色、<a id="a-Dw"></a>知众生不可量、<a id="a-Dx"></a>知众生空、<a id="a-Dy"></a>知众生无所作、<a id="a-Dz"></a>知众生无所有、<a id="a-E0"></a>知众生无自性。<a id="a-E1"></a>何以故？<a id="a-E2"></a>欲令其心转复增胜，<a id="a-E3"></a>无所染著；<a id="a-E4"></a>有所闻法，<a id="a-E5"></a>即自开解，<a id="a-E6"></a>不由他教故。</p>
  <p id="aE7">“佛子，<a id="a-E8"></a>云何为菩萨正心住？<a id="a-E9"></a>此菩萨闻十种法，<a id="a-EA"></a>心定不动。<a id="a-EB"></a>何者为十？<a id="a-EC"></a>所谓：<a id="a-ED"></a>闻赞佛、<a id="a-EE"></a>毁佛，<a id="a-EF"></a>于佛法中，<a id="a-EG"></a>心定不动；<a id="a-EH"></a>闻赞法、<a id="a-EI"></a>毁法，<a id="a-EJ"></a>于佛法中，<a id="a-EK"></a>心定不动；<a id="a-EL"></a>闻赞菩萨、<a id="a-EM"></a>毁菩萨，<a id="a-EN"></a>于佛法中，<a id="a-EO"></a>心定不动；<a id="a-EP"></a>闻赞菩萨、<a id="a-EQ"></a>毁菩萨所行法，<a id="a-ER"></a>于佛法中，<a id="a-ES"></a>心定不动；<a id="a-ET"></a>闻说众生有量、<a id="a-EU"></a>无量，<a id="a-EV"></a>于佛法中，<a id="a-EW"></a>心定不动；<a id="a-EX"></a>闻说众生有垢、<a id="a-EY"></a>无垢，<a id="a-EZ"></a>于佛法中，<a id="a-Ea"></a>心定不动；<a id="a-Eb"></a>闻说众生易度、<a id="a-Ec"></a>难度，<a id="a-Ed"></a>于佛法中，<a id="a-Ee"></a>心定不动；<a id="a-Ef"></a>闻说法界有量、<a id="a-Eg"></a>无量，<a id="a-Eh"></a>于佛法中，<a id="a-Ei"></a>心定不动；<a id="a-Ej"></a>闻说法界有成、<a id="a-Ek"></a>有坏，<a id="a-El"></a>于佛法中，<a id="a-Em"></a>心定不动；<a id="a-En"></a>闻说法界若有、<a id="a-Eo"></a>若无，<a id="a-Ep"></a>于佛法中，<a id="a-Eq"></a>心定不动。<a id="a-Er"></a>是为十。<a id="a-Es"></a>佛子，<a id="a-Et"></a>此菩萨应劝学十法。<a id="a-Eu"></a>何者为十？<a id="a-Ev"></a>所谓：<a id="a-Ew"></a>一切法无相、<a id="a-Ex"></a>一切法无体、<a id="a-Ey"></a>一切法不可修、<a id="a-Ez"></a>一切法无所有、<a id="a-F0"></a>一切法无真实、<a id="a-F1"></a>一切法空、<a id="a-F2"></a>一切法无性、<a id="a-F3"></a>一切法如幻、<a id="a-F4"></a>一切法如梦、<a id="a-F5"></a>一切法无分别。<a id="a-F6"></a>何以故？<a id="a-F7"></a>欲令其心转复增进，<a id="a-F8"></a>得不退转无生法忍；<a id="a-F9"></a>有所闻法，<a id="a-FA"></a>即自开解，<a id="a-FB"></a>不由他教故。</p>
  <p id="aFC">“佛子，<a id="a-FD"></a>云何为菩萨不退住？<a id="a-FE"></a>此菩萨闻十种法，<a id="a-FF"></a>坚固不退。<a id="a-FG"></a>何者为十？<a id="a-FH"></a>所谓：<a id="a-FI"></a>闻有佛、<a id="a-FJ"></a>无佛，<a id="a-FK"></a>于佛法中，<a id="a-FL"></a>心不退转；<a id="a-FM"></a>闻有法、<a id="a-FN"></a>无法，<a id="a-FO"></a>于佛法中，<a id="a-FP"></a>心不退转；<a id="a-FQ"></a>闻有菩萨、<a id="a-FR"></a>无菩萨，<a id="a-FS"></a>于佛法中，<a id="a-FT"></a>心不退转；<a id="a-FU"></a>闻有菩萨行、<a id="a-FV"></a>无菩萨行，<a id="a-FW"></a>于佛法中，<a id="a-FX"></a>心不退转；<a id="a-FY"></a>闻有菩萨修行出离、<a id="a-FZ"></a>修行不出离，<a id="a-Fa"></a>于佛法中，<a id="a-Fb"></a>心不退转；<a id="a-Fc"></a>闻过去有佛、<a id="a-Fd"></a>过去无佛，<a id="a-Fe"></a>于佛法中，<a id="a-Ff"></a>心不退转；<a id="a-Fg"></a>闻未来有佛、<a id="a-Fh"></a>未来无佛，<a id="a-Fi"></a>于佛法中，<a id="a-Fj"></a>心不退转；<a id="a-Fk"></a>闻现在有佛、<a id="a-Fl"></a>现在无佛，<a id="a-Fm"></a>于佛法中，<a id="a-Fn"></a>心不退转；<a id="a-Fo"></a>闻佛智有尽、<a id="a-Fp"></a>佛智无尽，<a id="a-Fq"></a>于佛法中，<a id="a-Fr"></a>心不退转；<a id="a-Fs"></a>闻三世一相、<a id="a-Ft"></a>三世非一相，<a id="a-Fu"></a>于佛法中，<a id="a-Fv"></a>心不退转。<a id="a-Fw"></a>是为十。<a id="a-Fx"></a>佛子，<a id="a-Fy"></a>此菩萨应劝学十种广大法。<a id="a-Fz"></a>何者为十？<a id="a-G0"></a>所谓：<a id="a-G1"></a>说一即多、<a id="a-G2"></a>说多即一、<a id="a-G3"></a>文随于义、<a id="a-G4"></a>义随于文、<a id="a-G5"></a>非有即有、<a id="a-G6"></a>有即非有、<a id="a-G7"></a>无相即相、<a id="a-G8"></a>相即无相、<a id="a-G9"></a>无性即性、<a id="a-GA"></a>性即无性。<a id="a-GB"></a>何以故？<a id="a-GC"></a>欲令增进，<a id="a-GD"></a>于一切法善能出离；<a id="a-GE"></a>有所闻法，<a id="a-GF"></a>即自开解，<a id="a-GG"></a>不由他教故。</p>
  <p id="aGH">“佛子，<a id="a-GI"></a>云何为菩萨童真住？<a id="a-GJ"></a>此菩萨住十种业。<a id="a-GK"></a>何者为十？<a id="a-GL"></a>所谓：<a id="a-GM"></a>身行无失，<a id="a-GN"></a>语行无失，<a id="a-GO"></a>意行无失，<a id="a-GP"></a>随意受生，<a id="a-GQ"></a>知众生种种欲，<a id="a-GR"></a>知众生种种解，<a id="a-GS"></a>知众生种种界，<a id="a-GT"></a>知众生种种业，<a id="a-GU"></a>知世界成坏，<a id="a-GV"></a>神足自在、<a id="a-GW"></a>所行无碍。<a id="a-GX"></a>是为十。<a id="a-GY"></a>佛子，<a id="a-GZ"></a>此菩萨应劝学十种法。<a id="a-Ga"></a>何者为十？<a id="a-Gb"></a>所谓：<a id="a-Gc"></a>知一切佛刹、<a id="a-Gd"></a>动一切佛刹、<a id="a-Ge"></a>持一切佛刹、<a id="a-Gf"></a>观一切佛刹、<a id="a-Gg"></a>诣一切佛刹、<a id="a-Gh"></a>游行无数世界、<a id="a-Gi"></a>领受无数佛法、<a id="a-Gj"></a>现变化自在身、<a id="a-Gk"></a>出广大遍满音、<a id="a-Gl"></a>一刹那中承事供养无数诸佛。<a id="a-Gm"></a>何以故？<a id="a-Gn"></a>欲令增进，<a id="a-Go"></a>于一切法能得善巧；<a id="a-Gp"></a>有所闻法，<a id="a-Gq"></a>即自开解，<a id="a-Gr"></a>不由他教故。</p>
  <p id="aGs">“佛子，<a id="a-Gt"></a>云何为菩萨法王子住？<a id="a-Gu"></a>此菩萨善知十种法。<a id="a-Gv"></a>何者为十？<a id="a-Gw"></a>所谓：<a id="a-Gx"></a>善知诸众生受生、<a id="a-Gy"></a>善知诸烦恼现起、<a id="a-Gz"></a>善知习气相续、<a id="a-H0"></a>善知所行方便、<a id="a-H1"></a>善知无量法、<a id="a-H2"></a>善解诸威仪、<a id="a-H3"></a>善知世界差别、<a id="a-H4"></a>善知前际后际事、<a id="a-H5"></a>善知演说世谛、<a id="a-H6"></a>善知演说第一义谛。<a id="a-H7"></a>是为十。<a id="a-H8"></a>佛子，<a id="a-H9"></a>此菩萨应劝学十种法。<a id="a-HA"></a>何者为十？<a id="a-HB"></a>所谓：<a id="a-HC"></a>法王处善巧、<a id="a-HD"></a>法王处轨度、<a id="a-HE"></a>法王处宫殿、<a id="a-HF"></a>法王处趣入、<a id="a-HG"></a>法王处观察、<a id="a-HH"></a>法王灌顶、<a id="a-HI"></a>法王力持、<a id="a-HJ"></a>法王无畏、<a id="a-HK"></a>法王宴寝、<a id="a-HL"></a>法王赞叹。<a id="a-HM"></a>何以故？<a id="a-HN"></a>欲令增进，<a id="a-HO"></a>心无障碍；<a id="a-HP"></a>有所闻法，<a id="a-HQ"></a>即自开解，<a id="a-HR"></a>不由他教故。</p>
  <p id="aHS">“佛子，<a id="a-HT"></a>云何为菩萨灌顶住？<a id="a-HU"></a>此菩萨得成就十种智。<a id="a-HV"></a>何者为十？<a id="a-HW"></a>所谓：<a id="a-HX"></a>震动无数世界、<a id="a-HY"></a>照曜无数世界、<a id="a-HZ"></a>住持无数世界、<a id="a-Ha"></a>往诣无数世界、<a id="a-Hb"></a>严净无数世界、<a id="a-Hc"></a>开示无数众生、<a id="a-Hd"></a>观察无数众生、<a id="a-He"></a>知无数众生根、<a id="a-Hf"></a>令无数众生趣入、<a id="a-Hg"></a>令无数众生调伏。<a id="a-Hh"></a>是为十。<a id="a-Hi"></a>佛子，<a id="a-Hj"></a>此菩萨身及身业，<a id="a-Hk"></a>神通变现，<a id="a-Hl"></a>过去智、<a id="a-Hm"></a>未来智、<a id="a-Hn"></a>现在智成就佛土，<a id="a-Ho"></a>心境界、<a id="a-Hp"></a>智境界皆不可知，<a id="a-Hq"></a>乃至法王子菩萨亦不能知。<a id="a-Hr"></a>佛子，<a id="a-Hs"></a>此菩萨应劝学诸佛十种智。<a id="a-Ht"></a>何者为十？<a id="a-Hu"></a>所谓：<a id="a-Hv"></a>三世智、<a id="a-Hw"></a>佛法智、<a id="a-Hx"></a>法界无碍智、<a id="a-Hy"></a>法界无边智、<a id="a-Hz"></a>充满一切世界智、<a id="a-I0"></a>普照一切世界智、<a id="a-I1"></a>住持一切世界智、<a id="a-I2"></a>知一切众生智、<a id="a-I3"></a>知一切法智、<a id="a-I4"></a>知无边诸佛智。<a id="a-I5"></a>何以故？<a id="a-I6"></a>欲令增长一切种智；<a id="a-I7"></a>有所闻法，<a id="a-I8"></a>即自开解，<a id="a-I9"></a>不由他教故。<a id="a-IA"></a>”</p>
  <p id="aIB">尔时，<a id="a-IC"></a>佛神力故，<a id="a-ID"></a>十方各一万佛刹微尘数世界，<a id="a-IE"></a>六种震动，<a id="a-IF"></a>所谓：<a id="a-IG"></a>动、<a id="a-IH"></a>遍动、<a id="a-II"></a>等遍动，<a id="a-IJ"></a>起、<a id="a-IK"></a>遍起、<a id="a-IL"></a>等遍起，<a id="a-IM"></a>踊、<a id="a-IN"></a>遍踊、<a id="a-IO"></a>等遍踊，<a id="a-IP"></a>震、<a id="a-IQ"></a>遍震、<a id="a-IR"></a>等遍震，<a id="a-IS"></a>吼、<a id="a-IT"></a>遍吼、<a id="a-IU"></a>等遍吼，<a id="a-IV"></a>击、<a id="a-IW"></a>遍击、<a id="a-IX"></a>等遍击。<a id="a-IY"></a>雨天妙华、<a id="a-IZ"></a>天末香、<a id="a-Ia"></a>天华鬘、<a id="a-Ib"></a>天杂香、<a id="a-Ic"></a>天宝衣、<a id="a-Id"></a>天宝云、<a id="a-Ie"></a>天庄严具，<a id="a-If"></a>天诸音乐不鼓自鸣，<a id="a-Ig"></a>放大光明及妙音声。<a id="a-Ih"></a>如此四天下须弥山顶帝释殿上，<a id="a-Ii"></a>说十住法，<a id="a-Ij"></a>现诸神变；<a id="a-Ik"></a>十方所有一切世界，<a id="a-Il"></a>悉亦如是。<a id="a-Im"></a>又以佛神力故，<a id="a-In"></a>十方各过一万佛刹微尘数世界，<a id="a-Io"></a>有十佛刹微尘数菩萨，<a id="a-Ip"></a>来诣于此，<a id="a-Iq"></a>充满十方，<a id="a-Ir"></a>作如是言：<a id="a-Is"></a>“善哉！<a id="a-It"></a>善哉！<a id="a-Iu"></a>佛子善说此法！<a id="a-Iv"></a>我等诸人，<a id="a-Iw"></a>同名法慧；<a id="a-Ix"></a>所从来国，<a id="a-Iy"></a>同名法云；<a id="a-Iz"></a>彼土如来，<a id="a-J0"></a>皆名妙法。<a id="a-J1"></a>我等佛所，<a id="a-J2"></a>亦说十住；<a id="a-J3"></a>众会眷属，<a id="a-J4"></a>文句义理，<a id="a-J5"></a>悉亦如是，<a id="a-J6"></a>无有增减。<a id="a-J7"></a>佛子，<a id="a-J8"></a>我等承佛神力来入此会，<a id="a-J9"></a>为汝作证：<a id="a-JA"></a>如于此会，<a id="a-JB"></a>十方所有一切世界，<a id="a-JC"></a>悉亦如是。<a id="a-JD"></a>”</p>
  <p id="aJE">尔时，<a id="a-JF"></a>法慧菩萨承佛威力，<a id="a-JG"></a>观察十方暨于法界而说颂曰：</p>
  <p id="aJH">“见最胜智微妙身，<a id="a-JI"></a>相好端严皆具足，<a id="a-JJ"></a>如是尊重甚难遇，<a id="a-JK"></a>菩萨勇猛初发心。</p>
  <p id="aJL">见无等比大神通，<a id="a-JM"></a>闻说记心及教诫，<a id="a-JN"></a>诸趣众生无量苦，<a id="a-JO"></a>菩萨以此初发心。</p>
  <p id="aJP">闻诸如来普胜尊，<a id="a-JQ"></a>一切功德皆成就，<a id="a-JR"></a>譬如虚空不分别，<a id="a-JS"></a>菩萨以此初发心。</p>
  <p id="aJT">三世因果名为处，<a id="a-JU"></a>我等自性为非处，<a id="a-JV"></a>欲悉了知真实义，<a id="a-JW"></a>菩萨以此初发心。</p>
  <p id="aJX">过去未来现在世，<a id="a-JY"></a>所有一切善恶业，<a id="a-JZ"></a>欲悉了知无不尽，<a id="a-Ja"></a>菩萨以此初发心。</p>
  <p id="aJb">诸禅解脱及三昧，<a id="a-Jc"></a>杂染清净无量种，<a id="a-Jd"></a>欲悉了知入住出，<a id="a-Je"></a>菩萨以此初发心。</p>
  <p id="aJf">随诸众生根利钝，<a id="a-Jg"></a>如是种种精进力，<a id="a-Jh"></a>欲悉了达分别知，<a id="a-Ji"></a>菩萨以此初发心。</p>
  <p id="aJj">一切众生种种解，<a id="a-Jk"></a>心所好乐各差别，<a id="a-Jl"></a>如是无量欲悉知，<a id="a-Jm"></a>菩萨以此初发心。</p>
  <p id="aJn">众生诸界各差别，<a id="a-Jo"></a>一切世间无有量，<a id="a-Jp"></a>欲悉了知其体性，<a id="a-Jq"></a>菩萨以此初发心。</p>
  <p id="aJr">一切有为诸行道，<a id="a-Js"></a>一一皆有所至处，<a id="a-Jt"></a>悉欲了知其实性，<a id="a-Ju"></a>菩萨以此初发心。</p>
  <p id="aJv">一切世界诸众生，<a id="a-Jw"></a>随业漂流无暂息，<a id="a-Jx"></a>欲得天眼皆明见，<a id="a-Jy"></a>菩萨以此初发心。</p>
  <p id="aJz">过去世中曾所有，<a id="a-K0"></a>如是体性如是相，<a id="a-K1"></a>欲悉了知其宿住，<a id="a-K2"></a>菩萨以此初发心。</p>
  <p id="aK3">一切众生诸结惑，<a id="a-K4"></a>相续现起及习气，<a id="a-K5"></a>欲悉了知究竟尽，<a id="a-K6"></a>菩萨以此初发心。</p>
  <p id="aK7">随诸众生所安立，<a id="a-K8"></a>种种谈论语言道，<a id="a-K9"></a>如其世谛悉欲知，<a id="a-KA"></a>菩萨以此初发心。</p>
  <p id="aKB">一切诸法离言说，<a id="a-KC"></a>性空寂灭无所作，<a id="a-KD"></a>欲悉明达此真义，<a id="a-KE"></a>菩萨以此初发心。</p>
  <p id="aKF">欲悉震动十方国，<a id="a-KG"></a>倾覆一切诸大海，<a id="a-KH"></a>具足诸佛大神通，<a id="a-KI"></a>菩萨以此初发心。</p>
  <p id="aKJ">欲一毛孔放光明，<a id="a-KK"></a>普照十方无量土，<a id="a-KL"></a>一一光中觉一切，<a id="a-KM"></a>菩萨以此初发心。</p>
  <p id="aKN">欲以难思诸佛刹，<a id="a-KO"></a>悉置掌中而不动，<a id="a-KP"></a>了知一切如幻化，<a id="a-KQ"></a>菩萨以此初发心。</p>
  <p id="aKR">欲以无量刹众生，<a id="a-KS"></a>置一毛端不迫隘，<a id="a-KT"></a>悉知无人无有我，<a id="a-KU"></a>菩萨以此初发心。</p>
  <p id="aKV">欲以一毛滴海水，<a id="a-KW"></a>一切大海悉令竭，<a id="a-KX"></a>而悉分别知其数，<a id="a-KY"></a>菩萨以此初发心。</p>
  <p id="aKZ">不可思议诸国土，<a id="a-Ka"></a>尽抹为尘无遗者，<a id="a-Kb"></a>欲悉分别知其数，<a id="a-Kc"></a>菩萨以此初发心。</p>
  <p id="aKd">过去未来无量劫，<a id="a-Ke"></a>一切世间成坏相，<a id="a-Kf"></a>欲悉了达穷其际，<a id="a-Kg"></a>菩萨以此初发心。</p>
  <p id="aKh">三世所有诸如来，<a id="a-Ki"></a>一切独觉及声闻，<a id="a-Kj"></a>欲知其法尽无余，<a id="a-Kk"></a>菩萨以此初发心。</p>
  <p id="aKl">无量无边诸世界，<a id="a-Km"></a>欲以一毛悉称举，<a id="a-Kn"></a>如其体相悉了知，<a id="a-Ko"></a>菩萨以此初发心。</p>
  <p id="aKp">无量无数轮围山，<a id="a-Kq"></a>欲令悉入毛孔中，<a id="a-Kr"></a>如其大小皆得知，<a id="a-Ks"></a>菩萨以此初发心。</p>
  <p id="aKt">欲以寂静一妙音，<a id="a-Ku"></a>普应十方随类演，<a id="a-Kv"></a>如是皆令净明了，<a id="a-Kw"></a>菩萨以此初发心。</p>
  <p id="aKx">一切众生语言法，<a id="a-Ky"></a>一言演说无不尽，<a id="a-Kz"></a>悉欲了知其自性，<a id="a-L0"></a>菩萨以此初发心。</p>
  <p id="aL1">世间言音靡不作，<a id="a-L2"></a>悉令其解证寂灭，<a id="a-L3"></a>欲得如是妙舌根，<a id="a-L4"></a>菩萨以此初发心。</p>
  <p id="aL5">欲使十方诸世界，<a id="a-L6"></a>有成坏相皆得见，<a id="a-L7"></a>而悉知从分别生，<a id="a-L8"></a>菩萨以此初发心。</p>
  <p id="aL9">一切十方诸世界，<a id="a-LA"></a>无量如来悉充满，<a id="a-LB"></a>欲悉了知彼佛法，<a id="a-LC"></a>菩萨以此初发心。</p>
  <p id="aLD">种种变化无量身，<a id="a-LE"></a>一切世界微尘等，<a id="a-LF"></a>欲悉了达从心起，<a id="a-LG"></a>菩萨以此初发心。</p>
  <p id="aLH">过去未来现在世，<a id="a-LI"></a>无量无数诸如来，<a id="a-LJ"></a>欲于一念悉了知，<a id="a-LK"></a>菩萨以此初发心。</p>
  <p id="aLL">欲具演说一句法，<a id="a-LM"></a>阿僧祇劫无有尽，<a id="a-LN"></a>而令文义各不同，<a id="a-LO"></a>菩萨以此初发心。</p>
  <p id="aLP">十方一切诸众生，<a id="a-LQ"></a>随其流转生灭相，<a id="a-LR"></a>欲于一念皆明达，<a id="a-LS"></a>菩萨以此初发心。</p>
  <p id="aLT">欲以身语及意业，<a id="a-LU"></a>普诣十方无所碍，<a id="a-LV"></a>了知三世皆空寂，<a id="a-LW"></a>菩萨以此初发心。</p>
  <p id="aLX">菩萨如是发心已，<a id="a-LY"></a>应令往诣十方国，<a id="a-LZ"></a>恭敬供养诸如来，<a id="a-La"></a>以此使其无退转。</p>
  <p id="aLb">菩萨勇猛求佛道，<a id="a-Lc"></a>住于生死不疲厌，<a id="a-Ld"></a>为彼称叹使顺行，<a id="a-Le"></a>如是令其无退转。</p>
  <p id="aLf">十方世界无量刹，<a id="a-Lg"></a>悉在其中作尊主，<a id="a-Lh"></a>为诸菩萨如是说，<a id="a-Li"></a>以此令其无退转。</p>
  <p id="aLj">最胜最上最第一，<a id="a-Lk"></a>甚深微妙清净法，<a id="a-Ll"></a>劝诸菩萨说与人，<a id="a-Lm"></a>如是教令离烦恼。</p>
  <p id="aLn">一切世间无与等，<a id="a-Lo"></a>不可倾动摧伏处，<a id="a-Lp"></a>为彼菩萨常称赞，<a id="a-Lq"></a>如是教令不退转。</p>
  <p id="aLr">佛是世间大力主，<a id="a-Ls"></a>具足一切诸功德，<a id="a-Lt"></a>令诸菩萨住是中，<a id="a-Lu"></a>以此教为胜丈夫。</p>
  <p id="aLv">无量无边诸佛所，<a id="a-Lw"></a>悉得往诣而亲近，<a id="a-Lx"></a>常为诸佛所摄受，<a id="a-Ly"></a>如是教令不退转。</p>
  <p id="aLz">所有寂静诸三昧，<a id="a-M0"></a>悉皆演畅无有余，<a id="a-M1"></a>为彼菩萨如是说，<a id="a-M2"></a>以此令其不退转。</p>
  <p id="aM3">摧灭诸有生死轮，<a id="a-M4"></a>转于清净妙法轮，<a id="a-M5"></a>一切世间无所著，<a id="a-M6"></a>为诸菩萨如是说。</p>
  <p id="aM7">一切众生堕恶道，<a id="a-M8"></a>无量重苦所缠迫，<a id="a-M9"></a>与作救护归依处，<a id="a-MA"></a>为诸菩萨如是说。</p>
  <p id="aMB">此是菩萨发心住，<a id="a-MC"></a>一向志求无上道，<a id="a-MD"></a>如我所说教诲法，<a id="a-ME"></a>一切诸佛亦如是。</p>
  <p id="aMF">第二治地住菩萨，<a id="a-MG"></a>应当发起如是心，<a id="a-MH"></a>十方一切诸众生，<a id="a-MI"></a>愿使悉顺如来教。</p>
  <p id="aMJ">利益大悲安乐心，<a id="a-MK"></a>安住怜愍摄受心，<a id="a-ML"></a>守护众生同己心，<a id="a-MM"></a>师心及以导师心。</p>
  <p id="aMN">已住如是胜妙心，<a id="a-MO"></a>次令诵习求多闻，<a id="a-MP"></a>常乐寂静正思惟，<a id="a-MQ"></a>亲近一切善知识。</p>
  <p id="aMR">发言和悦离粗犷，<a id="a-MS"></a>言必知时无所畏，<a id="a-MT"></a>了达于义如法行，<a id="a-MU"></a>远离愚迷心不动。</p>
  <p id="aMV">此是初学菩提行，<a id="a-MW"></a>能行此行真佛子，<a id="a-MX"></a>我今说彼所应行，<a id="a-MY"></a>如是佛子应勤学。</p>
  <p id="aMZ">第三菩萨修行住，<a id="a-Ma"></a>当依佛教勤观察，<a id="a-Mb"></a>诸法无常苦及空，<a id="a-Mc"></a>无有我人无动作。</p>
  <p id="aMd">一切诸法不可乐，<a id="a-Me"></a>无如名字无处所，<a id="a-Mf"></a>无所分别无真实，<a id="a-Mg"></a>如是观者名菩萨。</p>
  <p id="aMh">次令观察众生界，<a id="a-Mi"></a>及以劝观于法界，<a id="a-Mj"></a>世界差别尽无余，<a id="a-Mk"></a>于彼咸应劝观察。</p>
  <p id="aMl">十方世界及虚空，<a id="a-Mm"></a>所有地水与火风，<a id="a-Mn"></a>欲界色界无色界，<a id="a-Mo"></a>悉劝观察咸令尽。</p>
  <p id="aMp">观察彼界各差别，<a id="a-Mq"></a>及其体性咸究竟，<a id="a-Mr"></a>得如是教勤修行，<a id="a-Ms"></a>此则名为真佛子。</p>
  <p id="aMt">第四生贵住菩萨，<a id="a-Mu"></a>从诸圣教而出生，<a id="a-Mv"></a>了达诸有无所有，<a id="a-Mw"></a>超过彼法生法界。</p>
  <p id="aMx">信佛坚固不可坏，<a id="a-My"></a>观法寂灭心安住，<a id="a-Mz"></a>随诸众生悉了知，<a id="a-N0"></a>体性虚妄无真实。</p>
  <p id="aN1">世间刹土业及报，<a id="a-N2"></a>生死涅槃悉如是，<a id="a-N3"></a>佛子于法如是观，<a id="a-N4"></a>从佛亲生名佛子。</p>
  <p id="aN5">过去未来现在世，<a id="a-N6"></a>其中所有诸佛法，<a id="a-N7"></a>了知积集及圆满，<a id="a-N8"></a>如是修学令究竟。</p>
  <p id="aN9">三世一切诸如来，<a id="a-NA"></a>能随观察悉平等，<a id="a-NB"></a>种种差别不可得，<a id="a-NC"></a>如是观者达三世。</p>
  <p id="aND">如我称扬赞叹者，<a id="a-NE"></a>此是四住诸功德，<a id="a-NF"></a>若能依法勤修行，<a id="a-NG"></a>速成无上佛菩提。</p>
  <p id="aNH">从此第五诸菩萨，<a id="a-NI"></a>说名具足方便住，<a id="a-NJ"></a>深入无量巧方便，<a id="a-NK"></a>发生究竟功德业。</p>
  <p id="aNL">菩萨所修众福德，<a id="a-NM"></a>皆为救护诸群生，<a id="a-NN"></a>专心利益与安乐，<a id="a-NO"></a>一向哀愍令度脱。</p>
  <p id="aNP">为一切世除众难，<a id="a-NQ"></a>引出诸有令欢喜，<a id="a-NR"></a>一一调伏无所遗，<a id="a-NS"></a>皆令具德向涅槃。</p>
  <p id="aNT">一切众生无有边，<a id="a-NU"></a>无量无数不思议，<a id="a-NV"></a>及以不可称量等，<a id="a-NW"></a>听受如来如是法。</p>
  <p id="aNX">此第五住真佛子，<a id="a-NY"></a>成就方便度众生，<a id="a-NZ"></a>一切功德大智尊，<a id="a-Na"></a>以如是法而开示。</p>
  <p id="aNb">第六正心圆满住，<a id="a-Nc"></a>于法自性无迷惑，<a id="a-Nd"></a>正念思惟离分别，<a id="a-Ne"></a>一切天人莫能动。</p>
  <p id="aNf">闻赞毁佛与佛法，<a id="a-Ng"></a>菩萨及以所行行，<a id="a-Nh"></a>众生有量若无量，<a id="a-Ni"></a>有垢无垢难易度，</p>
  <p id="aNj">法界大小及成坏，<a id="a-Nk"></a>若有若无心不动，<a id="a-Nl"></a>过去未来今现在，<a id="a-Nm"></a>谛念思惟恒决定。</p>
  <p id="aNn">一切诸法皆无相，<a id="a-No"></a>无体无性空无实，<a id="a-Np"></a>如幻如梦离分别，<a id="a-Nq"></a>常乐听闻如是义。</p>
  <p id="aNr">第七不退转菩萨，<a id="a-Ns"></a>于佛及法菩萨行，<a id="a-Nt"></a>若有若无出不出，<a id="a-Nu"></a>虽闻是说无退转。</p>
  <p id="aNv">过去未来现在世，<a id="a-Nw"></a>一切诸佛有以无，<a id="a-Nx"></a>佛智有尽或无尽，<a id="a-Ny"></a>三世一相种种相，</p>
  <p id="aNz">一即是多多即一，<a id="a-O0"></a>文随于义义随文，<a id="a-O1"></a>如是一切展转成，<a id="a-O2"></a>此不退人应为说。</p>
  <p id="aO3">若法有相及无相，<a id="a-O4"></a>若法有性及无性，<a id="a-O5"></a>种种差别互相属，<a id="a-O6"></a>此人闻已得究竟。</p>
  <p id="aO7">第八菩萨童真住，<a id="a-O8"></a>身语意行皆具足，<a id="a-O9"></a>一切清净无诸失，<a id="a-OA"></a>随意受生得自在。</p>
  <p id="aOB">知诸众生心所乐，<a id="a-OC"></a>种种意解各差别，<a id="a-OD"></a>及其所有一切法，<a id="a-OE"></a>十方国土成坏相。</p>
  <p id="aOF">逮得速疾妙神通，<a id="a-OG"></a>一切处中随念往，<a id="a-OH"></a>于诸佛所听闻法，<a id="a-OI"></a>赞叹修行无懈倦。</p>
  <p id="aOJ">了知一切诸佛国，<a id="a-OK"></a>震动加持亦观察，<a id="a-OL"></a>超过佛土不可量，<a id="a-OM"></a>游行世界无边数。</p>
  <p id="aON">阿僧祇法悉咨问，<a id="a-OO"></a>所欲受身皆自在，<a id="a-OP"></a>言音善巧靡不充，<a id="a-OQ"></a>诸佛无数咸承事。</p>
  <p id="aOR">第九菩萨王子住，<a id="a-OS"></a>能见众生受生别，<a id="a-OT"></a>烦恼现习靡不知，<a id="a-OU"></a>所行方便皆善了。</p>
  <p id="aOV">诸法各异威仪别，<a id="a-OW"></a>世界不同前后际，<a id="a-OX"></a>如其世俗第一义，<a id="a-OY"></a>悉善了知无有余。</p>
  <p id="aOZ">法王善巧安立处，<a id="a-Oa"></a>随其处所所有法，<a id="a-Ob"></a>法王宫殿若趣入，<a id="a-Oc"></a>及以于中所观见。</p>
  <p id="aOd">法王所有灌顶法，<a id="a-Oe"></a>神力加持无怯畏，<a id="a-Of"></a>宴寝宫室及叹誉，<a id="a-Og"></a>以此教诏法王子。</p>
  <p id="aOh">如是为说靡不尽，<a id="a-Oi"></a>而令其心无所著，<a id="a-Oj"></a>于此了知修正念，<a id="a-Ok"></a>一切诸佛现其前。</p>
  <p id="aOl">第十灌顶真佛子，<a id="a-Om"></a>成满最上第一法，<a id="a-On"></a>十方无数诸世界，<a id="a-Oo"></a>悉能震动光普照。</p>
  <p id="aOp">住持往诣亦无余，<a id="a-Oq"></a>清净庄严皆具足，<a id="a-Or"></a>开示众生无有数，<a id="a-Os"></a>观察知根悉能尽。</p>
  <p id="aOt">发心调伏亦无边，<a id="a-Ou"></a>咸令趣向大菩提，<a id="a-Ov"></a>一切法界咸观察，<a id="a-Ow"></a>十方国土皆往诣。</p>
  <p id="aOx">其中身及身所作，<a id="a-Oy"></a>神通变现难可测，<a id="a-Oz"></a>三世佛土诸境界，<a id="a-P0"></a>乃至王子无能了。</p>
  <p id="aP1">一切见者三世智，<a id="a-P2"></a>于诸佛法明了智，<a id="a-P3"></a>法界无碍无边智，<a id="a-P4"></a>充满一切世界智，</p>
  <p id="aP5">照曜世界住持智，<a id="a-P6"></a>了知众生诸法智，<a id="a-P7"></a>及知正觉无边智，<a id="a-P8"></a>如来为说咸令尽。</p>
  <p id="aP9">如是十住诸菩萨，<a id="a-PA"></a>皆从如来法化生，<a id="a-PB"></a>随其所有功德行，<a id="a-PC"></a>一切天人莫能测。</p>
  <p id="aPD">过去未来现在世，<a id="a-PE"></a>发心求佛无有边，<a id="a-PF"></a>十方国土皆充满，<a id="a-PG"></a>莫不当成一切智。</p>
  <p id="aPH">一切国土无边际，<a id="a-PI"></a>世界众生法亦然，<a id="a-PJ"></a>惑业心乐各差别，<a id="a-PK"></a>依彼而发菩提意。</p>
  <p id="aPL">始求佛道一念心，<a id="a-PM"></a>世间众生及二乘，<a id="a-PN"></a>斯等尚亦不能知，<a id="a-PO"></a>何况所余功德行！</p>
  <p id="aPP">十方所有诸世界，<a id="a-PQ"></a>能以一毛悉称举，<a id="a-PR"></a>彼人能知此佛子，<a id="a-PS"></a>趣向如来智慧行。</p>
  <p id="aPT">十方所有诸大海，<a id="a-PU"></a>悉以毛端滴令尽，<a id="a-PV"></a>彼人能知此佛子，<a id="a-PW"></a>一念所修功德行。</p>
  <p id="aPX">一切世界抹为尘，<a id="a-PY"></a>悉能分别知其数，<a id="a-PZ"></a>如是之人乃能见，<a id="a-Pa"></a>此诸菩萨所行道。</p>
  <p id="aPb">去来现在十方佛，<a id="a-Pc"></a>一切独觉及声闻，<a id="a-Pd"></a>悉以种种妙辩才，<a id="a-Pe"></a>开示初发菩提心。</p>
  <p id="aPf">发心功德不可量，<a id="a-Pg"></a>充满一切众生界，<a id="a-Ph"></a>众智共说无能尽，<a id="a-Pi"></a>何况所余诸妙行！<a id="a-Pj"></a>”</p>
 </body>
</html>