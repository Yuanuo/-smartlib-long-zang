<!doctype html>
<html id="z3IBTPmGN" data-ver="1146">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第八</h1>
  <h2 id="a2">佛升须弥顶品第九</h2>
  <p id="a3">尔时如来。<a id="a-4"></a>威神力故。<a id="a-5"></a>十方一切诸佛世界。<a id="a-6"></a>诸四天下一一阎浮提。<a id="a-7"></a>皆有如来坐菩提树下无不显现。<a id="a-8"></a>彼诸菩萨各承佛神力。<a id="a-9"></a>说种种法。<a id="a-A"></a>皆悉自谓在于佛所。<a id="a-B"></a>尔时世尊威神力故。<a id="a-C"></a>不起此座。<a id="a-D"></a>升须弥顶向帝释殿。<a id="a-E"></a>尔时帝释遥见佛来。<a id="a-F"></a>即于妙胜殿上。<a id="a-G"></a>敷置众宝师子之座。<a id="a-H"></a>以万种杂宝而庄严之。<a id="a-I"></a>万种宝帐弥覆其上。<a id="a-J"></a>以万宝网。<a id="a-K"></a>而绞络之。<a id="a-L"></a>次上万种众妙宝盖。<a id="a-M"></a>天缯杂宝以为垂带。<a id="a-N"></a>万种璎珞而庄严之。<a id="a-O"></a>万种宝衣以敷座上。<a id="a-P"></a>一万天子在前立侍。<a id="a-Q"></a>一万梵天而围绕之。<a id="a-R"></a>一万光明以为照耀。</p>
  <p id="aS">尔时帝释。<a id="a-T"></a>为佛庄严师子座已。<a id="a-U"></a>合掌恭敬白佛言。<a id="a-V"></a>善来世尊。<a id="a-W"></a>唯愿哀处我此宫殿。<a id="a-X"></a>尔时世尊。<a id="a-Y"></a>即受其请升妙胜殿。<a id="a-Z"></a>一切十方亦复如是。<a id="a-a"></a>尔时帝释无量乐音。<a id="a-b"></a>佛神力故寂然无声。<a id="a-c"></a>即自忆念于过去佛所种诸善根。<a id="a-d"></a>以偈颂曰。</p>
  <p id="ae">迦葉如来具大慈　　诸吉祥中最无上</p>
  <p id="af">彼佛曾来入此处　　是故此地最吉祥</p>
  <p id="ag">拘那牟尼慧无碍　　诸吉祥中最无上</p>
  <p id="ah">彼佛曾来入此处　　是故此地最吉祥</p>
  <p id="ai">拘楼佛身如金山　　诸吉祥中最无上</p>
  <p id="aj">彼佛曾来入此处　　是故此地最吉祥</p>
  <p id="ak">随叶如来离三垢　　诸吉祥中最无上</p>
  <p id="al">彼佛曾来入此处　　是故此地最吉祥</p>
  <p id="am">尸弃如来常寂然　　诸吉祥中最无上</p>
  <p id="an">彼佛曾来入此处　　是故此地最吉祥</p>
  <p id="ao">毗婆尸佛如满月　　诸吉祥中最无上</p>
  <p id="ap">彼佛曾来入此处　　是故此地最吉祥</p>
  <p id="aq">弗沙明达第一义　　诸吉祥中最无上</p>
  <p id="ar">彼佛曾来入此处　　是故此地最吉祥</p>
  <p id="as">提舍如来辩无碍　　诸吉祥中最无上</p>
  <p id="at">彼佛曾来入此处　　是故此地最吉祥</p>
  <p id="au">波头摩佛净无垢　　诸吉祥中最无上</p>
  <p id="av">彼佛曾来入此处　　是故此地最吉祥</p>
  <p id="aw">锭光如来明普照　　诸吉祥中最无上</p>
  <p id="ax">彼佛曾来入此处　　是故此地最吉祥</p>
  <p id="ay">如此间帝释佛神力故。<a id="a-z"></a>以偈赞叹十佛功德。<a id="a-10"></a>如是十方帝释。<a id="a-11"></a>各自忆念过去佛所所种善根。<a id="a-12"></a>以偈赞叹亦复如是。<a id="a-13"></a>尔时世尊。<a id="a-14"></a>升师子座结跏趺坐。<a id="a-15"></a>坐已宫殿忽然广博。<a id="a-16"></a>如忉利天处。<a id="a-17"></a>一切十方亦复如是。</p>
  <p data-pb></p>
  <h2 id="a18">菩萨云集妙胜殿上说偈品第十</h2>
  <p id="a19">尔时十方各过百佛世界微尘数刹。<a id="a-1A"></a>一一方各十世界。<a id="a-1B"></a>其世界名因陀罗。<a id="a-1C"></a>次名莲华。<a id="a-1D"></a>次名众宝。<a id="a-1E"></a>次名优钵罗。<a id="a-1F"></a>次名妙行。<a id="a-1G"></a>次名善行。<a id="a-1H"></a>次名欢喜。<a id="a-1I"></a>次名星宿。<a id="a-1J"></a>次名无厌慈。<a id="a-1K"></a>次名虚空。<a id="a-1L"></a>其佛号不变月。<a id="a-1M"></a>次号无尽月。<a id="a-1N"></a>次号不动月。<a id="a-1O"></a>次号香风月。<a id="a-1P"></a>次号自在天月。<a id="a-1Q"></a>次号清净月。<a id="a-1R"></a>次号无上月。<a id="a-1S"></a>次号星宿月。<a id="a-1T"></a>次号不衰变月。<a id="a-1U"></a>次号无量自在月。<a id="a-1V"></a>其菩萨名法慧。<a id="a-1W"></a>次名一切慧。<a id="a-1X"></a>次名胜慧。<a id="a-1Y"></a>次名功德慧。<a id="a-1Z"></a>次名精进慧。<a id="a-1a"></a>次名善慧。<a id="a-1b"></a>次名智慧。<a id="a-1c"></a>次名真实慧。<a id="a-1d"></a>次名无上慧。<a id="a-1e"></a>次名坚固慧。<a id="a-1f"></a>此诸菩萨。<a id="a-1g"></a>各于其国佛所。<a id="a-1h"></a>净修梵行。<a id="a-1i"></a>尔时佛神力故。<a id="a-1j"></a>彼一一菩萨。<a id="a-1k"></a>各将一佛世界微尘数菩萨眷属俱。<a id="a-1l"></a>来诣佛所恭敬礼拜。<a id="a-1m"></a>又佛神力故。<a id="a-1n"></a>化作宝藏师子之座。<a id="a-1o"></a>结跏趺坐充满十方。<a id="a-1p"></a>如此世界须弥山顶菩萨云集。<a id="a-1q"></a>十方世界亦复如是。</p>
  <p id="a1r">尔时世尊。<a id="a-1s"></a>从两足指放百千亿妙色光明。<a id="a-1t"></a>普照十方一切世界。<a id="a-1u"></a>诸四天下菩提树下。<a id="a-1v"></a>须弥山顶妙胜殿上。<a id="a-1w"></a>如来大众皆悉显现。<a id="a-1x"></a>尔时法慧菩萨。<a id="a-1y"></a>承佛神力普观十方。<a id="a-1z"></a>以偈颂曰。</p>
  <p id="a20">天人师悉现　　一切严净刹</p>
  <p id="a21">须弥山王顶　　帝释妙胜殿</p>
  <p id="a22">哀受天王请　　故处其宫殿</p>
  <p id="a23">一一各以十　　吉祥偈赞佛</p>
  <p id="a24">诸佛大眷属　　清净菩萨众</p>
  <p id="a25">斯从十方来　　跏趺正安坐</p>
  <p id="a26">各同其名字　　如我菩萨众</p>
  <p id="a27">舍离于本刹　　往诣诸佛所</p>
  <p id="a28">本国诸世尊　　名号皆悉同</p>
  <p id="a29">各于其佛所　　净修菩萨行</p>
  <p id="a2A">诸佛子当知　　如来威神力</p>
  <p id="a2B">一切世界中　　各谓佛在前</p>
  <p id="a2C">今我等见佛　　坐释妙胜殿</p>
  <p id="a2D">十方亦如是　　如来自在力</p>
  <p id="a2E">一切世界中　　发心求佛者</p>
  <p id="a2F">先立清净愿　　修习菩萨行</p>
  <p id="a2G">菩萨净修行　　无量无数劫</p>
  <p id="a2H">于法界无碍　　无能测量者</p>
  <p id="a2I">悉普照十方　　灭除愚痴闇</p>
  <p id="a2J">一切无与等　　是故莫能知</p>
  <p id="a2K">尔时一切慧菩萨。<a id="a-2L"></a>承佛神力普观十方。<a id="a-2M"></a>以偈颂曰。</p>
  <p id="a2N">无量无数劫　　虽常见如来</p>
  <p id="a2O">于此正法中　　犹未睹真实</p>
  <p id="a2P">妄想取诸法　　增长痴惑网</p>
  <p id="a2Q">轮回生死中　　盲冥不见佛</p>
  <p id="a2R">虽复观诸法　　犹未见实相</p>
  <p id="a2S">一切法生灭　　但着假名字</p>
  <p id="a2T">一切法无生　　一切法无灭</p>
  <p id="a2U">若能如是解　　诸佛常现前</p>
  <p id="a2V">无取亦无见　　空寂无真实</p>
  <p id="a2W">诸佛本来空　　不可得思量</p>
  <p id="a2X">若解一切法　　不可思量者</p>
  <p id="a2Y">彼于诸烦恼　　其心无所染</p>
  <p id="a2Z">虚妄取法相　　是则为痴冥</p>
  <p id="a2a">是故不见佛　　亦不得真实</p>
  <p id="a2b">牟尼离三世　　相好悉具足</p>
  <p id="a2c">于住无所住　　法界悉清净</p>
  <p id="a2d">因缘故法生　　因缘故法灭</p>
  <p id="a2e">如是观如来　　究竟离痴惑</p>
  <p id="a2f">法慧先已说　　清净微妙法</p>
  <p id="a2g">我从彼胜闻　　菩提难思议</p>
  <p id="a2h">尔时胜慧菩萨。<a id="a-2i"></a>承佛神力普观十方。<a id="a-2j"></a>以偈颂曰。</p>
  <p id="a2k">如来智甚深　　一切莫能测</p>
  <p id="a2l">不知真实法　　世间悉迷惑</p>
  <p id="a2m">童蒙思惟是　　虚妄取诸法</p>
  <p id="a2n">是故不见佛　　具足清净相</p>
  <p id="a2o">愚痴心迷惑　　妄取五阴相</p>
  <p id="a2p">不了真实性　　是故不见佛</p>
  <p id="a2q">分别一切法　　皆悉无真实</p>
  <p id="a2r">如是解诸法　　则见卢舍那</p>
  <p id="a2s">因前五阴故　　后阴相续生</p>
  <p id="a2t">次第解五阴　　见佛难思议</p>
  <p id="a2u">如宝在闇处　　无明故不见</p>
  <p id="a2v">真谛无说者　　虽慧莫能睹</p>
  <p id="a2w">如目不明净　　不见微妙色</p>
  <p id="a2x">如是不净心　　不见诸佛法</p>
  <p id="a2y">犹如明净日　　无目者不见</p>
  <p id="a2z">若人心谄曲　　终不睹诸佛</p>
  <p id="a30">故当净慧眼　　观察诸法相</p>
  <p id="a31">见法相明了　　犹如镜中像</p>
  <p id="a32">一切慧先说　　清净微妙法</p>
  <p id="a33">我从彼胜闻　　见佛卢舍那</p>
  <p id="a34">尔时功德慧菩萨。<a id="a-35"></a>承佛神力普观十方。<a id="a-36"></a>以偈颂曰。</p>
  <p id="a37">诸法虚无实　　妄取坚固相</p>
  <p id="a38">是故童蒙者　　常转生死轮</p>
  <p id="a39">不善非胜法　　妄作胜法相</p>
  <p id="a3A">是故生障碍　　愚痴常轮转</p>
  <p id="a3B">不知八正道　　云何知自心</p>
  <p id="a3C">彼因颠倒想　　增长一切恶</p>
  <p id="a3D">不见诸法空　　常受无量苦</p>
  <p id="a3E">彼人不成就　　清净法眼故</p>
  <p id="a3F">欲知一切心　　先当求法眼</p>
  <p id="a3G">如我所说者　　能见真实佛</p>
  <p id="a3H">若有见佛者　　其心无所著</p>
  <p id="a3I">彼则见真实　　如佛所说法</p>
  <p id="a3J">若见大智慧　　如来妙法身</p>
  <p id="a3K">能见如来故　　彼有清净眼</p>
  <p id="a3L">无见乃能见　　一切真实法</p>
  <p id="a3M">于法有所见　　彼则无所见</p>
  <p id="a3N">妙哉真实法　　佛以导众生</p>
  <p id="a3O">一切诸有中　　无生亦无死</p>
  <p id="a3P">胜慧先已说　　清净微妙法</p>
  <p id="a3Q">我从彼胜闻　　深解诸佛道</p>
  <p id="a3R">尔时精进慧菩萨。<a id="a-3S"></a>承佛神力普观十方。<a id="a-3T"></a>以偈颂曰。</p>
  <p id="a3U">以诸妄想行　　慧眼不清净</p>
  <p id="a3V">愚痴邪见增　　常不见诸佛</p>
  <p id="a3W">若能见邪伪　　及以真实法</p>
  <p id="a3X">谛了实不实　　则见清净佛</p>
  <p id="a3Y">见者则是垢　　彼则无所见</p>
  <p id="a3Z">诸佛离所见　　是故见清净</p>
  <p id="a3a">世间语言法　　虚妄无真实</p>
  <p id="a3b">知世从缘起　　能离生死患</p>
  <p id="a3c">世间非世间　　观察悉平等</p>
  <p id="a3d">二俱知真实　　是名真见者</p>
  <p id="a3e">若能如是观　　漏尽得自在</p>
  <p id="a3f">非有亦非无　　是名不二见</p>
  <p id="a3g">虚妄非虚妄　　非是诸佛法</p>
  <p id="a3h">真实无二相　　法性清净故</p>
  <p id="a3i">法性自清净　　无相如虚空</p>
  <p id="a3j">一切无能说　　智者如是观</p>
  <p id="a3k">乐观一切法　　寂灭无所有</p>
  <p id="a3l">亦知不可修　　能见牟尼尊</p>
  <p id="a3m">如是见佛者　　功德不可量</p>
  <p id="a3n">一切所有行　　寂静空无相</p>
  <p id="a3o">尔时善慧菩萨。<a id="a-3p"></a>承佛神力普观十方。<a id="a-3q"></a>以偈颂曰。</p>
  <p id="a3r">妙哉佛世尊　　无量诸如来</p>
  <p id="a3s">离害心解脱　　自度能度彼</p>
  <p id="a3t">正见世间灯　　如实不颠倒</p>
  <p id="a3u">无量无数劫　　积德故见佛</p>
  <p id="a3v">诸行空无实　　凡夫谓真谛</p>
  <p id="a3w">一切无自性　　皆悉等虚空</p>
  <p id="a3x">无尽智所说　　说者无所说</p>
  <p id="a3y">了知有悉无　　故得难思议</p>
  <p id="a3z">无尽说无尽　　众生空寂故</p>
  <p id="a40">知彼真实性　　则见大名称</p>
  <p id="a41">无见说是见　　无我说众生</p>
  <p id="a42">说见及众生　　是二悉非有</p>
  <p id="a43">见者无所见　　是见不坏相</p>
  <p id="a44">是名真实法　　一切佛所说</p>
  <p id="a45">能知真实佛　　及佛之所说</p>
  <p id="a46">普见一切世　　如佛卢舍那</p>
  <p id="a47">如来等正觉　　善说明净道</p>
  <p id="a48">精进慧菩萨　　演说无量法</p>
  <p id="a49">有无诸法相　　一相平等修</p>
  <p id="a4A">如是能见佛　　安住真实际</p>
  <p id="a4B">尔时智慧菩萨。<a id="a-4C"></a>承佛神力普观十方。<a id="a-4D"></a>以偈颂曰。</p>
  <p id="a4E">我闻最胜教　　即生净慧光</p>
  <p id="a4F">普照十方世　　悉见一切佛</p>
  <p id="a4G">若计有众生　　是为最难处</p>
  <p id="a4H">法本无真主　　但有假言说</p>
  <p id="a4I">愚惑莫能知　　自身真实性</p>
  <p id="a4J">如来非取相　　是故不见佛</p>
  <p id="a4K">尘垢障慧眼　　不见等正觉</p>
  <p id="a4L">无量无数劫　　流转生死海</p>
  <p id="a4M">流转则生死　　非转是涅槃</p>
  <p id="a4N">生死及涅槃　　二皆不可得</p>
  <p id="a4O">虚诳妄说者　　生死涅槃异</p>
  <p id="a4P">迷惑贤圣法　　不识无上道</p>
  <p id="a4Q">如是取相者　　言有佛等觉</p>
  <p id="a4R">颠倒无正念　　是故不见佛</p>
  <p id="a4S">能知此实法　　寂灭真如相</p>
  <p id="a4T">则见最正觉　　超出语言道</p>
  <p id="a4U">虚妄说诸法　　法实无所有</p>
  <p id="a4V">一切诸世尊　　谛求不可得</p>
  <p id="a4W">明了过去世　　未来及现在</p>
  <p id="a4X">究竟永寂灭　　故说为如来</p>
  <p id="a4Y">尔时真慧菩萨。<a id="a-4Z"></a>承佛神力普观十方。<a id="a-4a"></a>以偈颂曰。</p>
  <p id="a4b">宁受无量苦　　得闻佛音声</p>
  <p id="a4c">不受一切乐　　而不闻佛名</p>
  <p id="a4d">所以无量劫　　受此众苦恼</p>
  <p id="a4e">流转生死中　　不闻佛名故</p>
  <p id="a4f">实以无实法　　正觉等真伪</p>
  <p id="a4g">以无和合相　　是名为菩提</p>
  <p id="a4h">现佛非缘合　　去来亦复然</p>
  <p id="a4i">一切法无相　　是则佛真性</p>
  <p id="a4j">若能如是观　　诸法甚深义</p>
  <p id="a4k">则见无量佛　　法身真实相</p>
  <p id="a4l">于实知真实　　非实知非实</p>
  <p id="a4m">善解真实际　　故号为正觉</p>
  <p id="a4n">觉者无所觉　　是佛真妙法</p>
  <p id="a4o">诸佛如是修　　非一亦非二</p>
  <p id="a4p">知一法为众　　知众法为一</p>
  <p id="a4q">法无所依处　　云何而缘合</p>
  <p id="a4r">作者及所作　　二俱无所有</p>
  <p id="a4s">若能如是解　　求之不可得</p>
  <p id="a4t">是处不可得　　诸佛所依止</p>
  <p id="a4u">法无有所依　　觉者无所著</p>
  <p id="a4v">尔时无上慧菩萨。<a id="a-4w"></a>承佛神力普观十方。<a id="a-4x"></a>以偈颂曰。</p>
  <p id="a4y">无上摩诃萨　　远离众生相</p>
  <p id="a4z">上相无所有　　故号为无上</p>
  <p id="a50">微妙无所有　　粗者亦复无</p>
  <p id="a51">诸佛之所得　　非望亦非作</p>
  <p id="a52">是法不可数　　诸佛之境界</p>
  <p id="a53">亦离于无数　　是名佛真法</p>
  <p id="a54">慧日照十方　　灭除众闇冥</p>
  <p id="a55">亦非有所照　　亦复非无照</p>
  <p id="a56">常乐寂静法　　永离有所依</p>
  <p id="a57">解脱无依处　　不染一切法</p>
  <p id="a58">善见大智者　　真实所依住</p>
  <p id="a59">若无有二法　　当知一亦无</p>
  <p id="a5A">无一亦无二　　一切皆寂灭</p>
  <p id="a5B">三种世间空　　是则诸佛见</p>
  <p id="a5C">诸佛教众生　　安住正法中</p>
  <p id="a5D">解达无所住　　当见真实身</p>
  <p id="a5E">非身即是身　　不转不可见</p>
  <p id="a5F">无转亦无见　　是名无上身</p>
  <p id="a5G">真慧所演说　　无量诸佛法</p>
  <p id="a5H">若闻此法者　　常得清净眼</p>
  <p id="a5I">尔时坚固慧菩萨。<a id="a-5J"></a>承佛神力普观十方。<a id="a-5K"></a>以偈颂曰。</p>
  <p id="a5L">众生不知恩　　如来发慈慧</p>
  <p id="a5M">出现于世间　　普照除众冥</p>
  <p id="a5N">起大慈悲心　　普观诸群生</p>
  <p id="a5O">具受无量苦　　永缚在三有</p>
  <p id="a5P">唯除等正觉　　最胜尊导师</p>
  <p id="a5Q">一切天人中　　无可归依者</p>
  <p id="a5R">世界若无佛　　及众贤圣人</p>
  <p id="a5S">彼诸群生类　　无有一切乐</p>
  <p id="a5T">如来众贤圣　　出现于世间</p>
  <p id="a5U">为开净慧眼　　令得永安乐</p>
  <p id="a5V">若见如来者　　为得最大利</p>
  <p id="a5W">闻佛名欢喜　　则是世间塔</p>
  <p id="a5X">我等获善利　　现前觐如来</p>
  <p id="a5Y">闻斯微妙法　　悉当成佛道</p>
  <p id="a5Z">三世明解脱　　甚深诸境界</p>
  <p id="a5a">一切众菩萨　　清净开慧眼</p>
  <p id="a5b">我等重欢喜　　见佛卢舍那</p>
  <p id="a5c">无量无边智　　演说不可尽</p>
  <p id="a5d">无上慧坚固　　及诸佛子等</p>
  <p id="a5e">无数亿劫中　　说佛德无尽</p>
  <p data-pb></p>
  <h2 id="a5f">菩萨十住品第十一</h2>
  <p id="a5g">尔时法慧菩萨承佛神力。<a id="a-5h"></a>入菩萨无量方便三昧正受。<a id="a-5i"></a>入三昧已。<a id="a-5j"></a>十方千佛世界尘数佛土之外。<a id="a-5k"></a>各见千佛世界尘数诸佛。<a id="a-5l"></a>是诸如来悉号法慧。<a id="a-5m"></a>时彼诸佛。<a id="a-5n"></a>告法慧菩萨言。<a id="a-5o"></a>善哉善哉。<a id="a-5p"></a>善男子。<a id="a-5q"></a>乃能入是菩萨无量方便三昧正受。<a id="a-5r"></a>善男子。<a id="a-5s"></a>十方各千佛刹。<a id="a-5t"></a>尘数诸佛。<a id="a-5u"></a>加汝神力故。<a id="a-5v"></a>能入是三昧正受。<a id="a-5w"></a>又卢舍那佛本愿力故。<a id="a-5x"></a>威神力故。<a id="a-5y"></a>及汝善根力故。<a id="a-5z"></a>又欲令汝广说法故。<a id="a-60"></a>长养佛慧故。<a id="a-61"></a>开解法界故。<a id="a-62"></a>分别众生界故。<a id="a-63"></a>除灭障故。<a id="a-64"></a>入无碍境界故。<a id="a-65"></a>无等等方便入一切智陀罗尼故。<a id="a-66"></a>觉一切法故。<a id="a-67"></a>善知诸根故。<a id="a-68"></a>说法持故。<a id="a-69"></a>所谓菩萨十住。<a id="a-6A"></a>善男子。<a id="a-6B"></a>当承佛神力说微妙法。<a id="a-6C"></a>尔时一切如来。<a id="a-6D"></a>即与法慧菩萨。<a id="a-6E"></a>无碍智。<a id="a-6F"></a>无住智。<a id="a-6G"></a>无断智。<a id="a-6H"></a>无痴智。<a id="a-6I"></a>无坏智。<a id="a-6J"></a>无恶智。<a id="a-6K"></a>无量智。<a id="a-6L"></a>无胜智。<a id="a-6M"></a>无懈怠智。<a id="a-6N"></a>无退智。<a id="a-6O"></a>何以故。<a id="a-6P"></a>彼三昧力法如是故。<a id="a-6Q"></a>尔时诸佛。<a id="a-6R"></a>各伸右手。<a id="a-6S"></a>摩法慧菩萨顶。<a id="a-6T"></a>摩其顶已。<a id="a-6U"></a>即从定起。<a id="a-6V"></a>告众菩萨言。<a id="a-6W"></a>诸佛子。<a id="a-6X"></a>菩萨种性甚深广大。<a id="a-6Y"></a>与法界虚空等。<a id="a-6Z"></a>一切菩萨。<a id="a-6a"></a>从三世诸佛种性中生。<a id="a-6b"></a>诸佛子。<a id="a-6c"></a>菩萨摩诃萨十住行。<a id="a-6d"></a>去来现在诸佛所说。<a id="a-6e"></a>何等为十。<a id="a-6f"></a>一名初发心。<a id="a-6g"></a>二名治地。<a id="a-6h"></a>三名修行。<a id="a-6i"></a>四名生贵。<a id="a-6j"></a>五名方便具足。<a id="a-6k"></a>六名正心。<a id="a-6l"></a>七名不退。<a id="a-6m"></a>八名童真。<a id="a-6n"></a>九名法王子。<a id="a-6o"></a>十名灌顶。<a id="a-6p"></a>诸佛子。<a id="a-6q"></a>是名菩萨十住。<a id="a-6r"></a>去来现在诸佛所说。<a id="a-6s"></a>诸佛子。<a id="a-6t"></a>何等是菩萨摩诃萨初发心住。<a id="a-6u"></a>此菩萨。<a id="a-6v"></a>见佛三十二相八十种好妙色具足尊重难遇。<a id="a-6w"></a>或睹神变。<a id="a-6x"></a>或闻说法。<a id="a-6y"></a>或听教诫。<a id="a-6z"></a>或见众生受无量苦。<a id="a-70"></a>或闻如来广说佛法。<a id="a-71"></a>发菩提心。<a id="a-72"></a>求一切智一向不回。<a id="a-73"></a>此菩萨。<a id="a-74"></a>因初发心得十力分。<a id="a-75"></a>何等为十。<a id="a-76"></a>所谓是处非处智。<a id="a-77"></a>业报垢净智。<a id="a-78"></a>诸根智。<a id="a-79"></a>欲乐智。<a id="a-7A"></a>性智。<a id="a-7B"></a>一切至处道智。<a id="a-7C"></a>一切禅定解脱三昧正受垢净起智。<a id="a-7D"></a>宿命无碍智。<a id="a-7E"></a>天眼无碍智。<a id="a-7F"></a>三世漏尽智。<a id="a-7G"></a>是为十。<a id="a-7H"></a>诸佛子。<a id="a-7I"></a>彼菩萨应学十法。<a id="a-7J"></a>何等为十。<a id="a-7K"></a>所谓学恭敬供养诸佛。<a id="a-7L"></a>赞叹诸菩萨。<a id="a-7M"></a>护众生心。<a id="a-7N"></a>亲近贤明。<a id="a-7O"></a>赞不退法。<a id="a-7P"></a>修佛功德称扬叹美生诸佛前。<a id="a-7Q"></a>方便修习寂静三昧。<a id="a-7R"></a>赞叹远离生死轮回。<a id="a-7S"></a>为苦众生作归依处。<a id="a-7T"></a>何以故。<a id="a-7U"></a>欲令菩提心转胜坚固成无上道。<a id="a-7V"></a>有所闻法即自开解不由他悟。</p>
  <p id="a7W">诸佛子。<a id="a-7X"></a>何等是菩萨摩诃萨治地住。<a id="a-7Y"></a>此菩萨。<a id="a-7Z"></a>于一切众生发十种心。<a id="a-7a"></a>何等为十。<a id="a-7b"></a>所谓大慈心。<a id="a-7c"></a>大悲心。<a id="a-7d"></a>乐心。<a id="a-7e"></a>安住心。<a id="a-7f"></a>欢喜心。<a id="a-7g"></a>度众生心。<a id="a-7h"></a>守护众生心。<a id="a-7i"></a>我所心。<a id="a-7j"></a>师心。<a id="a-7k"></a>如来心。<a id="a-7l"></a>是为十。<a id="a-7m"></a>诸佛子。<a id="a-7n"></a>彼菩萨应学十法。<a id="a-7o"></a>何等为十。<a id="a-7p"></a>所谓先当勤学专求多闻修离欲定。<a id="a-7q"></a>近善知识。<a id="a-7r"></a>不违其教。<a id="a-7s"></a>善知时语。<a id="a-7t"></a>学无所畏。<a id="a-7u"></a>明解深义。<a id="a-7v"></a>了达正法。<a id="a-7w"></a>知坚法行。<a id="a-7x"></a>舍离痴冥。<a id="a-7y"></a>安住不动何以故。<a id="a-7z"></a>欲于一切众生增长大慈悲故。<a id="a-80"></a>有所闻法即自开解不由他悟。</p>
  <p id="a81">诸佛子。<a id="a-82"></a>何等是菩萨摩诃萨修行住。<a id="a-83"></a>此菩萨。<a id="a-84"></a>十种观一切法。<a id="a-85"></a>何等为十。<a id="a-86"></a>所谓观一切法无常苦空无我不自在。<a id="a-87"></a>一切法不可乐。<a id="a-88"></a>一切法无集散。<a id="a-89"></a>一切法无坚固。<a id="a-8A"></a>一切法虚妄。<a id="a-8B"></a>一切法无精勤和合坚固。<a id="a-8C"></a>是为十。<a id="a-8D"></a>诸佛子。<a id="a-8E"></a>彼菩萨应学十法。<a id="a-8F"></a>何等为十。<a id="a-8G"></a>所谓学分别知一切众生界。<a id="a-8H"></a>分别知一切法界。<a id="a-8I"></a>分别知一切世界。<a id="a-8J"></a>分别知地水火风界。<a id="a-8K"></a>分别知欲色无色界。<a id="a-8L"></a>何以故。<a id="a-8M"></a>欲于一切法增长明净智慧故。<a id="a-8N"></a>有所闻法即自开解不由他悟。</p>
  <p id="a8O">诸佛子。<a id="a-8P"></a>何等是菩萨摩诃萨生贵住。<a id="a-8Q"></a>此菩萨。<a id="a-8R"></a>从一切圣法正教中生。<a id="a-8S"></a>修十种法。<a id="a-8T"></a>何等为十。<a id="a-8U"></a>所谓信佛不坏。<a id="a-8V"></a>究竟于法。<a id="a-8W"></a>寂然定意。<a id="a-8X"></a>分别众生。<a id="a-8Y"></a>分别佛刹。<a id="a-8Z"></a>分别世界。<a id="a-8a"></a>分别诸业。<a id="a-8b"></a>分别果报。<a id="a-8c"></a>分别生死。<a id="a-8d"></a>分别涅槃。<a id="a-8e"></a>是为十。<a id="a-8f"></a>诸佛子。<a id="a-8g"></a>彼菩萨应学十法。<a id="a-8h"></a>何等为十。<a id="a-8i"></a>所谓学分别去来今佛法。<a id="a-8j"></a>修行去来今佛法。<a id="a-8k"></a>具足去来今佛法。<a id="a-8l"></a>平等观察一切诸佛。<a id="a-8m"></a>何以故。<a id="a-8n"></a>欲使明达二世等观。<a id="a-8o"></a>有所闻法即自开解不由他悟。</p>
  <p id="a8p">诸佛子。<a id="a-8q"></a>何等是菩萨摩诃萨具足方便住。<a id="a-8r"></a>此菩萨。<a id="a-8s"></a>闻十种法应当修行。<a id="a-8t"></a>何等为十。<a id="a-8u"></a>所行善根悉为救护一切众生。<a id="a-8v"></a>饶益一切众生。<a id="a-8w"></a>安乐一切众生。<a id="a-8x"></a>哀愍一切众生。<a id="a-8y"></a>成就一切众生。<a id="a-8z"></a>令一切众生舍离诸难。<a id="a-90"></a>拔出一切众生生死苦恼。<a id="a-91"></a>令一切众生欢喜快乐。<a id="a-92"></a>令一切众生调伏。<a id="a-93"></a>令一切众生悉得涅槃。<a id="a-94"></a>是为具足方便住。<a id="a-95"></a>诸佛子。<a id="a-96"></a>彼菩萨应学十法。<a id="a-97"></a>何等为十。<a id="a-98"></a>所谓学知众生无有边。<a id="a-99"></a>知众生不可数。<a id="a-9A"></a>知众生不思议。<a id="a-9B"></a>知众生种种色。<a id="a-9C"></a>知众生不可量。<a id="a-9D"></a>知众生空。<a id="a-9E"></a>知众生不自在。<a id="a-9F"></a>知众生非真实。<a id="a-9G"></a>知众生无所有。<a id="a-9H"></a>何以故。<a id="a-9I"></a>欲令其心无所染着。<a id="a-9J"></a>有所闻法即自开解不由他悟。</p>
  <p id="a9K">诸佛子。<a id="a-9L"></a>何等是菩萨摩诃萨正心住。<a id="a-9M"></a>此菩萨。<a id="a-9N"></a>闻十种法得决定心。<a id="a-9O"></a>何等为十。<a id="a-9P"></a>所谓闻赞佛毁佛。<a id="a-9Q"></a>于佛法中心定不动。<a id="a-9R"></a>闻赞法毁法。<a id="a-9S"></a>于佛法中心定不动。<a id="a-9T"></a>闻赞毁菩萨。<a id="a-9U"></a>于佛法中心定不动。<a id="a-9V"></a>闻赞毁菩萨所行法。<a id="a-9W"></a>于佛法中心定不动。<a id="a-9X"></a>闻众生有量无量。<a id="a-9Y"></a>于佛法中心定不动。<a id="a-9Z"></a>闻众生有垢无垢。<a id="a-9a"></a>于佛法中心定不动。<a id="a-9b"></a>闻众生易度难度。<a id="a-9c"></a>于佛法中心定不动。<a id="a-9d"></a>闻法界有量无量。<a id="a-9e"></a>于佛法中心定不动。<a id="a-9f"></a>闻法界若成若坏。<a id="a-9g"></a>于佛法中心定不动。<a id="a-9h"></a>闻法界若有若无。<a id="a-9i"></a>于佛法中心定不动。<a id="a-9j"></a>是为十。<a id="a-9k"></a>诸佛子。<a id="a-9l"></a>彼菩萨应学十法。<a id="a-9m"></a>何等为十。<a id="a-9n"></a>所谓学一切法无相。<a id="a-9o"></a>一切法无性。<a id="a-9p"></a>一切法不可修。<a id="a-9q"></a>一切法无所有。<a id="a-9r"></a>一切法无真实。<a id="a-9s"></a>一切法如虚空。<a id="a-9t"></a>一切法无自性。<a id="a-9u"></a>一切法如幻。<a id="a-9v"></a>一切法如梦。<a id="a-9w"></a>一切法如响。<a id="a-9x"></a>何以故。<a id="a-9y"></a>欲令得不退转无生法忍故。<a id="a-9z"></a>有所闻法即自开解不由他悟。</p>
  <p id="aA0">诸佛子。<a id="a-A1"></a>何等是菩萨摩诃萨不退转住。<a id="a-A2"></a>此菩萨。<a id="a-A3"></a>闻十种法其心坚固而不动转。<a id="a-A4"></a>何等为十。<a id="a-A5"></a>所谓闻有佛无佛。<a id="a-A6"></a>于佛法中不退转。<a id="a-A7"></a>有法无法。<a id="a-A8"></a>于佛法中不退转。<a id="a-A9"></a>有菩萨无菩萨。<a id="a-AA"></a>于佛法中不退转。<a id="a-AB"></a>有菩萨行无菩萨行。<a id="a-AC"></a>于佛法中不退转。<a id="a-AD"></a>菩萨行出生死不出生死。<a id="a-AE"></a>于佛法中不退转。<a id="a-AF"></a>有过去佛无过去佛。<a id="a-AG"></a>于佛法中不退转。<a id="a-AH"></a>有未来佛无未来佛。<a id="a-AI"></a>于佛法中不退转。<a id="a-AJ"></a>有现在佛无现在佛。<a id="a-AK"></a>于佛法中不退转。<a id="a-AL"></a>佛智有尽无尽。<a id="a-AM"></a>于佛法中不退转。<a id="a-AN"></a>三世法一相非一相。<a id="a-AO"></a>于佛法中不退转。<a id="a-AP"></a>是为十。<a id="a-AQ"></a>诸佛子。<a id="a-AR"></a>彼菩萨应学十法。<a id="a-AS"></a>何等为十。<a id="a-AT"></a>所谓知一即是多。<a id="a-AU"></a>多即是一。<a id="a-AV"></a>随味知义。<a id="a-AW"></a>随义知味。<a id="a-AX"></a>知非有是有。<a id="a-AY"></a>知有是非有。<a id="a-AZ"></a>知非相是相。<a id="a-Aa"></a>知相是非相。<a id="a-Ab"></a>知非性是性。<a id="a-Ac"></a>知性是非性。<a id="a-Ad"></a>何以故。<a id="a-Ae"></a>欲于一切法方便具足故。<a id="a-Af"></a>有所闻法即自开解不由他悟。</p>
  <p id="aAg">诸佛子。<a id="a-Ah"></a>何等是菩萨摩诃萨童真住。<a id="a-Ai"></a>此菩萨。<a id="a-Aj"></a>于十种法心得安立。<a id="a-Ak"></a>何等为十。<a id="a-Al"></a>所谓身行清净。<a id="a-Am"></a>口行清净。<a id="a-An"></a>意行清净。<a id="a-Ao"></a>随意受生。<a id="a-Ap"></a>知众生心。<a id="a-Aq"></a>知众生种种欲乐。<a id="a-Ar"></a>知众生种种性。<a id="a-As"></a>知众生种种业。<a id="a-At"></a>知世界成坏。<a id="a-Au"></a>神通自在无有障碍。<a id="a-Av"></a>是为十。<a id="a-Aw"></a>诸佛子。<a id="a-Ax"></a>彼菩萨应学十法。<a id="a-Ay"></a>何等为十。<a id="a-Az"></a>所谓学知一切佛刹。<a id="a-B0"></a>震动一切佛刹。<a id="a-B1"></a>持一切佛刹。<a id="a-B2"></a>观一切佛刹。<a id="a-B3"></a>诣一切佛刹。<a id="a-B4"></a>遍至一切世界。<a id="a-B5"></a>善问难无量妙法。<a id="a-B6"></a>神通变化无量身。<a id="a-B7"></a>善解无量诸音声。<a id="a-B8"></a>于一念中恭敬供养无量诸佛。<a id="a-B9"></a>何以故。<a id="a-BA"></a>欲于一切法中出巧方便具足成就。<a id="a-BB"></a>有所闻法即自开解不由他悟。</p>
  <p id="aBC">诸佛子。<a id="a-BD"></a>何等是菩萨摩诃萨法王子住。<a id="a-BE"></a>此菩萨善解十种法。<a id="a-BF"></a>何等为十。<a id="a-BG"></a>所谓善解众生趣。<a id="a-BH"></a>善解诸烦恼。<a id="a-BI"></a>善解诸习气。<a id="a-BJ"></a>善解方便智。<a id="a-BK"></a>善解分别无量法。<a id="a-BL"></a>善解诸威仪。<a id="a-BM"></a>善解分别诸世界。<a id="a-BN"></a>善解去来今。<a id="a-BO"></a>善解说世谛。<a id="a-BP"></a>善解说第一义谛。<a id="a-BQ"></a>是为十。<a id="a-BR"></a>诸佛子。<a id="a-BS"></a>彼菩萨应学十法。<a id="a-BT"></a>何等为十。<a id="a-BU"></a>所谓学善知法王所住处。<a id="a-BV"></a>善知法王所行威仪。<a id="a-BW"></a>善知安立法王处。<a id="a-BX"></a>善知巧入法王处。<a id="a-BY"></a>善知分别法王处。<a id="a-BZ"></a>善知法王甘露灌顶。<a id="a-Ba"></a>善知受持法王法。<a id="a-Bb"></a>善知法王无畏法。<a id="a-Bc"></a>善知法王无著法。<a id="a-Bd"></a>善知赞叹法王法。<a id="a-Be"></a>何以故。<a id="a-Bf"></a>欲于一切法得无障碍智。<a id="a-Bg"></a>有所闻法即自开解不由他悟。</p>
  <p id="aBh">诸佛子。<a id="a-Bi"></a>何等是菩萨摩诃萨灌顶住。<a id="a-Bj"></a>此菩萨。<a id="a-Bk"></a>成就十种智住。<a id="a-Bl"></a>何等为十。<a id="a-Bm"></a>所谓悉能震动无量世界。<a id="a-Bn"></a>悉能照明无量世界。<a id="a-Bo"></a>悉能住持无量世界。<a id="a-Bp"></a>悉能遍游无量世界。<a id="a-Bq"></a>悉能严净无量世界。<a id="a-Br"></a>悉知无量众生心行。<a id="a-Bs"></a>悉知众生随心所行。<a id="a-Bt"></a>悉知无量众生诸根。<a id="a-Bu"></a>悉能方便度无量众生。<a id="a-Bv"></a>悉能调伏无量众生。<a id="a-Bw"></a>是为十。<a id="a-Bx"></a>诸佛子。<a id="a-By"></a>彼菩萨身不可知。<a id="a-Bz"></a>身业神足。<a id="a-C0"></a>神足自在。<a id="a-C1"></a>过去智。<a id="a-C2"></a>未来智。<a id="a-C3"></a>现在智。<a id="a-C4"></a>净诸佛刹智。<a id="a-C5"></a>心境界智境界。<a id="a-C6"></a>不可知。<a id="a-C7"></a>一切众生。<a id="a-C8"></a>乃至法王子菩萨。<a id="a-C9"></a>悉不能知。<a id="a-CA"></a>诸佛子。<a id="a-CB"></a>彼菩萨应学十种智。<a id="a-CC"></a>何等为十。<a id="a-CD"></a>所谓学三世智。<a id="a-CE"></a>一切佛法智。<a id="a-CF"></a>法界无障碍智。<a id="a-CG"></a>法界无量无边智。<a id="a-CH"></a>充满一切世界智。<a id="a-CI"></a>普照一切世界智。<a id="a-CJ"></a>能持一切世界智。<a id="a-CK"></a>分别一切众生智。<a id="a-CL"></a>一切种智。<a id="a-CM"></a>智佛无量无边智。<a id="a-CN"></a>何以故。<a id="a-CO"></a>欲令具足一切种智。<a id="a-CP"></a>有所闻法即自开解不由他悟。</p>
  <p id="aCQ">尔时佛神力故。<a id="a-CR"></a>十方各万佛世界尘数佛国。<a id="a-CS"></a>六种十八相震动。<a id="a-CT"></a>雨天宝华天末香天宝鬘天杂香天宝衣天宝云天庄严具。<a id="a-CU"></a>天妙音乐不鼓自鸣。<a id="a-CV"></a>又自演出无畏之音。<a id="a-CW"></a>如此四天下须弥山顶妙胜殿上威神变化说十住法。<a id="a-CX"></a>一切十方世界亦复如是。<a id="a-CY"></a>尔时佛神力故。<a id="a-CZ"></a>十方各过万佛世界尘数刹外。<a id="a-Ca"></a>有十佛刹微尘数等诸大菩萨。<a id="a-Cb"></a>充满十方。<a id="a-Cc"></a>来诣此土。<a id="a-Cd"></a>说如是言。<a id="a-Ce"></a>善哉善哉。<a id="a-Cf"></a>佛子。<a id="a-Cg"></a>善说是法。<a id="a-Ch"></a>我等诸人同名法慧。<a id="a-Ci"></a>所从来国同名法云。<a id="a-Cj"></a>彼诸如来同号妙法。<a id="a-Ck"></a>我等佛所亦说十住。<a id="a-Cl"></a>大众眷属名味句身等无有异。<a id="a-Cm"></a>是故佛子。<a id="a-Cn"></a>我等承佛神力。<a id="a-Co"></a>来诣此土。<a id="a-Cp"></a>为汝作证。<a id="a-Cq"></a>如此四天下须弥山顶妙胜殿上说十住法。<a id="a-Cr"></a>十佛世界微尘数等诸大菩萨来此作证。<a id="a-Cs"></a>一切十方亦复如是。<a id="a-Ct"></a>尔时法慧菩萨。<a id="a-Cu"></a>承佛神力。<a id="a-Cv"></a>普观十方及诸法界。<a id="a-Cw"></a>以偈颂曰。</p>
  <p id="aCx">见大智尊微妙身　　相好端严悉具足</p>
  <p id="aCy">最胜尊重甚难遇　　勇猛大士初发心</p>
  <p id="aCz">见无等等大神变　　闻说妙法及教诫</p>
  <p id="aD0">观察五道无量苦　　无畏大士初发心</p>
  <p id="aD1">闻诸如来普智尊　　无量功德悉具足</p>
  <p id="aD2">解佛心相如虚空　　菩萨因此初发心</p>
  <p id="aD3">能知是处及非处　　若我非我如是等</p>
  <p id="aD4">欲解平等真实义　　菩萨因此初发心</p>
  <p id="aD5">过去未来现在世　　一切善恶诸业报</p>
  <p id="aD6">欲善观察悉平等　　菩萨因此初发心</p>
  <p id="aD7">诸禅三昧及解脱　　随顺正受无所著</p>
  <p id="aD8">欲善分别垢净起　　菩萨因此初发心</p>
  <p id="aD9">随诸众生根利钝　　种种勤修精进力</p>
  <p id="aDA">悉欲了达分别知　　菩萨因此初发心</p>
  <p id="aDB">一切众生种种欲　　心好乐着诸希望</p>
  <p id="aDC">悉欲了达分别知　　菩萨因此初发心</p>
  <p id="aDD">一切众生种种性　　无量无边不可数</p>
  <p id="aDE">悉欲了达分别知　　菩萨因此初发心</p>
  <p id="aDF">一切诸道所至处　　八正圣路向无为</p>
  <p id="aDG">悉欲了达知其实　　菩萨因此初发心</p>
  <p id="aDH">一切世界众生类　　流转五道生死海</p>
  <p id="aDI">欲得天眼悉明达　　菩萨因此初发心</p>
  <p id="aDJ">于过去世一切事　　如其体性所有相</p>
  <p id="aDK">悉欲随顺达宿命　　菩萨因此初发心</p>
  <p id="aDL">世间一切诸烦恼　　所有结缚余习气</p>
  <p id="aDM">悉欲觉知究竟尽　　菩萨因此初发心</p>
  <p id="aDN">世间所有世谛法　　名字谈论语言道</p>
  <p id="aDO">悉欲明达世谛义　　菩萨因此初发心</p>
  <p id="aDP">一切诸法语言断　　无有自性如虚空</p>
  <p id="aDQ">悉欲明达真谛义　　菩萨因此初发心</p>
  <p id="aDR">震动一切佛世界　　倾覆鼓荡诸大海</p>
  <p id="aDS">悉欲明达佛神力　　菩萨因此初发心</p>
  <p id="aDT">一毛放演无量光　　普照十方一切刹</p>
  <p id="aDU">欲于一光一切觉　　菩萨因此初发心</p>
  <p id="aDV">无量佛刹难思议　　皆悉能置一掌中</p>
  <p id="aDW">欲解一切如幻化　　菩萨因此初发心</p>
  <p id="aDX">无量佛刹诸众生　　皆悉安置一毛端</p>
  <p id="aDY">悉欲了达皆寂灭　　菩萨因此初发心</p>
  <p id="aDZ">一切十方大海水　　渧以一毛尽无余</p>
  <p id="aDa">悉欲分别知渧数　　菩萨因此初发心</p>
  <p id="aDb">不可思议诸佛刹　　皆碎为末如微尘</p>
  <p id="aDc">悉欲分别知其数　　菩萨因此初发心</p>
  <p id="aDd">过去未来无量劫　　一切世界成败相</p>
  <p id="aDe">悉欲究竟达其际　　菩萨因此初发心</p>
  <p id="aDf">三世一切等正觉　　诸辟支佛及声闻</p>
  <p id="aDg">悉欲分别三乘道　　菩萨因此初发心</p>
  <p id="aDh">无量无边诸世界　　能以一毛悉称举</p>
  <p id="aDi">欲知有无真实相　　菩萨因此初发心</p>
  <p id="aDj">金刚围山数无量　　尽能安置一毛端</p>
  <p id="aDk">欲知至大有小相　　菩萨因此初发心</p>
  <p id="aDl">十方一切诸世界　　能以一音遍充满</p>
  <p id="aDm">悉欲解了净妙声　　菩萨因此初发心</p>
  <p id="aDn">一切众生语言法　　一言演说尽无余</p>
  <p id="aDo">悉欲解了净密音　　菩萨因此初发心</p>
  <p id="aDp">如来清净微妙音　　充满十方诸世界</p>
  <p id="aDq">欲得具足舌根相　　菩萨因此初发心</p>
  <p id="aDr">一切十方诸世界　　有成坏者皆悉见</p>
  <p id="aDs">欲得解了悉虚妄　　菩萨因此初发心</p>
  <p id="aDt">一切十方诸佛刹　　其中无量诸如来</p>
  <p id="aDu">悉欲了达佛正法　　菩萨因此初发心</p>
  <p id="aDv">普能应现无量身　　一切世界微尘等</p>
  <p id="aDw">悉欲了达如幻化　　菩萨因此初发心</p>
  <p id="aDx">过去未来现在世　　无量无边诸如来</p>
  <p id="aDy">欲于一念悉了知　　菩萨因此初发心</p>
  <p id="aDz">欲具演说一句法　　阿僧祇劫无穷尽</p>
  <p id="aE0">欲使辩才不断绝　　菩萨因此初发心</p>
  <p id="aE1">十方一切诸群生　　随其迁变生灭相</p>
  <p id="aE2">欲于一念悉了达　　菩萨因此初发心</p>
  <p id="aE3">净妙身口及意行　　游步十方无障碍</p>
  <p id="aE4">欲了三世悉空寂　　菩萨因此初发心</p>
  <p id="aE5">菩萨如是发心已　　于十方界诸佛所</p>
  <p id="aE6">应学尽敬供养佛　　如是说者不退教</p>
  <p id="aE7">菩萨舍离种种乐　　不厌生死求菩提</p>
  <p id="aE8">以此劝进欢喜叹　　如是说者不退教</p>
  <p id="aE9">十方一切诸世界　　其中所有众贤圣</p>
  <p id="aEA">菩萨常应赞叹彼　　如是说者不退教</p>
  <p id="aEB">最胜最上无有比　　甚深微妙清净法</p>
  <p id="aEC">菩萨以此化众生　　如是说者不退教</p>
  <p id="aED">无上清净妙善法　　一切众魔不能坏</p>
  <p id="aEE">菩萨尊重常称叹　　如是说者不退教</p>
  <p id="aEF">一切所有妙功德　　天人之尊悉成就</p>
  <p id="aEG">以此安立诸菩萨　　如是说者人中王</p>
  <p id="aEH">方便教化见诸佛　　无量无数难思议</p>
  <p id="aEI">若能以此方便化　　如是说者不退教</p>
  <p id="aEJ">一切甚深诸三昧　　悉教众生无有余</p>
  <p id="aEK">菩萨分别具开导　　如是说者不退教</p>
  <p id="aEL">悉能摧灭生死轮　　具转圣道妙法轮</p>
  <p id="aEM">一切世间无所著　　诸佛所记是菩萨</p>
  <p id="aEN">菩萨若见无量众　　轮转生死受诸苦</p>
  <p id="aEO">为作救护归依者　　诸佛所记是菩萨</p>
  <p id="aEP">是说菩萨发心住　　一向志求无上道</p>
  <p id="aEQ">如我所说微妙法　　一切诸佛亦如是</p>
  <p id="aER">第二治地真佛子　　先应发心作是念</p>
  <p id="aES">愿令一切群生类　　随顺修行诸佛教</p>
  <p id="aET">饶益安乐众生心　　欢喜不舍众生心</p>
  <p id="aEU">大悲救护我所心　　起大师心如来心</p>
  <p id="aEV">发如是等胜妙心　　精勤学问求多闻</p>
  <p id="aEW">寂然定意正思惟　　心常亲近善知识</p>
  <p id="aEX">随顺奉行修其教　　柔软善语不放逸</p>
  <p id="aEY">善能了知一切时　　达深法义无所畏</p>
  <p id="aEZ">明解深义了正法　　则离一切诸痴冥</p>
  <p id="aEa">已离愚痴心安住　　是则名为真佛子</p>
  <p id="aEb">亦名治地摩诃萨　　一向坚固求菩提</p>
  <p id="aEc">如是善学诸佛教　　是则名为真佛子</p>
  <p id="aEd">第三修行真佛子　　应当如是观诸法</p>
  <p id="aEe">无常苦空无坚固　　无我无主不自在</p>
  <p id="aEf">一切诸法不可乐　　无作虚诳不真实</p>
  <p id="aEg">无有积集亦无散　　如是观者是菩萨</p>
  <p id="aEh">分别观察众生界　　亦当解了诸法界</p>
  <p id="aEi">善能分别方便观　　无量无边诸世界</p>
  <p id="aEj">一切十方国土中　　地水火风四大界</p>
  <p id="aEk">欲界色界无色界　　悉能观察分别知</p>
  <p id="aEl">善能明达一切界　　真实究竟无有余</p>
  <p id="aEm">如是真谛正法教　　随顺学者是菩萨</p>
  <p id="aEn">第四生贵真佛子　　从诸贤圣正法生</p>
  <p id="aEo">有无诸法无所著　　舍离生死出三界</p>
  <p id="aEp">信佛坚固不可坏　　究竟净心不退转</p>
  <p id="aEq">明了观察甚深法　　一切众生无真实</p>
  <p id="aEr">行业世界诸佛刹　　生死果报及涅槃</p>
  <p id="aEs">佛子若能如是观　　是名如来法化生</p>
  <p id="aEt">过去未来现在世　　诸佛如来及正法</p>
  <p id="aEu">无量方便求究竟　　成就一切大圣法</p>
  <p id="aEv">一切三世诸如来　　平等观察无异相</p>
  <p id="aEw">分别差别不可得　　如是观者达三世</p>
  <p id="aEx">如我所说赞叹者　　是名四住摩诃萨</p>
  <p id="aEy">若能如是修学者　　速成无上佛菩提</p>
  <p id="aEz">第五菩萨真佛子　　微妙具足方便住</p>
  <p id="aF0">深入清净巧方便　　究竟一切功德业</p>
  <p id="aF1">所修无量诸功德　　悉为一切作归依</p>
  <p id="aF2">饶益安乐大慈悲　　哀愍度脱诸群生</p>
  <p id="aF3">为一切世除众难　　永拔生死令欢喜</p>
  <p id="aF4">调伏一切诸群生　　具足功德趣涅槃</p>
  <p id="aF5">普为一切诸群生　　分别演说清净法</p>
  <p id="aF6">是名第五摩诃萨　　成就方便度众生</p>
  <p id="aF7">具足一切功德者　　演说五住净妙法</p>
  <p id="aF8">第六正心真佛子　　解真实法离愚痴</p>
  <p id="aF9">于一切世天人中　　正念思惟灭虚妄</p>
  <p id="aFA">闻赞毁佛及佛法　　一切菩萨所行道</p>
  <p id="aFB">众生有量若无量　　于佛法中心不动</p>
  <p id="aFC">众生有垢若无垢　　或有易度或难度</p>
  <p id="aFD">法界有量若无量　　世界有成或有败</p>
  <p id="aFE">或闻法界若有无　　过去未来今现在</p>
  <p id="aFF">菩萨于此一切法　　寂然观察心不动</p>
  <p id="aFG">观一切法无性相　　其义真实如虚空</p>
  <p id="aFH">犹若幻化梦所见　　是人于法为真解</p>
  <p id="aFI">第七不退真佛子　　闻有诸佛菩萨法</p>
  <p id="aFJ">闻无诸佛菩萨法　　若出非出不退转</p>
  <p id="aFK">过去未来及现在　　一切诸佛有以无</p>
  <p id="aFL">若法起灭不起灭　　若有一相若异相</p>
  <p id="aFM">若一即多多即一　　义味寂灭悉平等</p>
  <p id="aFN">远离一异颠倒相　　是名菩萨不退住</p>
  <p id="aFO">若有法相及无相　　若有法性及无性</p>
  <p id="aFP">二俱无实等虚空　　如是知者必究竟</p>
  <p id="aFQ">第八童真真佛子　　身口意行悉具足</p>
  <p id="aFR">微妙清净无染污　　随意所欲自在生</p>
  <p id="aFS">悉知一切众生心　　善能观察诸欲性</p>
  <p id="aFT">了众生法无差别　　十方世界成败相</p>
  <p id="aFU">速逮一切妙神通　　往诣十方诸佛刹</p>
  <p id="aFV">随意自在无障碍　　闻说妙法悉受持</p>
  <p id="aFW">六种震动一切国　　皆悉能持诸世界</p>
  <p id="aFX">梵音遍满十方刹　　度脱无量群生类</p>
  <p id="aFY">咨问佛义不可数　　变化其身无有量</p>
  <p id="aFZ">随受化者演法言　　如佛所说无有异</p>
  <p id="aFa">第九王子摩诃萨　　悉能分别诸群生</p>
  <p id="aFb">善知轻重烦恼行　　随其所应方便度</p>
  <p id="aFc">善分别知诸法相　　明达世界先后际</p>
  <p id="aFd">善解俗谛第一义　　具足方便无有余</p>
  <p id="aFe">善能了达法王处　　随顺法王威仪法</p>
  <p id="aFf">善知安入法王位　　善知分别法王界</p>
  <p id="aFg">第十灌顶真佛子　　方便善持一切法</p>
  <p id="aFh">如法随顺入深义　　悉能究竟分别说</p>
  <p id="aFi">悉度众生无有余　　而于众生不取相</p>
  <p id="aFj">寂然不动学正念　　悉在十方诸佛前</p>
  <p id="aFk">灌顶菩萨真佛子　　悉能究竟诸胜法</p>
  <p id="aFl">十方无量诸世界　　悉能震动光普照</p>
  <p id="aFm">能持十方诸世界　　严净一切众生心</p>
  <p id="aFn">悉知一切众生根　　演梵音声满十方</p>
  <p id="aFo">调伏化度诸群生　　悉令修习菩提心</p>
  <p id="aFp">普入十方诸佛国　　观察法界无有余</p>
  <p id="aFq">灌顶色身及身业　　神足自在不思议</p>
  <p id="aFr">观察三世佛国智　　乃至王子所不测</p>
  <p id="aFs">三世诸佛及佛法　　分别了知无障碍</p>
  <p id="aFt">法界无量无有边　　诸佛声闻悉充满</p>
  <p id="aFu">尽于一切诸世界　　皆悉能持光普照</p>
  <p id="aFv">尽于一切群生类　　为说究竟正觉智</p>
  <p id="aFw">如是十住诸菩萨　　悉从如来法化生</p>
  <p id="aFx">随其方便及境界　　一切天人莫能知</p>
  <p id="aFy">初发无上菩提心　　充满十方悉无余</p>
  <p id="aFz">了达三世诸法相　　具足成就一切智</p>
  <p id="aG0">无边佛刹及世间　　无量无数众生类</p>
  <p id="aG1">烦恼业报菩提心　　如是一切无所著</p>
  <p id="aG2">初求佛道发一念　　世间众生及二乘</p>
  <p id="aG3">斯等一切莫能知　　何况菩萨余功德</p>
  <p id="aG4">十方一切诸世界　　能以一毛悉称举</p>
  <p id="aG5">彼知菩萨具足行　　疾得如来一切智</p>
  <p id="aG6">十方一切大海水　　能以一毛渧令尽</p>
  <p id="aG7">于一念中悉知数　　如是行者真佛子</p>
  <p id="aG8">一切世界末为尘　　悉能分别知其数</p>
  <p id="aG9">菩萨所行等微尘　　是则名为真佛子</p>
  <p id="aGA">过去未来现在佛　　一切缘觉及声闻</p>
  <p id="aGB">分别解说不能尽　　发心菩萨诸功德</p>
  <p id="aGC">菩萨初发菩提心　　广大无量无有边</p>
  <p id="aGD">大慈大悲覆一切　　何况菩萨余功德</p>
  <p data-pb></p>
  <h2 id="aGE">梵行品第十二</h2>
  <p id="aGF">尔时正念天子。<a id="a-GG"></a>白法慧菩萨言。<a id="a-GH"></a>佛子。<a id="a-GI"></a>一切世界中。<a id="a-GJ"></a>诸菩萨摩诃萨。<a id="a-GK"></a>信家非家出家学道。<a id="a-GL"></a>舍离俗饰被服法衣。<a id="a-GM"></a>彼诸菩萨。<a id="a-GN"></a>云何方便修习梵行。<a id="a-GO"></a>具足菩萨十住道地。<a id="a-GP"></a>速成无上平等菩提。<a id="a-GQ"></a>尔时法慧菩萨。<a id="a-GR"></a>答正念天子言。<a id="a-GS"></a>正士。<a id="a-GT"></a>此菩萨摩诃萨。<a id="a-GU"></a>一向专求无上菩提。<a id="a-GV"></a>先当分别十种之法。<a id="a-GW"></a>何等为十。<a id="a-GX"></a>所谓身身业。<a id="a-GY"></a>口口业。<a id="a-GZ"></a>意意业。<a id="a-Ga"></a>佛法僧戒。<a id="a-Gb"></a>应如是观。<a id="a-Gc"></a>为身是梵行耶。<a id="a-Gd"></a>乃至戒是梵行耶。<a id="a-Ge"></a>若身是梵行者。<a id="a-Gf"></a>当知梵行则不清净。<a id="a-Gg"></a>当知梵行则为非法。<a id="a-Gh"></a>当知梵行则为浑浊。<a id="a-Gi"></a>当知梵行则为臭恶。<a id="a-Gj"></a>当知梵行则为秽污。<a id="a-Gk"></a>当知梵行则为尘垢。<a id="a-Gl"></a>当知梵行则为谄曲。<a id="a-Gm"></a>当知梵行则为八万户虫。<a id="a-Gn"></a>若身业是梵行者。<a id="a-Go"></a>当知身四威仪则为梵行。<a id="a-Gp"></a>左右顾眄举足下足。<a id="a-Gq"></a>则为梵行。<a id="a-Gr"></a>若口是梵行者。<a id="a-Gs"></a>当知音声则为梵行。<a id="a-Gt"></a>当知语言则为梵行。<a id="a-Gu"></a>当知心触则为梵行。<a id="a-Gv"></a>当知舌动则为梵行。<a id="a-Gw"></a>当知唇齿和合则为梵行。<a id="a-Gx"></a>若口业是梵行者。<a id="a-Gy"></a>当知语言则为梵行。<a id="a-Gz"></a>当知所说作无作称讥毁誉。<a id="a-H0"></a>则为梵行。<a id="a-H1"></a>若意是梵行者。<a id="a-H2"></a>当知觉观忆念不忘思惟幻梦等。<a id="a-H3"></a>悉为梵行。<a id="a-H4"></a>若意业是梵行者。<a id="a-H5"></a>当知想是梵行。<a id="a-H6"></a>施设是梵行。<a id="a-H7"></a>寒热饥渴苦乐忧喜等。<a id="a-H8"></a>悉是梵行。<a id="a-H9"></a>若佛是梵行者。<a id="a-HA"></a>为色是佛耶。<a id="a-HB"></a>为受想行识是佛耶。<a id="a-HC"></a>为三十二相八十种好是佛耶。<a id="a-HD"></a>为一切神通业报是佛耶。<a id="a-HE"></a>若法是梵行者。<a id="a-HF"></a>为正教是法耶。<a id="a-HG"></a>为寂灭离涅槃是法耶。<a id="a-HH"></a>为生非生是法耶。<a id="a-HI"></a>为实非实是法耶。<a id="a-HJ"></a>为虚妄是法耶。<a id="a-HK"></a>为合散是法耶。<a id="a-HL"></a>若僧是梵行者。<a id="a-HM"></a>为向须陀洹果是僧耶。<a id="a-HN"></a>为得须陀洹果是僧耶。<a id="a-HO"></a>为向斯陀含阿那含阿罗汉果是僧耶。<a id="a-HP"></a>为得斯陀含阿那含阿罗汉果是僧耶。<a id="a-HQ"></a>为三明六通是僧耶。<a id="a-HR"></a>为时解脱是僧耶。<a id="a-HS"></a>为非时解脱是僧耶。<a id="a-HT"></a>若戒是梵行者。<a id="a-HU"></a>为戒场是戒耶。<a id="a-HV"></a>为十众是戒耶。<a id="a-HW"></a>为问清净不清净是戒耶。<a id="a-HX"></a>为戒师是戒耶。<a id="a-HY"></a>为三羯磨和尚是戒耶。<a id="a-HZ"></a>为剃发法服乞食是戒耶。<a id="a-Ha"></a>菩萨摩诃萨。<a id="a-Hb"></a>当如是观察十种法。<a id="a-Hc"></a>又知过去无所至。<a id="a-Hd"></a>未来无所有。<a id="a-He"></a>现在无作者。<a id="a-Hf"></a>无知者无受报者。<a id="a-Hg"></a>此世不至彼世。<a id="a-Hh"></a>彼世不至此世。<a id="a-Hi"></a>为何等法是梵行。<a id="a-Hj"></a>梵行法为在何处。<a id="a-Hk"></a>谁有是梵行法。<a id="a-Hl"></a>此梵行法为是有耶。<a id="a-Hm"></a>为是无耶。<a id="a-Hn"></a>为是色法耶。<a id="a-Ho"></a>为非色法耶。<a id="a-Hp"></a>为是受想行识法耶。<a id="a-Hq"></a>为非受想行识法耶。<a id="a-Hr"></a>菩萨摩诃萨。<a id="a-Hs"></a>正念无障碍。<a id="a-Ht"></a>观察分别三世诸法平等。<a id="a-Hu"></a>犹如虚空无有二相。<a id="a-Hv"></a>如是观者智慧方便无所挂碍。<a id="a-Hw"></a>于一切法而不取相。<a id="a-Hx"></a>一切诸法无自性故。<a id="a-Hy"></a>于一切佛及诸佛法。<a id="a-Hz"></a>平等观察犹如虚空。<a id="a-I0"></a>是名菩萨摩诃萨方便修习清净梵行。<a id="a-I1"></a>又复修习增上十法。<a id="a-I2"></a>何等为十。<a id="a-I3"></a>所谓是处非处智。<a id="a-I4"></a>去来现在诸业报智。<a id="a-I5"></a>一切诸禅三昧正受解脱垢净起智。<a id="a-I6"></a>众生诸根智。<a id="a-I7"></a>随诸欲乐智。<a id="a-I8"></a>种种性智。<a id="a-I9"></a>至一切处道智。<a id="a-IA"></a>无障碍宿命智。<a id="a-IB"></a>无障碍天眼智。<a id="a-IC"></a>断习气智。<a id="a-ID"></a>是为十。<a id="a-IE"></a>如是观察如来十力甚深无量。<a id="a-IF"></a>具足长养大慈悲心。<a id="a-IG"></a>悉分别众生而不舍众生。<a id="a-IH"></a>亦不舍寂灭。<a id="a-II"></a>行无上业不求果报。<a id="a-IJ"></a>观一切法。<a id="a-IK"></a>如幻如梦如电如响如化。<a id="a-IL"></a>菩萨摩诃萨。<a id="a-IM"></a>如是观者。<a id="a-IN"></a>以少方便。<a id="a-IO"></a>疾得一切诸佛功德。<a id="a-IP"></a>常乐观察无二法相。<a id="a-IQ"></a>斯有是处。<a id="a-IR"></a>初发心时便成正觉。<a id="a-IS"></a>知一切法真实之性。<a id="a-IT"></a>具足慧身不由他悟。</p>
 </body>
</html>