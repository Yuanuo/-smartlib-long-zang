<!doctype html>
<html id="z3IBTSbHK" data-ver="1189">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六</h1>
  <h2 id="a2">如来现相品第二</h2>
  <p id="a3">尔时，<a id="a-4"></a>诸菩萨及一切世间主，<a id="a-5"></a>作是思惟：<a id="a-6"></a>“云何是诸佛地？<a id="a-7"></a>云何是诸佛境界？<a id="a-8"></a>云何是诸佛加持？<a id="a-9"></a>云何是诸佛所行？<a id="a-A"></a>云何是诸佛力？<a id="a-B"></a>云何是诸佛无所畏？<a id="a-C"></a>云何是诸佛三昧？<a id="a-D"></a>云何是诸佛神通？<a id="a-E"></a>云何是诸佛自在？<a id="a-F"></a>云何是诸佛无能摄取？<a id="a-G"></a>云何是诸佛眼？<a id="a-H"></a>云何是诸佛耳？<a id="a-I"></a>云何是诸佛鼻？<a id="a-J"></a>云何是诸佛舌？<a id="a-K"></a>云何是诸佛身？<a id="a-L"></a>云何是诸佛意？<a id="a-M"></a>云何是诸佛身光？<a id="a-N"></a>云何是诸佛光明？<a id="a-O"></a>云何是诸佛声？<a id="a-P"></a>云何是诸佛智？<a id="a-Q"></a>唯愿世尊，<a id="a-R"></a>哀愍我等，<a id="a-S"></a>开示演说！</p>
  <p id="aT">“又，<a id="a-U"></a>十方世界海一切诸佛，<a id="a-V"></a>皆为诸菩萨说世界海、<a id="a-W"></a>众生海、<a id="a-X"></a>法界安立海、<a id="a-Y"></a>佛海、<a id="a-Z"></a>佛波罗蜜海、<a id="a-a"></a>佛解脱海、<a id="a-b"></a>佛变化海、<a id="a-c"></a>佛演说海、<a id="a-d"></a>佛名号海、<a id="a-e"></a>佛寿量海，<a id="a-f"></a>及一切菩萨誓愿海、<a id="a-g"></a>一切菩萨发趣海、<a id="a-h"></a>一切菩萨助道海、<a id="a-i"></a>一切菩萨乘海、<a id="a-j"></a>一切菩萨行海，<a id="a-k"></a>一切菩萨出离海、<a id="a-l"></a>一切菩萨神通海、<a id="a-m"></a>一切菩萨波罗蜜海、<a id="a-n"></a>一切菩萨地海、<a id="a-o"></a>一切菩萨智海。<a id="a-p"></a>愿佛世尊，<a id="a-q"></a>亦为我等，<a id="a-r"></a>如是而说！<a id="a-s"></a>”</p>
  <p id="at">尔时，<a id="a-u"></a>诸菩萨威神力故，<a id="a-v"></a>于一切供养具云中，<a id="a-w"></a>自然出音而说颂言：</p>
  <p id="ax">“无量劫中修行满，<a id="a-y"></a>菩提树下成正觉，<a id="a-z"></a>为度众生普现身，<a id="a-10"></a>如云充遍尽未来。</p>
  <p id="a11">众生有疑皆使断，<a id="a-12"></a>广大信解悉令发，<a id="a-13"></a>无边际苦普使除，<a id="a-14"></a>诸佛安乐咸令证。</p>
  <p id="a15">菩萨无数等刹尘，<a id="a-16"></a>俱来此会同瞻仰，<a id="a-17"></a>愿随其意所应受，<a id="a-18"></a>演说妙法除疑惑！</p>
  <p id="a19">云何了知诸佛地？<a id="a-1A"></a>云何观察如来境？<a id="a-1B"></a>佛所加持无有边，<a id="a-1C"></a>愿示此法令清净！</p>
  <p id="a1D">云何是佛所行处，<a id="a-1E"></a>而以智慧能明入？<a id="a-1F"></a>佛力清净广无边，<a id="a-1G"></a>为诸菩萨应开示！</p>
  <p id="a1H">云何广大诸三昧？<a id="a-1I"></a>云何净治无畏法？<a id="a-1J"></a>神通力用不可量，<a id="a-1K"></a>愿随众生心乐说！</p>
  <p id="a1L">诸佛法王如世主，<a id="a-1M"></a>所行自在无能制，<a id="a-1N"></a>及余一切广大法，<a id="a-1O"></a>为利益故当开演！</p>
  <p id="a1P">佛眼云何无有量？<a id="a-1Q"></a>耳鼻舌身亦复然？<a id="a-1R"></a>意无有量复云何？<a id="a-1S"></a>愿示能知此方便！</p>
  <p id="a1T">如诸刹海众生海，<a id="a-1U"></a>法界所有安立海，<a id="a-1V"></a>及诸佛海亦无边，<a id="a-1W"></a>愿为佛子咸开畅！</p>
  <p id="a1X">永出思议众度海，<a id="a-1Y"></a>普入解脱方便海，<a id="a-1Z"></a>所有一切法门海，<a id="a-1a"></a>此道场中愿宣说！<a id="a-1b"></a>”</p>
  <p id="a1c">尔时，<a id="a-1d"></a>世尊知诸菩萨心之所念，<a id="a-1e"></a>即于面门众齿之间，<a id="a-1f"></a>放佛刹微尘数光明，<a id="a-1g"></a>所谓：<a id="a-1h"></a>众宝华遍照光明、<a id="a-1i"></a>出种种音庄严法界光明、<a id="a-1j"></a>垂布微妙云光明、<a id="a-1k"></a>十方佛坐道场现神变光明、<a id="a-1l"></a>一切宝焰云盖光明、<a id="a-1m"></a>充满法界无碍光明、<a id="a-1n"></a>遍庄严一切佛刹光明、<a id="a-1o"></a>迥建立清净金刚宝幢光明、<a id="a-1p"></a>普庄严菩萨众会道场光明、<a id="a-1q"></a>妙音称扬一切佛名号光明。<a id="a-1r"></a>如是等佛刹微尘数，<a id="a-1s"></a>一一复有佛刹微尘数光明以为眷属，<a id="a-1t"></a>其光悉具众妙宝色，<a id="a-1u"></a>普照十方各一亿佛刹微尘数世界海。<a id="a-1v"></a>彼世界海诸菩萨众，<a id="a-1w"></a>于光明中，<a id="a-1x"></a>各得见此华藏庄严世界海。<a id="a-1y"></a>以佛神力，<a id="a-1z"></a>其光于彼一切菩萨众会之前而说颂言：</p>
  <p id="a20">“无量劫中修行海，<a id="a-21"></a>供养十方诸佛海，<a id="a-22"></a>化度一切众生海，<a id="a-23"></a>今成妙觉遍照尊。</p>
  <p id="a24">毛孔之中出化云，<a id="a-25"></a>光明普照于十方，<a id="a-26"></a>应受化者咸开觉，<a id="a-27"></a>令趣菩提净无碍。</p>
  <p id="a28">佛昔往来诸趣中，<a id="a-29"></a>教化成熟诸群生，<a id="a-2A"></a>神通自在无边量，<a id="a-2B"></a>一念皆令得解脱。</p>
  <p id="a2C">摩尼妙宝菩提树，<a id="a-2D"></a>种种庄严悉殊特，<a id="a-2E"></a>佛于其下成正觉，<a id="a-2F"></a>放大光明普威耀。</p>
  <p id="a2G">大音震吼遍十方，<a id="a-2H"></a>普为弘宣寂灭法，<a id="a-2I"></a>随诸众生心所乐，<a id="a-2J"></a>种种方便令开晓。</p>
  <p id="a2K">往修诸度皆圆满，<a id="a-2L"></a>等于千刹微尘数，<a id="a-2M"></a>一切诸力悉已成，<a id="a-2N"></a>汝等应往同瞻礼。</p>
  <p id="a2O">十方佛子等刹尘，<a id="a-2P"></a>悉共欢喜而来集，<a id="a-2Q"></a>已雨诸云为供养，<a id="a-2R"></a>今在佛前专觐仰。</p>
  <p id="a2S">如来一音无有量，<a id="a-2T"></a>能演契经深大海，<a id="a-2U"></a>普雨妙法应群心，<a id="a-2V"></a>彼两足尊宜往见。</p>
  <p id="a2W">三世诸佛所有愿，<a id="a-2X"></a>菩提树下皆宣说，<a id="a-2Y"></a>一刹那中悉现前，<a id="a-2Z"></a>汝可速诣如来所。</p>
  <p id="a2a">毗卢遮那大智海，<a id="a-2b"></a>面门舒光无不见，<a id="a-2c"></a>今待众集将演音，<a id="a-2d"></a>汝可往观闻所说。<a id="a-2e"></a>”</p>
  <p id="a2f">尔时，<a id="a-2g"></a>十方世界海一切众会，<a id="a-2h"></a>蒙佛光明所开觉已，<a id="a-2i"></a>各共来诣毗卢遮那如来所，<a id="a-2j"></a>亲近供养。<a id="a-2k"></a>所谓：</p>
  <p id="a2l">此华藏庄严世界海东，<a id="a-2m"></a>次有世界海，<a id="a-2n"></a>名清净光莲华庄严。<a id="a-2o"></a>彼世界种中，<a id="a-2p"></a>有国土名摩尼璎珞金刚藏，<a id="a-2q"></a>佛号法水觉虚空无边王。<a id="a-2r"></a>于彼如来大众海中，<a id="a-2s"></a>有菩萨摩诃萨，<a id="a-2t"></a>名观察胜法莲华幢，<a id="a-2u"></a>与世界海微尘数诸菩萨俱，<a id="a-2v"></a>来诣佛所，<a id="a-2w"></a>各现十种菩萨身相云，<a id="a-2x"></a>遍满虚空而不散灭；<a id="a-2y"></a>复现十种雨一切宝莲华光明云，<a id="a-2z"></a>复现十种须弥宝峰云，<a id="a-30"></a>复现十种日轮光云，<a id="a-31"></a>复现十种宝华璎珞云，<a id="a-32"></a>复现十种一切音乐云，<a id="a-33"></a>复现十种末香树云，<a id="a-34"></a>复现十种涂香烧香众色相云，<a id="a-35"></a>复现十种一切香树云，<a id="a-36"></a>如是等世界海微尘数诸供养云，<a id="a-37"></a>悉遍虚空而不散灭。<a id="a-38"></a>现是云已，<a id="a-39"></a>向佛作礼，<a id="a-3A"></a>以为供养。<a id="a-3B"></a>即于东方，<a id="a-3C"></a>各化作种种华光明藏师子之座，<a id="a-3D"></a>于其座上，<a id="a-3E"></a>结跏趺坐。</p>
  <p id="a3F">此华藏世界海南，<a id="a-3G"></a>次有世界海，<a id="a-3H"></a>名一切宝月光明庄严藏。<a id="a-3I"></a>彼世界种中，<a id="a-3J"></a>有国土名无边光圆满庄严，<a id="a-3K"></a>佛号普智光明德须弥王。<a id="a-3L"></a>于彼如来大众海中，<a id="a-3M"></a>有菩萨摩诃萨，<a id="a-3N"></a>名普照法海慧，<a id="a-3O"></a>与世界海微尘数诸菩萨俱，<a id="a-3P"></a>来诣佛所，<a id="a-3Q"></a>各现十种一切庄严光明藏摩尼王云，<a id="a-3R"></a>遍满虚空而不散灭；<a id="a-3S"></a>复现十种雨一切宝庄严具普照耀摩尼王云，<a id="a-3T"></a>复现十种宝焰炽然称扬佛名号摩尼王云，<a id="a-3U"></a>复现十种说一切佛法摩尼王云，<a id="a-3V"></a>复现十种众妙树庄严道场摩尼王云，<a id="a-3W"></a>复现十种宝光普照现众化佛摩尼王云，<a id="a-3X"></a>复现十种普现一切道场庄严像摩尼王云，<a id="a-3Y"></a>复现十种密焰灯说诸佛境界摩尼王云，<a id="a-3Z"></a>复现十种不思议佛刹宫殿像摩尼王云，<a id="a-3a"></a>复现十种普现三世佛身像摩尼王云，<a id="a-3b"></a>如是等世界海微尘数摩尼王云，<a id="a-3c"></a>悉遍虚空而不散灭。<a id="a-3d"></a>现是云已，<a id="a-3e"></a>向佛作礼，<a id="a-3f"></a>以为供养。<a id="a-3g"></a>即于南方，<a id="a-3h"></a>各化作帝青宝阎浮檀金莲华藏师子之座，<a id="a-3i"></a>于其座上，<a id="a-3j"></a>结跏趺坐。</p>
  <p id="a3k">此华藏世界海西，<a id="a-3l"></a>次有世界海，<a id="a-3m"></a>名可爱乐宝光明。<a id="a-3n"></a>彼世界种中，<a id="a-3o"></a>有国土名出生上妙资身具，<a id="a-3p"></a>佛号香焰功德宝庄严。<a id="a-3q"></a>于彼如来大众海中，<a id="a-3r"></a>有菩萨摩诃萨，<a id="a-3s"></a>名月光香焰普庄严，<a id="a-3t"></a>与世界海微尘数诸菩萨俱，<a id="a-3u"></a>来诣佛所，<a id="a-3v"></a>各现十种一切宝香众妙华楼阁云，<a id="a-3w"></a>遍满虚空而不散灭；<a id="a-3x"></a>复现十种无边色相众宝王楼阁云，<a id="a-3y"></a>复现十种宝灯香焰楼阁云，<a id="a-3z"></a>复现十种一切真珠楼阁云，<a id="a-40"></a>复现十种一切宝华楼阁云，<a id="a-41"></a>复现十种宝璎珞庄严楼阁云，<a id="a-42"></a>复现十种普现十方一切庄严光明藏楼阁云，<a id="a-43"></a>复现十种众宝末间错庄严楼阁云，<a id="a-44"></a>复现十种众宝周遍十方一切庄严楼阁云，<a id="a-45"></a>复现十种华门铎网楼阁云，<a id="a-46"></a>如是等世界海微尘数楼阁云，<a id="a-47"></a>悉遍虚空而不散灭。<a id="a-48"></a>现是云已，<a id="a-49"></a>向佛作礼，<a id="a-4A"></a>以为供养。<a id="a-4B"></a>即于西方，<a id="a-4C"></a>各化作真金叶大宝藏师子之座，<a id="a-4D"></a>于其座上，<a id="a-4E"></a>结跏趺坐。</p>
  <p id="a4F">此华藏世界海北，<a id="a-4G"></a>次有世界海，<a id="a-4H"></a>名毗琉璃莲华光圆满藏。<a id="a-4I"></a>彼世界种中，<a id="a-4J"></a>有国土名优钵罗华庄严，<a id="a-4K"></a>佛号普智幢音王。<a id="a-4L"></a>于彼如来大众海中，<a id="a-4M"></a>有菩萨摩诃萨，<a id="a-4N"></a>名师子奋迅光明，<a id="a-4O"></a>与世界海微尘数诸菩萨俱，<a id="a-4P"></a>来诣佛所，<a id="a-4Q"></a>各现十种一切香摩尼众妙树云，<a id="a-4R"></a>遍满虚空而不散灭；<a id="a-4S"></a>复现十种密叶妙香庄严树云，<a id="a-4T"></a>复现十种化现一切无边色相树庄严树云，<a id="a-4U"></a>复现十种一切华周布庄严树云，<a id="a-4V"></a>复现十种一切宝焰圆满光庄严树云，<a id="a-4W"></a>复现十种现一切栴檀香菩萨身庄严树云，<a id="a-4X"></a>复现十种现往昔道场处不思议庄严树云，<a id="a-4Y"></a>复现十种众宝衣服藏如日光明树云，<a id="a-4Z"></a>复现十种普发一切悦意音声树云，<a id="a-4a"></a>如是等世界海微尘数树云，<a id="a-4b"></a>悉遍虚空而不散灭。<a id="a-4c"></a>现是云已，<a id="a-4d"></a>向佛作礼，<a id="a-4e"></a>以为供养。<a id="a-4f"></a>即于北方，<a id="a-4g"></a>各化作摩尼灯莲华藏师子之座，<a id="a-4h"></a>于其座上，<a id="a-4i"></a>结跏趺坐。</p>
  <p id="a4j">此华藏世界海东北方，<a id="a-4k"></a>次有世界海，<a id="a-4l"></a>名阎浮檀金玻璃色幢。<a id="a-4m"></a>彼世界种中，<a id="a-4n"></a>有国土名众宝庄严，<a id="a-4o"></a>佛号一切法无畏灯。<a id="a-4p"></a>于彼如来大众海中，<a id="a-4q"></a>有菩萨摩诃萨，<a id="a-4r"></a>名最胜光明灯无尽功德藏，<a id="a-4s"></a>与世界海微尘数诸菩萨俱，<a id="a-4t"></a>来诣佛所，<a id="a-4u"></a>各现十种无边色相宝莲华藏师子座云，<a id="a-4v"></a>遍满虚空而不散灭；<a id="a-4w"></a>复现十种摩尼王光明藏师子座云，<a id="a-4x"></a>复现十种一切庄严具种种校饰师子座云，<a id="a-4y"></a>复现十种众宝鬘灯焰藏师子座云，<a id="a-4z"></a>复现十种普雨宝璎珞师子座云，<a id="a-50"></a>复现十种一切香华宝璎珞藏师子座云，<a id="a-51"></a>复现十种示现一切佛座庄严摩尼王藏师子座云，<a id="a-52"></a>复现十种户牖阶砌及诸璎珞一切庄严师子座云，<a id="a-53"></a>复现十种一切摩尼树宝枝茎藏师子座云，<a id="a-54"></a>复现十种宝香间饰日光明藏师子座云，<a id="a-55"></a>如是等世界海微尘数师子座云，<a id="a-56"></a>悉遍虚空而不散灭。<a id="a-57"></a>现是云已，<a id="a-58"></a>向佛作礼，<a id="a-59"></a>以为供养。<a id="a-5A"></a>即于东北方，<a id="a-5B"></a>各化作宝莲华摩尼光幢师子之座，<a id="a-5C"></a>于其座上，<a id="a-5D"></a>结跏趺坐。</p>
  <p id="a5E">此华藏世界海东南方，<a id="a-5F"></a>次有世界海，<a id="a-5G"></a>名金庄严琉璃光普照。<a id="a-5H"></a>彼世界种中，<a id="a-5I"></a>有国土名清净香光明，<a id="a-5J"></a>佛号普喜深信王。<a id="a-5K"></a>于彼如来大众海中，<a id="a-5L"></a>有菩萨摩诃萨，<a id="a-5M"></a>名慧灯普明，<a id="a-5N"></a>与世界海微尘数诸菩萨俱，<a id="a-5O"></a>来诣佛所，<a id="a-5P"></a>各现十种一切如意王摩尼帐云，<a id="a-5Q"></a>遍满虚空而不散灭；<a id="a-5R"></a>复现十种帝青宝一切华庄严帐云，<a id="a-5S"></a>复现十种一切香摩尼帐云，<a id="a-5T"></a>复现十种宝焰灯帐云，<a id="a-5U"></a>复现十种示现佛神通说法摩尼王帐云，<a id="a-5V"></a>复现十种现一切衣服庄严色像摩尼帐云，<a id="a-5W"></a>复现十种一切宝华丛光明帐云，<a id="a-5X"></a>复现十种宝网铃铎音帐云，<a id="a-5Y"></a>复现十种摩尼为台莲华为网帐云，<a id="a-5Z"></a>复现十种现一切不思议庄严具色像帐云，<a id="a-5a"></a>如是等世界海微尘数众宝帐云，<a id="a-5b"></a>悉遍虚空而不散灭。<a id="a-5c"></a>现是云已，<a id="a-5d"></a>向佛作礼，<a id="a-5e"></a>以为供养。<a id="a-5f"></a>即于东南方，<a id="a-5g"></a>各化作宝莲华藏师子之座，<a id="a-5h"></a>于其座上，<a id="a-5i"></a>结跏趺坐。</p>
  <p id="a5j">此华藏世界海西南方，<a id="a-5k"></a>次有世界海，<a id="a-5l"></a>名日光遍照。<a id="a-5m"></a>彼世界种中，<a id="a-5n"></a>有国土名师子日光明，<a id="a-5o"></a>佛号普智光明音。<a id="a-5p"></a>于彼如来大众海中，<a id="a-5q"></a>有菩萨摩诃萨，<a id="a-5r"></a>名普华光焰髻，<a id="a-5s"></a>与世界海微尘数诸菩萨俱，<a id="a-5t"></a>来诣佛所，<a id="a-5u"></a>各现十种众妙庄严宝盖云，<a id="a-5v"></a>遍满虚空而不散灭；<a id="a-5w"></a>复现十种光明庄严华盖云，<a id="a-5x"></a>复现十种无边色真珠藏盖云，<a id="a-5y"></a>复现十种出一切菩萨悲愍音摩尼王盖云，<a id="a-5z"></a>复现十种众妙宝焰鬘盖云，<a id="a-60"></a>复现十种妙宝严饰垂网铎盖云，<a id="a-61"></a>复现十种摩尼树枝庄严盖云，<a id="a-62"></a>复现十种日光普照摩尼王盖云，<a id="a-63"></a>复现十种一切涂香烧香盖云，<a id="a-64"></a>复现十种栴檀藏盖云，<a id="a-65"></a>复现十种广大佛境界普光明庄严盖云，<a id="a-66"></a>如是等世界海微尘数众宝盖云，<a id="a-67"></a>悉遍虚空而不散灭。<a id="a-68"></a>现是云已，<a id="a-69"></a>向佛作礼，<a id="a-6A"></a>以为供养。<a id="a-6B"></a>即于西南方，<a id="a-6C"></a>各化作帝青宝光焰庄严藏师子之座，<a id="a-6D"></a>于其座上，<a id="a-6E"></a>结跏趺坐。</p>
  <p id="a6F">此华藏世界海西北方，<a id="a-6G"></a>次有世界海，<a id="a-6H"></a>名宝光照耀。<a id="a-6I"></a>彼世界种中，<a id="a-6J"></a>有国土名众香庄严，<a id="a-6K"></a>佛号无量功德海光明。<a id="a-6L"></a>于彼如来大众海中，<a id="a-6M"></a>有菩萨摩诃萨，<a id="a-6N"></a>名无尽光摩尼王，<a id="a-6O"></a>与世界海微尘数诸菩萨俱，<a id="a-6P"></a>来诣佛所，<a id="a-6Q"></a>各现十种一切宝圆满光云，<a id="a-6R"></a>遍满虚空而不散灭；<a id="a-6S"></a>复现十种一切宝焰圆满光云，<a id="a-6T"></a>复现十种一切妙华圆满光云，<a id="a-6U"></a>复现十种一切化佛圆满光云，<a id="a-6V"></a>复现十种十方佛土圆满光云，<a id="a-6W"></a>复现十种佛境界雷声宝树圆满光云，<a id="a-6X"></a>复现十种一切琉璃宝摩尼王圆满光云，<a id="a-6Y"></a>复现十种一念中现无边众生相圆满光云，<a id="a-6Z"></a>复现十种演一切如来大愿音圆满光云，<a id="a-6a"></a>复现十种演化一切众生音摩尼王圆满光云，<a id="a-6b"></a>如是等世界海微尘数圆满光云，<a id="a-6c"></a>悉遍虚空而不散灭。<a id="a-6d"></a>现是云已，<a id="a-6e"></a>向佛作礼，<a id="a-6f"></a>以为供养。<a id="a-6g"></a>即于西北方，<a id="a-6h"></a>各化作无尽光明威德藏师子之座，<a id="a-6i"></a>于其座上，<a id="a-6j"></a>结跏趺坐。</p>
  <p id="a6k">此华藏世界海下方，<a id="a-6l"></a>次有世界海，<a id="a-6m"></a>名莲华香妙德藏。<a id="a-6n"></a>彼世界种中，<a id="a-6o"></a>有国土名宝师子光明照耀，<a id="a-6p"></a>佛号法界光明。<a id="a-6q"></a>于彼如来大众海中，<a id="a-6r"></a>有菩萨摩诃萨，<a id="a-6s"></a>名法界光焰慧，<a id="a-6t"></a>与世界海微尘数诸菩萨俱，<a id="a-6u"></a>来诣佛所，<a id="a-6v"></a>各现十种一切摩尼藏光明云，<a id="a-6w"></a>遍满虚空而不散灭；<a id="a-6x"></a>复现十种一切香光明云，<a id="a-6y"></a>复现十种一切宝焰光明云，<a id="a-6z"></a>复现十种出一切佛说法音光明云，<a id="a-70"></a>复现十种现一切佛土庄严光明云，<a id="a-71"></a>复现十种一切妙华楼阁光明云，<a id="a-72"></a>复现十种现一切劫中诸佛教化众生事光明云，<a id="a-73"></a>复现十种一切无尽宝华蕊光明云，<a id="a-74"></a>复现十种一切庄严座光明云，<a id="a-75"></a>如是等世界海微尘数光明云，<a id="a-76"></a>悉遍虚空而不散灭。<a id="a-77"></a>现是云已，<a id="a-78"></a>向佛作礼，<a id="a-79"></a>以为供养。<a id="a-7A"></a>即于下方，<a id="a-7B"></a>各化作宝焰灯莲华藏师子之座，<a id="a-7C"></a>于其座上，<a id="a-7D"></a>结跏趺座。</p>
  <p id="a7E">此华藏世界海上方，<a id="a-7F"></a>次有世界海，<a id="a-7G"></a>名摩尼宝照耀庄严。<a id="a-7H"></a>彼世界种中，<a id="a-7I"></a>有国土名无相妙光明，<a id="a-7J"></a>佛号无碍功德光明王。<a id="a-7K"></a>于彼如来大众海中，<a id="a-7L"></a>有菩萨摩诃萨，<a id="a-7M"></a>名无碍力精进慧，<a id="a-7N"></a>与世界海微尘数诸菩萨俱，<a id="a-7O"></a>来诣佛所，<a id="a-7P"></a>各现十种无边色相宝光焰云，<a id="a-7Q"></a>遍满虚空而不散灭；<a id="a-7R"></a>复现十种摩尼宝网光焰云，<a id="a-7S"></a>复现十种一切广大佛土庄严光焰云，<a id="a-7T"></a>复现十种一切妙香光焰云，<a id="a-7U"></a>复现十种一切庄严光焰云，<a id="a-7V"></a>复现十种诸佛变化光焰云，<a id="a-7W"></a>复现十种众妙树华光焰云，<a id="a-7X"></a>复现十种一切金刚光焰云，<a id="a-7Y"></a>复现十种说无边菩萨行摩尼光焰云，<a id="a-7Z"></a>复现十种一切真珠灯光焰云，<a id="a-7a"></a>如是等世界海微尘数光焰云，<a id="a-7b"></a>悉遍虚空而不散灭。<a id="a-7c"></a>现是云已，<a id="a-7d"></a>向佛作礼，<a id="a-7e"></a>以为供养。<a id="a-7f"></a>即于上方，<a id="a-7g"></a>各化作演佛音声光明莲华藏师子之座，<a id="a-7h"></a>于其座上，<a id="a-7i"></a>结跏趺坐。</p>
  <p id="a7j">如是等十亿佛刹微尘数世界海中，<a id="a-7k"></a>有十亿佛刹微尘数菩萨摩诃萨，<a id="a-7l"></a>一一各有世界海微尘数诸菩萨众前后围绕而来集会。<a id="a-7m"></a>是诸菩萨，<a id="a-7n"></a>一一各现世界海微尘数种种庄严诸供养云，<a id="a-7o"></a>悉遍虚空而不散灭。<a id="a-7p"></a>现是云已，<a id="a-7q"></a>向佛作礼，<a id="a-7r"></a>以为供养。<a id="a-7s"></a>随所来方，<a id="a-7t"></a>各化作种种宝庄严师子之座，<a id="a-7u"></a>于其座上，<a id="a-7v"></a>结跏趺坐。<a id="a-7w"></a>如是坐已，<a id="a-7x"></a>其诸菩萨身毛孔中，<a id="a-7y"></a>一一各现十世界海微尘数一切宝种种色光明；<a id="a-7z"></a>一一光中，<a id="a-80"></a>悉现十世界海微尘数诸菩萨，<a id="a-81"></a>皆坐莲华藏师子之座。<a id="a-82"></a>此诸菩萨，<a id="a-83"></a>悉能遍入一切法界诸安立海所有微尘；<a id="a-84"></a>彼一一尘中，<a id="a-85"></a>皆有十佛世界微尘数诸广大刹；<a id="a-86"></a>一一刹中，<a id="a-87"></a>皆有三世诸佛世尊。<a id="a-88"></a>此诸菩萨，<a id="a-89"></a>悉能遍往亲近供养；<a id="a-8A"></a>于念念中，<a id="a-8B"></a>以梦自在示现法门，<a id="a-8C"></a>开悟世界海微尘数众生；<a id="a-8D"></a>念念中，<a id="a-8E"></a>以示现一切诸天殁生法门，<a id="a-8F"></a>开悟世界海微尘数众生；<a id="a-8G"></a>念念中，<a id="a-8H"></a>以说一切菩萨行法门，<a id="a-8I"></a>开悟世界海微尘数众生；<a id="a-8J"></a>念念中，<a id="a-8K"></a>以普震动一切刹叹佛功德神变法门，<a id="a-8L"></a>开悟世界海微尘数众生；<a id="a-8M"></a>念念中，<a id="a-8N"></a>以严净一切佛国土显示一切大愿海法门，<a id="a-8O"></a>开悟世界海微尘数众生；<a id="a-8P"></a>念念中，<a id="a-8Q"></a>以普摄一切众生言词佛音声法门，<a id="a-8R"></a>开悟世界海微尘数众生；<a id="a-8S"></a>念念中，<a id="a-8T"></a>以能雨一切佛法云法门，<a id="a-8U"></a>开悟世界海微尘数众生；<a id="a-8V"></a>念念中，<a id="a-8W"></a>以光明普照十方国土周遍法界示现神变法门，<a id="a-8X"></a>开悟世界海微尘数众生；<a id="a-8Y"></a>念念中，<a id="a-8Z"></a>以普现佛身充遍法界一切如来解脱力法门，<a id="a-8a"></a>开悟世界海微尘数众生；<a id="a-8b"></a>念念中，<a id="a-8c"></a>以普贤菩萨建立一切众会道场海法门，<a id="a-8d"></a>开悟世界海微尘数众生。<a id="a-8e"></a>如是普遍一切法界，<a id="a-8f"></a>随众生心，<a id="a-8g"></a>悉令开悟。<a id="a-8h"></a>念念中，<a id="a-8i"></a>一一国土，<a id="a-8j"></a>各令如须弥山微尘数众生堕恶道者，<a id="a-8k"></a>永离其苦；<a id="a-8l"></a>各令如须弥山微尘数众生住邪定者，<a id="a-8m"></a>入正定聚；<a id="a-8n"></a>各令如须弥山微尘数众生，<a id="a-8o"></a>随其所乐生于天上；<a id="a-8p"></a>各令如须弥山微尘数众生，<a id="a-8q"></a>安住声闻、<a id="a-8r"></a>辟支佛地；<a id="a-8s"></a>各令如须弥山微尘数众生，<a id="a-8t"></a>事善知识具众福行；<a id="a-8u"></a>各令如须弥山微尘数众生，<a id="a-8v"></a>发于无上菩提之心；<a id="a-8w"></a>各令如须弥山微尘数众生，<a id="a-8x"></a>趣于菩萨不退转地；<a id="a-8y"></a>各令如须弥山微尘数众生，<a id="a-8z"></a>得净智眼，<a id="a-90"></a>见于如来所见一切诸平等法；<a id="a-91"></a>各令如须弥山微尘数众生，<a id="a-92"></a>安住诸力诸愿海中，<a id="a-93"></a>以无尽智而为方便净诸佛国；<a id="a-94"></a>各令如须弥山微尘数众生，<a id="a-95"></a>皆得安住毗卢遮那广大愿海，<a id="a-96"></a>生如来家。</p>
  <p id="a97">尔时，<a id="a-98"></a>诸菩萨光明中同时发声，<a id="a-99"></a>说此颂言：</p>
  <p id="a9A">“诸光明中出妙音，<a id="a-9B"></a>普遍十方一切国，<a id="a-9C"></a>演说佛子诸功德，<a id="a-9D"></a>能入菩提之妙道。</p>
  <p id="a9E">劫海修行无厌倦，<a id="a-9F"></a>令苦众生得解脱，<a id="a-9G"></a>心无下劣及劳疲，<a id="a-9H"></a>佛子善入斯方便。</p>
  <p id="a9I">尽诸劫海修方便，<a id="a-9J"></a>无量无边无有余，<a id="a-9K"></a>一切法门无不入，<a id="a-9L"></a>而恒说彼性寂灭。</p>
  <p id="a9M">三世诸佛所有愿，<a id="a-9N"></a>一切修治悉令尽，<a id="a-9O"></a>即以利益诸众生，<a id="a-9P"></a>而为自行清净业。</p>
  <p id="a9Q">一切诸佛众会中，<a id="a-9R"></a>普遍十方无不往，<a id="a-9S"></a>皆以甚深智慧海，<a id="a-9T"></a>入彼如来寂灭法。</p>
  <p id="a9U">一一光明无有边，<a id="a-9V"></a>悉入难思诸国土，<a id="a-9W"></a>清净智眼普能见，<a id="a-9X"></a>是诸菩萨所行境。</p>
  <p id="a9Y">菩萨能住一毛端，<a id="a-9Z"></a>遍动十方诸国土，<a id="a-9a"></a>不令众生有怖想，<a id="a-9b"></a>是其清净方便地。</p>
  <p id="a9c">一一尘中无量身，<a id="a-9d"></a>复现种种庄严刹，<a id="a-9e"></a>一念殁生普令见，<a id="a-9f"></a>获无碍慧庄严者。</p>
  <p id="a9g">三世所有一切劫，<a id="a-9h"></a>一刹那中悉能现，<a id="a-9i"></a>知身如幻无体相，<a id="a-9j"></a>证明法性无碍者。</p>
  <p id="a9k">普贤胜行皆能入，<a id="a-9l"></a>一切众生悉乐见，<a id="a-9m"></a>佛子能住此法门，<a id="a-9n"></a>诸光明中大音吼。<a id="a-9o"></a>”</p>
  <p id="a9p">尔时，<a id="a-9q"></a>世尊欲令一切菩萨大众得于如来无边境界神通力故，<a id="a-9r"></a>放眉间光。<a id="a-9s"></a>此光名一切菩萨智光明，<a id="a-9t"></a>普照耀十方藏。<a id="a-9u"></a>其状犹如宝色灯云，<a id="a-9v"></a>遍照十方一切佛刹，<a id="a-9w"></a>其中国土及以众生悉令显现。<a id="a-9x"></a>又普震动诸世界网，<a id="a-9y"></a>一一尘中现无数佛。<a id="a-9z"></a>随诸众生性欲不同，<a id="a-A0"></a>普雨三世一切诸佛妙法轮云，<a id="a-A1"></a>显示如来波罗蜜海；<a id="a-A2"></a>又雨无量诸出离云，<a id="a-A3"></a>令诸众生永度生死；<a id="a-A4"></a>复雨诸佛大愿之云，<a id="a-A5"></a>显示十方诸世界中，<a id="a-A6"></a>普贤菩萨道场众会；<a id="a-A7"></a>作是事已，<a id="a-A8"></a>右绕于佛，<a id="a-A9"></a>从足下入。</p>
  <p id="aAA">尔时，<a id="a-AB"></a>佛前有大莲华，<a id="a-AC"></a>忽然出现。<a id="a-AD"></a>其华具有十种庄严，<a id="a-AE"></a>一切莲华所不能及，<a id="a-AF"></a>所谓：<a id="a-AG"></a>众宝间错以为其茎；<a id="a-AH"></a>摩尼宝王以为其藏；<a id="a-AI"></a>法界众宝普作其叶；<a id="a-AJ"></a>诸香摩尼而作其须；<a id="a-AK"></a>阎浮檀金庄严其量；<a id="a-AL"></a>妙网覆上，<a id="a-AM"></a>光色清净；<a id="a-AN"></a>于一念中，<a id="a-AO"></a>示现无边诸佛神变；<a id="a-AP"></a>普能发起一切音声；<a id="a-AQ"></a>摩尼宝王影现佛身；<a id="a-AR"></a>于音声中，<a id="a-AS"></a>普能演说一切菩萨所修行愿。<a id="a-AT"></a>此华生已，<a id="a-AU"></a>一念之间，<a id="a-AV"></a>于如来白毫相中，<a id="a-AW"></a>有菩萨摩诃萨，<a id="a-AX"></a>名一切法胜音，<a id="a-AY"></a>与世界海微尘数诸菩萨众，<a id="a-AZ"></a>俱时而出，<a id="a-Aa"></a>右绕如来，<a id="a-Ab"></a>经无量匝，<a id="a-Ac"></a>礼佛足已。</p>
  <p id="aAd">时，<a id="a-Ae"></a>胜音菩萨坐莲华台，<a id="a-Af"></a>诸菩萨众坐莲华须，<a id="a-Ag"></a>各于其上，<a id="a-Ah"></a>次第而坐。<a id="a-Ai"></a>其一切法胜音菩萨，<a id="a-Aj"></a>了深法界，<a id="a-Ak"></a>生大欢喜；<a id="a-Al"></a>入佛所行，<a id="a-Am"></a>智无疑滞；<a id="a-An"></a>入不可测佛法身海，<a id="a-Ao"></a>往一切刹诸如来所；<a id="a-Ap"></a>身诸毛孔悉现神通，<a id="a-Aq"></a>念念普观一切法界；<a id="a-Ar"></a>十方诸佛共与其力，<a id="a-As"></a>令普安住一切三昧，<a id="a-At"></a>尽未来劫，<a id="a-Au"></a>常见诸佛无边法界功德海身，<a id="a-Av"></a>乃至一切三昧解脱、<a id="a-Aw"></a>神通变化。<a id="a-Ax"></a>即于众中，<a id="a-Ay"></a>承佛威神，<a id="a-Az"></a>观察十方而说颂曰：</p>
  <p id="aB0">“佛身充满于法界，<a id="a-B1"></a>普现一切众生前，<a id="a-B2"></a>随缘赴感靡不周，<a id="a-B3"></a>而恒处此菩提座。</p>
  <p id="aB4">如来一一毛孔中，<a id="a-B5"></a>一切刹尘诸佛坐，<a id="a-B6"></a>菩萨众会共围绕，<a id="a-B7"></a>演说普贤之胜行。</p>
  <p id="aB8">如来安处菩提座，<a id="a-B9"></a>一毛示现多刹海，<a id="a-BA"></a>一一毛现悉亦然，<a id="a-BB"></a>如是普周于法界。</p>
  <p id="aBC">一一刹中悉安坐，<a id="a-BD"></a>一切刹土皆周遍，<a id="a-BE"></a>十方菩萨如云集，<a id="a-BF"></a>莫不咸来诣道场。</p>
  <p id="aBG">一切刹土微尘数，<a id="a-BH"></a>功德光明菩萨海，<a id="a-BI"></a>普在如来众会中，<a id="a-BJ"></a>乃至法界咸充遍。</p>
  <p id="aBK">法界微尘诸刹土，<a id="a-BL"></a>一切众中皆出现，<a id="a-BM"></a>如是分身智境界，<a id="a-BN"></a>普贤行中能建立。</p>
  <p id="aBO">一切诸佛众会中，<a id="a-BP"></a>胜智菩萨佥然坐，<a id="a-BQ"></a>各各听法生欢喜，<a id="a-BR"></a>处处修行无量劫。</p>
  <p id="aBS">已入普贤广大愿，<a id="a-BT"></a>各各出生众佛法，<a id="a-BU"></a>毗卢遮那法海中，<a id="a-BV"></a>修行克证如来地。</p>
  <p id="aBW">普贤菩萨所开觉，<a id="a-BX"></a>一切如来同赞喜，<a id="a-BY"></a>已获诸佛大神通，<a id="a-BZ"></a>法界周流无不遍。</p>
  <p id="aBa">一切刹土微尘数，<a id="a-Bb"></a>常现身云悉充满，<a id="a-Bc"></a>普为众生放大光，<a id="a-Bd"></a>各雨法雨称其心。<a id="a-Be"></a>”</p>
  <p id="aBf">尔时，<a id="a-Bg"></a>众中复有菩萨摩诃萨，<a id="a-Bh"></a>名观察一切胜法莲华光慧王，<a id="a-Bi"></a>承佛威神，<a id="a-Bj"></a>观察十方而说颂曰：</p>
  <p id="aBk">“如来甚深智，<a id="a-Bl"></a>普入于法界，<a id="a-Bm"></a>能随三世转，<a id="a-Bn"></a>与世为明导。</p>
  <p id="aBo">诸佛同法身，<a id="a-Bp"></a>无依无差别，<a id="a-Bq"></a>随诸众生意，<a id="a-Br"></a>令见佛色形。</p>
  <p id="aBs">具足一切智，<a id="a-Bt"></a>遍知一切法，<a id="a-Bu"></a>一切国土中，<a id="a-Bv"></a>一切无不现。</p>
  <p id="aBw">佛身及光明，<a id="a-Bx"></a>色相不思议，<a id="a-By"></a>众生信乐者，<a id="a-Bz"></a>随应悉令见。</p>
  <p id="aC0">于一佛身上，<a id="a-C1"></a>化为无量佛，<a id="a-C2"></a>雷音遍众刹，<a id="a-C3"></a>演法深如海。</p>
  <p id="aC4">一一毛孔中，<a id="a-C5"></a>光网遍十方，<a id="a-C6"></a>演佛妙音声，<a id="a-C7"></a>调彼难调者。</p>
  <p id="aC8">如来光明中，<a id="a-C9"></a>常出深妙音，<a id="a-CA"></a>赞佛功德海，<a id="a-CB"></a>及菩萨所行。</p>
  <p id="aCC">佛转正法轮，<a id="a-CD"></a>无量无有边，<a id="a-CE"></a>所说法无等，<a id="a-CF"></a>浅智不能测。</p>
  <p id="aCG">一切世界中，<a id="a-CH"></a>现身成正觉，<a id="a-CI"></a>各各起神变，<a id="a-CJ"></a>法界悉充满。</p>
  <p id="aCK">如来一一身，<a id="a-CL"></a>现佛等众生，<a id="a-CM"></a>一切微尘刹，<a id="a-CN"></a>普现神通力。<a id="a-CO"></a>”</p>
  <p id="aCP">尔时，<a id="a-CQ"></a>众中复有菩萨摩诃萨，<a id="a-CR"></a>名法喜慧光明，<a id="a-CS"></a>承佛威神，<a id="a-CT"></a>观察十方而说颂曰：</p>
  <p id="aCU">“佛身常显现，<a id="a-CV"></a>法界悉充满，<a id="a-CW"></a>恒演广大音，<a id="a-CX"></a>普震十方国。</p>
  <p id="aCY">如来普现身，<a id="a-CZ"></a>遍入于世间，<a id="a-Ca"></a>随众生乐欲，<a id="a-Cb"></a>显示神通力。</p>
  <p id="aCc">佛随众生心，<a id="a-Cd"></a>普现于其前，<a id="a-Ce"></a>众生所见者，<a id="a-Cf"></a>皆是佛神力。</p>
  <p id="aCg">光明无有边，<a id="a-Ch"></a>说法亦无量，<a id="a-Ci"></a>佛子随其智，<a id="a-Cj"></a>能入能观察。</p>
  <p id="aCk">佛身无有生，<a id="a-Cl"></a>而能示出生，<a id="a-Cm"></a>法性如虚空，<a id="a-Cn"></a>诸佛于中住。</p>
  <p id="aCo">无住亦无去，<a id="a-Cp"></a>处处皆见佛，<a id="a-Cq"></a>光明靡不周，<a id="a-Cr"></a>名称悉远闻。</p>
  <p id="aCs">无体无住处，<a id="a-Ct"></a>亦无生可得，<a id="a-Cu"></a>无相亦无形，<a id="a-Cv"></a>所现皆如影。</p>
  <p id="aCw">佛随众生心，<a id="a-Cx"></a>为兴大法云，<a id="a-Cy"></a>种种方便门，<a id="a-Cz"></a>示悟而调伏。</p>
  <p id="aD0">一切世界中，<a id="a-D1"></a>见佛坐道场，<a id="a-D2"></a>大众所围绕，<a id="a-D3"></a>照耀十方国。</p>
  <p id="aD4">一切诸佛身，<a id="a-D5"></a>皆有无尽相，<a id="a-D6"></a>示现虽无量，<a id="a-D7"></a>色相终不尽。<a id="a-D8"></a>”</p>
  <p id="aD9">尔时，<a id="a-DA"></a>众中复有菩萨摩诃萨，<a id="a-DB"></a>名香焰光普明慧，<a id="a-DC"></a>承佛威神，<a id="a-DD"></a>观察十方而说颂曰：</p>
  <p id="aDE">“此会诸菩萨，<a id="a-DF"></a>入佛难思地，<a id="a-DG"></a>一一皆能见，<a id="a-DH"></a>一切佛神力。</p>
  <p id="aDI">智身能遍入，<a id="a-DJ"></a>一切刹微尘，<a id="a-DK"></a>见身在彼中，<a id="a-DL"></a>普见于诸佛。</p>
  <p id="aDM">如影现众刹，<a id="a-DN"></a>一切如来所，<a id="a-DO"></a>于彼一切中，<a id="a-DP"></a>悉现神通事。</p>
  <p id="aDQ">普贤诸行愿，<a id="a-DR"></a>修治已明洁，<a id="a-DS"></a>能于一切刹，<a id="a-DT"></a>普见佛神变。</p>
  <p id="aDU">身住一切处，<a id="a-DV"></a>一切皆平等，<a id="a-DW"></a>智能如是行，<a id="a-DX"></a>入佛之境界。</p>
  <p id="aDY">已证如来智，<a id="a-DZ"></a>等照于法界，<a id="a-Da"></a>普入佛毛孔，<a id="a-Db"></a>一切诸刹海。</p>
  <p id="aDc">一切佛国土，<a id="a-Dd"></a>皆现神通力，<a id="a-De"></a>示现种种身，<a id="a-Df"></a>及种种名号。</p>
  <p id="aDg">能于一念顷，<a id="a-Dh"></a>普现诸神变，<a id="a-Di"></a>道场成正觉，<a id="a-Dj"></a>及转妙法轮。</p>
  <p id="aDk">一切广大刹，<a id="a-Dl"></a>亿劫不思议，<a id="a-Dm"></a>菩萨三昧中，<a id="a-Dn"></a>一念皆能现。</p>
  <p id="aDo">一切诸佛土，<a id="a-Dp"></a>一一诸菩萨，<a id="a-Dq"></a>普入于佛身，<a id="a-Dr"></a>无边亦无尽。<a id="a-Ds"></a>”</p>
  <p id="aDt">尔时，<a id="a-Du"></a>众中复有菩萨摩诃萨，<a id="a-Dv"></a>名师子奋迅慧光明，<a id="a-Dw"></a>承佛威神，<a id="a-Dx"></a>普观十方而说颂曰：</p>
  <p id="aDy">“毗卢遮那佛，<a id="a-Dz"></a>能转正法轮，<a id="a-E0"></a>法界诸国土，<a id="a-E1"></a>如云悉周遍。</p>
  <p id="aE2">十方中所有，<a id="a-E3"></a>诸大世界海，<a id="a-E4"></a>佛神通愿力，<a id="a-E5"></a>处处转法轮。</p>
  <p id="aE6">一切诸刹土，<a id="a-E7"></a>广大众会中，<a id="a-E8"></a>名号各不同，<a id="a-E9"></a>随应演妙法。</p>
  <p id="aEA">如来大威力，<a id="a-EB"></a>普贤愿所成，<a id="a-EC"></a>一切国土中，<a id="a-ED"></a>妙音无不至。</p>
  <p id="aEE">佛身等刹尘，<a id="a-EF"></a>普雨于法雨，<a id="a-EG"></a>无生无差别，<a id="a-EH"></a>现一切世间。</p>
  <p id="aEI">无数诸亿劫，<a id="a-EJ"></a>一切尘刹中，<a id="a-EK"></a>往昔所行事，<a id="a-EL"></a>妙音咸具演。</p>
  <p id="aEM">十方尘国土，<a id="a-EN"></a>光网悉周遍，<a id="a-EO"></a>光中悉有佛，<a id="a-EP"></a>普化诸群生。</p>
  <p id="aEQ">佛身无差别，<a id="a-ER"></a>充满于法界，<a id="a-ES"></a>能令见色身，<a id="a-ET"></a>随机善调伏。</p>
  <p id="aEU">三世一切刹，<a id="a-EV"></a>所有众导师，<a id="a-EW"></a>种种名号殊，<a id="a-EX"></a>为说皆令见。</p>
  <p id="aEY">过未及现在，<a id="a-EZ"></a>一切诸如来，<a id="a-Ea"></a>所转妙法轮，<a id="a-Eb"></a>此会皆得闻。<a id="a-Ec"></a>”</p>
  <p id="aEd">尔时，<a id="a-Ee"></a>众中复有菩萨摩诃萨，<a id="a-Ef"></a>名法海慧功德藏，<a id="a-Eg"></a>承佛威神，<a id="a-Eh"></a>观察十方而说颂曰：</p>
  <p id="aEi">“此会诸佛子，<a id="a-Ej"></a>善修众智慧，<a id="a-Ek"></a>斯人已能入，<a id="a-El"></a>如是方便门。</p>
  <p id="aEm">一一国土中，<a id="a-En"></a>普演广大音，<a id="a-Eo"></a>说佛所行处，<a id="a-Ep"></a>周闻十方刹。</p>
  <p id="aEq">一一心念中，<a id="a-Er"></a>普观一切法，<a id="a-Es"></a>安住真如地，<a id="a-Et"></a>了达诸法海。</p>
  <p id="aEu">一一佛身中，<a id="a-Ev"></a>亿劫不思议，<a id="a-Ew"></a>修习波罗蜜，<a id="a-Ex"></a>及严净国土。</p>
  <p id="aEy">一一微尘中，<a id="a-Ez"></a>能证一切法，<a id="a-F0"></a>如是无所碍，<a id="a-F1"></a>周行十方国。</p>
  <p id="aF2">一一佛刹中，<a id="a-F3"></a>往诣悉无余，<a id="a-F4"></a>见佛神通力，<a id="a-F5"></a>入佛所行处。</p>
  <p id="aF6">诸佛广大音，<a id="a-F7"></a>法界靡不闻，<a id="a-F8"></a>菩萨能了知，<a id="a-F9"></a>善入音声海。</p>
  <p id="aFA">劫海演妙音，<a id="a-FB"></a>其音等无别，<a id="a-FC"></a>智周三世者，<a id="a-FD"></a>入彼音声地。</p>
  <p id="aFE">众生所有音，<a id="a-FF"></a>及佛自在声，<a id="a-FG"></a>获得音声智，<a id="a-FH"></a>一切皆能了。</p>
  <p id="aFI">从地而得地，<a id="a-FJ"></a>住于力地中，<a id="a-FK"></a>亿劫勤修行，<a id="a-FL"></a>所获法如是。<a id="a-FM"></a>”</p>
  <p id="aFN">尔时，<a id="a-FO"></a>众中复有菩萨摩诃萨，<a id="a-FP"></a>名慧灯普明，<a id="a-FQ"></a>承佛威神，<a id="a-FR"></a>观察十方而说颂曰：</p>
  <p id="aFS">“一切诸如来，<a id="a-FT"></a>远离于众相，<a id="a-FU"></a>若能知是法，<a id="a-FV"></a>乃见世导师。</p>
  <p id="aFW">菩萨三昧中，<a id="a-FX"></a>慧光普明了，<a id="a-FY"></a>能知一切佛，<a id="a-FZ"></a>自在之体性。</p>
  <p id="aFa">见佛真实体，<a id="a-Fb"></a>则悟甚深法，<a id="a-Fc"></a>普观于法界，<a id="a-Fd"></a>随愿而受身。</p>
  <p id="aFe">从于福海生，<a id="a-Ff"></a>安住于智地，<a id="a-Fg"></a>观察一切法，<a id="a-Fh"></a>修行最胜道。</p>
  <p id="aFi">一切佛刹中，<a id="a-Fj"></a>一切如来所，<a id="a-Fk"></a>如是遍法界，<a id="a-Fl"></a>悉见真实体。</p>
  <p id="aFm">十方广大刹，<a id="a-Fn"></a>亿劫勤修行，<a id="a-Fo"></a>能游正遍知，<a id="a-Fp"></a>一切诸法海。</p>
  <p id="aFq">唯一坚密身，<a id="a-Fr"></a>一切尘中见，<a id="a-Fs"></a>无生亦无相，<a id="a-Ft"></a>普现于诸国。</p>
  <p id="aFu">随诸众生心，<a id="a-Fv"></a>普现于其前，<a id="a-Fw"></a>种种示调伏，<a id="a-Fx"></a>速令向佛道。</p>
  <p id="aFy">以佛威神故，<a id="a-Fz"></a>出现诸菩萨，<a id="a-G0"></a>佛力所加持，<a id="a-G1"></a>普见诸如来。</p>
  <p id="aG2">一切众导师，<a id="a-G3"></a>无量威神力，<a id="a-G4"></a>开悟诸菩萨，<a id="a-G5"></a>法界悉周遍。<a id="a-G6"></a>”</p>
  <p id="aG7">尔时，<a id="a-G8"></a>众中复有菩萨摩诃萨，<a id="a-G9"></a>名华焰髻普明智，<a id="a-GA"></a>承佛威神，<a id="a-GB"></a>观察十方而说颂曰：</p>
  <p id="aGC">“一切国土中，<a id="a-GD"></a>普演微妙音，<a id="a-GE"></a>称扬佛功德，<a id="a-GF"></a>法界悉充满。</p>
  <p id="aGG">佛以法为身，<a id="a-GH"></a>清净如虚空，<a id="a-GI"></a>所现众色形，<a id="a-GJ"></a>令入此法中。</p>
  <p id="aGK">若有深信喜，<a id="a-GL"></a>及为佛摄受，<a id="a-GM"></a>当知如是人，<a id="a-GN"></a>能生了佛智。</p>
  <p id="aGO">诸有少智者，<a id="a-GP"></a>不能知此法，<a id="a-GQ"></a>慧眼清净人，<a id="a-GR"></a>于此乃能见。</p>
  <p id="aGS">以佛威神力，<a id="a-GT"></a>观察一切法，<a id="a-GU"></a>入住及出时，<a id="a-GV"></a>所见皆明了。</p>
  <p id="aGW">一切诸法中，<a id="a-GX"></a>法门无有边，<a id="a-GY"></a>成就一切智，<a id="a-GZ"></a>入于深法海。</p>
  <p id="aGa">安住佛国土，<a id="a-Gb"></a>出兴一切处，<a id="a-Gc"></a>无去亦无来，<a id="a-Gd"></a>诸佛法如是。</p>
  <p id="aGe">一切众生海，<a id="a-Gf"></a>佛身如影现，<a id="a-Gg"></a>随其解差别，<a id="a-Gh"></a>如是见导师。</p>
  <p id="aGi">一切毛孔中，<a id="a-Gj"></a>各各现神通，<a id="a-Gk"></a>修行普贤愿，<a id="a-Gl"></a>清净者能见。</p>
  <p id="aGm">佛以一一身，<a id="a-Gn"></a>处处转法轮，<a id="a-Go"></a>法界悉周遍，<a id="a-Gp"></a>思议莫能及。<a id="a-Gq"></a>”</p>
  <p id="aGr">尔时，<a id="a-Gs"></a>众中复有菩萨摩诃萨，<a id="a-Gt"></a>名威德慧无尽光，<a id="a-Gu"></a>承佛威神，<a id="a-Gv"></a>观察十方而说颂曰：</p>
  <p id="aGw">“一一佛刹中，<a id="a-Gx"></a>处处坐道场，<a id="a-Gy"></a>众会共围绕，<a id="a-Gz"></a>魔军悉摧伏。</p>
  <p id="aH0">佛身放光明，<a id="a-H1"></a>遍满于十方，<a id="a-H2"></a>随应而示现，<a id="a-H3"></a>色相非一种。</p>
  <p id="aH4">一一微尘内，<a id="a-H5"></a>光明悉充满，<a id="a-H6"></a>普见十方土，<a id="a-H7"></a>种种各差别。</p>
  <p id="aH8">十方诸刹海，<a id="a-H9"></a>种种无量刹，<a id="a-HA"></a>悉平坦清净，<a id="a-HB"></a>帝青宝所成。</p>
  <p id="aHC">或覆或傍住，<a id="a-HD"></a>或似莲华合，<a id="a-HE"></a>或圆或四方，<a id="a-HF"></a>种种众形相。</p>
  <p id="aHG">法界诸刹土，<a id="a-HH"></a>周行无所碍，<a id="a-HI"></a>一切众会中，<a id="a-HJ"></a>常转妙法轮。</p>
  <p id="aHK">佛身不思议，<a id="a-HL"></a>国土悉在中，<a id="a-HM"></a>于其一切处，<a id="a-HN"></a>导世演真法。</p>
  <p id="aHO">所转妙法轮，<a id="a-HP"></a>法性无差别，<a id="a-HQ"></a>依于一实理，<a id="a-HR"></a>演说诸法相。</p>
  <p id="aHS">佛以圆满音，<a id="a-HT"></a>阐明真实理，<a id="a-HU"></a>随其解差别，<a id="a-HV"></a>现无尽法门。</p>
  <p id="aHW">一切刹土中，<a id="a-HX"></a>见佛坐道场，<a id="a-HY"></a>佛身如影现，<a id="a-HZ"></a>生灭不可得。<a id="a-Ha"></a>”</p>
  <p id="aHb">尔时，<a id="a-Hc"></a>众中复有菩萨摩诃萨，<a id="a-Hd"></a>名法界普明慧，<a id="a-He"></a>承佛威神，<a id="a-Hf"></a>观察十方而说颂曰：</p>
  <p id="aHg">“如来微妙身，<a id="a-Hh"></a>色相不思议，<a id="a-Hi"></a>见者生欢喜，<a id="a-Hj"></a>恭敬信乐法。</p>
  <p id="aHk">佛身一切相，<a id="a-Hl"></a>悉现无量佛，<a id="a-Hm"></a>普入十方界，<a id="a-Hn"></a>一一微尘中。</p>
  <p id="aHo">十方国土海，<a id="a-Hp"></a>无量无边佛，<a id="a-Hq"></a>咸于念念中，<a id="a-Hr"></a>各各现神通。</p>
  <p id="aHs">大智诸菩萨，<a id="a-Ht"></a>深入于法海，<a id="a-Hu"></a>佛力所加持，<a id="a-Hv"></a>能知此方便。</p>
  <p id="aHw">若有已安住，<a id="a-Hx"></a>普贤诸行愿，<a id="a-Hy"></a>见彼众国土，<a id="a-Hz"></a>一切佛神力。</p>
  <p id="aI0">若人有信解，<a id="a-I1"></a>及以诸大愿，<a id="a-I2"></a>具足深智慧，<a id="a-I3"></a>通达一切法。</p>
  <p id="aI4">能于诸佛身，<a id="a-I5"></a>一一而观察，<a id="a-I6"></a>色声无所碍，<a id="a-I7"></a>了达于诸境。</p>
  <p id="aI8">能于诸佛身，<a id="a-I9"></a>安住智所行，<a id="a-IA"></a>速入如来地，<a id="a-IB"></a>普摄于法界。</p>
  <p id="aIC">佛刹微尘数，<a id="a-ID"></a>如是诸国土，<a id="a-IE"></a>能令一念中，<a id="a-IF"></a>一一尘中现。</p>
  <p id="aIG">一切诸国土，<a id="a-IH"></a>及以神通事，<a id="a-II"></a>悉现一刹中，<a id="a-IJ"></a>菩萨力如是。<a id="a-IK"></a>”</p>
  <p id="aIL">尔时，<a id="a-IM"></a>众中复有菩萨摩诃萨，<a id="a-IN"></a>名精进力无碍慧，<a id="a-IO"></a>承佛威神，<a id="a-IP"></a>观察十方而说颂曰：</p>
  <p id="aIQ">“佛演一妙音，<a id="a-IR"></a>周闻十方刹，<a id="a-IS"></a>众音悉具足，<a id="a-IT"></a>法雨皆充遍。</p>
  <p id="aIU">一切言词海，<a id="a-IV"></a>一切随类音，<a id="a-IW"></a>一切佛刹中，<a id="a-IX"></a>转于净法轮。</p>
  <p id="aIY">一切诸国土，<a id="a-IZ"></a>悉见佛神变，<a id="a-Ia"></a>听佛说法音，<a id="a-Ib"></a>闻已趣菩提。</p>
  <p id="aIc">法界诸国土，<a id="a-Id"></a>一一微尘中，<a id="a-Ie"></a>如来解脱力，<a id="a-If"></a>于彼普现身。</p>
  <p id="aIg">法身同虚空，<a id="a-Ih"></a>无碍无差别，<a id="a-Ii"></a>色形如影像，<a id="a-Ij"></a>种种众相现。</p>
  <p id="aIk">影像无方所，<a id="a-Il"></a>如空无体性，<a id="a-Im"></a>智慧广大人，<a id="a-In"></a>了达其平等。</p>
  <p id="aIo">佛身不可取，<a id="a-Ip"></a>无生无起作，<a id="a-Iq"></a>应物普现前，<a id="a-Ir"></a>平等如虚空。</p>
  <p id="aIs">十方所有佛，<a id="a-It"></a>尽入一毛孔，<a id="a-Iu"></a>各各现神通，<a id="a-Iv"></a>智眼能观见。</p>
  <p id="aIw">毗卢遮那佛，<a id="a-Ix"></a>愿力周法界，<a id="a-Iy"></a>一切国土中，<a id="a-Iz"></a>恒转无上轮。</p>
  <p id="aJ0">一毛现神变，<a id="a-J1"></a>一切佛同说，<a id="a-J2"></a>经于无量劫，<a id="a-J3"></a>不得其边际。<a id="a-J4"></a>”</p>
  <p id="aJ5">如此四天下道场中，<a id="a-J6"></a>以佛神力，<a id="a-J7"></a>十方各有一亿世界海微尘数诸菩萨众而来集会；<a id="a-J8"></a>应知一切世界海、<a id="a-J9"></a>一一四天下诸道场中，<a id="a-JA"></a>悉亦如是。</p>
 </body>
</html>