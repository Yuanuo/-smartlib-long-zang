<!doctype html>
<html id="z3IBTUxIE" data-ver="1198">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十二</h1>
  <h2 id="a2">入法界品第三十九之三</h2>
  <p id="a3">尔时，<a id="a-4"></a>文殊师利菩萨劝诸比丘发阿耨多罗三藐三菩提心已，<a id="a-5"></a>渐次南行，<a id="a-6"></a>经历人间，<a id="a-7"></a>至福城东，<a id="a-8"></a>住庄严幢娑罗林中往昔诸佛曾所止住教化众生大塔庙处，<a id="a-9"></a>亦是世尊于往昔时修菩萨行能舍无量难舍之处。<a id="a-A"></a>是故，<a id="a-B"></a>此林名称普闻无量佛刹，<a id="a-C"></a>此处常为天、<a id="a-D"></a>龙、<a id="a-E"></a>夜叉、<a id="a-F"></a>乾闼婆、<a id="a-G"></a>阿修罗、<a id="a-H"></a>迦楼罗、<a id="a-I"></a>紧那罗、<a id="a-J"></a>摩睺罗伽、<a id="a-K"></a>人与非人之所供养。</p>
  <p id="aL">时，<a id="a-M"></a>文殊师利与其眷属到此处已，<a id="a-N"></a>即于其处说普照法界修多罗，<a id="a-O"></a>百万亿那由他修多罗以为眷属。<a id="a-P"></a>说此经时，<a id="a-Q"></a>于大海中有无量百千亿诸龙而来其所；<a id="a-R"></a>闻此法已，<a id="a-S"></a>深厌龙趣，<a id="a-T"></a>正求佛道，<a id="a-U"></a>咸舍龙身，<a id="a-V"></a>生天人中。<a id="a-W"></a>一万诸龙，<a id="a-X"></a>于阿耨多罗三藐三菩提得不退转；<a id="a-Y"></a>复有无量无数众生，<a id="a-Z"></a>于三乘中各得调伏。</p>
  <p id="aa">时，<a id="a-b"></a>福城人闻文殊师利童子在庄严幢娑罗林中大塔庙处，<a id="a-c"></a>无量大众从其城出，<a id="a-d"></a>来诣其所。<a id="a-e"></a>时，<a id="a-f"></a>有优婆塞，<a id="a-g"></a>名曰：<a id="a-h"></a>大智，<a id="a-i"></a>与五百优婆塞眷属俱，<a id="a-j"></a>所谓：<a id="a-k"></a>须达多优婆塞、<a id="a-l"></a>婆须达多优婆塞、<a id="a-m"></a>福德光优婆塞、<a id="a-n"></a>有名称优婆塞、<a id="a-o"></a>施名称优婆塞、<a id="a-p"></a>月德优婆塞、<a id="a-q"></a>善慧优婆塞、<a id="a-r"></a>大慧优婆塞、<a id="a-s"></a>贤护优婆塞、<a id="a-t"></a>贤胜优婆塞，<a id="a-u"></a>如是等五百优婆塞俱，<a id="a-v"></a>来诣文殊师利童子所，<a id="a-w"></a>顶礼其足，<a id="a-x"></a>右绕三匝，<a id="a-y"></a>退坐一面。<a id="a-z"></a>复有五百优婆夷，<a id="a-10"></a>所谓：<a id="a-11"></a>大慧优婆夷、<a id="a-12"></a>善光优婆夷、<a id="a-13"></a>妙身优婆夷、<a id="a-14"></a>可乐身优婆夷、<a id="a-15"></a>贤优婆夷、<a id="a-16"></a>贤德优婆夷、<a id="a-17"></a>贤光优婆夷、<a id="a-18"></a>幢光优婆夷、<a id="a-19"></a>德光优婆夷、<a id="a-1A"></a>善目优婆夷，<a id="a-1B"></a>如是等五百优婆夷，<a id="a-1C"></a>来诣文殊师利童子所，<a id="a-1D"></a>顶礼其足，<a id="a-1E"></a>右绕三匝，<a id="a-1F"></a>退坐一面。<a id="a-1G"></a>复有五百童子，<a id="a-1H"></a>所谓：<a id="a-1I"></a>善财童子、<a id="a-1J"></a>善行童子、<a id="a-1K"></a>善戒童子、<a id="a-1L"></a>善威仪童子、<a id="a-1M"></a>善勇猛童子、<a id="a-1N"></a>善思童子、<a id="a-1O"></a>善慧童子、<a id="a-1P"></a>善觉童子、<a id="a-1Q"></a>善眼童子、<a id="a-1R"></a>善臂童子、<a id="a-1S"></a>善光童子，<a id="a-1T"></a>如是等五百童子，<a id="a-1U"></a>来诣文殊师利童子所，<a id="a-1V"></a>顶礼其足，<a id="a-1W"></a>右绕三匝，<a id="a-1X"></a>退坐一面。<a id="a-1Y"></a>复有五百童女，<a id="a-1Z"></a>所谓：<a id="a-1a"></a>善贤童女、<a id="a-1b"></a>大智居士女童女、<a id="a-1c"></a>贤称童女、<a id="a-1d"></a>美颜童女、<a id="a-1e"></a>坚慧童女、<a id="a-1f"></a>贤德童女、<a id="a-1g"></a>有德童女、<a id="a-1h"></a>梵授童女、<a id="a-1i"></a>德光童女、<a id="a-1j"></a>善光童女，<a id="a-1k"></a>如是等五百童女，<a id="a-1l"></a>来诣文殊师利童子所，<a id="a-1m"></a>顶礼其足，<a id="a-1n"></a>右绕三匝，<a id="a-1o"></a>退坐一面。</p>
  <p id="a1p">尔时，<a id="a-1q"></a>文殊师利童子知福城人悉已来集，<a id="a-1r"></a>随其心乐现自在身，<a id="a-1s"></a>威光赫奕蔽诸大众；<a id="a-1t"></a>以自在大慈令彼清凉，<a id="a-1u"></a>以自在大悲起说法心，<a id="a-1v"></a>以自在智慧知其心乐，<a id="a-1w"></a>以广大辩才将为说法。<a id="a-1x"></a>复于是时，<a id="a-1y"></a>观察善财以何因缘而有其名？<a id="a-1z"></a>知此童子初入胎时，<a id="a-20"></a>于其宅内自然而出七宝楼阁，<a id="a-21"></a>其楼阁下有七伏藏，<a id="a-22"></a>于其藏上，<a id="a-23"></a>地自开裂，<a id="a-24"></a>生七宝牙，<a id="a-25"></a>所谓：<a id="a-26"></a>金、<a id="a-27"></a>银、<a id="a-28"></a>琉璃、<a id="a-29"></a>玻璃、<a id="a-2A"></a>真珠、<a id="a-2B"></a>砗磲、<a id="a-2C"></a>玛瑙。<a id="a-2D"></a>善财童子处胎十月然后诞生，<a id="a-2E"></a>形体肢分端正具足；<a id="a-2F"></a>其七大藏，<a id="a-2G"></a>纵广高下各满七肘，<a id="a-2H"></a>从地涌出，<a id="a-2I"></a>光明照耀。<a id="a-2J"></a>复于宅中自然而有五百宝器，<a id="a-2K"></a>种种诸物自然盈满，<a id="a-2L"></a>所谓：<a id="a-2M"></a>金刚器中盛一切香，<a id="a-2N"></a>于香器中盛种种衣，<a id="a-2O"></a>美玉器中盛满种种上味饮食，<a id="a-2P"></a>摩尼器中盛满种种殊异珍宝，<a id="a-2Q"></a>金器盛银，<a id="a-2R"></a>银器盛金，<a id="a-2S"></a>金银器中盛满琉璃及摩尼宝，<a id="a-2T"></a>玻璃器中盛满砗磲，<a id="a-2U"></a>砗磲器中盛满玻璃，<a id="a-2V"></a>玛瑙器中盛满真珠，<a id="a-2W"></a>真珠器中盛满玛瑙，<a id="a-2X"></a>火摩尼器中盛满水摩尼，<a id="a-2Y"></a>水摩尼器中盛满火摩尼，<a id="a-2Z"></a>如是等五百宝器，<a id="a-2a"></a>自然出现。<a id="a-2b"></a>又雨众宝及诸财物，<a id="a-2c"></a>一切库藏悉令充满。<a id="a-2d"></a>以此事故，<a id="a-2e"></a>父母亲属及善相师共呼此儿，<a id="a-2f"></a>名曰善财。<a id="a-2g"></a>又知此童子，<a id="a-2h"></a>已曾供养过去诸佛，<a id="a-2i"></a>深种善根，<a id="a-2j"></a>信解广大，<a id="a-2k"></a>常乐亲近诸善知识，<a id="a-2l"></a>身、<a id="a-2m"></a>语、<a id="a-2n"></a>意业皆无过失，<a id="a-2o"></a>净菩萨道，<a id="a-2p"></a>求一切智，<a id="a-2q"></a>成佛法器，<a id="a-2r"></a>其心清净犹如虚空，<a id="a-2s"></a>回向菩提无所障碍。</p>
  <p id="a2t">尔时，<a id="a-2u"></a>文殊师利菩萨如是观察善财童子已，<a id="a-2v"></a>安慰开喻，<a id="a-2w"></a>而为演说一切佛法，<a id="a-2x"></a>所谓：<a id="a-2y"></a>说一切佛积集法，<a id="a-2z"></a>说一切佛相续法，<a id="a-30"></a>说一切佛次第法，<a id="a-31"></a>说一切佛众会清净法，<a id="a-32"></a>说一切佛法轮化导法，<a id="a-33"></a>说一切佛色身相好法，<a id="a-34"></a>说一切佛法身成就法，<a id="a-35"></a>说一切佛言辞辩才法，<a id="a-36"></a>说一切佛光明照耀法，<a id="a-37"></a>说一切佛平等无二法。<a id="a-38"></a>尔时，<a id="a-39"></a>文殊师利童子为善财童子及诸大众说此法已，<a id="a-3A"></a>殷勤劝喻，<a id="a-3B"></a>增长势力，<a id="a-3C"></a>令其欢喜，<a id="a-3D"></a>发阿耨多罗三藐三菩提心，<a id="a-3E"></a>又令忆念过去善根；<a id="a-3F"></a>作是事已，<a id="a-3G"></a>即于其处，<a id="a-3H"></a>复为众生随宜说法，<a id="a-3I"></a>然后而去。</p>
  <p id="a3J">尔时，<a id="a-3K"></a>善财童子从文殊师利所闻佛如是种种功德，<a id="a-3L"></a>一心勤求阿耨多罗三藐三菩提，<a id="a-3M"></a>随文殊师利而说颂曰：</p>
  <p id="a3N">“三有为城郭，<a id="a-3O"></a>憍慢为垣墙，<a id="a-3P"></a>诸趣为门户，<a id="a-3Q"></a>爱水为池堑。</p>
  <p id="a3R">愚痴暗所覆，<a id="a-3S"></a>贪恚火炽然，<a id="a-3T"></a>魔王作君主，<a id="a-3U"></a>童蒙依止住。</p>
  <p id="a3V">贪爱为徽[给-合+墨]，<a id="a-3W"></a>谄诳为辔勒，<a id="a-3X"></a>疑惑蔽其眼，<a id="a-3Y"></a>趣入诸邪道。</p>
  <p id="a3Z">悭嫉憍盈故，<a id="a-3a"></a>入于三恶处，<a id="a-3b"></a>或堕诸趣中，<a id="a-3c"></a>生老病死苦。</p>
  <p id="a3d">妙智清净日，<a id="a-3e"></a>大悲圆满轮，<a id="a-3f"></a>能竭烦恼海，<a id="a-3g"></a>愿赐少观察！</p>
  <p id="a3h">妙智清净月，<a id="a-3i"></a>大慈无垢轮，<a id="a-3j"></a>一切悉施安，<a id="a-3k"></a>愿垂照察我！</p>
  <p id="a3l">一切法界王，<a id="a-3m"></a>法宝为先导，<a id="a-3n"></a>游空无所碍，<a id="a-3o"></a>愿垂教敕我！</p>
  <p id="a3p">福智大商主，<a id="a-3q"></a>勇猛求菩提，<a id="a-3r"></a>普利诸群生，<a id="a-3s"></a>愿垂守护我！</p>
  <p id="a3t">身被忍辱甲，<a id="a-3u"></a>手提智慧剑，<a id="a-3v"></a>自在降魔军，<a id="a-3w"></a>愿垂拔济我！</p>
  <p id="a3x">住法须弥顶，<a id="a-3y"></a>定女常恭侍，<a id="a-3z"></a>灭惑阿修罗，<a id="a-40"></a>帝释愿观我！</p>
  <p id="a41">三有凡愚宅，<a id="a-42"></a>惑业地趣因；<a id="a-43"></a>仁者悉调伏，<a id="a-44"></a>如灯示我道！</p>
  <p id="a45">舍离诸恶趣，<a id="a-46"></a>清净诸善道；<a id="a-47"></a>超诸世间者，<a id="a-48"></a>示我解脱门！</p>
  <p id="a49">世间颠倒执，<a id="a-4A"></a>常乐我净想；<a id="a-4B"></a>智眼悉能离，<a id="a-4C"></a>开我解脱门！</p>
  <p id="a4D">善知邪正道，<a id="a-4E"></a>分别心无怯；<a id="a-4F"></a>一切决了人，<a id="a-4G"></a>示我菩提路！</p>
  <p id="a4H">住佛正见地，<a id="a-4I"></a>长佛功德树，<a id="a-4J"></a>雨佛妙法华，<a id="a-4K"></a>示我菩提道！</p>
  <p id="a4L">去来现在佛，<a id="a-4M"></a>处处悉周遍，<a id="a-4N"></a>如日出世间，<a id="a-4O"></a>为我说其道！</p>
  <p id="a4P">善知一切业，<a id="a-4Q"></a>深达诸乘行；<a id="a-4R"></a>智慧决定人，<a id="a-4S"></a>示我摩诃衍！</p>
  <p id="a4T">愿轮大悲毂，<a id="a-4U"></a>信轴坚忍辖，<a id="a-4V"></a>功德宝庄校，<a id="a-4W"></a>令我载此乘！</p>
  <p id="a4X">总持广大箱，<a id="a-4Y"></a>慈愍庄严盖，<a id="a-4Z"></a>辩才铃震响，<a id="a-4a"></a>使我载此乘！</p>
  <p id="a4b">梵行为茵褥，<a id="a-4c"></a>三昧为采女，<a id="a-4d"></a>法鼓震妙音，<a id="a-4e"></a>愿与我此乘！</p>
  <p id="a4f">四摄无尽藏，<a id="a-4g"></a>功德庄严宝，<a id="a-4h"></a>惭愧为羁鞅，<a id="a-4i"></a>愿与我此乘！</p>
  <p id="a4j">常转布施轮，<a id="a-4k"></a>恒涂净戒香，<a id="a-4l"></a>忍辱牢庄严，<a id="a-4m"></a>令我载此乘！</p>
  <p id="a4n">禅定三昧箱，<a id="a-4o"></a>智慧方便轭，<a id="a-4p"></a>调伏不退转，<a id="a-4q"></a>令我载此乘！</p>
  <p id="a4r">大愿清净轮，<a id="a-4s"></a>总持坚固力，<a id="a-4t"></a>智慧所成就，<a id="a-4u"></a>令我载此乘！</p>
  <p id="a4v">普行为周校，<a id="a-4w"></a>悲心作徐转，<a id="a-4x"></a>所向皆无怯，<a id="a-4y"></a>令我载此乘！</p>
  <p id="a4z">坚固如金刚，<a id="a-50"></a>善巧如幻化，<a id="a-51"></a>一切无障碍，<a id="a-52"></a>令我载此乘！</p>
  <p id="a53">广大极清净，<a id="a-54"></a>普与众生乐，<a id="a-55"></a>虚空法界等，<a id="a-56"></a>令我载此乘！</p>
  <p id="a57">净诸业惑轮，<a id="a-58"></a>断诸流转苦，<a id="a-59"></a>摧魔及外道，<a id="a-5A"></a>令我载此乘！</p>
  <p id="a5B">智慧满十方，<a id="a-5C"></a>庄严遍法界，<a id="a-5D"></a>普洽众生愿，<a id="a-5E"></a>令我载此乘！</p>
  <p id="a5F">清净如虚空，<a id="a-5G"></a>爱见悉除灭，<a id="a-5H"></a>利益一切众，<a id="a-5I"></a>令我载此乘！</p>
  <p id="a5J">愿力速疾行，<a id="a-5K"></a>定心安隐住，<a id="a-5L"></a>普运诸含识，<a id="a-5M"></a>令我载此乘！</p>
  <p id="a5N">如地不倾动，<a id="a-5O"></a>如水普饶益，<a id="a-5P"></a>如是运众生，<a id="a-5Q"></a>令我载此乘！</p>
  <p id="a5R">四摄圆满轮，<a id="a-5S"></a>总持清净光；<a id="a-5T"></a>如是智慧日，<a id="a-5U"></a>愿示我令见！</p>
  <p id="a5V">已入法王位，<a id="a-5W"></a>已著智王冠，<a id="a-5X"></a>已系妙法缯，<a id="a-5Y"></a>愿能慈顾我！<a id="a-5Z"></a>”</p>
  <p id="a5a">尔时，<a id="a-5b"></a>文殊师利菩萨如象王回，<a id="a-5c"></a>观善财童子，<a id="a-5d"></a>作如是言：<a id="a-5e"></a>“善哉！<a id="a-5f"></a>善哉！<a id="a-5g"></a>善男子，<a id="a-5h"></a>汝已发阿耨多罗三藐三菩提心，<a id="a-5i"></a>复欲亲近诸善知识，<a id="a-5j"></a>问菩萨行，<a id="a-5k"></a>修菩萨道。<a id="a-5l"></a>善男子，<a id="a-5m"></a>亲近供养诸善知识，<a id="a-5n"></a>是具一切智最初因缘，<a id="a-5o"></a>是故于此勿生疲厌。<a id="a-5p"></a>”</p>
  <p id="a5q">善财白言：<a id="a-5r"></a>“唯愿圣者广为我说，<a id="a-5s"></a>菩萨应云何学菩萨行？<a id="a-5t"></a>应云何修菩萨行？<a id="a-5u"></a>应云何趣菩萨行？<a id="a-5v"></a>应云何行菩萨行？<a id="a-5w"></a>应云何净菩萨行？<a id="a-5x"></a>应云何入菩萨行？<a id="a-5y"></a>应云何成就菩萨行？<a id="a-5z"></a>应云何随顺菩萨行？<a id="a-60"></a>应云何忆念菩萨行？<a id="a-61"></a>应云何增广菩萨行？<a id="a-62"></a>应云何令普贤行速得圆满？<a id="a-63"></a>”</p>
  <p id="a64">尔时，<a id="a-65"></a>文殊师利菩萨为善财童子而说颂言：</p>
  <p id="a66">“善哉功德藏，<a id="a-67"></a>能来至我所，<a id="a-68"></a>发起大悲心，<a id="a-69"></a>勤求无上觉。</p>
  <p id="a6A">已发广大愿，<a id="a-6B"></a>除灭众生苦，<a id="a-6C"></a>普为诸世间，<a id="a-6D"></a>修行菩萨行。</p>
  <p id="a6E">若有诸菩萨，<a id="a-6F"></a>不厌生死苦，<a id="a-6G"></a>则具普贤道，<a id="a-6H"></a>一切无能坏。</p>
  <p id="a6I">福光福威力，<a id="a-6J"></a>福处福净海；<a id="a-6K"></a>汝为诸众生，<a id="a-6L"></a>愿修普贤行。</p>
  <p id="a6M">汝见无边际，<a id="a-6N"></a>十方一切佛，<a id="a-6O"></a>皆悉听闻法，<a id="a-6P"></a>受持不忘失。</p>
  <p id="a6Q">汝于十方界，<a id="a-6R"></a>普见无量佛，<a id="a-6S"></a>成就诸愿海，<a id="a-6T"></a>具足菩萨行。</p>
  <p id="a6U">若入方便海，<a id="a-6V"></a>安住佛菩提，<a id="a-6W"></a>能随导师学，<a id="a-6X"></a>当成一切智。</p>
  <p id="a6Y">汝遍一切刹，<a id="a-6Z"></a>微尘等诸劫，<a id="a-6a"></a>修行普贤行，<a id="a-6b"></a>成就菩提道。</p>
  <p id="a6c">汝于无量刹，<a id="a-6d"></a>无边诸劫海，<a id="a-6e"></a>修行普贤行，<a id="a-6f"></a>成满诸大愿。</p>
  <p id="a6g">此无量众生，<a id="a-6h"></a>闻汝愿欢喜，<a id="a-6i"></a>皆发菩提意，<a id="a-6j"></a>愿学普贤乘。<a id="a-6k"></a>”</p>
  <p id="a6l">尔时，<a id="a-6m"></a>文殊师利菩萨说此颂已，<a id="a-6n"></a>告善财童子言：<a id="a-6o"></a>“善哉！<a id="a-6p"></a>善哉！<a id="a-6q"></a>善男子，<a id="a-6r"></a>汝已发阿耨多罗三藐三菩提心，<a id="a-6s"></a>求菩萨行。<a id="a-6t"></a>善男子，<a id="a-6u"></a>若有众生能发阿耨多罗三藐三菩提心，<a id="a-6v"></a>是事为难；<a id="a-6w"></a>能发心已，<a id="a-6x"></a>求菩萨行，<a id="a-6y"></a>倍更为难。</p>
  <p id="a6z">“善男子，<a id="a-70"></a>若欲成就一切智智，<a id="a-71"></a>应决定求真善知识。<a id="a-72"></a>善男子，<a id="a-73"></a>求善知识勿生疲懈，<a id="a-74"></a>见善知识勿生厌足，<a id="a-75"></a>于善知识所有教诲皆应随顺，<a id="a-76"></a>于善知识善巧方便勿见过失。</p>
  <p id="a77">“善男子，<a id="a-78"></a>于此南方有一国土，<a id="a-79"></a>名为胜乐；<a id="a-7A"></a>其国有山，<a id="a-7B"></a>名曰妙峰；<a id="a-7C"></a>于彼山中，<a id="a-7D"></a>有一比丘，<a id="a-7E"></a>名曰德云。<a id="a-7F"></a>汝可往问：<a id="a-7G"></a>菩萨云何学菩萨行？<a id="a-7H"></a>菩萨云何修菩萨行？<a id="a-7I"></a>乃至菩萨云何于普贤行疾得圆满？<a id="a-7J"></a>德云比丘当为汝说。<a id="a-7K"></a>”</p>
  <p id="a7L">尔时，<a id="a-7M"></a>善财童子闻是语已，<a id="a-7N"></a>欢喜踊跃，<a id="a-7O"></a>头顶礼足，<a id="a-7P"></a>绕无数匝，<a id="a-7Q"></a>殷勤瞻仰，<a id="a-7R"></a>悲泣流泪。</p>
  <p id="a7S">辞退南行，<a id="a-7T"></a>向胜乐国，<a id="a-7U"></a>登妙峰山，<a id="a-7V"></a>于其山上东、<a id="a-7W"></a>西、<a id="a-7X"></a>南、<a id="a-7Y"></a>北、<a id="a-7Z"></a>四维、<a id="a-7a"></a>上、<a id="a-7b"></a>下观察求觅，<a id="a-7c"></a>渴仰欲见德云比丘。<a id="a-7d"></a>经于七日，<a id="a-7e"></a>见彼比丘在别山上徐步经行。<a id="a-7f"></a>见已往诣，<a id="a-7g"></a>顶礼其足，<a id="a-7h"></a>右绕三匝，<a id="a-7i"></a>于前而住，<a id="a-7j"></a>作如是言：<a id="a-7k"></a>“圣者，<a id="a-7l"></a>我已先发阿耨多罗三藐三菩提心，<a id="a-7m"></a>而未知菩萨云何学菩萨行？<a id="a-7n"></a>云何修菩萨行？<a id="a-7o"></a>乃至应云何于普贤行疾得圆满？<a id="a-7p"></a>我闻圣者善能诱诲，<a id="a-7q"></a>唯愿垂慈，<a id="a-7r"></a>为我宣说：<a id="a-7s"></a>云何菩萨而得成就阿耨多罗三藐三菩提？<a id="a-7t"></a>”</p>
  <p id="a7u">时，<a id="a-7v"></a>德云比丘告善财言：<a id="a-7w"></a>“善哉！<a id="a-7x"></a>善哉！<a id="a-7y"></a>善男子，<a id="a-7z"></a>汝已能发阿耨多罗三藐三菩提心，<a id="a-80"></a>复能请问诸菩萨行。<a id="a-81"></a>如是之事，<a id="a-82"></a>难中之难，<a id="a-83"></a>所谓：<a id="a-84"></a>求菩萨行，<a id="a-85"></a>求菩萨境界，<a id="a-86"></a>求菩萨出离道，<a id="a-87"></a>求菩萨清净道，<a id="a-88"></a>求菩萨清净广大心，<a id="a-89"></a>求菩萨成就神通，<a id="a-8A"></a>求菩萨示现解脱门，<a id="a-8B"></a>求菩萨示现世间所作业，<a id="a-8C"></a>求菩萨随顺众生心，<a id="a-8D"></a>求菩萨生死涅槃门，<a id="a-8E"></a>求菩萨观察有为、<a id="a-8F"></a>无为心无所著。</p>
  <p id="a8G">“善男子，<a id="a-8H"></a>我得自在决定解力，<a id="a-8I"></a>信眼清净，<a id="a-8J"></a>智光照耀，<a id="a-8K"></a>普观境界，<a id="a-8L"></a>离一切障，<a id="a-8M"></a>善巧观察，<a id="a-8N"></a>普眼明彻，<a id="a-8O"></a>具清净行，<a id="a-8P"></a>往诣十方一切国土，<a id="a-8Q"></a>恭敬供养一切诸佛，<a id="a-8R"></a>常念一切诸佛如来，<a id="a-8S"></a>总持一切诸佛正法，<a id="a-8T"></a>常见一切十方诸佛，<a id="a-8U"></a>所谓：<a id="a-8V"></a>见于东方一佛、<a id="a-8W"></a>二佛、<a id="a-8X"></a>十佛、<a id="a-8Y"></a>百佛、<a id="a-8Z"></a>千佛、<a id="a-8a"></a>百千佛、<a id="a-8b"></a>亿佛、<a id="a-8c"></a>百亿佛、<a id="a-8d"></a>千亿佛、<a id="a-8e"></a>百千亿佛、<a id="a-8f"></a>那由他亿佛、<a id="a-8g"></a>百那由他亿佛、<a id="a-8h"></a>千那由他亿佛、<a id="a-8i"></a>百千那由他亿佛，<a id="a-8j"></a>乃至见无数、<a id="a-8k"></a>无量、<a id="a-8l"></a>无边、<a id="a-8m"></a>无等、<a id="a-8n"></a>不可数、<a id="a-8o"></a>不可称、<a id="a-8p"></a>不可思、<a id="a-8q"></a>不可量、<a id="a-8r"></a>不可说、<a id="a-8s"></a>不可说不可说佛，<a id="a-8t"></a>乃至见阎浮提微尘数佛、<a id="a-8u"></a>四天下微尘数佛、<a id="a-8v"></a>千世界微尘数佛、<a id="a-8w"></a>二千世界微尘数佛、<a id="a-8x"></a>三千世界微尘数佛、<a id="a-8y"></a>佛刹微尘数佛，<a id="a-8z"></a>乃至不可说不可说佛刹微尘数佛；<a id="a-90"></a>如东方，<a id="a-91"></a>南、<a id="a-92"></a>西、<a id="a-93"></a>北方，<a id="a-94"></a>四维、<a id="a-95"></a>上、<a id="a-96"></a>下，<a id="a-97"></a>亦复如是。<a id="a-98"></a>一一方中所有诸佛，<a id="a-99"></a>种种色相、<a id="a-9A"></a>种种形貌、<a id="a-9B"></a>种种神通、<a id="a-9C"></a>种种游戏、<a id="a-9D"></a>种种众会庄严道场、<a id="a-9E"></a>种种光明无边照耀、<a id="a-9F"></a>种种国土、<a id="a-9G"></a>种种寿命，<a id="a-9H"></a>随诸众生种种心乐，<a id="a-9I"></a>示现种种成正觉门，<a id="a-9J"></a>于大众中而师子吼。</p>
  <p id="a9K">“善男子，<a id="a-9L"></a>我唯得此忆念一切诸佛境界智慧光明普见法门，<a id="a-9M"></a>岂能了知诸大菩萨无边智慧清净行门？<a id="a-9N"></a>所谓：<a id="a-9O"></a>智光普照念佛门，<a id="a-9P"></a>常见一切诸佛国土种种宫殿悉严净故；<a id="a-9Q"></a>令一切众生念佛门，<a id="a-9R"></a>随诸众生心之所乐，<a id="a-9S"></a>皆令见佛得清净故；<a id="a-9T"></a>令安住力念佛门，<a id="a-9U"></a>令入如来十力中故；<a id="a-9V"></a>令安住法念佛门，<a id="a-9W"></a>见无量佛，<a id="a-9X"></a>听闻法故；<a id="a-9Y"></a>照耀诸方念佛门，<a id="a-9Z"></a>悉见一切诸世界中等无差别诸佛海故；<a id="a-9a"></a>入不可见处念佛门，<a id="a-9b"></a>悉见一切微细境中诸佛自在神通事故；<a id="a-9c"></a>住于诸劫念佛门，<a id="a-9d"></a>一切劫中常见如来诸所施为无暂舍故；<a id="a-9e"></a>住一切时念佛门，<a id="a-9f"></a>于一切时常见如来，<a id="a-9g"></a>亲近同住不舍离故；<a id="a-9h"></a>住一切刹念佛门，<a id="a-9i"></a>一切国土咸见佛身超过一切无与等故；<a id="a-9j"></a>住一切世念佛门，<a id="a-9k"></a>随于自心之所欲乐普见三世诸如来故；<a id="a-9l"></a>住一切境念佛门，<a id="a-9m"></a>普于一切诸境界中见诸如来次第现故；<a id="a-9n"></a>住寂灭念佛门，<a id="a-9o"></a>于一念中见一切刹一切诸佛示涅槃故；<a id="a-9p"></a>住远离念佛门，<a id="a-9q"></a>于一念中见一切佛从其所住而出去故；<a id="a-9r"></a>住广大念佛门，<a id="a-9s"></a>心常观察一一佛身充遍一切诸法界故；<a id="a-9t"></a>住微细念佛门，<a id="a-9u"></a>于一毛端有不可说如来出现，<a id="a-9v"></a>悉至其所而承事故；<a id="a-9w"></a>住庄严念佛门，<a id="a-9x"></a>于一念中见一切刹皆有诸佛成等正觉现神变故；<a id="a-9y"></a>住能事念佛门，<a id="a-9z"></a>见一切佛出现世间放智慧光转法轮故；<a id="a-A0"></a>住自在心念佛门，<a id="a-A1"></a>知随自心所有欲乐，<a id="a-A2"></a>一切诸佛现其像故；<a id="a-A3"></a>住自业念佛门，<a id="a-A4"></a>知随众生所积集业，<a id="a-A5"></a>现其影像令觉悟故；<a id="a-A6"></a>住神变念佛门，<a id="a-A7"></a>见佛所坐广大莲华周遍法界而开敷故；<a id="a-A8"></a>住虚空念佛门，<a id="a-A9"></a>观察如来所有身云庄严法界、<a id="a-AA"></a>虚空界故。<a id="a-AB"></a>而我云何能知能说彼功德行？</p>
  <p id="aAC">“善男子，<a id="a-AD"></a>南方有国，<a id="a-AE"></a>名曰海门；<a id="a-AF"></a>彼有比丘，<a id="a-AG"></a>名为海云。<a id="a-AH"></a>汝往彼问：<a id="a-AI"></a>‘菩萨云何学菩萨行、<a id="a-AJ"></a>修菩萨道？<a id="a-AK"></a>’海云比丘能分别说发起广大善根因缘。<a id="a-AL"></a>善男子，<a id="a-AM"></a>海云比丘当令汝入广大助道位，<a id="a-AN"></a>当令汝生广大善根力，<a id="a-AO"></a>当为汝说发菩提心因，<a id="a-AP"></a>当令汝生广大乘光明，<a id="a-AQ"></a>当令汝修广大波罗蜜，<a id="a-AR"></a>当令汝入广大诸行海，<a id="a-AS"></a>当令汝满广大誓愿轮，<a id="a-AT"></a>当令汝净广大庄严门，<a id="a-AU"></a>当令汝生广大慈悲力。<a id="a-AV"></a>”</p>
  <p id="aAW">时，<a id="a-AX"></a>善财童子礼德云比丘足，<a id="a-AY"></a>右绕观察，<a id="a-AZ"></a>辞退而去。</p>
  <p id="aAa">尔时，<a id="a-Ab"></a>善财童子一心思惟善知识教，<a id="a-Ac"></a>正念观察智慧光明门，<a id="a-Ad"></a>正念观察菩萨解脱门，<a id="a-Ae"></a>正念观察菩萨三昧门，<a id="a-Af"></a>正念观察菩萨大海门，<a id="a-Ag"></a>正念观察诸佛现前门，<a id="a-Ah"></a>正念观察诸佛方所门，<a id="a-Ai"></a>正念观察诸佛轨则门，<a id="a-Aj"></a>正念观察诸佛等虚空界门，<a id="a-Ak"></a>正念观察诸佛出现次第门，<a id="a-Al"></a>正念观察诸佛所入方便门。</p>
  <p id="aAm">渐次南行，<a id="a-An"></a>至海门国，<a id="a-Ao"></a>向海云比丘所顶礼其足，<a id="a-Ap"></a>右绕毕，<a id="a-Aq"></a>于前合掌，<a id="a-Ar"></a>作如是言：<a id="a-As"></a>“圣者，<a id="a-At"></a>我已先发阿耨多罗三藐三菩提心，<a id="a-Au"></a>欲入一切无上智海，<a id="a-Av"></a>而未知菩萨云何能舍世俗家，<a id="a-Aw"></a>生如来家？<a id="a-Ax"></a>云何能度生死海，<a id="a-Ay"></a>入佛智海？<a id="a-Az"></a>云何能离凡夫地，<a id="a-B0"></a>入如来地？<a id="a-B1"></a>云何能断生死流，<a id="a-B2"></a>入菩萨行流？<a id="a-B3"></a>云何能破生死轮，<a id="a-B4"></a>成菩萨愿轮？<a id="a-B5"></a>云何能灭魔境界，<a id="a-B6"></a>显佛境界？<a id="a-B7"></a>云何能竭爱欲海，<a id="a-B8"></a>长大悲海？<a id="a-B9"></a>云何能闭众难恶趣门，<a id="a-BA"></a>开诸大涅槃门？<a id="a-BB"></a>云何能出三界城，<a id="a-BC"></a>入一切智城？<a id="a-BD"></a>云何能弃舍一切玩好之物，<a id="a-BE"></a>悉以饶益一切众生？<a id="a-BF"></a>”</p>
  <p id="aBG">时，<a id="a-BH"></a>海云比丘告善财言：<a id="a-BI"></a>“善男子，<a id="a-BJ"></a>汝已发阿耨多罗三藐三菩提心耶？<a id="a-BK"></a>”</p>
  <p id="aBL">善财言：<a id="a-BM"></a>“唯！<a id="a-BN"></a>我已先发阿耨多罗三藐三菩提心。<a id="a-BO"></a>”</p>
  <p id="aBP">海云言：<a id="a-BQ"></a>“善男子，<a id="a-BR"></a>若诸众生不种善根，<a id="a-BS"></a>则不能发阿耨多罗三藐三菩提心。<a id="a-BT"></a>要得普门善根光明，<a id="a-BU"></a>具真实道三昧智光，<a id="a-BV"></a>出生种种广大福海，<a id="a-BW"></a>长白净法无有懈息，<a id="a-BX"></a>事善知识不生疲厌，<a id="a-BY"></a>不顾身命无所藏积，<a id="a-BZ"></a>等心如地无有高下，<a id="a-Ba"></a>性常慈愍一切众生，<a id="a-Bb"></a>于诸有趣专念不舍，<a id="a-Bc"></a>恒乐观察如来境界，<a id="a-Bd"></a>如是乃能发菩提心。</p>
  <p id="aBe">“发菩提心者，<a id="a-Bf"></a>所谓：<a id="a-Bg"></a>发大悲心，<a id="a-Bh"></a>普救一切众生故；<a id="a-Bi"></a>发大慈心，<a id="a-Bj"></a>等祐一切世间故；<a id="a-Bk"></a>发安乐心，<a id="a-Bl"></a>令一切众生灭诸苦故；<a id="a-Bm"></a>发饶益心，<a id="a-Bn"></a>令一切众生离恶法故；<a id="a-Bo"></a>发哀愍心，<a id="a-Bp"></a>有怖畏者咸守护故；<a id="a-Bq"></a>发无碍心，<a id="a-Br"></a>舍离一切诸障碍故；<a id="a-Bs"></a>发广大心，<a id="a-Bt"></a>一切法界咸遍满故；<a id="a-Bu"></a>发无边心，<a id="a-Bv"></a>等虚空界无不往故；<a id="a-Bw"></a>发宽博心，<a id="a-Bx"></a>悉见一切诸如来故；<a id="a-By"></a>发清净心，<a id="a-Bz"></a>于三世法智无违故；<a id="a-C0"></a>发智慧心，<a id="a-C1"></a>普入一切智慧海故。</p>
  <p id="aC2">“善男子，<a id="a-C3"></a>我住此海门国十有二年，<a id="a-C4"></a>常以大海为其境界，<a id="a-C5"></a>所谓：<a id="a-C6"></a>思惟大海广大无量，<a id="a-C7"></a>思惟大海甚深难测，<a id="a-C8"></a>思惟大海渐次深广，<a id="a-C9"></a>思惟大海无量众宝奇妙庄严，<a id="a-CA"></a>思惟大海积无量水，<a id="a-CB"></a>思惟大海水色不同不可思议，<a id="a-CC"></a>思惟大海无量众生之所住处，<a id="a-CD"></a>思惟大海容受种种大身众生，<a id="a-CE"></a>思惟大海能受大云所雨之雨，<a id="a-CF"></a>思惟大海无增无减。</p>
  <p id="aCG">“善男子，<a id="a-CH"></a>我思惟时，<a id="a-CI"></a>复作是念：<a id="a-CJ"></a>‘世间之中，<a id="a-CK"></a>颇有广博过此海不？<a id="a-CL"></a>颇有无量过此海不？<a id="a-CM"></a>颇有甚深过此海不？<a id="a-CN"></a>颇有殊特过此海不？<a id="a-CO"></a>’</p>
  <p id="aCP">“善男子，<a id="a-CQ"></a>我作是念时，<a id="a-CR"></a>此海之下，<a id="a-CS"></a>有大莲华忽然出现，<a id="a-CT"></a>以无能胜因陀罗尼罗宝为茎，<a id="a-CU"></a>吠琉璃宝为藏，<a id="a-CV"></a>阎浮檀金为叶，<a id="a-CW"></a>沉水为台，<a id="a-CX"></a>玛瑙为须，<a id="a-CY"></a>芬敷布濩，<a id="a-CZ"></a>弥覆大海。<a id="a-Ca"></a>百万阿修罗王执持其茎，<a id="a-Cb"></a>百万摩尼宝庄严网弥覆其上，<a id="a-Cc"></a>百万龙王雨以香水，<a id="a-Cd"></a>百万迦楼罗王衔诸璎珞及宝缯带周匝垂下，<a id="a-Ce"></a>百万罗刹王慈心观察，<a id="a-Cf"></a>百万夜叉王恭敬礼拜，<a id="a-Cg"></a>百万乾闼婆王种种音乐赞叹供养，<a id="a-Ch"></a>百万天王雨诸天华，<a id="a-Ci"></a>天鬘、<a id="a-Cj"></a>天香、<a id="a-Ck"></a>天烧香、<a id="a-Cl"></a>天涂香、<a id="a-Cm"></a>天末香、<a id="a-Cn"></a>天妙衣服、<a id="a-Co"></a>天幢幡盖，<a id="a-Cp"></a>百万梵王头顶礼敬，<a id="a-Cq"></a>百万净居天合掌作礼，<a id="a-Cr"></a>百万转轮王各以七宝庄严供养，<a id="a-Cs"></a>百万海神俱时出现恭敬顶礼，<a id="a-Ct"></a>百万味光摩尼宝光明普照，<a id="a-Cu"></a>百万净福摩尼宝以为庄严，<a id="a-Cv"></a>百万普光摩尼宝为清净藏，<a id="a-Cw"></a>百万殊胜摩尼宝其光赫奕，<a id="a-Cx"></a>百万妙藏摩尼宝光照无边，<a id="a-Cy"></a>百万阎浮幢摩尼宝次第行列，<a id="a-Cz"></a>百万金刚师子摩尼宝不可破坏清净庄严，<a id="a-D0"></a>百万日藏摩尼宝广大清净，<a id="a-D1"></a>百万可乐摩尼宝具种种色，<a id="a-D2"></a>百万如意摩尼宝庄严无尽光明照耀。<a id="a-D3"></a>此大莲华，<a id="a-D4"></a>如来出世善根所起，<a id="a-D5"></a>一切菩萨皆生信乐，<a id="a-D6"></a>十方世界无不现前，<a id="a-D7"></a>从如幻法生、<a id="a-D8"></a>如梦法生、<a id="a-D9"></a>清净业生，<a id="a-DA"></a>无诤法门之所庄严，<a id="a-DB"></a>入无为印，<a id="a-DC"></a>住无碍门，<a id="a-DD"></a>充满十方一切国土，<a id="a-DE"></a>随顺诸佛甚深境界，<a id="a-DF"></a>于无数百千劫叹其功德不可得尽。</p>
  <p id="aDG">“我时见彼莲华之上，<a id="a-DH"></a>有一如来结跏趺坐，<a id="a-DI"></a>其身从此上至有顶。<a id="a-DJ"></a>宝莲华座不可思议，<a id="a-DK"></a>道场众会不可思议，<a id="a-DL"></a>诸相成就不可思议，<a id="a-DM"></a>随好圆满不可思议，<a id="a-DN"></a>神通变化不可思议，<a id="a-DO"></a>色相清净不可思议，<a id="a-DP"></a>无见顶相不可思议，<a id="a-DQ"></a>广长舌相不可思议，<a id="a-DR"></a>善巧言说不可思议，<a id="a-DS"></a>圆满音声不可思议，<a id="a-DT"></a>无边际力不可思议，<a id="a-DU"></a>清净无畏不可思议，<a id="a-DV"></a>广大辩才不可思议。<a id="a-DW"></a>又念彼佛往修诸行不可思议，<a id="a-DX"></a>自在成道不可思议，<a id="a-DY"></a>妙音演法不可思议，<a id="a-DZ"></a>普门示现种种庄严不可思议，<a id="a-Da"></a>随其左右见各差别不可思议，<a id="a-Db"></a>一切利益皆令圆满不可思议。</p>
  <p id="aDc">“时，<a id="a-Dd"></a>此如来即伸右手而摩我顶，<a id="a-De"></a>为我演说普眼法门，<a id="a-Df"></a>开示一切如来境界，<a id="a-Dg"></a>显发一切菩萨诸行，<a id="a-Dh"></a>阐明一切诸佛妙法，<a id="a-Di"></a>一切法轮悉入其中，<a id="a-Dj"></a>能净一切诸佛国土，<a id="a-Dk"></a>能摧一切异道邪论，<a id="a-Dl"></a>能灭一切诸魔军众，<a id="a-Dm"></a>能令众生皆生欢喜，<a id="a-Dn"></a>能照一切众生心行，<a id="a-Do"></a>能了一切众生诸根，<a id="a-Dp"></a>随众生心悉令开悟。</p>
  <p id="aDq">“我从于彼如来之所闻此法门，<a id="a-Dr"></a>受持读诵，<a id="a-Ds"></a>忆念观察。<a id="a-Dt"></a>假使有人，<a id="a-Du"></a>以大海量墨，<a id="a-Dv"></a>须弥聚笔，<a id="a-Dw"></a>书写于此普眼法门，<a id="a-Dx"></a>一品中一门，<a id="a-Dy"></a>一门中一法，<a id="a-Dz"></a>一法中一义，<a id="a-E0"></a>一义中一句，<a id="a-E1"></a>不得少分，<a id="a-E2"></a>何况能尽？</p>
  <p id="aE3">“善男子，<a id="a-E4"></a>我于彼佛所千二百岁，<a id="a-E5"></a>受持如是普眼法门，<a id="a-E6"></a>于日日中，<a id="a-E7"></a>以闻持陀罗尼光明，<a id="a-E8"></a>领受无数品；<a id="a-E9"></a>以寂静门陀罗尼光明，<a id="a-EA"></a>趣入无数品；<a id="a-EB"></a>以无边旋陀罗尼光明，<a id="a-EC"></a>普入无数品；<a id="a-ED"></a>以随地观察陀罗尼光明，<a id="a-EE"></a>分别无数品；<a id="a-EF"></a>以威力陀罗尼光明，<a id="a-EG"></a>普摄无数品；<a id="a-EH"></a>以莲华庄严陀罗尼光明，<a id="a-EI"></a>引发无数品；<a id="a-EJ"></a>以清净言音陀罗尼光明，<a id="a-EK"></a>开演无数品；<a id="a-EL"></a>以虚空藏陀罗尼光明，<a id="a-EM"></a>显示无数品；<a id="a-EN"></a>以光聚陀罗尼光明，<a id="a-EO"></a>增广无数品；<a id="a-EP"></a>以海藏陀罗尼光明，<a id="a-EQ"></a>辩析无数品。<a id="a-ER"></a>若有众生从十方来，<a id="a-ES"></a>若天、<a id="a-ET"></a>若天王，<a id="a-EU"></a>若龙、<a id="a-EV"></a>若龙王，<a id="a-EW"></a>若夜叉、<a id="a-EX"></a>若夜叉王，<a id="a-EY"></a>若乾闼婆、<a id="a-EZ"></a>若乾闼婆王，<a id="a-Ea"></a>若阿修罗、<a id="a-Eb"></a>若阿修罗王，<a id="a-Ec"></a>若迦楼罗、<a id="a-Ed"></a>若迦楼罗王，<a id="a-Ee"></a>若紧那罗、<a id="a-Ef"></a>若紧那罗王，<a id="a-Eg"></a>若摩睺罗伽、<a id="a-Eh"></a>若摩睺罗伽王，<a id="a-Ei"></a>若人、<a id="a-Ej"></a>若人王，<a id="a-Ek"></a>若梵、<a id="a-El"></a>若梵王，<a id="a-Em"></a>如是一切来至我所，<a id="a-En"></a>我悉为其开示解释、<a id="a-Eo"></a>称扬赞叹，<a id="a-Ep"></a>咸令爱乐、<a id="a-Eq"></a>趣入、<a id="a-Er"></a>安住此诸佛菩萨行光明普眼法门。</p>
  <p id="aEs">“善男子，<a id="a-Et"></a>我唯知此普眼法门。<a id="a-Eu"></a>如诸菩萨摩诃萨深入一切菩萨行海，<a id="a-Ev"></a>随其愿力而修行故；<a id="a-Ew"></a>入大愿海，<a id="a-Ex"></a>于无量劫住世间故；<a id="a-Ey"></a>入一切众生海，<a id="a-Ez"></a>随其心乐广利益故；<a id="a-F0"></a>入一切众生心海，<a id="a-F1"></a>出生十力无碍智光故；<a id="a-F2"></a>入一切众生根海，<a id="a-F3"></a>应时教化悉令调伏故；<a id="a-F4"></a>入一切刹海，<a id="a-F5"></a>成满本愿严净佛刹故；<a id="a-F6"></a>入一切佛海，<a id="a-F7"></a>愿常供养诸如来故；<a id="a-F8"></a>入一切法海，<a id="a-F9"></a>能以智慧咸悟入故；<a id="a-FA"></a>入一切功德海，<a id="a-FB"></a>一一修行令具足故；<a id="a-FC"></a>入一切众生言辞海，<a id="a-FD"></a>于一切刹转正法轮故。<a id="a-FE"></a>而我云何能知能说彼功德行？</p>
  <p id="aFF">“善男子，<a id="a-FG"></a>从此南行六十由旬，<a id="a-FH"></a>楞伽道边有一聚落，<a id="a-FI"></a>名为海岸；<a id="a-FJ"></a>彼有比丘，<a id="a-FK"></a>名曰善住。<a id="a-FL"></a>汝诣彼问：<a id="a-FM"></a>菩萨云何净菩萨行？<a id="a-FN"></a>”</p>
  <p id="aFO">时，<a id="a-FP"></a>善财童子礼海云足，<a id="a-FQ"></a>右绕瞻仰，<a id="a-FR"></a>辞退而去。</p>
  <p id="aFS">尔时，<a id="a-FT"></a>善财童子专念善知识教，<a id="a-FU"></a>专念普眼法门，<a id="a-FV"></a>专念佛神力，<a id="a-FW"></a>专持法句云，<a id="a-FX"></a>专入法海门，<a id="a-FY"></a>专思法差别，<a id="a-FZ"></a>深入法漩澓，<a id="a-Fa"></a>普入法虚空，<a id="a-Fb"></a>净持法翳障，<a id="a-Fc"></a>观察法宝处。</p>
  <p id="aFd">渐次南行，<a id="a-Fe"></a>至楞伽道边海岸聚落，<a id="a-Ff"></a>观察十方，<a id="a-Fg"></a>求觅善住。<a id="a-Fh"></a>见此比丘于虚空中来往经行，<a id="a-Fi"></a>无数诸天恭敬围绕，<a id="a-Fj"></a>散诸天华，<a id="a-Fk"></a>作天妓乐，<a id="a-Fl"></a>幡幢缯绮悉各无数，<a id="a-Fm"></a>遍满虚空以为供养；<a id="a-Fn"></a>诸大龙王，<a id="a-Fo"></a>于虚空中兴不思议沉水香云，<a id="a-Fp"></a>震雷激电以为供养；<a id="a-Fq"></a>紧那罗王奏众乐音，<a id="a-Fr"></a>如法赞美以为供养；<a id="a-Fs"></a>摩睺罗伽王以不思议极微细衣，<a id="a-Ft"></a>于虚空中周回布设，<a id="a-Fu"></a>心生欢喜，<a id="a-Fv"></a>以为供养；<a id="a-Fw"></a>阿修罗王兴不思议摩尼宝云，<a id="a-Fx"></a>无量光明种种庄严，<a id="a-Fy"></a>遍满虚空以为供养；<a id="a-Fz"></a>迦楼罗王作童子形，<a id="a-G0"></a>无量采女之所围绕，<a id="a-G1"></a>究竟成就无杀害心，<a id="a-G2"></a>于虚空中合掌供养；<a id="a-G3"></a>不思议数诸罗刹王，<a id="a-G4"></a>无量罗刹之所围绕，<a id="a-G5"></a>其形长大，<a id="a-G6"></a>甚可怖畏，<a id="a-G7"></a>见善住比丘慈心自在，<a id="a-G8"></a>曲躬合掌瞻仰供养；<a id="a-G9"></a>不思议数诸夜叉王，<a id="a-GA"></a>各各悉有自众围绕，<a id="a-GB"></a>四面周匝恭敬守护；<a id="a-GC"></a>不思议数诸梵天王，<a id="a-GD"></a>于虚空中曲躬合掌，<a id="a-GE"></a>以人间法称扬赞叹；<a id="a-GF"></a>不思议数诸净居天，<a id="a-GG"></a>于虚空中与宫殿俱，<a id="a-GH"></a>恭敬合掌发弘誓愿。</p>
  <p id="aGI">时，<a id="a-GJ"></a>善财童子见是事已，<a id="a-GK"></a>心生欢喜，<a id="a-GL"></a>合掌敬礼，<a id="a-GM"></a>作如是言：<a id="a-GN"></a>“圣者，<a id="a-GO"></a>我已先发阿耨多罗三藐三菩提心，<a id="a-GP"></a>而未知菩萨云何修行佛法？<a id="a-GQ"></a>云何积集佛法？<a id="a-GR"></a>云何备具佛法？<a id="a-GS"></a>云何熏习佛法？<a id="a-GT"></a>云何增长佛法？<a id="a-GU"></a>云何总摄佛法？<a id="a-GV"></a>云何究竟佛法？<a id="a-GW"></a>云何净治佛法？<a id="a-GX"></a>云何深净佛法？<a id="a-GY"></a>云何通达佛法？<a id="a-GZ"></a>我闻圣者善能诱诲，<a id="a-Ga"></a>唯愿慈哀，<a id="a-Gb"></a>为我宣说：<a id="a-Gc"></a>菩萨云何不舍见佛，<a id="a-Gd"></a>常于其所精勤修习？<a id="a-Ge"></a>菩萨云何不舍菩萨，<a id="a-Gf"></a>与诸菩萨同一善根？<a id="a-Gg"></a>菩萨云何不舍佛法，<a id="a-Gh"></a>悉以智慧而得明证？<a id="a-Gi"></a>菩萨云何不舍大愿，<a id="a-Gj"></a>能普利益一切众生？<a id="a-Gk"></a>菩萨云何不舍众行，<a id="a-Gl"></a>住一切劫心无疲厌？<a id="a-Gm"></a>菩萨云何不舍佛刹，<a id="a-Gn"></a>普能严净一切世界？<a id="a-Go"></a>菩萨云何不舍佛力，<a id="a-Gp"></a>悉能知见如来自在？<a id="a-Gq"></a>菩萨云何不舍有为亦复不住，<a id="a-Gr"></a>普于一切诸有趣中犹如变化，<a id="a-Gs"></a>示受生死，<a id="a-Gt"></a>修菩萨行？<a id="a-Gu"></a>菩萨云何不舍闻法，<a id="a-Gv"></a>悉能领受诸佛正教？<a id="a-Gw"></a>菩萨云何不舍智光，<a id="a-Gx"></a>普入三世智所行处？<a id="a-Gy"></a>”</p>
  <p id="aGz">时，<a id="a-H0"></a>善住比丘告善财言：<a id="a-H1"></a>“善哉！<a id="a-H2"></a>善哉！<a id="a-H3"></a>善男子，<a id="a-H4"></a>汝已能发阿耨多罗三藐三菩提心，<a id="a-H5"></a>今复发心求问佛法、<a id="a-H6"></a>一切智法、<a id="a-H7"></a>自然者法。</p>
  <p id="aH8">“善男子，<a id="a-H9"></a>我已成就菩萨无碍解脱门，<a id="a-HA"></a>若来若去，<a id="a-HB"></a>若行若止，<a id="a-HC"></a>随顺思惟，<a id="a-HD"></a>修习观察，<a id="a-HE"></a>即时获得智慧光明，<a id="a-HF"></a>名究竟无碍。<a id="a-HG"></a>得此智慧光明故，<a id="a-HH"></a>知一切众生心行无所障碍，<a id="a-HI"></a>知一切众生殁生无所障碍，<a id="a-HJ"></a>知一切众生宿命无所障碍，<a id="a-HK"></a>知一切众生未来劫事无所障碍，<a id="a-HL"></a>知一切众生现在世事无所障碍，<a id="a-HM"></a>知一切众生言语音声种种差别无所障碍，<a id="a-HN"></a>决一切众生所有疑问无所障碍，<a id="a-HO"></a>知一切众生诸根无所障碍，<a id="a-HP"></a>随一切众生应受化时悉能往赴无所障碍，<a id="a-HQ"></a>知一切刹那、<a id="a-HR"></a>罗婆、<a id="a-HS"></a>牟呼栗多、<a id="a-HT"></a>日夜时分无所障碍，<a id="a-HU"></a>知三世海流转次第无所障碍，<a id="a-HV"></a>能以其身遍往十方一切佛刹无所障碍。<a id="a-HW"></a>何以故？<a id="a-HX"></a>得无住无作神通力故。</p>
  <p id="aHY">“善男子，<a id="a-HZ"></a>我以得此神通力故，<a id="a-Ha"></a>于虚空中或行、<a id="a-Hb"></a>或住、<a id="a-Hc"></a>或坐、<a id="a-Hd"></a>或卧、<a id="a-He"></a>或隐、<a id="a-Hf"></a>或显，<a id="a-Hg"></a>或现一身，<a id="a-Hh"></a>或现多身，<a id="a-Hi"></a>穿度墙壁犹如虚空；<a id="a-Hj"></a>于虚空中结跏趺坐，<a id="a-Hk"></a>往来自在犹如飞鸟；<a id="a-Hl"></a>入地如水，<a id="a-Hm"></a>履水如地，<a id="a-Hn"></a>遍身上下普出烟焰如大火聚。<a id="a-Ho"></a>或时震动一切大地，<a id="a-Hp"></a>或时以手摩触日月，<a id="a-Hq"></a>或现其身高至梵宫。<a id="a-Hr"></a>或现烧香云，<a id="a-Hs"></a>或现宝焰云，<a id="a-Ht"></a>或现变化云，<a id="a-Hu"></a>或现光网云，<a id="a-Hv"></a>皆悉广大弥覆十方。<a id="a-Hw"></a>或一念中过于东方一世界、<a id="a-Hx"></a>二世界、<a id="a-Hy"></a>百世界、<a id="a-Hz"></a>千世界、<a id="a-I0"></a>百千世界，<a id="a-I1"></a>乃至无量世界，<a id="a-I2"></a>乃至不可说不可说世界；<a id="a-I3"></a>或过阎浮提微尘数世界，<a id="a-I4"></a>或过不可说不可说佛刹微尘数世界。<a id="a-I5"></a>于彼一切诸佛国土佛世尊前听闻说法，<a id="a-I6"></a>一一佛所现无量佛刹微尘数差别身，<a id="a-I7"></a>一一身雨无量佛刹微尘数供养云，<a id="a-I8"></a>所谓：<a id="a-I9"></a>一切华云、<a id="a-IA"></a>一切香云、<a id="a-IB"></a>一切鬘云、<a id="a-IC"></a>一切末香云、<a id="a-ID"></a>一切涂香云、<a id="a-IE"></a>一切盖云、<a id="a-IF"></a>一切衣云、<a id="a-IG"></a>一切幢云、<a id="a-IH"></a>一切幡云、<a id="a-II"></a>一切帐云，<a id="a-IJ"></a>以一切身云而为供养。<a id="a-IK"></a>一一如来所有宣说，<a id="a-IL"></a>我皆受持；<a id="a-IM"></a>一一国土所有庄严，<a id="a-IN"></a>我皆忆念。<a id="a-IO"></a>如东方，<a id="a-IP"></a>南、<a id="a-IQ"></a>西、<a id="a-IR"></a>北方，<a id="a-IS"></a>四维、<a id="a-IT"></a>上、<a id="a-IU"></a>下，<a id="a-IV"></a>亦复如是。<a id="a-IW"></a>如是一切诸世界中所有众生，<a id="a-IX"></a>若见我形，<a id="a-IY"></a>皆决定得阿耨多罗三藐三菩提。<a id="a-IZ"></a>彼诸世界一切众生，<a id="a-Ia"></a>我皆明见，<a id="a-Ib"></a>随其大小、<a id="a-Ic"></a>胜劣、<a id="a-Id"></a>苦乐，<a id="a-Ie"></a>示同其形，<a id="a-If"></a>教化成就。<a id="a-Ig"></a>若有众生亲近我者，<a id="a-Ih"></a>悉令安住如是法门。</p>
  <p id="aIi">“善男子，<a id="a-Ij"></a>我唯知此普速疾供养诸佛成就众生无碍解脱门。<a id="a-Ik"></a>如诸菩萨持大悲戒、<a id="a-Il"></a>波罗蜜戒、<a id="a-Im"></a>大乘戒、<a id="a-In"></a>菩萨道相应戒、<a id="a-Io"></a>无障碍戒、<a id="a-Ip"></a>不退堕戒、<a id="a-Iq"></a>不舍菩提心戒、<a id="a-Ir"></a>常以佛法为所缘戒、<a id="a-Is"></a>于一切智常作意戒、<a id="a-It"></a>如虚空戒、<a id="a-Iu"></a>一切世间无所依戒、<a id="a-Iv"></a>无失戒、<a id="a-Iw"></a>无损戒、<a id="a-Ix"></a>无缺戒、<a id="a-Iy"></a>无杂戒、<a id="a-Iz"></a>无浊戒、<a id="a-J0"></a>无悔戒、<a id="a-J1"></a>清净戒、<a id="a-J2"></a>离尘戒、<a id="a-J3"></a>离垢戒；<a id="a-J4"></a>如是功德，<a id="a-J5"></a>而我云何能知能说？</p>
  <p id="aJ6">“善男子，<a id="a-J7"></a>从此南方有国，<a id="a-J8"></a>名达里鼻茶，<a id="a-J9"></a>城名自在；<a id="a-JA"></a>其中有人，<a id="a-JB"></a>名曰弥伽。<a id="a-JC"></a>汝诣彼问：<a id="a-JD"></a>菩萨云何学菩萨行、<a id="a-JE"></a>修菩萨道？<a id="a-JF"></a>”</p>
  <p id="aJG">时，<a id="a-JH"></a>善财童子顶礼其足，<a id="a-JI"></a>右绕瞻仰，<a id="a-JJ"></a>辞退而行。</p>
 </body>
</html>