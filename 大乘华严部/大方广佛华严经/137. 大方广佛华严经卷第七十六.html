<!doctype html>
<html id="z3IBTVTIS" data-ver="1522">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十六</h1>
  <h2 id="a2">入法界品第三十九之十七</h2>
  <p id="a3">尔时，<a id="a-4"></a>善财童子一心欲诣摩耶夫人所，<a id="a-5"></a>即时获得观佛境界智，<a id="a-6"></a>作如是念：<a id="a-7"></a>“是善知识，<a id="a-8"></a>远离世间，<a id="a-9"></a>住无所住，<a id="a-A"></a>超过六处，<a id="a-B"></a>离一切著，<a id="a-C"></a>知无碍道，<a id="a-D"></a>具净法身，<a id="a-E"></a>以如幻业而现化身，<a id="a-F"></a>以如幻智而观世间，<a id="a-G"></a>以如幻愿而持佛身、<a id="a-H"></a>随意生身、<a id="a-I"></a>无生灭身、<a id="a-J"></a>无来去身、<a id="a-K"></a>非虚实身、<a id="a-L"></a>不变坏身、<a id="a-M"></a>无起尽身、<a id="a-N"></a>所有诸相皆一相身、<a id="a-O"></a>离二边身、<a id="a-P"></a>无依处身、<a id="a-Q"></a>无穷尽身、<a id="a-R"></a>离诸分别如影现身、<a id="a-S"></a>知如梦身、<a id="a-T"></a>了如像身、<a id="a-U"></a>如净日身、<a id="a-V"></a>普于十方而化现身、<a id="a-W"></a>住于三世无变异身、<a id="a-X"></a>非身心身，<a id="a-Y"></a>犹如虚空，<a id="a-Z"></a>所行无碍，<a id="a-a"></a>超诸世眼，<a id="a-b"></a>唯是普贤净目所见。<a id="a-c"></a>如是之人，<a id="a-d"></a>我今云何而得亲近承事供养、<a id="a-e"></a>与其同住、<a id="a-f"></a>观其状貌、<a id="a-g"></a>听其音声、<a id="a-h"></a>思其语言、<a id="a-i"></a>受其教诲？<a id="a-j"></a>”</p>
  <p id="ak">作是念已，<a id="a-l"></a>有主城神，<a id="a-m"></a>名曰宝眼，<a id="a-n"></a>眷属围绕，<a id="a-o"></a>于虚空中而现其身，<a id="a-p"></a>种种妙物以为严饰，<a id="a-q"></a>手持无量众色宝华以散善财，<a id="a-r"></a>作如是言：<a id="a-s"></a>“善男子，<a id="a-t"></a>应守护心城，<a id="a-u"></a>谓不贪一切生死境界；<a id="a-v"></a>应庄严心城，<a id="a-w"></a>谓专意趣求如来十力；<a id="a-x"></a>应净治心城，<a id="a-y"></a>谓毕究断除悭嫉谄诳；<a id="a-z"></a>应清凉心城，<a id="a-10"></a>谓思惟一切诸法实性；<a id="a-11"></a>应增长心城，<a id="a-12"></a>谓成办一切助道之法；<a id="a-13"></a>应严饰心城，<a id="a-14"></a>谓造立诸禅解脱宫殿；<a id="a-15"></a>应照耀心城，<a id="a-16"></a>谓普入一切诸佛道场听受般若波罗蜜法；<a id="a-17"></a>应增益心城，<a id="a-18"></a>谓普摄一切佛方便道；<a id="a-19"></a>应坚固心城，<a id="a-1A"></a>谓恒勤修习普贤行愿；<a id="a-1B"></a>应防护心城，<a id="a-1C"></a>谓常专御捍恶友、<a id="a-1D"></a>魔军；<a id="a-1E"></a>应廓彻心城，<a id="a-1F"></a>谓开引一切佛智光明；<a id="a-1G"></a>应善补心城，<a id="a-1H"></a>谓听受一切佛所说法；<a id="a-1I"></a>应扶助心城，<a id="a-1J"></a>谓深信一切佛功德海；<a id="a-1K"></a>应广大心城，<a id="a-1L"></a>谓大慈普及一切世间；<a id="a-1M"></a>应善覆心城，<a id="a-1N"></a>谓集众善法以覆其上；<a id="a-1O"></a>应宽广心城，<a id="a-1P"></a>谓大悲哀愍一切众生；<a id="a-1Q"></a>应开心城门，<a id="a-1R"></a>谓悉舍所有随应给施；<a id="a-1S"></a>应密护心城，<a id="a-1T"></a>谓防诸恶欲不令得入；<a id="a-1U"></a>应严肃心城，<a id="a-1V"></a>谓逐诸恶法不令其住；<a id="a-1W"></a>应决定心城，<a id="a-1X"></a>谓集一切智助道之法恒无退转；<a id="a-1Y"></a>应安立心城，<a id="a-1Z"></a>谓正念三世一切如来所有境界；<a id="a-1a"></a>应莹彻心城，<a id="a-1b"></a>谓明达一切佛正法轮修多罗中所有法门种种缘起；<a id="a-1c"></a>应部分心城，<a id="a-1d"></a>谓普晓示一切众生皆令得见萨婆若道；<a id="a-1e"></a>应住持心城，<a id="a-1f"></a>谓发一切三世如来诸大愿海；<a id="a-1g"></a>应富贵心城，<a id="a-1h"></a>谓集一切周遍法界大福德聚；<a id="a-1i"></a>应令心城明了，<a id="a-1j"></a>谓普知众生根欲等法；<a id="a-1k"></a>应令心城自在，<a id="a-1l"></a>谓普摄一切十方法界；<a id="a-1m"></a>应令心城清净，<a id="a-1n"></a>谓正念一切诸佛如来；<a id="a-1o"></a>应知心城自性，<a id="a-1p"></a>谓知一切法皆无有性；<a id="a-1q"></a>应知心城如幻，<a id="a-1r"></a>谓以一切智了诸法性。</p>
  <p id="a1s">“佛子，<a id="a-1t"></a>菩萨摩诃萨若能如是净修心城，<a id="a-1u"></a>则能积集一切善法。<a id="a-1v"></a>何以故？<a id="a-1w"></a>蠲除一切诸障难故，<a id="a-1x"></a>所谓：<a id="a-1y"></a>见佛障、<a id="a-1z"></a>闻法障、<a id="a-20"></a>供养如来障、<a id="a-21"></a>摄诸众生障、<a id="a-22"></a>净佛国土障。<a id="a-23"></a>善男子，<a id="a-24"></a>菩萨摩诃萨以离如是诸障难故，<a id="a-25"></a>若发希求善知识心，<a id="a-26"></a>不用功力则便得见，<a id="a-27"></a>乃至究竟必当成佛。<a id="a-28"></a>”</p>
  <p id="a29">尔时，<a id="a-2A"></a>有身众神，<a id="a-2B"></a>名莲华法德及妙华光明，<a id="a-2C"></a>无量诸神前后围绕，<a id="a-2D"></a>从道场出，<a id="a-2E"></a>住虚空中，<a id="a-2F"></a>于善财前，<a id="a-2G"></a>以妙音声，<a id="a-2H"></a>种种称叹摩耶夫人，<a id="a-2I"></a>从其耳珰放无量色相光明网，<a id="a-2J"></a>普照无边诸佛世界，<a id="a-2K"></a>令善财见十方国土一切诸佛。<a id="a-2L"></a>其光明网，<a id="a-2M"></a>右绕世间，<a id="a-2N"></a>经一匝已，<a id="a-2O"></a>然后还来，<a id="a-2P"></a>入善财顶，<a id="a-2Q"></a>乃至遍入身诸毛孔。<a id="a-2R"></a>善财即得净光明眼，<a id="a-2S"></a>永离一切愚痴暗故；<a id="a-2T"></a>得离翳眼，<a id="a-2U"></a>能了一切众生性故；<a id="a-2V"></a>得离垢眼，<a id="a-2W"></a>能观一切法性门故；<a id="a-2X"></a>得净慧眼，<a id="a-2Y"></a>能观一切佛国性故；<a id="a-2Z"></a>得毗卢遮那眼，<a id="a-2a"></a>见佛法身故；<a id="a-2b"></a>得普光明眼，<a id="a-2c"></a>见佛平等不思议身故；<a id="a-2d"></a>得无碍光眼，<a id="a-2e"></a>观察一切刹海成坏故；<a id="a-2f"></a>得普照眼，<a id="a-2g"></a>见十方佛起大方便转正法轮故；<a id="a-2h"></a>得普境界眼，<a id="a-2i"></a>见无量佛以自在力调伏众生故；<a id="a-2j"></a>得普见眼，<a id="a-2k"></a>睹一切刹诸佛出兴故。</p>
  <p id="a2l">时，<a id="a-2m"></a>有守护菩萨法堂罗刹鬼王，<a id="a-2n"></a>名曰善眼，<a id="a-2o"></a>与其眷属万罗刹俱，<a id="a-2p"></a>于虚空中，<a id="a-2q"></a>以众妙华，<a id="a-2r"></a>散善财上，<a id="a-2s"></a>作如是言：<a id="a-2t"></a>“善男子，<a id="a-2u"></a>菩萨成就十法，<a id="a-2v"></a>则得亲近诸善知识。<a id="a-2w"></a>何等为十？<a id="a-2x"></a>所谓：<a id="a-2y"></a>其心清净离诸谄诳；<a id="a-2z"></a>大悲平等普摄众生，<a id="a-30"></a>知诸众生无有真实；<a id="a-31"></a>趣一切智，<a id="a-32"></a>心不退转；<a id="a-33"></a>以信解力普入一切诸佛道场；<a id="a-34"></a>得净慧眼了诸法性；<a id="a-35"></a>大慈平等普覆众生；<a id="a-36"></a>以智光明廓诸妄境；<a id="a-37"></a>以甘露雨涤生死热；<a id="a-38"></a>以广大眼彻鉴诸法；<a id="a-39"></a>心常随顺诸善知识。<a id="a-3A"></a>是为十。</p>
  <p id="a3B">“复次，<a id="a-3C"></a>佛子，<a id="a-3D"></a>菩萨成就十种三昧门，<a id="a-3E"></a>则常现见诸善知识。<a id="a-3F"></a>何等为十？<a id="a-3G"></a>所谓：<a id="a-3H"></a>法空清净轮三昧、<a id="a-3I"></a>观察十方海三昧、<a id="a-3J"></a>于一切境界不舍离不缺减三昧、<a id="a-3K"></a>普见一切佛出兴三昧、<a id="a-3L"></a>集一切功德藏三昧、<a id="a-3M"></a>心恒不舍善知识三昧、<a id="a-3N"></a>常见一切善知识生诸佛功德三昧、<a id="a-3O"></a>常不离一切善知识三昧、<a id="a-3P"></a>常供养一切善知识三昧、<a id="a-3Q"></a>常于一切善知识所无过失三昧。<a id="a-3R"></a>佛子，<a id="a-3S"></a>菩萨成就此十三昧门，<a id="a-3T"></a>常得亲近诸善知识，<a id="a-3U"></a>又得善知识转一切佛法轮三昧；<a id="a-3V"></a>得此三昧已，<a id="a-3W"></a>悉知诸佛体性平等，<a id="a-3X"></a>处处值遇诸善知识。<a id="a-3Y"></a>”</p>
  <p id="a3Z">说是语时，<a id="a-3a"></a>善财童子仰视空中而答之言：<a id="a-3b"></a>“善哉！<a id="a-3c"></a>善哉！<a id="a-3d"></a>汝为哀愍摄受我故，<a id="a-3e"></a>方便教我见善知识。<a id="a-3f"></a>愿为我说：<a id="a-3g"></a>云何往诣善知识所？<a id="a-3h"></a>于何方处城邑聚落求善知识？<a id="a-3i"></a>”</p>
  <p id="a3j">罗刹答言：<a id="a-3k"></a>“善男子，<a id="a-3l"></a>汝应普礼十方，<a id="a-3m"></a>求善知识；<a id="a-3n"></a>正念思惟一切境界，<a id="a-3o"></a>求善知识；<a id="a-3p"></a>勇猛自在遍游十方，<a id="a-3q"></a>求善知识；<a id="a-3r"></a>观身观心如梦如影，<a id="a-3s"></a>求善知识。<a id="a-3t"></a>”</p>
  <p id="a3u">尔时，<a id="a-3v"></a>善财受行其教，<a id="a-3w"></a>即时睹见大宝莲华从地涌出，<a id="a-3x"></a>金刚为茎，<a id="a-3y"></a>妙宝为藏，<a id="a-3z"></a>摩尼为叶，<a id="a-40"></a>光明宝王以为其台，<a id="a-41"></a>众宝色香以为其须，<a id="a-42"></a>无数宝网弥覆其上。<a id="a-43"></a>于其台上，<a id="a-44"></a>有一楼观，<a id="a-45"></a>名普纳十方法界藏，<a id="a-46"></a>奇妙严饰，<a id="a-47"></a>金刚为地，<a id="a-48"></a>千柱行列，<a id="a-49"></a>一切皆以摩尼宝成，<a id="a-4A"></a>阎浮檀金以为其壁，<a id="a-4B"></a>众宝璎珞四面垂下，<a id="a-4C"></a>阶陛、<a id="a-4D"></a>栏楯周匝庄严。<a id="a-4E"></a>其楼观中，<a id="a-4F"></a>有如意宝莲华之座，<a id="a-4G"></a>种种众宝以为严饰，<a id="a-4H"></a>妙宝栏楯，<a id="a-4I"></a>宝衣间列，<a id="a-4J"></a>宝帐、<a id="a-4K"></a>宝网以覆其上，<a id="a-4L"></a>众宝缯幡周匝垂下，<a id="a-4M"></a>微风徐动，<a id="a-4N"></a>光流响发；<a id="a-4O"></a>宝华幢中雨众妙华，<a id="a-4P"></a>宝铃铎中出美音声，<a id="a-4Q"></a>宝户牖间垂诸璎珞，<a id="a-4R"></a>摩尼身中流出香水，<a id="a-4S"></a>宝象口中出莲华网，<a id="a-4T"></a>宝师子口吐妙香云，<a id="a-4U"></a>梵形宝轮出随乐音，<a id="a-4V"></a>金刚宝铃出诸菩萨大愿之音，<a id="a-4W"></a>宝月幢中出佛化形，<a id="a-4X"></a>净藏宝王现三世佛受生次第，<a id="a-4Y"></a>日藏摩尼放大光明遍照十方一切佛刹，<a id="a-4Z"></a>摩尼宝王放一切佛圆满光明，<a id="a-4a"></a>毗卢遮那摩尼宝王兴供养云供养一切诸佛如来，<a id="a-4b"></a>如意珠王念念示现普贤神变充满法界，<a id="a-4c"></a>须弥宝王出天宫殿，<a id="a-4d"></a>天诸采女种种妙音歌赞如来不可思议微妙功德。</p>
  <p id="a4e">尔时，<a id="a-4f"></a>善财见如是座，<a id="a-4g"></a>复有无量众座围绕，<a id="a-4h"></a>摩耶夫人在彼座上，<a id="a-4i"></a>于一切众生前，<a id="a-4j"></a>现净色身。<a id="a-4k"></a>所谓：<a id="a-4l"></a>超三界色身，<a id="a-4m"></a>已出一切诸有趣故；<a id="a-4n"></a>随心乐色身，<a id="a-4o"></a>于一切世间无所著故；<a id="a-4p"></a>普周遍色身，<a id="a-4q"></a>等于一切众生数故；<a id="a-4r"></a>无等比色身，<a id="a-4s"></a>令一切众生灭倒见故；<a id="a-4t"></a>无量种色身，<a id="a-4u"></a>随众生心种种现故；<a id="a-4v"></a>无边相色身，<a id="a-4w"></a>普现种种诸形相故；<a id="a-4x"></a>普对现色身，<a id="a-4y"></a>以大自在而示现故；<a id="a-4z"></a>化一切色身，<a id="a-50"></a>随其所应而现前故；<a id="a-51"></a>恒示现色身，<a id="a-52"></a>尽众生界而无尽故；<a id="a-53"></a>无去色身，<a id="a-54"></a>于一切趣无所灭故；<a id="a-55"></a>无来色身，<a id="a-56"></a>于诸世间无所出故；<a id="a-57"></a>不生色身，<a id="a-58"></a>无生起故；<a id="a-59"></a>不灭色身，<a id="a-5A"></a>离语言故；<a id="a-5B"></a>非实色身，<a id="a-5C"></a>得如实故；<a id="a-5D"></a>非虚色身，<a id="a-5E"></a>随世现故；<a id="a-5F"></a>无动色身，<a id="a-5G"></a>生灭永离故；<a id="a-5H"></a>不坏色身，<a id="a-5I"></a>法性不坏故；<a id="a-5J"></a>无相色身，<a id="a-5K"></a>言语道断故；<a id="a-5L"></a>一相色身，<a id="a-5M"></a>无相为相故；<a id="a-5N"></a>如像色身，<a id="a-5O"></a>随心应现故；<a id="a-5P"></a>如幻色身，<a id="a-5Q"></a>幻智所生故；<a id="a-5R"></a>如焰色身，<a id="a-5S"></a>但想所持故；<a id="a-5T"></a>如影色身，<a id="a-5U"></a>随愿现生故；<a id="a-5V"></a>如梦色身，<a id="a-5W"></a>随心而现故；<a id="a-5X"></a>法界色身，<a id="a-5Y"></a>性净如空故；<a id="a-5Z"></a>大悲色身，<a id="a-5a"></a>常护众生故；<a id="a-5b"></a>无碍色身，<a id="a-5c"></a>念念周遍法界故；<a id="a-5d"></a>无边色身，<a id="a-5e"></a>普净一切众生故；<a id="a-5f"></a>无量色身，<a id="a-5g"></a>超出一切语言故；<a id="a-5h"></a>无住色身，<a id="a-5i"></a>愿度一切世间故；<a id="a-5j"></a>无处色身，<a id="a-5k"></a>恒化众生不断故；<a id="a-5l"></a>无生色身，<a id="a-5m"></a>幻愿所成故；<a id="a-5n"></a>无胜色身，<a id="a-5o"></a>超诸世间故；<a id="a-5p"></a>如实色身，<a id="a-5q"></a>定心所现故；<a id="a-5r"></a>不生色身，<a id="a-5s"></a>随众生业而出现故；<a id="a-5t"></a>如意珠色身，<a id="a-5u"></a>普满一切众生愿故；<a id="a-5v"></a>无分别色身，<a id="a-5w"></a>但随众生分别起故；<a id="a-5x"></a>离分别色身，<a id="a-5y"></a>一切众生不能知故；<a id="a-5z"></a>无尽色身，<a id="a-60"></a>尽诸众生生死际故；<a id="a-61"></a>清净色身，<a id="a-62"></a>同于如来无分别故。<a id="a-63"></a>如是身者，<a id="a-64"></a>非色，<a id="a-65"></a>所有色相如影像故；<a id="a-66"></a>非受，<a id="a-67"></a>世间苦受究竟灭故；<a id="a-68"></a>非想，<a id="a-69"></a>但随众生想所现故；<a id="a-6A"></a>非行，<a id="a-6B"></a>依如幻业而成就故；<a id="a-6C"></a>离识，<a id="a-6D"></a>菩萨愿智空无性故，<a id="a-6E"></a>一切众生语言断故，<a id="a-6F"></a>已得成就寂灭身故。</p>
  <p id="a6G">尔时，<a id="a-6H"></a>善财童子又见摩耶夫人，<a id="a-6I"></a>随诸众生心之所乐，<a id="a-6J"></a>现超过一切世间色身。<a id="a-6K"></a>所谓：<a id="a-6L"></a>或现超过他化自在天女身乃至超过四大天王天女身，<a id="a-6M"></a>或现超过龙女身乃至超过人女身，<a id="a-6N"></a>现如是等无量色身，<a id="a-6O"></a>饶益众生。<a id="a-6P"></a>集一切智助道之法，<a id="a-6Q"></a>行于平等檀波罗蜜，<a id="a-6R"></a>大悲普覆一切世间。<a id="a-6S"></a>出生如来无量功德，<a id="a-6T"></a>修习增长一切智心，<a id="a-6U"></a>观察思惟诸法实性；<a id="a-6V"></a>获深忍海，<a id="a-6W"></a>具众定门，<a id="a-6X"></a>住于平等三昧境界，<a id="a-6Y"></a>得如来定圆满光明，<a id="a-6Z"></a>销竭众生烦恼巨海；<a id="a-6a"></a>心常正定，<a id="a-6b"></a>未尝动乱，<a id="a-6c"></a>恒转清净不退法轮，<a id="a-6d"></a>善能了知一切佛法，<a id="a-6e"></a>恒以智慧观法实相；<a id="a-6f"></a>见诸如来心无厌足，<a id="a-6g"></a>知三世佛出兴次第，<a id="a-6h"></a>见佛三昧常现在前，<a id="a-6i"></a>了达如来出现于世无量无数诸清净道，<a id="a-6j"></a>行于诸佛虚空境界；<a id="a-6k"></a>普摄众生，<a id="a-6l"></a>各随其心，<a id="a-6m"></a>教化成就；<a id="a-6n"></a>入佛无量清净法身，<a id="a-6o"></a>成就大愿，<a id="a-6p"></a>净诸佛刹，<a id="a-6q"></a>究竟调伏一切众生，<a id="a-6r"></a>心恒遍入诸佛境界；<a id="a-6s"></a>出生菩萨自在神力，<a id="a-6t"></a>已得法身清净无染，<a id="a-6u"></a>而恒示现无量色身；<a id="a-6v"></a>摧一切魔力，<a id="a-6w"></a>成大善根力，<a id="a-6x"></a>出生正法力，<a id="a-6y"></a>具足诸佛力，<a id="a-6z"></a>得诸菩萨自在之力，<a id="a-70"></a>速疾增长一切智力；<a id="a-71"></a>得佛智光，<a id="a-72"></a>普照一切，<a id="a-73"></a>悉知无量众生心海，<a id="a-74"></a>根、<a id="a-75"></a>性、<a id="a-76"></a>欲、<a id="a-77"></a>解种种差别；<a id="a-78"></a>其身普遍十方刹海，<a id="a-79"></a>悉知诸刹成坏之相，<a id="a-7A"></a>以广大眼见十方海，<a id="a-7B"></a>以周遍智知三世海，<a id="a-7C"></a>身普承事一切佛海，<a id="a-7D"></a>心恒纳受一切法海；<a id="a-7E"></a>修习一切如来功德，<a id="a-7F"></a>出生一切菩萨智慧，<a id="a-7G"></a>常乐观察一切菩萨从初发心乃至成就所行之道，<a id="a-7H"></a>常勤守护一切众生，<a id="a-7I"></a>常乐称扬诸佛功德，<a id="a-7J"></a>愿为一切菩萨之母。</p>
  <p id="a7K">尔时，<a id="a-7L"></a>善财童子见摩耶夫人现如是等阎浮提微尘数诸方便门。<a id="a-7M"></a>既见是已，<a id="a-7N"></a>如摩耶夫人所现身数，<a id="a-7O"></a>善财亦现作尔许身，<a id="a-7P"></a>于一切处摩耶之前恭敬礼拜，<a id="a-7Q"></a>即时证得无量无数诸三昧门，<a id="a-7R"></a>分别观察，<a id="a-7S"></a>修行证入。<a id="a-7T"></a>从三昧起，<a id="a-7U"></a>右绕摩耶并其眷属，<a id="a-7V"></a>合掌而立，<a id="a-7W"></a>白言：<a id="a-7X"></a>“大圣，<a id="a-7Y"></a>文殊师利菩萨教我发阿耨多罗三藐三菩提心，<a id="a-7Z"></a>求善知识，<a id="a-7a"></a>亲近供养。<a id="a-7b"></a>我于一一善知识所，<a id="a-7c"></a>皆往承事，<a id="a-7d"></a>无空过者；<a id="a-7e"></a>渐来至此，<a id="a-7f"></a>愿为我说：<a id="a-7g"></a>菩萨云何学菩萨行而得成就？<a id="a-7h"></a>”</p>
  <p id="a7i">答言：<a id="a-7j"></a>“佛子，<a id="a-7k"></a>我已成就菩萨大愿智幻解脱门，<a id="a-7l"></a>是故常为诸菩萨母。<a id="a-7m"></a>佛子，<a id="a-7n"></a>如我于此阎浮提中迦毗罗城净饭王家，<a id="a-7o"></a>右胁而生悉达太子，<a id="a-7p"></a>现不思议自在神变；<a id="a-7q"></a>如是，<a id="a-7r"></a>乃至尽此世界海，<a id="a-7s"></a>所有一切毗卢遮那如来，<a id="a-7t"></a>皆入我身，<a id="a-7u"></a>示现诞生自在神变。</p>
  <p id="a7v">“又，<a id="a-7w"></a>善男子，<a id="a-7x"></a>我于净饭王宫，<a id="a-7y"></a>菩萨将欲下生之时，<a id="a-7z"></a>见菩萨身一一毛孔咸放光明，<a id="a-80"></a>名一切如来受生功德轮，<a id="a-81"></a>一一毛孔皆现不可说不可说佛刹微尘数菩萨受生庄严。<a id="a-82"></a>彼诸光明，<a id="a-83"></a>皆悉普照一切世界；<a id="a-84"></a>照世界已，<a id="a-85"></a>来入我顶乃至一切诸毛孔中。<a id="a-86"></a>又，<a id="a-87"></a>彼光中普现一切菩萨名号、<a id="a-88"></a>受生神变、<a id="a-89"></a>宫殿眷属、<a id="a-8A"></a>五欲自娱；<a id="a-8B"></a>又见出家、<a id="a-8C"></a>往诣道场、<a id="a-8D"></a>成等正觉、<a id="a-8E"></a>坐师子座、<a id="a-8F"></a>菩萨围绕、<a id="a-8G"></a>诸王供养、<a id="a-8H"></a>为诸大众转正法轮；<a id="a-8I"></a>又见如来往昔修行菩萨道时，<a id="a-8J"></a>于诸佛所恭敬供养，<a id="a-8K"></a>发菩提心，<a id="a-8L"></a>净佛国土，<a id="a-8M"></a>念念示现无量化身，<a id="a-8N"></a>充遍十方一切世界，<a id="a-8O"></a>乃至最后入般涅槃。<a id="a-8P"></a>如是等事，<a id="a-8Q"></a>靡不皆见。</p>
  <p id="a8R">“又，<a id="a-8S"></a>善男子，<a id="a-8T"></a>彼妙光明入我身时，<a id="a-8U"></a>我身形量虽不逾本，<a id="a-8V"></a>然其实已超诸世间。<a id="a-8W"></a>所以者何？<a id="a-8X"></a>我身尔时量同虚空，<a id="a-8Y"></a>悉能容受十方菩萨受生庄严诸宫殿故。<a id="a-8Z"></a>尔时，<a id="a-8a"></a>菩萨从兜率天将降神时，<a id="a-8b"></a>有十佛刹微尘数诸菩萨，<a id="a-8c"></a>皆与菩萨同愿、<a id="a-8d"></a>同行、<a id="a-8e"></a>同善根、<a id="a-8f"></a>同庄严、<a id="a-8g"></a>同解脱、<a id="a-8h"></a>同智慧，<a id="a-8i"></a>诸地、<a id="a-8j"></a>诸力、<a id="a-8k"></a>法身、<a id="a-8l"></a>色身，<a id="a-8m"></a>乃至普贤神通行愿，<a id="a-8n"></a>悉皆同等，<a id="a-8o"></a>如是菩萨前后围绕；<a id="a-8p"></a>又有八万诸龙王等、<a id="a-8q"></a>一切世主，<a id="a-8r"></a>乘其宫殿，<a id="a-8s"></a>俱来供养。<a id="a-8t"></a>菩萨尔时，<a id="a-8u"></a>以神通力，<a id="a-8v"></a>与诸菩萨普现一切兜率天宫；<a id="a-8w"></a>一一宫中，<a id="a-8x"></a>悉现十方一切世界阎浮提内受生影像，<a id="a-8y"></a>方便教化无量众生，<a id="a-8z"></a>令诸菩萨离诸懈怠无所执著。<a id="a-90"></a>又以神力，<a id="a-91"></a>放大光明，<a id="a-92"></a>普照世间，<a id="a-93"></a>破诸黑暗，<a id="a-94"></a>灭诸苦恼；<a id="a-95"></a>令诸众生，<a id="a-96"></a>皆识宿世所有业行，<a id="a-97"></a>永出恶道。<a id="a-98"></a>又为救护一切众生，<a id="a-99"></a>普现其前，<a id="a-9A"></a>作诸神变。<a id="a-9B"></a>现如是等诸奇特事，<a id="a-9C"></a>与眷属俱，<a id="a-9D"></a>来入我身。<a id="a-9E"></a>彼诸菩萨于我腹中，<a id="a-9F"></a>游行自在，<a id="a-9G"></a>或以三千大千世界而为一步，<a id="a-9H"></a>或以不可说不可说佛刹微尘数世界而为一步。<a id="a-9I"></a>又，<a id="a-9J"></a>念念中，<a id="a-9K"></a>十方不可说不可说一切世界诸如来所、<a id="a-9L"></a>菩萨众会，<a id="a-9M"></a>及四天王天、<a id="a-9N"></a>三十三天，<a id="a-9O"></a>乃至色界诸梵天王，<a id="a-9P"></a>欲见菩萨处胎神变，<a id="a-9Q"></a>恭敬供养，<a id="a-9R"></a>听受正法，<a id="a-9S"></a>皆入我身。<a id="a-9T"></a>虽我腹中悉能容受如是众会，<a id="a-9U"></a>而身不广大亦不迫窄；<a id="a-9V"></a>其诸菩萨各见自处众会道场，<a id="a-9W"></a>清净严饰。</p>
  <p id="a9X">“善男子，<a id="a-9Y"></a>如此四天下阎浮提中，<a id="a-9Z"></a>菩萨受生，<a id="a-9a"></a>我为其母；<a id="a-9b"></a>三千大千世界百亿四天下阎浮提中，<a id="a-9c"></a>悉亦如是。<a id="a-9d"></a>然我此身本来无二，<a id="a-9e"></a>非一处住，<a id="a-9f"></a>非多处住。<a id="a-9g"></a>何以故？<a id="a-9h"></a>以修菩萨大愿智幻庄严解脱门故。<a id="a-9i"></a>善男子，<a id="a-9j"></a>如今世尊，<a id="a-9k"></a>我为其母；<a id="a-9l"></a>往昔所有无量诸佛，<a id="a-9m"></a>悉亦如是而为其母。</p>
  <p id="a9n">“善男子，<a id="a-9o"></a>我昔曾作莲华池神，<a id="a-9p"></a>时有菩萨于莲华藏忽然化生，<a id="a-9q"></a>我即捧持瞻侍养育，<a id="a-9r"></a>一切世间皆共号我为：<a id="a-9s"></a>菩萨母。<a id="a-9t"></a>又，<a id="a-9u"></a>我昔为菩提场神，<a id="a-9v"></a>时有菩萨于我怀中忽然化生，<a id="a-9w"></a>世亦号我为：<a id="a-9x"></a>菩萨母。<a id="a-9y"></a>善男子，<a id="a-9z"></a>有无量最后身菩萨，<a id="a-A0"></a>于此世界种种方便示现受生，<a id="a-A1"></a>我皆为母。</p>
  <p id="aA2">“善男子，<a id="a-A3"></a>如此世界贤劫之中，<a id="a-A4"></a>过去世时，<a id="a-A5"></a>拘留孙佛、<a id="a-A6"></a>拘那含牟尼佛、<a id="a-A7"></a>迦葉佛及今世尊释迦牟尼佛现受生时，<a id="a-A8"></a>我为其母。<a id="a-A9"></a>未来世中，<a id="a-AA"></a>弥勒菩萨从兜率天将降神时，<a id="a-AB"></a>放大光明普照法界，<a id="a-AC"></a>示现一切诸菩萨众受生神变，<a id="a-AD"></a>乃于人间生大族家，<a id="a-AE"></a>调伏众生；<a id="a-AF"></a>我于彼时，<a id="a-AG"></a>亦为其母。<a id="a-AH"></a>如是次第，<a id="a-AI"></a>有师子佛、<a id="a-AJ"></a>法幢佛、<a id="a-AK"></a>善眼佛、<a id="a-AL"></a>净华佛、<a id="a-AM"></a>华德佛、<a id="a-AN"></a>提舍佛、<a id="a-AO"></a>弗沙佛、<a id="a-AP"></a>善意佛、<a id="a-AQ"></a>金刚佛、<a id="a-AR"></a>离垢佛、<a id="a-AS"></a>月光佛、<a id="a-AT"></a>持炬佛、<a id="a-AU"></a>名称佛、<a id="a-AV"></a>金刚楯佛、<a id="a-AW"></a>清净义佛、<a id="a-AX"></a>绀身佛、<a id="a-AY"></a>到彼岸佛、<a id="a-AZ"></a>宝焰山佛、<a id="a-Aa"></a>持明佛、<a id="a-Ab"></a>莲华德佛、<a id="a-Ac"></a>名称佛、<a id="a-Ad"></a>无量功德佛、<a id="a-Ae"></a>最胜灯佛、<a id="a-Af"></a>庄严身佛、<a id="a-Ag"></a>善威仪佛、<a id="a-Ah"></a>慈德佛、<a id="a-Ai"></a>无住佛、<a id="a-Aj"></a>大威光佛、<a id="a-Ak"></a>无边音佛、<a id="a-Al"></a>胜冤敌佛、<a id="a-Am"></a>离疑惑佛、<a id="a-An"></a>清净佛、<a id="a-Ao"></a>大光佛、<a id="a-Ap"></a>净心佛、<a id="a-Aq"></a>云德佛、<a id="a-Ar"></a>庄严顶髻佛、<a id="a-As"></a>树王佛、<a id="a-At"></a>宝珰佛、<a id="a-Au"></a>海慧佛、<a id="a-Av"></a>妙宝佛、<a id="a-Aw"></a>华冠佛、<a id="a-Ax"></a>满愿佛、<a id="a-Ay"></a>大自在佛、<a id="a-Az"></a>妙德王佛、<a id="a-B0"></a>最尊胜佛、<a id="a-B1"></a>栴檀云佛、<a id="a-B2"></a>绀眼佛、<a id="a-B3"></a>胜慧佛、<a id="a-B4"></a>观察慧佛、<a id="a-B5"></a>炽盛王佛、<a id="a-B6"></a>坚固慧佛、<a id="a-B7"></a>自在名佛、<a id="a-B8"></a>师子王佛、<a id="a-B9"></a>自在佛、<a id="a-BA"></a>最胜顶佛、<a id="a-BB"></a>金刚智山佛、<a id="a-BC"></a>妙德藏佛、<a id="a-BD"></a>宝网严身佛、<a id="a-BE"></a>善慧佛、<a id="a-BF"></a>自在天佛、<a id="a-BG"></a>大天王佛、<a id="a-BH"></a>无依德佛、<a id="a-BI"></a>善施佛、<a id="a-BJ"></a>焰慧佛、<a id="a-BK"></a>水天佛、<a id="a-BL"></a>得上味佛、<a id="a-BM"></a>出生无上功德佛、<a id="a-BN"></a>仙人侍卫佛、<a id="a-BO"></a>随世语言佛、<a id="a-BP"></a>功德自在幢佛、<a id="a-BQ"></a>光幢佛、<a id="a-BR"></a>观身佛、<a id="a-BS"></a>妙身佛、<a id="a-BT"></a>香焰佛、<a id="a-BU"></a>金刚宝严佛、<a id="a-BV"></a>喜眼佛、<a id="a-BW"></a>离欲佛、<a id="a-BX"></a>高大身佛、<a id="a-BY"></a>财天佛、<a id="a-BZ"></a>无上天佛、<a id="a-Ba"></a>顺寂灭佛、<a id="a-Bb"></a>智觉佛、<a id="a-Bc"></a>灭贪佛、<a id="a-Bd"></a>大焰王佛、<a id="a-Be"></a>寂诸有佛、<a id="a-Bf"></a>毗舍佉天佛、<a id="a-Bg"></a>金刚山佛、<a id="a-Bh"></a>智焰德佛、<a id="a-Bi"></a>安隐佛、<a id="a-Bj"></a>师子出现佛、<a id="a-Bk"></a>圆满清净佛、<a id="a-Bl"></a>清净贤佛、<a id="a-Bm"></a>第一义佛、<a id="a-Bn"></a>百光明佛、<a id="a-Bo"></a>最增上佛、<a id="a-Bp"></a>深自在佛、<a id="a-Bq"></a>大地王佛、<a id="a-Br"></a>庄严王佛、<a id="a-Bs"></a>解脱佛、<a id="a-Bt"></a>妙音佛、<a id="a-Bu"></a>殊胜佛、<a id="a-Bv"></a>自在佛、<a id="a-Bw"></a>无上医王佛、<a id="a-Bx"></a>功德月佛、<a id="a-By"></a>无碍光佛、<a id="a-Bz"></a>功德聚佛、<a id="a-C0"></a>月现佛、<a id="a-C1"></a>日天佛、<a id="a-C2"></a>出诸有佛、<a id="a-C3"></a>勇猛名称佛、<a id="a-C4"></a>光明门佛、<a id="a-C5"></a>娑罗王佛、<a id="a-C6"></a>最胜佛、<a id="a-C7"></a>药王佛、<a id="a-C8"></a>宝胜佛、<a id="a-C9"></a>金刚慧佛、<a id="a-CA"></a>无能胜佛、<a id="a-CB"></a>无能映蔽佛、<a id="a-CC"></a>众会王佛、<a id="a-CD"></a>大名称佛、<a id="a-CE"></a>敏持佛、<a id="a-CF"></a>无量光佛、<a id="a-CG"></a>大愿光佛、<a id="a-CH"></a>法自在不虚佛、<a id="a-CI"></a>不退地佛、<a id="a-CJ"></a>净天佛、<a id="a-CK"></a>善天佛、<a id="a-CL"></a>坚固苦行佛、<a id="a-CM"></a>一切善友佛、<a id="a-CN"></a>解脱音佛、<a id="a-CO"></a>游戏王佛、<a id="a-CP"></a>灭邪曲佛、<a id="a-CQ"></a>瞻卜净光佛、<a id="a-CR"></a>具众德佛、<a id="a-CS"></a>最胜月佛、<a id="a-CT"></a>执明炬佛、<a id="a-CU"></a>殊妙身佛、<a id="a-CV"></a>不可说佛、<a id="a-CW"></a>最清净佛、<a id="a-CX"></a>友安众生佛、<a id="a-CY"></a>无量光佛、<a id="a-CZ"></a>无畏音佛、<a id="a-Ca"></a>水天德佛、<a id="a-Cb"></a>不动慧光佛、<a id="a-Cc"></a>华胜佛、<a id="a-Cd"></a>月焰佛、<a id="a-Ce"></a>不退慧佛、<a id="a-Cf"></a>离爱佛、<a id="a-Cg"></a>无著慧佛、<a id="a-Ch"></a>集功德蕴佛、<a id="a-Ci"></a>灭恶趣佛、<a id="a-Cj"></a>普散华佛、<a id="a-Ck"></a>师子吼佛、<a id="a-Cl"></a>第一义佛、<a id="a-Cm"></a>无碍见佛、<a id="a-Cn"></a>破他军佛、<a id="a-Co"></a>不著相佛、<a id="a-Cp"></a>离分别海佛、<a id="a-Cq"></a>端严海佛、<a id="a-Cr"></a>须弥山佛、<a id="a-Cs"></a>无著智佛、<a id="a-Ct"></a>无边座佛、<a id="a-Cu"></a>清净住佛、<a id="a-Cv"></a>随师行佛、<a id="a-Cw"></a>最上施佛、<a id="a-Cx"></a>常月佛、<a id="a-Cy"></a>饶益王佛、<a id="a-Cz"></a>不动聚佛、<a id="a-D0"></a>普摄受佛、<a id="a-D1"></a>饶益慧佛、<a id="a-D2"></a>持寿佛、<a id="a-D3"></a>无灭佛、<a id="a-D4"></a>具足名称佛、<a id="a-D5"></a>大威力佛、<a id="a-D6"></a>种种色相佛、<a id="a-D7"></a>无相慧佛、<a id="a-D8"></a>不动天佛、<a id="a-D9"></a>妙德难思佛、<a id="a-DA"></a>满月佛、<a id="a-DB"></a>解脱月佛、<a id="a-DC"></a>无上王佛、<a id="a-DD"></a>希有身佛、<a id="a-DE"></a>梵供养佛、<a id="a-DF"></a>不瞬佛、<a id="a-DG"></a>顺先古佛、<a id="a-DH"></a>最上业佛、<a id="a-DI"></a>顺法智佛、<a id="a-DJ"></a>无胜天佛、<a id="a-DK"></a>不思议功德光佛、<a id="a-DL"></a>随法行佛、<a id="a-DM"></a>无量贤佛、<a id="a-DN"></a>普随顺自在佛、<a id="a-DO"></a>最尊天佛，<a id="a-DP"></a>如是乃至楼至如来，<a id="a-DQ"></a>在贤劫中，<a id="a-DR"></a>于此三千大千世界，<a id="a-DS"></a>当成佛者，<a id="a-DT"></a>悉为其母。<a id="a-DU"></a>如于此三千大千世界，<a id="a-DV"></a>如是于此世界海十方无量诸世界一切劫中，<a id="a-DW"></a>诸有修行普贤行愿，<a id="a-DX"></a>为化一切诸众生者，<a id="a-DY"></a>我自见身悉为其母。<a id="a-DZ"></a>”</p>
  <p id="aDa">尔时，<a id="a-Db"></a>善财童子白摩耶夫人言：<a id="a-Dc"></a>“大圣得此解脱，<a id="a-Dd"></a>经今几时？<a id="a-De"></a>”</p>
  <p id="aDf">答言：<a id="a-Dg"></a>“善男子，<a id="a-Dh"></a>乃往古世，<a id="a-Di"></a>过不可思议非最后身菩萨神通道眼所知劫数，<a id="a-Dj"></a>尔时有劫名净光，<a id="a-Dk"></a>世界名须弥德，<a id="a-Dl"></a>虽有诸山五趣杂居，<a id="a-Dm"></a>然其国土众宝所成，<a id="a-Dn"></a>清净庄严无诸秽恶。<a id="a-Do"></a>有千亿四天下，<a id="a-Dp"></a>有一四天下，<a id="a-Dq"></a>名师子幢，<a id="a-Dr"></a>于中有八十亿王城。<a id="a-Ds"></a>有一王城，<a id="a-Dt"></a>名自在幢；<a id="a-Du"></a>有转轮王，<a id="a-Dv"></a>名大威德。<a id="a-Dw"></a>彼王城北，<a id="a-Dx"></a>有一道场，<a id="a-Dy"></a>名满月光明；<a id="a-Dz"></a>其道场神，<a id="a-E0"></a>名曰慈德。<a id="a-E1"></a>时，<a id="a-E2"></a>有菩萨，<a id="a-E3"></a>名离垢幢，<a id="a-E4"></a>坐于道场，<a id="a-E5"></a>将成正觉。<a id="a-E6"></a>有一恶魔，<a id="a-E7"></a>名金色光，<a id="a-E8"></a>与其眷属无量众俱，<a id="a-E9"></a>至菩萨所。<a id="a-EA"></a>彼大威德转轮圣王已得菩萨神通自在，<a id="a-EB"></a>化作兵众，<a id="a-EC"></a>其数倍多，<a id="a-ED"></a>围绕道场；<a id="a-EE"></a>诸魔惶怖，<a id="a-EF"></a>悉自奔散；<a id="a-EG"></a>故彼菩萨得成阿耨多罗三藐三菩提。<a id="a-EH"></a>时，<a id="a-EI"></a>道场神见是事已，<a id="a-EJ"></a>欢喜无量，<a id="a-EK"></a>便于彼王而生子想，<a id="a-EL"></a>顶礼佛足，<a id="a-EM"></a>作是愿言：<a id="a-EN"></a>‘此转轮王，<a id="a-EO"></a>在在生处，<a id="a-EP"></a>乃至成佛，<a id="a-EQ"></a>愿我常得与其为母。<a id="a-ER"></a>’作是愿已，<a id="a-ES"></a>于此道场，<a id="a-ET"></a>复曾供养十那由他佛。</p>
  <p id="aEU">“善男子，<a id="a-EV"></a>于汝意云何？<a id="a-EW"></a>彼道场神岂异人乎？<a id="a-EX"></a>我身是也。<a id="a-EY"></a>转轮王者，<a id="a-EZ"></a>今世尊毗卢遮那是。<a id="a-Ea"></a>我从于彼发愿已来，<a id="a-Eb"></a>此佛世尊，<a id="a-Ec"></a>于十方刹一切诸趣，<a id="a-Ed"></a>处处受生，<a id="a-Ee"></a>种诸善根，<a id="a-Ef"></a>修菩萨行，<a id="a-Eg"></a>教化成就一切众生，<a id="a-Eh"></a>乃至示现住最后身，<a id="a-Ei"></a>念念普于一切世界，<a id="a-Ej"></a>示现菩萨受生神变，<a id="a-Ek"></a>常为我子，<a id="a-El"></a>我常为母。<a id="a-Em"></a>善男子，<a id="a-En"></a>过去、<a id="a-Eo"></a>现在十方世界无量诸佛将成佛时，<a id="a-Ep"></a>皆于脐中放大光明，<a id="a-Eq"></a>来照我身及我所住宫殿屋宅；<a id="a-Er"></a>彼最后生，<a id="a-Es"></a>我悉为母。</p>
  <p id="aEt">“善男子，<a id="a-Eu"></a>我唯知此菩萨大愿智幻解脱门。<a id="a-Ev"></a>如诸菩萨摩诃萨，<a id="a-Ew"></a>具大悲藏，<a id="a-Ex"></a>教化众生常无厌足，<a id="a-Ey"></a>以自在力，<a id="a-Ez"></a>一一毛孔示现无量诸佛神变；<a id="a-F0"></a>我今云何能知能说彼功德行？</p>
  <p id="aF1">“善男子，<a id="a-F2"></a>于此世界三十三天，<a id="a-F3"></a>有王名正念，<a id="a-F4"></a>其王有女名天主光。<a id="a-F5"></a>汝诣彼问：<a id="a-F6"></a>菩萨云何学菩萨行、<a id="a-F7"></a>修菩萨道？<a id="a-F8"></a>”</p>
  <p id="aF9">时，<a id="a-FA"></a>善财童子敬受其教，<a id="a-FB"></a>头面作礼，<a id="a-FC"></a>绕无数匝，<a id="a-FD"></a>恋慕瞻仰，<a id="a-FE"></a>却行而退。</p>
  <p id="aFF">遂往天宫，<a id="a-FG"></a>见彼天女，<a id="a-FH"></a>礼足围绕，<a id="a-FI"></a>合掌前住，<a id="a-FJ"></a>白言：<a id="a-FK"></a>“圣者，<a id="a-FL"></a>我已先发阿耨多罗三藐三菩提心，<a id="a-FM"></a>而未知菩萨云何学菩萨行？<a id="a-FN"></a>云何修菩萨道？<a id="a-FO"></a>我闻圣者善能诱诲，<a id="a-FP"></a>愿为我说！<a id="a-FQ"></a>”</p>
  <p id="aFR">天女答言：<a id="a-FS"></a>“善男子，<a id="a-FT"></a>我得菩萨解脱，<a id="a-FU"></a>名无碍念清净庄严。<a id="a-FV"></a>善男子，<a id="a-FW"></a>我于此解脱力，<a id="a-FX"></a>忆念过去，<a id="a-FY"></a>有最胜劫，<a id="a-FZ"></a>名青莲华。<a id="a-Fa"></a>我于彼劫中，<a id="a-Fb"></a>供养恒河沙数诸佛如来。<a id="a-Fc"></a>彼诸如来，<a id="a-Fd"></a>从初出家，<a id="a-Fe"></a>我皆瞻奉，<a id="a-Ff"></a>守护供养，<a id="a-Fg"></a>造僧伽蓝，<a id="a-Fh"></a>营办什物。<a id="a-Fi"></a>又，<a id="a-Fj"></a>彼诸佛从为菩萨住母胎时，<a id="a-Fk"></a>诞生之时，<a id="a-Fl"></a>行七步时，<a id="a-Fm"></a>大师子吼时，<a id="a-Fn"></a>住童子位在宫中时，<a id="a-Fo"></a>向菩提树成正觉时，<a id="a-Fp"></a>转正法轮现佛神变教化调伏众生之时；<a id="a-Fq"></a>如是一切诸所作事，<a id="a-Fr"></a>从初发心乃至法尽，<a id="a-Fs"></a>我皆明忆，<a id="a-Ft"></a>无有遗余，<a id="a-Fu"></a>常现在前，<a id="a-Fv"></a>念持不忘。<a id="a-Fw"></a>又，<a id="a-Fx"></a>忆过去劫，<a id="a-Fy"></a>名善地，<a id="a-Fz"></a>我于彼供养十恒河沙数诸佛如来；<a id="a-G0"></a>又，<a id="a-G1"></a>过去劫名为妙德，<a id="a-G2"></a>我于彼供养一佛世界微尘数诸佛如来；<a id="a-G3"></a>又，<a id="a-G4"></a>劫名无所得，<a id="a-G5"></a>我于彼供养八十四亿百千那由他诸佛如来；<a id="a-G6"></a>又，<a id="a-G7"></a>劫名善光，<a id="a-G8"></a>我于彼供养阎浮提微尘数诸佛如来；<a id="a-G9"></a>又，<a id="a-GA"></a>劫名无量光，<a id="a-GB"></a>我于彼供养二十恒河沙数诸佛如来；<a id="a-GC"></a>又，<a id="a-GD"></a>劫名最胜德，<a id="a-GE"></a>我于彼供养一恒河沙数诸佛如来；<a id="a-GF"></a>又，<a id="a-GG"></a>劫名善悲，<a id="a-GH"></a>我于彼供养八十恒河沙数诸佛如来；<a id="a-GI"></a>又，<a id="a-GJ"></a>劫名胜游，<a id="a-GK"></a>我于彼供养六十恒河沙数诸佛如来；<a id="a-GL"></a>又，<a id="a-GM"></a>劫名妙月，<a id="a-GN"></a>我于彼供养七十恒河沙数诸佛如来。</p>
  <p id="aGO">“善男子，<a id="a-GP"></a>如是忆念恒河沙劫，<a id="a-GQ"></a>我常不舍诸佛如来、<a id="a-GR"></a>应、<a id="a-GS"></a>正等觉，<a id="a-GT"></a>从彼一切诸如来所，<a id="a-GU"></a>闻此无碍念清净庄严菩萨解脱，<a id="a-GV"></a>受持修行恒不忘失。<a id="a-GW"></a>如是，<a id="a-GX"></a>先劫所有如来，<a id="a-GY"></a>从初菩萨，<a id="a-GZ"></a>乃至法尽，<a id="a-Ga"></a>一切所作，<a id="a-Gb"></a>我以净严解脱之力，<a id="a-Gc"></a>皆随忆念，<a id="a-Gd"></a>明了现前，<a id="a-Ge"></a>持而顺行，<a id="a-Gf"></a>曾无懈废。</p>
  <p id="aGg">“善男子，<a id="a-Gh"></a>我唯知此无碍念清净解脱。<a id="a-Gi"></a>如诸菩萨摩诃萨，<a id="a-Gj"></a>出生死夜朗然明彻，<a id="a-Gk"></a>永离痴冥未尝惛寐，<a id="a-Gl"></a>心无诸盖、<a id="a-Gm"></a>身行轻安，<a id="a-Gn"></a>于诸法性清净觉了，<a id="a-Go"></a>成就十力开悟群生；<a id="a-Gp"></a>而我云何能知能说彼功德行？</p>
  <p id="aGq">“善男子，<a id="a-Gr"></a>迦毗罗城有童子师，<a id="a-Gs"></a>名曰遍友。<a id="a-Gt"></a>汝诣彼问：<a id="a-Gu"></a>菩萨云何学菩萨行、<a id="a-Gv"></a>修菩萨道？<a id="a-Gw"></a>”</p>
  <p id="aGx">时，<a id="a-Gy"></a>善财童子以闻法故，<a id="a-Gz"></a>欢喜踊跃，<a id="a-H0"></a>不思议善根自然增广；<a id="a-H1"></a>顶礼其足，<a id="a-H2"></a>绕无数匝，<a id="a-H3"></a>辞退而去。</p>
  <p id="aH4">从天宫下，<a id="a-H5"></a>渐向彼城。<a id="a-H6"></a>至遍友所，<a id="a-H7"></a>礼足围绕，<a id="a-H8"></a>合掌恭敬，<a id="a-H9"></a>于一面立，<a id="a-HA"></a>白言：<a id="a-HB"></a>“圣者，<a id="a-HC"></a>我已先发阿耨多罗三藐三菩提心，<a id="a-HD"></a>而未知菩萨云何学菩萨行？<a id="a-HE"></a>云何修菩萨道？<a id="a-HF"></a>我闻圣者善能诱诲，<a id="a-HG"></a>愿为我说！<a id="a-HH"></a>”</p>
  <p id="aHI">遍友答言：<a id="a-HJ"></a>“善男子，<a id="a-HK"></a>此有童子，<a id="a-HL"></a>名善知众艺，<a id="a-HM"></a>学菩萨字智。<a id="a-HN"></a>汝可问之，<a id="a-HO"></a>当为汝说。<a id="a-HP"></a>”</p>
  <p id="aHQ">尔时，<a id="a-HR"></a>善财即至其所，<a id="a-HS"></a>头顶礼敬，<a id="a-HT"></a>于一面立，<a id="a-HU"></a>白言：<a id="a-HV"></a>“圣者，<a id="a-HW"></a>我已先发阿耨多罗三藐三菩提心，<a id="a-HX"></a>而未知菩萨云何学菩萨行？<a id="a-HY"></a>云何修菩萨道？<a id="a-HZ"></a>我闻圣者善能诱诲，<a id="a-Ha"></a>愿为我说！<a id="a-Hb"></a>”</p>
  <p id="aHc">时，<a id="a-Hd"></a>彼童子告善财言：<a id="a-He"></a>“善男子，<a id="a-Hf"></a>我得菩萨解脱，<a id="a-Hg"></a>名善知众艺。<a id="a-Hh"></a>我恒唱持此之字母：<a id="a-Hi"></a>唱阿字时，<a id="a-Hj"></a>入般若波罗蜜门，<a id="a-Hk"></a>名以菩萨威力入无差别境界；<a id="a-Hl"></a>唱多字时，<a id="a-Hm"></a>入般若波罗蜜门，<a id="a-Hn"></a>名无边差别门；<a id="a-Ho"></a>唱波字时，<a id="a-Hp"></a>入般若波罗蜜门，<a id="a-Hq"></a>名普照法界；<a id="a-Hr"></a>唱者字时，<a id="a-Hs"></a>入般若波罗蜜门，<a id="a-Ht"></a>名普轮断差别；<a id="a-Hu"></a>唱那字时，<a id="a-Hv"></a>入般若波罗蜜门，<a id="a-Hw"></a>名得无依无上；<a id="a-Hx"></a>唱逻字时，<a id="a-Hy"></a>入般若波罗蜜门，<a id="a-Hz"></a>名离依止无垢；<a id="a-I0"></a>唱拖（轻呼）字时，<a id="a-I1"></a>入般若波罗蜜门，<a id="a-I2"></a>名不退转方便；<a id="a-I3"></a>唱婆（蒲我切）字时，<a id="a-I4"></a>入般若波罗蜜门，<a id="a-I5"></a>名金刚场；<a id="a-I6"></a>唱荼（徒解切）字时，<a id="a-I7"></a>入般若波罗蜜门，<a id="a-I8"></a>名曰普轮；<a id="a-I9"></a>唱沙（史我切）字时，<a id="a-IA"></a>入般若波罗蜜门，<a id="a-IB"></a>名为海藏；<a id="a-IC"></a>唱缚（房可切）字时，<a id="a-ID"></a>入般若波罗蜜门，<a id="a-IE"></a>名普生安住；<a id="a-IF"></a>唱哆（都我切）字时，<a id="a-IG"></a>入般若波罗蜜门，<a id="a-IH"></a>名圆满光；<a id="a-II"></a>唱也（以可切）字时，<a id="a-IJ"></a>入般若波罗蜜门，<a id="a-IK"></a>名差别积聚；<a id="a-IL"></a>唱瑟吒字时，<a id="a-IM"></a>入般若波罗蜜门，<a id="a-IN"></a>名普光明息烦恼；<a id="a-IO"></a>唱迦字时，<a id="a-IP"></a>入般若波罗蜜门，<a id="a-IQ"></a>名无差别云；<a id="a-IR"></a>唱娑（苏我切）字时，<a id="a-IS"></a>入般若波罗蜜门，<a id="a-IT"></a>名降霔大雨；<a id="a-IU"></a>唱么字时，<a id="a-IV"></a>入般若波罗蜜门，<a id="a-IW"></a>名大流湍激众峰齐峙；<a id="a-IX"></a>唱伽（上声轻呼）字时，<a id="a-IY"></a>入般若波罗蜜门，<a id="a-IZ"></a>名普安立；<a id="a-Ia"></a>唱他（他可切）字时，<a id="a-Ib"></a>入般若波罗蜜门，<a id="a-Ic"></a>名真如平等藏；<a id="a-Id"></a>唱社字时，<a id="a-Ie"></a>入般若波罗蜜门，<a id="a-If"></a>名入世间海清净；<a id="a-Ig"></a>唱锁字时，<a id="a-Ih"></a>入般若波罗蜜门，<a id="a-Ii"></a>名念一切佛庄严；<a id="a-Ij"></a>唱柂字时，<a id="a-Ik"></a>入般若波罗蜜门，<a id="a-Il"></a>名观察简择一切法聚；<a id="a-Im"></a>唱奢（尸何切）字时，<a id="a-In"></a>入般若波罗蜜门，<a id="a-Io"></a>名随顺一切佛教轮光明；<a id="a-Ip"></a>唱佉字时，<a id="a-Iq"></a>入般若波罗蜜门，<a id="a-Ir"></a>名修因地智慧藏；<a id="a-Is"></a>唱叉（楚我切）字时，<a id="a-It"></a>入般若波罗蜜门，<a id="a-Iu"></a>名息诸业海藏；<a id="a-Iv"></a>唱娑（苏纥切）多（上声呼）字时，<a id="a-Iw"></a>入般若波罗蜜门，<a id="a-Ix"></a>名蠲诸惑障开净光明；<a id="a-Iy"></a>唱壤字时，<a id="a-Iz"></a>入般若波罗蜜门，<a id="a-J0"></a>名作世间智慧门；<a id="a-J1"></a>唱曷攞多（上声呼）字时，<a id="a-J2"></a>入般若波罗蜜门，<a id="a-J3"></a>名生死境界智慧轮；<a id="a-J4"></a>唱婆（蒲饿切）字时，<a id="a-J5"></a>入般若波罗蜜门，<a id="a-J6"></a>名一切智宫殿圆满庄严；<a id="a-J7"></a>唱车（上声呼）字时，<a id="a-J8"></a>入般若波罗蜜门，<a id="a-J9"></a>名修行方便藏各别圆满；<a id="a-JA"></a>唱娑（苏纥切）么字时，<a id="a-JB"></a>入般若波罗蜜门，<a id="a-JC"></a>名随十方现见诸佛；<a id="a-JD"></a>唱诃婆（诃婆二字皆上声呼）字时，<a id="a-JE"></a>入般若波罗蜜门，<a id="a-JF"></a>名观察一切无缘众生方便摄受令出生无碍力；<a id="a-JG"></a>唱縒（七可切）字时，<a id="a-JH"></a>入般若波罗蜜门，<a id="a-JI"></a>名修行趣入一切功德海；<a id="a-JJ"></a>唱伽（上声呼）字时，<a id="a-JK"></a>入般若波罗蜜门，<a id="a-JL"></a>名持一切法云坚固海藏；<a id="a-JM"></a>唱吒字时，<a id="a-JN"></a>入般若波罗蜜门，<a id="a-JO"></a>名随愿普见十方诸佛；<a id="a-JP"></a>唱拏（奶可切）字时，<a id="a-JQ"></a>入般若波罗蜜门，<a id="a-JR"></a>名观察字轮有无尽诸亿字；<a id="a-JS"></a>唱娑（苏纥切）颇字时，<a id="a-JT"></a>入般若波罗蜜门，<a id="a-JU"></a>名化众生究竟处；<a id="a-JV"></a>唱娑（同前音）迦字时，<a id="a-JW"></a>入般若波罗蜜门，<a id="a-JX"></a>名广大藏无碍辩光明轮遍照；<a id="a-JY"></a>唱也（夷舸切）娑（苏舸切）字时，<a id="a-JZ"></a>入般若波罗蜜门，<a id="a-Ja"></a>名宣说一切佛法境界；<a id="a-Jb"></a>唱室者字时，<a id="a-Jc"></a>入般若波罗蜜门，<a id="a-Jd"></a>名于一切众生界法雷遍吼；<a id="a-Je"></a>唱侘（耻加切）字时，<a id="a-Jf"></a>入般若波罗蜜门，<a id="a-Jg"></a>名以无我法开晓众生；<a id="a-Jh"></a>唱陀字时，<a id="a-Ji"></a>入般若波罗蜜门，<a id="a-Jj"></a>名一切法轮差别藏。<a id="a-Jk"></a>善男子，<a id="a-Jl"></a>我唱如是字母时，<a id="a-Jm"></a>此四十二般若波罗蜜门为首，<a id="a-Jn"></a>入无量无数般若波罗蜜门。</p>
  <p id="aJo">“善男子，<a id="a-Jp"></a>我唯知此善知众艺菩萨解脱。<a id="a-Jq"></a>如诸菩萨摩诃萨，<a id="a-Jr"></a>能于一切世、<a id="a-Js"></a>出世间善巧之法，<a id="a-Jt"></a>以智通达到于彼岸；<a id="a-Ju"></a>殊方异艺，<a id="a-Jv"></a>咸综无遗；<a id="a-Jw"></a>文字、<a id="a-Jx"></a>算数，<a id="a-Jy"></a>蕴其深解；<a id="a-Jz"></a>医方、<a id="a-K0"></a>咒术，<a id="a-K1"></a>善疗众病；<a id="a-K2"></a>有诸众生，<a id="a-K3"></a>鬼魅所持，<a id="a-K4"></a>怨憎咒诅，<a id="a-K5"></a>恶星变怪，<a id="a-K6"></a>死尸奔逐，<a id="a-K7"></a>癫痫、<a id="a-K8"></a>羸瘦，<a id="a-K9"></a>种种诸疾，<a id="a-KA"></a>咸能救之，<a id="a-KB"></a>使得痊愈；<a id="a-KC"></a>又善别知金玉、<a id="a-KD"></a>珠贝、<a id="a-KE"></a>珊瑚、<a id="a-KF"></a>琉璃、<a id="a-KG"></a>摩尼、<a id="a-KH"></a>砗磲、<a id="a-KI"></a>鸡萨罗等一切宝藏，<a id="a-KJ"></a>出生之处，<a id="a-KK"></a>品类不同，<a id="a-KL"></a>价值多少；<a id="a-KM"></a>村营乡邑、<a id="a-KN"></a>大小都城、<a id="a-KO"></a>宫殿苑园、<a id="a-KP"></a>岩泉薮泽，<a id="a-KQ"></a>凡是一切人众所居，<a id="a-KR"></a>菩萨咸能随方摄护；<a id="a-KS"></a>又善观察天文地理、<a id="a-KT"></a>人相吉凶、<a id="a-KU"></a>鸟兽音声、<a id="a-KV"></a>云霞气候、<a id="a-KW"></a>年谷丰俭、<a id="a-KX"></a>国土安危，<a id="a-KY"></a>如是世间所有技艺，<a id="a-KZ"></a>莫不该练，<a id="a-Ka"></a>尽其源本；<a id="a-Kb"></a>又能分别出世之法，<a id="a-Kc"></a>正名辩义，<a id="a-Kd"></a>观察体相，<a id="a-Ke"></a>随顺修行，<a id="a-Kf"></a>智入其中，<a id="a-Kg"></a>无疑、<a id="a-Kh"></a>无碍、<a id="a-Ki"></a>无愚暗、<a id="a-Kj"></a>无顽钝、<a id="a-Kk"></a>无忧恼、<a id="a-Kl"></a>无沉没、<a id="a-Km"></a>无不现证。<a id="a-Kn"></a>而我云何能知能说彼功德行？</p>
  <p id="aKo">“善男子，<a id="a-Kp"></a>此摩竭提国，<a id="a-Kq"></a>有一聚落，<a id="a-Kr"></a>彼中有城，<a id="a-Ks"></a>名婆咀那；<a id="a-Kt"></a>有优婆夷，<a id="a-Ku"></a>号曰贤胜。<a id="a-Kv"></a>汝诣彼问：<a id="a-Kw"></a>菩萨云何学菩萨行、<a id="a-Kx"></a>修菩萨道？<a id="a-Ky"></a>”</p>
  <p id="aKz">时，<a id="a-L0"></a>善财童子头面敬礼知艺之足，<a id="a-L1"></a>绕无数匝，<a id="a-L2"></a>恋仰辞去。</p>
  <p id="aL3">向聚落城，<a id="a-L4"></a>至贤胜所，<a id="a-L5"></a>礼足围绕，<a id="a-L6"></a>合掌恭敬，<a id="a-L7"></a>于一面立，<a id="a-L8"></a>白言：<a id="a-L9"></a>“圣者，<a id="a-LA"></a>我已先发阿耨多罗三藐三菩提心，<a id="a-LB"></a>而未知菩萨云何学菩萨行？<a id="a-LC"></a>云何修菩萨道？<a id="a-LD"></a>我闻圣者善能诱诲，<a id="a-LE"></a>愿为我说！<a id="a-LF"></a>”</p>
  <p id="aLG">贤胜答言：<a id="a-LH"></a>“善男子，<a id="a-LI"></a>我得菩萨解脱，<a id="a-LJ"></a>名无依处道场；<a id="a-LK"></a>既自开解，<a id="a-LL"></a>复为人说。<a id="a-LM"></a>又得无尽三昧，<a id="a-LN"></a>非彼三昧法有尽、<a id="a-LO"></a>无尽，<a id="a-LP"></a>以能出生一切智性眼无尽故，<a id="a-LQ"></a>又能出生一切智性耳无尽故，<a id="a-LR"></a>又能出生一切智性鼻无尽故，<a id="a-LS"></a>又能出生一切智性舌无尽故，<a id="a-LT"></a>又能出生一切智性身无尽故，<a id="a-LU"></a>又能出生一切智性意无尽故，<a id="a-LV"></a>又能出生一切智性功德波涛无尽故，<a id="a-LW"></a>又能出生一切智性智慧光明无尽故，<a id="a-LX"></a>又能出生一切智性速疾神通无尽故。</p>
  <p id="aLY">“善男子，<a id="a-LZ"></a>我唯知此无依处道场解脱。<a id="a-La"></a>如诸菩萨摩诃萨一切无著功德行，<a id="a-Lb"></a>而我云何尽能知说？</p>
  <p id="aLc">“善男子，<a id="a-Ld"></a>南方有城，<a id="a-Le"></a>名为沃田；<a id="a-Lf"></a>彼有长者，<a id="a-Lg"></a>名坚固解脱。<a id="a-Lh"></a>汝可往问：<a id="a-Li"></a>菩萨云何学菩萨行、<a id="a-Lj"></a>修菩萨道？<a id="a-Lk"></a>”</p>
  <p id="aLl">尔时，<a id="a-Lm"></a>善财礼贤胜足，<a id="a-Ln"></a>绕无数匝，<a id="a-Lo"></a>恋慕瞻仰，<a id="a-Lp"></a>辞退南行。</p>
  <p id="aLq">到于彼城，<a id="a-Lr"></a>诣长者所，<a id="a-Ls"></a>礼足围绕，<a id="a-Lt"></a>合掌恭敬，<a id="a-Lu"></a>于一面立，<a id="a-Lv"></a>白言：<a id="a-Lw"></a>“圣者，<a id="a-Lx"></a>我已先发阿耨多罗三藐三菩提心，<a id="a-Ly"></a>而未知菩萨云何学菩萨行？<a id="a-Lz"></a>云何修菩萨道？<a id="a-M0"></a>我闻圣者善能诱诲，<a id="a-M1"></a>愿为我说！<a id="a-M2"></a>”</p>
  <p id="aM3">长者答言：<a id="a-M4"></a>“善男子，<a id="a-M5"></a>我得菩萨解脱，<a id="a-M6"></a>名无著念清净庄严。<a id="a-M7"></a>我自得是解脱已来，<a id="a-M8"></a>于十方佛所勤求正法无有休息。</p>
  <p id="aM9">“善男子，<a id="a-MA"></a>我唯知此无著念净庄严解脱。<a id="a-MB"></a>如诸菩萨摩诃萨，<a id="a-MC"></a>获无所畏大师子吼，<a id="a-MD"></a>安住广大福智之聚；<a id="a-ME"></a>而我云何能知能说彼功德行？</p>
  <p id="aMF">“善男子，<a id="a-MG"></a>即此城中，<a id="a-MH"></a>有一长者，<a id="a-MI"></a>名为妙月；<a id="a-MJ"></a>其长者宅，<a id="a-MK"></a>常有光明。<a id="a-ML"></a>汝诣彼问：<a id="a-MM"></a>菩萨云何学菩萨行、<a id="a-MN"></a>修菩萨道？<a id="a-MO"></a>”</p>
  <p id="aMP">时，<a id="a-MQ"></a>善财童子礼坚固足，<a id="a-MR"></a>绕无数匝，<a id="a-MS"></a>辞退而行。</p>
  <p id="aMT">向妙月所，<a id="a-MU"></a>礼足围绕，<a id="a-MV"></a>合掌恭敬，<a id="a-MW"></a>于一面立，<a id="a-MX"></a>白言：<a id="a-MY"></a>“圣者，<a id="a-MZ"></a>我已先发阿耨多罗三藐三菩提心，<a id="a-Ma"></a>而未知菩萨云何学菩萨行？<a id="a-Mb"></a>云何修菩萨道？<a id="a-Mc"></a>我闻圣者善能诱诲，<a id="a-Md"></a>愿为我说！<a id="a-Me"></a>”</p>
  <p id="aMf">妙月答言：<a id="a-Mg"></a>“善男子，<a id="a-Mh"></a>我得菩萨解脱，<a id="a-Mi"></a>名净智光明。</p>
  <p id="aMj">“善男子，<a id="a-Mk"></a>我唯知此智光解脱。<a id="a-Ml"></a>如诸菩萨摩诃萨证得无量解脱法门，<a id="a-Mm"></a>而我云何能知能说彼功德行？</p>
  <p id="aMn">“善男子，<a id="a-Mo"></a>于此南方，<a id="a-Mp"></a>有城名出生；<a id="a-Mq"></a>彼有长者，<a id="a-Mr"></a>名无胜军。<a id="a-Ms"></a>汝诣彼问：<a id="a-Mt"></a>菩萨云何学菩萨行、<a id="a-Mu"></a>修菩萨道？<a id="a-Mv"></a>”</p>
  <p id="aMw">是时，<a id="a-Mx"></a>善财礼妙月足，<a id="a-My"></a>绕无数匝，<a id="a-Mz"></a>恋仰辞去。</p>
  <p id="aN0">渐向彼城，<a id="a-N1"></a>至长者所，<a id="a-N2"></a>礼足围绕，<a id="a-N3"></a>合掌恭敬，<a id="a-N4"></a>于一面立，<a id="a-N5"></a>白言：<a id="a-N6"></a>“圣者，<a id="a-N7"></a>我已先发阿耨多罗三藐三菩提心，<a id="a-N8"></a>而未知菩萨云何学菩萨行？<a id="a-N9"></a>云何修菩萨道？<a id="a-NA"></a>我闻圣者善能诱诲，<a id="a-NB"></a>愿为我说！<a id="a-NC"></a>”</p>
  <p id="aND">长者答言：<a id="a-NE"></a>“善男子，<a id="a-NF"></a>我得菩萨解脱，<a id="a-NG"></a>名无尽相。<a id="a-NH"></a>我以证此菩萨解脱，<a id="a-NI"></a>见无量佛，<a id="a-NJ"></a>得无尽藏。</p>
  <p id="aNK">“善男子，<a id="a-NL"></a>我唯知此无尽相解脱。<a id="a-NM"></a>如诸菩萨摩诃萨得无限智无碍辩才，<a id="a-NN"></a>而我云何能知能说彼功德行？</p>
  <p id="aNO">“善男子，<a id="a-NP"></a>于此城南，<a id="a-NQ"></a>有一聚落，<a id="a-NR"></a>名之为：<a id="a-NS"></a>法；<a id="a-NT"></a>彼聚落中，<a id="a-NU"></a>有婆罗门，<a id="a-NV"></a>名最寂静。<a id="a-NW"></a>汝诣彼问：<a id="a-NX"></a>菩萨云何学菩萨行、<a id="a-NY"></a>修菩萨道？<a id="a-NZ"></a>”</p>
  <p id="aNa">时，<a id="a-Nb"></a>善财童子礼无胜军足，<a id="a-Nc"></a>绕无数匝，<a id="a-Nd"></a>恋仰辞去。</p>
  <p id="aNe">渐次南行，<a id="a-Nf"></a>诣彼聚落，<a id="a-Ng"></a>见最寂静，<a id="a-Nh"></a>礼足围绕，<a id="a-Ni"></a>合掌恭敬，<a id="a-Nj"></a>于一面立，<a id="a-Nk"></a>白言：<a id="a-Nl"></a>“圣者，<a id="a-Nm"></a>我已先发阿耨多罗三藐三菩提心，<a id="a-Nn"></a>而未知菩萨云何学菩萨行？<a id="a-No"></a>云何修菩萨道？<a id="a-Np"></a>我闻圣者善能诱诲，<a id="a-Nq"></a>愿为我说！<a id="a-Nr"></a>”</p>
  <p id="aNs">婆罗门答言：<a id="a-Nt"></a>“善男子，<a id="a-Nu"></a>我得菩萨解脱，<a id="a-Nv"></a>名诚愿语；<a id="a-Nw"></a>过去、<a id="a-Nx"></a>现在、<a id="a-Ny"></a>未来菩萨，<a id="a-Nz"></a>以是语故，<a id="a-O0"></a>乃至于阿耨多罗三藐三菩提，<a id="a-O1"></a>无有退转，<a id="a-O2"></a>无已退、<a id="a-O3"></a>无现退、<a id="a-O4"></a>无当退。</p>
  <p id="aO5">“善男子，<a id="a-O6"></a>我以住于诚愿语故，<a id="a-O7"></a>随意所作，<a id="a-O8"></a>莫不成满。<a id="a-O9"></a>善男子，<a id="a-OA"></a>我唯知此诚语解脱。<a id="a-OB"></a>如诸菩萨摩诃萨，<a id="a-OC"></a>与诚愿语，<a id="a-OD"></a>行止无违，<a id="a-OE"></a>言必以诚，<a id="a-OF"></a>未曾虚妄，<a id="a-OG"></a>无量功德因之出生；<a id="a-OH"></a>而我云何能知能说？</p>
  <p id="aOI">“善男子，<a id="a-OJ"></a>于此南方，<a id="a-OK"></a>有城名妙意华门；<a id="a-OL"></a>彼有童子，<a id="a-OM"></a>名曰德生；<a id="a-ON"></a>复有童女，<a id="a-OO"></a>名为有德。<a id="a-OP"></a>汝诣彼问：<a id="a-OQ"></a>菩萨云何学菩萨行、<a id="a-OR"></a>修菩萨道？<a id="a-OS"></a>”</p>
  <p id="aOT">时，<a id="a-OU"></a>善财童子于法尊重，<a id="a-OV"></a>礼婆罗门足，<a id="a-OW"></a>绕无数匝，<a id="a-OX"></a>恋仰而去。</p>
 </body>
</html>