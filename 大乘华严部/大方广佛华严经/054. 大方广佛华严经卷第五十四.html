<!doctype html>
<html id="z3IBTS8H7" data-ver="1361">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第五十四</h1>
  <h2 id="a2">入法界品第三十四之十</h2>
  <p id="a3">尔时善财。<a id="a-4"></a>偈赞叹已。<a id="a-5"></a>白言天神。<a id="a-6"></a>甚奇甚特。<a id="a-7"></a>此菩萨法门最为甚深。<a id="a-8"></a>此法门者名为何等。<a id="a-9"></a>得此法门其已久如。<a id="a-A"></a>本修何行而致之乎。<a id="a-B"></a>善男子。<a id="a-C"></a>此处甚深。<a id="a-D"></a>一切人天声闻缘觉所不能知。<a id="a-E"></a>何以故。<a id="a-F"></a>满普贤菩萨行者境界。<a id="a-G"></a>大悲菩萨藏境界。<a id="a-H"></a>救护一切众生菩萨境界。<a id="a-I"></a>除灭一切恶道诸难菩萨境界。<a id="a-J"></a>一切佛刹中守护一切佛法令不断绝菩萨境界。<a id="a-K"></a>一切劫中修菩萨行满大愿海菩萨境界。<a id="a-L"></a>具足成就明净慧光灭一切众生愚痴闇障普照一切菩萨境界。<a id="a-M"></a>于一念中明净智慧普照三世诸方便海菩萨境界。<a id="a-N"></a>善男子。<a id="a-O"></a>谛听谛听。<a id="a-P"></a>我当承佛神力为汝解说佛子。<a id="a-Q"></a>乃往古世。<a id="a-R"></a>过世界微尘等劫。<a id="a-S"></a>有劫名离垢圆满。<a id="a-T"></a>世界名明净妙德幢。<a id="a-U"></a>有须弥山微尘等如来。<a id="a-V"></a>出现于世。<a id="a-W"></a>其佛世界七宝合成。<a id="a-X"></a>众宝庄严。<a id="a-Y"></a>其土圆满。<a id="a-Z"></a>离垢清净。<a id="a-a"></a>宝网罗覆。<a id="a-b"></a>金刚围山周匝围绕。<a id="a-c"></a>有十万亿那由他四域天下。<a id="a-d"></a>或有天下清净众生亦净。<a id="a-e"></a>或有天下不净众生不净。<a id="a-f"></a>或有天下净不净杂众生亦杂。<a id="a-g"></a>或有天下清净一切众生善根具足无诸疾患。<a id="a-h"></a>或有天下严净殊胜。<a id="a-i"></a>但诸菩萨彼世界东际。<a id="a-j"></a>近金刚山有四天下。<a id="a-k"></a>名华灯幢。<a id="a-l"></a>妙宝楼阁台观宫殿。<a id="a-m"></a>上味饮食自然具足。<a id="a-n"></a>瞻卜华树普覆一切。<a id="a-o"></a>种种香树出妙香云。<a id="a-p"></a>诸宝鬘树普雨鬘云。<a id="a-q"></a>诸杂华树雨不思议众妙华云。<a id="a-r"></a>诸末香树雨末香云。<a id="a-s"></a>诸香王树雨妙香云。<a id="a-t"></a>摩尼宝树雨种种宝。<a id="a-u"></a>诸音乐树微风吹动。<a id="a-v"></a>出和雅音充满虚空。<a id="a-w"></a>日月明净妙宝光明普照一切。<a id="a-x"></a>彼四天下有百万亿那由他诸王京都。<a id="a-y"></a>一一王都有千渠水。<a id="a-z"></a>微流回映众华普被。<a id="a-10"></a>自然演出天音乐声。<a id="a-11"></a>岸植宝树行列庄严。<a id="a-12"></a>众宝为地。<a id="a-13"></a>一一水间。<a id="a-14"></a>有十亿千城。<a id="a-15"></a>彼一一城。<a id="a-16"></a>有十亿百千那由他聚落围绕。<a id="a-17"></a>彼一一城。<a id="a-18"></a>及一一聚落。<a id="a-19"></a>各有无量亿那由他妙宝楼阁。<a id="a-1A"></a>而庄严之。<a id="a-1B"></a>彼阎浮提有一王都。<a id="a-1C"></a>名宝华灯。<a id="a-1D"></a>安隐丰乐人民炽盛。<a id="a-1E"></a>此诸众生。<a id="a-1F"></a>具足修行十善业道。<a id="a-1G"></a>时彼城中有转轮王。<a id="a-1H"></a>名曰明净宝藏妙德。<a id="a-1I"></a>为大法王。<a id="a-1J"></a>治以正法。<a id="a-1K"></a>从莲华生。<a id="a-1L"></a>具三十二大人之相。<a id="a-1M"></a>七宝成就。<a id="a-1N"></a>王有千子端正勇猛。<a id="a-1O"></a>有十亿大臣。<a id="a-1P"></a>王有宝女。<a id="a-1Q"></a>名妙德成满。<a id="a-1R"></a>端严姝妙目发绀色身如天金。<a id="a-1S"></a>梵音清净。<a id="a-1T"></a>身出光明照千由旬。<a id="a-1U"></a>彼有一女。<a id="a-1V"></a>名妙德眼。<a id="a-1W"></a>一切诸行皆悉具足。<a id="a-1X"></a>端正殊特观者无厌。<a id="a-1Y"></a>有十亿百千那由他诸采女众。<a id="a-1Z"></a>皆与圣王同善根行。<a id="a-1a"></a>身真金色。<a id="a-1b"></a>一切毛孔皆出妙香。<a id="a-1c"></a>众宝庄严超逾天女。<a id="a-1d"></a>尔时众生寿命无量。<a id="a-1e"></a>或有不定或有中夭。<a id="a-1f"></a>形色不同长短名号。<a id="a-1g"></a>音声善根精进方便。<a id="a-1h"></a>亦悉不同。<a id="a-1i"></a>有好有丑有赞有毁。<a id="a-1j"></a>尔时有人。<a id="a-1k"></a>谓一人言。<a id="a-1l"></a>我色端严汝形鄙陋。<a id="a-1m"></a>共相陵毁。<a id="a-1n"></a>作恶业已。<a id="a-1o"></a>寿命色力所受快乐。<a id="a-1p"></a>皆悉损减。<a id="a-1q"></a>时彼城北有道场树。<a id="a-1r"></a>名普光明妙法音幢。<a id="a-1s"></a>众宝为根无能坏者。<a id="a-1t"></a>茎节枝叶众宝合成。<a id="a-1u"></a>皆悉齐等。<a id="a-1v"></a>出众宝云普覆一切。<a id="a-1w"></a>放众宝光普照十方。<a id="a-1x"></a>演妙音声宣扬如来自在神力。<a id="a-1y"></a>于其树前有香水池。<a id="a-1z"></a>名宝华光明真法音云。<a id="a-20"></a>众宝为岸。<a id="a-21"></a>有十亿百千那由他宝树围绕。<a id="a-22"></a>彼一一树。<a id="a-23"></a>如菩提树。<a id="a-24"></a>宝璎珞树周匝垂下。<a id="a-25"></a>清净妙宝以为庄严。<a id="a-26"></a>众宝楼阁无量无数周遍道场。<a id="a-27"></a>彼香池中有一莲华。<a id="a-28"></a>名三世一切佛庄严境界云。<a id="a-29"></a>最初妙德幢佛。<a id="a-2A"></a>于彼华上成等正觉。<a id="a-2B"></a>化众生故。<a id="a-2C"></a>放大光明。<a id="a-2D"></a>名曰万岁。<a id="a-2E"></a>众生见者。<a id="a-2F"></a>知后万岁佛当出世。<a id="a-2G"></a>次后放光。<a id="a-2H"></a>名一切众生离垢欢喜灯。<a id="a-2I"></a>众生见者。<a id="a-2J"></a>知九千岁佛当出世。<a id="a-2K"></a>次后放光。<a id="a-2L"></a>名离垢灯妙德藏。<a id="a-2M"></a>众生见者悉睹妙色。<a id="a-2N"></a>知八千岁佛当出世。<a id="a-2O"></a>次后放光。<a id="a-2P"></a>名一切众生业报音声。<a id="a-2Q"></a>众生见者。<a id="a-2R"></a>分别了知自己业报。<a id="a-2S"></a>知七千岁佛当出世。<a id="a-2T"></a>次后放光。<a id="a-2U"></a>名起一切善根音声。<a id="a-2V"></a>若有众生诸根不具。<a id="a-2W"></a>触斯光明皆悉具足。<a id="a-2X"></a>知六千岁佛当出世。<a id="a-2Y"></a>次后放光。<a id="a-2Z"></a>名曰显现不可思议诸佛境界音声。<a id="a-2a"></a>众生见者。<a id="a-2b"></a>悉发明净自在之心。<a id="a-2c"></a>知五千岁佛当出世。<a id="a-2d"></a>次后放光。<a id="a-2e"></a>名曰严净一切佛刹。<a id="a-2f"></a>众生见者。<a id="a-2g"></a>见一切如来严净佛刹。<a id="a-2h"></a>知四千岁佛当出世。<a id="a-2i"></a>次后放光。<a id="a-2j"></a>名一切佛不可坏境界明净灯。<a id="a-2k"></a>众生见者。<a id="a-2l"></a>知佛自在无所不至。<a id="a-2m"></a>知三千岁佛当出世。<a id="a-2n"></a>次后放光名普照三世一切诸佛本事音声。<a id="a-2o"></a>众生见者。<a id="a-2p"></a>知一切如来过去本事无量大海。<a id="a-2q"></a>知二千岁佛当出世。<a id="a-2r"></a>次后放光。<a id="a-2s"></a>名离痴曀智如来净灯。<a id="a-2t"></a>众生见者。<a id="a-2u"></a>得平等净眼。<a id="a-2v"></a>普见一切严净佛刹。<a id="a-2w"></a>一切如来。<a id="a-2x"></a>一切众生。<a id="a-2y"></a>知一千岁佛当出世。<a id="a-2z"></a>次后放光。<a id="a-30"></a>名一切众生见诸如来长养善根。<a id="a-31"></a>众生见者。<a id="a-32"></a>知后七日佛当出世。<a id="a-33"></a>次后放光。<a id="a-34"></a>名一切众生欢喜音声。<a id="a-35"></a>众生见者。<a id="a-36"></a>一心欢喜欲见如来。<a id="a-37"></a>佛子。<a id="a-38"></a>彼佛于一万岁中。<a id="a-39"></a>放如是等无量光明。<a id="a-3A"></a>教化众生。<a id="a-3B"></a>满七日已。<a id="a-3C"></a>佛神力故。<a id="a-3D"></a>一切世界六种震动。<a id="a-3E"></a>尔时众生。<a id="a-3F"></a>于念念中见一切佛刹。<a id="a-3G"></a>皆悉清净众宝庄严。<a id="a-3H"></a>时彼世界众生。<a id="a-3I"></a>悉诣道场。<a id="a-3J"></a>一切金刚围山。<a id="a-3K"></a>须弥山王。<a id="a-3L"></a>一切诸山。<a id="a-3M"></a>一切变化。<a id="a-3N"></a>一切音声。<a id="a-3O"></a>一切大地。<a id="a-3P"></a>一切城邑垣墙宫殿。<a id="a-3Q"></a>如是等一切诸物。<a id="a-3R"></a>出微妙音歌颂赞佛。<a id="a-3S"></a>又出一切香云。<a id="a-3T"></a>一切宝光明云。<a id="a-3U"></a>一切宝形像云。<a id="a-3V"></a>一切宝衣云。<a id="a-3W"></a>一切华云。<a id="a-3X"></a>一切末香云。<a id="a-3Y"></a>一切宝庄严云。<a id="a-3Z"></a>一切如来圆满光云。<a id="a-3a"></a>一切如来大愿声云。<a id="a-3b"></a>一切如来妙音声云。<a id="a-3c"></a>一切如来诸相好云。<a id="a-3d"></a>显现不可思议如来瑞应相云。<a id="a-3e"></a>出如是等一切妙云。<a id="a-3f"></a>供养如来。<a id="a-3g"></a>时彼三世一切佛庄严境界云莲华周匝。<a id="a-3h"></a>出生十佛世界微尘等众宝莲华。<a id="a-3i"></a>彼一一莲华须上。<a id="a-3j"></a>有宝莲华藏师子之座。<a id="a-3k"></a>彼师子座上。<a id="a-3l"></a>有十佛世界微尘等菩萨摩诃萨。<a id="a-3m"></a>尔时妙德幢佛。<a id="a-3n"></a>于一切世界。<a id="a-3o"></a>随其所应转净法轮。<a id="a-3p"></a>令无量众生离恶道苦。<a id="a-3q"></a>无量众生生人天中。<a id="a-3r"></a>立无量众生于声闻缘觉之地。<a id="a-3s"></a>立无量众生于勇猛精进菩萨之行。<a id="a-3t"></a>立无量众生于离垢幢精进菩萨之行。<a id="a-3u"></a>立无量众生于法光明菩萨之行。<a id="a-3v"></a>立无量众生于清净根菩萨之行。<a id="a-3w"></a>立无量众生于平等诸力菩萨之行。<a id="a-3x"></a>立无量众生于一向专求入正法城菩萨之行。<a id="a-3y"></a>立无量众生于至一切处不可破坏神力自在菩萨之行。<a id="a-3z"></a>立无量众生于一切方便菩萨之行。<a id="a-40"></a>立无量众生出生菩萨三昧安住菩提。<a id="a-41"></a>立无量众生修一切净行安住菩提。<a id="a-42"></a>立无量众生发菩提心。<a id="a-43"></a>立无量众生住菩萨道。<a id="a-44"></a>立无量众生清净诸波罗蜜。<a id="a-45"></a>立无量众生于菩萨初地。<a id="a-46"></a>乃至立无量众生于菩萨十地。<a id="a-47"></a>立无量众生于菩萨大愿殊胜之行。<a id="a-48"></a>立无量众生于普贤菩萨清净愿行。<a id="a-49"></a>何以故。<a id="a-4A"></a>如来转不可思议自在法轮故。<a id="a-4B"></a>于念念中随其所应。<a id="a-4C"></a>以种种身种种方便种种说法。<a id="a-4D"></a>度脱无量众生。<a id="a-4E"></a>尔时普贤菩萨。<a id="a-4F"></a>知宝华灯城王都众生。<a id="a-4G"></a>自恃色貌陵蔑他人。<a id="a-4H"></a>化现妙身端严殊特。<a id="a-4I"></a>往诣彼城。<a id="a-4J"></a>放大光明普照一切。<a id="a-4K"></a>时彼圣王身之光明。<a id="a-4L"></a>诸宝光明。<a id="a-4M"></a>宝女光明。<a id="a-4N"></a>宝树光明。<a id="a-4O"></a>日月星宿光明。<a id="a-4P"></a>皆悉映蔽。<a id="a-4Q"></a>犹如聚墨在真金山。<a id="a-4R"></a>普贤菩萨身色光明。<a id="a-4S"></a>映蔽众光亦复如是。<a id="a-4T"></a>尔时众生。<a id="a-4U"></a>各作是念。<a id="a-4V"></a>今此光明。<a id="a-4W"></a>悉蔽我等不复显现。<a id="a-4X"></a>为是梵天诸天光耶。</p>
  <p id="a4Y">尔时普贤菩萨。<a id="a-4Z"></a>在彼圣王宝宫殿上。<a id="a-4a"></a>于虚空中而告之言。<a id="a-4b"></a>大王当知。<a id="a-4c"></a>佛兴于世。<a id="a-4d"></a>今在普光明妙法音幢菩提树下。<a id="a-4e"></a>时彼众生。<a id="a-4f"></a>见普贤菩萨相好严身无量光明。<a id="a-4g"></a>闻妙音声。<a id="a-4h"></a>欢喜无量发如是愿。<a id="a-4i"></a>令我等所作善根。<a id="a-4j"></a>得此妙身相好庄严。<a id="a-4k"></a>威仪无异。<a id="a-4l"></a>神力自在。<a id="a-4m"></a>除灭一切众生愚闇。<a id="a-4n"></a>觉悟一切。<a id="a-4o"></a>佛兴于世。<a id="a-4p"></a>趣趣受生。<a id="a-4q"></a>愿常不离此善知识。<a id="a-4r"></a>时彼圣王。<a id="a-4s"></a>与其宝女及诸眷属千子大臣并四种兵。<a id="a-4t"></a>上升虚空。<a id="a-4u"></a>放大光明照四天下。<a id="a-4v"></a>普为众生。<a id="a-4w"></a>以偈颂曰。</p>
  <p id="a4x">如来出世间　　普救诸群生</p>
  <p id="a4y">汝等应速起　　往诣导师所</p>
  <p id="a4z">无量无数劫　　或有佛兴世</p>
  <p id="a50">演说深妙法　　饶益一切众</p>
  <p id="a51">普见诸群生　　愚痴颠倒惑</p>
  <p id="a52">流转生死苦　　于彼起大悲</p>
  <p id="a53">无量无数劫　　修习菩萨行</p>
  <p id="a54">为化众生故　　发起无上悲</p>
  <p id="a55">头目手足等　　难舍悉能施</p>
  <p id="a56">无量无数劫　　专求佛菩提</p>
  <p id="a57">无量无边劫　　如来难值遇</p>
  <p id="a58">其有见闻者　　一切悉不虚</p>
  <p id="a59">如来在道场　　处佛正法座</p>
  <p id="a5A">降伏一切魔　　得成最正觉</p>
  <p id="a5B">观察如来身　　放演无量光</p>
  <p id="a5C">种种微妙色　　除灭一切闇</p>
  <p id="a5D">一一毛孔中　　放光不思议</p>
  <p id="a5E">除灭愚痴曀　　令众悉欢喜</p>
  <p id="a5F">各辨众供具　　发大精进心</p>
  <p id="a5G">咸诣如来所　　恭敬设供养</p>
  <p id="a5H">尔时转轮圣王。<a id="a-5I"></a>赞叹佛已。<a id="a-5J"></a>以转轮王功德善根。<a id="a-5K"></a>兴十种云普覆虚空。<a id="a-5L"></a>往诣道场供养如来。<a id="a-5M"></a>所谓一切宝云。<a id="a-5N"></a>一切华云。<a id="a-5O"></a>一切衣云。<a id="a-5P"></a>一切宝衣云。<a id="a-5Q"></a>一切宝网金铃云。<a id="a-5R"></a>一切坚固香云。<a id="a-5S"></a>一切如意珠云。<a id="a-5T"></a>一切妙宝幢云。<a id="a-5U"></a>一切宝宫殿云。<a id="a-5V"></a>一切庄严云。<a id="a-5W"></a>普覆一切庄严虚空供养如来。<a id="a-5X"></a>往诣佛所头面礼足绕无数匝。<a id="a-5Y"></a>退坐普照宝藏之座。<a id="a-5Z"></a>尔时妙德眼女。<a id="a-5a"></a>即解身上诸庄严具。<a id="a-5b"></a>奉散如来。<a id="a-5c"></a>时庄严具。<a id="a-5d"></a>于虚空中变成宝盖。<a id="a-5e"></a>众宝庄严。<a id="a-5f"></a>悉与一切诸宫殿等。<a id="a-5g"></a>端严齐整十宝庄严。<a id="a-5h"></a>金刚围山周匝围绕。<a id="a-5i"></a>其形犹如明净楼阁众宝庄严。<a id="a-5j"></a>无量龙王悉共执持。<a id="a-5k"></a>宝树围绕妙香普熏。<a id="a-5l"></a>于其盖中有菩提树。<a id="a-5m"></a>枝叶荣茂普覆法界。<a id="a-5n"></a>以无量庄严而庄严之。<a id="a-5o"></a>见卢舍那佛坐此树下。<a id="a-5p"></a>与不可说佛刹微尘等大菩萨俱。<a id="a-5q"></a>皆悉具足普贤菩萨一切所行。<a id="a-5r"></a>住菩萨住。<a id="a-5s"></a>无能坏者。<a id="a-5t"></a>又见一切世界诸王围绕如来。<a id="a-5u"></a>又见彼佛神力自在。<a id="a-5v"></a>又见一切诸劫次第世界成败。<a id="a-5w"></a>又见一切诸佛次第出世。<a id="a-5x"></a>又见普贤菩萨在一切佛所恭敬供养教化众生。<a id="a-5y"></a>又见彼一一世界中。<a id="a-5z"></a>悉有佛刹微尘等世界。<a id="a-60"></a>种种安住种种庄严。<a id="a-61"></a>种种清净种种劫。<a id="a-62"></a>种种如来出兴于世。<a id="a-63"></a>种种三世种种国土。<a id="a-64"></a>种种法界种种诸道。<a id="a-65"></a>种种入法界种种虚空。<a id="a-66"></a>种种道场种种佛光。<a id="a-67"></a>种种诸佛庄严师子之座。<a id="a-68"></a>种种如来眷属。<a id="a-69"></a>种种如来方便。<a id="a-6A"></a>种种转法轮。<a id="a-6B"></a>种种如来妙音说种种音声海说种种修多罗云。<a id="a-6C"></a>时彼女人见闻如是欢喜无量。<a id="a-6D"></a>尔时妙德幢佛。<a id="a-6E"></a>于大众中说修多罗。<a id="a-6F"></a>名一切如来法轮妙音。<a id="a-6G"></a>十佛世界微尘等修多罗。<a id="a-6H"></a>以为眷属。<a id="a-6I"></a>时彼女人闻此经已。<a id="a-6J"></a>即得一万三昧。<a id="a-6K"></a>身心柔软如初受胎。<a id="a-6L"></a>又如众生初受胜业果报。<a id="a-6M"></a>又如初生坚固吉树。<a id="a-6N"></a>所谓见现在一切诸佛三昧。<a id="a-6O"></a>普照一切佛刹三昧。<a id="a-6P"></a>深入三世三昧。<a id="a-6Q"></a>一切如来妙音转法轮三昧。<a id="a-6R"></a>知一切佛愿海三昧。<a id="a-6S"></a>灭一切众生生死苦恼三昧。<a id="a-6T"></a>灭一切众生痴闇满足庄严大愿三昧。<a id="a-6U"></a>灭一切众生诸苦三昧。<a id="a-6V"></a>令一切众生具足快乐三昧。<a id="a-6W"></a>教化一切众生心无疲倦三昧。<a id="a-6X"></a>一切菩萨无碍幢三昧。<a id="a-6Y"></a>菩萨降神母胎庄严三昧。<a id="a-6Z"></a>得如是等一万三昧。<a id="a-6a"></a>复得净三昧心。<a id="a-6b"></a>不动心。<a id="a-6c"></a>欢喜心。<a id="a-6d"></a>正希望心。<a id="a-6e"></a>广大心。<a id="a-6f"></a>顺善知识教心。<a id="a-6g"></a>甚深萨婆若心。<a id="a-6h"></a>随顺方便海心。<a id="a-6i"></a>一切无著心。<a id="a-6j"></a>舍离一切世间境界心。<a id="a-6k"></a>究竟如来境界心。<a id="a-6l"></a>普照一切色海心。<a id="a-6m"></a>灭瞋恚心。<a id="a-6n"></a>爱念心。<a id="a-6o"></a>平等心。<a id="a-6p"></a>无疲倦心。<a id="a-6q"></a>不退转心。<a id="a-6r"></a>离懈怠心。<a id="a-6s"></a>观一切法寂静心。<a id="a-6t"></a>随顺一切法海心。<a id="a-6u"></a>随顺分别一切法心。<a id="a-6v"></a>分别一切众生海心。<a id="a-6w"></a>救护一切众生心。<a id="a-6x"></a>普照一切世界心。<a id="a-6y"></a>满一切佛大愿海心。<a id="a-6z"></a>坏散一切障碍山心。<a id="a-70"></a>积集无量功德山心。<a id="a-71"></a>向佛十力心。<a id="a-72"></a>普照一切菩萨境界心。<a id="a-73"></a>长养一切菩萨诸功德心。<a id="a-74"></a>充满一切十方海心。<a id="a-75"></a>发平等心。<a id="a-76"></a>成满佛刹微尘等诸愿海心。<a id="a-77"></a>愿净一切如来刹心。<a id="a-78"></a>如是等心。<a id="a-79"></a>出生十佛世界微尘等法门。<a id="a-7A"></a>所谓教化一切众生法门。<a id="a-7B"></a>分别一切法界法门。<a id="a-7C"></a>究竟一切法海法门。<a id="a-7D"></a>于一切世界尽未来劫出生菩萨行法门。<a id="a-7E"></a>于一切世界尽未来劫住菩萨行法门。<a id="a-7F"></a>往诣一切佛所法门。<a id="a-7G"></a>值遇一切善知识法门。<a id="a-7H"></a>恭敬供养一切佛法门。<a id="a-7I"></a>于念念中出生一切智不断菩萨行法门。<a id="a-7J"></a>出生如是等十佛世界微尘等法门。<a id="a-7K"></a>出生普贤菩萨愿行。<a id="a-7L"></a>专求一切智。<a id="a-7M"></a>时彼女人得诸如来初发心愿。<a id="a-7N"></a>善男子。<a id="a-7O"></a>复于是前。<a id="a-7P"></a>过十大劫有世界。<a id="a-7Q"></a>名日轮光照。<a id="a-7R"></a>佛号因陀罗妙德幢。<a id="a-7S"></a>此妙德眼女。<a id="a-7T"></a>因普贤菩萨善知识故。<a id="a-7U"></a>造莲华如来像。<a id="a-7V"></a>众宝庄严。<a id="a-7W"></a>发菩提心。<a id="a-7X"></a>善男子。<a id="a-7Y"></a>尔时明净宝藏妙德转轮圣王者。<a id="a-7Z"></a>岂异人乎。<a id="a-7a"></a>今弥勒菩萨是也。<a id="a-7b"></a>时宝女妙德成满者。<a id="a-7c"></a>今寂静音夜天是也。<a id="a-7d"></a>妙德眼女者。<a id="a-7e"></a>我身是也。<a id="a-7f"></a>善男子。<a id="a-7g"></a>我以庄严具。<a id="a-7h"></a>供养妙德幢如来故。<a id="a-7i"></a>见佛无量自在神力。<a id="a-7j"></a>闻说正法。<a id="a-7k"></a>闻正法已。<a id="a-7l"></a>即得教化一切众生法门。<a id="a-7m"></a>恭敬供养须弥山微尘等一切如来。<a id="a-7n"></a>闻彼诸佛所说经法。<a id="a-7o"></a>皆悉受持。<a id="a-7p"></a>于一念中。<a id="a-7q"></a>见彼一切佛刹一切如来及菩萨众。<a id="a-7r"></a>善男子。<a id="a-7s"></a>其后有劫名大光明。<a id="a-7t"></a>世界名种种庄严。<a id="a-7u"></a>有五百佛出兴于世。<a id="a-7v"></a>我悉恭敬供养此诸如来。<a id="a-7w"></a>其最初佛。<a id="a-7x"></a>名大悲幢。<a id="a-7y"></a>我为夜天恭敬供养。<a id="a-7z"></a>次后如来。<a id="a-80"></a>名金刚那罗延幢。<a id="a-81"></a>时我为转轮王。<a id="a-82"></a>恭敬供养彼佛。<a id="a-83"></a>为我说修多罗。<a id="a-84"></a>名起一切如来性。<a id="a-85"></a>十佛世界微尘等修多罗。<a id="a-86"></a>以为眷属。<a id="a-87"></a>次后如来。<a id="a-88"></a>名无碍妙德住。<a id="a-89"></a>时我为转轮王。<a id="a-8A"></a>恭敬供养彼佛。<a id="a-8B"></a>为我说修多罗。<a id="a-8C"></a>名普照一切众生诸根。<a id="a-8D"></a>须弥山微尘等修多罗。<a id="a-8E"></a>以为眷属。<a id="a-8F"></a>悉闻受持。<a id="a-8G"></a>次后如来。<a id="a-8H"></a>名明净焰妙德山庄严。<a id="a-8I"></a>时我为长者。<a id="a-8J"></a>恭敬供养彼佛。<a id="a-8K"></a>为我说修多罗。<a id="a-8L"></a>名普照三世藏。<a id="a-8M"></a>阎浮提微尘等修多罗。<a id="a-8N"></a>以为眷属。<a id="a-8O"></a>悉闻受持。<a id="a-8P"></a>次后如来。<a id="a-8Q"></a>名一切法海起王。<a id="a-8R"></a>时我为阿修罗。<a id="a-8S"></a>恭敬供养彼佛。<a id="a-8T"></a>为我说经。<a id="a-8U"></a>名分别一切法界。<a id="a-8V"></a>五百修多罗。<a id="a-8W"></a>以为眷属。<a id="a-8X"></a>悉闻受持。<a id="a-8Y"></a>次后如来。<a id="a-8Z"></a>名甚深妙法海光。<a id="a-8a"></a>时我为龙女。<a id="a-8b"></a>雨如意摩尼宝云。<a id="a-8c"></a>恭敬供养彼佛。<a id="a-8d"></a>为我说修多罗。<a id="a-8e"></a>名长养欢喜海。<a id="a-8f"></a>百万亿修多罗。<a id="a-8g"></a>以为眷属。<a id="a-8h"></a>悉闻受持。<a id="a-8i"></a>次后如来。<a id="a-8j"></a>名宝焰功德山灯。<a id="a-8k"></a>时我为海神。<a id="a-8l"></a>雨众宝华云。<a id="a-8m"></a>恭敬供养彼佛。<a id="a-8n"></a>为我说修多罗。<a id="a-8o"></a>名法界方便海。<a id="a-8p"></a>世界微尘等修多罗。<a id="a-8q"></a>以为眷属。<a id="a-8r"></a>悉闻受持。<a id="a-8s"></a>次后如来。<a id="a-8t"></a>名功德海光圆满妙德。<a id="a-8u"></a>时我为仙人。<a id="a-8v"></a>在雪山住。<a id="a-8w"></a>与六万仙人俱。<a id="a-8x"></a>往诣彼佛。<a id="a-8y"></a>雨宝华云。<a id="a-8z"></a>恭敬供养彼佛。<a id="a-90"></a>为我说修多罗。<a id="a-91"></a>名法灯无所著。<a id="a-92"></a>六万修多罗。<a id="a-93"></a>以为眷属。<a id="a-94"></a>悉闻受持。<a id="a-95"></a>次后如来。<a id="a-96"></a>名明净妙德藏。<a id="a-97"></a>时我为地天。<a id="a-98"></a>名夜平等义。<a id="a-99"></a>与无量天俱。<a id="a-9A"></a>往诣彼佛。<a id="a-9B"></a>雨一切宝一切宝藏一切庄严云。<a id="a-9C"></a>恭敬供养彼佛。<a id="a-9D"></a>为我说修多罗。<a id="a-9E"></a>名起一切如来智藏。<a id="a-9F"></a>无量修多罗。<a id="a-9G"></a>以为眷属。<a id="a-9H"></a>悉闻受持。<a id="a-9I"></a>佛子。<a id="a-9J"></a>如是五百如来次第兴世。<a id="a-9K"></a>其最后佛。<a id="a-9L"></a>名法界虚空宝山妙德灯。<a id="a-9M"></a>时我为妓人。<a id="a-9N"></a>名曰善口。<a id="a-9O"></a>彼佛入城。<a id="a-9P"></a>我在空中。<a id="a-9Q"></a>以一千偈。<a id="a-9R"></a>赞叹如来。<a id="a-9S"></a>尔时世尊。<a id="a-9T"></a>眉间白毫相。<a id="a-9U"></a>放大光明。<a id="a-9V"></a>名普照法界庄严。<a id="a-9W"></a>普照十方。<a id="a-9X"></a>照已入我身中。<a id="a-9Y"></a>即得法界方便不退藏法门。<a id="a-9Z"></a>佛子。<a id="a-9a"></a>如是等世界微尘等劫。<a id="a-9b"></a>诸佛兴世。<a id="a-9c"></a>我悉恭敬供养彼诸如来。<a id="a-9d"></a>所说正法悉闻受持。<a id="a-9e"></a>未曾忘失一句一味。<a id="a-9f"></a>于一一佛所。<a id="a-9g"></a>得三世甚深法界清净法身。<a id="a-9h"></a>一切智光普照一切。<a id="a-9i"></a>摄取普贤菩萨所行。<a id="a-9j"></a>于念念中。<a id="a-9k"></a>悉见无量无边诸佛。<a id="a-9l"></a>得无量无边净慧光明。<a id="a-9m"></a>普照一切。<a id="a-9n"></a>先未得未证普贤所行。<a id="a-9o"></a>今悉成满。<a id="a-9p"></a>何以故。<a id="a-9q"></a>说无量无边故。<a id="a-9r"></a>尔时妙德救护众生夜天。<a id="a-9s"></a>欲重明此义。<a id="a-9t"></a>以偈颂曰。</p>
  <p id="a9u">善财应谛听　　甚深难见法</p>
  <p id="a9v">普照于三世　　分别深法界</p>
  <p id="a9w">如我初发心　　专求无上道</p>
  <p id="a9x">随所得法门　　谛听我今说</p>
  <p id="a9y">过去久远世　　佛刹微尘劫</p>
  <p id="a9z">尔时有一劫　　名离垢圆满</p>
  <p id="aA0">时有世界名　　明净妙德幢</p>
  <p id="aA1">须弥微尘等　　如来出兴世</p>
  <p id="aA2">初佛妙德幢　　二普慧光焰</p>
  <p id="aA3">法幢德须弥　　第四师子佛</p>
  <p id="aA4">第五寂静王　　六号除灭恶</p>
  <p id="aA5">第七功德聚　　第八须弥山</p>
  <p id="aA6">第九妙德佛　　第十明净月</p>
  <p id="aA7">如是十如来　　彼劫初出世</p>
  <p id="aA8">次复有十佛　　初虚空方便</p>
  <p id="aA9">第二普光明　　三安住诸方</p>
  <p id="aAA">第四功德海　　第五高无上</p>
  <p id="aAB">第六最胜云　　第七功德佛</p>
  <p id="aAC">第八光焰山　　第九莲华佛</p>
  <p id="aAD">第十法界化　　是为第二十</p>
  <p id="aAE">初光明幢王　　第二智慧佛</p>
  <p id="aAF">第三心义佛　　因陀罗妙德</p>
  <p id="aAG">第五妙天佛　　第六勇猛王</p>
  <p id="aAH">第七智慧德　　第八光明幢</p>
  <p id="aAI">第九如来号　　超出一切世</p>
  <p id="aAJ">第十莲华佛　　是为第三十</p>
  <p id="aAK">第一光焰山　　第二功德海</p>
  <p id="aAL">第三法光明　　第四妙莲华</p>
  <p id="aAM">第五众生眼　　第六香光明</p>
  <p id="aAN">七妙德宝山　　八乾闼婆王</p>
  <p id="aAO">第九明净智　　第十寂静色</p>
  <p id="aAP">初佛光智慧　　第二宝光明</p>
  <p id="aAQ">三虚空妙德　　第四妙相佛</p>
  <p id="aAR">圆满功德光　　第六那罗延</p>
  <p id="aAS">第七妙须弥　　八功德转轮</p>
  <p id="aAT">九不可坏王　　第十宝山佛</p>
  <p id="aAU">初佛娑罗王　　第二妙德藏</p>
  <p id="aAV">第三光明王　　第四真实起</p>
  <p id="aAW">第五光明德　　六陀罗尼德</p>
  <p id="aAX">七光明甚深　　八法海音佛</p>
  <p id="aAY">第九须弥幢　　光明妙德佛</p>
  <p id="aAZ">宝光焰如来　　是为第十佛</p>
  <p id="aAa">初佛梵光焰　　第二虚空音</p>
  <p id="aAb">第三法界光　　第四圆满光</p>
  <p id="aAc">第五分别光　　第六光明幢</p>
  <p id="aAd">第七虚空灯　　第八乐妙德</p>
  <p id="aAe">第九明净光　　妙功德如来</p>
  <p id="aAf">十寂静妙德　　大悲云如来</p>
  <p id="aAg">初佛力光慧　　二众生现前</p>
  <p id="aAh">第三无上福　　第四妙德光</p>
  <p id="aAi">第五法起佛　　六风速妙德</p>
  <p id="aAj">第七净幢佛　　第八宝盖佛</p>
  <p id="aAk">第九妙德佛　　十普照三世</p>
  <p id="aAl">初佛号愿海　　第二光明德</p>
  <p id="aAm">第三金刚身　　四须弥妙德</p>
  <p id="aAn">第五正念佛　　六幢王妙德</p>
  <p id="aAo">第七智慧灯　　第八无量宝</p>
  <p id="aAp">第九号方便　　明净法界佛</p>
  <p id="aAq">第十号法海　　明净智妙德</p>
  <p id="aAr">初佛号法宝　　功德转轮王</p>
  <p id="aAs">第三功德云　　第四忍辱灯</p>
  <p id="aAt">第五寂静音　　第六寂静幢</p>
  <p id="aAu">第七众生灯　　第八大愿佛</p>
  <p id="aAv">第九如来号　　不可坏幢王</p>
  <p id="aAw">第十号智慧　　焰起妙德佛</p>
  <p id="aAx">初佛号法王　　第二无碍智</p>
  <p id="aAy">三照语言海　　第四妙音声</p>
  <p id="aAz">第五妙德音　　第六自在佛</p>
  <p id="aB0">七十方一切　　众生现前佛</p>
  <p id="aB1">第八平等意　　九无上如来</p>
  <p id="aB2">第十号自然　　贤妙德最胜</p>
  <p id="aB3">如是等一切　　须弥尘数佛</p>
  <p id="aB4">彼诸如来等　　我已悉供养</p>
  <p id="aB5">佛刹微尘劫　　所出诸如来</p>
  <p id="aB6">悉恭敬供养　　逮得此法门</p>
  <p id="aB7">我于无量劫　　修行得法门</p>
  <p id="aB8">善财闻思惟　　应当速究竟</p>
  <p id="aB9">善男子。<a id="a-BA"></a>我唯知此教化众生菩萨法门。<a id="a-BB"></a>诸大菩萨。<a id="a-BC"></a>究竟无量无边菩萨所行。<a id="a-BD"></a>悉从种种性海中。<a id="a-BE"></a>起种种正直身心。<a id="a-BF"></a>满诸根海。<a id="a-BG"></a>具足一切诸大愿门。<a id="a-BH"></a>修行无量诸三昧门。<a id="a-BI"></a>具足成就无量神力。<a id="a-BJ"></a>修行无量智慧之行。<a id="a-BK"></a>入种种智。<a id="a-BL"></a>诸法光明普照一切。<a id="a-BM"></a>我当云何能知能说彼功德行。<a id="a-BN"></a>善男子。<a id="a-BO"></a>于此道场去我不远。<a id="a-BP"></a>有一夜天名寂静音。<a id="a-BQ"></a>处宝幢莲华藏师子之座。<a id="a-BR"></a>百万阿僧祇诸天眷属围绕。<a id="a-BS"></a>汝诣彼问。<a id="a-BT"></a>云何菩萨学菩萨行修菩萨道。<a id="a-BU"></a>时善财童子。<a id="a-BV"></a>头面敬礼妙德救护众生夜天足。<a id="a-BW"></a>绕无数匝敬心辞退。</p>
  <p id="aBX">尔时善财童子。<a id="a-BY"></a>往诣寂静音夜天所。<a id="a-BZ"></a>头面礼足绕无数匝。<a id="a-Ba"></a>恭敬合掌于一面住。<a id="a-Bb"></a>白言天神。<a id="a-Bc"></a>我已先发阿耨多罗三藐三菩提心。<a id="a-Bd"></a>我依善知识。<a id="a-Be"></a>学菩萨行入菩萨行。<a id="a-Bf"></a>入菩萨行地。<a id="a-Bg"></a>住菩萨行住。<a id="a-Bh"></a>唯愿天神。<a id="a-Bi"></a>为我解说。<a id="a-Bj"></a>尔时夜天。<a id="a-Bk"></a>告善财言。<a id="a-Bl"></a>善哉善哉。<a id="a-Bm"></a>善男子。<a id="a-Bn"></a>乃能依善知识求菩萨道。<a id="a-Bo"></a>善男子。<a id="a-Bp"></a>我成就菩萨无量欢喜庄严法门。<a id="a-Bq"></a>白言天神。<a id="a-Br"></a>此法门者为何所作。<a id="a-Bs"></a>境界云何。<a id="a-Bt"></a>何等方便为何等行。<a id="a-Bu"></a>答言。<a id="a-Bv"></a>善男子。<a id="a-Bw"></a>我能清净一切众生心海。<a id="a-Bx"></a>除灭尘垢。<a id="a-By"></a>不断清净庄严之心。<a id="a-Bz"></a>得不退境界坚固之心。<a id="a-C0"></a>不可动心。<a id="a-C1"></a>决定了知功德宝山庄严无染着心。<a id="a-C2"></a>常现前护一切众生心。<a id="a-C3"></a>见一切佛诸菩萨海无厌足心。<a id="a-C4"></a>清净菩萨正直力心。<a id="a-C5"></a>普照一切智慧海心。<a id="a-C6"></a>善男子。<a id="a-C7"></a>我为众生。<a id="a-C8"></a>灭除忧恼无量众苦。<a id="a-C9"></a>令其永离诸恶色声香味触意法。<a id="a-CA"></a>除灭众生爱别离苦怨憎会苦及余一切诸恶因缘坏败大苦。<a id="a-CB"></a>住生死苦生老病死忧悲恼苦。<a id="a-CC"></a>令得如来无上快乐。<a id="a-CD"></a>一切城邑聚落众生。<a id="a-CE"></a>我悉救护令得安乐。<a id="a-CF"></a>广为说法。<a id="a-CG"></a>教令渐求一切种智。<a id="a-CH"></a>若见众生在家宫殿心乐著者。<a id="a-CI"></a>为彼说法。<a id="a-CJ"></a>令知诸法真实之性。<a id="a-CK"></a>若见众生。<a id="a-CL"></a>与父母兄弟欢娱宴集。<a id="a-CM"></a>为彼说法。<a id="a-CN"></a>令与诸佛菩萨共会。<a id="a-CO"></a>若见众生妻子欢会。<a id="a-CP"></a>为彼说法。<a id="a-CQ"></a>令竭生死爱欲之海。<a id="a-CR"></a>具足大悲等观一切。<a id="a-CS"></a>若见众生处王宫殿。<a id="a-CT"></a>为彼说法。<a id="a-CU"></a>悉令逮得贤圣快乐。<a id="a-CV"></a>若见众生着境界者。<a id="a-CW"></a>为彼说法。<a id="a-CX"></a>令得如来甚深境界。<a id="a-CY"></a>若见众生起瞋恚者。<a id="a-CZ"></a>为彼说法。<a id="a-Ca"></a>令得如来羼提波罗蜜。<a id="a-Cb"></a>为懈怠者演说正法。<a id="a-Cc"></a>令得菩萨清净毗梨耶波罗蜜。<a id="a-Cd"></a>为乱心者演说正法。<a id="a-Ce"></a>令得如来禅波罗蜜。<a id="a-Cf"></a>为邪痴者演说正法。<a id="a-Cg"></a>令得般若波罗蜜。<a id="a-Ch"></a>为着三界者演说正法。<a id="a-Ci"></a>令出三有。<a id="a-Cj"></a>为乐小法者演说正法。<a id="a-Ck"></a>令其满足菩提大愿。<a id="a-Cl"></a>为自安者演说正法。<a id="a-Cm"></a>令具大愿饶益一切。<a id="a-Cn"></a>为心劣者演说正法。<a id="a-Co"></a>令得菩萨力波罗蜜。<a id="a-Cp"></a>为无智者演说正法。<a id="a-Cq"></a>令得菩萨智波罗蜜。<a id="a-Cr"></a>为无色者演说正法。<a id="a-Cs"></a>令得如来清净色身。<a id="a-Ct"></a>为危脆身者演说正法。<a id="a-Cu"></a>令得无上清净法身。<a id="a-Cv"></a>为恶色者演说正法。<a id="a-Cw"></a>令得如来清净妙色。<a id="a-Cx"></a>为苦恼者演说正法。<a id="a-Cy"></a>令得如来无上快乐。<a id="a-Cz"></a>为贫穷者演说正法。<a id="a-D0"></a>令得菩萨诸清净藏。<a id="a-D1"></a>为园观者演说正法。<a id="a-D2"></a>令一向求诸佛妙法。<a id="a-D3"></a>为在路者演说正法。<a id="a-D4"></a>令得一切智道。<a id="a-D5"></a>为聚落者演说正法。<a id="a-D6"></a>令出三界。<a id="a-D7"></a>为国土者演说正法。<a id="a-D8"></a>令过声闻缘觉及菩萨地。<a id="a-D9"></a>住如来地。<a id="a-DA"></a>为在城郭者演说正法。<a id="a-DB"></a>令入法王城普照一切。<a id="a-DC"></a>为在隅者演说正法。<a id="a-DD"></a>令得三世平等智慧。<a id="a-DE"></a>为在方者演说正法。<a id="a-DF"></a>令一切智常现在前观一切法。<a id="a-DG"></a>为贪欲多者演说正法。<a id="a-DH"></a>令观不净灭生死爱。<a id="a-DI"></a>为瞋恚多者演说正法。<a id="a-DJ"></a>令得究竟大慈之海。<a id="a-DK"></a>为愚痴多者演说正法。<a id="a-DL"></a>令得智慧观诸法海。<a id="a-DM"></a>为等分者演说正法。<a id="a-DN"></a>令其分别诸胜愿海离生死乐灭生死苦显佛正法不着五阴常行妙法。<a id="a-DO"></a>为懈怠者演说正法。<a id="a-DP"></a>令得庄严胜道。<a id="a-DQ"></a>为憍慢者演说正法。<a id="a-DR"></a>令观一切诸法平等。<a id="a-DS"></a>为谄曲者演说正法。<a id="a-DT"></a>令得菩萨清净直心。<a id="a-DU"></a>善男子。<a id="a-DV"></a>我以如是等无量法施。<a id="a-DW"></a>摄取众生。<a id="a-DX"></a>灭恶道苦处天人乐。<a id="a-DY"></a>永离三界具诸功德。<a id="a-DZ"></a>种种方便而化度之。<a id="a-Da"></a>欢喜无量。</p>
  <p id="aDb">复次善男子。<a id="a-Dc"></a>我常观察菩萨大海。<a id="a-Dd"></a>种种愿行。<a id="a-De"></a>种种净身。<a id="a-Df"></a>种种净光。<a id="a-Dg"></a>种种光焰。<a id="a-Dh"></a>种种诸道趣萨婆若。<a id="a-Di"></a>入种种三昧海。<a id="a-Dj"></a>显现种种自在神力。<a id="a-Dk"></a>出生种种妙音声海。<a id="a-Dl"></a>种种妙庄严身。<a id="a-Dm"></a>种种方便入如来海。<a id="a-Dn"></a>往诣种种诸佛刹海。<a id="a-Do"></a>究竟种种诸如来海。<a id="a-Dp"></a>深入种种诸辩才海。<a id="a-Dq"></a>普照种种如来境界。<a id="a-Dr"></a>成就种种诸智慧海。<a id="a-Ds"></a>超度种种三昧印海。<a id="a-Dt"></a>安住种种游戏法门。<a id="a-Du"></a>以种种门趣萨婆若。<a id="a-Dv"></a>种种庄严虚空法界。<a id="a-Dw"></a>种种庄严云普覆虚空。<a id="a-Dx"></a>观察种种诸大众海。<a id="a-Dy"></a>十方世界一切刹中。<a id="a-Dz"></a>诸如来所。<a id="a-E0"></a>菩萨眷属。<a id="a-E1"></a>普雨种种妙庄严云。<a id="a-E2"></a>皆悉来会。<a id="a-E3"></a>安处种种庄严之座。<a id="a-E4"></a>深入如来方便大海。<a id="a-E5"></a>行诸法海。<a id="a-E6"></a>度种种智海。<a id="a-E7"></a>我见此已。<a id="a-E8"></a>起无量欢喜。<a id="a-E9"></a>与佛力等。<a id="a-EA"></a>又善男子。<a id="a-EB"></a>卢舍那佛不可思议清净色身。<a id="a-EC"></a>相好庄严。<a id="a-ED"></a>我见此已。<a id="a-EE"></a>起无量欢喜。<a id="a-EF"></a>卢舍那佛。<a id="a-EG"></a>于念念中。<a id="a-EH"></a>放法界等光。<a id="a-EI"></a>普照一切诸法界海。<a id="a-EJ"></a>我见是已。<a id="a-EK"></a>起无量欢喜。<a id="a-EL"></a>卢舍那佛。<a id="a-EM"></a>于念念中。<a id="a-EN"></a>一一毛孔。<a id="a-EO"></a>放无量佛刹微尘等光。<a id="a-EP"></a>一一光明。<a id="a-EQ"></a>有无量佛刹微尘等光。<a id="a-ER"></a>以为眷属。<a id="a-ES"></a>普照一切充满法界。<a id="a-ET"></a>除灭众生一切苦恼。<a id="a-EU"></a>我见是已。<a id="a-EV"></a>起无量欢喜。<a id="a-EW"></a>卢舍那佛。<a id="a-EX"></a>于念念中。<a id="a-EY"></a>从顶上两肩上。<a id="a-EZ"></a>放一切佛刹微尘等宝光山云。<a id="a-Ea"></a>普照一切充满法界。<a id="a-Eb"></a>我见是已。<a id="a-Ec"></a>起无量欢喜。<a id="a-Ed"></a>卢舍那佛。<a id="a-Ee"></a>一一毛孔。<a id="a-Ef"></a>放一切佛刹微尘等香云。<a id="a-Eg"></a>普熏十方一切佛刹。<a id="a-Eh"></a>我见是已。<a id="a-Ei"></a>起无量欢喜。<a id="a-Ej"></a>卢舍那佛。<a id="a-Ek"></a>一一相中。<a id="a-El"></a>出一切佛刹微尘等相。<a id="a-Em"></a>充满一切诸世界海。<a id="a-En"></a>我见是已。<a id="a-Eo"></a>起无量欢喜。<a id="a-Ep"></a>卢舍那佛。<a id="a-Eq"></a>一一毛孔。<a id="a-Er"></a>出一切佛刹微尘等自在力云。<a id="a-Es"></a>初发心等清净波罗蜜。<a id="a-Et"></a>庄严菩萨诸地。<a id="a-Eu"></a>我见是已。<a id="a-Ev"></a>起无量欢喜。<a id="a-Ew"></a>卢舍那佛。<a id="a-Ex"></a>一一毛孔。<a id="a-Ey"></a>念念出生不可说不可说佛刹微尘等诸龙王身。<a id="a-Ez"></a>为见龙身而受化故。<a id="a-F0"></a>又出不可说不可说佛刹微尘等诸夜叉身乾闼婆阿修罗迦楼罗紧那罗摩睺罗伽等身。<a id="a-F1"></a>为见彼身而受化故。<a id="a-F2"></a>我见是已。<a id="a-F3"></a>起无量欢喜。<a id="a-F4"></a>卢舍那佛。<a id="a-F5"></a>一一毛孔。<a id="a-F6"></a>出不可说不可说佛刹微尘等转轮王身云。<a id="a-F7"></a>七宝成就。<a id="a-F8"></a>神力自在。<a id="a-F9"></a>充满法界。<a id="a-FA"></a>为见彼身而受化故。<a id="a-FB"></a>我见是已。<a id="a-FC"></a>起无量欢喜。<a id="a-FD"></a>卢舍那佛。<a id="a-FE"></a>一一毛孔。<a id="a-FF"></a>出不可说不可说佛刹微尘等梵王身云。<a id="a-FG"></a>出净梵音。<a id="a-FH"></a>为众生说法。<a id="a-FI"></a>为见闻彼而受化故。<a id="a-FJ"></a>我见是已。<a id="a-FK"></a>于念念中。<a id="a-FL"></a>起无量欢喜。<a id="a-FM"></a>悉与法界萨婆若等。<a id="a-FN"></a>起者非起。<a id="a-FO"></a>得者非得。<a id="a-FP"></a>见者非见。<a id="a-FQ"></a>入者非入。<a id="a-FR"></a>度者非度。<a id="a-FS"></a>满者非满。<a id="a-FT"></a>闻者非闻。<a id="a-FU"></a>何以故。<a id="a-FV"></a>分别了知法界性故。<a id="a-FW"></a>解三世法悉一性故。<a id="a-FX"></a>佛子。<a id="a-FY"></a>此菩萨无量欢喜庄严法门。<a id="a-FZ"></a>有如是等无量境界。<a id="a-Fa"></a>佛子。<a id="a-Fb"></a>此法门者无量无边。<a id="a-Fc"></a>究竟方便诸法海故。<a id="a-Fd"></a>此法门者不可损减。<a id="a-Fe"></a>萨婆若心不可坏故。<a id="a-Ff"></a>此法门者不可穷尽。<a id="a-Fg"></a>众生妄想不可尽故。<a id="a-Fh"></a>此法门者最为甚深。<a id="a-Fi"></a>寂静智境界故。<a id="a-Fj"></a>此法门者最为广大。<a id="a-Fk"></a>一切佛境界故。<a id="a-Fl"></a>此法门者不可破坏。<a id="a-Fm"></a>菩萨智所知故。<a id="a-Fn"></a>此法门者不可称量。<a id="a-Fo"></a>不可破坏满法界故。<a id="a-Fp"></a>此法门者即是普门。<a id="a-Fq"></a>于一相中。<a id="a-Fr"></a>摄取一切自在力故。<a id="a-Fs"></a>此法门者是第一法。<a id="a-Ft"></a>一切法无身行无二故。<a id="a-Fu"></a>此法门者非生。<a id="a-Fv"></a>一切诸法悉如幻故。<a id="a-Fw"></a>此法门者如电。<a id="a-Fx"></a>摄萨婆若诸大愿故。<a id="a-Fy"></a>此法门者如化。<a id="a-Fz"></a>善能变化菩萨行故。<a id="a-G0"></a>此法门者如大地轮。<a id="a-G1"></a>饶益一切诸众生故。<a id="a-G2"></a>此法门者如大水轮。<a id="a-G3"></a>以广大悲润众生故。<a id="a-G4"></a>此法门者如大火轮。<a id="a-G5"></a>消竭众生诸贪爱故。<a id="a-G6"></a>此法门者如大风轮。<a id="a-G7"></a>立一切众生萨婆若故。<a id="a-G8"></a>此法门者犹如大海。<a id="a-G9"></a>功德庄严一切众生故。<a id="a-GA"></a>此法门者如须弥山。<a id="a-GB"></a>一切功德海中起故。<a id="a-GC"></a>此法门者如大城郭。<a id="a-GD"></a>一切法街巷而庄严故。<a id="a-GE"></a>此法门者犹如虚空。<a id="a-GF"></a>三世诸佛自在最无上故。<a id="a-GG"></a>此法门者犹如庆云。<a id="a-GH"></a>普雨众生甘露法故。<a id="a-GI"></a>此法门者犹如白日。<a id="a-GJ"></a>普照一切灭痴闇故。<a id="a-GK"></a>此法门者犹如满月。<a id="a-GL"></a>满足众生功德海故。<a id="a-GM"></a>此法门者如如。<a id="a-GN"></a>至一切故。<a id="a-GO"></a>此法门者如影。<a id="a-GP"></a>善能应化诸业报故。<a id="a-GQ"></a>此法门者如响。<a id="a-GR"></a>随其所应为说法故。<a id="a-GS"></a>此法门者犹如电光。<a id="a-GT"></a>随其所应悉照知故。<a id="a-GU"></a>此法门者犹如树王。<a id="a-GV"></a>一切诸佛功德妙华。<a id="a-GW"></a>成就一切智果实故。<a id="a-GX"></a>此法门者犹如金刚。<a id="a-GY"></a>一切世间无能坏故。<a id="a-GZ"></a>此法门者如随意宝王。<a id="a-Ga"></a>出生无量自在力故。<a id="a-Gb"></a>此法门者如离垢宝。<a id="a-Gc"></a>悉分别知三世佛故。<a id="a-Gd"></a>此法门者犹如宝幢。<a id="a-Ge"></a>出一切佛平等法轮妙音声故。<a id="a-Gf"></a>佛子。<a id="a-Gg"></a>如此诸谕非谕为谕。<a id="a-Gh"></a>尔时善财。<a id="a-Gi"></a>白寂静音夜天言。<a id="a-Gj"></a>菩萨修何等法。<a id="a-Gk"></a>得此法门。<a id="a-Gl"></a>答言。<a id="a-Gm"></a>佛子。<a id="a-Gn"></a>菩萨修行十妙法故。<a id="a-Go"></a>得此法门。<a id="a-Gp"></a>何等为十。<a id="a-Gq"></a>所谓菩萨修行布施。<a id="a-Gr"></a>令一切众生海皆悉欢喜。<a id="a-Gs"></a>修行净戒。<a id="a-Gt"></a>成满诸佛功德大海。<a id="a-Gu"></a>修行忍辱。<a id="a-Gv"></a>了知一切诸法真性。<a id="a-Gw"></a>修行精进。<a id="a-Gx"></a>于萨婆若坚固不退。<a id="a-Gy"></a>修行禅定。<a id="a-Gz"></a>除灭一切众生烦恼。<a id="a-H0"></a>修行智慧。<a id="a-H1"></a>分别了知一切法海。<a id="a-H2"></a>修行方便。<a id="a-H3"></a>教化成熟一切众生海。<a id="a-H4"></a>修行大愿。<a id="a-H5"></a>于一切佛刹海。<a id="a-H6"></a>尽未来劫修菩萨行。<a id="a-H7"></a>修行诸力。<a id="a-H8"></a>于念念中。<a id="a-H9"></a>现一切刹成等正觉。<a id="a-HA"></a>修行无尽智。<a id="a-HB"></a>了三世法无所障碍。<a id="a-HC"></a>佛子。<a id="a-HD"></a>是为十妙法。<a id="a-HE"></a>菩萨摩诃萨。<a id="a-HF"></a>修行此法。<a id="a-HG"></a>起此法门。<a id="a-HH"></a>得此法门。<a id="a-HI"></a>净此法门。<a id="a-HJ"></a>成此法门。<a id="a-HK"></a>长养增广不可沮坏。<a id="a-HL"></a>善财白言。<a id="a-HM"></a>天神。<a id="a-HN"></a>发阿耨多罗三藐三菩提心。<a id="a-HO"></a>为久如耶。<a id="a-HP"></a>答言。<a id="a-HQ"></a>佛子。<a id="a-HR"></a>乃往古世。<a id="a-HS"></a>过二佛刹微尘等劫。<a id="a-HT"></a>有劫名普照幢。<a id="a-HU"></a>于此莲华藏庄严世界海东。<a id="a-HV"></a>过十世界海。<a id="a-HW"></a>有一世界海。<a id="a-HX"></a>名曰离垢众宝庄严。<a id="a-HY"></a>彼世界海中。<a id="a-HZ"></a>有世界性。<a id="a-Ha"></a>名一切佛光明愿音。<a id="a-Hb"></a>彼世界性中。<a id="a-Hc"></a>有一世界。<a id="a-Hd"></a>名离垢光金色庄严。<a id="a-He"></a>一切宝云而庄严之。<a id="a-Hf"></a>众宝为地坚固不动。<a id="a-Hg"></a>形如一切香妙德王。<a id="a-Hh"></a>庄严楼阁皆悉清净。<a id="a-Hi"></a>诸天宫殿充满其中。<a id="a-Hj"></a>彼有王都。<a id="a-Hk"></a>名曰普满妙德藏王。<a id="a-Hl"></a>彼有道场。<a id="a-Hm"></a>名一切众宝庄严藏月光明。<a id="a-Hn"></a>其佛号不退法界妙音。<a id="a-Ho"></a>于此道场。<a id="a-Hp"></a>得阿耨多罗三藐三菩提。<a id="a-Hq"></a>我于尔时。<a id="a-Hr"></a>为菩提树神。<a id="a-Hs"></a>名功德灯无边光幢。<a id="a-Ht"></a>我见彼佛成等正觉。<a id="a-Hu"></a>显现无量自在神力。<a id="a-Hv"></a>我于尔时。<a id="a-Hw"></a>发阿耨多罗三藐三菩提心。<a id="a-Hx"></a>于彼佛所逮得三昧。<a id="a-Hy"></a>名普照佛功德海。<a id="a-Hz"></a>彼道场上。<a id="a-I0"></a>次有如来出兴于世。<a id="a-I1"></a>号法树功德山。<a id="a-I2"></a>彼菩提树神命终之后还生此处。<a id="a-I3"></a>为菩提树夜天。<a id="a-I4"></a>名妙德慧功德光明。<a id="a-I5"></a>闻彼如来转正法轮。<a id="a-I6"></a>复得无量欢喜。<a id="a-I7"></a>普照一切境界三昧。<a id="a-I8"></a>彼道场上。<a id="a-I9"></a>次有如来出兴于世。<a id="a-IA"></a>号一切法海妙音声王。<a id="a-IB"></a>值彼如来复得三昧。<a id="a-IC"></a>名成就一切法地。<a id="a-ID"></a>彼道场上。<a id="a-IE"></a>次有如来出兴于世。<a id="a-IF"></a>号宝光焰灯幢王。<a id="a-IG"></a>值彼如来复得三昧。<a id="a-IH"></a>名分别一切普照云。<a id="a-II"></a>彼道场上。<a id="a-IJ"></a>次有如来出兴于世。<a id="a-IK"></a>号功德须弥光王。<a id="a-IL"></a>值彼如来复得三昧。<a id="a-IM"></a>名照诸佛海。<a id="a-IN"></a>彼道场上。<a id="a-IO"></a>次有如来出兴于世。<a id="a-IP"></a>号法云妙音声王。<a id="a-IQ"></a>值彼如来复得三昧。<a id="a-IR"></a>名一切法海灯。<a id="a-IS"></a>彼道场上。<a id="a-IT"></a>次有如来出兴于世。<a id="a-IU"></a>号智慧炬明净灯王。<a id="a-IV"></a>时我为天女。<a id="a-IW"></a>值彼如来复得三昧。<a id="a-IX"></a>名明净灯灭众生苦。<a id="a-IY"></a>彼道场上。<a id="a-IZ"></a>次有如来出兴于世。<a id="a-Ia"></a>号法勇幢妙德。<a id="a-Ib"></a>值彼如来复得三昧。<a id="a-Ic"></a>名三世佛普照藏。<a id="a-Id"></a>彼道场上。<a id="a-Ie"></a>次有如来出兴于世。<a id="a-If"></a>号法灯勇猛智慧师子。<a id="a-Ig"></a>值彼如来复得三昧。<a id="a-Ih"></a>名明净智普照一切无所障碍。<a id="a-Ii"></a>彼道场上。<a id="a-Ij"></a>次有如来出兴于世。<a id="a-Ik"></a>号智力山王。<a id="a-Il"></a>值彼如来复得三昧。<a id="a-Im"></a>名普照三世众生根行。<a id="a-In"></a>佛子。<a id="a-Io"></a>彼普照幢劫。<a id="a-Ip"></a>离垢光金色庄严世界。<a id="a-Iq"></a>如是次第有十佛世界微尘等如来。<a id="a-Ir"></a>出兴于世。<a id="a-Is"></a>我于尔时。<a id="a-It"></a>或为天王龙王夜叉王乾闼婆王阿修罗王迦楼罗王紧那罗王摩睺罗伽王。<a id="a-Iu"></a>或为人王梵王。<a id="a-Iv"></a>男子女人童男童女。<a id="a-Iw"></a>皆悉值彼一切如来。<a id="a-Ix"></a>恭敬供养。<a id="a-Iy"></a>彼佛说法悉闻受持。<a id="a-Iz"></a>于彼佛刹二佛世界微尘等劫。<a id="a-J0"></a>修菩萨行。<a id="a-J1"></a>经佛刹微尘等受生。<a id="a-J2"></a>最后命终。<a id="a-J3"></a>生此莲华藏庄严世界海。<a id="a-J4"></a>娑婆世界中。<a id="a-J5"></a>作道场夜神。<a id="a-J6"></a>值拘楼孙如来。<a id="a-J7"></a>得三昧眼。<a id="a-J8"></a>名离垢一切香王光明。<a id="a-J9"></a>次值拘那含牟尼如来。<a id="a-JA"></a>复得三昧。<a id="a-JB"></a>名随顺普照一切刹海。<a id="a-JC"></a>次值迦葉如来。<a id="a-JD"></a>复得三昧。<a id="a-JE"></a>名妙音声海。<a id="a-JF"></a>分别一切众生音海。<a id="a-JG"></a>今复值见卢舍那佛。<a id="a-JH"></a>坐于道场菩提树下。<a id="a-JI"></a>成等正觉。<a id="a-JJ"></a>于念念中。<a id="a-JK"></a>显现无量自在力海。<a id="a-JL"></a>复得菩萨无量欢喜庄严法门。<a id="a-JM"></a>得法门已。<a id="a-JN"></a>深入十不可说不可说世界海微尘等法界方便海。<a id="a-JO"></a>以此法界方便海。<a id="a-JP"></a>于一切佛刹微尘。<a id="a-JQ"></a>一一微尘中。<a id="a-JR"></a>悉见十不可说不可说佛刹微尘等世界及彼诸佛。<a id="a-JS"></a>彼诸如来所说正法悉闻受持。<a id="a-JT"></a>又见卢舍那佛。<a id="a-JU"></a>于念念中。<a id="a-JV"></a>一切世界坐于道场成等正觉。<a id="a-JW"></a>出生无量自在神力。<a id="a-JX"></a>一一神力满法界海。<a id="a-JY"></a>我悉诣彼。<a id="a-JZ"></a>所说正法悉闻受持。<a id="a-Ja"></a>又复见彼一切诸佛。<a id="a-Jb"></a>一一毛孔。<a id="a-Jc"></a>出化身海满法界海。<a id="a-Jd"></a>显现种种自在神力。<a id="a-Je"></a>于一切佛刹海。<a id="a-Jf"></a>一切世界性。<a id="a-Jg"></a>一切世界。<a id="a-Jh"></a>一切诸趣。<a id="a-Ji"></a>一切众生中。<a id="a-Jj"></a>随其所应转正法轮。<a id="a-Jk"></a>我以精进闻持陀罗尼故。<a id="a-Jl"></a>悉能受持。<a id="a-Jm"></a>正念思惟知味知义。<a id="a-Jn"></a>明智慧藏圆满清净。<a id="a-Jo"></a>分别了知一切法海。<a id="a-Jp"></a>观察三世诸佛平等。<a id="a-Jq"></a>出生一切方便法门。<a id="a-Jr"></a>于一一方便。<a id="a-Js"></a>出生一切修多罗云。<a id="a-Jt"></a>一一修多罗云。<a id="a-Ju"></a>成就一切诸正法海。<a id="a-Jv"></a>一一法海。<a id="a-Jw"></a>摄取一切诸回转法。<a id="a-Jx"></a>一一回转法。<a id="a-Jy"></a>普出一切诸妙法云。<a id="a-Jz"></a>一一法云。<a id="a-K0"></a>出生一切诸法波浪。<a id="a-K1"></a>一一波浪。<a id="a-K2"></a>逮得一切欢喜法海。<a id="a-K3"></a>一一欢喜法海。<a id="a-K4"></a>出生一切诸功德地。<a id="a-K5"></a>一一功德地。<a id="a-K6"></a>出生一切诸三昧海。<a id="a-K7"></a>一一三昧海。<a id="a-K8"></a>见一切佛海。<a id="a-K9"></a>一一佛所。<a id="a-KA"></a>得一切光明海。<a id="a-KB"></a>一一光明海。<a id="a-KC"></a>普照三世。<a id="a-KD"></a>得圆满智地。<a id="a-KE"></a>普照十方。<a id="a-KF"></a>知无量佛过去行海。<a id="a-KG"></a>照一切佛无量本事海。<a id="a-KH"></a>难舍能施。<a id="a-KI"></a>持无量净戒。<a id="a-KJ"></a>行无量忍。<a id="a-KK"></a>长养清净菩萨精进。<a id="a-KL"></a>清净无量诸禅定海。<a id="a-KM"></a>了知如来般若波罗蜜海。<a id="a-KN"></a>普照如来无量方便海。<a id="a-KO"></a>了知如来长养功德智慧力波罗蜜。<a id="a-KP"></a>分别如来无量智波罗蜜海。<a id="a-KQ"></a>普照如来过去无量菩萨诸地。<a id="a-KR"></a>无量佛地。<a id="a-KS"></a>神力自在。<a id="a-KT"></a>无量劫中所修习起。<a id="a-KU"></a>净无量佛过去菩萨地。<a id="a-KV"></a>修无量佛过去智地。<a id="a-KW"></a>照无量佛诸智慧地。<a id="a-KX"></a>知无量佛为菩萨时相续善根。<a id="a-KY"></a>知无量佛为菩萨时于一切劫海中一切佛海所修菩萨行。<a id="a-KZ"></a>知无量佛为菩萨时出生佛刹海。<a id="a-Ka"></a>无量菩萨行充满法界。<a id="a-Kb"></a>种种方便门教化众生。<a id="a-Kc"></a>普照十方诸世界海。<a id="a-Kd"></a>为诸众生现自在力。<a id="a-Ke"></a>普照如来一切智地转净法轮。<a id="a-Kf"></a>悉闻受持一切法云。<a id="a-Kg"></a>显现无量菩萨自在神力。<a id="a-Kh"></a>普照诸佛相海行海力海。<a id="a-Ki"></a>于念念中。<a id="a-Kj"></a>知彼诸佛从初发心乃至无余涅槃遗法灭尽。<a id="a-Kk"></a>善男子。<a id="a-Kl"></a>汝所问我发心已来为几时者。<a id="a-Km"></a>如上所说。<a id="a-Kn"></a>乃至来生此刹。<a id="a-Ko"></a>供养卢舍那佛。<a id="a-Kp"></a>如此世界供养拘楼孙佛乃至卢舍那佛。<a id="a-Kq"></a>供养贤劫未来诸佛亦复如是。<a id="a-Kr"></a>如供养贤劫诸佛。<a id="a-Ks"></a>供养一切世界未来诸佛亦复如是。<a id="a-Kt"></a>而彼离垢光金色庄严世界。<a id="a-Ku"></a>今犹现在。<a id="a-Kv"></a>是故善男子。<a id="a-Kw"></a>汝当一心修此法门。<a id="a-Kx"></a>尔时寂静音夜天。<a id="a-Ky"></a>欲重明此法门义。<a id="a-Kz"></a>以偈颂曰。</p>
  <p id="aL0">善财应谛听　　我说此法门</p>
  <p id="aL1">应生欢喜心　　勤修令究竟</p>
  <p id="aL2">无量诸劫海　　修习菩萨行</p>
  <p id="aL3">心净如虚空　　入一切智藏</p>
  <p id="aL4">闻三世佛法　　一心乐专求</p>
  <p id="aL5">于彼如来所　　修习诸功德</p>
  <p id="aL6">我见过去佛　　恭敬悉供养</p>
  <p id="aL7">闻佛说正法　　欢喜心无量</p>
  <p id="aL8">亦已悉恭敬　　供养于父母</p>
  <p id="aL9">一心乐专求　　究竟此法门</p>
  <p id="aLA">老病贫穷等　　诸根不具者</p>
  <p id="aLB">除灭彼苦恼　　悉令得安乐</p>
  <p id="aLC">水火官贼难　　怨敌诸恐怖</p>
  <p id="aLD">及海中诸难　　我皆救济之</p>
  <p id="aLE">众生烦恼业　　种种受报苦</p>
  <p id="aLF">摧破生死山　　救护诸群生</p>
  <p id="aLG">一切诸恶道　　无量楚毒苦</p>
  <p id="aLH">生老病死痛　　我当悉除灭</p>
  <p id="aLI">我愿无量劫　　安隐一切众</p>
  <p id="aLJ">常见一切佛　　灭除生死苦。</p>
  <p id="aLK">善男子。<a id="a-LL"></a>我唯成就此无量欢喜庄严法门。<a id="a-LM"></a>诸大菩萨深入法海。<a id="a-LN"></a>分别一切劫。<a id="a-LO"></a>善知一切诸世界海成败之事。<a id="a-LP"></a>我当云何能知能说彼功德行。<a id="a-LQ"></a>善男子。<a id="a-LR"></a>此道场上。<a id="a-LS"></a>如来众中。<a id="a-LT"></a>有一夜天。<a id="a-LU"></a>名曰妙德守护诸城。<a id="a-LV"></a>汝诣彼问。<a id="a-LW"></a>云何菩萨学菩萨行修菩萨道。<a id="a-LX"></a>尔时善财。<a id="a-LY"></a>赞叹寂静音夜天。<a id="a-LZ"></a>以偈颂曰。</p>
  <p id="aLa">我受知识教　　来诣天神所</p>
  <p id="aLb">见无量净身　　安处天宝座</p>
  <p id="aLc">虚妄取诸相　　染着一切法</p>
  <p id="aLd">无智众生等　　不能知境界</p>
  <p id="aLe">清净妙色身　　一切诸天众</p>
  <p id="aLf">无量劫谛观　　其心无厌足</p>
  <p id="aLg">远离于五阴　　一切无所著</p>
  <p id="aLh">超出世疑惑　　显现自在力</p>
  <p id="aLi">不染内外法　　无碍心不动</p>
  <p id="aLj">明净智慧眼　　见佛自在力</p>
  <p id="aLk">身为正法藏　　心是无碍智</p>
  <p id="aLl">成佛智慧光　　普照诸群生</p>
  <p id="aLm">分别说心业　　庄饰诸世间</p>
  <p id="aLn">知心业自性　　现身等众生</p>
  <p id="aLo">知世悉如梦　　了佛如电光</p>
  <p id="aLp">一切法如响　　令众无所著</p>
  <p id="aLq">念念悉除灭　　三世众生惑</p>
  <p id="aLr">不取三世相　　而能演说法</p>
  <p id="aLs">一切佛刹海　　一切诸佛海</p>
  <p id="aLt">无量众生海　　无著修法门</p>
  <p id="aLu">时善财童子。<a id="a-Lv"></a>头面敬礼彼夜天足。<a id="a-Lw"></a>绕无数匝敬心辞退。</p>
 </body>
</html>