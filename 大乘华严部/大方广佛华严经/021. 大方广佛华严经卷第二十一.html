<!doctype html>
<html id="z3IBTQCGa" data-ver="965">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十一</h1>
  <h2 id="a2">金刚幢菩萨十回向品第二十一之七</h2>
  <p id="a3">佛子。<a id="a-4"></a>何等为菩萨摩诃萨第八如相回向。<a id="a-5"></a>佛子。<a id="a-6"></a>此菩萨摩诃萨。<a id="a-7"></a>成就念智。<a id="a-8"></a>安住不动。<a id="a-9"></a>离痴正念。<a id="a-A"></a>直心不动。<a id="a-B"></a>成就坚固不可坏业。<a id="a-C"></a>一切智境界得不退转。<a id="a-D"></a>得大乘勇猛无畏之心。<a id="a-E"></a>修习无尽善根。<a id="a-F"></a>积集胜妙善根。<a id="a-G"></a>修白净法增长大悲。<a id="a-H"></a>得正直宝。<a id="a-I"></a>常能正念一切诸佛白净法。<a id="a-J"></a>回向心不退转。<a id="a-K"></a>乐求菩萨道巧妙方便。<a id="a-L"></a>出生清净坚固善根。<a id="a-M"></a>正念修习智慧功德。<a id="a-N"></a>为调御师具足出生一切善根。<a id="a-O"></a>智慧方便回向众生。<a id="a-P"></a>慧眼清净悉能观察一切善根。<a id="a-Q"></a>长养无量种种善根。<a id="a-R"></a>分别境界善根。<a id="a-S"></a>具足善根。<a id="a-T"></a>清净善根。<a id="a-U"></a>一向善根。<a id="a-V"></a>修习善根。<a id="a-W"></a>行善根。<a id="a-X"></a>思惟善根。<a id="a-Y"></a>平等广说善根。<a id="a-Z"></a>菩萨摩诃萨。<a id="a-a"></a>如是善根。<a id="a-b"></a>有种种门。<a id="a-c"></a>种种境界。<a id="a-d"></a>种种相。<a id="a-e"></a>种种事。<a id="a-f"></a>种种分别。<a id="a-g"></a>无量行。<a id="a-h"></a>无量语言道。<a id="a-i"></a>出生无量分别修行。<a id="a-j"></a>种种庄严善根。<a id="a-k"></a>悉能正持十力诸乘。<a id="a-l"></a>菩萨摩诃萨。<a id="a-m"></a>修习如是种种善根。<a id="a-n"></a>一观无二。<a id="a-o"></a>一切智境菩萨摩诃萨。<a id="a-p"></a>以如是等善根回向。<a id="a-q"></a>欲令具满无碍身修菩萨行。<a id="a-r"></a>欲令口业清净无碍修菩萨行。<a id="a-s"></a>欲令具足无碍心业安住大乘具无碍心。<a id="a-t"></a>令菩萨行皆悉清净。<a id="a-u"></a>得无量大施心充满一切众生。<a id="a-v"></a>得法自在心照一切法普示世间。<a id="a-w"></a>得最胜不可坏心。<a id="a-x"></a>得清净一切种智。<a id="a-y"></a>发菩萨心普照一切。<a id="a-z"></a>正念三世一切诸佛。<a id="a-10"></a>念佛三昧悉得具足。<a id="a-11"></a>满足离害正直之心。<a id="a-12"></a>远离怨敌。<a id="a-13"></a>任持众生。<a id="a-14"></a>充满一切。<a id="a-15"></a>而无休息。<a id="a-16"></a>于十力智悉得安住。<a id="a-17"></a>得深三昧。<a id="a-18"></a>悉能遍游一切世界。<a id="a-19"></a>无所染着。<a id="a-1A"></a>悉住一切刹。<a id="a-1B"></a>而无厌足。<a id="a-1C"></a>化度众生未曾休息。<a id="a-1D"></a>出生无量巧便思慧。<a id="a-1E"></a>具足成就一切菩萨不思议慧。<a id="a-1F"></a>得离痴智。<a id="a-1G"></a>悉能分别一切世界。<a id="a-1H"></a>于一念中。<a id="a-1I"></a>悉能严净一切佛刹。<a id="a-1J"></a>于诸通慧而得自在。<a id="a-1K"></a>入一切法真实之相。<a id="a-1L"></a>示现严净一切世间。<a id="a-1M"></a>于一刹中见一切刹。<a id="a-1N"></a>究竟不坏智能持一切刹。<a id="a-1O"></a>以菩萨庄严具而庄严之。<a id="a-1P"></a>应现一切悉能调伏无量众生。<a id="a-1Q"></a>一佛世界广大如法界。<a id="a-1R"></a>一切世界亦复如是。<a id="a-1S"></a>得究竟智诣一切刹一切普持。<a id="a-1T"></a>菩萨摩诃萨。<a id="a-1U"></a>以此善根回向佛刹。<a id="a-1V"></a>令众生充满。<a id="a-1W"></a>回向分别受持智慧。<a id="a-1X"></a>如为己身。<a id="a-1Y"></a>为众生回向亦复如是。<a id="a-1Z"></a>令一切众生。<a id="a-1a"></a>永离地狱饿鬼畜生阎罗王处。<a id="a-1b"></a>令一切众生。<a id="a-1c"></a>悉能除灭诸障碍业。<a id="a-1d"></a>令一切众生。<a id="a-1e"></a>悉得等心平等智慧。<a id="a-1f"></a>令诸怨敌具慈心乐清净智慧。<a id="a-1g"></a>令一切众生。<a id="a-1h"></a>智慧现前圆满具足普照一切。<a id="a-1i"></a>令一切众生。<a id="a-1j"></a>具真实智离垢正直菩提心无量智慧满足。<a id="a-1k"></a>令一切众生。<a id="a-1l"></a>示现平等安隐善趣。<a id="a-1m"></a>菩萨摩诃萨。<a id="a-1n"></a>如是回向。<a id="a-1o"></a>修习善根。<a id="a-1p"></a>及一切愿。<a id="a-1q"></a>如大云雨。<a id="a-1r"></a>令一切众生。<a id="a-1s"></a>皆悉清净。<a id="a-1t"></a>令一切众生。<a id="a-1u"></a>为功德福田。<a id="a-1v"></a>令一切众生。<a id="a-1w"></a>守护受持菩提内藏。<a id="a-1x"></a>令一切众生。<a id="a-1y"></a>离诸障碍安住无碍清净法界。<a id="a-1z"></a>令一切众生。<a id="a-20"></a>满足无碍诸通智慧。<a id="a-21"></a>令一切众生。<a id="a-22"></a>得自在身。<a id="a-23"></a>游行十方。<a id="a-24"></a>如应示现。<a id="a-25"></a>令一切众生。<a id="a-26"></a>得无痴善根一切种智。<a id="a-27"></a>令一切众生。<a id="a-28"></a>摄取一切。<a id="a-29"></a>悉令清净。<a id="a-2A"></a>令一切众生。<a id="a-2B"></a>远离障碍嗔恚之心。<a id="a-2C"></a>究竟成就一切种智。<a id="a-2D"></a>复次菩萨摩诃萨。<a id="a-2E"></a>若见可乐国土。<a id="a-2F"></a>林树华果。<a id="a-2G"></a>或见可乐名香上服。<a id="a-2H"></a>珍宝财物。<a id="a-2I"></a>诸庄严具。<a id="a-2J"></a>或见可乐园观村邑。<a id="a-2K"></a>聚落王都。<a id="a-2L"></a>或见可乐自在帝王。<a id="a-2M"></a>或见可乐阿练若处。<a id="a-2N"></a>菩萨摩诃萨。<a id="a-2O"></a>见如是已。<a id="a-2P"></a>修巧方便。<a id="a-2Q"></a>出生无量净妙功德。<a id="a-2R"></a>乐求实义。<a id="a-2S"></a>为众生故。<a id="a-2T"></a>而不放逸。<a id="a-2U"></a>善能修习一切善根。<a id="a-2V"></a>犹如大海难可测量。<a id="a-2W"></a>具足善根不可穷尽。<a id="a-2X"></a>一切功德皆悉满足。<a id="a-2Y"></a>亦不分别种种善根。<a id="a-2Z"></a>巧妙方便清净回向。<a id="a-2a"></a>示现无量诸行善根。<a id="a-2b"></a>常念一切未曾忘失众生境界。<a id="a-2c"></a>如善根。<a id="a-2d"></a>平等善根。<a id="a-2e"></a>菩萨摩诃萨。<a id="a-2f"></a>善根如是回向。<a id="a-2g"></a>令一切众生。<a id="a-2h"></a>志常乐见无量诸佛。<a id="a-2i"></a>如法不取法性。<a id="a-2j"></a>无数众生平等清净。<a id="a-2k"></a>亦复如是。<a id="a-2l"></a>令一切众生。<a id="a-2m"></a>悉得诸佛随意爱乐供给侍者。<a id="a-2n"></a>令一切佛国。<a id="a-2o"></a>除灭烦恼清净可乐。<a id="a-2p"></a>令一切众生。<a id="a-2q"></a>悉得见闻无量佛法。<a id="a-2r"></a>心常爱乐。<a id="a-2s"></a>常乐守护诸菩萨行。<a id="a-2t"></a>乐以爱眼观善知识。<a id="a-2u"></a>令一切众生。<a id="a-2v"></a>见可乐法。<a id="a-2w"></a>令一切众生。<a id="a-2x"></a>乐持正法。<a id="a-2y"></a>令一切众生。<a id="a-2z"></a>于佛法中得可乐明。<a id="a-30"></a>令一切菩萨。<a id="a-31"></a>悉得可乐大施之心。<a id="a-32"></a>于诸法中得无所畏乐。<a id="a-33"></a>为众生分别广说。<a id="a-34"></a>得菩萨可乐三昧诸陀罗尼。<a id="a-35"></a>得一切菩萨授记智慧。<a id="a-36"></a>得一切菩萨甚可爱乐自在示现。<a id="a-37"></a>具足诸佛圆满说法。<a id="a-38"></a>得可乐方便分别说法。<a id="a-39"></a>得可乐大悲。<a id="a-3A"></a>发菩萨心。<a id="a-3B"></a>诸根悦豫。<a id="a-3C"></a>得可爱乐诸如来家。<a id="a-3D"></a>教化众生心不休息。<a id="a-3E"></a>得菩萨可乐无尽法藏。<a id="a-3F"></a>于无量劫一一世界化度众生。<a id="a-3G"></a>于现在佛所得可爱乐巧妙方便。<a id="a-3H"></a>得可爱乐深妙方便。<a id="a-3I"></a>无所障碍。<a id="a-3J"></a>永离愚痴。<a id="a-3K"></a>具足可乐平等离欲一切诸法断诸障碍。<a id="a-3L"></a>决定深解不二法界。<a id="a-3M"></a>具足可乐离欲际等一切诸法入真实际。<a id="a-3N"></a>得菩萨可乐无诤满足之法。<a id="a-3O"></a>具足可乐金刚藏心一切种智。<a id="a-3P"></a>勇猛精进清净成满。<a id="a-3Q"></a>具足可乐清净善根摧伏怨敌灭障道法。<a id="a-3R"></a>具足可乐无上菩提一切种智。<a id="a-3S"></a>常现在前充满众生。<a id="a-3T"></a>如是菩萨摩诃萨长养善根。<a id="a-3U"></a>得净慧明。<a id="a-3V"></a>常为善知识之所摄护。<a id="a-3W"></a>如来慧日明照其心。<a id="a-3X"></a>灭除痴闇。<a id="a-3Y"></a>净修正法。<a id="a-3Z"></a>入诸智业。<a id="a-3a"></a>善学智地分别法界。<a id="a-3b"></a>一切善根善能回向。<a id="a-3c"></a>一切菩萨诸善根海。<a id="a-3d"></a>尽其原底。<a id="a-3e"></a>成就智慧。<a id="a-3f"></a>深入坚固。<a id="a-3g"></a>明解善根。<a id="a-3h"></a>了达诸度。<a id="a-3i"></a>菩萨摩诃萨。<a id="a-3j"></a>善根如是回向不着世界。<a id="a-3k"></a>不着众生界。<a id="a-3l"></a>心无所依。<a id="a-3m"></a>寂然不乱。<a id="a-3n"></a>正念诸法。<a id="a-3o"></a>具足诸佛无选择智。<a id="a-3p"></a>不违三世一切诸佛正回向门。<a id="a-3q"></a>不违一切平等正法。<a id="a-3r"></a>不坏佛相。<a id="a-3s"></a>等观三世。<a id="a-3t"></a>了众生空无所依住。<a id="a-3u"></a>顺如来道普照诸法。<a id="a-3v"></a>解真实义渐至诸地。<a id="a-3w"></a>如实分别一切诸法。<a id="a-3x"></a>智慧周满具足坚固。<a id="a-3y"></a>未曾忘失修习正业。<a id="a-3z"></a>常乐寂静正趣离生。<a id="a-40"></a>了一切法犹如幻化。<a id="a-41"></a>解一切法无有自体。<a id="a-42"></a>观一切义及种种行。<a id="a-43"></a>于语言道而无所著。<a id="a-44"></a>所有诸法皆从缘起。<a id="a-45"></a>观甚深法生实智回向。<a id="a-46"></a>观察寂灭一切诸法皆入一观。<a id="a-47"></a>不违诸法种种异相善解回向。<a id="a-48"></a>修菩萨道善根回向。<a id="a-49"></a>摄取众生。<a id="a-4A"></a>长养三世菩萨一切回向。<a id="a-4B"></a>如是菩萨摩诃萨以无恐怖心善根回向。<a id="a-4C"></a>一切佛法以无量心善根回向。<a id="a-4D"></a>一切众生皆悉清净以无我无我所心善根回向。<a id="a-4E"></a>于十方界无所染着以无余心善根回向。<a id="a-4F"></a>于一切境界世界无所染着。<a id="a-4G"></a>行离世间法善根回向。<a id="a-4H"></a>得出世法不着众生善根回向。<a id="a-4I"></a>见诸胜道善根回向。<a id="a-4J"></a>离虚妄法。<a id="a-4K"></a>出生真实善根回向。<a id="a-4L"></a>如法门至一切道。<a id="a-4M"></a>无量无边善根回向。<a id="a-4N"></a>如如善根亦尔。<a id="a-4O"></a>回向众生解了诸法。<a id="a-4P"></a>如性如善根亦尔。<a id="a-4Q"></a>回向一切法自性无有自性。<a id="a-4R"></a>如相如善根亦尔。<a id="a-4S"></a>回向一切法无相真实相。<a id="a-4T"></a>如法如善根亦尔。<a id="a-4U"></a>回向佛法不退转。<a id="a-4V"></a>如行如善根亦尔。<a id="a-4W"></a>回向一切如来所行。<a id="a-4X"></a>如境界如善根亦尔。<a id="a-4Y"></a>回向三世诸佛满足境界。<a id="a-4Z"></a>如安立如善根亦尔。<a id="a-4a"></a>回向安立一切众生。<a id="a-4b"></a>如随顺如善根亦尔。<a id="a-4c"></a>回向尽未来劫随顺不断。<a id="a-4d"></a>如量如善根亦尔。<a id="a-4e"></a>回向众生心与虚空等。<a id="a-4f"></a>如充满如善根亦尔。<a id="a-4g"></a>回向一念满一切世界。<a id="a-4h"></a>如久住如善根亦尔。<a id="a-4i"></a>回向离一切世间住住究竟住。<a id="a-4j"></a>如不生如善根亦尔。<a id="a-4k"></a>回向不生满足一切佛法。<a id="a-4l"></a>如坚固如善根亦尔。<a id="a-4m"></a>回向坏散一切烦恼。<a id="a-4n"></a>如不坏如善根亦尔。<a id="a-4o"></a>回向一切众生不可破坏。<a id="a-4p"></a>如明如善根亦尔。<a id="a-4q"></a>回向普照一切。<a id="a-4r"></a>如一切处如善根亦尔。<a id="a-4s"></a>回向至一切处道。<a id="a-4t"></a>如一切时如善根亦尔。<a id="a-4u"></a>回向随顺一切时。<a id="a-4v"></a>如一切如善根亦尔。<a id="a-4w"></a>回向一切众生随顺清净。<a id="a-4x"></a>如一切平等如善根亦尔。<a id="a-4y"></a>回向一切行平等。<a id="a-4z"></a>如一切法眼如善根亦尔。<a id="a-50"></a>回向一切众生悉得法眼如不倦如善根亦尔。<a id="a-51"></a>回向一切行菩萨道而无疲倦。<a id="a-52"></a>如甚深如善根亦尔。<a id="a-53"></a>回向一切第一深法。<a id="a-54"></a>如无所有如善根亦尔。<a id="a-55"></a>回向知一切无所有。<a id="a-56"></a>如不出如善根亦尔。<a id="a-57"></a>回向一切无所显现。<a id="a-58"></a>如离曀如善根亦尔。<a id="a-59"></a>回向明眼离曀清净。<a id="a-5A"></a>如无比如善根亦尔。<a id="a-5B"></a>回向菩萨无比之行。<a id="a-5C"></a>如寂静如善根亦尔。<a id="a-5D"></a>回向一切常乐寂静。<a id="a-5E"></a>如无根如善根亦尔。<a id="a-5F"></a>回向究竟无根之法。<a id="a-5G"></a>如无量无边如善根亦尔。<a id="a-5H"></a>回向一切无量无边众生皆悉清净。<a id="a-5I"></a>如无著如善根亦尔。<a id="a-5J"></a>回向究竟无所著际。<a id="a-5K"></a>如无碍如善根亦尔。<a id="a-5L"></a>回向灭除一切障碍。<a id="a-5M"></a>如非世间行如善根亦尔。<a id="a-5N"></a>回向远难一切世间行法。<a id="a-5O"></a>如不系如善根亦尔。<a id="a-5P"></a>回向不系一切生死。<a id="a-5Q"></a>如无行如善根亦尔。<a id="a-5R"></a>回向远离一切诸行。<a id="a-5S"></a>如住如善根亦尔。<a id="a-5T"></a>回向一切住于如住。<a id="a-5U"></a>如一切法成如善根亦尔。<a id="a-5V"></a>回向众生所学成就。<a id="a-5W"></a>如一切法平等如善根亦尔。<a id="a-5X"></a>回向一切具平等行。<a id="a-5Y"></a>如一切法不舍如善根亦尔。<a id="a-5Z"></a>回向不舍尽未来际一切众生。<a id="a-5a"></a>如一切法不尽如善根亦尔。<a id="a-5b"></a>回向一切无尽众生。<a id="a-5c"></a>如不违一切法如善根亦尔。<a id="a-5d"></a>回向一切众生不违三世诸佛。<a id="a-5e"></a>如摄一切法如善根亦尔。<a id="a-5f"></a>回向一切众生悉摄善根令无有余。<a id="a-5g"></a>如一切法同如善根亦尔。<a id="a-5h"></a>回向悉同三世诸佛。<a id="a-5i"></a>如一切法不离如善根亦尔。<a id="a-5j"></a>回向悉摄世间及离世间。<a id="a-5k"></a>如不可坏如善根亦尔。<a id="a-5l"></a>回向一切众生不可沮坏。<a id="a-5m"></a>如无恚如善根亦尔。<a id="a-5n"></a>回向一切众生一切魔业所不能动。<a id="a-5o"></a>如不浊如善根亦尔。<a id="a-5p"></a>回向一切菩萨行无有垢浊。<a id="a-5q"></a>如不乱如。<a id="a-5r"></a>善根亦尔。<a id="a-5s"></a>回向一切众生离诸尘乱。<a id="a-5t"></a>如不可尽如善根亦尔。<a id="a-5u"></a>回向一切世间法所不能尽。<a id="a-5v"></a>如菩提如善根亦尔。<a id="a-5w"></a>回向觉悟一切诸法。<a id="a-5x"></a>如不失如善根亦尔。<a id="a-5y"></a>回向一切众生不失直心。<a id="a-5z"></a>如照如善根亦尔。<a id="a-60"></a>回向一切众生悉以大智光明普照一切。<a id="a-61"></a>如不可说如善根亦尔。<a id="a-62"></a>回向一切不可说智。<a id="a-63"></a>如持一切众生如善根亦尔。<a id="a-64"></a>回向一切持菩萨行。<a id="a-65"></a>如随顺一切语言如善根亦尔。<a id="a-66"></a>回向一切无言智慧。<a id="a-67"></a>如离一切种种法如善根亦尔。<a id="a-68"></a>回向示现一切佛刹及诸如来成最正觉示现无量神力自在。<a id="a-69"></a>如离虚妄如善根亦尔。<a id="a-6A"></a>回向世间悉离虚妄。<a id="a-6B"></a>如一切身遍至如善根亦尔。<a id="a-6C"></a>回向无量身遍一切刹。<a id="a-6D"></a>如不受生如善根亦尔。<a id="a-6E"></a>回向无生巧妙方便示现受生。<a id="a-6F"></a>如无不有如善根亦尔。<a id="a-6G"></a>回向三世一切诸佛自在神力及一切刹在身内现。<a id="a-6H"></a>如夜如善根亦尔。<a id="a-6I"></a>回向一切夜施作佛事得无上明。<a id="a-6J"></a>如昼如善根亦尔。<a id="a-6K"></a>回向一切在昼众生。<a id="a-6L"></a>悉令善觉见诸如来自在神力住不退法轮离痴清净。<a id="a-6M"></a>如半月及一月如善根亦尔。<a id="a-6N"></a>回向一切众生住一切时巧妙方便。<a id="a-6O"></a>于一念中悉能分别一切时节。<a id="a-6P"></a>如年岁如善根亦尔。<a id="a-6Q"></a>回向受持种种诸劫严净诸根了达诸根。<a id="a-6R"></a>如一切劫成败如善根亦尔。<a id="a-6S"></a>回向一切劫净住无染一切众生清净调伏众生。<a id="a-6T"></a>如未来如善根亦尔。<a id="a-6U"></a>回向尽一切未来际修习菩萨清净妙行。<a id="a-6V"></a>悉能满足无量大愿。<a id="a-6W"></a>如世如善根亦尔。<a id="a-6X"></a>回向一切众生。<a id="a-6Y"></a>于一念中见一切佛乃至未曾一念远离。<a id="a-6Z"></a>如至一切处道如善根亦尔。<a id="a-6a"></a>回向一切众生得不坏道超出三界。<a id="a-6b"></a>如有无如善根亦尔。<a id="a-6c"></a>回向一切诸有清净知无所有。<a id="a-6d"></a>如净如善根亦尔。<a id="a-6e"></a>回向一切菩萨净行出生无上菩提之具。<a id="a-6f"></a>如明净如善根亦尔。<a id="a-6g"></a>回向得菩萨一切三昧明净之心。<a id="a-6h"></a>如离垢如善根亦尔。<a id="a-6i"></a>回向离一切垢净心满足。<a id="a-6j"></a>如无我所如善根亦尔。<a id="a-6k"></a>回向摄取无我我所清净之心充满十方一切佛刹。<a id="a-6l"></a>如平等如善根亦尔。<a id="a-6m"></a>回向得无尽一切智永离痴爱普照一切。<a id="a-6n"></a>如无数如善根亦尔。<a id="a-6o"></a>回向一切智乘力住巧方便法云普覆一切世界。<a id="a-6p"></a>如平等住如善根亦尔。<a id="a-6q"></a>回向一切众生具菩萨行住一切智。<a id="a-6r"></a>如分别一切众生界如善根亦尔。<a id="a-6s"></a>回向一切善根现前满无碍智。<a id="a-6t"></a>如一切众生语言如善根亦尔。<a id="a-6u"></a>回向解了一切诸语言法。<a id="a-6v"></a>如不离一切众生如善根亦尔。<a id="a-6w"></a>回向摄取一切众生具足善根远离生死。<a id="a-6x"></a>如广如善根亦尔。<a id="a-6y"></a>回向受持三世佛所说法修习菩萨离痴之行。<a id="a-6z"></a>如不休息如善根亦尔。<a id="a-70"></a>回向一切劫。<a id="a-71"></a>修菩萨行未曾休息。<a id="a-72"></a>安处众生于摩诃衍。<a id="a-73"></a>如一切法第一如善根亦尔。<a id="a-74"></a>回向开净法门无碍净念摄一切法。<a id="a-75"></a>如无量赞叹如善根亦尔。<a id="a-76"></a>回向得无量赞叹智慧菩萨实行。<a id="a-77"></a>如离炽然如善根亦尔。<a id="a-78"></a>回向离炽然法灭除众生炽然令得清净。<a id="a-79"></a>如不动如善根亦尔。<a id="a-7A"></a>回向善根安住不动满足普贤菩萨愿行。<a id="a-7B"></a>如诸佛境界如善根亦尔。<a id="a-7C"></a>回向一切众生智慧境界皆悉满足。<a id="a-7D"></a>除灭一切烦恼境界。<a id="a-7E"></a>如不可坏如善根亦尔。<a id="a-7F"></a>回向善根一切魔业所不能坏悉能调伏众邪外道。<a id="a-7G"></a>如非可修非不可修如善根亦尔。<a id="a-7H"></a>回向离一切修非修虚妄断一切虚妄。<a id="a-7I"></a>如不退如善根亦尔。<a id="a-7J"></a>回向常见一切诸佛未曾中退修习庄严菩提之心。<a id="a-7K"></a>如一切语言如善根亦尔。<a id="a-7L"></a>回向分别一切语言。<a id="a-7M"></a>如不着一切法如善根亦尔。<a id="a-7N"></a>回向一切众生悉无所著。<a id="a-7O"></a>令一切众生行普贤行。<a id="a-7P"></a>如一切地如善根亦尔。<a id="a-7Q"></a>回向一切众生悉得随顺智慧之地普贤庄严。<a id="a-7R"></a>如不可断如善根亦尔。<a id="a-7S"></a>回向一切法中得无畏无断一切语言周满具足能广演说。<a id="a-7T"></a>如无漏如善根亦尔。<a id="a-7U"></a>回向一切众生皆令具足无漏善根菩提之心。<a id="a-7V"></a>逮得法智解了分别。<a id="a-7W"></a>如无有觉法无有灭法如善根亦尔。<a id="a-7X"></a>回向觉悟一切诸法。<a id="a-7Y"></a>于一念顷皆悉充满无量法界。<a id="a-7Z"></a>如过去非同未来非故现在非异如善根亦尔。<a id="a-7a"></a>回向发起新新菩提心。<a id="a-7b"></a>愿除灭生死清净众生。<a id="a-7c"></a>如三世中不取虚妄如善根亦尔。<a id="a-7d"></a>回向过去未来皆悉清净现在念念现成正觉。<a id="a-7e"></a>如一切诸佛菩萨具足如善根亦尔。<a id="a-7f"></a>回向一切众生具足佛智大愿方便。<a id="a-7g"></a>如常净无染污如善根亦尔。<a id="a-7h"></a>回向一切众生悉除烦恼。<a id="a-7i"></a>一切种智清净满足。<a id="a-7j"></a>菩萨摩诃萨。<a id="a-7k"></a>如是回向时。<a id="a-7l"></a>等一切佛刹。<a id="a-7m"></a>净一切世界故。<a id="a-7n"></a>等一切世间。<a id="a-7o"></a>转不可坏清净法轮故。<a id="a-7p"></a>等一切菩萨。<a id="a-7q"></a>出生一切智愿故。<a id="a-7r"></a>等观诸佛无有二故。<a id="a-7s"></a>等观诸法不坏自性故。<a id="a-7t"></a>等观三世。<a id="a-7u"></a>巧方便智解语言道故。<a id="a-7v"></a>一切菩萨行等所种善根悉能回向故。<a id="a-7w"></a>知一切时。<a id="a-7x"></a>随时修习。<a id="a-7y"></a>不舍佛事故。<a id="a-7z"></a>一切业报平等不着世间。<a id="a-80"></a>出生离世善根故。<a id="a-81"></a>神力自在与诸佛等。<a id="a-82"></a>随顺世间等现佛事故。<a id="a-83"></a>佛子。<a id="a-84"></a>是名菩萨摩诃萨第八如相回向。<a id="a-85"></a>菩萨摩诃萨。<a id="a-86"></a>安住此回向。<a id="a-87"></a>得无量无边清净法门。<a id="a-88"></a>为人中雄而无所畏。<a id="a-89"></a>大师子吼。<a id="a-8A"></a>成就无量无数菩萨。<a id="a-8B"></a>于一切时未曾休息。<a id="a-8C"></a>得佛无量无边满足身。<a id="a-8D"></a>一身充满一切世界。<a id="a-8E"></a>得佛无量无边满足音声。<a id="a-8F"></a>发一音声。<a id="a-8G"></a>一切众生无不闻者。<a id="a-8H"></a>得佛无量无边满足力。<a id="a-8I"></a>于一毛道。<a id="a-8J"></a>安置一切世界。<a id="a-8K"></a>得佛无量无边满足自在神力。<a id="a-8L"></a>置一切众生于一微尘。<a id="a-8M"></a>得一切佛无量无边满足解脱。<a id="a-8N"></a>于一众生身中。<a id="a-8O"></a>现一切佛刹。<a id="a-8P"></a>一切如来成最正觉。<a id="a-8Q"></a>得一切佛无量无数满足三昧正受。<a id="a-8R"></a>善方便力。<a id="a-8S"></a>于一三昧中。<a id="a-8T"></a>悉能出生一切三昧得一切佛无量无边满足辩才。<a id="a-8U"></a>说一句法。<a id="a-8V"></a>尽未来劫而不穷尽。<a id="a-8W"></a>悉除一切众生疑惑。<a id="a-8X"></a>得一切佛无量无边满足胜众生法。<a id="a-8Y"></a>示现一切众生萨婆若十力等觉。<a id="a-8Z"></a>佛子。<a id="a-8a"></a>是为菩萨摩诃萨以一切善根随顺如相回向。<a id="a-8b"></a>尔时金刚幢菩萨。<a id="a-8c"></a>承佛神力。<a id="a-8d"></a>普观十方。<a id="a-8e"></a>以偈颂曰。</p>
  <p id="a8f">菩萨心安住　　离痴常正念</p>
  <p id="a8g">忍辱离恼害　　修集无量德</p>
  <p id="a8h">其心无嫌恨　　正直常清净</p>
  <p id="a8i">诸业庄饰世　　悉能善分别</p>
  <p id="a8j">菩萨思惟业　　种种无有量</p>
  <p id="a8k">若益众生业　　修习常履行</p>
  <p id="a8l">善能顺世间　　普令一切喜</p>
  <p id="a8m">随应众生业　　菩萨分别行</p>
  <p id="a8n">永离诸恚碍　　知法亦知义</p>
  <p id="a8o">安住调御地　　饶益一切众</p>
  <p id="a8p">觉悟诸善法　　无量不可数</p>
  <p id="a8q">悉能分别知　　回向益众生</p>
  <p id="a8r">以此深方便　　具足诸地智</p>
  <p id="a8s">灭除众烦恼　　如如善回向</p>
  <p id="a8t">普摄一切趣　　安住如实法</p>
  <p id="a8u">如是业回向　　悉令无所著</p>
  <p id="a8v">深乐生处道　　修习真如法</p>
  <p id="a8w">无性无所有　　明德者回向</p>
  <p id="a8x">日夜及半月　　一月年数劫</p>
  <p id="a8y">一切皆悉如　　功德亦如是</p>
  <p id="a8z">如世及诸刹　　众生一切法</p>
  <p id="a90">趣非趣如实　　回向悉无余</p>
  <p id="a91">如如性如实　　思惟如是性</p>
  <p id="a92">诸功德回向　　悉皆顺真如</p>
  <p id="a93">如如性如是　　诸法无所有</p>
  <p id="a94">如如离自性　　智者业回向</p>
  <p id="a95">如诸相如实　　诸生亦如是</p>
  <p id="a96">如如自性实　　诸业亦如是</p>
  <p id="a97">如如无有量　　一切业如是</p>
  <p id="a98">无缚亦无解　　诸业悉清净</p>
  <p id="a99">如是真佛子　　安住不可动</p>
  <p id="a9A">成就智慧力　　入佛方便藏</p>
  <p id="a9B">觉悟法王法　　无缚亦无著</p>
  <p id="a9C">无碍无转心　　亦复无所转</p>
  <p id="a9D">法身所摄业　　随顺众生相</p>
  <p id="a9E">深入真实相　　相亦非是相</p>
  <p id="a9F">如是不思议　　思议不可尽</p>
  <p id="a9G">深入不思议　　思非思寂灭</p>
  <p id="a9H">如是思惟法　　分别一切业</p>
  <p id="a9I">除灭诸烦恼　　是名功德王</p>
  <p id="a9J">菩萨一切报　　无尽智所印</p>
  <p id="a9K">尽法无尽性　　无尽方便灭</p>
  <p id="a9L">心不在内外　　心亦无所有</p>
  <p id="a9M">妄取故有法　　不取则寂灭</p>
  <p id="a9N">佛子如是知　　法空无自性</p>
  <p id="a9O">诸法无自在　　最胜觉无我</p>
  <p id="a9P">如如等众生　　觉法性如是</p>
  <p id="a9Q">彼见不思议　　无相智不惑</p>
  <p id="a9R">如是深修习　　一向求菩提</p>
  <p id="a9S">所愿不退转　　饶益众生故</p>
  <p id="a9T">菩萨舍此身　　无死虚妄想</p>
  <p id="a9U">解了心如化　　调伏一切众</p>
  <p id="a9V">观彼顺正念　　世间业报起</p>
  <p id="a9W">菩萨悉救护　　三界无有余</p>
  <p id="a9X">了知众想行　　皆悉是虚妄</p>
  <p id="a9Y">菩萨知非实　　亦不坏法性</p>
  <p id="a9Z">彼如是回向　　智慧妙善根</p>
  <p id="a9a">怜愍一切众　　令入深方便</p>
  <p id="a9b">佛子。<a id="a-9c"></a>何等为菩萨摩诃萨。<a id="a-9d"></a>第九无缚无著解脱心回向。<a id="a-9e"></a>此菩萨摩诃萨。<a id="a-9f"></a>于一切善根。<a id="a-9g"></a>不生轻心。<a id="a-9h"></a>不轻出生死心。<a id="a-9i"></a>不轻摄善根心。<a id="a-9j"></a>不轻专求一切善根心。<a id="a-9k"></a>不轻悔过心。<a id="a-9l"></a>不轻随喜善根心。<a id="a-9m"></a>不轻礼他方佛心。<a id="a-9n"></a>不轻恭敬合掌业心。<a id="a-9o"></a>不轻礼拜塔庙尊重业心。<a id="a-9p"></a>不轻劝请他方诸佛转法轮业心。<a id="a-9q"></a>菩萨摩诃萨。<a id="a-9r"></a>常乐摄受彼诸善根。<a id="a-9s"></a>坚固不坏彼善根。<a id="a-9t"></a>安住彼善根。<a id="a-9u"></a>思惟彼善根。<a id="a-9v"></a>长养彼善根。<a id="a-9w"></a>不着彼善根。<a id="a-9x"></a>具正直心具彼善根。<a id="a-9y"></a>不选择彼善根。<a id="a-9z"></a>随顺彼诸佛境界善根。<a id="a-A0"></a>见彼善根得自在力。<a id="a-A1"></a>菩萨摩诃萨。<a id="a-A2"></a>以无缚无著解脱心。<a id="a-A3"></a>彼善根回向具足普贤身口意业。<a id="a-A4"></a>以无缚无著解脱心。<a id="a-A5"></a>修习普贤勇猛精进。<a id="a-A6"></a>以无缚无著解脱心。<a id="a-A7"></a>具足普贤无碍音声陀罗尼门。<a id="a-A8"></a>充满十方。<a id="a-A9"></a>以无缚无著解脱心。<a id="a-AA"></a>具足普贤得见一切佛诸陀罗尼。<a id="a-AB"></a>以无缚无著解脱心。<a id="a-AC"></a>具足普贤妙音陀罗尼。<a id="a-AD"></a>分别一切音声。<a id="a-AE"></a>悉能演说无量法云。<a id="a-AF"></a>以无缚无著解脱心。<a id="a-AG"></a>得持普贤一切劫行陀罗尼。<a id="a-AH"></a>于一切世界。<a id="a-AI"></a>具足修习诸菩萨行。<a id="a-AJ"></a>以无缚无著解脱心。<a id="a-AK"></a>于一众生身。<a id="a-AL"></a>尽未来劫。<a id="a-AM"></a>示现普贤菩萨一切自在神力。<a id="a-AN"></a>如一众生身。<a id="a-AO"></a>一切众生身。<a id="a-AP"></a>亦复如是。<a id="a-AQ"></a>以无缚无著解脱心。<a id="a-AR"></a>悉得普贤自在神力。<a id="a-AS"></a>示现现在一切诸佛菩萨众中。<a id="a-AT"></a>修菩萨行。<a id="a-AU"></a>以无缚无著解脱心。<a id="a-AV"></a>得普贤一法门。<a id="a-AW"></a>于无量无数劫。<a id="a-AX"></a>示现诸佛无尽自在。<a id="a-AY"></a>悉能度脱一切众生。<a id="a-AZ"></a>以无缚无著解脱心。<a id="a-Aa"></a>得普贤种种法门自在。<a id="a-Ab"></a>于无量无数劫。<a id="a-Ac"></a>示现诸佛无尽自在。<a id="a-Ad"></a>悉能度脱一切众生。<a id="a-Ae"></a>以无缚无著解脱心。<a id="a-Af"></a>得普贤自在。<a id="a-Ag"></a>于念念中。<a id="a-Ah"></a>令无量众生。<a id="a-Ai"></a>安住十力心无厌足。<a id="a-Aj"></a>以无缚无著解脱心。<a id="a-Ak"></a>得普贤菩萨自在。<a id="a-Al"></a>于一切众生身。<a id="a-Am"></a>皆悉得见诸佛自在。<a id="a-An"></a>修普贤行。<a id="a-Ao"></a>以无缚无著解脱心。<a id="a-Ap"></a>得普贤自在。<a id="a-Aq"></a>于一言中。<a id="a-Ar"></a>悉能分别一切众生音声语言。<a id="a-As"></a>调伏一切众生。<a id="a-At"></a>安住萨婆若地。<a id="a-Au"></a>以无缚无著解脱心。<a id="a-Av"></a>得普贤自在。<a id="a-Aw"></a>于一众生身中。<a id="a-Ax"></a>悉能容受一切众生。<a id="a-Ay"></a>彼悉自谓逮得佛身。<a id="a-Az"></a>以无缚无著解脱心。<a id="a-B0"></a>得普贤自在。<a id="a-B1"></a>于一华中。<a id="a-B2"></a>令一切严净世界皆悉安住。<a id="a-B3"></a>菩萨摩诃萨。<a id="a-B4"></a>复作是念。<a id="a-B5"></a>以此无缚无著解脱心善根。<a id="a-B6"></a>出生普贤微妙音声。<a id="a-B7"></a>充满法界十方佛刹。<a id="a-B8"></a>随其所应皆悉得闻。<a id="a-B9"></a>以此普贤无缚无著解脱心善根。<a id="a-BA"></a>如普贤。<a id="a-BB"></a>于念念中见尽过去际无量无边世界诸佛。<a id="a-BC"></a>闻所说法受持不忘。<a id="a-BD"></a>庄严佛家。<a id="a-BE"></a>以此无缚无著解脱心善根。<a id="a-BF"></a>如普贤尽未来劫。<a id="a-BG"></a>于一切世界中。<a id="a-BH"></a>演说诸法皆悉究竟。<a id="a-BI"></a>以此无缚无著解脱心善根。<a id="a-BJ"></a>于一切世界成最正觉出兴于世。<a id="a-BK"></a>以此无缚无著解脱心善根。<a id="a-BL"></a>能以一光普照虚空等一切世界。<a id="a-BM"></a>修习普贤菩萨所行。<a id="a-BN"></a>以此无缚无著解脱心善根。<a id="a-BO"></a>得无量无边智慧。<a id="a-BP"></a>皆能随顺诸地神通。<a id="a-BQ"></a>成就普贤菩萨所行。<a id="a-BR"></a>以此无缚无著解脱心善根。<a id="a-BS"></a>悉得究竟如来智慧。<a id="a-BT"></a>于一切劫。<a id="a-BU"></a>说如来智。<a id="a-BV"></a>诸劫悉尽。<a id="a-BW"></a>而智无穷尽。<a id="a-BX"></a>具足普贤菩萨所行。<a id="a-BY"></a>以此无缚无著解脱心善根。<a id="a-BZ"></a>于法界等一切如来菩萨所行。<a id="a-Ba"></a>悉能修习身口意业。<a id="a-Bb"></a>而无懈怠犹如普贤。<a id="a-Bc"></a>以此无缚无著解脱心善根。<a id="a-Bd"></a>得一切佛无上菩提。<a id="a-Be"></a>义身不违法身。<a id="a-Bf"></a>辞辩净地而不可坏乐说辩才无尽之藏。<a id="a-Bg"></a>调伏一切众生具普贤愿。<a id="a-Bh"></a>以此无缚无著解脱心善根。<a id="a-Bi"></a>入一一法门。<a id="a-Bj"></a>普照无量不可思议世界。<a id="a-Bk"></a>于一切法门。<a id="a-Bl"></a>尽其原底。<a id="a-Bm"></a>修习普贤菩萨所行。<a id="a-Bn"></a>逮得究竟萨婆若地。<a id="a-Bo"></a>以此无缚无著解脱心善根。<a id="a-Bp"></a>于一一境界中。<a id="a-Bq"></a>悉以一切种智。<a id="a-Br"></a>分别了知一切种智。<a id="a-Bs"></a>犹无穷尽。<a id="a-Bt"></a>究竟普贤庄严彼岸。<a id="a-Bu"></a>修菩萨行。<a id="a-Bv"></a>具足成就方便大王。<a id="a-Bw"></a>以此无缚无著解脱心善根。<a id="a-Bx"></a>从此生尽未来际生。<a id="a-By"></a>具足普贤菩萨所行。<a id="a-Bz"></a>及一切种智离痴法王。<a id="a-C0"></a>以此无缚无著解脱心善根。<a id="a-C1"></a>得无碍法明。<a id="a-C2"></a>普照一切诸菩萨行。<a id="a-C3"></a>常修正业。<a id="a-C4"></a>具足普贤自在方便。<a id="a-C5"></a>以此无缚无著解脱心善根。<a id="a-C6"></a>悉得无量方便。<a id="a-C7"></a>不可思议方便。<a id="a-C8"></a>菩萨方便。<a id="a-C9"></a>一切智方便。<a id="a-CA"></a>调伏菩萨方便。<a id="a-CB"></a>转无量法轮方便。<a id="a-CC"></a>不可说不可说时方便。<a id="a-CD"></a>种种说法方便。<a id="a-CE"></a>无分际无畏方便说一切法无余方便。<a id="a-CF"></a>得如是等一切随顺方便智。<a id="a-CG"></a>修习普贤菩萨所行。<a id="a-CH"></a>以此无缚无著解脱心善根。<a id="a-CI"></a>具足身业。<a id="a-CJ"></a>令一切众生。<a id="a-CK"></a>皆悉欢喜。<a id="a-CL"></a>得菩萨不退转清净善根。<a id="a-CM"></a>究竟安住普贤诸业。<a id="a-CN"></a>以此无缚无著解脱心善根。<a id="a-CO"></a>得清净智。<a id="a-CP"></a>悉能分别众生语言。<a id="a-CQ"></a>一切口业清净庄严。<a id="a-CR"></a>音辞微妙言无能及。<a id="a-CS"></a>修习受持普贤所行。<a id="a-CT"></a>以此无缚无著解脱心善根。<a id="a-CU"></a>悉能分别一切佛刹。<a id="a-CV"></a>一切众生。<a id="a-CW"></a>一切诸法。<a id="a-CX"></a>一切庄严。<a id="a-CY"></a>其心清净出生一切如来法藏。<a id="a-CZ"></a>究竟一切智。<a id="a-Ca"></a>善能随顺普贤所行。<a id="a-Cb"></a>以此无缚无著解脱心善根。<a id="a-Cc"></a>清净直心得一切佛无碍法身。<a id="a-Cd"></a>具足解脱。<a id="a-Ce"></a>修如来法。<a id="a-Cf"></a>摄佛功德。<a id="a-Cg"></a>住佛境界。<a id="a-Ch"></a>大智普照。<a id="a-Ci"></a>修习菩萨清净之行。<a id="a-Cj"></a>随顺方便。<a id="a-Ck"></a>悉能分别一切法藏。<a id="a-Cl"></a>出生无量大乘自在。<a id="a-Cm"></a>悉能示现无量无边一切众生无上大道。<a id="a-Cn"></a>具足普贤行愿回向。<a id="a-Co"></a>以此无缚无著解脱心善根。<a id="a-Cp"></a>得明利根。<a id="a-Cq"></a>善调伏根。<a id="a-Cr"></a>于一切法自在根。<a id="a-Cs"></a>无穷尽根。<a id="a-Ct"></a>修习一切善根根一切佛境界平等根。<a id="a-Cu"></a>授一切菩萨不退转记大精进根。<a id="a-Cv"></a>分别一切佛法金刚界根。<a id="a-Cw"></a>一切如来智慧光照金刚焰根。<a id="a-Cx"></a>分别一切诸根自在根。<a id="a-Cy"></a>令一切众生安住一切智根。<a id="a-Cz"></a>无量根。<a id="a-D0"></a>满足一切根。<a id="a-D1"></a>无碍清净根。<a id="a-D2"></a>平等修习诸愿根。<a id="a-D3"></a>以此无缚无著解脱心善根。<a id="a-D4"></a>得一切菩萨神力。<a id="a-D5"></a>住持无量身神力。<a id="a-D6"></a>无量智慧境界神力。<a id="a-D7"></a>不离一处悉能示现一切佛刹神力。<a id="a-D8"></a>菩萨无碍不可制持自在神力。<a id="a-D9"></a>示现摄取一切佛刹安置一处自在神力。<a id="a-DA"></a>一身充满一切佛刹自在神力。<a id="a-DB"></a>菩萨无碍解脱自在神力。<a id="a-DC"></a>少方便一念自在神力。<a id="a-DD"></a>依无所有。<a id="a-DE"></a>自在神力。<a id="a-DF"></a>以一毛悉缚无量世界。<a id="a-DG"></a>悉持游行法界等佛刹示现众生。<a id="a-DH"></a>令得究竟妙智慧门自在神力。<a id="a-DI"></a>修习普贤菩萨所行。<a id="a-DJ"></a>以此无缚无著解脱心善根。<a id="a-DK"></a>于一念顷。<a id="a-DL"></a>悉能往诣无量佛刹。<a id="a-DM"></a>于一身中。<a id="a-DN"></a>悉能容受无量佛刹。<a id="a-DO"></a>逮得甚深微妙智地。<a id="a-DP"></a>善能分别诸佛世界。<a id="a-DQ"></a>得无生心。<a id="a-DR"></a>悉入普贤菩萨法门。<a id="a-DS"></a>生菩萨行。<a id="a-DT"></a>以此无缚无著解脱心善根。<a id="a-DU"></a>生如来家。<a id="a-DV"></a>修菩萨行。<a id="a-DW"></a>具足无量无数不思议法。<a id="a-DX"></a>无量大愿皆悉成满。<a id="a-DY"></a>分别一切法界。<a id="a-DZ"></a>及三世法界。<a id="a-Da"></a>而无懈怠。<a id="a-Db"></a>随顺普贤菩萨诸行。<a id="a-Dc"></a>究竟智界。<a id="a-Dd"></a>以此无缚无著解脱心善根。<a id="a-De"></a>于一毛道。<a id="a-Df"></a>分别无量无数佛刹。<a id="a-Dg"></a>悉能包容一切法界究竟空界。<a id="a-Dh"></a>如一毛道。<a id="a-Di"></a>一切法界虚空界等。<a id="a-Dj"></a>一切毛道亦复如是。<a id="a-Dk"></a>以普贤菩萨清净法门。<a id="a-Dl"></a>开智慧眼。<a id="a-Dm"></a>以此无缚无著解脱心善根。<a id="a-Dn"></a>能以无量无数阿僧祇劫。<a id="a-Do"></a>以为一念。<a id="a-Dp"></a>能以一切众生诸念。<a id="a-Dq"></a>以为一念。<a id="a-Dr"></a>此诸方便。<a id="a-Ds"></a>皆由普贤菩萨深心究竟。<a id="a-Dt"></a>以此无缚无著解脱心善根。<a id="a-Du"></a>于一身内。<a id="a-Dv"></a>悉能容受无量诸身。<a id="a-Dw"></a>如一身。<a id="a-Dx"></a>一切身亦复如是。<a id="a-Dy"></a>具足普贤菩萨回向。<a id="a-Dz"></a>以此无缚无著解脱心善根。<a id="a-E0"></a>悉入一切诸佛境界。<a id="a-E1"></a>常见诸佛虚空界等清净法身。<a id="a-E2"></a>相好庄严。<a id="a-E3"></a>神力自在。<a id="a-E4"></a>梵音微妙。<a id="a-E5"></a>具足广说无碍正法。<a id="a-E6"></a>闻彼佛法悉能受持。<a id="a-E7"></a>于彼佛身了无所有。<a id="a-E8"></a>悉得普贤菩萨无量大愿。<a id="a-E9"></a>永离众生心想见倒。<a id="a-EA"></a>以此无缚无著解脱心善根。<a id="a-EB"></a>入一切世界。<a id="a-EC"></a>入翻覆世界。<a id="a-ED"></a>入伏世界。<a id="a-EE"></a>于一念中。<a id="a-EF"></a>悉能遍入十方世界一切佛刹。<a id="a-EG"></a>分别因那网世界。<a id="a-EH"></a>分别一切平等法界。<a id="a-EI"></a>令杂世界悉为一形。<a id="a-EJ"></a>无量种种世界无量方便入深法界。<a id="a-EK"></a>皆如虚空。<a id="a-EL"></a>而亦不坏世界之性。<a id="a-EM"></a>修普贤行住菩萨地。<a id="a-EN"></a>以此无缚无著解脱心善根。<a id="a-EO"></a>悉能分别一切诸想。<a id="a-EP"></a>众生想。<a id="a-EQ"></a>法想。<a id="a-ER"></a>佛刹想。<a id="a-ES"></a>方想。<a id="a-ET"></a>佛想。<a id="a-EU"></a>世想。<a id="a-EV"></a>业想。<a id="a-EW"></a>行想。<a id="a-EX"></a>解脱想。<a id="a-EY"></a>根想。<a id="a-EZ"></a>时想受持想。<a id="a-Ea"></a>烦恼想。<a id="a-Eb"></a>清净想。<a id="a-Ec"></a>成熟想。<a id="a-Ed"></a>见诸佛想。<a id="a-Ee"></a>转法轮想。<a id="a-Ef"></a>闻法解想。<a id="a-Eg"></a>调伏想。<a id="a-Eh"></a>种种方便出生想。<a id="a-Ei"></a>种种地想。<a id="a-Ej"></a>入菩萨想。<a id="a-Ek"></a>修习菩萨功德想。<a id="a-El"></a>菩萨三昧正受想。<a id="a-Em"></a>菩萨三昧起想。<a id="a-En"></a>菩萨境界想。<a id="a-Eo"></a>劫成坏想。<a id="a-Ep"></a>明想。<a id="a-Eq"></a>闇想。<a id="a-Er"></a>昼想。<a id="a-Es"></a>夜想。<a id="a-Et"></a>半月一月年岁时变想。<a id="a-Eu"></a>去想。<a id="a-Ev"></a>来想。<a id="a-Ew"></a>坐想。<a id="a-Ex"></a>立想。<a id="a-Ey"></a>觉想。<a id="a-Ez"></a>睡想。<a id="a-F0"></a>如是等一切诸想。<a id="a-F1"></a>于一念中。<a id="a-F2"></a>悉能了知心无虚妄。<a id="a-F3"></a>悉离诸想。<a id="a-F4"></a>心无所著。<a id="a-F5"></a>远离障碍。<a id="a-F6"></a>一切如来智慧充满。<a id="a-F7"></a>一切佛法。<a id="a-F8"></a>长养善根。<a id="a-F9"></a>以一切佛身以熏其身。<a id="a-FA"></a>常为诸佛之所摄取。<a id="a-FB"></a>于白净法未曾退失。<a id="a-FC"></a>善能修学等正觉法。<a id="a-FD"></a>究竟彼岸。<a id="a-FE"></a>修行诸佛普贤所行。<a id="a-FF"></a>具足诸愿。<a id="a-FG"></a>受如来记。<a id="a-FH"></a>于一念中。<a id="a-FI"></a>得入方便地。<a id="a-FJ"></a>究竟智满足安住。<a id="a-FK"></a>以此无缚无著解脱心善根。<a id="a-FL"></a>以一一心观无量心。<a id="a-FM"></a>离诸虚妄而无所依。<a id="a-FN"></a>心不一故。<a id="a-FO"></a>所行各异。<a id="a-FP"></a>业相不同。<a id="a-FQ"></a>令一切众生。<a id="a-FR"></a>勇猛精进。<a id="a-FS"></a>出生普贤智慧之宝。<a id="a-FT"></a>犹如普贤。<a id="a-FU"></a>以此无缚无著解脱心善根。<a id="a-FV"></a>于一处悉能分别无量诸处。<a id="a-FW"></a>如一处。<a id="a-FX"></a>一切处亦复如是。<a id="a-FY"></a>悉决定知满足普贤大愿智宝。</p>
 </body>
</html>