<!doctype html>
<html id="z3IBTStHT" data-ver="891">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第十五</h1>
  <h2 id="a2">贤首品第十二之二</h2>
  <p id="a3">“有胜三昧名安乐，<a id="a-4"></a>能普救度诸群生，<a id="a-5"></a>放大光明不思议，<a id="a-6"></a>令其见者悉调伏。</p>
  <p id="a7">所放光明名善现，<a id="a-8"></a>若有众生遇此光，<a id="a-9"></a>必令获益不唐捐，<a id="a-A"></a>因是得成无上智。</p>
  <p id="aB">彼先示现于诸佛，<a id="a-C"></a>示法示僧示正道，<a id="a-D"></a>亦示佛塔及形像，<a id="a-E"></a>是故得成此光明。</p>
  <p id="aF">又放光明名照曜，<a id="a-G"></a>映蔽一切诸天光，<a id="a-H"></a>所有暗障靡不除，<a id="a-I"></a>普为众生作饶益。</p>
  <p id="aJ">此光觉悟一切众，<a id="a-K"></a>令执灯明供养佛，<a id="a-L"></a>以灯供养诸佛故，<a id="a-M"></a>得成世中无上灯。</p>
  <p id="aN">燃诸油灯及酥灯，<a id="a-O"></a>亦燃种种诸明炬，<a id="a-P"></a>众香妙药上宝烛，<a id="a-Q"></a>以是供佛获此光。</p>
  <p id="aR">又放光明名济度，<a id="a-S"></a>此光能觉一切众，<a id="a-T"></a>令其普发大誓心，<a id="a-U"></a>度脱欲海诸群生。</p>
  <p id="aV">若能普发大誓心，<a id="a-W"></a>度脱欲海诸群生，<a id="a-X"></a>则能越度四瀑流，<a id="a-Y"></a>示导无忧解脱城。</p>
  <p id="aZ">于诸行路大水处，<a id="a-a"></a>造立桥梁及船筏，<a id="a-b"></a>毁訾有为赞寂静，<a id="a-c"></a>是故得成此光明。</p>
  <p id="ad">又放光明名灭爱，<a id="a-e"></a>此光能觉一切众，<a id="a-f"></a>令其舍离于五欲，<a id="a-g"></a>专思解脱妙法味。</p>
  <p id="ah">若能舍离于五欲，<a id="a-i"></a>专思解脱妙法味，<a id="a-j"></a>则能以佛甘露雨，<a id="a-k"></a>普灭世间诸渴爱。</p>
  <p id="al">惠施池井及泉流，<a id="a-m"></a>专求无上菩提道，<a id="a-n"></a>毁訾五欲赞禅定，<a id="a-o"></a>是故得成此光明。</p>
  <p id="ap">又放光明名欢喜，<a id="a-q"></a>此光能觉一切众，<a id="a-r"></a>令其爱慕佛菩提，<a id="a-s"></a>发心愿证无师道。</p>
  <p id="at">造立如来大悲像，<a id="a-u"></a>众相庄严坐华座，<a id="a-v"></a>恒叹最胜诸功德，<a id="a-w"></a>是故得成此光明。</p>
  <p id="ax">又放光明名爱乐，<a id="a-y"></a>此光能觉一切众，<a id="a-z"></a>令其心乐于诸佛，<a id="a-10"></a>及以乐法乐众僧。</p>
  <p id="a11">若常心乐于诸佛，<a id="a-12"></a>及以乐法乐众僧，<a id="a-13"></a>则在如来众会中，<a id="a-14"></a>逮成无上深法忍。</p>
  <p id="a15">开悟众生无有量，<a id="a-16"></a>普使念佛法僧宝，<a id="a-17"></a>及示发心功德行，<a id="a-18"></a>是故得成此光明。</p>
  <p id="a19">又放光明名福聚，<a id="a-1A"></a>此光能觉一切众，<a id="a-1B"></a>令行种种无量施，<a id="a-1C"></a>以此愿求无上道。</p>
  <p id="a1D">设大施会无遮限，<a id="a-1E"></a>有来求者皆满足，<a id="a-1F"></a>不令其心有所乏，<a id="a-1G"></a>是故得成此光明。</p>
  <p id="a1H">又放光明名具智，<a id="a-1I"></a>此光能觉一切众，<a id="a-1J"></a>令于一法一念中，<a id="a-1K"></a>悉解无量诸法门。</p>
  <p id="a1L">为诸众生分别法，<a id="a-1M"></a>及以决了真实义，<a id="a-1N"></a>善说法义无亏减，<a id="a-1O"></a>是故得成此光明。</p>
  <p id="a1P">又放光明名慧灯，<a id="a-1Q"></a>此光能觉一切众，<a id="a-1R"></a>令知众生性空寂，<a id="a-1S"></a>一切诸法无所有。</p>
  <p id="a1T">演说诸法空无主，<a id="a-1U"></a>如幻如焰水中月，<a id="a-1V"></a>乃至犹如梦影像，<a id="a-1W"></a>是故得成此光明。</p>
  <p id="a1X">又放光名法自在，<a id="a-1Y"></a>此光能觉一切众，<a id="a-1Z"></a>令得无尽陀罗尼，<a id="a-1a"></a>悉持一切诸佛法。</p>
  <p id="a1b">恭敬供养持法者，<a id="a-1c"></a>给侍守护诸贤圣，<a id="a-1d"></a>以种种法施众生，<a id="a-1e"></a>是故得成此光明。</p>
  <p id="a1f">又放光明名能舍，<a id="a-1g"></a>此光觉悟悭众生，<a id="a-1h"></a>令知财宝悉非常，<a id="a-1i"></a>恒乐惠施心无著。</p>
  <p id="a1j">悭心难调而能调，<a id="a-1k"></a>解财如梦如浮云，<a id="a-1l"></a>增长惠施清净心，<a id="a-1m"></a>是故得成此光明。</p>
  <p id="a1n">又放光明名除热，<a id="a-1o"></a>此光能觉毁禁者，<a id="a-1p"></a>普使受持清净戒，<a id="a-1q"></a>发心愿证无师道。</p>
  <p id="a1r">劝引众生受持戒，<a id="a-1s"></a>十善业道悉清净，<a id="a-1t"></a>又令发向菩提心，<a id="a-1u"></a>是故得成此光明。</p>
  <p id="a1v">又放光明名忍严，<a id="a-1w"></a>此光觉悟瞋恚者，<a id="a-1x"></a>令彼除瞋离我慢，<a id="a-1y"></a>常乐忍辱柔和法。</p>
  <p id="a1z">众生暴恶难可忍，<a id="a-20"></a>为菩提故心不动，<a id="a-21"></a>常乐称扬忍功德，<a id="a-22"></a>是故得成此光明。</p>
  <p id="a23">又放光明名勇猛，<a id="a-24"></a>此光觉悟懒堕者，<a id="a-25"></a>令彼常于三宝中，<a id="a-26"></a>恭敬供养无疲厌。</p>
  <p id="a27">若彼常于三宝中，<a id="a-28"></a>恭敬供养无疲厌，<a id="a-29"></a>则能超出四魔境，<a id="a-2A"></a>速成无上佛菩提。</p>
  <p id="a2B">劝化众生令进策，<a id="a-2C"></a>常勤供养于三宝，<a id="a-2D"></a>法欲灭时专守护，<a id="a-2E"></a>是故得成此光明。</p>
  <p id="a2F">又放光明名寂静，<a id="a-2G"></a>此光能觉乱意者，<a id="a-2H"></a>令其远离贪恚痴，<a id="a-2I"></a>心不动摇而正定。</p>
  <p id="a2J">舍离一切恶知识，<a id="a-2K"></a>无义谈说杂染行，<a id="a-2L"></a>赞叹禅定阿兰若，<a id="a-2M"></a>是故得成此光明。</p>
  <p id="a2N">又放光明名慧严，<a id="a-2O"></a>此光觉悟愚迷者，<a id="a-2P"></a>令其证谛解缘起，<a id="a-2Q"></a>诸根智慧悉通达。</p>
  <p id="a2R">若能证谛解缘起，<a id="a-2S"></a>诸根智慧悉通达，<a id="a-2T"></a>则得日灯三昧法，<a id="a-2U"></a>智慧光明成佛果。</p>
  <p id="a2V">国财及己皆能舍，<a id="a-2W"></a>为菩提故求正法，<a id="a-2X"></a>闻已专勤为众说，<a id="a-2Y"></a>是故得成此光明。</p>
  <p id="a2Z">又放光明名佛慧，<a id="a-2a"></a>此光觉悟诸含识，<a id="a-2b"></a>令见无量无边佛，<a id="a-2c"></a>各各坐宝莲华上。</p>
  <p id="a2d">赞佛威德及解脱，<a id="a-2e"></a>说佛自在无有量，<a id="a-2f"></a>显示佛力及神通，<a id="a-2g"></a>是故得成此光明。</p>
  <p id="a2h">又放光明名无畏，<a id="a-2i"></a>此光照触恐怖者，<a id="a-2j"></a>非人所持诸毒害，<a id="a-2k"></a>一切皆令疾除灭。</p>
  <p id="a2l">能于众生施无畏，<a id="a-2m"></a>遇有恼害皆劝止，<a id="a-2n"></a>拯济厄难孤穷者，<a id="a-2o"></a>以是得成此光明。</p>
  <p id="a2p">又放光明名安隐，<a id="a-2q"></a>此光能照疾病者，<a id="a-2r"></a>令除一切诸苦痛，<a id="a-2s"></a>悉得正定三昧乐。</p>
  <p id="a2t">施以良药救众患，<a id="a-2u"></a>妙宝延命香涂体，<a id="a-2v"></a>酥油乳蜜充饮食，<a id="a-2w"></a>以是得成此光明。</p>
  <p id="a2x">又放光明名见佛，<a id="a-2y"></a>此光觉悟将殁者，<a id="a-2z"></a>令随忆念见如来，<a id="a-30"></a>命终得生其净国。</p>
  <p id="a31">见有临终劝念佛，<a id="a-32"></a>又示尊像令瞻敬，<a id="a-33"></a>俾于佛所深归仰，<a id="a-34"></a>是故得成此光明。</p>
  <p id="a35">又放光明名乐法，<a id="a-36"></a>此光能觉一切众，<a id="a-37"></a>令于正法常欣乐，<a id="a-38"></a>听闻演说及书写。</p>
  <p id="a39">法欲尽时能演说，<a id="a-3A"></a>令求法者意充满，<a id="a-3B"></a>于法爱乐勤修行，<a id="a-3C"></a>是故得成此光明。</p>
  <p id="a3D">又放光明名妙音，<a id="a-3E"></a>此光开悟诸菩萨，<a id="a-3F"></a>能令三界所有声，<a id="a-3G"></a>闻者皆是如来音。</p>
  <p id="a3H">以大音声称赞佛，<a id="a-3I"></a>及施铃铎诸音乐，<a id="a-3J"></a>普使世间闻佛音，<a id="a-3K"></a>是故得成此光明。</p>
  <p id="a3L">又放光名施甘露，<a id="a-3M"></a>此光开悟一切众，<a id="a-3N"></a>令舍一切放逸行，<a id="a-3O"></a>具足修习诸功德。</p>
  <p id="a3P">说有为法非安隐，<a id="a-3Q"></a>无量苦恼悉充遍，<a id="a-3R"></a>恒乐称扬寂灭乐，<a id="a-3S"></a>是故得成此光明。</p>
  <p id="a3T">又放光明名最胜，<a id="a-3U"></a>此光开悟一切众，<a id="a-3V"></a>令于佛所普听闻，<a id="a-3W"></a>戒定智慧增上法。</p>
  <p id="a3X">常乐称扬一切佛，<a id="a-3Y"></a>胜戒胜定殊胜慧，<a id="a-3Z"></a>如是为求无上道，<a id="a-3a"></a>是故得成此光明。</p>
  <p id="a3b">又放光明名宝严，<a id="a-3c"></a>此光能觉一切众，<a id="a-3d"></a>令得宝藏无穷尽，<a id="a-3e"></a>以此供养诸如来。</p>
  <p id="a3f">以诸种种上妙宝，<a id="a-3g"></a>奉施于佛及佛塔，<a id="a-3h"></a>亦以惠施诸贫乏，<a id="a-3i"></a>是故得成此光明。</p>
  <p id="a3j">又放光明名香严，<a id="a-3k"></a>此光能觉一切众，<a id="a-3l"></a>令其闻者悦可意，<a id="a-3m"></a>决定当成佛功德。</p>
  <p id="a3n">人天妙香以涂地，<a id="a-3o"></a>供养一切最胜王，<a id="a-3p"></a>亦以造塔及佛像，<a id="a-3q"></a>是故得成此光明。</p>
  <p id="a3r">又放光名杂庄严，<a id="a-3s"></a>宝幢幡盖无央数，<a id="a-3t"></a>焚香散华奏众乐，<a id="a-3u"></a>城邑内外皆充满。</p>
  <p id="a3v">本以微妙妓乐音，<a id="a-3w"></a>众香妙华幢盖等，<a id="a-3x"></a>种种庄严供养佛，<a id="a-3y"></a>是故得成此光明。</p>
  <p id="a3z">又放光明名严洁，<a id="a-40"></a>令地平坦犹如掌，<a id="a-41"></a>庄严佛塔及其处，<a id="a-42"></a>是故得成此光明。</p>
  <p id="a43">又放光明名大云，<a id="a-44"></a>能起香云雨香水，<a id="a-45"></a>以水洒塔及庭院，<a id="a-46"></a>是故得成此光明。</p>
  <p id="a47">又放光明名严具，<a id="a-48"></a>令裸形者得上服，<a id="a-49"></a>严身妙物而为施，<a id="a-4A"></a>是故得成此光明。</p>
  <p id="a4B">又放光明名上味，<a id="a-4C"></a>能令饥者获美食，<a id="a-4D"></a>种种珍馔而为施，<a id="a-4E"></a>是故得成此光明。</p>
  <p id="a4F">又放光明名大财，<a id="a-4G"></a>令贫乏者获宝藏，<a id="a-4H"></a>以无尽物施三宝，<a id="a-4I"></a>是故得成此光明。</p>
  <p id="a4J">又放光名眼清净，<a id="a-4K"></a>能令盲者见众色，<a id="a-4L"></a>以灯施佛及佛塔，<a id="a-4M"></a>是故得成此光明。</p>
  <p id="a4N">又放光名耳清净，<a id="a-4O"></a>能令聋者悉善听，<a id="a-4P"></a>鼓乐娱佛及佛塔，<a id="a-4Q"></a>是故得成此光明。</p>
  <p id="a4R">又放光名鼻清净，<a id="a-4S"></a>昔未闻香皆得闻，<a id="a-4T"></a>以香施佛及佛塔，<a id="a-4U"></a>是故得成此光明。</p>
  <p id="a4V">又放光名舌清净，<a id="a-4W"></a>能以美音称赞佛，<a id="a-4X"></a>永除粗恶不善语，<a id="a-4Y"></a>是故得成此光明。</p>
  <p id="a4Z">又放光名身清净，<a id="a-4a"></a>诸根缺者令具足，<a id="a-4b"></a>以身礼佛及佛塔，<a id="a-4c"></a>是故得成此光明。</p>
  <p id="a4d">又放光名意清净，<a id="a-4e"></a>令失心者得正念，<a id="a-4f"></a>修行三昧悉自在，<a id="a-4g"></a>是故得成此光明。</p>
  <p id="a4h">又放光名色清净，<a id="a-4i"></a>令见难思诸佛色，<a id="a-4j"></a>以众妙色庄严塔，<a id="a-4k"></a>是故得成此光明。</p>
  <p id="a4l">又放光名声清净，<a id="a-4m"></a>令知声性本空寂，<a id="a-4n"></a>观声缘起如谷响，<a id="a-4o"></a>是故得成此光明。</p>
  <p id="a4p">又放光名香清净，<a id="a-4q"></a>令诸臭秽悉香洁，<a id="a-4r"></a>香水洗塔菩提树，<a id="a-4s"></a>是故得成此光明。</p>
  <p id="a4t">又放光名味清净，<a id="a-4u"></a>能除一切味中毒，<a id="a-4v"></a>恒供佛僧及父母，<a id="a-4w"></a>是故得成此光明。</p>
  <p id="a4x">又放光名触清净，<a id="a-4y"></a>能令恶触皆柔软，<a id="a-4z"></a>戈鋋剑戟从空雨，<a id="a-50"></a>皆令变作妙华鬘。</p>
  <p id="a51">以昔曾于道路中，<a id="a-52"></a>涂香散华布衣服，<a id="a-53"></a>迎送如来令蹈上，<a id="a-54"></a>是故今获光如是。</p>
  <p id="a55">又放光名法清净，<a id="a-56"></a>能令一切诸毛孔，<a id="a-57"></a>悉演妙法不思议，<a id="a-58"></a>众生听者咸欣悟。</p>
  <p id="a59">因缘所生无有生，<a id="a-5A"></a>诸佛法身非是身，<a id="a-5B"></a>法性常住如虚空，<a id="a-5C"></a>以说其义光如是。</p>
  <p id="a5D">如是等比光明门，<a id="a-5E"></a>如恒河沙无限数，<a id="a-5F"></a>悉从大仙毛孔出，<a id="a-5G"></a>一一作业各差别。</p>
  <p id="a5H">如一毛孔所放光，<a id="a-5I"></a>无量无数如恒沙，<a id="a-5J"></a>一切毛孔悉亦然，<a id="a-5K"></a>此是大仙三昧力。</p>
  <p id="a5L">如其本行所得光，<a id="a-5M"></a>随彼宿缘同行者，<a id="a-5N"></a>今放光明故如是，<a id="a-5O"></a>此是大仙智自在。</p>
  <p id="a5P">往昔同修于福业，<a id="a-5Q"></a>及有爱乐能随喜，<a id="a-5R"></a>见其所作亦复然，<a id="a-5S"></a>彼于此光咸得见。</p>
  <p id="a5T">若有自修众福业，<a id="a-5U"></a>供养诸佛无央数，<a id="a-5V"></a>于佛功德常愿求，<a id="a-5W"></a>是此光明所开觉。</p>
  <p id="a5X">譬如生盲不见日，<a id="a-5Y"></a>非为无日出世间，<a id="a-5Z"></a>诸有目者悉明见，<a id="a-5a"></a>各随所务修其业。</p>
  <p id="a5b">大士光明亦如是，<a id="a-5c"></a>有智慧者皆悉见，<a id="a-5d"></a>凡夫邪信劣解人，<a id="a-5e"></a>于此光明莫能睹。</p>
  <p id="a5f">摩尼宫殿及辇乘，<a id="a-5g"></a>妙宝灵香以涂莹，<a id="a-5h"></a>有福德者自然备，<a id="a-5i"></a>非无德者所能处。</p>
  <p id="a5j">大士光明亦如是，<a id="a-5k"></a>有深智者咸照触，<a id="a-5l"></a>邪信劣解凡愚人，<a id="a-5m"></a>无有能见此光明。</p>
  <p id="a5n">若有闻此光差别，<a id="a-5o"></a>能生清净深信解，<a id="a-5p"></a>永断一切诸疑网，<a id="a-5q"></a>速成无上功德幢。</p>
  <p id="a5r">有胜三昧能出现，<a id="a-5s"></a>眷属庄严皆自在，<a id="a-5t"></a>一切十方诸国土，<a id="a-5u"></a>佛子众会无伦匹。</p>
  <p id="a5v">有妙莲华光庄严，<a id="a-5w"></a>量等三千大千界，<a id="a-5x"></a>其身端坐悉充满，<a id="a-5y"></a>是此三昧神通力。</p>
  <p id="a5z">复有十刹微尘数，<a id="a-60"></a>妙好莲华所围绕，<a id="a-61"></a>诸佛子众于中坐，<a id="a-62"></a>住此三昧威神力。</p>
  <p id="a63">宿世成就善因缘，<a id="a-64"></a>具足修行佛功德，<a id="a-65"></a>此等众生绕菩萨，<a id="a-66"></a>悉共合掌观无厌。</p>
  <p id="a67">譬如明月在星中，<a id="a-68"></a>菩萨处众亦复然，<a id="a-69"></a>大士所行法如是，<a id="a-6A"></a>入此三昧威神力。</p>
  <p id="a6B">如于一方所示现，<a id="a-6C"></a>诸佛子众共围绕，<a id="a-6D"></a>一切方中悉如是，<a id="a-6E"></a>住此三昧威神力。</p>
  <p id="a6F">有胜三昧名方网，<a id="a-6G"></a>菩萨住此广开示，<a id="a-6H"></a>一切方中普现身，<a id="a-6I"></a>或现入定或从出。</p>
  <p id="a6J">或于东方入正定，<a id="a-6K"></a>而于西方从定出；<a id="a-6L"></a>或于西方入正定，<a id="a-6M"></a>而于东方从定出；</p>
  <p id="a6N">或于余方入正定，<a id="a-6O"></a>而于余方从定出。<a id="a-6P"></a>如是入出遍十方，<a id="a-6Q"></a>是名菩萨三昧力。</p>
  <p id="a6R">尽于东方诸国土，<a id="a-6S"></a>所有如来无数量，<a id="a-6T"></a>悉现其前普亲近，<a id="a-6U"></a>住于三昧寂不动。</p>
  <p id="a6V">而于西方诸世界，<a id="a-6W"></a>一切诸佛如来所，<a id="a-6X"></a>皆现从于三昧起，<a id="a-6Y"></a>广修无量诸供养。</p>
  <p id="a6Z">尽于西方诸国土，<a id="a-6a"></a>所有如来无数量，<a id="a-6b"></a>悉现其前普亲近，<a id="a-6c"></a>住于三昧寂不动。</p>
  <p id="a6d">而于东方诸世界，<a id="a-6e"></a>一切诸佛如来所，<a id="a-6f"></a>皆现从于三昧起，<a id="a-6g"></a>广修无量诸供养。</p>
  <p id="a6h">如是十方诸世界，<a id="a-6i"></a>菩萨悉入无有余，<a id="a-6j"></a>或现三昧寂不动，<a id="a-6k"></a>或现恭敬供养佛。</p>
  <p id="a6l">于眼根中入正定，<a id="a-6m"></a>于色尘中从定出，<a id="a-6n"></a>示现色性不思议，<a id="a-6o"></a>一切天人莫能知。</p>
  <p id="a6p">于色尘中入正定，<a id="a-6q"></a>于眼起定心不乱，<a id="a-6r"></a>说眼无生无有起，<a id="a-6s"></a>性空寂灭无所作。</p>
  <p id="a6t">于耳根中入正定，<a id="a-6u"></a>于声尘中从定出，<a id="a-6v"></a>分别一切语言音，<a id="a-6w"></a>诸天世人莫能知。</p>
  <p id="a6x">于声尘中入正定，<a id="a-6y"></a>于耳起定心不乱，<a id="a-6z"></a>说耳无生无有起，<a id="a-70"></a>性空寂灭无所作。</p>
  <p id="a71">于鼻根中入正定，<a id="a-72"></a>于香尘中从定出，<a id="a-73"></a>普得一切上妙香，<a id="a-74"></a>诸天世人莫能知。</p>
  <p id="a75">于香尘中入正定，<a id="a-76"></a>于鼻起定心不乱，<a id="a-77"></a>说鼻无生无有起，<a id="a-78"></a>性空寂灭无所作。</p>
  <p id="a79">于舌根中入正定，<a id="a-7A"></a>于味尘中从定出，<a id="a-7B"></a>普得一切诸上味，<a id="a-7C"></a>诸天世人莫能知。</p>
  <p id="a7D">于味尘中入正定，<a id="a-7E"></a>于舌起定心不乱，<a id="a-7F"></a>说舌无生无有起，<a id="a-7G"></a>性空寂灭无所作。</p>
  <p id="a7H">于身根中入正定，<a id="a-7I"></a>于触尘中从定出，<a id="a-7J"></a>善能分别一切触，<a id="a-7K"></a>诸天世人莫能知。</p>
  <p id="a7L">于触尘中入正定，<a id="a-7M"></a>于身起定心不乱，<a id="a-7N"></a>说身无生无有起，<a id="a-7O"></a>性空寂灭无所作。</p>
  <p id="a7P">于意根中入正定，<a id="a-7Q"></a>于法尘中从定出，<a id="a-7R"></a>分别一切诸法相，<a id="a-7S"></a>诸天世人莫能知。</p>
  <p id="a7T">于法尘中入正定，<a id="a-7U"></a>从意起定心不乱，<a id="a-7V"></a>说意无生无有起，<a id="a-7W"></a>性空寂灭无所作。</p>
  <p id="a7X">童子身中入正定，<a id="a-7Y"></a>壮年身中从定出，<a id="a-7Z"></a>壮年身中入正定，<a id="a-7a"></a>老年身中从定出；</p>
  <p id="a7b">老年身中入正定，<a id="a-7c"></a>善女身中从定出；<a id="a-7d"></a>善女身中入正定，<a id="a-7e"></a>善男身中从定出；</p>
  <p id="a7f">善男身中入正定，<a id="a-7g"></a>比丘尼身从定出；<a id="a-7h"></a>比丘尼身入正定，<a id="a-7i"></a>比丘身中从定出；</p>
  <p id="a7j">比丘身中入正定，<a id="a-7k"></a>学无学身从定出；<a id="a-7l"></a>学无学身入正定，<a id="a-7m"></a>辟支佛身从定出；</p>
  <p id="a7n">辟支佛身入正定，<a id="a-7o"></a>现如来身从定出；<a id="a-7p"></a>于如来身入正定，<a id="a-7q"></a>诸天身中从定出；</p>
  <p id="a7r">诸天身中入正定，<a id="a-7s"></a>大龙身中从定出；<a id="a-7t"></a>大龙身中入正定，<a id="a-7u"></a>夜叉身中从定出；</p>
  <p id="a7v">夜叉身中入正定，<a id="a-7w"></a>鬼神身中从定出；<a id="a-7x"></a>鬼神身中入正定，<a id="a-7y"></a>一毛孔中从定出；</p>
  <p id="a7z">一毛孔中入正定，<a id="a-80"></a>一切毛孔从定出；<a id="a-81"></a>一切毛孔入正定，<a id="a-82"></a>一毛端头从定出；</p>
  <p id="a83">一毛端头入正定，<a id="a-84"></a>一微尘中从定出；<a id="a-85"></a>一微尘中入正定，<a id="a-86"></a>一切尘中从定出；</p>
  <p id="a87">一切尘中入正定，<a id="a-88"></a>金刚地中从定出；<a id="a-89"></a>金刚地中入正定，<a id="a-8A"></a>摩尼树上从定出；</p>
  <p id="a8B">摩尼树上入正定，<a id="a-8C"></a>佛光明中从定出；<a id="a-8D"></a>佛光明中入正定，<a id="a-8E"></a>于河海中从定出；</p>
  <p id="a8F">于河海中入正定，<a id="a-8G"></a>于火大中从定出；<a id="a-8H"></a>于火大中入正定，<a id="a-8I"></a>于风起定心不乱；</p>
  <p id="a8J">于风大中入正定，<a id="a-8K"></a>于地大中从定出；<a id="a-8L"></a>于地大中入正定，<a id="a-8M"></a>于天宫殿从定出；</p>
  <p id="a8N">于天宫殿入正定，<a id="a-8O"></a>于空起定心不乱。</p>
  <p id="a8P">是名无量功德者，<a id="a-8Q"></a>三昧自在难思议，<a id="a-8R"></a>十方一切诸如来，<a id="a-8S"></a>于无量劫说不尽。</p>
  <p id="a8T">一切如来咸共说，<a id="a-8U"></a>众生业报难思议，<a id="a-8V"></a>诸龙变化佛自在，<a id="a-8W"></a>菩萨神力亦难思。</p>
  <p id="a8X">欲以譬喻而显示，<a id="a-8Y"></a>终无有喻能喻此，<a id="a-8Z"></a>然诸智慧聪达人，<a id="a-8a"></a>因于譬故解其义。</p>
  <p id="a8b">声闻心住八解脱，<a id="a-8c"></a>所有变现皆自在，<a id="a-8d"></a>能以一身现多身，<a id="a-8e"></a>复以多身为一身。</p>
  <p id="a8f">于虚空中入火定，<a id="a-8g"></a>行住坐卧悉在空，<a id="a-8h"></a>身上出水身下火，<a id="a-8i"></a>身上出火身下水。</p>
  <p id="a8j">如是皆于一念中，<a id="a-8k"></a>种种自在无边量。</p>
  <p id="a8l">彼不具足大慈悲，<a id="a-8m"></a>不为众生求佛道，<a id="a-8n"></a>尚能现此难思事，<a id="a-8o"></a>况大饶益自在力。</p>
  <p id="a8p">譬如日月游虚空，<a id="a-8q"></a>影像普遍于十方，<a id="a-8r"></a>泉池陂泽器中水，<a id="a-8s"></a>众宝河海靡不现。</p>
  <p id="a8t">菩萨色像亦复然，<a id="a-8u"></a>十方普现不思议，<a id="a-8v"></a>此皆三昧自在法，<a id="a-8w"></a>唯有如来能证了。</p>
  <p id="a8x">如净水中四兵像，<a id="a-8y"></a>各各别异无交杂，<a id="a-8z"></a>剑戟弧矢类甚多，<a id="a-90"></a>铠胄车舆非一种。</p>
  <p id="a91">随其所有相差别，<a id="a-92"></a>莫不皆于水中现，<a id="a-93"></a>而水本自无分别，<a id="a-94"></a>菩萨三昧亦如是。</p>
  <p id="a95">海中有神名善音，<a id="a-96"></a>其音普顺海众生，<a id="a-97"></a>所有语言皆辩了，<a id="a-98"></a>令彼一切悉欢悦。</p>
  <p id="a99">彼神具有贪恚痴，<a id="a-9A"></a>犹能善解一切音，<a id="a-9B"></a>况复总持自在力，<a id="a-9C"></a>而不能令众欢喜！</p>
  <p id="a9D">有一妇人名辩才，<a id="a-9E"></a>父母求天而得生，<a id="a-9F"></a>若有离恶乐真实，<a id="a-9G"></a>入彼身中生妙辩。</p>
  <p id="a9H">彼有贪欲瞋恚痴，<a id="a-9I"></a>犹能随行与辩才，<a id="a-9J"></a>何况菩萨具智慧，<a id="a-9K"></a>而不能与众生益！</p>
  <p id="a9L">譬如幻师知幻法，<a id="a-9M"></a>能现种种无量事，<a id="a-9N"></a>须臾示作日月岁，<a id="a-9O"></a>城邑丰饶大安乐。</p>
  <p id="a9P">幻师具有贪恚痴，<a id="a-9Q"></a>犹能幻力悦世间，<a id="a-9R"></a>况复禅定解脱力，<a id="a-9S"></a>而不能令众欢喜！</p>
  <p id="a9T">天阿修罗斗战时，<a id="a-9U"></a>修罗败衄而退走，<a id="a-9V"></a>兵仗车舆及徒旅，<a id="a-9W"></a>一时窜匿莫得见。</p>
  <p id="a9X">彼有贪欲瞋恚痴，<a id="a-9Y"></a>尚能变化不思议，<a id="a-9Z"></a>况住神通无畏法，<a id="a-9a"></a>云何不能现自在！</p>
  <p id="a9b">释提桓因有象王，<a id="a-9c"></a>彼知天主欲行时，<a id="a-9d"></a>自化作头三十二，<a id="a-9e"></a>一一六牙皆具足；</p>
  <p id="a9f">一一牙上七池水，<a id="a-9g"></a>清净香洁湛然满；<a id="a-9h"></a>一一清净池水中，<a id="a-9i"></a>各七莲华妙严饰；</p>
  <p id="a9j">彼诸严饰莲华上，<a id="a-9k"></a>各各有七天玉女，<a id="a-9l"></a>悉善技艺奏众乐，<a id="a-9m"></a>而与帝释相娱乐。</p>
  <p id="a9n">彼象或复舍本形，<a id="a-9o"></a>自化其身同诸天，<a id="a-9p"></a>威仪进止悉齐等，<a id="a-9q"></a>有此变现神通力。</p>
  <p id="a9r">彼有贪欲瞋恚痴，<a id="a-9s"></a>尚能现此诸神通，<a id="a-9t"></a>何况具足方便智，<a id="a-9u"></a>而于诸定不自在！</p>
  <p id="a9v">如阿修罗变化身，<a id="a-9w"></a>蹈金刚际海中立，<a id="a-9x"></a>海水至深仅其半，<a id="a-9y"></a>首共须弥正齐等。</p>
  <p id="a9z">彼有贪欲瞋恚痴，<a id="a-A0"></a>尚能现此大神通，<a id="a-A1"></a>况伏魔怨照世灯，<a id="a-A2"></a>而无自在威神力！</p>
  <p id="aA3">天阿修罗共战时，<a id="a-A4"></a>帝释神力难思议，<a id="a-A5"></a>随阿修罗军众数，<a id="a-A6"></a>现身等彼而与敌。</p>
  <p id="aA7">诸阿修罗发是念：<a id="a-A8"></a>释提桓因来向我，<a id="a-A9"></a>必取我身五种缚。<a id="a-AA"></a>由是彼众悉忧悴。</p>
  <p id="aAB">帝释现身有千眼，<a id="a-AC"></a>手持金刚出火焰，<a id="a-AD"></a>被甲持杖极威严，<a id="a-AE"></a>修罗望见咸退伏。</p>
  <p id="aAF">彼以微小福德力，<a id="a-AG"></a>犹能摧破大怨敌，<a id="a-AH"></a>何况救度一切者，<a id="a-AI"></a>具足功德不自在！</p>
  <p id="aAJ">忉利天中有天鼓，<a id="a-AK"></a>从天业报而生得，<a id="a-AL"></a>知诸天众放逸时，<a id="a-AM"></a>空中自然出此音。</p>
  <p id="aAN">一切五欲悉无常，<a id="a-AO"></a>如水聚沫性虚伪，<a id="a-AP"></a>诸有如梦如阳焰，<a id="a-AQ"></a>亦如浮云水中月。</p>
  <p id="aAR">放逸为怨为苦恼，<a id="a-AS"></a>非甘露道生死径，<a id="a-AT"></a>若有作诸放逸行，<a id="a-AU"></a>入于死灭大鱼口。</p>
  <p id="aAV">世间所有众苦本，<a id="a-AW"></a>一切圣人皆厌患，<a id="a-AX"></a>五欲功德灭坏性，<a id="a-AY"></a>汝应爱乐真实法。</p>
  <p id="aAZ">三十三天闻此音，<a id="a-Aa"></a>悉共来升善法堂，<a id="a-Ab"></a>帝释为说微妙法，<a id="a-Ac"></a>咸令顺寂除贪爱。</p>
  <p id="aAd">彼音无形不可见，<a id="a-Ae"></a>犹能利益诸天众，<a id="a-Af"></a>况随心乐现色身，<a id="a-Ag"></a>而不济度诸群生！</p>
  <p id="aAh">天阿修罗共斗时，<a id="a-Ai"></a>诸天福德殊胜力，<a id="a-Aj"></a>天鼓出音告其众：<a id="a-Ak"></a>汝等宜应勿忧怖！</p>
  <p id="aAl">诸天闻此所告音，<a id="a-Am"></a>悉除忧畏增益力。<a id="a-An"></a>时阿修罗心震惧，<a id="a-Ao"></a>所将兵众咸退走。</p>
  <p id="aAp">甘露妙定如天鼓，<a id="a-Aq"></a>恒出降魔寂静音，<a id="a-Ar"></a>大悲哀愍救一切，<a id="a-As"></a>普使众生灭烦恼。</p>
  <p id="aAt">帝释普应诸天女，<a id="a-Au"></a>九十有二那由他，<a id="a-Av"></a>令彼各各心自谓：<a id="a-Aw"></a>天王独与我娱乐。</p>
  <p id="aAx">如天女中身普应，<a id="a-Ay"></a>善法堂内亦如是，<a id="a-Az"></a>能于一念现神通，<a id="a-B0"></a>悉至其前为说法。</p>
  <p id="aB1">帝释具有贪恚痴，<a id="a-B2"></a>能令眷属悉欢喜，<a id="a-B3"></a>况大方便神通力，<a id="a-B4"></a>而不能令一切悦！</p>
  <p id="aB5">他化自在六天王，<a id="a-B6"></a>于欲界中得自在，<a id="a-B7"></a>以业惑苦为罥网，<a id="a-B8"></a>系缚一切诸凡夫。</p>
  <p id="aB9">彼有贪欲瞋恚痴，<a id="a-BA"></a>犹于众生得自在，<a id="a-BB"></a>况具十种自在力，<a id="a-BC"></a>而不能令众同行！</p>
  <p id="aBD">三千世界大梵王，<a id="a-BE"></a>一切梵天所住处，<a id="a-BF"></a>悉能现身于彼坐，<a id="a-BG"></a>演畅微妙梵音声。</p>
  <p id="aBH">彼住世间梵道中，<a id="a-BI"></a>禅定神通尚如意，<a id="a-BJ"></a>况出世间无有上，<a id="a-BK"></a>于禅解脱不自在！</p>
  <p id="aBL">摩醯首罗智自在，<a id="a-BM"></a>大海龙王降雨时，<a id="a-BN"></a>悉能分别数其滴，<a id="a-BO"></a>于一念中皆辨了。</p>
  <p id="aBP">无量亿劫勤修学，<a id="a-BQ"></a>得是无上菩提智，<a id="a-BR"></a>云何不于一念中，<a id="a-BS"></a>普知一切众生心！</p>
  <p id="aBT">众生业报不思议，<a id="a-BU"></a>为大风力起世间，<a id="a-BV"></a>巨海诸山天宫殿，<a id="a-BW"></a>众宝光明万物种。</p>
  <p id="aBX">亦能兴云降大雨，<a id="a-BY"></a>亦能散灭诸云气，<a id="a-BZ"></a>亦能成熟一切谷，<a id="a-Ba"></a>亦能安乐诸群生。</p>
  <p id="aBb">风不能学波罗蜜，<a id="a-Bc"></a>亦不学佛诸功德，<a id="a-Bd"></a>犹成不可思议事，<a id="a-Be"></a>何况具足诸愿者！</p>
  <p id="aBf">男子女人种种声，<a id="a-Bg"></a>一切鸟兽诸音声，<a id="a-Bh"></a>大海川流雷震声，<a id="a-Bi"></a>皆能称悦众生意。</p>
  <p id="aBj">况复知声性如响，<a id="a-Bk"></a>逮得无碍妙辩才，<a id="a-Bl"></a>普应众生而说法，<a id="a-Bm"></a>而不能令世间喜！</p>
  <p id="aBn">海有希奇殊特法，<a id="a-Bo"></a>能为一切平等印，<a id="a-Bp"></a>众生宝物及川流，<a id="a-Bq"></a>普悉包容无所拒。</p>
  <p id="aBr">无尽禅定解脱者，<a id="a-Bs"></a>为平等印亦如是，<a id="a-Bt"></a>福德智慧诸妙行，<a id="a-Bu"></a>一切普修无厌足。</p>
  <p id="aBv">大海龙王游戏时，<a id="a-Bw"></a>普于诸处得自在，<a id="a-Bx"></a>兴云充遍四天下，<a id="a-By"></a>其云种种庄严色：</p>
  <p id="aBz">第六他化自在天，<a id="a-C0"></a>于彼云色如真金，<a id="a-C1"></a>化乐天上赤珠色；<a id="a-C2"></a>兜率陀天霜雪色；</p>
  <p id="aC3">夜摩天上琉璃色；<a id="a-C4"></a>三十三天玛瑙色；<a id="a-C5"></a>四王天上玻璃色；<a id="a-C6"></a>大海水上金刚色；</p>
  <p id="aC7">紧那罗中妙香色；<a id="a-C8"></a>诸龙住处莲华色；<a id="a-C9"></a>夜叉住处白鹅色；<a id="a-CA"></a>阿修罗中山石色；</p>
  <p id="aCB">郁单越处金焰色；<a id="a-CC"></a>阎浮提中青宝色；<a id="a-CD"></a>余二天下杂庄严，<a id="a-CE"></a>随众所乐而应之。</p>
  <p id="aCF">又复他化自在天，<a id="a-CG"></a>云中电曜如日光；<a id="a-CH"></a>化乐天上如月光；<a id="a-CI"></a>兜率天上阎浮金；</p>
  <p id="aCJ">夜摩天上珂雪色；<a id="a-CK"></a>三十三天金焰色；<a id="a-CL"></a>四王天上众宝色；<a id="a-CM"></a>大海之中赤珠色；</p>
  <p id="aCN">紧那罗界琉璃色；<a id="a-CO"></a>龙王住处宝藏色；<a id="a-CP"></a>夜叉所住玻璃色；<a id="a-CQ"></a>阿修罗中玛瑙色；</p>
  <p id="aCR">郁单越境火珠色；<a id="a-CS"></a>阎浮提中帝青色；<a id="a-CT"></a>余二天下杂庄严，<a id="a-CU"></a>如云色相电亦然。</p>
  <p id="aCV">他化雷震如梵音；<a id="a-CW"></a>化乐天中大鼓音；<a id="a-CX"></a>兜率天上歌唱音；<a id="a-CY"></a>夜摩天上天女音；</p>
  <p id="aCZ">于彼三十三天上，<a id="a-Ca"></a>如紧那罗种种音；<a id="a-Cb"></a>护世四王诸天所，<a id="a-Cc"></a>如乾闼婆所出音；</p>
  <p id="aCd">海中两山相击声；<a id="a-Ce"></a>紧那罗中箫笛声；<a id="a-Cf"></a>诸龙城中频伽声；<a id="a-Cg"></a>夜叉住处龙女声；</p>
  <p id="aCh">阿修罗中天鼓声；<a id="a-Ci"></a>于人道中海潮声。</p>
  <p id="aCj">他化自在雨妙香，<a id="a-Ck"></a>种种杂华为庄严；<a id="a-Cl"></a>化乐天雨多罗华，<a id="a-Cm"></a>曼陀罗华及泽香；</p>
  <p id="aCn">兜率天上雨摩尼，<a id="a-Co"></a>具足种种宝庄严，<a id="a-Cp"></a>髻中宝珠如月光，<a id="a-Cq"></a>上妙衣服真金色；</p>
  <p id="aCr">夜摩中雨幢幡盖，<a id="a-Cs"></a>华鬘涂香妙严具，<a id="a-Ct"></a>赤真珠色上妙衣，<a id="a-Cu"></a>及以种种众妓乐；</p>
  <p id="aCv">三十三天如意珠，<a id="a-Cw"></a>坚黑沉水栴檀香，<a id="a-Cx"></a>郁金鸡罗多摩等，<a id="a-Cy"></a>妙华香水相杂雨；</p>
  <p id="aCz">护世城中雨美膳，<a id="a-D0"></a>色香味具增长力，<a id="a-D1"></a>亦雨难思众妙宝，<a id="a-D2"></a>悉是龙王之所作。</p>
  <p id="aD3">又复于彼大海中，<a id="a-D4"></a>霔雨不断如车轴，<a id="a-D5"></a>复雨无尽大宝藏，<a id="a-D6"></a>亦雨种种庄严宝。</p>
  <p id="aD7">紧那罗界雨璎珞，<a id="a-D8"></a>众色莲华衣及宝，<a id="a-D9"></a>婆利师迦末利香，<a id="a-DA"></a>种种乐音皆具足；</p>
  <p id="aDB">诸龙城中雨赤珠；<a id="a-DC"></a>夜叉城内光摩尼；<a id="a-DD"></a>阿修罗中雨兵仗，<a id="a-DE"></a>摧伏一切诸怨敌；</p>
  <p id="aDF">郁单越中雨璎珞，<a id="a-DG"></a>亦雨无量上妙华；<a id="a-DH"></a>弗婆瞿耶二天下，<a id="a-DI"></a>悉雨种种庄严具；</p>
  <p id="aDJ">阎浮提雨清净水，<a id="a-DK"></a>微细悦泽常应时，<a id="a-DL"></a>长养众华及果药，<a id="a-DM"></a>成熟一切诸苗稼。</p>
  <p id="aDN">如是无量妙庄严，<a id="a-DO"></a>种种云电及雷雨，<a id="a-DP"></a>龙王自在悉能作，<a id="a-DQ"></a>而身不动无分别。</p>
  <p id="aDR">彼于世界海中住，<a id="a-DS"></a>尚能现此难思力，<a id="a-DT"></a>况入法海具功德，<a id="a-DU"></a>而不能为大神变！</p>
  <p id="aDV">彼诸菩萨解脱门，<a id="a-DW"></a>一切譬喻无能显，<a id="a-DX"></a>我今以此诸譬喻，<a id="a-DY"></a>略说于其自在力。</p>
  <p id="aDZ">第一智慧广大慧，<a id="a-Da"></a>真实智慧无边慧，<a id="a-Db"></a>胜慧及以殊胜慧，<a id="a-Dc"></a>如是法门今已说。</p>
  <p id="aDd">此法希有甚奇特，<a id="a-De"></a>若人闻已能忍可，<a id="a-Df"></a>能信能受能赞说，<a id="a-Dg"></a>如是所作甚为难。</p>
  <p id="aDh">世间一切诸凡夫，<a id="a-Di"></a>信是法者甚难得，<a id="a-Dj"></a>若有勤修清净福，<a id="a-Dk"></a>以昔因力乃能信。</p>
  <p id="aDl">一切世界诸群生，<a id="a-Dm"></a>少有欲求声闻乘，<a id="a-Dn"></a>求独觉者转复少，<a id="a-Do"></a>趣大乘者甚难遇。</p>
  <p id="aDp">趣大乘者犹为易，<a id="a-Dq"></a>能信此法倍更难，<a id="a-Dr"></a>况复持诵为人说，<a id="a-Ds"></a>如法修行真实解！</p>
  <p id="aDt">有以三千大千界，<a id="a-Du"></a>顶戴一劫身不动，<a id="a-Dv"></a>彼之所作未为难，<a id="a-Dw"></a>信是法者乃为难。</p>
  <p id="aDx">有以手擎十佛刹，<a id="a-Dy"></a>尽于一劫空中住，<a id="a-Dz"></a>彼之所作未为难，<a id="a-E0"></a>能信此法乃为难。</p>
  <p id="aE1">十刹尘数众生所，<a id="a-E2"></a>悉施乐具经一劫，<a id="a-E3"></a>彼之福德未为胜，<a id="a-E4"></a>信此法者为最胜。</p>
  <p id="aE5">十刹尘数如来所，<a id="a-E6"></a>悉皆承事尽一劫，<a id="a-E7"></a>若于此品能诵持，<a id="a-E8"></a>其福最胜过于彼。<a id="a-E9"></a>”</p>
  <p id="aEA">时，<a id="a-EB"></a>贤首菩萨说此偈已，<a id="a-EC"></a>十方世界六反震动，<a id="a-ED"></a>魔宫隐蔽，<a id="a-EE"></a>恶道休息。<a id="a-EF"></a>十方诸佛普现其前，<a id="a-EG"></a>各以右手而摩其顶，<a id="a-EH"></a>同声赞言：<a id="a-EI"></a>“善哉！<a id="a-EJ"></a>善哉！<a id="a-EK"></a>快说此法！<a id="a-EL"></a>我等一切悉皆随喜。<a id="a-EM"></a>”</p>
 </body>
</html>