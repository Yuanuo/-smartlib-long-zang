<!doctype html>
<html id="z3IBTUNHv" data-ver="1305">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十三</h1>
  <h2 id="a2">十定品第二十七之四</h2>
  <p id="a3">“佛子，<a id="a-4"></a>云何为菩萨摩诃萨无碍轮三昧？<a id="a-5"></a>佛子，<a id="a-6"></a>菩萨摩诃萨入此三昧时，<a id="a-7"></a>住无碍身业、<a id="a-8"></a>无碍语业、<a id="a-9"></a>无碍意业，<a id="a-A"></a>住无碍佛国土，<a id="a-B"></a>得无碍成就众生智，<a id="a-C"></a>获无碍调伏众生智，<a id="a-D"></a>放无碍光明，<a id="a-E"></a>现无碍光明网，<a id="a-F"></a>示无碍广大变化，<a id="a-G"></a>转无碍清净法轮，<a id="a-H"></a>得菩萨无碍自在，<a id="a-I"></a>普入诸佛力，<a id="a-J"></a>普住诸佛智，<a id="a-K"></a>作佛所作，<a id="a-L"></a>净佛所净，<a id="a-M"></a>现佛神通，<a id="a-N"></a>令佛欢喜，<a id="a-O"></a>行如来行，<a id="a-P"></a>住如来道，<a id="a-Q"></a>常得亲近无量诸佛，<a id="a-R"></a>作诸佛事绍诸佛种。</p>
  <p id="aS">“佛子，<a id="a-T"></a>菩萨摩诃萨住此三昧已，<a id="a-U"></a>观一切智，<a id="a-V"></a>总观一切智，<a id="a-W"></a>别观一切智，<a id="a-X"></a>随顺一切智，<a id="a-Y"></a>显示一切智，<a id="a-Z"></a>攀缘一切智，<a id="a-a"></a>见一切智，<a id="a-b"></a>总见一切智，<a id="a-c"></a>别见一切智，<a id="a-d"></a>于普贤菩萨广大愿、<a id="a-e"></a>广大心、<a id="a-f"></a>广大行、<a id="a-g"></a>广大所趣、<a id="a-h"></a>广大所入、<a id="a-i"></a>广大光明、<a id="a-j"></a>广大出现、<a id="a-k"></a>广大护念、<a id="a-l"></a>广大变化、<a id="a-m"></a>广大道，<a id="a-n"></a>不断不退，<a id="a-o"></a>无休无替，<a id="a-p"></a>无倦无舍，<a id="a-q"></a>无散无乱，<a id="a-r"></a>常增进，<a id="a-s"></a>恒相续。<a id="a-t"></a>何以故？<a id="a-u"></a>此菩萨摩诃萨于诸法中，<a id="a-v"></a>成就大愿，<a id="a-w"></a>发行大乘，<a id="a-x"></a>入于佛法大方便海；<a id="a-y"></a>以胜愿力，<a id="a-z"></a>于诸菩萨所行之行，<a id="a-10"></a>智慧明照皆得善巧，<a id="a-11"></a>具足菩萨神通变化，<a id="a-12"></a>善能护念一切众生；<a id="a-13"></a>如去、<a id="a-14"></a>来、<a id="a-15"></a>今一切诸佛之所护念，<a id="a-16"></a>于诸众生恒起大悲，<a id="a-17"></a>成就如来不变异法。<a id="a-18"></a>佛子，<a id="a-19"></a>譬如有人以摩尼宝置色衣中，<a id="a-1A"></a>其摩尼宝虽同衣色，<a id="a-1B"></a>不舍自性。<a id="a-1C"></a>菩萨摩诃萨亦复如是，<a id="a-1D"></a>成就智慧以为心宝，<a id="a-1E"></a>观一切智普皆明现，<a id="a-1F"></a>然不舍于菩萨诸行。<a id="a-1G"></a>何以故？<a id="a-1H"></a>菩萨摩诃萨发大誓愿，<a id="a-1I"></a>利益一切众生，<a id="a-1J"></a>度脱一切众生，<a id="a-1K"></a>承事一切诸佛，<a id="a-1L"></a>严净一切世界，<a id="a-1M"></a>安慰众生，<a id="a-1N"></a>深入法海；<a id="a-1O"></a>为净众生界，<a id="a-1P"></a>现大自在，<a id="a-1Q"></a>给施众生，<a id="a-1R"></a>普照世间，<a id="a-1S"></a>入于无边幻化法门，<a id="a-1T"></a>不退不转，<a id="a-1U"></a>无疲无厌。<a id="a-1V"></a>佛子，<a id="a-1W"></a>譬如虚空持众世界，<a id="a-1X"></a>若成若住，<a id="a-1Y"></a>无厌无倦，<a id="a-1Z"></a>无羸无朽，<a id="a-1a"></a>无散无坏，<a id="a-1b"></a>无变无异，<a id="a-1c"></a>无有差别，<a id="a-1d"></a>不舍自性。<a id="a-1e"></a>何以故？<a id="a-1f"></a>虚空自性，<a id="a-1g"></a>法应尔故。<a id="a-1h"></a>菩萨摩诃萨亦复如是，<a id="a-1i"></a>立无量大愿，<a id="a-1j"></a>度一切众生，<a id="a-1k"></a>心无厌倦。<a id="a-1l"></a>佛子，<a id="a-1m"></a>譬如涅槃，<a id="a-1n"></a>去、<a id="a-1o"></a>来、<a id="a-1p"></a>现在无量众生于中灭度，<a id="a-1q"></a>终无厌倦。<a id="a-1r"></a>何以故？<a id="a-1s"></a>一切诸法本性清净，<a id="a-1t"></a>是谓涅槃。<a id="a-1u"></a>云何于中而有厌倦？<a id="a-1v"></a>菩萨摩诃萨亦复如是，<a id="a-1w"></a>为欲度脱一切众生皆令出离而现于世，<a id="a-1x"></a>云何而起疲厌之心？<a id="a-1y"></a>佛子，<a id="a-1z"></a>如萨婆若，<a id="a-20"></a>能令过去、<a id="a-21"></a>未来、<a id="a-22"></a>现在一切菩萨，<a id="a-23"></a>于诸佛家已、<a id="a-24"></a>现、<a id="a-25"></a>当生，<a id="a-26"></a>乃至令成无上菩提，<a id="a-27"></a>终不疲厌。<a id="a-28"></a>何以故？<a id="a-29"></a>一切智与法界无二故，<a id="a-2A"></a>于一切法无所著故。<a id="a-2B"></a>菩萨摩诃萨亦复如是，<a id="a-2C"></a>其心平等住一切智，<a id="a-2D"></a>云何而有疲厌之心？</p>
  <p id="a2E">“佛子，<a id="a-2F"></a>此菩萨摩诃萨有一莲华，<a id="a-2G"></a>其华广大尽十方际，<a id="a-2H"></a>以不可说叶、<a id="a-2I"></a>不可说宝、<a id="a-2J"></a>不可说香而为庄严；<a id="a-2K"></a>其不可说宝，<a id="a-2L"></a>复各示现种种众宝，<a id="a-2M"></a>清净妙好，<a id="a-2N"></a>极善安住。<a id="a-2O"></a>其华常放众色光明，<a id="a-2P"></a>普照十方一切世界无所障碍；<a id="a-2Q"></a>真金为网，<a id="a-2R"></a>弥覆其上；<a id="a-2S"></a>宝铎徐摇，<a id="a-2T"></a>出微妙音，<a id="a-2U"></a>其音演畅一切智法。<a id="a-2V"></a>此大莲华具足如来清净庄严，<a id="a-2W"></a>一切善根之所生起，<a id="a-2X"></a>吉祥为表，<a id="a-2Y"></a>神力所现，<a id="a-2Z"></a>有十千阿僧祇清净功德，<a id="a-2a"></a>菩萨妙道之所成就，<a id="a-2b"></a>一切智心之所流出，<a id="a-2c"></a>十方佛影于中显现，<a id="a-2d"></a>世间瞻仰犹如佛塔，<a id="a-2e"></a>众生见者无不礼敬，<a id="a-2f"></a>从能了幻正法所生，<a id="a-2g"></a>一切世间不可为喻。<a id="a-2h"></a>菩萨摩诃萨于此华上结跏趺坐，<a id="a-2i"></a>其身大小与华相称。<a id="a-2j"></a>一切诸佛神力所加，<a id="a-2k"></a>令菩萨身一一毛孔各出百万亿那由他不可说佛刹微尘数光明，<a id="a-2l"></a>一一光明现百万亿那由他不可说佛刹微尘数摩尼宝，<a id="a-2m"></a>其宝皆名普光明藏，<a id="a-2n"></a>种种色相以为庄严，<a id="a-2o"></a>无量功德之所成就，<a id="a-2p"></a>众宝及华以为罗网弥覆其上，<a id="a-2q"></a>散百千亿那由他殊胜妙香，<a id="a-2r"></a>无量色相种种庄严，<a id="a-2s"></a>复现不思议宝庄严盖以覆其上。<a id="a-2t"></a>一一摩尼宝悉现百万亿那由他不可说佛刹微尘数楼阁；<a id="a-2u"></a>一一楼阁现百万亿那由他不可说佛刹微尘数莲华藏师子之座；<a id="a-2v"></a>一一师子座现百万亿那由他不可说佛刹微尘数光明；<a id="a-2w"></a>一一光明现百万亿那由他不可说佛刹微尘数色相；<a id="a-2x"></a>一一色相现百万亿那由他不可说佛刹微尘数光明轮；<a id="a-2y"></a>一一光明轮现百万亿那由他不可说佛刹微尘数毗卢遮那摩尼宝华；<a id="a-2z"></a>一一华现百万亿那由他不可说佛刹微尘数台；<a id="a-30"></a>一一台现百万亿那由他不可说佛刹微尘数佛；<a id="a-31"></a>一一佛现百万亿那由他不可说佛刹微尘数神变；<a id="a-32"></a>一一神变净百万亿那由他不可说佛刹微尘数众生众；<a id="a-33"></a>一一众生众中现百万亿那由他不可说佛刹微尘数诸佛自在；<a id="a-34"></a>一一自在雨百万亿那由他不可说佛刹微尘数佛法；<a id="a-35"></a>一一佛法有百万亿那由他不可说佛刹微尘数修多罗；<a id="a-36"></a>一一修多罗说百万亿那由他不可说佛刹微尘数法门；<a id="a-37"></a>一一法门有百万亿那由他不可说佛刹微尘数金刚智所入法轮，<a id="a-38"></a>差别言辞各别演说；<a id="a-39"></a>一一法轮成熟百万亿那由他不可说佛刹微尘数众生界；<a id="a-3A"></a>一一众生界有百万亿那由他不可说佛刹微尘数众生，<a id="a-3B"></a>于佛法中而得调伏。</p>
  <p id="a3C">“佛子，<a id="a-3D"></a>菩萨摩诃萨住此三昧，<a id="a-3E"></a>示现如是神通境界无量变化，<a id="a-3F"></a>悉知如幻而不染著，<a id="a-3G"></a>安住无边不可说法。<a id="a-3H"></a>自性清净、<a id="a-3I"></a>法界实相、<a id="a-3J"></a>如来种性，<a id="a-3K"></a>无碍际中，<a id="a-3L"></a>无去无来，<a id="a-3M"></a>非先非后，<a id="a-3N"></a>甚深无底，<a id="a-3O"></a>现量所得，<a id="a-3P"></a>以智自入，<a id="a-3Q"></a>不由他悟。<a id="a-3R"></a>心不迷乱亦无分别，<a id="a-3S"></a>为去、<a id="a-3T"></a>来、<a id="a-3U"></a>今一切诸佛之所称赞，<a id="a-3V"></a>从诸佛力之所流出，<a id="a-3W"></a>入于一切诸佛境界。<a id="a-3X"></a>体性如实，<a id="a-3Y"></a>净眼现证，<a id="a-3Z"></a>慧眼普见，<a id="a-3a"></a>成就佛眼为世明灯，<a id="a-3b"></a>行于智眼所知境界，<a id="a-3c"></a>广能开示微妙法门。<a id="a-3d"></a>成菩提心，<a id="a-3e"></a>趣胜丈夫，<a id="a-3f"></a>于诸境界无有障碍，<a id="a-3g"></a>入智种性出生诸智，<a id="a-3h"></a>离世生法而现受生，<a id="a-3i"></a>神通变化，<a id="a-3j"></a>方便调伏。<a id="a-3k"></a>如是一切无非善巧，<a id="a-3l"></a>功德解欲悉皆清净，<a id="a-3m"></a>最极微妙具足圆满，<a id="a-3n"></a>智慧广大犹如虚空，<a id="a-3o"></a>善能观察众圣境界，<a id="a-3p"></a>信行愿力坚固不动，<a id="a-3q"></a>功德无尽世所称叹。<a id="a-3r"></a>于一切佛所观之藏，<a id="a-3s"></a>大菩提处一切智海，<a id="a-3t"></a>集众妙宝，<a id="a-3u"></a>为大智者，<a id="a-3v"></a>犹如莲华自性清净，<a id="a-3w"></a>众生见者皆生欢喜、<a id="a-3x"></a>咸得利益。<a id="a-3y"></a>智光普照，<a id="a-3z"></a>见无量佛，<a id="a-40"></a>净一切法，<a id="a-41"></a>所行寂静，<a id="a-42"></a>于诸佛法究竟无碍。<a id="a-43"></a>恒以方便住佛菩提功德行中而得出生，<a id="a-44"></a>具菩萨智，<a id="a-45"></a>为菩萨首，<a id="a-46"></a>一切诸佛共所护念。<a id="a-47"></a>得佛威神，<a id="a-48"></a>成佛法身，<a id="a-49"></a>念力难思，<a id="a-4A"></a>于境一缘而无所缘，<a id="a-4B"></a>其行广大无相无碍，<a id="a-4C"></a>等于法界无量无边。<a id="a-4D"></a>所证菩提犹如虚空，<a id="a-4E"></a>无有边际，<a id="a-4F"></a>无所缚著，<a id="a-4G"></a>于诸世间普作饶益，<a id="a-4H"></a>一切智海善根所流，<a id="a-4I"></a>悉能通达无量境界。<a id="a-4J"></a>已善成就清净施法，<a id="a-4K"></a>住菩萨心，<a id="a-4L"></a>净菩萨种，<a id="a-4M"></a>能随顺生诸佛菩提，<a id="a-4N"></a>于诸佛法皆得善巧，<a id="a-4O"></a>具微妙行，<a id="a-4P"></a>成坚固力。<a id="a-4Q"></a>一切诸佛自在威神，<a id="a-4R"></a>众生难闻，<a id="a-4S"></a>菩萨悉知入不二门住无相法；<a id="a-4T"></a>虽复永舍一切诸相，<a id="a-4U"></a>而能广说种种诸法，<a id="a-4V"></a>随诸众生心乐欲解，<a id="a-4W"></a>悉使调伏，<a id="a-4X"></a>咸令欢喜。<a id="a-4Y"></a>法界为身无有分别，<a id="a-4Z"></a>智慧境界不可穷尽，<a id="a-4a"></a>志常勇猛，<a id="a-4b"></a>心恒平等。<a id="a-4c"></a>见一切佛功德边际，<a id="a-4d"></a>了一切劫差别次第，<a id="a-4e"></a>开示一切法，<a id="a-4f"></a>安住一切刹，<a id="a-4g"></a>严净一切诸佛国土，<a id="a-4h"></a>显现一切正法光明，<a id="a-4i"></a>演去、<a id="a-4j"></a>来、<a id="a-4k"></a>今一切佛法，<a id="a-4l"></a>示诸菩萨所住之处。<a id="a-4m"></a>为世明灯，<a id="a-4n"></a>生诸善根，<a id="a-4o"></a>永离世间，<a id="a-4p"></a>常生佛所，<a id="a-4q"></a>得佛智慧明了第一。<a id="a-4r"></a>一切诸佛皆共摄受，<a id="a-4s"></a>已入未来诸佛之数，<a id="a-4t"></a>从诸善友而得出生，<a id="a-4u"></a>所有志求皆无不果。<a id="a-4v"></a>具大威德，<a id="a-4w"></a>住增上意，<a id="a-4x"></a>随所听闻咸能善说，<a id="a-4y"></a>亦为开示闻法善根。<a id="a-4z"></a>住实际轮，<a id="a-50"></a>于一切法心无障碍；<a id="a-51"></a>不舍诸行，<a id="a-52"></a>离诸分别，<a id="a-53"></a>于一切法心无动念。<a id="a-54"></a>得智慧明灭诸痴暗，<a id="a-55"></a>悉能明照一切佛法，<a id="a-56"></a>不坏诸有而生其中，<a id="a-57"></a>了知一切诸有境界。<a id="a-58"></a>从本已来无有动作，<a id="a-59"></a>身、<a id="a-5A"></a>语、<a id="a-5B"></a>意业皆悉无边，<a id="a-5C"></a>虽随世俗演说种种无量文字，<a id="a-5D"></a>而恒不坏离文字法。<a id="a-5E"></a>深入佛海，<a id="a-5F"></a>知一切法但有假名，<a id="a-5G"></a>于诸境界无系无著；<a id="a-5H"></a>了一切法空无所有，<a id="a-5I"></a>所修诸行从法界生，<a id="a-5J"></a>犹如虚空无相无形。<a id="a-5K"></a>深入法界随顺演说，<a id="a-5L"></a>于一境门生一切智，<a id="a-5M"></a>观十力地以智修学，<a id="a-5N"></a>智为桥梁至萨婆若，<a id="a-5O"></a>以智慧眼见法无碍，<a id="a-5P"></a>善入诸地知种种义，<a id="a-5Q"></a>一一法门悉得明了，<a id="a-5R"></a>所有大愿靡不成就。</p>
  <p id="a5S">“佛子，<a id="a-5T"></a>菩萨摩诃萨以此开示一切如来无差别性，<a id="a-5U"></a>此是无碍方便之门，<a id="a-5V"></a>此能出生菩萨众会，<a id="a-5W"></a>此法唯是三昧境界，<a id="a-5X"></a>此能勇进入萨婆若，<a id="a-5Y"></a>此能开显诸三昧门，<a id="a-5Z"></a>此能无碍普入诸刹，<a id="a-5a"></a>此能调伏一切众生，<a id="a-5b"></a>此能住于无众生际，<a id="a-5c"></a>此能开示一切佛法，<a id="a-5d"></a>此于境界皆无所得。<a id="a-5e"></a>虽一切时演说开示，<a id="a-5f"></a>而恒远离妄想分别；<a id="a-5g"></a>虽知诸法皆无所作，<a id="a-5h"></a>而能示现一切作业；<a id="a-5i"></a>虽知诸佛无有二相，<a id="a-5j"></a>而能显示一切诸佛；<a id="a-5k"></a>虽知无色，<a id="a-5l"></a>而演说诸色；<a id="a-5m"></a>虽知无受，<a id="a-5n"></a>而演说诸受；<a id="a-5o"></a>虽知无想，<a id="a-5p"></a>而演说诸想；<a id="a-5q"></a>虽知无行，<a id="a-5r"></a>而演说诸行；<a id="a-5s"></a>虽知无识，<a id="a-5t"></a>而演说诸识，<a id="a-5u"></a>恒以法轮开示一切；<a id="a-5v"></a>虽知法无生，<a id="a-5w"></a>而常转法轮；<a id="a-5x"></a>虽知法无差别，<a id="a-5y"></a>而说诸差别门；<a id="a-5z"></a>虽知诸法无有生灭，<a id="a-60"></a>而说一切生灭之相；<a id="a-61"></a>虽知诸法无粗无细，<a id="a-62"></a>而说诸法粗细之相；<a id="a-63"></a>虽知诸法无上、<a id="a-64"></a>中、<a id="a-65"></a>下，<a id="a-66"></a>而能宣说最上之法；<a id="a-67"></a>虽知诸法不可言说，<a id="a-68"></a>而能演说清净言辞；<a id="a-69"></a>虽知诸法无内无外，<a id="a-6A"></a>而说一切内外诸法；<a id="a-6B"></a>虽知诸法不可了知，<a id="a-6C"></a>而说种种智慧观察；<a id="a-6D"></a>虽知诸法无有真实，<a id="a-6E"></a>而说出离真实之道；<a id="a-6F"></a>虽知诸法毕竟无尽，<a id="a-6G"></a>而能演说尽诸有漏；<a id="a-6H"></a>虽知诸法无违无诤，<a id="a-6I"></a>然亦不无自他差别；<a id="a-6J"></a>虽知诸法毕竟无师，<a id="a-6K"></a>而常尊敬一切师长；<a id="a-6L"></a>虽知诸法不由他悟，<a id="a-6M"></a>而常尊敬诸善知识；<a id="a-6N"></a>虽知法无转，<a id="a-6O"></a>而转法轮；<a id="a-6P"></a>虽知法无起，<a id="a-6Q"></a>而示诸因缘；<a id="a-6R"></a>虽知诸法无有前际，<a id="a-6S"></a>而广说过去；<a id="a-6T"></a>虽知诸法无有后际，<a id="a-6U"></a>而广说未来；<a id="a-6V"></a>虽知诸法无有中际，<a id="a-6W"></a>而广说现在；<a id="a-6X"></a>虽知诸法无有作者，<a id="a-6Y"></a>而说诸作业；<a id="a-6Z"></a>虽知诸法无有因缘，<a id="a-6a"></a>而说诸集因；<a id="a-6b"></a>虽知诸法无有等比，<a id="a-6c"></a>而说平等、<a id="a-6d"></a>不平等道；<a id="a-6e"></a>虽知诸法无有言说，<a id="a-6f"></a>而决定说三世之法；<a id="a-6g"></a>虽知诸法无有所依，<a id="a-6h"></a>而说依善法而得出离；<a id="a-6i"></a>虽知法无身，<a id="a-6j"></a>而广说法身；<a id="a-6k"></a>虽知三世诸佛无边，<a id="a-6l"></a>而能演说唯有一佛；<a id="a-6m"></a>虽知法无色，<a id="a-6n"></a>而现种种色；<a id="a-6o"></a>虽知法无见，<a id="a-6p"></a>而广说诸见；<a id="a-6q"></a>虽知法无相，<a id="a-6r"></a>而说种种相；<a id="a-6s"></a>虽知诸法无有境界，<a id="a-6t"></a>而广宣说智慧境界；<a id="a-6u"></a>虽知诸法无有差别，<a id="a-6v"></a>而说行果种种差别；<a id="a-6w"></a>虽知诸法无有出离，<a id="a-6x"></a>而说清净诸出离行；<a id="a-6y"></a>虽知诸法本来常住，<a id="a-6z"></a>而说一切诸流转法；<a id="a-70"></a>虽知诸法无有照明，<a id="a-71"></a>而恒广说照明之法。</p>
  <p id="a72">“佛子，<a id="a-73"></a>菩萨摩诃萨入如是大威德三昧智轮，<a id="a-74"></a>则能证得一切佛法，<a id="a-75"></a>则能趣入一切佛法，<a id="a-76"></a>则能成就，<a id="a-77"></a>则能圆满，<a id="a-78"></a>则能积集，<a id="a-79"></a>则能清净，<a id="a-7A"></a>则能安住，<a id="a-7B"></a>则能了达，<a id="a-7C"></a>与一切法自性相应，<a id="a-7D"></a>而此菩萨摩诃萨不作是念：<a id="a-7E"></a>‘有若干诸菩萨、<a id="a-7F"></a>若干菩萨法、<a id="a-7G"></a>若干菩萨究竟、<a id="a-7H"></a>若干幻究竟、<a id="a-7I"></a>若干化究竟、<a id="a-7J"></a>若干神通成就、<a id="a-7K"></a>若干智成就、<a id="a-7L"></a>若干思惟、<a id="a-7M"></a>若干证入、<a id="a-7N"></a>若干趣向、<a id="a-7O"></a>若干境界。<a id="a-7P"></a>’何以故？<a id="a-7Q"></a>菩萨三昧，<a id="a-7R"></a>如是体性，<a id="a-7S"></a>如是无边，<a id="a-7T"></a>如是殊胜故。<a id="a-7U"></a>此三昧种种境界、<a id="a-7V"></a>种种威力、<a id="a-7W"></a>种种深入，<a id="a-7X"></a>所谓：<a id="a-7Y"></a>入不可说智门、<a id="a-7Z"></a>入离分别诸庄严、<a id="a-7a"></a>入无边殊胜波罗蜜、<a id="a-7b"></a>入无数禅定、<a id="a-7c"></a>入百千亿那由他不可说广大智、<a id="a-7d"></a>入见无边佛胜妙藏、<a id="a-7e"></a>入于境界不休息、<a id="a-7f"></a>入清净信解助道法、<a id="a-7g"></a>入诸根猛利大神通、<a id="a-7h"></a>入于境界心无碍、<a id="a-7i"></a>入见一切佛平等眼、<a id="a-7j"></a>入积集普贤胜志行、<a id="a-7k"></a>入住那罗延妙智身、<a id="a-7l"></a>入说如来智慧海、<a id="a-7m"></a>入起无量种自在神变、<a id="a-7n"></a>入生一切佛无尽智门、<a id="a-7o"></a>入住一切佛现前境界、<a id="a-7p"></a>入净普贤菩萨自在智、<a id="a-7q"></a>入开示无比普门智、<a id="a-7r"></a>入普知法界一切微细境界、<a id="a-7s"></a>入普现法界一切微细境界、<a id="a-7t"></a>入一切殊胜智光明、<a id="a-7u"></a>入一切自在边际、<a id="a-7v"></a>入一切辩才法门际、<a id="a-7w"></a>入遍法界智慧身、<a id="a-7x"></a>入成就一切处遍行道、<a id="a-7y"></a>入善住一切差别三昧、<a id="a-7z"></a>入知一切诸佛心。</p>
  <p id="a80">“佛子，<a id="a-81"></a>此菩萨摩诃萨住普贤行，<a id="a-82"></a>念念入百亿不可说三昧，<a id="a-83"></a>然不见普贤菩萨三昧及佛境界庄严前际。<a id="a-84"></a>何以故？<a id="a-85"></a>知一切法究竟无尽故，<a id="a-86"></a>知一切佛刹无边故，<a id="a-87"></a>知一切众生界不思议故，<a id="a-88"></a>知前际无始故，<a id="a-89"></a>知未来无穷故，<a id="a-8A"></a>知现在尽虚空遍法界无边故，<a id="a-8B"></a>知一切诸佛境界不可思议故，<a id="a-8C"></a>知一切菩萨行无数故，<a id="a-8D"></a>知一切诸佛辩才所说境界不可说无边故，<a id="a-8E"></a>知一切幻心所缘法无量故。<a id="a-8F"></a>佛子，<a id="a-8G"></a>如如意珠，<a id="a-8H"></a>随有所求一切皆得，<a id="a-8I"></a>求者无尽，<a id="a-8J"></a>意皆满足，<a id="a-8K"></a>而珠势力终不匮止。<a id="a-8L"></a>菩萨摩诃萨亦复如是，<a id="a-8M"></a>入此三昧，<a id="a-8N"></a>知心如幻，<a id="a-8O"></a>出生一切诸法境界，<a id="a-8P"></a>周遍无尽，<a id="a-8Q"></a>不匮不息。<a id="a-8R"></a>何以故？<a id="a-8S"></a>菩萨摩诃萨成就普贤无碍行智，<a id="a-8T"></a>观察无量广大幻境，<a id="a-8U"></a>犹如影像无增减故。<a id="a-8V"></a>佛子，<a id="a-8W"></a>譬如凡夫，<a id="a-8X"></a>各别生心，<a id="a-8Y"></a>已生、<a id="a-8Z"></a>现生及以当生，<a id="a-8a"></a>无有边际，<a id="a-8b"></a>无断无尽；<a id="a-8c"></a>其心流转，<a id="a-8d"></a>相续不绝，<a id="a-8e"></a>不可思议。<a id="a-8f"></a>菩萨摩诃萨亦复如是，<a id="a-8g"></a>入此普幻门三昧，<a id="a-8h"></a>无有边际，<a id="a-8i"></a>不可测量。<a id="a-8j"></a>何以故？<a id="a-8k"></a>了达普贤菩萨普幻门无量法故。<a id="a-8l"></a>佛子，<a id="a-8m"></a>譬如难陀跋难陀、<a id="a-8n"></a>摩那斯龙王及余大龙降雨之时，<a id="a-8o"></a>滴如车轴，<a id="a-8p"></a>无有边际；<a id="a-8q"></a>虽如是雨，<a id="a-8r"></a>雨终不尽，<a id="a-8s"></a>此是诸龙无作境界。<a id="a-8t"></a>菩萨摩诃萨亦复如是，<a id="a-8u"></a>住此三昧，<a id="a-8v"></a>入普贤菩萨诸三昧门、<a id="a-8w"></a>智门、<a id="a-8x"></a>法门、<a id="a-8y"></a>见诸佛门、<a id="a-8z"></a>往诸方门、<a id="a-90"></a>心自在门、<a id="a-91"></a>加持门、<a id="a-92"></a>神变门、<a id="a-93"></a>神通门、<a id="a-94"></a>幻化门、<a id="a-95"></a>诸法如幻门、<a id="a-96"></a>不可说不可说诸菩萨充满门，<a id="a-97"></a>亲近不可说不可说佛刹微尘数如来正觉门，<a id="a-98"></a>入不可说不可说广大幻网门，<a id="a-99"></a>知不可说不可说差别广大佛刹门，<a id="a-9A"></a>知不可说不可说有体性、<a id="a-9B"></a>无体性世界门，<a id="a-9C"></a>知不可说不可说众生想门，<a id="a-9D"></a>知不可说不可说时劫差别门，<a id="a-9E"></a>知不可说不可说世界成坏门，<a id="a-9F"></a>知不可说不可说覆住、<a id="a-9G"></a>仰住诸佛刹门，<a id="a-9H"></a>于一念中皆如实知。<a id="a-9I"></a>如是入时，<a id="a-9J"></a>无有边际，<a id="a-9K"></a>无有穷尽，<a id="a-9L"></a>不疲不厌，<a id="a-9M"></a>不断不息，<a id="a-9N"></a>无退无失；<a id="a-9O"></a>于诸法中不住非处，<a id="a-9P"></a>恒正思惟，<a id="a-9Q"></a>不沉不举；<a id="a-9R"></a>求一切智常无退舍，<a id="a-9S"></a>为一切佛刹照世明灯，<a id="a-9T"></a>转不可说不可说法轮；<a id="a-9U"></a>以妙辩才咨问如来无穷尽时，<a id="a-9V"></a>示成佛道无有边际，<a id="a-9W"></a>调伏众生恒无废舍，<a id="a-9X"></a>常勤修习普贤行愿未曾休息，<a id="a-9Y"></a>示现无量不可说不可说色相身无有断绝。<a id="a-9Z"></a>何以故？<a id="a-9a"></a>譬如燃火，<a id="a-9b"></a>随所有缘，<a id="a-9c"></a>于尔所时火起不息。<a id="a-9d"></a>菩萨摩诃萨亦复如是，<a id="a-9e"></a>观察众生界、<a id="a-9f"></a>法界、<a id="a-9g"></a>世界，<a id="a-9h"></a>犹如虚空无有边际，<a id="a-9i"></a>乃至能于一念之顷，<a id="a-9j"></a>往不可说不可说佛刹微尘数佛所。<a id="a-9k"></a>一一佛所入不可说不可说一切智种种差别法；<a id="a-9l"></a>令不可说不可说众生界出家为道，<a id="a-9m"></a>勤修善根，<a id="a-9n"></a>究竟清净；<a id="a-9o"></a>令不可说不可说菩萨于普贤行愿未决定者而得决定，<a id="a-9p"></a>安住普贤智慧之门；<a id="a-9q"></a>以无量方便，<a id="a-9r"></a>入不可说不可说三世成、<a id="a-9s"></a>住、<a id="a-9t"></a>坏广大差别劫，<a id="a-9u"></a>于不可说不可说成、<a id="a-9v"></a>住、<a id="a-9w"></a>坏世间差别境界，<a id="a-9x"></a>起于尔所大悲大愿，<a id="a-9y"></a>调伏无量一切众生悉使无余。<a id="a-9z"></a>何以故？<a id="a-A0"></a>此菩萨摩诃萨为欲度脱一切众生，<a id="a-A1"></a>修普贤行，<a id="a-A2"></a>生普贤智，<a id="a-A3"></a>满足普贤所有行愿。<a id="a-A4"></a>是故，<a id="a-A5"></a>诸菩萨应于如是种类、<a id="a-A6"></a>如是境界、<a id="a-A7"></a>如是威德、<a id="a-A8"></a>如是广大、<a id="a-A9"></a>如是无量、<a id="a-AA"></a>如是不思议、<a id="a-AB"></a>如是普照明、<a id="a-AC"></a>如是一切诸佛现前住、<a id="a-AD"></a>如是一切如来所护念、<a id="a-AE"></a>如是成就往昔善根、<a id="a-AF"></a>如是其心无碍不动三昧之中，<a id="a-AG"></a>勤加修习，<a id="a-AH"></a>离诸热恼，<a id="a-AI"></a>无有疲厌，<a id="a-AJ"></a>心不退转，<a id="a-AK"></a>立深志乐，<a id="a-AL"></a>勇猛无怯，<a id="a-AM"></a>顺三昧境界，<a id="a-AN"></a>入难思智地。<a id="a-AO"></a>不依文字，<a id="a-AP"></a>不著世间，<a id="a-AQ"></a>不取诸法，<a id="a-AR"></a>不起分别，<a id="a-AS"></a>不染著世事，<a id="a-AT"></a>不分别境界，<a id="a-AU"></a>于诸法智但应安住，<a id="a-AV"></a>不应称量。<a id="a-AW"></a>所谓：<a id="a-AX"></a>亲近一切智，<a id="a-AY"></a>悟解佛菩提，<a id="a-AZ"></a>成就法光明，<a id="a-Aa"></a>施与一切众生善根。<a id="a-Ab"></a>于魔界中拔出众生，<a id="a-Ac"></a>令其得入佛法境界，<a id="a-Ad"></a>令不舍大愿，<a id="a-Ae"></a>勤观出道，<a id="a-Af"></a>增广净境，<a id="a-Ag"></a>成就诸度，<a id="a-Ah"></a>于一切佛深生信解。<a id="a-Ai"></a>常应观察一切法性，<a id="a-Aj"></a>无时暂舍；<a id="a-Ak"></a>应知自身与诸法性普皆平等；<a id="a-Al"></a>应当明解世间所作，<a id="a-Am"></a>示其如法智慧方便；<a id="a-An"></a>应常精进，<a id="a-Ao"></a>无有休息；<a id="a-Ap"></a>应观自身善根鲜少；<a id="a-Aq"></a>应勤增长他诸善根；<a id="a-Ar"></a>应自修行一切智道；<a id="a-As"></a>应勤增长菩萨境界；<a id="a-At"></a>应乐亲近诸善知识；<a id="a-Au"></a>应与同行而共止住；<a id="a-Av"></a>应不分别佛；<a id="a-Aw"></a>应不舍离念；<a id="a-Ax"></a>应常安住平等法界；<a id="a-Ay"></a>应知一切心识如幻；<a id="a-Az"></a>应知世间诸行如梦；<a id="a-B0"></a>应知诸佛愿力出现犹如影像；<a id="a-B1"></a>应知一切诸广大业犹如变化；<a id="a-B2"></a>应知言语悉皆如响；<a id="a-B3"></a>应观诸法一切如幻；<a id="a-B4"></a>应知一切生灭之法皆如音声；<a id="a-B5"></a>应知所往一切佛刹皆无体性；<a id="a-B6"></a>应为请问如来佛法不生疲倦；<a id="a-B7"></a>应为开悟一切世间，<a id="a-B8"></a>勤加教诲而不舍离；<a id="a-B9"></a>应为调伏一切众生，<a id="a-BA"></a>知时说法而不休息。<a id="a-BB"></a>佛子，<a id="a-BC"></a>菩萨摩诃萨如是修行普贤之行，<a id="a-BD"></a>如是圆满菩萨境界，<a id="a-BE"></a>如是通达出离之道，<a id="a-BF"></a>如是受持三世佛法，<a id="a-BG"></a>如是观察一切智门，<a id="a-BH"></a>如是思惟不变异法，<a id="a-BI"></a>如是明洁增上志乐，<a id="a-BJ"></a>如是信解一切如来，<a id="a-BK"></a>如是了知佛广大力，<a id="a-BL"></a>如是决定无所碍心，<a id="a-BM"></a>如是摄受一切众生。</p>
  <p id="aBN">“佛子，<a id="a-BO"></a>菩萨摩诃萨入普贤菩萨所住如是大智慧三昧时，<a id="a-BP"></a>十方各有不可说不可说国土，<a id="a-BQ"></a>一一国土各有不可说不可说佛刹微尘数如来名号，<a id="a-BR"></a>一一名号各有不可说不可说佛刹微尘数诸佛而现其前，<a id="a-BS"></a>与如来念力，<a id="a-BT"></a>令不忘失如来境界；<a id="a-BU"></a>与一切法究竟慧，<a id="a-BV"></a>令入一切智；<a id="a-BW"></a>与知一切法种种义决定慧，<a id="a-BX"></a>令受持一切佛法趣入无碍；<a id="a-BY"></a>与无上佛菩提，<a id="a-BZ"></a>令入一切智开悟法界；<a id="a-Ba"></a>与菩萨究竟慧，<a id="a-Bb"></a>令得一切法光明，<a id="a-Bc"></a>无诸黑暗；<a id="a-Bd"></a>与菩萨不退智，<a id="a-Be"></a>令知时、<a id="a-Bf"></a>非时，<a id="a-Bg"></a>善巧方便调伏众生；<a id="a-Bh"></a>与无障碍菩萨辩才，<a id="a-Bi"></a>令悟解无边法演说无尽；<a id="a-Bj"></a>与神通变化力，<a id="a-Bk"></a>令现不可说不可说差别身无边色相种种不同开悟众生；<a id="a-Bl"></a>与圆满言音，<a id="a-Bm"></a>令现不可说不可说差别音声种种言辞开悟众生；<a id="a-Bn"></a>与不唐捐力，<a id="a-Bo"></a>令一切众生若得见形、<a id="a-Bp"></a>若得闻法皆悉成就，<a id="a-Bq"></a>无空过者。<a id="a-Br"></a>佛子，<a id="a-Bs"></a>菩萨摩诃萨如是满足普贤行故，<a id="a-Bt"></a>得如来力，<a id="a-Bu"></a>净出离道，<a id="a-Bv"></a>满一切智，<a id="a-Bw"></a>以无碍辩才神通变化，<a id="a-Bx"></a>究竟调伏一切众生；<a id="a-By"></a>具佛威德，<a id="a-Bz"></a>净普贤行，<a id="a-C0"></a>住普贤道，<a id="a-C1"></a>尽未来际，<a id="a-C2"></a>为欲调伏一切众生，<a id="a-C3"></a>转一切佛微妙法轮。<a id="a-C4"></a>何以故？<a id="a-C5"></a>佛子，<a id="a-C6"></a>此菩萨摩诃萨成就如是殊胜大愿诸菩萨行，<a id="a-C7"></a>则为一切世间法师，<a id="a-C8"></a>则为一切世间法日，<a id="a-C9"></a>则为一切世间智月；<a id="a-CA"></a>则为一切世间须弥山王，<a id="a-CB"></a>嶷然高出，<a id="a-CC"></a>坚固不动；<a id="a-CD"></a>则为一切世间无涯智海；<a id="a-CE"></a>则为一切世间正法明灯，<a id="a-CF"></a>普照无边，<a id="a-CG"></a>相续不断；<a id="a-CH"></a>为一切众生开示无边清净功德，<a id="a-CI"></a>皆令安住功德善根；<a id="a-CJ"></a>顺一切智，<a id="a-CK"></a>大愿平等，<a id="a-CL"></a>修习普贤广大之行，<a id="a-CM"></a>常能劝发无量众生，<a id="a-CN"></a>住不可说不可说广大行三昧，<a id="a-CO"></a>现大自在。</p>
  <p id="aCP">“佛子，<a id="a-CQ"></a>此菩萨摩诃萨，<a id="a-CR"></a>获如是智，<a id="a-CS"></a>证如是法，<a id="a-CT"></a>于如是法审住明见；<a id="a-CU"></a>得如是神力，<a id="a-CV"></a>住如是境界，<a id="a-CW"></a>现如是神变，<a id="a-CX"></a>起如是神通；<a id="a-CY"></a>常安住大悲，<a id="a-CZ"></a>常利益众生，<a id="a-Ca"></a>开示众生安隐正道，<a id="a-Cb"></a>建立福智大光明幢；<a id="a-Cc"></a>证不思议解脱，<a id="a-Cd"></a>住一切智解脱，<a id="a-Ce"></a>到诸佛解脱彼岸，<a id="a-Cf"></a>学不思议解脱方便门已得成就，<a id="a-Cg"></a>入法界差别门无有错乱，<a id="a-Ch"></a>于普贤不可说不可说三昧游戏自在，<a id="a-Ci"></a>住师子奋迅智心意无碍。<a id="a-Cj"></a>其心恒住十大法藏。<a id="a-Ck"></a>何者为十？<a id="a-Cl"></a>所谓：<a id="a-Cm"></a>住忆念一切诸佛，<a id="a-Cn"></a>住忆念一切佛法，<a id="a-Co"></a>住调伏一切众生大悲，<a id="a-Cp"></a>住示现不思议清净国土智，<a id="a-Cq"></a>住深入诸佛境界决定解，<a id="a-Cr"></a>住去、<a id="a-Cs"></a>来、<a id="a-Ct"></a>现在一切佛平等相菩提，<a id="a-Cu"></a>住无碍无著际，<a id="a-Cv"></a>住一切法无相性，<a id="a-Cw"></a>住去、<a id="a-Cx"></a>来、<a id="a-Cy"></a>现在一切佛平等善根，<a id="a-Cz"></a>住去、<a id="a-D0"></a>来、<a id="a-D1"></a>现在一切如来法界无差别身、<a id="a-D2"></a>语、<a id="a-D3"></a>意业先导智，<a id="a-D4"></a>住观察三世一切诸佛受生、<a id="a-D5"></a>出家、<a id="a-D6"></a>诣道场、<a id="a-D7"></a>成正觉、<a id="a-D8"></a>转法轮、<a id="a-D9"></a>般涅槃悉入刹那际。<a id="a-DA"></a>佛子，<a id="a-DB"></a>此十大法藏广大无量，<a id="a-DC"></a>不可数、<a id="a-DD"></a>不可称、<a id="a-DE"></a>不可思、<a id="a-DF"></a>不可说、<a id="a-DG"></a>无穷尽、<a id="a-DH"></a>难忍受，<a id="a-DI"></a>一切世智无能称述。</p>
  <p id="aDJ">“佛子，<a id="a-DK"></a>此菩萨摩诃萨已到普贤诸行彼岸，<a id="a-DL"></a>证清净法，<a id="a-DM"></a>志力广大，<a id="a-DN"></a>开示众生无量善根，<a id="a-DO"></a>增长菩萨一切势力，<a id="a-DP"></a>于念念顷满足菩萨一切功德，<a id="a-DQ"></a>成就菩萨一切诸行，<a id="a-DR"></a>得一切佛陀罗尼法，<a id="a-DS"></a>受持一切诸佛所说；<a id="a-DT"></a>虽常安住真如实际，<a id="a-DU"></a>而随一切世俗言说，<a id="a-DV"></a>示现调伏一切众生。<a id="a-DW"></a>何以故？<a id="a-DX"></a>菩萨摩诃萨住此三昧，<a id="a-DY"></a>法如是故。<a id="a-DZ"></a>佛子，<a id="a-Da"></a>菩萨摩诃萨以此三昧，<a id="a-Db"></a>得一切佛广大智，<a id="a-Dc"></a>得巧说一切广大法自在辩才，<a id="a-Dd"></a>得一切世中最为殊胜清净无畏法，<a id="a-De"></a>得入一切三昧智，<a id="a-Df"></a>得一切菩萨善巧方便，<a id="a-Dg"></a>得一切法光明门，<a id="a-Dh"></a>到安慰一切世间法彼岸，<a id="a-Di"></a>知一切众生时、<a id="a-Dj"></a>非时，<a id="a-Dk"></a>照十方世界一切处，<a id="a-Dl"></a>令一切众生得胜智，<a id="a-Dm"></a>作一切世间无上师，<a id="a-Dn"></a>安住一切诸功德，<a id="a-Do"></a>开示一切众生清净三昧，<a id="a-Dp"></a>令入最上智。<a id="a-Dq"></a>何以故？<a id="a-Dr"></a>菩萨摩诃萨如是修行，<a id="a-Ds"></a>则利益众生，<a id="a-Dt"></a>则增长大悲，<a id="a-Du"></a>则亲近善知识，<a id="a-Dv"></a>则见一切佛，<a id="a-Dw"></a>则了一切法，<a id="a-Dx"></a>则诣一切刹，<a id="a-Dy"></a>则入一切方，<a id="a-Dz"></a>则入一切世，<a id="a-E0"></a>则悟一切法平等性，<a id="a-E1"></a>则知一切佛平等性，<a id="a-E2"></a>则住一切智平等性。<a id="a-E3"></a>于此法中，<a id="a-E4"></a>作如是业，<a id="a-E5"></a>不作余业；<a id="a-E6"></a>住未足心，<a id="a-E7"></a>住不散乱心，<a id="a-E8"></a>住专一心，<a id="a-E9"></a>住勤修心，<a id="a-EA"></a>住决定心，<a id="a-EB"></a>住不变异心；<a id="a-EC"></a>如是思惟，<a id="a-ED"></a>如是作业，<a id="a-EE"></a>如是究竟。</p>
  <p id="aEF">“佛子，<a id="a-EG"></a>菩萨摩诃萨无异语、<a id="a-EH"></a>异作，<a id="a-EI"></a>有如语、<a id="a-EJ"></a>如作。<a id="a-EK"></a>何以故？<a id="a-EL"></a>譬如金刚，<a id="a-EM"></a>以不可坏而得其名，<a id="a-EN"></a>终无有时离于不坏；<a id="a-EO"></a>菩萨摩诃萨亦复如是，<a id="a-EP"></a>以诸行法而得其名，<a id="a-EQ"></a>终无有时离诸行法。<a id="a-ER"></a>譬如真金，<a id="a-ES"></a>以有妙色而得其名，<a id="a-ET"></a>终无有时离于妙色；<a id="a-EU"></a>菩萨摩诃萨亦复如是，<a id="a-EV"></a>以诸善业而得其名，<a id="a-EW"></a>终无有时离诸善业。<a id="a-EX"></a>譬如日天子，<a id="a-EY"></a>以光明轮而得其名，<a id="a-EZ"></a>终无有时离光明轮；<a id="a-Ea"></a>菩萨摩诃萨亦复如是，<a id="a-Eb"></a>以智慧光而得其名，<a id="a-Ec"></a>终无有时离智慧光。<a id="a-Ed"></a>譬如须弥山王，<a id="a-Ee"></a>以四宝峰处于大海，<a id="a-Ef"></a>迥然高出而得其名，<a id="a-Eg"></a>终无有时舍离四峰；<a id="a-Eh"></a>菩萨摩诃萨亦复如是，<a id="a-Ei"></a>以诸善根处在于世，<a id="a-Ej"></a>迥然高出而得其名，<a id="a-Ek"></a>终无有时舍离善根。<a id="a-El"></a>譬如大地，<a id="a-Em"></a>以持一切而得其名，<a id="a-En"></a>终无有时舍离能持；<a id="a-Eo"></a>菩萨摩诃萨亦复如是，<a id="a-Ep"></a>以度一切而得其名，<a id="a-Eq"></a>终无有时舍离大悲。<a id="a-Er"></a>譬如大海，<a id="a-Es"></a>以含众水而得其名，<a id="a-Et"></a>终无有时舍离于水；<a id="a-Eu"></a>菩萨摩诃萨亦复如是，<a id="a-Ev"></a>以诸大愿而得其名，<a id="a-Ew"></a>终不暂舍度众生愿。<a id="a-Ex"></a>譬如军将，<a id="a-Ey"></a>以能惯习战斗之法而得其名，<a id="a-Ez"></a>终无有时舍离此能；<a id="a-F0"></a>菩萨摩诃萨亦复如是，<a id="a-F1"></a>以能惯习如是三昧而得其名，<a id="a-F2"></a>乃至成就一切智智，<a id="a-F3"></a>终无有时舍离此行。<a id="a-F4"></a>如转轮王，<a id="a-F5"></a>驭四天下，<a id="a-F6"></a>常勤守护一切众生，<a id="a-F7"></a>令无横死，<a id="a-F8"></a>恒受快乐；<a id="a-F9"></a>菩萨摩诃萨亦复如是，<a id="a-FA"></a>入如是等诸大三昧，<a id="a-FB"></a>常勤化度一切众生，<a id="a-FC"></a>乃至令其究竟清净。<a id="a-FD"></a>譬如种子，<a id="a-FE"></a>植之于地，<a id="a-FF"></a>乃至能令茎叶增长；<a id="a-FG"></a>菩萨摩诃萨亦复如是，<a id="a-FH"></a>修普贤行，<a id="a-FI"></a>乃至能令一切众生善法增长。<a id="a-FJ"></a>譬如大云，<a id="a-FK"></a>于夏暑月降霔大雨，<a id="a-FL"></a>乃至增长一切种子；<a id="a-FM"></a>菩萨摩诃萨亦复如是，<a id="a-FN"></a>入如是等诸大三昧，<a id="a-FO"></a>修菩萨行，<a id="a-FP"></a>雨大法雨，<a id="a-FQ"></a>乃至能令一切众生究竟清净、<a id="a-FR"></a>究竟涅槃、<a id="a-FS"></a>究竟安隐、<a id="a-FT"></a>究竟彼岸、<a id="a-FU"></a>究竟欢喜、<a id="a-FV"></a>究竟断疑，<a id="a-FW"></a>为诸众生究竟福田，<a id="a-FX"></a>令其施业皆得清净，<a id="a-FY"></a>令其皆住不退转道，<a id="a-FZ"></a>令其同得一切智智，<a id="a-Fa"></a>令其皆得出离三界，<a id="a-Fb"></a>令其皆得究竟之智，<a id="a-Fc"></a>令其皆得诸佛如来究竟之法，<a id="a-Fd"></a>置诸众生一切智处。<a id="a-Fe"></a>何以故？<a id="a-Ff"></a>菩萨摩诃萨成就此法，<a id="a-Fg"></a>智慧明了，<a id="a-Fh"></a>入法界门，<a id="a-Fi"></a>能净菩萨不可思议无量诸行。<a id="a-Fj"></a>所谓：<a id="a-Fk"></a>能净诸智，<a id="a-Fl"></a>求一切智故；<a id="a-Fm"></a>能净众生，<a id="a-Fn"></a>使调伏故；<a id="a-Fo"></a>能净刹土，<a id="a-Fp"></a>常回向故；<a id="a-Fq"></a>能净诸法，<a id="a-Fr"></a>普了知故；<a id="a-Fs"></a>能净无畏，<a id="a-Ft"></a>无怯弱故；<a id="a-Fu"></a>能净无碍辩，<a id="a-Fv"></a>巧演说故；<a id="a-Fw"></a>能净陀罗尼，<a id="a-Fx"></a>于一切法得自在故；<a id="a-Fy"></a>能净亲近行，<a id="a-Fz"></a>常见一切佛兴世故。<a id="a-G0"></a>佛子，<a id="a-G1"></a>菩萨摩诃萨住此三昧，<a id="a-G2"></a>得如是等百千亿那由他不可说不可说清净功德，<a id="a-G3"></a>于如是等三昧境界得自在故，<a id="a-G4"></a>一切诸佛所加被故，<a id="a-G5"></a>自善根力之所流故，<a id="a-G6"></a>入智慧地大威力故，<a id="a-G7"></a>诸善知识引导力故，<a id="a-G8"></a>摧伏一切诸魔力故，<a id="a-G9"></a>同分善根淳净力故，<a id="a-GA"></a>广大誓愿欲乐力故，<a id="a-GB"></a>所种善根成就力故，<a id="a-GC"></a>超诸世间无尽之福、<a id="a-GD"></a>无对力故。</p>
  <p id="aGE">“佛子，<a id="a-GF"></a>菩萨摩诃萨住此三昧，<a id="a-GG"></a>得十种法，<a id="a-GH"></a>同去、<a id="a-GI"></a>来、<a id="a-GJ"></a>今一切诸佛。<a id="a-GK"></a>何者为十？<a id="a-GL"></a>所谓：<a id="a-GM"></a>得诸相好，<a id="a-GN"></a>种种庄严，<a id="a-GO"></a>同于诸佛；<a id="a-GP"></a>能放清净大光明网，<a id="a-GQ"></a>同于诸佛；<a id="a-GR"></a>神通变化，<a id="a-GS"></a>调伏众生，<a id="a-GT"></a>同于诸佛；<a id="a-GU"></a>无边色身，<a id="a-GV"></a>清净圆音，<a id="a-GW"></a>同于诸佛；<a id="a-GX"></a>随众生业现净佛国，<a id="a-GY"></a>同于诸佛；<a id="a-GZ"></a>一切众生所有语言皆能摄持、<a id="a-Ga"></a>不忘不失，<a id="a-Gb"></a>同于诸佛；<a id="a-Gc"></a>无尽辩才随众生心而转法轮令生智慧，<a id="a-Gd"></a>同于诸佛；<a id="a-Ge"></a>大师子吼无所怯畏，<a id="a-Gf"></a>以无量法开悟群生，<a id="a-Gg"></a>同于诸佛；<a id="a-Gh"></a>于一念顷，<a id="a-Gi"></a>以大神通普入三世，<a id="a-Gj"></a>同于诸佛；<a id="a-Gk"></a>普能显示一切众生诸佛庄严、<a id="a-Gl"></a>诸佛威力、<a id="a-Gm"></a>诸佛境界，<a id="a-Gn"></a>同于诸佛。<a id="a-Go"></a>”</p>
  <p id="aGp">尔时，<a id="a-Gq"></a>普眼菩萨白普贤菩萨言：<a id="a-Gr"></a>“佛子，<a id="a-Gs"></a>此菩萨摩诃萨得如是法，<a id="a-Gt"></a>同诸如来，<a id="a-Gu"></a>何故不名佛？<a id="a-Gv"></a>何故不名十力？<a id="a-Gw"></a>何故不名一切智？<a id="a-Gx"></a>何故不名一切法中得菩提者？<a id="a-Gy"></a>何故不得名为普眼？<a id="a-Gz"></a>何故不名一切境中无碍见者？<a id="a-H0"></a>何故不名觉一切法？<a id="a-H1"></a>何故不名与三世佛无二住者？<a id="a-H2"></a>何故不名住实际者？<a id="a-H3"></a>何故修行普贤行愿犹未休息？<a id="a-H4"></a>何故不能究竟法界舍菩萨道？<a id="a-H5"></a>”</p>
  <p id="aH6">尔时，<a id="a-H7"></a>普贤菩萨告普眼菩萨言：<a id="a-H8"></a>“善哉！<a id="a-H9"></a>佛子，<a id="a-HA"></a>如汝所言，<a id="a-HB"></a>若此菩萨摩诃萨同一切佛，<a id="a-HC"></a>以何义故不名为佛？<a id="a-HD"></a>乃至不能舍菩萨道？<a id="a-HE"></a>佛子，<a id="a-HF"></a>此菩萨摩诃萨已能修习去、<a id="a-HG"></a>来、<a id="a-HH"></a>今世一切菩萨种种行愿，<a id="a-HI"></a>入智境界，<a id="a-HJ"></a>则名为佛；<a id="a-HK"></a>于如来所修菩萨行无有休息，<a id="a-HL"></a>说名菩萨。<a id="a-HM"></a>如来诸力皆悉已入，<a id="a-HN"></a>则名十力；<a id="a-HO"></a>虽成十力，<a id="a-HP"></a>行普贤行而无休息，<a id="a-HQ"></a>说名菩萨。<a id="a-HR"></a>知一切法而能演说，<a id="a-HS"></a>名一切智；<a id="a-HT"></a>虽能演说一切诸法，<a id="a-HU"></a>于一一法善巧思惟未尝止息，<a id="a-HV"></a>说名菩萨。<a id="a-HW"></a>知一切法无有二相，<a id="a-HX"></a>是则说名悟一切法；<a id="a-HY"></a>于二、<a id="a-HZ"></a>不二一切诸法差别之道善巧观察，<a id="a-Ha"></a>展转增胜无有休息，<a id="a-Hb"></a>说名菩萨。<a id="a-Hc"></a>已能明见普眼境界，<a id="a-Hd"></a>说名普眼；<a id="a-He"></a>虽能证得普眼境界，<a id="a-Hf"></a>念念增长未曾休息，<a id="a-Hg"></a>说名菩萨。<a id="a-Hh"></a>于一切法悉能明照，<a id="a-Hi"></a>离诸暗障，<a id="a-Hj"></a>名无碍见；<a id="a-Hk"></a>常勤忆念无碍见者，<a id="a-Hl"></a>说名菩萨。<a id="a-Hm"></a>已得诸佛智慧之眼，<a id="a-Hn"></a>是则说名觉一切法；<a id="a-Ho"></a>观诸如来正觉智眼而不放逸，<a id="a-Hp"></a>说名菩萨。<a id="a-Hq"></a>住佛所住，<a id="a-Hr"></a>与佛无二，<a id="a-Hs"></a>说名与佛无二住者；<a id="a-Ht"></a>为佛摄受，<a id="a-Hu"></a>修诸智慧，<a id="a-Hv"></a>说名菩萨。<a id="a-Hw"></a>常观一切世间实际，<a id="a-Hx"></a>是则说名住实际者；<a id="a-Hy"></a>虽常观察诸法实际，<a id="a-Hz"></a>而不证入亦不舍离，<a id="a-I0"></a>说名菩萨。<a id="a-I1"></a>不来不去，<a id="a-I2"></a>无同无异，<a id="a-I3"></a>此等分别悉皆永息，<a id="a-I4"></a>是则说名休息愿者；<a id="a-I5"></a>广大修习，<a id="a-I6"></a>圆满不退，<a id="a-I7"></a>则名未息普贤愿者。<a id="a-I8"></a>了知法界无有边际，<a id="a-I9"></a>一切诸法一相无相，<a id="a-IA"></a>是则说名究竟法界舍菩萨道；<a id="a-IB"></a>虽知法界无有边际，<a id="a-IC"></a>而知一切种种异相，<a id="a-ID"></a>起大悲心度诸众生，<a id="a-IE"></a>尽未来际无有疲厌，<a id="a-IF"></a>是则说名普贤菩萨。</p>
  <p id="aIG">“佛子，<a id="a-IH"></a>譬如伊罗钵那象王，<a id="a-II"></a>住金胁山七宝窟中，<a id="a-IJ"></a>其窟周围悉以七宝而为栏楯，<a id="a-IK"></a>宝多罗树次第行列，<a id="a-IL"></a>真金罗网弥覆其上；<a id="a-IM"></a>象身洁白犹如珂雪，<a id="a-IN"></a>上立金幢，<a id="a-IO"></a>金为璎珞，<a id="a-IP"></a>宝网覆鼻，<a id="a-IQ"></a>宝铃垂下，<a id="a-IR"></a>七肢成就，<a id="a-IS"></a>六牙具足，<a id="a-IT"></a>端正充满，<a id="a-IU"></a>见者欣乐，<a id="a-IV"></a>调良善顺，<a id="a-IW"></a>心无所逆。<a id="a-IX"></a>若天帝释将欲游行，<a id="a-IY"></a>尔时象王即知其意，<a id="a-IZ"></a>便于宝窟而没其形，<a id="a-Ia"></a>至忉利天释主之前，<a id="a-Ib"></a>以神通力种种变现，<a id="a-Ic"></a>令其身有三十三头，<a id="a-Id"></a>于一一头化作七牙，<a id="a-Ie"></a>于一一牙化作七池，<a id="a-If"></a>一一池中有七莲华，<a id="a-Ig"></a>一一华中有七采女，<a id="a-Ih"></a>一时俱奏百千天乐。<a id="a-Ii"></a>是时，<a id="a-Ij"></a>帝释乘兹宝象，<a id="a-Ik"></a>从难胜殿往诣华园，<a id="a-Il"></a>芬陀利华遍满其中。<a id="a-Im"></a>是时，<a id="a-In"></a>帝释至华园已，<a id="a-Io"></a>从象而下，<a id="a-Ip"></a>入于一切宝庄严殿，<a id="a-Iq"></a>无量采女以为侍从，<a id="a-Ir"></a>歌咏妓乐受诸快乐。<a id="a-Is"></a>尔时，<a id="a-It"></a>象王复以神通隐其象形现作天身，<a id="a-Iu"></a>与三十三天及诸采女，<a id="a-Iv"></a>于芬陀利华园之内欢娱戏乐，<a id="a-Iw"></a>所现身相、<a id="a-Ix"></a>光明衣服、<a id="a-Iy"></a>往来进止、<a id="a-Iz"></a>语笑观瞻，<a id="a-J0"></a>皆如彼天，<a id="a-J1"></a>等无有异，<a id="a-J2"></a>无能分别；<a id="a-J3"></a>此象、<a id="a-J4"></a>此天，<a id="a-J5"></a>象之与天，<a id="a-J6"></a>更互相似。<a id="a-J7"></a>佛子，<a id="a-J8"></a>彼伊罗钵那象王，<a id="a-J9"></a>于金胁山七宝窟中无所变化，<a id="a-JA"></a>至于三十三天之上，<a id="a-JB"></a>为欲供养释提桓因，<a id="a-JC"></a>化作种种诸可乐物，<a id="a-JD"></a>受天快乐，<a id="a-JE"></a>与天无异。<a id="a-JF"></a>佛子，<a id="a-JG"></a>菩萨摩诃萨亦复如是，<a id="a-JH"></a>修习普贤菩萨行愿及诸三昧以为众宝庄严之具，<a id="a-JI"></a>七菩提分为菩萨身，<a id="a-JJ"></a>所放光明以之为网，<a id="a-JK"></a>建大法幢，<a id="a-JL"></a>鸣大法钟，<a id="a-JM"></a>大悲为窟，<a id="a-JN"></a>坚固大愿以为其牙，<a id="a-JO"></a>智慧无畏犹如师子，<a id="a-JP"></a>法缯系顶，<a id="a-JQ"></a>开示秘密，<a id="a-JR"></a>到诸菩萨行愿彼岸。<a id="a-JS"></a>为欲安处菩提之座，<a id="a-JT"></a>成一切智，<a id="a-JU"></a>得最正觉，<a id="a-JV"></a>增长普贤广大行愿，<a id="a-JW"></a>不退不息，<a id="a-JX"></a>不断不舍，<a id="a-JY"></a>大悲精进，<a id="a-JZ"></a>尽未来际度脱一切苦恼众生。<a id="a-Ja"></a>不舍普贤道，<a id="a-Jb"></a>现成最正觉，<a id="a-Jc"></a>现不可说不可说成正觉门，<a id="a-Jd"></a>现不可说不可说转法轮门，<a id="a-Je"></a>现不可说不可说住深心门；<a id="a-Jf"></a>于不可说不可说广大国土，<a id="a-Jg"></a>现涅槃变化门；<a id="a-Jh"></a>于不可说不可说差别世界，<a id="a-Ji"></a>而现受生修普贤行，<a id="a-Jj"></a>现不可说不可说如来；<a id="a-Jk"></a>于不可说不可说广大国土菩提树下成最正觉，<a id="a-Jl"></a>不可说不可说菩萨众亲近围绕。<a id="a-Jm"></a>或于一念顷，<a id="a-Jn"></a>修普贤行而成正觉，<a id="a-Jo"></a>或须臾顷，<a id="a-Jp"></a>或于一时，<a id="a-Jq"></a>或于一日，<a id="a-Jr"></a>或于半月，<a id="a-Js"></a>或于一月，<a id="a-Jt"></a>或于一年，<a id="a-Ju"></a>或无数年，<a id="a-Jv"></a>或于一劫，<a id="a-Jw"></a>如是乃至不可说不可说劫，<a id="a-Jx"></a>修普贤行而成正觉。<a id="a-Jy"></a>复于一切诸佛刹中而为上首，<a id="a-Jz"></a>亲近于佛，<a id="a-K0"></a>顶礼供养，<a id="a-K1"></a>请问观察如幻境界，<a id="a-K2"></a>净修菩萨无量诸行、<a id="a-K3"></a>无量诸智、<a id="a-K4"></a>种种神变、<a id="a-K5"></a>种种威德、<a id="a-K6"></a>种种智慧、<a id="a-K7"></a>种种境界、<a id="a-K8"></a>种种神通、<a id="a-K9"></a>种种自在、<a id="a-KA"></a>种种解脱、<a id="a-KB"></a>种种法明、<a id="a-KC"></a>种种教化调伏之法。</p>
  <p id="aKD">“佛子，<a id="a-KE"></a>菩萨摩诃萨本身不灭，<a id="a-KF"></a>以行愿力于一切处如是变现。<a id="a-KG"></a>何以故？<a id="a-KH"></a>欲以普贤自在神力调伏一切诸众生故，<a id="a-KI"></a>令不可说不可说众生得清净故，<a id="a-KJ"></a>令其永断生死轮故，<a id="a-KK"></a>严净广大诸世界故，<a id="a-KL"></a>常见一切诸如来故，<a id="a-KM"></a>深入一切佛法流故，<a id="a-KN"></a>忆念三世诸佛种故，<a id="a-KO"></a>忆念十方一切佛法及法身故，<a id="a-KP"></a>普修一切菩萨诸行使圆满故，<a id="a-KQ"></a>入普贤流自在能证一切智故。<a id="a-KR"></a>佛子，<a id="a-KS"></a>汝应观此菩萨摩诃萨，<a id="a-KT"></a>不舍普贤行，<a id="a-KU"></a>不断菩萨道，<a id="a-KV"></a>见一切佛，<a id="a-KW"></a>证一切智，<a id="a-KX"></a>自在受用一切智法。<a id="a-KY"></a>如伊罗钵那象王不舍象身，<a id="a-KZ"></a>往三十三天，<a id="a-Ka"></a>为天所乘，<a id="a-Kb"></a>受天快乐，<a id="a-Kc"></a>作天游戏，<a id="a-Kd"></a>承事天主，<a id="a-Ke"></a>与天采女而作欢娱，<a id="a-Kf"></a>同于诸天无有差别。<a id="a-Kg"></a>佛子，<a id="a-Kh"></a>菩萨摩诃萨亦复如是，<a id="a-Ki"></a>不舍普贤大乘诸行，<a id="a-Kj"></a>不退诸愿，<a id="a-Kk"></a>得佛自在，<a id="a-Kl"></a>具一切智，<a id="a-Km"></a>证佛解脱，<a id="a-Kn"></a>无障无碍，<a id="a-Ko"></a>成就清净，<a id="a-Kp"></a>于诸国土无所染著，<a id="a-Kq"></a>于佛法中无所分别；<a id="a-Kr"></a>虽知诸法普皆平等无有二相，<a id="a-Ks"></a>而恒明见一切佛土；<a id="a-Kt"></a>虽已等同三世诸佛，<a id="a-Ku"></a>而修菩萨行相续不断。<a id="a-Kv"></a>佛子，<a id="a-Kw"></a>菩萨摩诃萨安住如是普贤行愿广大之法，<a id="a-Kx"></a>当知是人心得清净。<a id="a-Ky"></a>佛子，<a id="a-Kz"></a>此是菩萨摩诃萨第十无碍轮大三昧殊胜心广大智。</p>
  <p id="aL0">“佛子，<a id="a-L1"></a>此是菩萨摩诃萨所住普贤行十大三昧轮。<a id="a-L2"></a>”</p>
 </body>
</html>