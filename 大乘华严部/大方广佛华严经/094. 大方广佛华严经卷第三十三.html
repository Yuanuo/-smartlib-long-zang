<!doctype html>
<html id="z3IBTU1Hl" data-ver="747">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十三</h1>
  <h2 id="a2">十回向品第二十五之十一</h2>
  <p id="a3">“佛子，<a id="a-4"></a>菩萨摩诃萨复以法施所修善根如是回向：<a id="a-5"></a>‘愿一切佛刹皆悉清净，<a id="a-6"></a>以不可说不可说庄严具而庄严之。<a id="a-7"></a>一一佛刹，<a id="a-8"></a>其量广大，<a id="a-9"></a>同于法界，<a id="a-A"></a>纯善无碍，<a id="a-B"></a>清净光明，<a id="a-C"></a>诸佛于中现成正觉。<a id="a-D"></a>一佛刹中清净境界，<a id="a-E"></a>悉能显现一切佛刹；<a id="a-F"></a>如一佛刹，<a id="a-G"></a>一切佛刹亦复如是。<a id="a-H"></a>其一一刹，<a id="a-I"></a>悉以等法界无量无边清净妙宝庄严之具而为严饰。<a id="a-J"></a>所谓：<a id="a-K"></a>阿僧祇清净宝座，<a id="a-L"></a>敷众宝衣；<a id="a-M"></a>阿僧祇宝帐，<a id="a-N"></a>宝网垂布；<a id="a-O"></a>阿僧祇宝盖，<a id="a-P"></a>一切妙宝互相映彻；<a id="a-Q"></a>阿僧祇宝云，<a id="a-R"></a>普雨众宝；<a id="a-S"></a>阿僧祇宝华，<a id="a-T"></a>周遍清净；<a id="a-U"></a>阿僧祇众宝所成栏、<a id="a-V"></a>楯、<a id="a-W"></a>轩、<a id="a-X"></a>槛，<a id="a-Y"></a>清净庄严；<a id="a-Z"></a>阿僧祇宝铃，<a id="a-a"></a>常演诸佛微妙音声，<a id="a-b"></a>周流法界；<a id="a-c"></a>阿僧祇宝莲华，<a id="a-d"></a>种种宝色开敷荣曜；<a id="a-e"></a>阿僧祇宝树，<a id="a-f"></a>周匝行列，<a id="a-g"></a>无量妙宝以为华果；<a id="a-h"></a>阿僧祇宝宫殿，<a id="a-i"></a>无量菩萨止住其中，<a id="a-j"></a>阿僧祇宝楼阁，<a id="a-k"></a>广博崇丽，<a id="a-l"></a>延袤远近；<a id="a-m"></a>阿僧祇宝却敌，<a id="a-n"></a>大宝所成，<a id="a-o"></a>庄严妙好；<a id="a-p"></a>阿僧祇宝门闼，<a id="a-q"></a>妙宝璎珞周匝垂布；<a id="a-r"></a>阿僧祇宝窗牖，<a id="a-s"></a>不思议宝清净庄严；<a id="a-t"></a>阿僧祇宝多罗，<a id="a-u"></a>形如半月，<a id="a-v"></a>众宝集成。<a id="a-w"></a>如是一切，<a id="a-x"></a>悉以众宝而为严饰，<a id="a-y"></a>离垢清净，<a id="a-z"></a>不可思议，<a id="a-10"></a>无非如来善根所起，<a id="a-11"></a>具足无数宝藏庄严。<a id="a-12"></a>复有阿僧祇宝河，<a id="a-13"></a>流出一切清净善法；<a id="a-14"></a>阿僧祇宝海，<a id="a-15"></a>法水盈满；<a id="a-16"></a>阿僧祇宝芬陀利华，<a id="a-17"></a>常出妙法芬陀利声；<a id="a-18"></a>阿僧祇宝须弥山，<a id="a-19"></a>智慧山王秀出清净；<a id="a-1A"></a>阿僧祇八楞妙宝，<a id="a-1B"></a>宝线贯穿，<a id="a-1C"></a>严净无比；<a id="a-1D"></a>阿僧祇净光宝，<a id="a-1E"></a>常放无碍大智光明，<a id="a-1F"></a>普照法界；<a id="a-1G"></a>阿僧祇宝铃铎，<a id="a-1H"></a>更相扣击，<a id="a-1I"></a>出妙音声；<a id="a-1J"></a>阿僧祇清净宝，<a id="a-1K"></a>诸菩萨宝具足充满；<a id="a-1L"></a>阿僧祇宝缯彩，<a id="a-1M"></a>处处垂下，<a id="a-1N"></a>色相光洁；<a id="a-1O"></a>阿僧祇妙宝幢，<a id="a-1P"></a>以宝半月而为严饰；<a id="a-1Q"></a>阿僧祇宝幡，<a id="a-1R"></a>悉能普雨无量宝幡；<a id="a-1S"></a>阿僧祇宝带，<a id="a-1T"></a>垂布空中，<a id="a-1U"></a>庄严殊妙；<a id="a-1V"></a>阿僧祇宝敷具，<a id="a-1W"></a>能生种种微细乐触；<a id="a-1X"></a>阿僧祇妙宝旋，<a id="a-1Y"></a>示现菩萨一切智眼；<a id="a-1Z"></a>阿僧祇宝璎珞，<a id="a-1a"></a>一一璎珞百千菩萨上妙庄严；<a id="a-1b"></a>阿僧祇宝宫殿，<a id="a-1c"></a>超过一切妙绝无比；<a id="a-1d"></a>阿僧祇宝庄严具，<a id="a-1e"></a>金刚摩尼以为严饰；<a id="a-1f"></a>阿僧祇种种妙宝庄严具，<a id="a-1g"></a>常现一切清净妙色；<a id="a-1h"></a>阿僧祇清净宝，<a id="a-1i"></a>殊形异彩，<a id="a-1j"></a>光鉴映彻；<a id="a-1k"></a>阿僧祇宝山，<a id="a-1l"></a>以为垣墙，<a id="a-1m"></a>周匝围绕，<a id="a-1n"></a>清净无碍；<a id="a-1o"></a>阿僧祇宝香，<a id="a-1p"></a>其香普熏一切世界；<a id="a-1q"></a>阿僧祇宝化事，<a id="a-1r"></a>一一化事周遍法界；<a id="a-1s"></a>阿僧祇宝光明，<a id="a-1t"></a>一一光明现一切光。<a id="a-1u"></a>复有阿僧祇宝光明，<a id="a-1v"></a>清净智光照了诸法。<a id="a-1w"></a>复有阿僧祇无碍宝光明，<a id="a-1x"></a>一一光明周遍法界。<a id="a-1y"></a>有阿僧祇宝处，<a id="a-1z"></a>一切诸宝皆悉具足。<a id="a-20"></a>阿僧祇宝藏，<a id="a-21"></a>开示一切正法藏宝。<a id="a-22"></a>阿僧祇宝幢，<a id="a-23"></a>如来幢相逈然高出。<a id="a-24"></a>阿僧祇宝贤，<a id="a-25"></a>大智贤像，<a id="a-26"></a>具足清净。<a id="a-27"></a>阿僧祇宝园，<a id="a-28"></a>生诸菩萨三昧快乐。<a id="a-29"></a>阿僧祇宝音，<a id="a-2A"></a>如来妙音，<a id="a-2B"></a>普示世间。<a id="a-2C"></a>阿僧祇宝形，<a id="a-2D"></a>其一一形皆放无量妙法光明。<a id="a-2E"></a>阿僧祇宝相，<a id="a-2F"></a>其一一相悉超众相。<a id="a-2G"></a>阿僧祇宝威仪，<a id="a-2H"></a>见者皆生菩萨喜乐。<a id="a-2I"></a>阿僧祇宝聚，<a id="a-2J"></a>见者皆生智慧宝聚。<a id="a-2K"></a>阿僧祇宝安住，<a id="a-2L"></a>见者皆生善住宝心。<a id="a-2M"></a>阿僧祇宝衣服，<a id="a-2N"></a>其有著者，<a id="a-2O"></a>生诸菩萨无比三昧。<a id="a-2P"></a>阿僧祇宝袈裟，<a id="a-2Q"></a>其有著者，<a id="a-2R"></a>才始发心则得善见陀罗尼门。<a id="a-2S"></a>阿僧祇宝修习，<a id="a-2T"></a>其有见者，<a id="a-2U"></a>知一切宝皆是业果，<a id="a-2V"></a>决定清净。<a id="a-2W"></a>阿僧祇宝无碍知见，<a id="a-2X"></a>其有见者，<a id="a-2Y"></a>得了一切清净法眼。<a id="a-2Z"></a>阿僧祇宝光藏，<a id="a-2a"></a>其有见者，<a id="a-2b"></a>则得成就大智慧藏。<a id="a-2c"></a>阿僧祇宝座，<a id="a-2d"></a>佛坐其上大师子吼。<a id="a-2e"></a>阿僧祇宝灯，<a id="a-2f"></a>常放清净智慧光明。<a id="a-2g"></a>阿僧祇宝多罗树，<a id="a-2h"></a>次第行列，<a id="a-2i"></a>缭以宝绳，<a id="a-2j"></a>庄严清净。<a id="a-2k"></a>其树复有阿僧祇宝干，<a id="a-2l"></a>从身耸擢，<a id="a-2m"></a>端直圆洁；<a id="a-2n"></a>阿僧祇宝枝，<a id="a-2o"></a>种种众宝庄严稠密，<a id="a-2p"></a>不思议鸟翔集其中，<a id="a-2q"></a>常吐妙音宣扬正法；<a id="a-2r"></a>阿僧祇宝叶，<a id="a-2s"></a>放大智光，<a id="a-2t"></a>遍一切处；<a id="a-2u"></a>阿僧祇宝华，<a id="a-2v"></a>一一华上，<a id="a-2w"></a>无量菩萨结跏趺坐遍游法界；<a id="a-2x"></a>阿僧祇宝果，<a id="a-2y"></a>见者当得一切智智不退转果。<a id="a-2z"></a>阿僧祇宝聚落，<a id="a-30"></a>见者舍离世聚落法。<a id="a-31"></a>阿僧祇宝都邑，<a id="a-32"></a>无碍众生于中盈满。<a id="a-33"></a>阿僧祇宝宫殿，<a id="a-34"></a>王处其中，<a id="a-35"></a>具足菩萨那罗延身，<a id="a-36"></a>勇猛坚固，<a id="a-37"></a>被法甲胄，<a id="a-38"></a>心无退转。<a id="a-39"></a>阿僧祇宝舍，<a id="a-3A"></a>入者能除恋舍宅心。<a id="a-3B"></a>阿僧祇宝衣，<a id="a-3C"></a>著者能令解了无著。<a id="a-3D"></a>阿僧祇宝宫殿，<a id="a-3E"></a>出家菩萨充满其中。<a id="a-3F"></a>阿僧祇宝珍玩，<a id="a-3G"></a>见者咸生无量欢喜。<a id="a-3H"></a>阿僧祇宝轮，<a id="a-3I"></a>放不思议智慧光明转不退轮。<a id="a-3J"></a>阿僧祇宝跋陀树，<a id="a-3K"></a>因陀罗网庄严清净。<a id="a-3L"></a>阿僧祇宝地，<a id="a-3M"></a>不思议宝间错庄严。<a id="a-3N"></a>阿僧祇宝吹，<a id="a-3O"></a>其音清亮充满法界。<a id="a-3P"></a>阿僧祇宝鼓，<a id="a-3Q"></a>妙音克谐，<a id="a-3R"></a>穷劫不绝。<a id="a-3S"></a>阿僧祇宝众生，<a id="a-3T"></a>尽能摄持无上法宝。<a id="a-3U"></a>阿僧祇宝身，<a id="a-3V"></a>具足无量功德妙宝。<a id="a-3W"></a>阿僧祇宝口，<a id="a-3X"></a>常演一切妙法宝音。<a id="a-3Y"></a>阿僧祇宝心，<a id="a-3Z"></a>具清净意大智愿宝。<a id="a-3a"></a>阿僧祇宝念，<a id="a-3b"></a>断诸愚惑，<a id="a-3c"></a>究竟坚固一切智宝。<a id="a-3d"></a>阿僧祇宝明，<a id="a-3e"></a>诵持一切诸佛法宝。<a id="a-3f"></a>阿僧祇宝慧，<a id="a-3g"></a>决了一切诸佛法藏。<a id="a-3h"></a>阿僧祇宝智，<a id="a-3i"></a>得大圆满一切智宝。<a id="a-3j"></a>阿僧祇宝眼，<a id="a-3k"></a>鉴十力宝，<a id="a-3l"></a>无所障碍。<a id="a-3m"></a>阿僧祇宝耳，<a id="a-3n"></a>听闻无量，<a id="a-3o"></a>尽法界声，<a id="a-3p"></a>清净无碍。<a id="a-3q"></a>阿僧祇宝鼻，<a id="a-3r"></a>常嗅随顺清净宝香。<a id="a-3s"></a>阿僧祇宝舌，<a id="a-3t"></a>能说无量诸语言法。<a id="a-3u"></a>阿僧祇宝身，<a id="a-3v"></a>遍游十方而无挂碍。<a id="a-3w"></a>阿僧祇宝意，<a id="a-3x"></a>常勤修习普贤行愿。<a id="a-3y"></a>阿僧祇宝音，<a id="a-3z"></a>净妙音声遍十方界。<a id="a-40"></a>阿僧祇宝身业，<a id="a-41"></a>一切所作以智为首。<a id="a-42"></a>阿僧祇宝语业，<a id="a-43"></a>常说修行无碍智宝。<a id="a-44"></a>阿僧祇宝意业，<a id="a-45"></a>得无障碍广大智宝，<a id="a-46"></a>究竟圆满。<a id="a-47"></a>’</p>
  <p id="a48">“佛子，<a id="a-49"></a>菩萨摩诃萨于彼一切诸佛刹中，<a id="a-4A"></a>于一佛刹、<a id="a-4B"></a>一方、<a id="a-4C"></a>一处、<a id="a-4D"></a>一毛端量，<a id="a-4E"></a>有无量无边不可说数诸大菩萨，<a id="a-4F"></a>皆悉成就清净智慧，<a id="a-4G"></a>充满而住。<a id="a-4H"></a>如一佛刹、<a id="a-4I"></a>一方、<a id="a-4J"></a>一处、<a id="a-4K"></a>一毛端量，<a id="a-4L"></a>如是尽虚空遍法界一一佛刹、<a id="a-4M"></a>一一方、<a id="a-4N"></a>一一处、<a id="a-4O"></a>一一毛端量，<a id="a-4P"></a>悉亦如是。<a id="a-4Q"></a>是为菩萨摩诃萨以诸善根而为回向，<a id="a-4R"></a>普愿一切诸佛国土悉具种种妙宝庄严。<a id="a-4S"></a>如宝庄严，<a id="a-4T"></a>如是广说；<a id="a-4U"></a>如是香庄严、<a id="a-4V"></a>华庄严、<a id="a-4W"></a>鬘庄严、<a id="a-4X"></a>涂香庄严、<a id="a-4Y"></a>烧香庄严、<a id="a-4Z"></a>末香庄严、<a id="a-4a"></a>衣庄严、<a id="a-4b"></a>盖庄严、<a id="a-4c"></a>幢庄严、<a id="a-4d"></a>幡庄严、<a id="a-4e"></a>摩尼宝庄严，<a id="a-4f"></a>次第乃至过此百倍皆如宝庄严，<a id="a-4g"></a>如是广说。</p>
  <p id="a4h">“佛子，<a id="a-4i"></a>菩萨摩诃萨以法施等所集善根，<a id="a-4j"></a>为长养一切善根故回向；<a id="a-4k"></a>为严净一切佛刹故回向；<a id="a-4l"></a>为成就一切众生故回向；<a id="a-4m"></a>为令一切众生皆心净不动故回向；<a id="a-4n"></a>为令一切众生皆入甚深佛法故回向；<a id="a-4o"></a>为令一切众生皆得无能过清净功德故回向；<a id="a-4p"></a>为令一切众生皆得不可坏清净福力故回向；<a id="a-4q"></a>为令一切众生皆得无尽智力，<a id="a-4r"></a>度诸众生令入佛法故回向；<a id="a-4s"></a>为令一切众生皆得平等无量清净言音故回向；<a id="a-4t"></a>为令一切众生皆得平等无碍眼，<a id="a-4u"></a>成就尽虚空遍法界等智慧故回向；<a id="a-4v"></a>为令一切众生皆得清净念，<a id="a-4w"></a>知前际劫一切世界故回向；<a id="a-4x"></a>为令一切众生皆得无碍大智慧，<a id="a-4y"></a>悉能决了一切法藏故回向；<a id="a-4z"></a>为令一切众生皆得无限量大菩提，<a id="a-50"></a>周遍法界无所障碍故回向；<a id="a-51"></a>为令一切众生皆得平等无分别同体善根故回向；<a id="a-52"></a>为令一切众生皆得一切功德具足庄严清净身、<a id="a-53"></a>语、<a id="a-54"></a>意业故回向；<a id="a-55"></a>为令一切众生皆得同于普贤行故回向；<a id="a-56"></a>为令一切众生皆得入一切同体清净佛刹故回向；<a id="a-57"></a>为令一切众生悉观察一切智，<a id="a-58"></a>皆趣入圆满故回向；<a id="a-59"></a>为令一切众生皆得远离不平等善根故回向；<a id="a-5A"></a>为令一切众生皆得平等无异相，<a id="a-5B"></a>深心次第圆满一切智故回向；<a id="a-5C"></a>为令一切众生皆得安住一切白法故回向；<a id="a-5D"></a>为令一切众生皆于一念中证一切智得究竟故回向；<a id="a-5E"></a>为令一切众生皆得成满清净一切智道故回向。</p>
  <p id="a5F">“佛子，<a id="a-5G"></a>菩萨摩诃萨以诸善根普为一切众生如是回向已，<a id="a-5H"></a>复以此善根，<a id="a-5I"></a>欲普圆满演说一切清净行法力故回向；<a id="a-5J"></a>欲成就清净行威力，<a id="a-5K"></a>得不可说不可说法海故回向；<a id="a-5L"></a>欲于一一法海，<a id="a-5M"></a>具足无量等法界清净智光明故回向；<a id="a-5N"></a>欲开示演说一切法差别句义故回向；<a id="a-5O"></a>欲成就无边广大一切法光明三昧故回向；<a id="a-5P"></a>欲随顺三世诸佛辩才故回向；<a id="a-5Q"></a>欲成就去、<a id="a-5R"></a>来、<a id="a-5S"></a>现在一切佛自在身故回向；<a id="a-5T"></a>为尊重一切佛可爱乐无障碍法故回向；<a id="a-5U"></a>为满足大悲心，<a id="a-5V"></a>救护一切众生常无退转故回向；<a id="a-5W"></a>欲成就不思议差别法、<a id="a-5X"></a>无障碍智心、<a id="a-5Y"></a>无垢染诸根清净，<a id="a-5Z"></a>普入一切众会道场故回向；<a id="a-5a"></a>欲于一切若覆若仰、<a id="a-5b"></a>若粗若细、<a id="a-5c"></a>若广若狭、<a id="a-5d"></a>小大染净，<a id="a-5e"></a>如是等诸佛国土，<a id="a-5f"></a>常转平等不退法轮故回向；<a id="a-5g"></a>欲于念念中得无所畏、<a id="a-5h"></a>无有穷尽种种辩才妙法光明开示演说故回向；<a id="a-5i"></a>为乐求众善，<a id="a-5j"></a>发心修习，<a id="a-5k"></a>诸根转胜，<a id="a-5l"></a>获一切法大神通智，<a id="a-5m"></a>尽能了知一切诸法故回向；<a id="a-5n"></a>欲于一切众会道场亲近供养，<a id="a-5o"></a>为一切众生演一切法咸令欢喜故回向。</p>
  <p id="a5p">“佛子，<a id="a-5q"></a>菩萨摩诃萨又以此善根如是回向，<a id="a-5r"></a>所谓：<a id="a-5s"></a>‘以住法界无量住回向，<a id="a-5t"></a>以住法界无量身业回向，<a id="a-5u"></a>以住法界无量语业回向，<a id="a-5v"></a>以住法界无量意业回向，<a id="a-5w"></a>以住法界无量色平等回向，<a id="a-5x"></a>以住法界无量受、<a id="a-5y"></a>想、<a id="a-5z"></a>行、<a id="a-60"></a>识平等回向，<a id="a-61"></a>以住法界无量蕴平等回向，<a id="a-62"></a>以住法界无量界平等回向，<a id="a-63"></a>以住法界无量处平等回向，<a id="a-64"></a>以住法界无量内平等回向，<a id="a-65"></a>以住法界无量外平等回向，<a id="a-66"></a>以住法界无量发起平等回向，<a id="a-67"></a>以住法界无量深心平等回向，<a id="a-68"></a>以住法界无量方便平等回向，<a id="a-69"></a>以住法界无量信解平等回向，<a id="a-6A"></a>以住法界无量诸根平等回向，<a id="a-6B"></a>以住法界无量初、<a id="a-6C"></a>中、<a id="a-6D"></a>后际平等回向，<a id="a-6E"></a>以住法界无量业报平等回向，<a id="a-6F"></a>以住法界无量染净平等回向，<a id="a-6G"></a>以住法界无量众生平等回向，<a id="a-6H"></a>以住法界无量佛刹平等回向，<a id="a-6I"></a>以住法界无量法平等回向，<a id="a-6J"></a>以住法界无量世间光明平等回向，<a id="a-6K"></a>以住法界无量诸佛菩萨平等回向，<a id="a-6L"></a>以住法界无量菩萨行愿平等回向，<a id="a-6M"></a>以住法界无量菩萨出离平等回向，<a id="a-6N"></a>以住法界无量菩萨教化调伏平等回向，<a id="a-6O"></a>以住法界无量法界无二平等回向，<a id="a-6P"></a>以住法界无量如来众会道场平等回向。<a id="a-6Q"></a>’</p>
  <p id="a6R">“佛子，<a id="a-6S"></a>菩萨摩诃萨如是回向时，<a id="a-6T"></a>安住法界无量平等清净身，<a id="a-6U"></a>安住法界无量平等清净语，<a id="a-6V"></a>安住法界无量平等清净心，<a id="a-6W"></a>安住法界无量平等诸菩萨清净行愿，<a id="a-6X"></a>安住法界无量平等清净众会道场，<a id="a-6Y"></a>安住法界无量平等为一切菩萨广说诸法清净智，<a id="a-6Z"></a>安住法界无量平等能入尽法界一切世界身，<a id="a-6a"></a>安住法界无量平等一切法光明清净无畏；<a id="a-6b"></a>能以一音尽断一切众生疑网，<a id="a-6c"></a>随其根欲皆令欢喜，<a id="a-6d"></a>住于无上一切种智、<a id="a-6e"></a>力、<a id="a-6f"></a>无所畏、<a id="a-6g"></a>自在神通、<a id="a-6h"></a>广大功德、<a id="a-6i"></a>出离法中。</p>
  <p id="a6j">“佛子，<a id="a-6k"></a>是为菩萨摩诃萨第十住等法界无量回向。<a id="a-6l"></a>菩萨摩诃萨以法施等一切善根如是回向时，<a id="a-6m"></a>成满普贤无量无边菩萨行愿，<a id="a-6n"></a>悉能严净尽虚空等法界一切佛刹，<a id="a-6o"></a>令一切众生亦得如是，<a id="a-6p"></a>具足成就无边智慧，<a id="a-6q"></a>了一切法，<a id="a-6r"></a>于念念中见一切佛出兴于世，<a id="a-6s"></a>于念念中见一切佛无量无边自在力，<a id="a-6t"></a>所谓：<a id="a-6u"></a>广大自在力、<a id="a-6v"></a>无著自在力、<a id="a-6w"></a>无碍自在力、<a id="a-6x"></a>不思议自在力、<a id="a-6y"></a>净一切众生自在力、<a id="a-6z"></a>立一切世界自在力、<a id="a-70"></a>现不可说语言自在力、<a id="a-71"></a>随时应现自在力、<a id="a-72"></a>住不退转神通智自在力、<a id="a-73"></a>演说一切无边法界俾无有余自在力、<a id="a-74"></a>出生普贤菩萨无边际眼自在力、<a id="a-75"></a>以无碍耳识闻持无量诸佛正法自在力、<a id="a-76"></a>一身结跏趺坐周遍十方无量法界于诸众生无所迫隘自在力、<a id="a-77"></a>以圆满智普入三世无量法自在力。<a id="a-78"></a>又得无量清净，<a id="a-79"></a>所谓：<a id="a-7A"></a>一切众生清净、<a id="a-7B"></a>一切佛刹清净、<a id="a-7C"></a>一切法清净、<a id="a-7D"></a>一切处遍知智清净、<a id="a-7E"></a>遍虚空界无边智清净、<a id="a-7F"></a>得一切差别言音智以种种言音普应众生清净、<a id="a-7G"></a>放无量圆满光普照一切无边世界清净、<a id="a-7H"></a>出生一切三世菩萨行智清净、<a id="a-7I"></a>一念中普入三世一切诸佛众会道场智清净、<a id="a-7J"></a>入无边一切世间令一切众生皆作所应作清净。<a id="a-7K"></a>如是等皆得具足，<a id="a-7L"></a>皆得成就，<a id="a-7M"></a>皆已修治，<a id="a-7N"></a>皆得平等，<a id="a-7O"></a>皆悉现前，<a id="a-7P"></a>皆悉知见，<a id="a-7Q"></a>皆悉悟入，<a id="a-7R"></a>皆已观察，<a id="a-7S"></a>皆得清净，<a id="a-7T"></a>到于彼岸。<a id="a-7U"></a>”</p>
  <p id="a7V">尔时，<a id="a-7W"></a>佛神力故，<a id="a-7X"></a>十方各百万佛刹微尘数世界六种震动，<a id="a-7Y"></a>所谓：<a id="a-7Z"></a>动、<a id="a-7a"></a>遍动、<a id="a-7b"></a>等遍动，<a id="a-7c"></a>起、<a id="a-7d"></a>遍起、<a id="a-7e"></a>等遍起，<a id="a-7f"></a>踊、<a id="a-7g"></a>遍踊、<a id="a-7h"></a>等遍踊，<a id="a-7i"></a>震、<a id="a-7j"></a>遍震、<a id="a-7k"></a>等遍震，<a id="a-7l"></a>吼、<a id="a-7m"></a>遍吼、<a id="a-7n"></a>等遍吼，<a id="a-7o"></a>击、<a id="a-7p"></a>遍击、<a id="a-7q"></a>等遍击。<a id="a-7r"></a>佛神力故，<a id="a-7s"></a>法如是故，<a id="a-7t"></a>雨众天华、<a id="a-7u"></a>天鬘、<a id="a-7v"></a>天末香、<a id="a-7w"></a>天诸杂香、<a id="a-7x"></a>天衣服、<a id="a-7y"></a>天珍宝、<a id="a-7z"></a>天庄严具、<a id="a-80"></a>天摩尼宝、<a id="a-81"></a>天沉水香、<a id="a-82"></a>天栴檀香、<a id="a-83"></a>天上妙盖、<a id="a-84"></a>天种种幢、<a id="a-85"></a>天杂色幡、<a id="a-86"></a>阿僧祇诸天身；<a id="a-87"></a>无量百千亿不可说天妙法音、<a id="a-88"></a>不可思议天赞佛音、<a id="a-89"></a>阿僧祇天欢喜音，<a id="a-8A"></a>咸称善哉；<a id="a-8B"></a>无量阿僧祇百千那由他诸天恭敬礼拜；<a id="a-8C"></a>无数天子常念诸佛，<a id="a-8D"></a>希求如来无量功德，<a id="a-8E"></a>心不舍离；<a id="a-8F"></a>无数天子作众妓乐，<a id="a-8G"></a>歌咏赞叹供养如来；<a id="a-8H"></a>百千阿僧祇诸天放大光明，<a id="a-8I"></a>普照尽虚空遍法界一切佛刹，<a id="a-8J"></a>现无量阿僧祇诸佛境界；<a id="a-8K"></a>如来化身出过诸天，<a id="a-8L"></a>如于此世界兜率陀天宫说如是法，<a id="a-8M"></a>周遍十方一切世界兜率天宫悉亦如是。</p>
  <p id="a8N">尔时，<a id="a-8O"></a>复以佛神力故，<a id="a-8P"></a>十方各过百万佛刹微尘数世界外，<a id="a-8Q"></a>各有百万佛刹微尘数诸菩萨而来集会，<a id="a-8R"></a>周遍十方，<a id="a-8S"></a>咸作是言：<a id="a-8T"></a>“善哉！<a id="a-8U"></a>善哉！<a id="a-8V"></a>佛子，<a id="a-8W"></a>乃能说此诸大回向。<a id="a-8X"></a>佛子，<a id="a-8Y"></a>我等皆同一号，<a id="a-8Z"></a>名金刚幢，<a id="a-8a"></a>悉从金刚光世界金刚幢佛所来诣此土。<a id="a-8b"></a>彼诸世界悉以佛神力故而说是法，<a id="a-8c"></a>众会眷属、<a id="a-8d"></a>文辞句义，<a id="a-8e"></a>皆亦如是，<a id="a-8f"></a>不增不减。<a id="a-8g"></a>我等皆承佛神力，<a id="a-8h"></a>从彼土来为汝作证。<a id="a-8i"></a>如我来此众会为汝作证，<a id="a-8j"></a>十方所有一切世界兜率天宫宝庄严殿诸菩萨众来为作证，<a id="a-8k"></a>亦复如是。<a id="a-8l"></a>”</p>
  <p id="a8m">尔时，<a id="a-8n"></a>金刚幢菩萨承佛神力，<a id="a-8o"></a>观察十方一切众会暨于法界已，<a id="a-8p"></a>善知文义，<a id="a-8q"></a>增广大心，<a id="a-8r"></a>大悲普覆一切众生，<a id="a-8s"></a>系心安住三世佛种，<a id="a-8t"></a>善入一切佛功德法，<a id="a-8u"></a>成就诸佛自在之身，<a id="a-8v"></a>观诸众生心之所乐，<a id="a-8w"></a>及其所种一切善根悉分别知，<a id="a-8x"></a>随顺法身，<a id="a-8y"></a>为现清净妙色之身，<a id="a-8z"></a>即于是时而说颂曰：</p>
  <p id="a90">“菩萨成就法智慧，<a id="a-91"></a>悟解无边正法门，<a id="a-92"></a>为法光明调御师，<a id="a-93"></a>了知无碍真实法。</p>
  <p id="a94">菩萨为法大导师，<a id="a-95"></a>开示甚深难得法，<a id="a-96"></a>引导十方无量众，<a id="a-97"></a>悉令安住正法中。</p>
  <p id="a98">菩萨已饮佛法海，<a id="a-99"></a>法云普雨十方界，<a id="a-9A"></a>法日出现于世间，<a id="a-9B"></a>阐扬妙法利群生。</p>
  <p id="a9C">常为难遇法施主，<a id="a-9D"></a>了知入法巧方便，<a id="a-9E"></a>法光清净照其心，<a id="a-9F"></a>于世说法恒无畏。</p>
  <p id="a9G">善修于法自在心，<a id="a-9H"></a>悉能悟入诸法门，<a id="a-9I"></a>成就甚深妙法海，<a id="a-9J"></a>普为众生击法鼓。</p>
  <p id="a9K">宣说甚深希有法，<a id="a-9L"></a>以法长养诸功德，<a id="a-9M"></a>具足清净法喜心，<a id="a-9N"></a>示现世间佛法藏。</p>
  <p id="a9O">诸佛法王所灌顶，<a id="a-9P"></a>成就法性智藏身，<a id="a-9Q"></a>悉能解了法实相，<a id="a-9R"></a>安住一切众善法。</p>
  <p id="a9S">菩萨修行第一施，<a id="a-9T"></a>一切如来所赞喜，<a id="a-9U"></a>所作皆蒙佛忍可，<a id="a-9V"></a>以此成就人中尊。</p>
  <p id="a9W">菩萨成就妙法身，<a id="a-9X"></a>亲从诸佛法化生，<a id="a-9Y"></a>为利众生作法灯，<a id="a-9Z"></a>演说无量最胜法。</p>
  <p id="a9a">随所修行妙法施，<a id="a-9b"></a>则亦观察彼善根，<a id="a-9c"></a>所作众善为众生，<a id="a-9d"></a>悉以智慧而回向。</p>
  <p id="a9e">所有成佛功德法，<a id="a-9f"></a>悉以回施诸群生，<a id="a-9g"></a>愿令一切皆清净，<a id="a-9h"></a>到佛庄严之彼岸。</p>
  <p id="a9i">十方佛刹无有量，<a id="a-9j"></a>悉具无量大庄严，<a id="a-9k"></a>如是庄严不可思，<a id="a-9l"></a>尽以庄严一国土。</p>
  <p id="a9m">如来所有清净智，<a id="a-9n"></a>愿令众生皆具足，<a id="a-9o"></a>犹如普贤真佛子，<a id="a-9p"></a>一切功德自庄严。</p>
  <p id="a9q">成就广大神通力，<a id="a-9r"></a>往诣世界悉周遍，<a id="a-9s"></a>一切众生无有余，<a id="a-9t"></a>皆使修行菩萨道。</p>
  <p id="a9u">诸佛如来所开悟，<a id="a-9v"></a>十方无量诸众生，<a id="a-9w"></a>一切皆令如普贤，<a id="a-9x"></a>具足修行最上行。</p>
  <p id="a9y">诸佛菩萨所成就，<a id="a-9z"></a>种种差别诸功德，<a id="a-A0"></a>如是功德无有边，<a id="a-A1"></a>愿使众生悉圆满。</p>
  <p id="aA2">菩萨具足自在力，<a id="a-A3"></a>所应学处皆往学，<a id="a-A4"></a>示现一切大神通，<a id="a-A5"></a>普诣十方无量土。</p>
  <p id="aA6">菩萨能于一念顷，<a id="a-A7"></a>觐等众生无数佛，<a id="a-A8"></a>又复于一毛端中，<a id="a-A9"></a>尽摄诸法皆明见。</p>
  <p id="aAA">世间众生无有量，<a id="a-AB"></a>菩萨悉能分别知，<a id="a-AC"></a>诸佛无量等众生，<a id="a-AD"></a>大心供养咸令尽。</p>
  <p id="aAE">种种名香上妙华，<a id="a-AF"></a>众宝衣裳及幡盖，<a id="a-AG"></a>分布法界咸充满，<a id="a-AH"></a>发心普供十方佛。</p>
  <p id="aAI">一毛孔中悉明见，<a id="a-AJ"></a>不思议数无量佛，<a id="a-AK"></a>一切毛孔皆如是，<a id="a-AL"></a>普礼一切世间灯。</p>
  <p id="aAM">举身次第恭敬礼，<a id="a-AN"></a>如是无边诸最胜，<a id="a-AO"></a>亦以言辞普称赞，<a id="a-AP"></a>穷尽未来一切劫。</p>
  <p id="aAQ">一如来所供养具，<a id="a-AR"></a>其数无量等众生，<a id="a-AS"></a>如是供养一如来，<a id="a-AT"></a>一切如来亦复然。</p>
  <p id="aAU">供养赞叹诸如来，<a id="a-AV"></a>尽彼世间一切劫，<a id="a-AW"></a>世间劫数可终尽，<a id="a-AX"></a>菩萨供养无休懈。</p>
  <p id="aAY">一切世间种种劫，<a id="a-AZ"></a>于尔所劫修诸行，<a id="a-Aa"></a>恭敬供养一如来，<a id="a-Ab"></a>尽一切劫无厌足。</p>
  <p id="aAc">如无量劫供一佛，<a id="a-Ad"></a>供一切佛皆如是，<a id="a-Ae"></a>亦不分别是劫数，<a id="a-Af"></a>于所供养生疲厌。</p>
  <p id="aAg">法界广大无边际，<a id="a-Ah"></a>菩萨观察悉明了，<a id="a-Ai"></a>以大莲华遍布中，<a id="a-Aj"></a>施等众生无量佛。</p>
  <p id="aAk">宝华香色皆圆满，<a id="a-Al"></a>清净庄严甚微妙，<a id="a-Am"></a>一切世间无可喻，<a id="a-An"></a>持以供养人中尊。</p>
  <p id="aAo">众生数等无量刹，<a id="a-Ap"></a>诸妙宝盖满其中，<a id="a-Aq"></a>悉以供养一如来，<a id="a-Ar"></a>供一切佛皆如是。</p>
  <p id="aAs">涂香无比最殊胜，<a id="a-At"></a>一切世间未曾有，<a id="a-Au"></a>以此供养天人师，<a id="a-Av"></a>穷尽众生数等劫。</p>
  <p id="aAw">末香烧香上妙华，<a id="a-Ax"></a>众宝衣服庄严具，<a id="a-Ay"></a>如是供养诸最胜，<a id="a-Az"></a>欢喜奉事无厌足。</p>
  <p id="aB0">等众生数照世灯，<a id="a-B1"></a>念念成就大菩提，<a id="a-B2"></a>亦以无边偈称述，<a id="a-B3"></a>供养人中调御者。</p>
  <p id="aB4">如众生数佛世尊，<a id="a-B5"></a>皆修无上妙供养，<a id="a-B6"></a>如众生数无量劫，<a id="a-B7"></a>如是赞叹无穷尽。</p>
  <p id="aB8">如是供养诸佛时，<a id="a-B9"></a>以佛神力皆周遍，<a id="a-BA"></a>悉见十方无量佛，<a id="a-BB"></a>安住普贤菩萨行。</p>
  <p id="aBC">过去未来及现在，<a id="a-BD"></a>所有一切诸善根，<a id="a-BE"></a>令我常修普贤行，<a id="a-BF"></a>速得安住普贤地。</p>
  <p id="aBG">一切如来所知见，<a id="a-BH"></a>世间无量诸众生，<a id="a-BI"></a>悉愿具足如普贤，<a id="a-BJ"></a>为聪慧者所称赞。</p>
  <p id="aBK">此是十方诸大士，<a id="a-BL"></a>共所修治回向行，<a id="a-BM"></a>诸佛如来为我说，<a id="a-BN"></a>此回向行最无上。</p>
  <p id="aBO">十方世界无有余，<a id="a-BP"></a>其中一切诸众生，<a id="a-BQ"></a>莫不咸令得开觉，<a id="a-BR"></a>悉使常如普贤行。</p>
  <p id="aBS">如其回向行布施，<a id="a-BT"></a>亦复坚持于禁戒，<a id="a-BU"></a>精进长时无退怯，<a id="a-BV"></a>忍辱柔和心不动，</p>
  <p id="aBW">禅定持心常一缘，<a id="a-BX"></a>智慧了境同三昧，<a id="a-BY"></a>去来现在皆通达，<a id="a-BZ"></a>世间无有得其边。</p>
  <p id="aBa">菩萨身心及语业，<a id="a-Bb"></a>如是所作皆清净，<a id="a-Bc"></a>一切修行无有余，<a id="a-Bd"></a>悉与普贤菩萨等。</p>
  <p id="aBe">譬如法界无分别，<a id="a-Bf"></a>戏论染著皆永尽，<a id="a-Bg"></a>亦如涅槃无障碍，<a id="a-Bh"></a>心常如是离诸取。</p>
  <p id="aBi">智者所有回向法，<a id="a-Bj"></a>诸佛如来已开示，<a id="a-Bk"></a>种种善根悉回向，<a id="a-Bl"></a>是故能成菩萨道。</p>
  <p id="aBm">佛子善学此回向，<a id="a-Bn"></a>无量行愿悉成满，<a id="a-Bo"></a>摄取法界尽无余，<a id="a-Bp"></a>是故能成善逝力。</p>
  <p id="aBq">若欲成就佛所说，<a id="a-Br"></a>菩萨广大殊胜行，<a id="a-Bs"></a>宜应善住此回向，<a id="a-Bt"></a>是诸佛子号普贤。</p>
  <p id="aBu">一切众生犹可数，<a id="a-Bv"></a>三世心量亦可知，<a id="a-Bw"></a>如是普贤诸佛子，<a id="a-Bx"></a>功德边际无能测。</p>
  <p id="aBy">一毛度空可得边，<a id="a-Bz"></a>众刹为尘可知数，<a id="a-C0"></a>如是大仙诸佛子，<a id="a-C1"></a>所住行愿无能量。<a id="a-C2"></a>”</p>
 </body>
</html>