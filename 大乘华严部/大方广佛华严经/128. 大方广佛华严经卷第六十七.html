<!doctype html>
<html id="z3IBTV7IJ" data-ver="1198">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十七</h1>
  <h2 id="a2">入法界品第三十九之八</h2>
  <p id="a3">尔时，<a id="a-4"></a>善财童子于不动优婆夷所得闻法已，<a id="a-5"></a>专心忆念所有教诲，<a id="a-6"></a>皆悉信受，<a id="a-7"></a>思惟观察。</p>
  <p id="a8">渐渐游行，<a id="a-9"></a>经历国邑，<a id="a-A"></a>至都萨罗城，<a id="a-B"></a>于日没时入彼城中，<a id="a-C"></a>廛店、<a id="a-D"></a>邻里、<a id="a-E"></a>四衢道侧，<a id="a-F"></a>处处寻觅遍行外道。</p>
  <p id="aG">城东有山，<a id="a-H"></a>名曰善德。<a id="a-I"></a>善财童子于中夜时，<a id="a-J"></a>见此山顶草树岩巘，<a id="a-K"></a>光明照耀如日初出；<a id="a-L"></a>见此事已，<a id="a-M"></a>生大欢喜，<a id="a-N"></a>作是念言：<a id="a-O"></a>“我必于此见善知识。<a id="a-P"></a>”便从城出而登彼山，<a id="a-Q"></a>见此外道于其山上平坦之处徐步经行，<a id="a-R"></a>色相圆满，<a id="a-S"></a>威光照耀，<a id="a-T"></a>大梵天王所不能及，<a id="a-U"></a>十千梵众之所围绕。<a id="a-V"></a>往诣其所，<a id="a-W"></a>头顶礼足，<a id="a-X"></a>绕无量匝，<a id="a-Y"></a>于前合掌而作是言：<a id="a-Z"></a>“圣者，<a id="a-a"></a>我已先发阿耨多罗三藐三菩提心，<a id="a-b"></a>而我未知菩萨云何学菩萨行？<a id="a-c"></a>云何修菩萨道？<a id="a-d"></a>我闻圣者善能教诲，<a id="a-e"></a>愿为我说！<a id="a-f"></a>”</p>
  <p id="ag">遍行答言：<a id="a-h"></a>“善哉！<a id="a-i"></a>善哉！<a id="a-j"></a>善男子，<a id="a-k"></a>我已安住至一切处菩萨行，<a id="a-l"></a>已成就普观世间三昧门，<a id="a-m"></a>已成就无依无作神通力，<a id="a-n"></a>已成就普门般若波罗蜜。<a id="a-o"></a>善男子，<a id="a-p"></a>我普于世间种种方所、<a id="a-q"></a>种种形貌、<a id="a-r"></a>种种行解、<a id="a-s"></a>种种殁生一切诸趣。<a id="a-t"></a>所谓：<a id="a-u"></a>天趣、<a id="a-v"></a>龙趣、<a id="a-w"></a>夜叉趣、<a id="a-x"></a>乾闼婆、<a id="a-y"></a>阿修罗、<a id="a-z"></a>迦楼罗、<a id="a-10"></a>紧那罗、<a id="a-11"></a>摩睺罗伽、<a id="a-12"></a>地狱、<a id="a-13"></a>畜生、<a id="a-14"></a>阎罗王界、<a id="a-15"></a>人非人等，<a id="a-16"></a>一切诸趣，<a id="a-17"></a>或住诸见，<a id="a-18"></a>或信二乘，<a id="a-19"></a>或复信乐大乘之道。<a id="a-1A"></a>如是一切诸众生中，<a id="a-1B"></a>我以种种方便、<a id="a-1C"></a>种种智门而为利益。<a id="a-1D"></a>所谓：<a id="a-1E"></a>或为演说一切世间种种技艺，<a id="a-1F"></a>令得具足一切巧术陀罗尼智；<a id="a-1G"></a>或为演说四摄方便，<a id="a-1H"></a>令得具足一切智道；<a id="a-1I"></a>或为演说诸波罗蜜，<a id="a-1J"></a>令其回向一切智位；<a id="a-1K"></a>或为称赞大菩提心，<a id="a-1L"></a>令其不失无上道意；<a id="a-1M"></a>或为称赞诸菩萨行，<a id="a-1N"></a>令其满足净佛国土度众生愿；<a id="a-1O"></a>或为演说造诸恶行受地狱等种种苦报，<a id="a-1P"></a>令于恶业深生厌离；<a id="a-1Q"></a>或为演说供养诸佛种诸善根决定获得一切智果，<a id="a-1R"></a>令其发起欢喜之心；<a id="a-1S"></a>或为赞说一切如来、<a id="a-1T"></a>应、<a id="a-1U"></a>正等觉所有功德，<a id="a-1V"></a>令乐佛身求一切智；<a id="a-1W"></a>或为赞说诸佛威德，<a id="a-1X"></a>令其愿乐佛不坏身；<a id="a-1Y"></a>或为赞说佛自在身，<a id="a-1Z"></a>令求如来无能映蔽大威德体。</p>
  <p id="a1a">“又，<a id="a-1b"></a>善男子，<a id="a-1c"></a>此都萨罗城中，<a id="a-1d"></a>一切方所一切族类，<a id="a-1e"></a>若男若女诸人众中，<a id="a-1f"></a>我皆以方便示同其形，<a id="a-1g"></a>随其所应而为说法。<a id="a-1h"></a>诸众生等，<a id="a-1i"></a>悉不能知我是何人、<a id="a-1j"></a>从何而至，<a id="a-1k"></a>唯令闻者如实修行。<a id="a-1l"></a>善男子，<a id="a-1m"></a>如于此城利益众生，<a id="a-1n"></a>于阎浮提城邑聚落，<a id="a-1o"></a>所有人众住止之处，<a id="a-1p"></a>悉亦如是而为利益。</p>
  <p id="a1q">“善男子，<a id="a-1r"></a>阎浮提内九十六众，<a id="a-1s"></a>各起异见而生执著，<a id="a-1t"></a>我悉于中方便调伏，<a id="a-1u"></a>令其舍离所有诸见；<a id="a-1v"></a>如阎浮提，<a id="a-1w"></a>余四天下亦复如是；<a id="a-1x"></a>如四天下，<a id="a-1y"></a>三千大千世界亦复如是；<a id="a-1z"></a>如三千大千世界，<a id="a-20"></a>如是十方无量世界诸众生海，<a id="a-21"></a>我悉于中，<a id="a-22"></a>随诸众生心之所乐，<a id="a-23"></a>以种种方便、<a id="a-24"></a>种种法门，<a id="a-25"></a>现种种色身，<a id="a-26"></a>以种种言音而为说法，<a id="a-27"></a>令得利益。</p>
  <p id="a28">“善男子，<a id="a-29"></a>我唯知此至一切处菩萨行。<a id="a-2A"></a>如诸菩萨摩诃萨，<a id="a-2B"></a>身与一切众生数等，<a id="a-2C"></a>得与众生无差别身，<a id="a-2D"></a>以变化身普入诸趣，<a id="a-2E"></a>于一切处皆现受生，<a id="a-2F"></a>普现一切众生之前，<a id="a-2G"></a>清净光明遍照世间，<a id="a-2H"></a>以无碍愿住一切劫，<a id="a-2I"></a>得如帝网诸无等行，<a id="a-2J"></a>常勤利益一切众生，<a id="a-2K"></a>恒与共居而无所著，<a id="a-2L"></a>普于三世悉皆平等，<a id="a-2M"></a>以无我智周遍照耀，<a id="a-2N"></a>以大悲藏一切观察；<a id="a-2O"></a>而我云何能知能说彼功德行？</p>
  <p id="a2P">“善男子，<a id="a-2Q"></a>于此南方，<a id="a-2R"></a>有一国土，<a id="a-2S"></a>名为广大；<a id="a-2T"></a>有鬻香长者，<a id="a-2U"></a>名优钵罗华。<a id="a-2V"></a>汝诣彼问：<a id="a-2W"></a>菩萨云何学菩萨行、<a id="a-2X"></a>修菩萨道？<a id="a-2Y"></a>”</p>
  <p id="a2Z">时，<a id="a-2a"></a>善财童子顶礼其足，<a id="a-2b"></a>绕无量匝，<a id="a-2c"></a>殷勤瞻仰，<a id="a-2d"></a>辞退而去。</p>
  <p id="a2e">尔时，<a id="a-2f"></a>善财童子因善知识教，<a id="a-2g"></a>不顾身命，<a id="a-2h"></a>不著财宝，<a id="a-2i"></a>不乐人众，<a id="a-2j"></a>不耽五欲，<a id="a-2k"></a>不恋眷属，<a id="a-2l"></a>不重王位；<a id="a-2m"></a>唯愿化度一切众生，<a id="a-2n"></a>唯愿严净诸佛国土，<a id="a-2o"></a>唯愿供养一切诸佛，<a id="a-2p"></a>唯愿证知诸法实性，<a id="a-2q"></a>唯愿修集一切菩萨大功德海，<a id="a-2r"></a>唯愿修行一切功德终无退转，<a id="a-2s"></a>唯愿恒于一切劫中以大愿力修菩萨行，<a id="a-2t"></a>唯愿普入一切诸佛众会道场，<a id="a-2u"></a>唯愿入一三昧门普现一切三昧门自在神力，<a id="a-2v"></a>唯愿于佛一毛孔中见一切佛心无厌足，<a id="a-2w"></a>唯愿得一切法智慧光明能持一切诸佛法藏，<a id="a-2x"></a>专求此等一切诸佛菩萨功德。</p>
  <p id="a2y">渐次游行，<a id="a-2z"></a>至广大国，<a id="a-30"></a>诣长者所，<a id="a-31"></a>顶礼其足，<a id="a-32"></a>绕无量匝，<a id="a-33"></a>合掌而立，<a id="a-34"></a>白言：<a id="a-35"></a>“圣者，<a id="a-36"></a>我已先发阿耨多罗三藐三菩提心，<a id="a-37"></a>欲求一切佛平等智慧，<a id="a-38"></a>欲满一切佛无量大愿，<a id="a-39"></a>欲净一切佛最上色身，<a id="a-3A"></a>欲见一切佛清净法身，<a id="a-3B"></a>欲知一切佛广大智身，<a id="a-3C"></a>欲净治一切菩萨诸行，<a id="a-3D"></a>欲照明一切菩萨三昧，<a id="a-3E"></a>欲安住一切菩萨总持，<a id="a-3F"></a>欲除灭一切所有障碍，<a id="a-3G"></a>欲游行一切十方世界，<a id="a-3H"></a>而未知菩萨云何学菩萨行、<a id="a-3I"></a>云何修菩萨道，<a id="a-3J"></a>而能出生一切智智？<a id="a-3K"></a>”</p>
  <p id="a3L">长者告言：<a id="a-3M"></a>“善哉！<a id="a-3N"></a>善哉！<a id="a-3O"></a>善男子，<a id="a-3P"></a>汝乃能发阿耨多罗三藐三菩提心。</p>
  <p id="a3Q">“善男子，<a id="a-3R"></a>我善别知一切诸香，<a id="a-3S"></a>亦知调合一切香法，<a id="a-3T"></a>所谓：<a id="a-3U"></a>一切香、<a id="a-3V"></a>一切烧香、<a id="a-3W"></a>一切涂香、<a id="a-3X"></a>一切末香。<a id="a-3Y"></a>亦知如是一切香王所出之处，<a id="a-3Z"></a>又善了知天香、<a id="a-3a"></a>龙香、<a id="a-3b"></a>夜叉香，<a id="a-3c"></a>乾闼婆、<a id="a-3d"></a>阿修罗、<a id="a-3e"></a>迦楼罗、<a id="a-3f"></a>紧那罗、<a id="a-3g"></a>摩睺罗伽、<a id="a-3h"></a>人非人等所有诸香。<a id="a-3i"></a>又善别知治诸病香、<a id="a-3j"></a>断诸恶香、<a id="a-3k"></a>生欢喜香、<a id="a-3l"></a>增烦恼香、<a id="a-3m"></a>灭烦恼香、<a id="a-3n"></a>令于有为生乐著香、<a id="a-3o"></a>令于有为生厌离香、<a id="a-3p"></a>舍诸憍逸香、<a id="a-3q"></a>发心念佛香、<a id="a-3r"></a>证解法门香、<a id="a-3s"></a>圣所受用香、<a id="a-3t"></a>一切菩萨差别香、<a id="a-3u"></a>一切菩萨地位香，<a id="a-3v"></a>如是等香形相生起、<a id="a-3w"></a>出现成就、<a id="a-3x"></a>清净安隐、<a id="a-3y"></a>方便境界、<a id="a-3z"></a>威德业用及以根本，<a id="a-40"></a>如是一切，<a id="a-41"></a>我皆了达。</p>
  <p id="a42">“善男子，<a id="a-43"></a>人间有香，<a id="a-44"></a>名曰象藏，<a id="a-45"></a>因龙斗生。<a id="a-46"></a>若烧一丸，<a id="a-47"></a>即起大香云弥覆王都，<a id="a-48"></a>于七日中雨细香雨。<a id="a-49"></a>若著身者，<a id="a-4A"></a>身则金色；<a id="a-4B"></a>若著衣服、<a id="a-4C"></a>宫殿、<a id="a-4D"></a>楼阁，<a id="a-4E"></a>亦皆金色。<a id="a-4F"></a>若因风吹入宫殿中，<a id="a-4G"></a>众生嗅者，<a id="a-4H"></a>七日七夜欢喜充满，<a id="a-4I"></a>身心快乐，<a id="a-4J"></a>无有诸病，<a id="a-4K"></a>不相侵害，<a id="a-4L"></a>离诸忧苦，<a id="a-4M"></a>不惊不怖，<a id="a-4N"></a>不乱不恚，<a id="a-4O"></a>慈心相向，<a id="a-4P"></a>志意清净。<a id="a-4Q"></a>我知是已而为说法，<a id="a-4R"></a>令其决定发阿耨多罗三藐三菩提心。</p>
  <p id="a4S">“善男子，<a id="a-4T"></a>摩罗耶山出栴檀香，<a id="a-4U"></a>名曰牛头；<a id="a-4V"></a>若以涂身，<a id="a-4W"></a>设入火坑，<a id="a-4X"></a>火不能烧。<a id="a-4Y"></a>善男子，<a id="a-4Z"></a>海中有香，<a id="a-4a"></a>名无能胜；<a id="a-4b"></a>若以涂鼓及诸螺贝，<a id="a-4c"></a>其声发时，<a id="a-4d"></a>一切敌军皆自退散。<a id="a-4e"></a>善男子，<a id="a-4f"></a>阿那婆达多池边出沉水香，<a id="a-4g"></a>名莲华藏，<a id="a-4h"></a>其香一丸如麻子大；<a id="a-4i"></a>若以烧之，<a id="a-4j"></a>香气普熏阎浮提界，<a id="a-4k"></a>众生闻者，<a id="a-4l"></a>离一切罪，<a id="a-4m"></a>戒品清净。<a id="a-4n"></a>善男子，<a id="a-4o"></a>雪山有香，<a id="a-4p"></a>名阿卢那；<a id="a-4q"></a>若有众生嗅此香者，<a id="a-4r"></a>其心决定离诸染著，<a id="a-4s"></a>我为说法莫不皆得离垢三昧。<a id="a-4t"></a>善男子，<a id="a-4u"></a>罗刹界中有香，<a id="a-4v"></a>名海藏，<a id="a-4w"></a>其香但为转轮王用；<a id="a-4x"></a>若烧一丸而以熏之，<a id="a-4y"></a>王及四军皆腾虚空。<a id="a-4z"></a>善男子，<a id="a-50"></a>善法天中有香，<a id="a-51"></a>名净庄严；<a id="a-52"></a>若烧一丸而以熏之，<a id="a-53"></a>普使诸天心念于佛。<a id="a-54"></a>善男子，<a id="a-55"></a>须夜摩天有香，<a id="a-56"></a>名净藏；<a id="a-57"></a>若烧一丸而以熏之，<a id="a-58"></a>夜摩天众莫不云集彼天王所而共听法。<a id="a-59"></a>善男子，<a id="a-5A"></a>兜率天中有香，<a id="a-5B"></a>名先陀婆；<a id="a-5C"></a>于一生所系菩萨座前烧其一丸，<a id="a-5D"></a>兴大香云遍覆法界，<a id="a-5E"></a>普雨一切诸供养具，<a id="a-5F"></a>供养一切诸佛菩萨。<a id="a-5G"></a>善男子，<a id="a-5H"></a>善变化天有香，<a id="a-5I"></a>名曰夺意；<a id="a-5J"></a>若烧一丸，<a id="a-5K"></a>于七日中，<a id="a-5L"></a>普雨一切诸庄严具。</p>
  <p id="a5M">“善男子，<a id="a-5N"></a>我唯知此调和香法。<a id="a-5O"></a>如诸菩萨摩诃萨，<a id="a-5P"></a>远离一切诸恶习气，<a id="a-5Q"></a>不染世欲，<a id="a-5R"></a>永断烦恼众魔罥索，<a id="a-5S"></a>超诸有趣，<a id="a-5T"></a>以智慧香而自庄严，<a id="a-5U"></a>于诸世间皆无染著，<a id="a-5V"></a>具足成就无所著戒，<a id="a-5W"></a>净无著智，<a id="a-5X"></a>行无著境，<a id="a-5Y"></a>于一切处悉无有著，<a id="a-5Z"></a>其心平等，<a id="a-5a"></a>无著无依；<a id="a-5b"></a>而我何能知其妙行？<a id="a-5c"></a>说其功德？<a id="a-5d"></a>显其所有清净戒门？<a id="a-5e"></a>示其所作无过失业？<a id="a-5f"></a>辩其离染身、<a id="a-5g"></a>语、<a id="a-5h"></a>意行？</p>
  <p id="a5i">“善男子，<a id="a-5j"></a>于此南方，<a id="a-5k"></a>有一大城，<a id="a-5l"></a>名曰楼阁；<a id="a-5m"></a>中有船师，<a id="a-5n"></a>名婆施罗。<a id="a-5o"></a>汝诣彼问：<a id="a-5p"></a>菩萨云何学菩萨行、<a id="a-5q"></a>修菩萨道？<a id="a-5r"></a>”</p>
  <p id="a5s">时，<a id="a-5t"></a>善财童子顶礼其足，<a id="a-5u"></a>绕无量匝，<a id="a-5v"></a>殷勤瞻仰，<a id="a-5w"></a>辞退而去。</p>
  <p id="a5x">尔时，<a id="a-5y"></a>善财童子向楼阁城，<a id="a-5z"></a>观察道路。<a id="a-60"></a>所谓：<a id="a-61"></a>观道高卑，<a id="a-62"></a>观道夷险，<a id="a-63"></a>观道净秽，<a id="a-64"></a>观道曲直。</p>
  <p id="a65">渐次游行，<a id="a-66"></a>作是思惟：<a id="a-67"></a>“我当亲近彼善知识。<a id="a-68"></a>善知识者，<a id="a-69"></a>是成就修行诸菩萨道因，<a id="a-6A"></a>是成就修行波罗蜜道因，<a id="a-6B"></a>是成就修行摄众生道因，<a id="a-6C"></a>是成就修行普入法界无障碍道因，<a id="a-6D"></a>是成就修行令一切众生除恶慧道因，<a id="a-6E"></a>是成就修行令一切众生离憍慢道因，<a id="a-6F"></a>是成就修行令一切众生灭烦恼道因，<a id="a-6G"></a>是成就修行令一切众生舍诸见道因，<a id="a-6H"></a>是成就修行令一切众生拔一切恶刺道因，<a id="a-6I"></a>是成就修行令一切众生至一切智城道因。<a id="a-6J"></a>何以故？<a id="a-6K"></a>于善知识处，<a id="a-6L"></a>得一切善法故；<a id="a-6M"></a>依善知识力，<a id="a-6N"></a>得一切智道故。<a id="a-6O"></a>善知识者，<a id="a-6P"></a>难见难遇。<a id="a-6Q"></a>”如是思惟。</p>
  <p id="a6R">渐次游行，<a id="a-6S"></a>既至彼城，<a id="a-6T"></a>见其船师在城门外海岸上住，<a id="a-6U"></a>百千商人及余无量大众围绕，<a id="a-6V"></a>说大海法，<a id="a-6W"></a>方便开示佛功德海。<a id="a-6X"></a>善财见已，<a id="a-6Y"></a>往诣其所，<a id="a-6Z"></a>顶礼其足，<a id="a-6a"></a>绕无量匝，<a id="a-6b"></a>于前合掌而作是言：<a id="a-6c"></a>“圣者，<a id="a-6d"></a>我已先发阿耨多罗三藐三菩提心，<a id="a-6e"></a>而未知菩萨云何学菩萨行？<a id="a-6f"></a>云何修菩萨道？<a id="a-6g"></a>我闻圣者善能教诲，<a id="a-6h"></a>愿为我说！<a id="a-6i"></a>”</p>
  <p id="a6j">船师告言：<a id="a-6k"></a>“善哉！<a id="a-6l"></a>善哉！<a id="a-6m"></a>善男子，<a id="a-6n"></a>汝已能发阿耨多罗三藐三菩提心，<a id="a-6o"></a>今复能问生大智因、<a id="a-6p"></a>断除一切生死苦因、<a id="a-6q"></a>往一切智大宝洲因、<a id="a-6r"></a>成就不坏摩诃衍因、<a id="a-6s"></a>远离二乘怖畏生死住诸寂静三昧旋因、<a id="a-6t"></a>乘大愿车遍一切处行菩萨行无有障碍清净道因、<a id="a-6u"></a>以菩萨行庄严一切无能坏智清净道因、<a id="a-6v"></a>普观一切十方诸法皆无障碍清净道因、<a id="a-6w"></a>速能趣入一切智海清净道因。</p>
  <p id="a6x">“善男子，<a id="a-6y"></a>我在此城海岸路中，<a id="a-6z"></a>净修菩萨大悲幢行。<a id="a-70"></a>善男子，<a id="a-71"></a>我观阎浮提内贫穷众生，<a id="a-72"></a>为饶益故，<a id="a-73"></a>修诸苦行，<a id="a-74"></a>随其所愿悉令满足。<a id="a-75"></a>先以世物，<a id="a-76"></a>充满其意；<a id="a-77"></a>复施法财，<a id="a-78"></a>令其欢喜，<a id="a-79"></a>令修福行，<a id="a-7A"></a>令生智道，<a id="a-7B"></a>令增善根力，<a id="a-7C"></a>令起菩提心，<a id="a-7D"></a>令净菩提愿，<a id="a-7E"></a>令坚大悲力，<a id="a-7F"></a>令修能灭生死道，<a id="a-7G"></a>令生不厌生死行，<a id="a-7H"></a>令摄一切众生海，<a id="a-7I"></a>令修一切功德海，<a id="a-7J"></a>令照一切诸法海，<a id="a-7K"></a>令见一切诸佛海，<a id="a-7L"></a>令入一切智智海。<a id="a-7M"></a>善男子，<a id="a-7N"></a>我住于此，<a id="a-7O"></a>如是思惟，<a id="a-7P"></a>如是作意，<a id="a-7Q"></a>如是利益一切众生。</p>
  <p id="a7R">“善男子，<a id="a-7S"></a>我知海中一切宝洲、<a id="a-7T"></a>一切宝处、<a id="a-7U"></a>一切宝类、<a id="a-7V"></a>一切宝种。<a id="a-7W"></a>我知净一切宝、<a id="a-7X"></a>钻一切宝、<a id="a-7Y"></a>出一切宝、<a id="a-7Z"></a>作一切宝。<a id="a-7a"></a>我知一切宝器、<a id="a-7b"></a>一切宝用、<a id="a-7c"></a>一切宝境界、<a id="a-7d"></a>一切宝光明。<a id="a-7e"></a>我知一切龙宫处、<a id="a-7f"></a>一切夜叉宫处、<a id="a-7g"></a>一切部多宫处，<a id="a-7h"></a>皆善回避，<a id="a-7i"></a>免其诸难。<a id="a-7j"></a>亦善别知，<a id="a-7k"></a>漩澓浅深，<a id="a-7l"></a>波涛远近，<a id="a-7m"></a>水色好恶，<a id="a-7n"></a>种种不同。<a id="a-7o"></a>亦善别知，<a id="a-7p"></a>日月星宿运行度数，<a id="a-7q"></a>昼夜晨晡，<a id="a-7r"></a>晷漏延促。<a id="a-7s"></a>亦知其船铁木坚脆、<a id="a-7t"></a>机关涩滑，<a id="a-7u"></a>水之大小，<a id="a-7v"></a>风之逆顺；<a id="a-7w"></a>如是一切安危之相无不明了，<a id="a-7x"></a>可行则行，<a id="a-7y"></a>可止则止。<a id="a-7z"></a>善男子，<a id="a-80"></a>我以成就如是智慧，<a id="a-81"></a>常能利益一切众生。</p>
  <p id="a82">“善男子，<a id="a-83"></a>我以好船运诸商众行安隐道，<a id="a-84"></a>复为说法令其欢喜，<a id="a-85"></a>引至宝洲与诸珍宝咸使充足，<a id="a-86"></a>然后将领还阎浮提。<a id="a-87"></a>善男子，<a id="a-88"></a>我将大船如是往来，<a id="a-89"></a>未始令其一有损坏。<a id="a-8A"></a>若有众生得见我身、<a id="a-8B"></a>闻我法者，<a id="a-8C"></a>令其永不怖生死海，<a id="a-8D"></a>必得入于一切智海，<a id="a-8E"></a>必能消竭诸爱欲海，<a id="a-8F"></a>能以智光照三世海，<a id="a-8G"></a>能尽一切众生苦海，<a id="a-8H"></a>能净一切众生心海，<a id="a-8I"></a>速能严净一切刹海，<a id="a-8J"></a>普能往诣十方大海，<a id="a-8K"></a>普知一切众生根海，<a id="a-8L"></a>普了一切众生行海，<a id="a-8M"></a>普顺一切众生心海。</p>
  <p id="a8N">“善男子，<a id="a-8O"></a>我唯得此大悲幢行；<a id="a-8P"></a>若有见我及以闻我、<a id="a-8Q"></a>与我同住、<a id="a-8R"></a>忆念我者，<a id="a-8S"></a>皆悉不空。<a id="a-8T"></a>如诸菩萨摩诃萨，<a id="a-8U"></a>善能游涉生死大海，<a id="a-8V"></a>不染一切诸烦恼海，<a id="a-8W"></a>能舍一切诸妄见海，<a id="a-8X"></a>能观一切诸法性海，<a id="a-8Y"></a>能以四摄摄众生海，<a id="a-8Z"></a>已善安住一切智海，<a id="a-8a"></a>能灭一切众生著海，<a id="a-8b"></a>能平等住一切时海，<a id="a-8c"></a>能以神通度众生海，<a id="a-8d"></a>能以其时调众生海；<a id="a-8e"></a>而我云何能知能说彼功德行？</p>
  <p id="a8f">“善男子，<a id="a-8g"></a>于此南方，<a id="a-8h"></a>有城名可乐；<a id="a-8i"></a>中有长者，<a id="a-8j"></a>名无上胜。<a id="a-8k"></a>汝诣彼问：<a id="a-8l"></a>菩萨云何学菩萨行、<a id="a-8m"></a>修菩萨道？<a id="a-8n"></a>”</p>
  <p id="a8o">时，<a id="a-8p"></a>善财童子顶礼其足，<a id="a-8q"></a>绕无量匝，<a id="a-8r"></a>殷勤瞻仰，<a id="a-8s"></a>悲泣流泪，<a id="a-8t"></a>求善知识心无厌足，<a id="a-8u"></a>辞退而去。</p>
  <p id="a8v">尔时，<a id="a-8w"></a>善财童子起大慈周遍心、<a id="a-8x"></a>大悲润泽心相续不断，<a id="a-8y"></a>福德、<a id="a-8z"></a>智慧二种庄严，<a id="a-90"></a>舍离一切烦恼尘垢，<a id="a-91"></a>证法平等，<a id="a-92"></a>心无高下，<a id="a-93"></a>拔不善刺，<a id="a-94"></a>灭一切障，<a id="a-95"></a>坚固精进以为墙堑，<a id="a-96"></a>甚深三昧而作园苑，<a id="a-97"></a>以慧日光破无明暗，<a id="a-98"></a>以方便风开智慧华，<a id="a-99"></a>以无碍愿充满法界，<a id="a-9A"></a>心常现入一切智城，<a id="a-9B"></a>如是而求菩萨之道。</p>
  <p id="a9C">渐次经历，<a id="a-9D"></a>到彼城内。<a id="a-9E"></a>见无上胜在其城东大庄严幢无忧林中，<a id="a-9F"></a>无量商人、<a id="a-9G"></a>百千居士之所围绕，<a id="a-9H"></a>理断人间种种事务；<a id="a-9I"></a>因为说法，<a id="a-9J"></a>令其永拔一切我慢，<a id="a-9K"></a>离我、<a id="a-9L"></a>我所，<a id="a-9M"></a>舍所积聚，<a id="a-9N"></a>灭悭嫉妬，<a id="a-9O"></a>心得清净，<a id="a-9P"></a>无诸秽浊，<a id="a-9Q"></a>获净信力，<a id="a-9R"></a>常乐见佛，<a id="a-9S"></a>受持佛法，<a id="a-9T"></a>生菩萨力，<a id="a-9U"></a>起菩萨行，<a id="a-9V"></a>入菩萨三昧，<a id="a-9W"></a>得菩萨智慧，<a id="a-9X"></a>住菩萨正念，<a id="a-9Y"></a>增菩萨乐欲。</p>
  <p id="a9Z">尔时，<a id="a-9a"></a>善财童子观彼长者为众说法已，<a id="a-9b"></a>以身投地，<a id="a-9c"></a>顶礼其足，<a id="a-9d"></a>良久乃起，<a id="a-9e"></a>白言：<a id="a-9f"></a>“圣者，<a id="a-9g"></a>我是善财！<a id="a-9h"></a>我是善财！<a id="a-9i"></a>我专寻求菩萨之行，<a id="a-9j"></a>菩萨云何学菩萨行？<a id="a-9k"></a>菩萨云何修菩萨道？<a id="a-9l"></a>随修学时，<a id="a-9m"></a>常能化度一切众生，<a id="a-9n"></a>常能现见一切诸佛，<a id="a-9o"></a>常得听闻一切佛法，<a id="a-9p"></a>常能住持一切佛法，<a id="a-9q"></a>常能趣入一切法门，<a id="a-9r"></a>入一切刹学菩萨行，<a id="a-9s"></a>住一切劫修菩萨道，<a id="a-9t"></a>能知一切如来神力，<a id="a-9u"></a>能受一切如来护念，<a id="a-9v"></a>能得一切如来智慧？<a id="a-9w"></a>”</p>
  <p id="a9x">时，<a id="a-9y"></a>彼长者告善财言：<a id="a-9z"></a>“善哉！<a id="a-A0"></a>善哉！<a id="a-A1"></a>善男子，<a id="a-A2"></a>汝已能发阿耨多罗三藐三菩提心。</p>
  <p id="aA3">“善男子，<a id="a-A4"></a>我成就至一切处菩萨行门无依无作神通之力。<a id="a-A5"></a>善男子，<a id="a-A6"></a>云何为至一切处菩萨行门？<a id="a-A7"></a>善男子，<a id="a-A8"></a>我于此三千大千世界，<a id="a-A9"></a>欲界一切诸众生中，<a id="a-AA"></a>所谓：<a id="a-AB"></a>一切三十三天、<a id="a-AC"></a>一切须夜摩天、<a id="a-AD"></a>一切兜率陀天、<a id="a-AE"></a>一切善变化天、<a id="a-AF"></a>一切他化自在天、<a id="a-AG"></a>一切魔天，<a id="a-AH"></a>及余一切天、<a id="a-AI"></a>龙、<a id="a-AJ"></a>夜叉、<a id="a-AK"></a>罗刹娑、<a id="a-AL"></a>鸠槃荼，<a id="a-AM"></a>乾闼婆、<a id="a-AN"></a>阿修罗、<a id="a-AO"></a>迦楼罗、<a id="a-AP"></a>紧那罗、<a id="a-AQ"></a>摩睺罗伽、<a id="a-AR"></a>人与非人，<a id="a-AS"></a>村营、<a id="a-AT"></a>城邑、<a id="a-AU"></a>一切住处诸众生中而为说法，<a id="a-AV"></a>令舍非法，<a id="a-AW"></a>令息诤论，<a id="a-AX"></a>令除斗战，<a id="a-AY"></a>令止忿竞，<a id="a-AZ"></a>令破冤结，<a id="a-Aa"></a>令解系缚，<a id="a-Ab"></a>令出牢狱，<a id="a-Ac"></a>令免怖畏，<a id="a-Ad"></a>令断杀生乃至邪见一切恶业，<a id="a-Ae"></a>不可作事皆令禁止；<a id="a-Af"></a>令其顺行一切善法，<a id="a-Ag"></a>令其修学一切技艺，<a id="a-Ah"></a>于诸世间而作利益；<a id="a-Ai"></a>为其分别种种诸论，<a id="a-Aj"></a>令生欢喜，<a id="a-Ak"></a>令渐成熟；<a id="a-Al"></a>随顺外道，<a id="a-Am"></a>为说胜智，<a id="a-An"></a>令断诸见，<a id="a-Ao"></a>令入佛法。<a id="a-Ap"></a>乃至色界一切梵天，<a id="a-Aq"></a>我亦为其说超胜法。<a id="a-Ar"></a>如于此三千大千世界，<a id="a-As"></a>乃至十方十不可说百千亿那由他佛刹微尘数世界中，<a id="a-At"></a>我皆为说佛法、<a id="a-Au"></a>菩萨法、<a id="a-Av"></a>声闻法、<a id="a-Aw"></a>独觉法；<a id="a-Ax"></a>说地狱，<a id="a-Ay"></a>说地狱众生，<a id="a-Az"></a>说向地狱道；<a id="a-B0"></a>说畜生，<a id="a-B1"></a>说畜生差别，<a id="a-B2"></a>说畜生受苦，<a id="a-B3"></a>说向畜生道；<a id="a-B4"></a>说阎罗王世间，<a id="a-B5"></a>说阎罗王世间苦，<a id="a-B6"></a>说向阎罗王世间道；<a id="a-B7"></a>说天世间，<a id="a-B8"></a>说天世间乐，<a id="a-B9"></a>说向天世间道；<a id="a-BA"></a>说人世间，<a id="a-BB"></a>说人世间苦乐，<a id="a-BC"></a>说向人世间道。<a id="a-BD"></a>为欲开显菩萨功德，<a id="a-BE"></a>为令舍离生死过患，<a id="a-BF"></a>为令知见一切智人诸妙功德，<a id="a-BG"></a>为欲令知诸有趣中迷惑受苦，<a id="a-BH"></a>为令知见无障碍法，<a id="a-BI"></a>为欲显示一切世间生起所因，<a id="a-BJ"></a>为欲显示一切世间寂灭为乐，<a id="a-BK"></a>为令众生舍诸想著，<a id="a-BL"></a>为令证得佛无依法，<a id="a-BM"></a>为令永灭诸烦恼轮，<a id="a-BN"></a>为令能转如来法轮，<a id="a-BO"></a>我为众生说如是法。</p>
  <p id="aBP">“善男子，<a id="a-BQ"></a>我唯知此至一切处修菩萨行清净法门无依无作神通之力。<a id="a-BR"></a>如诸菩萨摩诃萨，<a id="a-BS"></a>具足一切自在神通，<a id="a-BT"></a>悉能遍往一切佛刹，<a id="a-BU"></a>得普眼地；<a id="a-BV"></a>悉闻一切音声言说，<a id="a-BW"></a>普入诸法智慧自在，<a id="a-BX"></a>无有乖诤，<a id="a-BY"></a>勇健无比，<a id="a-BZ"></a>以广长舌出平等音；<a id="a-Ba"></a>其身妙好，<a id="a-Bb"></a>同诸菩萨，<a id="a-Bc"></a>与诸如来究竟无二、<a id="a-Bd"></a>无有差别；<a id="a-Be"></a>智身广大，<a id="a-Bf"></a>普入三世，<a id="a-Bg"></a>境界无际，<a id="a-Bh"></a>同于虚空。<a id="a-Bi"></a>而我云何能知能说彼功德行？</p>
  <p id="aBj">“善男子，<a id="a-Bk"></a>于此南方，<a id="a-Bl"></a>有一国土，<a id="a-Bm"></a>名曰输那；<a id="a-Bn"></a>其国有城，<a id="a-Bo"></a>名迦陵迦林；<a id="a-Bp"></a>有比丘尼，<a id="a-Bq"></a>名师子嚬申。<a id="a-Br"></a>汝诣彼问：<a id="a-Bs"></a>菩萨云何学菩萨行、<a id="a-Bt"></a>修菩萨道？<a id="a-Bu"></a>”</p>
  <p id="aBv">时，<a id="a-Bw"></a>善财童子顶礼其足，<a id="a-Bx"></a>绕无量匝，<a id="a-By"></a>殷勤瞻仰，<a id="a-Bz"></a>辞退而去。</p>
  <p id="aC0">尔时，<a id="a-C1"></a>善财童子渐次游行，<a id="a-C2"></a>至彼国城，<a id="a-C3"></a>周遍推求此比丘尼。<a id="a-C4"></a>有无量人咸告之言：<a id="a-C5"></a>“善男子，<a id="a-C6"></a>此比丘尼在胜光王之所舍施日光园中说法利益无量众生。<a id="a-C7"></a>”时，<a id="a-C8"></a>善财童子即诣彼园，<a id="a-C9"></a>周遍观察。</p>
  <p id="aCA">见其园中有一大树，<a id="a-CB"></a>名为满月，<a id="a-CC"></a>形如楼阁，<a id="a-CD"></a>放大光明照一由旬；<a id="a-CE"></a>见一叶树，<a id="a-CF"></a>名为普覆，<a id="a-CG"></a>其形如盖，<a id="a-CH"></a>放毗琉璃绀青光明；<a id="a-CI"></a>见一华树，<a id="a-CJ"></a>名曰华藏，<a id="a-CK"></a>其形高大，<a id="a-CL"></a>如雪山王，<a id="a-CM"></a>雨众妙华无有穷尽，<a id="a-CN"></a>如忉利天中波利质多罗树。<a id="a-CO"></a>复见有一甘露果树，<a id="a-CP"></a>形如金山，<a id="a-CQ"></a>常放光明，<a id="a-CR"></a>种种众果悉皆具足；<a id="a-CS"></a>复见有一摩尼宝树，<a id="a-CT"></a>名毗卢遮那藏，<a id="a-CU"></a>其形无比，<a id="a-CV"></a>心王摩尼宝最在其上，<a id="a-CW"></a>阿僧祇色相摩尼宝周遍庄严。<a id="a-CX"></a>复有衣树，<a id="a-CY"></a>名为清净，<a id="a-CZ"></a>种种色衣垂布严饰；<a id="a-Ca"></a>复有音乐树，<a id="a-Cb"></a>名为欢喜，<a id="a-Cc"></a>其音美妙，<a id="a-Cd"></a>过诸天乐；<a id="a-Ce"></a>复有香树，<a id="a-Cf"></a>名普庄严，<a id="a-Cg"></a>恒出妙香，<a id="a-Ch"></a>普熏十方，<a id="a-Ci"></a>无所障碍。</p>
  <p id="aCj">园中复有泉流陂池，<a id="a-Ck"></a>一切皆以七宝庄严，<a id="a-Cl"></a>黑栴檀泥凝积其中，<a id="a-Cm"></a>上妙金沙弥布其底，<a id="a-Cn"></a>八功德水具足盈满，<a id="a-Co"></a>优钵罗华、<a id="a-Cp"></a>波头摩华、<a id="a-Cq"></a>拘物头华、<a id="a-Cr"></a>芬陀利华遍覆其上，<a id="a-Cs"></a>无量宝树周遍行列。<a id="a-Ct"></a>诸宝树下敷师子座，<a id="a-Cu"></a>种种妙宝以为庄严，<a id="a-Cv"></a>布以天衣，<a id="a-Cw"></a>熏诸妙香，<a id="a-Cx"></a>垂诸宝缯，<a id="a-Cy"></a>施诸宝帐，<a id="a-Cz"></a>阎浮金网弥覆其上，<a id="a-D0"></a>宝铎徐摇出妙音声。<a id="a-D1"></a>或有树下敷莲华藏师子之座，<a id="a-D2"></a>或有树下敷香王摩尼藏师子之座，<a id="a-D3"></a>或有树下敷龙庄严摩尼王藏师子之座，<a id="a-D4"></a>或有树下敷宝师子聚摩尼王藏师子之座，<a id="a-D5"></a>或有树下敷毗卢遮那摩尼王藏师子之座，<a id="a-D6"></a>或有树下敷十方毗卢遮那摩尼王藏师子之座；<a id="a-D7"></a>其一一座各有十万宝师子座周匝围绕，<a id="a-D8"></a>一一皆具无量庄严。</p>
  <p id="aD9">此大园中众宝遍满，<a id="a-DA"></a>犹如大海宝洲之上。<a id="a-DB"></a>迦邻陀衣以布其地，<a id="a-DC"></a>柔软妙好，<a id="a-DD"></a>能生乐触，<a id="a-DE"></a>蹈则没足，<a id="a-DF"></a>举则还复；<a id="a-DG"></a>无量诸鸟出和雅音，<a id="a-DH"></a>宝栴檀林上妙庄严，<a id="a-DI"></a>种种妙华常雨无尽，<a id="a-DJ"></a>犹如帝释杂华之园。<a id="a-DK"></a>无比香王普熏一切，<a id="a-DL"></a>犹如帝释善法之堂。<a id="a-DM"></a>诸音乐树、<a id="a-DN"></a>宝多罗树、<a id="a-DO"></a>众宝铃网出妙音声，<a id="a-DP"></a>如自在天善口天女所出歌音。<a id="a-DQ"></a>诸如意树，<a id="a-DR"></a>种种妙衣垂布庄严，<a id="a-DS"></a>犹如大海。<a id="a-DT"></a>有无量色百千楼阁，<a id="a-DU"></a>众宝庄严，<a id="a-DV"></a>如忉利天宫善见大城。<a id="a-DW"></a>宝盖遐张，<a id="a-DX"></a>如须弥峰。<a id="a-DY"></a>光明普照，<a id="a-DZ"></a>如梵王宫。</p>
  <p id="aDa">尔时，<a id="a-Db"></a>善财童子见此大园无量功德、<a id="a-Dc"></a>种种庄严，<a id="a-Dd"></a>皆是菩萨业报成就，<a id="a-De"></a>出世善根之所生起，<a id="a-Df"></a>供养诸佛功德所流，<a id="a-Dg"></a>一切世间无与等者，<a id="a-Dh"></a>如是皆从师子嚬申比丘尼了法如幻集广大清净福德善业之所成就。<a id="a-Di"></a>三千大千世界天龙八部、<a id="a-Dj"></a>无量众生，<a id="a-Dk"></a>皆入此园而不迫窄。<a id="a-Dl"></a>何以故？<a id="a-Dm"></a>此比丘尼不可思议威神力故。</p>
  <p id="aDn">尔时，<a id="a-Do"></a>善财见师子嚬申比丘尼遍坐一切诸宝树下大师子座，<a id="a-Dp"></a>身相端严，<a id="a-Dq"></a>威仪寂静，<a id="a-Dr"></a>诸根调顺，<a id="a-Ds"></a>如大象王；<a id="a-Dt"></a>心无垢浊，<a id="a-Du"></a>如清净池；<a id="a-Dv"></a>普济所求，<a id="a-Dw"></a>如如意宝；<a id="a-Dx"></a>不染世法，<a id="a-Dy"></a>犹如莲华；<a id="a-Dz"></a>心无所畏，<a id="a-E0"></a>如师子王；<a id="a-E1"></a>护持净戒不可倾动，<a id="a-E2"></a>如须弥山；<a id="a-E3"></a>能令见者心得清凉，<a id="a-E4"></a>如妙香王；<a id="a-E5"></a>能除众生诸烦恼热，<a id="a-E6"></a>如雪山中妙栴檀香；<a id="a-E7"></a>众生见者，<a id="a-E8"></a>诸苦消灭，<a id="a-E9"></a>如善见药王；<a id="a-EA"></a>见者不空，<a id="a-EB"></a>如婆楼那天；<a id="a-EC"></a>能长一切众善根芽，<a id="a-ED"></a>如良沃田。</p>
  <p id="aEE">在一一座，<a id="a-EF"></a>众会不同，<a id="a-EG"></a>所说法门亦各差别；<a id="a-EH"></a>或见处座，<a id="a-EI"></a>净居天众所共围绕，<a id="a-EJ"></a>大自在天子而为上首；<a id="a-EK"></a>此比丘尼为说法门，<a id="a-EL"></a>名无尽解脱。<a id="a-EM"></a>或见处座，<a id="a-EN"></a>诸梵天众所共围绕，<a id="a-EO"></a>爱乐梵王而为上首；<a id="a-EP"></a>此比丘尼为说法门，<a id="a-EQ"></a>名普门差别清净言音轮。<a id="a-ER"></a>或见处座，<a id="a-ES"></a>他化自在天天子、<a id="a-ET"></a>天女所共围绕，<a id="a-EU"></a>自在天王而为上首；<a id="a-EV"></a>此比丘尼为说法门，<a id="a-EW"></a>名菩萨清净心。<a id="a-EX"></a>或见处座，<a id="a-EY"></a>善变化天天子、<a id="a-EZ"></a>天女所共围绕，<a id="a-Ea"></a>善化天王而为上首；<a id="a-Eb"></a>此比丘尼为说法门，<a id="a-Ec"></a>名一切法善庄严。<a id="a-Ed"></a>或见处座，<a id="a-Ee"></a>兜率陀天天子、<a id="a-Ef"></a>天女所共围绕，<a id="a-Eg"></a>兜率天王而为上首；<a id="a-Eh"></a>此比丘尼为说法门，<a id="a-Ei"></a>名心藏旋。<a id="a-Ej"></a>或见处座，<a id="a-Ek"></a>须夜摩天天子、<a id="a-El"></a>天女所共围绕，<a id="a-Em"></a>夜摩天王而为上首；<a id="a-En"></a>此比丘尼为说法门，<a id="a-Eo"></a>名无边庄严。<a id="a-Ep"></a>或见处座，<a id="a-Eq"></a>三十三天天子、<a id="a-Er"></a>天女所共围绕，<a id="a-Es"></a>释提桓因而为上首；<a id="a-Et"></a>此比丘尼为说法门，<a id="a-Eu"></a>名厌离门。<a id="a-Ev"></a>或见处座，<a id="a-Ew"></a>百光明龙王、<a id="a-Ex"></a>难陀龙王、<a id="a-Ey"></a>优波难陀龙王、<a id="a-Ez"></a>摩那斯龙王、<a id="a-F0"></a>伊罗跋难陀龙王、<a id="a-F1"></a>阿那婆达多龙王等龙子、<a id="a-F2"></a>龙女所共围绕，<a id="a-F3"></a>娑伽罗龙王而为上首；<a id="a-F4"></a>此比丘尼为说法门，<a id="a-F5"></a>名佛神通境界光明庄严。<a id="a-F6"></a>或见处座，<a id="a-F7"></a>诸夜叉众所共围绕，<a id="a-F8"></a>毗沙门天王而为上首；<a id="a-F9"></a>此比丘尼为说法门，<a id="a-FA"></a>名救护众生藏。<a id="a-FB"></a>或见处座，<a id="a-FC"></a>乾闼婆众所共围绕，<a id="a-FD"></a>持国乾闼婆王而为上首；<a id="a-FE"></a>此比丘尼为说法门，<a id="a-FF"></a>名无尽喜。<a id="a-FG"></a>或见处座，<a id="a-FH"></a>阿修罗众所共围绕，<a id="a-FI"></a>罗睺阿修罗王而为上首；<a id="a-FJ"></a>此比丘尼为说法门，<a id="a-FK"></a>名速疾庄严法界智门。<a id="a-FL"></a>或见处座，<a id="a-FM"></a>迦楼罗众所共围绕，<a id="a-FN"></a>捷持迦楼罗王而为上首；<a id="a-FO"></a>此比丘尼为说法门，<a id="a-FP"></a>名怖动诸有海。<a id="a-FQ"></a>或见处座，<a id="a-FR"></a>紧那罗众所共围绕，<a id="a-FS"></a>大树紧那罗王而为上首；<a id="a-FT"></a>此比丘尼为说法门，<a id="a-FU"></a>名佛行光明。<a id="a-FV"></a>或见处座，<a id="a-FW"></a>摩睺罗伽众所共围绕，<a id="a-FX"></a>庵罗林摩睺罗伽王而为上首；<a id="a-FY"></a>此比丘尼为说法门，<a id="a-FZ"></a>名生佛欢喜心。<a id="a-Fa"></a>或见处座，<a id="a-Fb"></a>无量百千男子、<a id="a-Fc"></a>女人所共围绕；<a id="a-Fd"></a>此比丘尼为说法门，<a id="a-Fe"></a>名殊胜行。<a id="a-Ff"></a>或见处座，<a id="a-Fg"></a>诸罗刹众所共围绕，<a id="a-Fh"></a>常夺精气大树罗刹王而为上首；<a id="a-Fi"></a>此比丘尼为说法门，<a id="a-Fj"></a>名发生悲愍心。<a id="a-Fk"></a>或见处座，<a id="a-Fl"></a>信乐声闻乘众生所共围绕；<a id="a-Fm"></a>此比丘尼为说法门，<a id="a-Fn"></a>名胜智光明。<a id="a-Fo"></a>或见处座，<a id="a-Fp"></a>信乐缘觉乘众生所共围绕；<a id="a-Fq"></a>此比丘尼为说法门，<a id="a-Fr"></a>名佛功德广大光明。<a id="a-Fs"></a>或见处座，<a id="a-Ft"></a>信乐大乘众生所共围绕；<a id="a-Fu"></a>此比丘尼为说法门，<a id="a-Fv"></a>名普门三昧智光明门。<a id="a-Fw"></a>或见处座，<a id="a-Fx"></a>初发心诸菩萨所共围绕；<a id="a-Fy"></a>此比丘尼为说法门，<a id="a-Fz"></a>名一切佛愿聚。<a id="a-G0"></a>或见处座，<a id="a-G1"></a>第二地诸菩萨所共围绕；<a id="a-G2"></a>此比丘尼为说法门，<a id="a-G3"></a>名离垢轮。<a id="a-G4"></a>或见处座，<a id="a-G5"></a>第三地诸菩萨所共围绕；<a id="a-G6"></a>此比丘尼为说法门，<a id="a-G7"></a>名寂静庄严。<a id="a-G8"></a>或见处座，<a id="a-G9"></a>第四地诸菩萨所共围绕；<a id="a-GA"></a>此比丘尼为说法门，<a id="a-GB"></a>名生一切智境界。<a id="a-GC"></a>或见处座，<a id="a-GD"></a>第五地诸菩萨所共围绕；<a id="a-GE"></a>此比丘尼为说法门，<a id="a-GF"></a>名妙华藏。<a id="a-GG"></a>或见处座，<a id="a-GH"></a>第六地诸菩萨所共围绕；<a id="a-GI"></a>此比丘尼为说法门，<a id="a-GJ"></a>名毗卢遮那藏。<a id="a-GK"></a>或见处座，<a id="a-GL"></a>第七地诸菩萨所共围绕；<a id="a-GM"></a>此比丘尼为说法门，<a id="a-GN"></a>名普庄严地。<a id="a-GO"></a>或见处座，<a id="a-GP"></a>第八地诸菩萨所共围绕；<a id="a-GQ"></a>此比丘尼为说法门，<a id="a-GR"></a>名遍法界境界身。<a id="a-GS"></a>或见处座，<a id="a-GT"></a>第九地诸菩萨所共围绕；<a id="a-GU"></a>此比丘尼为说法门，<a id="a-GV"></a>名无所得力庄严。<a id="a-GW"></a>或见处座，<a id="a-GX"></a>第十地诸菩萨所共围绕；<a id="a-GY"></a>此比丘尼为说法门，<a id="a-GZ"></a>名无碍轮。<a id="a-Ga"></a>或见处座，<a id="a-Gb"></a>执金刚神所共围绕；<a id="a-Gc"></a>此比丘尼为说法门，<a id="a-Gd"></a>名金刚智那罗延庄严。</p>
  <p id="aGe">善财童子见如是等一切诸趣所有众生已成熟者、<a id="a-Gf"></a>已调伏者，<a id="a-Gg"></a>堪为法器，<a id="a-Gh"></a>皆入此园，<a id="a-Gi"></a>各于座下围绕而坐。<a id="a-Gj"></a>师子嚬申比丘尼，<a id="a-Gk"></a>随其欲解胜劣差别而为说法，<a id="a-Gl"></a>令于阿耨多罗三藐三菩提得不退转。<a id="a-Gm"></a>何以故？<a id="a-Gn"></a>此比丘尼入普眼舍得般若波罗蜜门、<a id="a-Go"></a>说一切佛法般若波罗蜜门、<a id="a-Gp"></a>法界差别般若波罗蜜门、<a id="a-Gq"></a>散坏一切障碍轮般若波罗蜜门、<a id="a-Gr"></a>生一切众生善心般若波罗蜜门、<a id="a-Gs"></a>殊胜庄严般若波罗蜜门、<a id="a-Gt"></a>无碍真实藏般若波罗蜜门、<a id="a-Gu"></a>法界圆满般若波罗蜜门、<a id="a-Gv"></a>心藏般若波罗蜜门、<a id="a-Gw"></a>普出生藏般若波罗蜜门，<a id="a-Gx"></a>此十般若波罗蜜门为首，<a id="a-Gy"></a>入如是等无数百万般若波罗蜜门。<a id="a-Gz"></a>此日光园中所有菩萨及诸众生，<a id="a-H0"></a>皆是师子嚬申比丘尼初劝发心，<a id="a-H1"></a>受持正法，<a id="a-H2"></a>思惟修习，<a id="a-H3"></a>于阿耨多罗三藐三菩提得不退转。</p>
  <p id="aH4">时，<a id="a-H5"></a>善财童子见师子嚬申比丘尼如是园林、<a id="a-H6"></a>如是床座、<a id="a-H7"></a>如是经行、<a id="a-H8"></a>如是众会、<a id="a-H9"></a>如是神力、<a id="a-HA"></a>如是辩才，<a id="a-HB"></a>复闻不可思议法门，<a id="a-HC"></a>广大法云润泽其心，<a id="a-HD"></a>便生是念：<a id="a-HE"></a>“我当右绕无量百千匝。<a id="a-HF"></a>”</p>
  <p id="aHG">时，<a id="a-HH"></a>比丘尼放大光明，<a id="a-HI"></a>普照其园众会庄严。<a id="a-HJ"></a>善财童子即自见身，<a id="a-HK"></a>及园林中所有众树，<a id="a-HL"></a>皆悉右绕此比丘尼，<a id="a-HM"></a>经于无量百千万匝。<a id="a-HN"></a>围绕毕已，<a id="a-HO"></a>善财童子合掌而住，<a id="a-HP"></a>白言：<a id="a-HQ"></a>“圣者，<a id="a-HR"></a>我已先发阿耨多罗三藐三菩提心，<a id="a-HS"></a>而未知菩萨云何学菩萨行？<a id="a-HT"></a>云何修菩萨道？<a id="a-HU"></a>我闻圣者善能诱诲，<a id="a-HV"></a>愿为我说！<a id="a-HW"></a>”</p>
  <p id="aHX">比丘尼言：<a id="a-HY"></a>“善男子，<a id="a-HZ"></a>我得解脱，<a id="a-Ha"></a>名成就一切智。<a id="a-Hb"></a>”</p>
  <p id="aHc">善财言：<a id="a-Hd"></a>“圣者，<a id="a-He"></a>何故名为成就一切智？<a id="a-Hf"></a>”</p>
  <p id="aHg">比丘尼言：<a id="a-Hh"></a>“善男子，<a id="a-Hi"></a>此智光明，<a id="a-Hj"></a>于一念中普照三世一切诸法。<a id="a-Hk"></a>”</p>
  <p id="aHl">善财白言：<a id="a-Hm"></a>“圣者，<a id="a-Hn"></a>此智光明境界云何？<a id="a-Ho"></a>”</p>
  <p id="aHp">比丘尼言：<a id="a-Hq"></a>“善男子，<a id="a-Hr"></a>我入此智光明门，<a id="a-Hs"></a>得出生一切法三昧王；<a id="a-Ht"></a>以此三昧故，<a id="a-Hu"></a>得意生身，<a id="a-Hv"></a>往十方一切世界兜率天宫一生所系菩萨所，<a id="a-Hw"></a>一一菩萨前现不可说佛刹微尘数身，<a id="a-Hx"></a>一一身作不可说佛刹微尘数供养。<a id="a-Hy"></a>所谓：<a id="a-Hz"></a>现天王身乃至人王身，<a id="a-I0"></a>执持华云，<a id="a-I1"></a>执持鬘云，<a id="a-I2"></a>烧香、<a id="a-I3"></a>涂香及以末香，<a id="a-I4"></a>衣服、<a id="a-I5"></a>璎珞、<a id="a-I6"></a>幢幡、<a id="a-I7"></a>缯盖、<a id="a-I8"></a>宝网、<a id="a-I9"></a>宝帐、<a id="a-IA"></a>宝藏、<a id="a-IB"></a>宝灯，<a id="a-IC"></a>如是一切诸庄严具，<a id="a-ID"></a>我皆执持而以供养。<a id="a-IE"></a>如于住兜率宫菩萨所，<a id="a-IF"></a>如是于住胎、<a id="a-IG"></a>出胎、<a id="a-IH"></a>在家、<a id="a-II"></a>出家、<a id="a-IJ"></a>往诣道场、<a id="a-IK"></a>成等正觉、<a id="a-IL"></a>转正法轮、<a id="a-IM"></a>入于涅槃，<a id="a-IN"></a>如是中间，<a id="a-IO"></a>或住天宫，<a id="a-IP"></a>或住龙宫，<a id="a-IQ"></a>乃至或复住于人宫，<a id="a-IR"></a>于彼一一诸如来所，<a id="a-IS"></a>我皆如是而为供养。<a id="a-IT"></a>若有众生，<a id="a-IU"></a>知我如是供养佛者，<a id="a-IV"></a>皆于阿耨多罗三藐三菩提得不退转；<a id="a-IW"></a>若有众生来至我所，<a id="a-IX"></a>我即为说般若波罗蜜。</p>
  <p id="aIY">“善男子，<a id="a-IZ"></a>我见一切众生，<a id="a-Ia"></a>不分别众生相，<a id="a-Ib"></a>智眼明见故；<a id="a-Ic"></a>听一切语言，<a id="a-Id"></a>不分别语言相，<a id="a-Ie"></a>心无所著故；<a id="a-If"></a>见一切如来，<a id="a-Ig"></a>不分别如来相，<a id="a-Ih"></a>了达法身故；<a id="a-Ii"></a>住持一切法轮，<a id="a-Ij"></a>不分别法轮相，<a id="a-Ik"></a>悟法自性故；<a id="a-Il"></a>一念遍知一切法，<a id="a-Im"></a>不分别诸法相，<a id="a-In"></a>知法如幻故。</p>
  <p id="aIo">“善男子，<a id="a-Ip"></a>我唯知此成就一切智解脱。<a id="a-Iq"></a>如诸菩萨摩诃萨，<a id="a-Ir"></a>心无分别，<a id="a-Is"></a>普知诸法，<a id="a-It"></a>一身端坐，<a id="a-Iu"></a>充满法界，<a id="a-Iv"></a>于自身中现一切刹，<a id="a-Iw"></a>一念悉诣一切佛所，<a id="a-Ix"></a>于自身内普现一切诸佛神力，<a id="a-Iy"></a>一毛遍举不可言说诸佛世界，<a id="a-Iz"></a>于其自身一毛孔中现不可说世界成坏，<a id="a-J0"></a>于一念中与不可说不可说众生同住，<a id="a-J1"></a>于一念中入不可说不可说一切诸劫；<a id="a-J2"></a>而我云何能知能说彼功德行？</p>
  <p id="aJ3">“善男子，<a id="a-J4"></a>于此南方，<a id="a-J5"></a>有一国土，<a id="a-J6"></a>名曰险难；<a id="a-J7"></a>此国有城，<a id="a-J8"></a>名宝庄严；<a id="a-J9"></a>中有女人，<a id="a-JA"></a>名婆须蜜多。<a id="a-JB"></a>汝诣彼问：<a id="a-JC"></a>菩萨云何学菩萨行、<a id="a-JD"></a>修菩萨道？<a id="a-JE"></a>”</p>
  <p id="aJF">时，<a id="a-JG"></a>善财童子顶礼其足，<a id="a-JH"></a>绕无数匝，<a id="a-JI"></a>殷勤瞻仰，<a id="a-JJ"></a>辞退而去。</p>
 </body>
</html>