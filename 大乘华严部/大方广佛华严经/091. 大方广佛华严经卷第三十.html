<!doctype html>
<html id="z3IBTTtHi" data-ver="962">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十</h1>
  <h2 id="a2">十回向品第二十五之八</h2>
  <p id="a3">“佛子，<a id="a-4"></a>何者是菩萨摩诃萨真如相回向？</p>
  <p id="a5">“佛子，<a id="a-6"></a>此菩萨摩诃萨正念明了，<a id="a-7"></a>其心坚住，<a id="a-8"></a>远离迷惑；<a id="a-9"></a>专意修行，<a id="a-A"></a>深心不动；<a id="a-B"></a>成不坏业，<a id="a-C"></a>趣一切智，<a id="a-D"></a>终不退转；<a id="a-E"></a>志求大乘，<a id="a-F"></a>勇猛无畏；<a id="a-G"></a>植诸德本，<a id="a-H"></a>普安世间；<a id="a-I"></a>生胜善根，<a id="a-J"></a>修白净法；<a id="a-K"></a>大悲增长，<a id="a-L"></a>心宝成就；<a id="a-M"></a>常念诸佛，<a id="a-N"></a>护持正法；<a id="a-O"></a>于菩萨道信乐坚固，<a id="a-P"></a>成就无量净妙善根，<a id="a-Q"></a>勤修一切功德智慧；<a id="a-R"></a>为调御师，<a id="a-S"></a>生众善法，<a id="a-T"></a>以智方便而为回向。<a id="a-U"></a>菩萨尔时，<a id="a-V"></a>慧眼普观，<a id="a-W"></a>所有善根无量无边。<a id="a-X"></a>其诸善根修习之时，<a id="a-Y"></a>若求缘、<a id="a-Z"></a>若办具、<a id="a-a"></a>若治净、<a id="a-b"></a>若趣入、<a id="a-c"></a>若专励、<a id="a-d"></a>若起行、<a id="a-e"></a>若明达、<a id="a-f"></a>若精审、<a id="a-g"></a>若开示，<a id="a-h"></a>如是一切有种种门、<a id="a-i"></a>种种境、<a id="a-j"></a>种种相、<a id="a-k"></a>种种事、<a id="a-l"></a>种种分、<a id="a-m"></a>种种行、<a id="a-n"></a>种种名字、<a id="a-o"></a>种种分别、<a id="a-p"></a>种种出生、<a id="a-q"></a>种种修习，<a id="a-r"></a>其中所有一切善根，<a id="a-s"></a>悉是趣向十力乘心之所建立，<a id="a-t"></a>皆悉回向一切种智，<a id="a-u"></a>唯一无二。<a id="a-v"></a>以诸善根如是回向，<a id="a-w"></a>所谓：<a id="a-x"></a>‘愿得圆满无碍身业，<a id="a-y"></a>修菩萨行。<a id="a-z"></a>愿得清净无碍口业，<a id="a-10"></a>修菩萨行。<a id="a-11"></a>愿得成就无碍意业，<a id="a-12"></a>安住大乘。<a id="a-13"></a>愿得圆满无障碍心，<a id="a-14"></a>净修一切诸菩萨行。<a id="a-15"></a>愿起无量广大施心，<a id="a-16"></a>周给无边一切众生。<a id="a-17"></a>愿于诸法心得自在，<a id="a-18"></a>演大法明，<a id="a-19"></a>无能障蔽。<a id="a-1A"></a>愿得明达一切智处，<a id="a-1B"></a>发菩提心，<a id="a-1C"></a>普照世间。<a id="a-1D"></a>愿常正念三世诸佛，<a id="a-1E"></a>谛想如来常现在前。<a id="a-1F"></a>愿住圆满增上志乐，<a id="a-1G"></a>远离一切诸魔怨敌。<a id="a-1H"></a>愿得安住佛十力智，<a id="a-1I"></a>普摄众生无有休息。<a id="a-1J"></a>愿得三昧游诸世界，<a id="a-1K"></a>而于世间无所染著。<a id="a-1L"></a>愿住诸世界无有疲厌，<a id="a-1M"></a>教化众生恒不休息。<a id="a-1N"></a>愿起无量思慧方便，<a id="a-1O"></a>成就菩萨不思议道。<a id="a-1P"></a>愿得诸方不迷惑智，<a id="a-1Q"></a>悉能分别一切世间。<a id="a-1R"></a>愿得自在神通智力，<a id="a-1S"></a>于一念中悉能严净一切国土。<a id="a-1T"></a>愿得普入诸法自性，<a id="a-1U"></a>见一切世间悉皆清净。<a id="a-1V"></a>愿得生起无差别智，<a id="a-1W"></a>于一刹中入一切刹。<a id="a-1X"></a>愿以一切刹庄严之事显示一切，<a id="a-1Y"></a>教化无量无边众生。<a id="a-1Z"></a>愿于一佛刹中示无边法界，<a id="a-1a"></a>一切佛刹悉亦如是。<a id="a-1b"></a>愿得自在大神通智，<a id="a-1c"></a>普能往诣一切佛土。<a id="a-1d"></a>’</p>
  <p id="a1e">“佛子，<a id="a-1f"></a>菩萨摩诃萨以诸善根，<a id="a-1g"></a>愿得庄严一切佛国，<a id="a-1h"></a>愿得周遍一切世界，<a id="a-1i"></a>愿得成就智慧观察。<a id="a-1j"></a>如为己身如是回向，<a id="a-1k"></a>如是而为一切众生，<a id="a-1l"></a>所谓：<a id="a-1m"></a>‘愿一切众生永离一切地狱、<a id="a-1n"></a>畜生、<a id="a-1o"></a>阎罗王趣。<a id="a-1p"></a>愿一切众生除灭一切障碍之业。<a id="a-1q"></a>愿一切众生得周普心平等智慧。<a id="a-1r"></a>愿一切众生于怨于亲等心摄受，<a id="a-1s"></a>皆令安乐，<a id="a-1t"></a>智慧清净。<a id="a-1u"></a>愿一切众生智慧圆满，<a id="a-1v"></a>净光普照。<a id="a-1w"></a>愿一切众生思慧成满，<a id="a-1x"></a>了真实义。<a id="a-1y"></a>愿一切众生以净志乐，<a id="a-1z"></a>趣求菩提，<a id="a-20"></a>获无量智。<a id="a-21"></a>愿一切众生普能显示安隐住处。<a id="a-22"></a>’佛子，<a id="a-23"></a>菩萨摩诃萨恒以善心如是回向，<a id="a-24"></a>为令一切众生遇清凉云，<a id="a-25"></a>霔法雨故；<a id="a-26"></a>为令一切众生常值福田，<a id="a-27"></a>胜境界故；<a id="a-28"></a>为令一切众生皆能善入菩提心藏，<a id="a-29"></a>自护持故；<a id="a-2A"></a>为令一切众生离诸盖、<a id="a-2B"></a>缠，<a id="a-2C"></a>善安住故；<a id="a-2D"></a>为令一切众生皆获无碍神通智故；<a id="a-2E"></a>为令一切众生得自在身，<a id="a-2F"></a>普示现故；<a id="a-2G"></a>为令一切众生成就最胜一切种智，<a id="a-2H"></a>普兴利益无空过故；<a id="a-2I"></a>为令一切众生普摄群品，<a id="a-2J"></a>令清净故；<a id="a-2K"></a>为令一切众生皆能究竟一切智故；<a id="a-2L"></a>为令一切众生心不动摇，<a id="a-2M"></a>无障碍故。</p>
  <p id="a2N">“佛子，<a id="a-2O"></a>菩萨摩诃萨见可爱乐国土、<a id="a-2P"></a>园林、<a id="a-2Q"></a>草木、<a id="a-2R"></a>华果、<a id="a-2S"></a>名香、<a id="a-2T"></a>上服、<a id="a-2U"></a>珍宝、<a id="a-2V"></a>财物、<a id="a-2W"></a>诸庄严具，<a id="a-2X"></a>或见可乐村邑、<a id="a-2Y"></a>聚落，<a id="a-2Z"></a>或见帝王威德自在，<a id="a-2a"></a>或见住处离诸喧杂。<a id="a-2b"></a>见是事已，<a id="a-2c"></a>以方便智精勤修习，<a id="a-2d"></a>出生无量胜妙功德，<a id="a-2e"></a>为诸众生勤求善法，<a id="a-2f"></a>心无放逸，<a id="a-2g"></a>广集众善；<a id="a-2h"></a>犹如大海，<a id="a-2i"></a>以无尽善普覆一切，<a id="a-2j"></a>为众善法所依之处，<a id="a-2k"></a>以诸善根方便回向而无分别；<a id="a-2l"></a>开示无量种种善根，<a id="a-2m"></a>智常观察一切众生，<a id="a-2n"></a>心恒忆念善根境界，<a id="a-2o"></a>以等真如平等善根回向众生，<a id="a-2p"></a>无有休息。<a id="a-2q"></a>菩萨尔时，<a id="a-2r"></a>以诸善根如是回向，<a id="a-2s"></a>所谓：<a id="a-2t"></a>‘愿一切众生得诸如来可爱乐见，<a id="a-2u"></a>见法真性平等平等，<a id="a-2v"></a>无所取著，<a id="a-2w"></a>圆满清净。<a id="a-2x"></a>愿一切众生见诸如来甚可爱乐，<a id="a-2y"></a>圆满供养。<a id="a-2z"></a>愿一切众生往生一切无诸烦恼、<a id="a-30"></a>甚可爱乐清净佛刹。<a id="a-31"></a>愿一切众生得见诸佛可爱乐法。<a id="a-32"></a>愿一切众生常乐护持一切菩萨可爱乐行。<a id="a-33"></a>愿一切众生得善知识可爱乐眼，<a id="a-34"></a>见无所碍。<a id="a-35"></a>愿一切众生常见一切可爱乐物，<a id="a-36"></a>无有违逆。<a id="a-37"></a>愿一切众生证得一切可爱乐法而勤护持。<a id="a-38"></a>愿一切众生于一切佛可乐法中得净光明。<a id="a-39"></a>愿一切众生修诸菩萨一切能舍可爱乐心。<a id="a-3A"></a>愿一切众生得无所畏能说一切可爱乐法。<a id="a-3B"></a>愿一切众生得诸菩萨极可爱乐甚深三昧。<a id="a-3C"></a>愿一切众生得诸菩萨甚可爱乐陀罗尼门。<a id="a-3D"></a>愿一切众生得诸菩萨甚可爱乐善观察智。<a id="a-3E"></a>愿一切众生能现菩萨甚可爱乐自在神通。<a id="a-3F"></a>愿一切众生能于诸佛大众会中说可爱乐甚深妙法。<a id="a-3G"></a>愿一切众生能以方便开示演说甚可爱乐差别之句。<a id="a-3H"></a>愿一切众生常能发起甚可爱乐平等大悲。<a id="a-3I"></a>愿一切众生念念发起甚可爱乐大菩提心，<a id="a-3J"></a>常令诸根欢喜悦豫。<a id="a-3K"></a>愿一切众生能入一切甚可爱乐诸如来家。<a id="a-3L"></a>愿一切众生得可爱乐能调伏行，<a id="a-3M"></a>调伏众生无有休息。<a id="a-3N"></a>愿一切众生得诸菩萨甚可爱乐无尽辩才演说诸法。<a id="a-3O"></a>愿一切众生于不可说不可说劫，<a id="a-3P"></a>住于一切可乐世界，<a id="a-3Q"></a>教化众生，<a id="a-3R"></a>心无厌倦。<a id="a-3S"></a>愿一切众生以无量方便，<a id="a-3T"></a>普能悟入甚可爱乐诸佛法门。<a id="a-3U"></a>愿一切众生得可爱乐无碍方便，<a id="a-3V"></a>知一切法无有根本。<a id="a-3W"></a>愿一切众生得可爱乐离贪欲际，<a id="a-3X"></a>知一切法毕竟无二，<a id="a-3Y"></a>断一切障。<a id="a-3Z"></a>愿一切众生得可爱乐离贪欲际，<a id="a-3a"></a>知一切法平等真实。<a id="a-3b"></a>愿一切众生具足成满一切菩萨甚可爱乐无戏论法。<a id="a-3c"></a>愿一切众生得金刚藏精进之心，<a id="a-3d"></a>成可爱乐一切智道。<a id="a-3e"></a>愿一切众生具可爱乐无碍善根，<a id="a-3f"></a>摧伏一切烦恼怨敌。<a id="a-3g"></a>愿一切众生得可爱乐一切智门，<a id="a-3h"></a>普于世间现成正觉。<a id="a-3i"></a>’</p>
  <p id="a3j">“佛子，<a id="a-3k"></a>菩萨摩诃萨修习如是诸善根时，<a id="a-3l"></a>得智慧明，<a id="a-3m"></a>为善知识之所摄受，<a id="a-3n"></a>如来慧日明照其心，<a id="a-3o"></a>永灭痴冥；<a id="a-3p"></a>勤修正法，<a id="a-3q"></a>入诸智业，<a id="a-3r"></a>善学智地，<a id="a-3s"></a>流布善根，<a id="a-3t"></a>充满法界，<a id="a-3u"></a>以智回向；<a id="a-3v"></a>尽诸菩萨善根源底，<a id="a-3w"></a>以智深入大方便海，<a id="a-3x"></a>成就无量广大善根。</p>
  <p id="a3y">“佛子，<a id="a-3z"></a>菩萨摩诃萨以此善根如是回向，<a id="a-40"></a>所谓：<a id="a-41"></a>‘不著世间，<a id="a-42"></a>不取众生；<a id="a-43"></a>其心清净，<a id="a-44"></a>无所依止；<a id="a-45"></a>正念诸法，<a id="a-46"></a>离分别见；<a id="a-47"></a>不舍一切佛自在慧，<a id="a-48"></a>不违三世一切诸佛正回向门；<a id="a-49"></a>随顺一切平等正法，<a id="a-4A"></a>不坏如来真实之相，<a id="a-4B"></a>等观三世无众生相；<a id="a-4C"></a>善顺佛道，<a id="a-4D"></a>善说于法，<a id="a-4E"></a>深了其义，<a id="a-4F"></a>入最胜地，<a id="a-4G"></a>悟真实法，<a id="a-4H"></a>智慧圆满，<a id="a-4I"></a>信乐坚固；<a id="a-4J"></a>虽善修正业而知业性空，<a id="a-4K"></a>了一切法皆如幻化，<a id="a-4L"></a>知一切法无有自性；<a id="a-4M"></a>观一切义及种种行，<a id="a-4N"></a>随世言说而无所著；<a id="a-4O"></a>除灭一切执著因缘，<a id="a-4P"></a>知如实理，<a id="a-4Q"></a>观诸法性皆悉寂灭，<a id="a-4R"></a>了一切法同一实相，<a id="a-4S"></a>知诸法相不相违背；<a id="a-4T"></a>与诸菩萨而共同止，<a id="a-4U"></a>修行其道，<a id="a-4V"></a>善摄众生，<a id="a-4W"></a>入去、<a id="a-4X"></a>来、<a id="a-4Y"></a>今一切菩萨回向之门；<a id="a-4Z"></a>于诸佛法心无惊怖，<a id="a-4a"></a>以无量心令诸众生普得清净；<a id="a-4b"></a>于十方世界不起执取我、<a id="a-4c"></a>我所心，<a id="a-4d"></a>于诸世间无所分别；<a id="a-4e"></a>于一切境界不生染著，<a id="a-4f"></a>勤修一切出世间法；<a id="a-4g"></a>于诸世间无取无依，<a id="a-4h"></a>于深妙道正见牢固，<a id="a-4i"></a>离诸妄见，<a id="a-4j"></a>了真实法。<a id="a-4k"></a>譬如真如，<a id="a-4l"></a>遍一切处，<a id="a-4m"></a>无有边际；<a id="a-4n"></a>善根回向亦复如是，<a id="a-4o"></a>遍一切处，<a id="a-4p"></a>无有边际。<a id="a-4q"></a>譬如真如，<a id="a-4r"></a>真实为性；<a id="a-4s"></a>善根回向亦复如是，<a id="a-4t"></a>了一切法真实为性。<a id="a-4u"></a>譬如真如，<a id="a-4v"></a>恒守本性，<a id="a-4w"></a>无有改变；<a id="a-4x"></a>善根回向亦复如是，<a id="a-4y"></a>守其本性，<a id="a-4z"></a>始终不改。<a id="a-50"></a>譬如真如，<a id="a-51"></a>以一切法无性为性；<a id="a-52"></a>善根回向亦复如是，<a id="a-53"></a>了一切法无性为性。<a id="a-54"></a>譬如真如，<a id="a-55"></a>无相为相；<a id="a-56"></a>善根回向亦复如是，<a id="a-57"></a>了一切法无相为相。<a id="a-58"></a>譬如真如，<a id="a-59"></a>若有得者，<a id="a-5A"></a>终无退转；<a id="a-5B"></a>善根回向亦复如是，<a id="a-5C"></a>若有得者，<a id="a-5D"></a>于诸佛法，<a id="a-5E"></a>永不退转。<a id="a-5F"></a>譬如真如，<a id="a-5G"></a>一切诸佛之所行处；<a id="a-5H"></a>善根回向亦复如是，<a id="a-5I"></a>一切如来所行之处。<a id="a-5J"></a>譬如真如，<a id="a-5K"></a>离境界相而为境界；<a id="a-5L"></a>善根回向亦复如是，<a id="a-5M"></a>离境界相而为三世一切诸佛圆满境界。<a id="a-5N"></a>譬如真如，<a id="a-5O"></a>能有安立；<a id="a-5P"></a>善根回向亦复如是，<a id="a-5Q"></a>悉能安立一切众生。<a id="a-5R"></a>譬如真如，<a id="a-5S"></a>性常随顺；<a id="a-5T"></a>善根回向亦复如是，<a id="a-5U"></a>尽未来劫，<a id="a-5V"></a>随顺不断。<a id="a-5W"></a>譬如真如，<a id="a-5X"></a>无能测量；<a id="a-5Y"></a>善根回向亦复如是，<a id="a-5Z"></a>等虚空界，<a id="a-5a"></a>尽众生心，<a id="a-5b"></a>无能测量。<a id="a-5c"></a>譬如真如，<a id="a-5d"></a>充满一切；<a id="a-5e"></a>善根回向亦复如是，<a id="a-5f"></a>一刹那中普周法界。<a id="a-5g"></a>譬如真如，<a id="a-5h"></a>常住无尽；<a id="a-5i"></a>善根回向亦复如是，<a id="a-5j"></a>究竟无尽。<a id="a-5k"></a>譬如真如，<a id="a-5l"></a>无有比对；<a id="a-5m"></a>善根回向亦复如是，<a id="a-5n"></a>普能圆满一切佛法，<a id="a-5o"></a>无有比对。<a id="a-5p"></a>譬如真如，<a id="a-5q"></a>体性坚固；<a id="a-5r"></a>善根回向亦复如是，<a id="a-5s"></a>体性坚固，<a id="a-5t"></a>非诸惑恼之所能沮。<a id="a-5u"></a>譬如真如，<a id="a-5v"></a>不可破坏；<a id="a-5w"></a>善根回向亦复如是，<a id="a-5x"></a>一切众生不能损坏。<a id="a-5y"></a>譬如真如，<a id="a-5z"></a>照明为体；<a id="a-60"></a>善根回向亦复如是，<a id="a-61"></a>以普照明而为其性。<a id="a-62"></a>譬如真如，<a id="a-63"></a>无所不在；<a id="a-64"></a>善根回向亦复如是，<a id="a-65"></a>于一切处悉无不在。<a id="a-66"></a>譬如真如，<a id="a-67"></a>遍一切时；<a id="a-68"></a>善根回向亦复如是，<a id="a-69"></a>遍一切时。<a id="a-6A"></a>譬如真如，<a id="a-6B"></a>性常清净；<a id="a-6C"></a>善根回向亦复如是，<a id="a-6D"></a>住于世间而体清净。<a id="a-6E"></a>譬如真如，<a id="a-6F"></a>于法无碍；<a id="a-6G"></a>善根回向亦复如是，<a id="a-6H"></a>周行一切而无所碍。<a id="a-6I"></a>譬如真如，<a id="a-6J"></a>为众法眼；<a id="a-6K"></a>善根回向亦复如是，<a id="a-6L"></a>能为一切众生作眼。<a id="a-6M"></a>譬如真如，<a id="a-6N"></a>性无劳倦；<a id="a-6O"></a>善根回向亦复如是，<a id="a-6P"></a>修行一切菩萨诸行恒无劳倦。<a id="a-6Q"></a>譬如真如，<a id="a-6R"></a>体性甚深；<a id="a-6S"></a>善根回向亦复如是，<a id="a-6T"></a>其性甚深。<a id="a-6U"></a>譬如真如，<a id="a-6V"></a>无有一物；<a id="a-6W"></a>善根回向亦复如是，<a id="a-6X"></a>了知其性无有一物。<a id="a-6Y"></a>譬如真如，<a id="a-6Z"></a>性非出现；<a id="a-6a"></a>善根回向亦复如是，<a id="a-6b"></a>其体微妙，<a id="a-6c"></a>难可得见。<a id="a-6d"></a>譬如真如，<a id="a-6e"></a>离众垢翳；<a id="a-6f"></a>善根回向亦复如是，<a id="a-6g"></a>慧眼清净，<a id="a-6h"></a>离诸痴翳。<a id="a-6i"></a>譬如真如，<a id="a-6j"></a>性无与等；<a id="a-6k"></a>善根回向亦复如是，<a id="a-6l"></a>成就一切诸菩萨行最上无等。<a id="a-6m"></a>譬如真如，<a id="a-6n"></a>体性寂静；<a id="a-6o"></a>善根回向亦复如是，<a id="a-6p"></a>善能随顺寂静之法。<a id="a-6q"></a>譬如真如，<a id="a-6r"></a>无有根本；<a id="a-6s"></a>善根回向亦复如是，<a id="a-6t"></a>能入一切无根本法。<a id="a-6u"></a>譬如真如，<a id="a-6v"></a>体性无边；<a id="a-6w"></a>善根回向亦复如是，<a id="a-6x"></a>净诸众生，<a id="a-6y"></a>其数无边。<a id="a-6z"></a>譬如真如，<a id="a-70"></a>体性无著；<a id="a-71"></a>善根回向亦复如是，<a id="a-72"></a>毕竟远离一切诸著。<a id="a-73"></a>譬如真如，<a id="a-74"></a>无有障碍；<a id="a-75"></a>善根回向亦复如是，<a id="a-76"></a>除灭一切世间障碍。<a id="a-77"></a>譬如真如，<a id="a-78"></a>非世所行；<a id="a-79"></a>善根回向亦复如是，<a id="a-7A"></a>非诸世间之所能行。<a id="a-7B"></a>譬如真如，<a id="a-7C"></a>体性无住；<a id="a-7D"></a>善根回向亦复如是，<a id="a-7E"></a>一切生死皆非所住。<a id="a-7F"></a>譬如真如，<a id="a-7G"></a>性无所作；<a id="a-7H"></a>善根回向亦复如是，<a id="a-7I"></a>一切所作悉皆舍离。<a id="a-7J"></a>譬如真如，<a id="a-7K"></a>体性安住；<a id="a-7L"></a>善根回向亦复如是，<a id="a-7M"></a>安住真实。<a id="a-7N"></a>譬如真如，<a id="a-7O"></a>与一切法而共相应；<a id="a-7P"></a>善根回向亦复如是，<a id="a-7Q"></a>与诸菩萨听闻修习而共相应。<a id="a-7R"></a>譬如真如，<a id="a-7S"></a>一切法中，<a id="a-7T"></a>性常平等；<a id="a-7U"></a>善根回向亦复如是，<a id="a-7V"></a>于诸世间修平等行。<a id="a-7W"></a>譬如真如，<a id="a-7X"></a>不离诸法；<a id="a-7Y"></a>善根回向亦复如是，<a id="a-7Z"></a>尽未来际不舍世间。<a id="a-7a"></a>譬如真如，<a id="a-7b"></a>一切法中，<a id="a-7c"></a>毕竟无尽；<a id="a-7d"></a>善根回向亦复如是，<a id="a-7e"></a>于诸众生回向无尽。<a id="a-7f"></a>譬如真如，<a id="a-7g"></a>与一切法无有相违；<a id="a-7h"></a>善根回向亦复如是，<a id="a-7i"></a>不违三世一切佛法。<a id="a-7j"></a>譬如真如，<a id="a-7k"></a>普摄诸法；<a id="a-7l"></a>善根回向亦复如是，<a id="a-7m"></a>尽摄一切众生善根。<a id="a-7n"></a>譬如真如，<a id="a-7o"></a>与一切法同其体性；<a id="a-7p"></a>善根回向亦复如是，<a id="a-7q"></a>与三世佛同一体性。<a id="a-7r"></a>譬如真如，<a id="a-7s"></a>与一切法不相舍离；<a id="a-7t"></a>善根回向亦复如是，<a id="a-7u"></a>摄持一切世、<a id="a-7v"></a>出世法。<a id="a-7w"></a>譬如真如，<a id="a-7x"></a>无能映蔽；<a id="a-7y"></a>善根回向亦复如是，<a id="a-7z"></a>一切世间无能映蔽。<a id="a-80"></a>譬如真如，<a id="a-81"></a>不可动摇；<a id="a-82"></a>善根回向亦复如是，<a id="a-83"></a>一切魔业无能动摇。<a id="a-84"></a>譬如真如，<a id="a-85"></a>性无垢浊；<a id="a-86"></a>善根回向亦复如是，<a id="a-87"></a>修菩萨行无有垢浊。<a id="a-88"></a>譬如真如，<a id="a-89"></a>无有变易；<a id="a-8A"></a>善根回向亦复如是，<a id="a-8B"></a>愍念众生，<a id="a-8C"></a>心无变易。<a id="a-8D"></a>譬如真如，<a id="a-8E"></a>不可穷尽；<a id="a-8F"></a>善根回向亦复如是，<a id="a-8G"></a>非诸世法所能穷尽。<a id="a-8H"></a>譬如真如，<a id="a-8I"></a>性常觉悟；<a id="a-8J"></a>善根回向亦复如是，<a id="a-8K"></a>普能觉悟一切诸法。<a id="a-8L"></a>譬如真如，<a id="a-8M"></a>不可失坏；<a id="a-8N"></a>善根回向亦复如是，<a id="a-8O"></a>于诸众生起胜志愿，<a id="a-8P"></a>永不失坏。<a id="a-8Q"></a>譬如真如，<a id="a-8R"></a>能大照明；<a id="a-8S"></a>善根回向亦复如是，<a id="a-8T"></a>以大智光照诸世间。<a id="a-8U"></a>譬如真如，<a id="a-8V"></a>不可言说；<a id="a-8W"></a>善根回向亦复如是，<a id="a-8X"></a>一切言语所不可说。<a id="a-8Y"></a>譬如真如，<a id="a-8Z"></a>持诸世间；<a id="a-8a"></a>善根回向亦复如是，<a id="a-8b"></a>能持一切菩萨诸行。<a id="a-8c"></a>譬如真如，<a id="a-8d"></a>随世言说；<a id="a-8e"></a>善根回向亦复如是，<a id="a-8f"></a>随顺一切智慧言说。<a id="a-8g"></a>譬如真如，<a id="a-8h"></a>遍一切法；<a id="a-8i"></a>善根回向亦复如是，<a id="a-8j"></a>遍于十方一切佛刹，<a id="a-8k"></a>现大神通，<a id="a-8l"></a>成等正觉。<a id="a-8m"></a>譬如真如，<a id="a-8n"></a>无有分别；<a id="a-8o"></a>善根回向亦复如是，<a id="a-8p"></a>于诸世间，<a id="a-8q"></a>无所分别。<a id="a-8r"></a>譬如真如，<a id="a-8s"></a>遍一切身；<a id="a-8t"></a>善根回向亦复如是，<a id="a-8u"></a>遍十方刹无量身中。<a id="a-8v"></a>譬如真如，<a id="a-8w"></a>体性无生；<a id="a-8x"></a>善根回向亦复如是，<a id="a-8y"></a>方便示生而无所生。<a id="a-8z"></a>譬如真如，<a id="a-90"></a>无所不在；<a id="a-91"></a>善根回向亦复如是，<a id="a-92"></a>十方三世诸佛土中，<a id="a-93"></a>普现神通而无不在。<a id="a-94"></a>譬如真如，<a id="a-95"></a>遍在于夜；<a id="a-96"></a>善根回向亦复如是，<a id="a-97"></a>于一切夜，<a id="a-98"></a>放大光明，<a id="a-99"></a>施作佛事。<a id="a-9A"></a>譬如真如，<a id="a-9B"></a>遍在于昼；<a id="a-9C"></a>善根回向亦复如是，<a id="a-9D"></a>悉令一切在昼众生，<a id="a-9E"></a>见佛神变，<a id="a-9F"></a>演不退轮，<a id="a-9G"></a>离垢清净，<a id="a-9H"></a>无空过者。<a id="a-9I"></a>譬如真如，<a id="a-9J"></a>遍在半月及以一月；<a id="a-9K"></a>善根回向亦复如是，<a id="a-9L"></a>于诸世间次第时节，<a id="a-9M"></a>得善方便，<a id="a-9N"></a>于一念中知一切时。<a id="a-9O"></a>譬如真如，<a id="a-9P"></a>遍在年岁；<a id="a-9Q"></a>善根回向亦复如是，<a id="a-9R"></a>住无量劫明了成熟，<a id="a-9S"></a>一切诸根皆令圆满。<a id="a-9T"></a>譬如真如，<a id="a-9U"></a>遍成坏劫；<a id="a-9V"></a>善根回向亦复如是，<a id="a-9W"></a>住一切劫清净无染，<a id="a-9X"></a>教化众生咸令清净。<a id="a-9Y"></a>譬如真如，<a id="a-9Z"></a>尽未来际；<a id="a-9a"></a>善根回向亦复如是，<a id="a-9b"></a>尽未来际，<a id="a-9c"></a>修诸菩萨清净妙行，<a id="a-9d"></a>成满大愿无有退转。<a id="a-9e"></a>譬如真如，<a id="a-9f"></a>遍住三世；<a id="a-9g"></a>善根回向亦复如是，<a id="a-9h"></a>令诸众生于一刹那见三世佛，<a id="a-9i"></a>未曾一念而有舍离。<a id="a-9j"></a>譬如真如，<a id="a-9k"></a>遍一切处；<a id="a-9l"></a>善根回向亦复如是，<a id="a-9m"></a>超出三界，<a id="a-9n"></a>周遍一切，<a id="a-9o"></a>悉得自在。<a id="a-9p"></a>譬如真如，<a id="a-9q"></a>住有无法；<a id="a-9r"></a>善根回向亦复如是，<a id="a-9s"></a>了达一切有无之法毕竟清净。<a id="a-9t"></a>譬如真如，<a id="a-9u"></a>体性清净；<a id="a-9v"></a>善根回向亦复如是，<a id="a-9w"></a>能以方便集助道法，<a id="a-9x"></a>净治一切诸菩萨行。<a id="a-9y"></a>譬如真如，<a id="a-9z"></a>体性明洁；<a id="a-A0"></a>善根回向亦复如是，<a id="a-A1"></a>令诸菩萨悉得三昧明洁之心。<a id="a-A2"></a>譬如真如，<a id="a-A3"></a>体性无垢；<a id="a-A4"></a>善根回向亦复如是，<a id="a-A5"></a>远离诸垢，<a id="a-A6"></a>满足一切诸清净意。<a id="a-A7"></a>譬如真如，<a id="a-A8"></a>无我、<a id="a-A9"></a>我所；<a id="a-AA"></a>善根回向亦复如是，<a id="a-AB"></a>以无我、<a id="a-AC"></a>我所清净之心，<a id="a-AD"></a>充满十方诸佛国土。<a id="a-AE"></a>譬如真如，<a id="a-AF"></a>体性平等；<a id="a-AG"></a>善根回向亦复如是，<a id="a-AH"></a>获得平等一切智智，<a id="a-AI"></a>照了诸法，<a id="a-AJ"></a>离诸痴翳。<a id="a-AK"></a>譬如真如，<a id="a-AL"></a>超诸数量；<a id="a-AM"></a>善根回向亦复如是，<a id="a-AN"></a>与超数量一切智乘大力法藏而同止住，<a id="a-AO"></a>兴遍十方一切世界广大法云。<a id="a-AP"></a>譬如真如，<a id="a-AQ"></a>平等安住；<a id="a-AR"></a>善根回向亦复如是，<a id="a-AS"></a>发生一切诸菩萨行，<a id="a-AT"></a>平等住于一切智道。<a id="a-AU"></a>譬如真如，<a id="a-AV"></a>遍住一切诸众生界；<a id="a-AW"></a>善根回向亦复如是，<a id="a-AX"></a>满足无碍一切种智，<a id="a-AY"></a>于众生界悉现在前。<a id="a-AZ"></a>譬如真如，<a id="a-Aa"></a>无有分别，<a id="a-Ab"></a>普住一切音声智中；<a id="a-Ac"></a>善根回向亦复如是，<a id="a-Ad"></a>具足一切诸言音智，<a id="a-Ae"></a>能普示现种种言音，<a id="a-Af"></a>开示众生。<a id="a-Ag"></a>譬如真如，<a id="a-Ah"></a>永离世间；<a id="a-Ai"></a>善根回向亦复如是，<a id="a-Aj"></a>普使众生永出世间。<a id="a-Ak"></a>譬如真如，<a id="a-Al"></a>体性广大；<a id="a-Am"></a>善根回向亦复如是，<a id="a-An"></a>悉能受持去、<a id="a-Ao"></a>来、<a id="a-Ap"></a>今世广大佛法，<a id="a-Aq"></a>恒不忘失，<a id="a-Ar"></a>勤修一切菩萨诸行。<a id="a-As"></a>譬如真如，<a id="a-At"></a>无有间息；<a id="a-Au"></a>善根回向亦复如是，<a id="a-Av"></a>为欲安处一切众生于大智地，<a id="a-Aw"></a>于一切劫修菩萨行无有间息。<a id="a-Ax"></a>譬如真如，<a id="a-Ay"></a>体性宽广，<a id="a-Az"></a>遍一切法；<a id="a-B0"></a>善根回向亦复如是，<a id="a-B1"></a>净念无碍，<a id="a-B2"></a>普摄一切宽广法门。<a id="a-B3"></a>譬如真如，<a id="a-B4"></a>遍摄群品；<a id="a-B5"></a>善根回向亦复如是，<a id="a-B6"></a>证得无量品类之智，<a id="a-B7"></a>修诸菩萨真实妙行。<a id="a-B8"></a>譬如真如，<a id="a-B9"></a>无所取著；<a id="a-BA"></a>善根回向亦复如是，<a id="a-BB"></a>于一切法皆无所取，<a id="a-BC"></a>除灭一切世间取著，<a id="a-BD"></a>普令清净。<a id="a-BE"></a>譬如真如，<a id="a-BF"></a>体性不动；<a id="a-BG"></a>善根回向亦复如是，<a id="a-BH"></a>安住普贤圆满行愿，<a id="a-BI"></a>毕竟不动。<a id="a-BJ"></a>譬如真如，<a id="a-BK"></a>是佛境界；<a id="a-BL"></a>善根回向亦复如是，<a id="a-BM"></a>令诸众生满足一切大智境界，<a id="a-BN"></a>灭烦恼境悉令清净。<a id="a-BO"></a>譬如真如，<a id="a-BP"></a>无能制伏；<a id="a-BQ"></a>善根回向亦复如是，<a id="a-BR"></a>不为一切众魔事业、<a id="a-BS"></a>外道邪论之所制伏。<a id="a-BT"></a>譬如真如，<a id="a-BU"></a>非是可修，<a id="a-BV"></a>非不可修；<a id="a-BW"></a>善根回向亦复如是，<a id="a-BX"></a>舍离一切妄想取著，<a id="a-BY"></a>于修、<a id="a-BZ"></a>不修无所分别。<a id="a-Ba"></a>譬如真如，<a id="a-Bb"></a>无有退舍；<a id="a-Bc"></a>善根回向亦复如是，<a id="a-Bd"></a>常见诸佛，<a id="a-Be"></a>发菩提心，<a id="a-Bf"></a>大誓庄严，<a id="a-Bg"></a>永无退舍。<a id="a-Bh"></a>譬如真如，<a id="a-Bi"></a>普摄一切世间言音；<a id="a-Bj"></a>善根回向亦复如是，<a id="a-Bk"></a>能得一切差别言音神通智慧，<a id="a-Bl"></a>普发一切种种言词。<a id="a-Bm"></a>譬如真如，<a id="a-Bn"></a>于一切法无所希求；<a id="a-Bo"></a>善根回向亦复如是，<a id="a-Bp"></a>令诸众生乘普贤乘而得出离，<a id="a-Bq"></a>于一切法无所贪求。<a id="a-Br"></a>譬如真如，<a id="a-Bs"></a>住一切地；<a id="a-Bt"></a>善根回向亦复如是，<a id="a-Bu"></a>令一切众生舍世间地，<a id="a-Bv"></a>住智慧地，<a id="a-Bw"></a>以普贤行而自庄严。<a id="a-Bx"></a>譬如真如，<a id="a-By"></a>无有断绝；<a id="a-Bz"></a>善根回向亦复如是，<a id="a-C0"></a>于一切法得无所畏，<a id="a-C1"></a>随其类音，<a id="a-C2"></a>处处演说，<a id="a-C3"></a>无有断绝。<a id="a-C4"></a>譬如真如，<a id="a-C5"></a>舍离诸漏；<a id="a-C6"></a>善根回向亦复如是，<a id="a-C7"></a>令一切众生成就法智，<a id="a-C8"></a>了达于法，<a id="a-C9"></a>圆满菩提无漏功德。<a id="a-CA"></a>譬如真如，<a id="a-CB"></a>无有少法而能坏乱，<a id="a-CC"></a>令其少分非是觉悟；<a id="a-CD"></a>善根回向亦复如是，<a id="a-CE"></a>普令开悟一切诸法，<a id="a-CF"></a>其心无量遍周法界。<a id="a-CG"></a>譬如真如，<a id="a-CH"></a>过去非始，<a id="a-CI"></a>未来非末，<a id="a-CJ"></a>现在非异；<a id="a-CK"></a>善根回向亦复如是，<a id="a-CL"></a>为一切众生新新恒起菩提心愿，<a id="a-CM"></a>普使清净，<a id="a-CN"></a>永离生死。<a id="a-CO"></a>譬如真如，<a id="a-CP"></a>于三世中无所分别；<a id="a-CQ"></a>善根回向亦复如是，<a id="a-CR"></a>现在念念心常觉悟，<a id="a-CS"></a>过去、<a id="a-CT"></a>未来皆悉清净。<a id="a-CU"></a>譬如真如，<a id="a-CV"></a>成就一切诸佛菩萨；<a id="a-CW"></a>善根回向亦复如是，<a id="a-CX"></a>发起一切大愿方便，<a id="a-CY"></a>成就诸佛广大智慧。<a id="a-CZ"></a>譬如真如，<a id="a-Ca"></a>究竟清净，<a id="a-Cb"></a>不与一切诸烦恼俱；<a id="a-Cc"></a>善根回向亦复如是，<a id="a-Cd"></a>能灭一切众生烦恼，<a id="a-Ce"></a>圆满一切清净智慧。<a id="a-Cf"></a>’</p>
  <p id="aCg">“佛子，<a id="a-Ch"></a>菩萨摩诃萨如是回向时，<a id="a-Ci"></a>得一切佛刹平等，<a id="a-Cj"></a>普严净一切世界故；<a id="a-Ck"></a>得一切众生平等，<a id="a-Cl"></a>普为转无碍法轮故；<a id="a-Cm"></a>得一切菩萨平等，<a id="a-Cn"></a>普出生一切智愿故；<a id="a-Co"></a>得一切诸佛平等，<a id="a-Cp"></a>观察诸佛体无二故；<a id="a-Cq"></a>得一切法平等，<a id="a-Cr"></a>普知诸法性无易故；<a id="a-Cs"></a>得一切世间平等，<a id="a-Ct"></a>以方便智善解一切语言道故；<a id="a-Cu"></a>得一切菩萨行平等，<a id="a-Cv"></a>随种种善根尽回向故；<a id="a-Cw"></a>得一切时平等，<a id="a-Cx"></a>勤修佛事，<a id="a-Cy"></a>于一切时无断绝故；<a id="a-Cz"></a>得一切业果平等，<a id="a-D0"></a>于世、<a id="a-D1"></a>出世所有善根皆无染著，<a id="a-D2"></a>咸究竟故；<a id="a-D3"></a>得一切佛自在神通平等，<a id="a-D4"></a>随顺世间现佛事故。</p>
  <p id="aD5">“佛子，<a id="a-D6"></a>是为菩萨摩诃萨第八真如相回向。<a id="a-D7"></a>菩萨摩诃萨住此回向，<a id="a-D8"></a>证得无量清净法门，<a id="a-D9"></a>能为如来大师子吼，<a id="a-DA"></a>自在无畏；<a id="a-DB"></a>以善方便，<a id="a-DC"></a>教化成就无量菩萨，<a id="a-DD"></a>于一切时未曾休息；<a id="a-DE"></a>得佛无量圆满之身，<a id="a-DF"></a>一身充遍一切世界；<a id="a-DG"></a>得佛无量圆满音声，<a id="a-DH"></a>一音开悟一切众生；<a id="a-DI"></a>得佛无量圆满之力，<a id="a-DJ"></a>一毛孔中普能容纳一切国土；<a id="a-DK"></a>得佛无量圆满神通，<a id="a-DL"></a>置诸众生于一尘中；<a id="a-DM"></a>得佛无量圆满解脱，<a id="a-DN"></a>于一众生身示现一切诸佛境界，<a id="a-DO"></a>成等正觉；<a id="a-DP"></a>得佛无量圆满三昧，<a id="a-DQ"></a>一三昧中普能示现一切三昧；<a id="a-DR"></a>得佛无量圆满辩才，<a id="a-DS"></a>说一句法，<a id="a-DT"></a>穷未来际而不可尽，<a id="a-DU"></a>悉除一切众生疑惑；<a id="a-DV"></a>得佛无量圆满众生，<a id="a-DW"></a>具佛十力，<a id="a-DX"></a>尽众生界示成正觉。<a id="a-DY"></a>佛子，<a id="a-DZ"></a>是为菩萨摩诃萨以一切善根顺真如相回向。<a id="a-Da"></a>”</p>
  <p id="aDb">尔时，<a id="a-Dc"></a>金刚幢菩萨承佛威力，<a id="a-Dd"></a>普观十方而说颂言：</p>
  <p id="aDe">“菩萨志乐常安住，<a id="a-Df"></a>正念坚固离痴惑，<a id="a-Dg"></a>其心善软恒清凉，<a id="a-Dh"></a>积集无边功德行。</p>
  <p id="aDi">菩萨谦顺无违逆，<a id="a-Dj"></a>所有志愿悉清净，<a id="a-Dk"></a>已得智慧大光明，<a id="a-Dl"></a>善能照了一切业。</p>
  <p id="aDm">菩萨思惟业广大，<a id="a-Dn"></a>种种差别甚希有，<a id="a-Do"></a>决意修行无退转，<a id="a-Dp"></a>以此饶益诸群生。</p>
  <p id="aDq">诸业差别无量种，<a id="a-Dr"></a>菩萨一切勤修习，<a id="a-Ds"></a>随顺众生不违意，<a id="a-Dt"></a>普令心净生欢喜。</p>
  <p id="aDu">已升调御人尊地，<a id="a-Dv"></a>离诸热恼心无碍，<a id="a-Dw"></a>于法于义悉善知，<a id="a-Dx"></a>为利群生转勤习。</p>
  <p id="aDy">菩萨所修众善行，<a id="a-Dz"></a>无量无数种种别，<a id="a-E0"></a>于彼一切分别知，<a id="a-E1"></a>为利群生故回向。</p>
  <p id="aE2">以妙智慧恒观察，<a id="a-E3"></a>究竟广大真实理，<a id="a-E4"></a>断诸有处悉无余，<a id="a-E5"></a>如彼真如善回向。</p>
  <p id="aE6">譬如真如遍一切，<a id="a-E7"></a>如是普摄诸世间，<a id="a-E8"></a>菩萨以此心回向，<a id="a-E9"></a>悉令众生无所著。</p>
  <p id="aEA">菩萨愿力遍一切，<a id="a-EB"></a>譬如真如无不在，<a id="a-EC"></a>若见不见念悉周，<a id="a-ED"></a>悉以功德而回向。</p>
  <p id="aEE">夜中随住昼亦住，<a id="a-EF"></a>半月一月亦随住，<a id="a-EG"></a>若年若劫悉住中，<a id="a-EH"></a>真如如是行亦然。</p>
  <p id="aEI">所有三世及刹土，<a id="a-EJ"></a>一切众生与诸法，<a id="a-EK"></a>悉住其中无所住，<a id="a-EL"></a>以如是行而回向。</p>
  <p id="aEM">譬如真如本自性，<a id="a-EN"></a>菩萨如是发大心，<a id="a-EO"></a>真如所在无不在，<a id="a-EP"></a>以如是行而回向。</p>
  <p id="aEQ">譬如真如本自性，<a id="a-ER"></a>其中未曾有一法，<a id="a-ES"></a>不得自性是真性，<a id="a-ET"></a>以如是业而回向。</p>
  <p id="aEU">如真如相业亦尔，<a id="a-EV"></a>如真如性业亦尔，<a id="a-EW"></a>如真如性本真实，<a id="a-EX"></a>业亦如是同真如。</p>
  <p id="aEY">譬如真如无边际，<a id="a-EZ"></a>业亦如是无有边，<a id="a-Ea"></a>而于其中无缚著，<a id="a-Eb"></a>是故此业得清净。</p>
  <p id="aEc">如是聪慧真佛子，<a id="a-Ed"></a>志愿坚固不动摇，<a id="a-Ee"></a>以其智力善通达，<a id="a-Ef"></a>入于诸佛方便藏。</p>
  <p id="aEg">觉悟法王真实法，<a id="a-Eh"></a>于中无著亦无缚，<a id="a-Ei"></a>如是自在心无碍，<a id="a-Ej"></a>未曾见有一法起。</p>
  <p id="aEk">如来法身所作业，<a id="a-El"></a>一切世间如彼相，<a id="a-Em"></a>说诸法相皆无相，<a id="a-En"></a>知如是相是知法。</p>
  <p id="aEo">菩萨住是不思议，<a id="a-Ep"></a>于中思议不可尽，<a id="a-Eq"></a>入此不可思议处，<a id="a-Er"></a>思与非思皆寂灭。</p>
  <p id="aEs">如是思惟诸法性，<a id="a-Et"></a>了达一切业差别，<a id="a-Eu"></a>所有我执皆除灭，<a id="a-Ev"></a>住于功德无能动。</p>
  <p id="aEw">菩萨一切业果报，<a id="a-Ex"></a>悉为无尽智所印，<a id="a-Ey"></a>如是无尽自性尽，<a id="a-Ez"></a>是故无尽方便灭。</p>
  <p id="aF0">菩萨观心不在外，<a id="a-F1"></a>亦复不得在于内，<a id="a-F2"></a>知其心性无所有，<a id="a-F3"></a>我法皆离永寂灭。</p>
  <p id="aF4">彼诸佛子如是知，<a id="a-F5"></a>一切法性常空寂，<a id="a-F6"></a>无有一法能造作，<a id="a-F7"></a>同于诸佛悟无我。</p>
  <p id="aF8">了知一切诸世间，<a id="a-F9"></a>悉与真如性相等，<a id="a-FA"></a>见是不可思议相，<a id="a-FB"></a>是则能知无相法。</p>
  <p id="aFC">若能住是甚深法，<a id="a-FD"></a>常乐修行菩萨行，<a id="a-FE"></a>为欲利益诸群生，<a id="a-FF"></a>大誓庄严无退转。</p>
  <p id="aFG">是则超过于世间，<a id="a-FH"></a>不起生死妄分别，<a id="a-FI"></a>了达其心如幻化，<a id="a-FJ"></a>勤修众行度群生。</p>
  <p id="aFK">菩萨正念观世间，<a id="a-FL"></a>一切皆从业缘得，<a id="a-FM"></a>为欲救度修诸行，<a id="a-FN"></a>普摄三界无遗者。</p>
  <p id="aFO">了知众生种种异，<a id="a-FP"></a>悉是想行所分别，<a id="a-FQ"></a>于此观察悉明了，<a id="a-FR"></a>而不坏于诸法性。</p>
  <p id="aFS">智者了知诸佛法，<a id="a-FT"></a>以如是行而回向，<a id="a-FU"></a>哀愍一切诸众生，<a id="a-FV"></a>令于实法正思惟。</p>
 </body>
</html>