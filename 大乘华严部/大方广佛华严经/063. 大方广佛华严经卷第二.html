<!doctype html>
<html id="z3IBTSSHG" data-ver="871">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第二</h1>
  <h2 id="a2">世主妙严品第一之二</h2>
  <p id="a3">尔时，<a id="a-4"></a>如来道场众海悉已云集，<a id="a-5"></a>无边品类周匝遍满，<a id="a-6"></a>形色部从各各差别，<a id="a-7"></a>随所来方，<a id="a-8"></a>亲近世尊，<a id="a-9"></a>一心瞻仰。<a id="a-A"></a>此诸众会，<a id="a-B"></a>已离一切烦恼心垢及其余习，<a id="a-C"></a>摧重障山，<a id="a-D"></a>见佛无碍。<a id="a-E"></a>如是皆以毗卢遮那如来往昔之时，<a id="a-F"></a>于劫海中修菩萨行，<a id="a-G"></a>以四摄事而曾摄受；<a id="a-H"></a>一一佛所种善根时，<a id="a-I"></a>皆已善摄种种方便，<a id="a-J"></a>教化成熟，<a id="a-K"></a>令其安立一切智道；<a id="a-L"></a>种无量善，<a id="a-M"></a>获众大福，<a id="a-N"></a>悉已入于方便愿海；<a id="a-O"></a>所行之行，<a id="a-P"></a>具足清净；<a id="a-Q"></a>于出离道，<a id="a-R"></a>已能善出；<a id="a-S"></a>常见于佛，<a id="a-T"></a>分明照了；<a id="a-U"></a>以胜解力入于如来功德大海，<a id="a-V"></a>得于诸佛解脱之门游戏神通。</p>
  <p id="aW">所谓：<a id="a-X"></a>妙焰海大自在天王，<a id="a-Y"></a>得法界、<a id="a-Z"></a>虚空界寂静方便力解脱门；<a id="a-a"></a>自在名称光天王，<a id="a-b"></a>得普观一切法悉自在解脱门；<a id="a-c"></a>清净功德眼天王，<a id="a-d"></a>得知一切法不生不灭、<a id="a-e"></a>不来不去、<a id="a-f"></a>无功用行解脱门；<a id="a-g"></a>可爱乐大慧天王，<a id="a-h"></a>得现见一切法真实相智慧海解脱门；<a id="a-i"></a>不动光自在天王，<a id="a-j"></a>得与众生无边安乐大方便定解脱门；<a id="a-k"></a>妙庄严眼天王，<a id="a-l"></a>得令观寂静法灭诸痴暗怖解脱门；<a id="a-m"></a>善思惟光明天王，<a id="a-n"></a>得善入无边境界不起一切诸有思惟业解脱门；<a id="a-o"></a>可爱乐大智天王，<a id="a-p"></a>得普往十方说法而不动无所依解脱门；<a id="a-q"></a>普音庄严幢天王，<a id="a-r"></a>得入佛寂静境界普现光明解脱门；<a id="a-s"></a>名称光善精进天王，<a id="a-t"></a>得住自所悟处而以无边广大境界为所缘解脱门。</p>
  <p id="au">尔时，<a id="a-v"></a>妙焰海天王，<a id="a-w"></a>承佛威力，<a id="a-x"></a>普观一切自在天众，<a id="a-y"></a>而说颂言：</p>
  <p id="az">“佛身普遍诸大会，<a id="a-10"></a>充满法界无穷尽，<a id="a-11"></a>寂灭无性不可取，<a id="a-12"></a>为救世间而出现。</p>
  <p id="a13">如来法王出世间，<a id="a-14"></a>能燃照世妙法灯，<a id="a-15"></a>境界无边亦无尽，<a id="a-16"></a>此自在名之所证。</p>
  <p id="a17">佛不思议离分别，<a id="a-18"></a>了相十方无所有，<a id="a-19"></a>为世广开清净道，<a id="a-1A"></a>如是净眼能观见。</p>
  <p id="a1B">如来智慧无边际，<a id="a-1C"></a>一切世间莫能测，<a id="a-1D"></a>永灭众生痴暗心，<a id="a-1E"></a>大慧入此深安住。</p>
  <p id="a1F">如来功德不思议，<a id="a-1G"></a>众生见者烦恼灭，<a id="a-1H"></a>普使世间获安乐，<a id="a-1I"></a>不动自在天能见。</p>
  <p id="a1J">众生痴暗常迷覆，<a id="a-1K"></a>如来为说寂静法，<a id="a-1L"></a>是则照世智慧灯，<a id="a-1M"></a>妙眼能知此方便。</p>
  <p id="a1N">如来清净妙色身，<a id="a-1O"></a>普现十方无有比，<a id="a-1P"></a>此身无性无依处，<a id="a-1Q"></a>善思惟天所观察。</p>
  <p id="a1R">如来音声无限碍，<a id="a-1S"></a>堪受化者靡不闻，<a id="a-1T"></a>而佛寂然恒不动，<a id="a-1U"></a>此乐智天之解脱。</p>
  <p id="a1V">寂静解脱天人主，<a id="a-1W"></a>十方无处不现前，<a id="a-1X"></a>光明照耀满世间，<a id="a-1Y"></a>此无碍法严幢见。</p>
  <p id="a1Z">佛于无边大劫海，<a id="a-1a"></a>为众生故求菩提，<a id="a-1b"></a>种种神通化一切，<a id="a-1c"></a>名称光天悟斯法。<a id="a-1d"></a>”</p>
  <p id="a1e">复次，<a id="a-1f"></a>可爱乐法光明幢天王，<a id="a-1g"></a>得普观一切众生根为说法断疑解脱门；<a id="a-1h"></a>净庄严海天王，<a id="a-1i"></a>得随忆念令见佛解脱门；<a id="a-1j"></a>最胜慧光明天王，<a id="a-1k"></a>得法性平等无所依庄严身解脱门；<a id="a-1l"></a>自在智慧幢天王，<a id="a-1m"></a>得了知一切世间法一念中安立不思议庄严海解脱门；<a id="a-1n"></a>乐寂静天王，<a id="a-1o"></a>得于一毛孔现不思议佛刹无障碍解脱门；<a id="a-1p"></a>普智眼天王，<a id="a-1q"></a>得入普门观察法界解脱门；<a id="a-1r"></a>乐旋慧天王，<a id="a-1s"></a>得为一切众生种种出现无边劫常现前解脱门；<a id="a-1t"></a>善种慧光明天王，<a id="a-1u"></a>得观一切世间境界入不思议法解脱门；<a id="a-1v"></a>无垢寂静光天王，<a id="a-1w"></a>得示一切众生出要法解脱门；<a id="a-1x"></a>广大清净光天王，<a id="a-1y"></a>得观察一切应化众生令入佛法解脱门。</p>
  <p id="a1z">尔时，<a id="a-20"></a>可爱乐法光明幢天王，<a id="a-21"></a>承佛威力，<a id="a-22"></a>普观一切少广天、<a id="a-23"></a>无量广天、<a id="a-24"></a>广果天众，<a id="a-25"></a>而说颂言：</p>
  <p id="a26">“诸佛境界不思议，<a id="a-27"></a>一切众生莫能测，<a id="a-28"></a>普令其心生信解，<a id="a-29"></a>广大意乐无穷尽。</p>
  <p id="a2A">若有众生堪受法，<a id="a-2B"></a>佛威神力开导彼，<a id="a-2C"></a>令其恒睹佛现前，<a id="a-2D"></a>严海天王如是见。</p>
  <p id="a2E">一切法性无所依，<a id="a-2F"></a>佛现世间亦如是，<a id="a-2G"></a>普于诸有无依处，<a id="a-2H"></a>此义胜智能观察。</p>
  <p id="a2I">随诸众生心所欲，<a id="a-2J"></a>佛神通力皆能现，<a id="a-2K"></a>各各差别不思议，<a id="a-2L"></a>此智幢王解脱海。</p>
  <p id="a2M">过去所有诸国土，<a id="a-2N"></a>一毛孔中皆示现，<a id="a-2O"></a>此是诸佛大神通，<a id="a-2P"></a>爱乐寂静能宣说。</p>
  <p id="a2Q">一切法门无尽海，<a id="a-2R"></a>同会一法道场中，<a id="a-2S"></a>如是法性佛所说，<a id="a-2T"></a>智眼能明此方便。</p>
  <p id="a2U">十方所有诸国土，<a id="a-2V"></a>悉在其中而说法，<a id="a-2W"></a>佛身无去亦无来，<a id="a-2X"></a>爱乐慧旋之境界。</p>
  <p id="a2Y">佛观世法如光影，<a id="a-2Z"></a>入彼甚深幽奥处，<a id="a-2a"></a>说诸法性常寂然，<a id="a-2b"></a>善种思惟能见此。</p>
  <p id="a2c">佛善了知诸境界，<a id="a-2d"></a>随众生根雨法雨，<a id="a-2e"></a>为启难思出要门，<a id="a-2f"></a>此寂静天能悟入。</p>
  <p id="a2g">世尊恒以大慈悲，<a id="a-2h"></a>利益众生而出现，<a id="a-2i"></a>等雨法雨充其器，<a id="a-2j"></a>清净光天能演说。<a id="a-2k"></a>”</p>
  <p id="a2l">复次，<a id="a-2m"></a>清净慧名称天王，<a id="a-2n"></a>得了达一切众生解脱道方便解脱门；<a id="a-2o"></a>最胜见天王，<a id="a-2p"></a>得随一切诸天众所乐如光影普示现解脱门；<a id="a-2q"></a>寂静德天王，<a id="a-2r"></a>得普严净一切佛境界大方便解脱门；<a id="a-2s"></a>须弥音天王，<a id="a-2t"></a>得随诸众生永流转生死海解脱门；<a id="a-2u"></a>净念眼天王，<a id="a-2v"></a>得忆念如来调伏众生行解脱门；<a id="a-2w"></a>可爱乐普照天王，<a id="a-2x"></a>得普门陀罗尼海所流出解脱门；<a id="a-2y"></a>世间自在主天王，<a id="a-2z"></a>得能令众生值佛生信藏解脱门；<a id="a-30"></a>光焰自在天王，<a id="a-31"></a>得能令一切众生闻法信喜而出离解脱门；<a id="a-32"></a>乐思惟法变化天王，<a id="a-33"></a>得入一切菩萨调伏行如虚空无边无尽解脱门；<a id="a-34"></a>变化幢天王，<a id="a-35"></a>得观众生无量烦恼普悲智解脱门；<a id="a-36"></a>星宿音妙庄严天王，<a id="a-37"></a>得放光现佛三轮摄化解脱门。</p>
  <p id="a38">尔时，<a id="a-39"></a>清净慧名称天王，<a id="a-3A"></a>承佛威力，<a id="a-3B"></a>普观一切少净天、<a id="a-3C"></a>无量净天、<a id="a-3D"></a>遍净天众，<a id="a-3E"></a>而说颂言：</p>
  <p id="a3F">“了知法性无碍者，<a id="a-3G"></a>普现十方无量刹，<a id="a-3H"></a>说佛境界不思议，<a id="a-3I"></a>令众同归解脱海。</p>
  <p id="a3J">如来处世无所依，<a id="a-3K"></a>譬如光影现众国，<a id="a-3L"></a>法性究竟无生起，<a id="a-3M"></a>此胜见王所入门。</p>
  <p id="a3N">无量劫海修方便，<a id="a-3O"></a>普净十方诸国土，<a id="a-3P"></a>法界如如常不动，<a id="a-3Q"></a>寂静德天之所悟。</p>
  <p id="a3R">众生愚痴所覆障，<a id="a-3S"></a>盲暗恒居生死中，<a id="a-3T"></a>如来示以清净道，<a id="a-3U"></a>此须弥音之解脱。</p>
  <p id="a3V">诸佛所行无上道，<a id="a-3W"></a>一切众生莫能测，<a id="a-3X"></a>示以种种方便门，<a id="a-3Y"></a>净眼谛观能悉了。</p>
  <p id="a3Z">如来恒以总持门，<a id="a-3a"></a>譬如刹海微尘数，<a id="a-3b"></a>示教众生遍一切，<a id="a-3c"></a>普照天王此能入。</p>
  <p id="a3d">如来出世甚难值，<a id="a-3e"></a>无量劫海时一遇，<a id="a-3f"></a>能令众生生信解，<a id="a-3g"></a>此自在天之所得。</p>
  <p id="a3h">佛说法性皆无性，<a id="a-3i"></a>甚深广大不思议，<a id="a-3j"></a>普使众生生净信，<a id="a-3k"></a>光焰天王能善了。</p>
  <p id="a3l">三世如来功德满，<a id="a-3m"></a>化众生界不思议，<a id="a-3n"></a>于彼思惟生庆悦，<a id="a-3o"></a>如是乐法能开演。</p>
  <p id="a3p">众生没在烦恼海，<a id="a-3q"></a>愚痴见浊甚可怖，<a id="a-3r"></a>大师哀愍令永离，<a id="a-3s"></a>此化幢王所观境。</p>
  <p id="a3t">如来恒放大光明，<a id="a-3u"></a>一一光中无量佛，<a id="a-3v"></a>各各现化众生事，<a id="a-3w"></a>此妙音天所入门。<a id="a-3x"></a>”</p>
  <p id="a3y">复次，<a id="a-3z"></a>可爱乐光明天王，<a id="a-40"></a>得恒受寂静乐而能降现消灭世间苦解脱门；<a id="a-41"></a>清净妙光天王，<a id="a-42"></a>得大悲心相应海一切众生喜乐藏解脱门；<a id="a-43"></a>自在音天王，<a id="a-44"></a>得一念中普现无边劫一切众生福德力解脱门；<a id="a-45"></a>最胜念智天王，<a id="a-46"></a>得普使成住坏一切世间皆悉如虚空清净解脱门；<a id="a-47"></a>可爱乐净妙音天王，<a id="a-48"></a>得爱乐信受一切圣人法解脱门；<a id="a-49"></a>善思惟音天王，<a id="a-4A"></a>得能经劫住演说一切地义及方便解脱门；<a id="a-4B"></a>演庄严音天王，<a id="a-4C"></a>得一切菩萨从兜率天宫没下生时大供养方便解脱门；<a id="a-4D"></a>甚深光音天王，<a id="a-4E"></a>得观察无尽神通智慧海解脱门；<a id="a-4F"></a>广大名称天王，<a id="a-4G"></a>得一切佛功德海满足出现世间方便力解脱门；<a id="a-4H"></a>最胜净光天王，<a id="a-4I"></a>得如来往昔誓愿力发生深信爱乐藏解脱门。</p>
  <p id="a4J">尔时，<a id="a-4K"></a>可爱乐光明天王，<a id="a-4L"></a>承佛威力，<a id="a-4M"></a>普观一切少光天、<a id="a-4N"></a>无量光天、<a id="a-4O"></a>极光天众，<a id="a-4P"></a>而说颂言：</p>
  <p id="a4Q">“我念如来昔所行，<a id="a-4R"></a>承事供养无边佛，<a id="a-4S"></a>如本信心清净业，<a id="a-4T"></a>以佛威神今悉见。</p>
  <p id="a4U">佛身无相离众垢，<a id="a-4V"></a>恒住慈悲哀愍地，<a id="a-4W"></a>世间忧患悉使除，<a id="a-4X"></a>此是妙光之解脱。</p>
  <p id="a4Y">佛法广大无涯际，<a id="a-4Z"></a>一切刹海于中现，<a id="a-4a"></a>如其成坏各不同，<a id="a-4b"></a>自在音天解脱力。</p>
  <p id="a4c">佛神通力无与等，<a id="a-4d"></a>普现十方广大刹，<a id="a-4e"></a>悉令严净常现前，<a id="a-4f"></a>胜念解脱之方便。</p>
  <p id="a4g">如诸刹海微尘数，<a id="a-4h"></a>所有如来咸敬奉，<a id="a-4i"></a>闻法离染不唐捐，<a id="a-4j"></a>此妙音天法门用。</p>
  <p id="a4k">佛于无量大劫海，<a id="a-4l"></a>说地方便无伦匹，<a id="a-4m"></a>所说无边无有穷，<a id="a-4n"></a>善思音天知此义。</p>
  <p id="a4o">如来神变无量门，<a id="a-4p"></a>一念现于一切处，<a id="a-4q"></a>降神成道大方便，<a id="a-4r"></a>此庄严音之解脱。</p>
  <p id="a4s">威力所持能演说，<a id="a-4t"></a>及现诸佛神通事，<a id="a-4u"></a>随其根欲悉令净，<a id="a-4v"></a>此光音天解脱门。</p>
  <p id="a4w">如来智慧无边际，<a id="a-4x"></a>世中无等无所著，<a id="a-4y"></a>慈心应物普现前，<a id="a-4z"></a>广大名天悟斯道。</p>
  <p id="a50">佛昔修习菩提行，<a id="a-51"></a>供养十方一切佛，<a id="a-52"></a>一一佛所发誓心，<a id="a-53"></a>最胜光闻大欢喜。<a id="a-54"></a>”</p>
  <p id="a55">复次，<a id="a-56"></a>尸弃梵王，<a id="a-57"></a>得普住十方道场中说法而所行清净无染著解脱门；<a id="a-58"></a>慧光梵王，<a id="a-59"></a>得使一切众生入禅三昧住解脱门；<a id="a-5A"></a>善思慧光明梵王，<a id="a-5B"></a>得普入一切不思议法解脱门；<a id="a-5C"></a>普云音梵王，<a id="a-5D"></a>得入诸佛一切音声海解脱门；<a id="a-5E"></a>观世言音自在梵王，<a id="a-5F"></a>得能忆念菩萨教化一切众生方便解脱门；<a id="a-5G"></a>寂静光明眼梵王，<a id="a-5H"></a>得现一切世间业报相各差别解脱门；<a id="a-5I"></a>普光明梵王，<a id="a-5J"></a>得随一切众生品类差别皆现前调伏解脱门；<a id="a-5K"></a>变化音梵王，<a id="a-5L"></a>得住一切法清净相寂灭行境界解脱门；<a id="a-5M"></a>光耀眼梵王，<a id="a-5N"></a>得于一切有无所著、<a id="a-5O"></a>无边际、<a id="a-5P"></a>无依止、<a id="a-5Q"></a>常勤出现解脱门；<a id="a-5R"></a>悦意海音梵王，<a id="a-5S"></a>得常思惟观察无尽法解脱门。</p>
  <p id="a5T">尔时，<a id="a-5U"></a>尸弃大梵王，<a id="a-5V"></a>承佛威力，<a id="a-5W"></a>普观一切梵身天、<a id="a-5X"></a>梵辅天、<a id="a-5Y"></a>梵众天、<a id="a-5Z"></a>大梵天众，<a id="a-5a"></a>而说颂言：</p>
  <p id="a5b">“佛身清净常寂灭，<a id="a-5c"></a>光明照耀遍世间，<a id="a-5d"></a>无相无行无影像，<a id="a-5e"></a>譬如空云如是见。</p>
  <p id="a5f">佛身如是定境界，<a id="a-5g"></a>一切众生莫能测，<a id="a-5h"></a>示彼难思方便门，<a id="a-5i"></a>此慧光王之所悟。</p>
  <p id="a5j">佛刹微尘法门海，<a id="a-5k"></a>一言演说尽无余，<a id="a-5l"></a>如是劫海演不穷，<a id="a-5m"></a>善思慧光之解脱。</p>
  <p id="a5n">诸佛圆音等世间，<a id="a-5o"></a>众生随类各得解，<a id="a-5p"></a>而于音声不分别，<a id="a-5q"></a>普音梵天如是悟。</p>
  <p id="a5r">三世所有诸如来，<a id="a-5s"></a>趣入菩提方便行，<a id="a-5t"></a>一切皆于佛身现，<a id="a-5u"></a>自在音天之解脱。</p>
  <p id="a5v">一切众生业差别，<a id="a-5w"></a>随其因感种种殊，<a id="a-5x"></a>世间如是佛皆现，<a id="a-5y"></a>寂静光天能悟入。</p>
  <p id="a5z">无量法门皆自在，<a id="a-60"></a>调伏众生遍十方，<a id="a-61"></a>亦不于中起分别，<a id="a-62"></a>此是普光之境界。</p>
  <p id="a63">佛身如空不可尽，<a id="a-64"></a>无相无碍遍十方，<a id="a-65"></a>所有应现皆如化，<a id="a-66"></a>变化音王悟斯道。</p>
  <p id="a67">如来身相无有边，<a id="a-68"></a>智慧音声亦如是，<a id="a-69"></a>处世现形无所著，<a id="a-6A"></a>光耀天王入此门。</p>
  <p id="a6B">法王安处妙法宫，<a id="a-6C"></a>法身光明无不照，<a id="a-6D"></a>法性无比无诸相，<a id="a-6E"></a>此海音王之解脱。<a id="a-6F"></a>”</p>
  <p id="a6G">复次，<a id="a-6H"></a>自在天王，<a id="a-6I"></a>得现前成熟无量众生自在藏解脱门；<a id="a-6J"></a>善目主天王，<a id="a-6K"></a>得观察一切众生乐令入圣境界乐解脱门；<a id="a-6L"></a>妙宝幢冠天王，<a id="a-6M"></a>得随诸众生种种欲解令起行解脱门；<a id="a-6N"></a>勇猛慧天王，<a id="a-6O"></a>得普摄为一切众生所说义解脱门；<a id="a-6P"></a>妙音句天王，<a id="a-6Q"></a>得忆念如来广大慈增进自所行解脱门；<a id="a-6R"></a>妙光幢天王，<a id="a-6S"></a>得示现大悲门摧灭一切憍慢幢解脱门；<a id="a-6T"></a>寂静境天王，<a id="a-6U"></a>得调伏一切世间瞋害心解脱门；<a id="a-6V"></a>妙轮庄严幢天王，<a id="a-6W"></a>得十方无边佛随忆念悉来赴解脱门；<a id="a-6X"></a>华光慧天王，<a id="a-6Y"></a>得随众生心念普现成正觉解脱门；<a id="a-6Z"></a>因陀罗妙光天王，<a id="a-6a"></a>得普入一切世间大威力自在法解脱门。</p>
  <p id="a6b">尔时，<a id="a-6c"></a>自在天王，<a id="a-6d"></a>承佛威力，<a id="a-6e"></a>普观一切自在天众，<a id="a-6f"></a>而说颂言：</p>
  <p id="a6g">“佛身周遍等法界，<a id="a-6h"></a>普应众生悉现前，<a id="a-6i"></a>种种教门常化诱，<a id="a-6j"></a>于法自在能开悟。</p>
  <p id="a6k">世间所有种种乐，<a id="a-6l"></a>圣寂灭乐为最胜，<a id="a-6m"></a>住于广大法性中，<a id="a-6n"></a>妙眼天王观见此。</p>
  <p id="a6o">如来出现遍十方，<a id="a-6p"></a>普应群心而说法，<a id="a-6q"></a>一切疑念皆除断，<a id="a-6r"></a>此妙幢冠解脱门。</p>
  <p id="a6s">诸佛遍世演妙音，<a id="a-6t"></a>无量劫中所说法，<a id="a-6u"></a>能以一言咸说尽，<a id="a-6v"></a>勇猛慧天之解脱。</p>
  <p id="a6w">世间所有广大慈，<a id="a-6x"></a>不及如来一毫分，<a id="a-6y"></a>佛慈如空不可尽，<a id="a-6z"></a>此妙音天之所得。</p>
  <p id="a70">一切众生慢高山，<a id="a-71"></a>十力摧殄悉无余，<a id="a-72"></a>此是如来大悲用，<a id="a-73"></a>妙光幢王所行道。</p>
  <p id="a74">慧光清净满世间，<a id="a-75"></a>若有见者除痴暗，<a id="a-76"></a>令其远离诸恶道，<a id="a-77"></a>寂静天王悟斯法。</p>
  <p id="a78">毛孔光明能演说，<a id="a-79"></a>等众生数诸佛名，<a id="a-7A"></a>随其所乐悉得闻，<a id="a-7B"></a>此妙轮幢之解脱。</p>
  <p id="a7C">如来自在不可量，<a id="a-7D"></a>法界虚空悉充满，<a id="a-7E"></a>一切众会皆明睹，<a id="a-7F"></a>此解脱门华慧入。</p>
  <p id="a7G">无量无边大劫海，<a id="a-7H"></a>普现十方而说法，<a id="a-7I"></a>未曾见佛有去来，<a id="a-7J"></a>此妙光天之所悟。<a id="a-7K"></a>”</p>
  <p id="a7L">复次，<a id="a-7M"></a>善化天王，<a id="a-7N"></a>得开示一切业变化力解脱门；<a id="a-7O"></a>寂静音光明天王，<a id="a-7P"></a>得舍离一切攀缘解脱门；<a id="a-7Q"></a>变化力光明天王，<a id="a-7R"></a>得普灭一切众生痴暗心令智慧圆满解脱门；<a id="a-7S"></a>庄严主天王，<a id="a-7T"></a>得示现无边悦意声解脱门；<a id="a-7U"></a>念光天王，<a id="a-7V"></a>得了知一切佛无尽福德相解脱门；<a id="a-7W"></a>最上云音天王，<a id="a-7X"></a>得普知过去一切劫成坏次第解脱门；<a id="a-7Y"></a>胜光天王，<a id="a-7Z"></a>得开悟一切众生智解脱门；<a id="a-7a"></a>妙髻天王，<a id="a-7b"></a>得舒光疾满十方虚空界解脱门；<a id="a-7c"></a>喜慧天王，<a id="a-7d"></a>得一切所作无能坏精进力解脱门；<a id="a-7e"></a>华光髻天王，<a id="a-7f"></a>得知一切众生业所受报解脱门；<a id="a-7g"></a>普见十方天王，<a id="a-7h"></a>得示现不思议众生形类差别解脱门。</p>
  <p id="a7i">尔时，<a id="a-7j"></a>善化天王，<a id="a-7k"></a>承佛威力，<a id="a-7l"></a>普观一切善化天众，<a id="a-7m"></a>而说颂言：</p>
  <p id="a7n">“世间业性不思议，<a id="a-7o"></a>佛为群迷悉开示，<a id="a-7p"></a>巧说因缘真实理，<a id="a-7q"></a>一切众生差别业。</p>
  <p id="a7r">种种观佛无所有，<a id="a-7s"></a>十方求觅不可得，<a id="a-7t"></a>法身示现无真实，<a id="a-7u"></a>此法寂音之所见。</p>
  <p id="a7v">佛于劫海修诸行，<a id="a-7w"></a>为灭世间痴暗惑，<a id="a-7x"></a>是故清净最照明，<a id="a-7y"></a>此是力光心所悟。</p>
  <p id="a7z">世间所有妙音声，<a id="a-80"></a>无有能比如来音，<a id="a-81"></a>佛以一音遍十方，<a id="a-82"></a>入此解脱庄严主。</p>
  <p id="a83">世间所有众福力，<a id="a-84"></a>不与如来一相等，<a id="a-85"></a>如来福德同虚空，<a id="a-86"></a>此念光天所观见。</p>
  <p id="a87">三世所有无量劫，<a id="a-88"></a>如其成败种种相，<a id="a-89"></a>佛一毛孔皆能现，<a id="a-8A"></a>最上云音所了知。</p>
  <p id="a8B">十方虚空可知量，<a id="a-8C"></a>佛毛孔量不可得，<a id="a-8D"></a>如是无碍不思议，<a id="a-8E"></a>妙髻天王已能悟。</p>
  <p id="a8F">佛于曩世无量劫，<a id="a-8G"></a>具修广大波罗蜜，<a id="a-8H"></a>勤行精进无厌怠，<a id="a-8I"></a>喜慧能知此法门。</p>
  <p id="a8J">业性因缘不可思，<a id="a-8K"></a>佛为世间皆演说，<a id="a-8L"></a>法性本净无诸垢，<a id="a-8M"></a>此是华光之入处。</p>
  <p id="a8N">汝应观佛一毛孔，<a id="a-8O"></a>一切众生悉在中，<a id="a-8P"></a>彼亦不来亦不去，<a id="a-8Q"></a>此普见王之所了。<a id="a-8R"></a>”</p>
  <p id="a8S">复次，<a id="a-8T"></a>知足天王，<a id="a-8U"></a>得一切佛出兴世圆满教轮解脱门；<a id="a-8V"></a>喜乐海髻天王，<a id="a-8W"></a>得尽虚空界清净光明身解脱门；<a id="a-8X"></a>最胜功德幢天王，<a id="a-8Y"></a>得消灭世间苦净愿海解脱门；<a id="a-8Z"></a>寂静光天王，<a id="a-8a"></a>得普现身说法解脱门；<a id="a-8b"></a>善目天王，<a id="a-8c"></a>得普净一切众生界解脱门；<a id="a-8d"></a>宝峰月天王，<a id="a-8e"></a>得普化世间常现前无尽藏解脱门；<a id="a-8f"></a>勇健力天王，<a id="a-8g"></a>得开示一切佛正觉境界解脱门；<a id="a-8h"></a>金刚妙光天王，<a id="a-8i"></a>得坚固一切众生菩提心令不可坏解脱门；<a id="a-8j"></a>星宿幢天王，<a id="a-8k"></a>得一切佛出兴咸亲近观察调伏众生方便解脱门；<a id="a-8l"></a>妙庄严天王，<a id="a-8m"></a>得一念悉知众生心随机应现解脱门。</p>
  <p id="a8n">尔时，<a id="a-8o"></a>知足天王，<a id="a-8p"></a>承佛威力，<a id="a-8q"></a>普观一切知足天众，<a id="a-8r"></a>而说颂言：</p>
  <p id="a8s">“如来广大遍法界，<a id="a-8t"></a>于诸众生悉平等，<a id="a-8u"></a>普应群情阐妙门，<a id="a-8v"></a>令入难思清净法。</p>
  <p id="a8w">佛身普现于十方，<a id="a-8x"></a>无著无碍不可取，<a id="a-8y"></a>种种色像世咸见，<a id="a-8z"></a>此喜髻天之所入。</p>
  <p id="a90">如来往昔修诸行，<a id="a-91"></a>清净大愿深如海，<a id="a-92"></a>一切佛法皆令满，<a id="a-93"></a>胜德能知此方便。</p>
  <p id="a94">如来法身不思议，<a id="a-95"></a>如影分形等法界，<a id="a-96"></a>处处阐明一切法，<a id="a-97"></a>寂静光天解脱门。</p>
  <p id="a98">众生业惑所缠覆，<a id="a-99"></a>憍慢放逸心驰荡，<a id="a-9A"></a>如来为说寂静法，<a id="a-9B"></a>善目照知心喜庆。</p>
  <p id="a9C">一切世间真导师，<a id="a-9D"></a>为救为归而出现，<a id="a-9E"></a>普示众生安乐处，<a id="a-9F"></a>峰月于此能深入。</p>
  <p id="a9G">诸佛境界不思议，<a id="a-9H"></a>一切法界皆周遍，<a id="a-9I"></a>入于诸法到彼岸，<a id="a-9J"></a>勇慧见此生欢喜。</p>
  <p id="a9K">若有众生堪受化，<a id="a-9L"></a>闻佛功德趣菩提，<a id="a-9M"></a>令住福海常清净，<a id="a-9N"></a>妙光于此能观察。</p>
  <p id="a9O">十方刹海微尘数，<a id="a-9P"></a>一切佛所皆往集，<a id="a-9Q"></a>恭敬供养听闻法，<a id="a-9R"></a>此庄严幢之所见。</p>
  <p id="a9S">众生心海不思议，<a id="a-9T"></a>无住无动无依处，<a id="a-9U"></a>佛于一念皆明见，<a id="a-9V"></a>妙庄严天斯善了。<a id="a-9W"></a>”</p>
  <p id="a9X">复次，<a id="a-9Y"></a>时分天王，<a id="a-9Z"></a>得发起一切众生善根令永离忧恼解脱门；<a id="a-9a"></a>妙光天王，<a id="a-9b"></a>得普入一切境界解脱门；<a id="a-9c"></a>无尽慧功德幢天王，<a id="a-9d"></a>得灭除一切患大悲轮解脱门；<a id="a-9e"></a>善化端严天王，<a id="a-9f"></a>得了知三世一切众生心解脱门；<a id="a-9g"></a>总持大光明天王，<a id="a-9h"></a>得陀罗尼门光明忆持一切法无忘失解脱门；<a id="a-9i"></a>不思议慧天王，<a id="a-9j"></a>得善入一切业自性不思议方便解脱门；<a id="a-9k"></a>轮脐天王，<a id="a-9l"></a>得转法轮成熟众生方便解脱门；<a id="a-9m"></a>光焰天王，<a id="a-9n"></a>得广大眼普观众生而往调伏解脱门；<a id="a-9o"></a>光照天王，<a id="a-9p"></a>得超出一切业障不随魔所作解脱门；<a id="a-9q"></a>普观察大名称天王，<a id="a-9r"></a>得善诱诲一切诸天众令受行心清净解脱门。</p>
  <p id="a9s">尔时，<a id="a-9t"></a>时分天王，<a id="a-9u"></a>承佛威力，<a id="a-9v"></a>普观一切时分天众，<a id="a-9w"></a>而说颂言：</p>
  <p id="a9x">“佛于无量久远劫，<a id="a-9y"></a>已竭世间忧恼海，<a id="a-9z"></a>广辟离尘清净道，<a id="a-A0"></a>永耀众生智慧灯。</p>
  <p id="aA1">如来法身甚广大，<a id="a-A2"></a>十方边际不可得，<a id="a-A3"></a>一切方便无限量，<a id="a-A4"></a>妙光明天智能入。</p>
  <p id="aA5">生老病死忧悲苦，<a id="a-A6"></a>逼迫世间无暂歇，<a id="a-A7"></a>大师哀愍誓悉除，<a id="a-A8"></a>无尽慧光能觉了。</p>
  <p id="aA9">佛如幻智无所碍，<a id="a-AA"></a>于三世法悉明达，<a id="a-AB"></a>普入众生心行中，<a id="a-AC"></a>此善化天之境界。</p>
  <p id="aAD">总持边际不可得，<a id="a-AE"></a>辩才大海亦无尽，<a id="a-AF"></a>能转清净妙法轮，<a id="a-AG"></a>此是大光之解脱。</p>
  <p id="aAH">业性广大无穷尽，<a id="a-AI"></a>智慧觉了善开示，<a id="a-AJ"></a>一切方便不思议，<a id="a-AK"></a>如是慧天之所入。</p>
  <p id="aAL">转不思议妙法轮，<a id="a-AM"></a>显示修习菩提道，<a id="a-AN"></a>永灭一切众生苦，<a id="a-AO"></a>此是轮脐方便地。</p>
  <p id="aAP">如来真身本无二，<a id="a-AQ"></a>应物随形满世间，<a id="a-AR"></a>众生各见在其前，<a id="a-AS"></a>此是焰天之境界。</p>
  <p id="aAT">若有众生一见佛，<a id="a-AU"></a>必使净除诸业障，<a id="a-AV"></a>离诸魔业永无余，<a id="a-AW"></a>光照天王所行道。</p>
  <p id="aAX">一切众会广大海，<a id="a-AY"></a>佛在其中最威耀，<a id="a-AZ"></a>普雨法雨润众生，<a id="a-Aa"></a>此解脱门名称入。<a id="a-Ab"></a>”</p>
  <p id="aAc">复次，<a id="a-Ad"></a>释迦因陀罗天王，<a id="a-Ae"></a>得忆念三世佛出兴乃至刹成坏皆明见大欢喜解脱门；<a id="a-Af"></a>普称满音天王，<a id="a-Ag"></a>得能令佛色身最清净广大世无能比解脱门；<a id="a-Ah"></a>慈目宝髻天王，<a id="a-Ai"></a>得慈云普覆解脱门；<a id="a-Aj"></a>宝光幢名称天王，<a id="a-Ak"></a>得恒见佛于一切世主前现种种形相威德身解脱门；<a id="a-Al"></a>发生喜乐髻天王，<a id="a-Am"></a>得知一切众生城邑宫殿从何福业生解脱门；<a id="a-An"></a>端正念天王，<a id="a-Ao"></a>得开示诸佛成熟众生事解脱门；<a id="a-Ap"></a>高胜音天王，<a id="a-Aq"></a>得知一切世间成坏劫转变相解脱门；<a id="a-Ar"></a>成就念天王，<a id="a-As"></a>得忆念当来菩萨调伏众生行解脱门；<a id="a-At"></a>净华光天王，<a id="a-Au"></a>得了知一切诸天快乐因解脱门；<a id="a-Av"></a>智日眼天王，<a id="a-Aw"></a>得开示一切诸天子受生善根俾无痴惑解脱门；<a id="a-Ax"></a>自在光明天王，<a id="a-Ay"></a>得开悟一切诸天众令永断种种疑解脱门。</p>
  <p id="aAz">尔时，<a id="a-B0"></a>释迦因陀罗天王，<a id="a-B1"></a>承佛威力，<a id="a-B2"></a>普观一切三十三天众，<a id="a-B3"></a>而说颂言：</p>
  <p id="aB4">“我念三世一切佛，<a id="a-B5"></a>所有境界悉平等，<a id="a-B6"></a>如其国土坏与成，<a id="a-B7"></a>以佛威神皆得见。</p>
  <p id="aB8">佛身广大遍十方，<a id="a-B9"></a>妙色无比利群生，<a id="a-BA"></a>光明照耀靡不及，<a id="a-BB"></a>此道普称能观见。</p>
  <p id="aBC">如来方便大慈海，<a id="a-BD"></a>往劫修行极清净，<a id="a-BE"></a>化导众生无有边，<a id="a-BF"></a>宝髻天王斯悟了。</p>
  <p id="aBG">我念法王功德海，<a id="a-BH"></a>世中最上无与等，<a id="a-BI"></a>发生广大欢喜心，<a id="a-BJ"></a>此宝光天之解脱。</p>
  <p id="aBK">佛知众生善业海，<a id="a-BL"></a>种种胜因生大福，<a id="a-BM"></a>皆令显现无有余，<a id="a-BN"></a>此喜髻天之所见。</p>
  <p id="aBO">诸佛出现于十方，<a id="a-BP"></a>普遍一切世间中，<a id="a-BQ"></a>观众生心示调伏，<a id="a-BR"></a>正念天王悟斯道。</p>
  <p id="aBS">如来智身广大眼，<a id="a-BT"></a>世界微尘无不见，<a id="a-BU"></a>如是普遍于十方，<a id="a-BV"></a>此云音天之解脱。</p>
  <p id="aBW">一切佛子菩提行，<a id="a-BX"></a>如来悉现毛孔中，<a id="a-BY"></a>如其无量皆具足，<a id="a-BZ"></a>此念天王所明见。</p>
  <p id="aBa">世间所有安乐事，<a id="a-Bb"></a>一切皆由佛出生，<a id="a-Bc"></a>如来功德胜无等，<a id="a-Bd"></a>此解脱处华王入。</p>
  <p id="aBe">若念如来少功德，<a id="a-Bf"></a>乃至一念心专仰，<a id="a-Bg"></a>诸恶道怖悉永除，<a id="a-Bh"></a>智眼于此能深悟。</p>
  <p id="aBi">寂灭法中大神通，<a id="a-Bj"></a>普应群心靡不周，<a id="a-Bk"></a>所有疑惑皆令断，<a id="a-Bl"></a>此光明王之所得。<a id="a-Bm"></a>”</p>
  <p id="aBn">复次，<a id="a-Bo"></a>日天子，<a id="a-Bp"></a>得净光普照十方众生尽未来劫常为利益解脱门；<a id="a-Bq"></a>光焰眼天子，<a id="a-Br"></a>得以一切随类身开悟众生令入智慧海解脱门；<a id="a-Bs"></a>须弥光欢喜幢天子，<a id="a-Bt"></a>得为一切众生主令勤修无边净功德解脱门；<a id="a-Bu"></a>净宝月天子，<a id="a-Bv"></a>得修一切苦行深心欢喜解脱门；<a id="a-Bw"></a>勇猛不退转天子，<a id="a-Bx"></a>得无碍光普照令一切众生益其精爽解脱门；<a id="a-By"></a>妙华缨光明天子，<a id="a-Bz"></a>得净光普照众生身令生欢喜信解海解脱门；<a id="a-C0"></a>最胜幢光明天子，<a id="a-C1"></a>得光明普照一切世间令成办种种妙功德解脱门；<a id="a-C2"></a>宝髻普光明天子，<a id="a-C3"></a>得大悲海现无边境界种种色相宝解脱门；<a id="a-C4"></a>光明眼天子，<a id="a-C5"></a>得净治一切众生眼令见法界藏解脱门；<a id="a-C6"></a>持德天子，<a id="a-C7"></a>得发生清净相续心令不失坏解脱门；<a id="a-C8"></a>普运行光明天子，<a id="a-C9"></a>得普运日宫殿照十方一切众生令成就所作业解脱门。</p>
  <p id="aCA">尔时，<a id="a-CB"></a>日天子，<a id="a-CC"></a>承佛威力，<a id="a-CD"></a>普观一切日天子众，<a id="a-CE"></a>而说颂言：</p>
  <p id="aCF">“如来广大智慧光，<a id="a-CG"></a>普照十方诸国土，<a id="a-CH"></a>一切众生咸见佛，<a id="a-CI"></a>种种调伏多方便。</p>
  <p id="aCJ">如来色相无有边，<a id="a-CK"></a>随其所乐悉现身，<a id="a-CL"></a>普为世间开智海，<a id="a-CM"></a>焰眼如是观于佛。</p>
  <p id="aCN">佛身无等无有比，<a id="a-CO"></a>光明照耀遍十方，<a id="a-CP"></a>超过一切最无上，<a id="a-CQ"></a>如是法门欢喜得。</p>
  <p id="aCR">为利世间修苦行，<a id="a-CS"></a>往来诸有无量劫，<a id="a-CT"></a>光明遍净如虚空，<a id="a-CU"></a>宝月能知此方便。</p>
  <p id="aCV">佛演妙音无障碍，<a id="a-CW"></a>普遍十方诸国土，<a id="a-CX"></a>以法滋味益群生，<a id="a-CY"></a>勇猛能知此方便。</p>
  <p id="aCZ">放光明网不思议，<a id="a-Ca"></a>普净一切诸含识，<a id="a-Cb"></a>悉使发生深信解，<a id="a-Cc"></a>此华缨天所入门。</p>
  <p id="aCd">世间所有诸光明，<a id="a-Ce"></a>不及佛一毛孔光，<a id="a-Cf"></a>佛光如是不思议，<a id="a-Cg"></a>此胜幢光之解脱。</p>
  <p id="aCh">一切诸佛法如是，<a id="a-Ci"></a>悉坐菩提树王下，<a id="a-Cj"></a>令非道者住于道，<a id="a-Ck"></a>宝髻光明如是见。</p>
  <p id="aCl">众生盲暗愚痴苦，<a id="a-Cm"></a>佛欲令其生净眼，<a id="a-Cn"></a>是故为燃智慧灯，<a id="a-Co"></a>善目于此深观察。</p>
  <p id="aCp">解脱方便自在尊，<a id="a-Cq"></a>若有曾见一供养，<a id="a-Cr"></a>悉使修行至于果，<a id="a-Cs"></a>此是德天方便力。</p>
  <p id="aCt">一法门中无量门，<a id="a-Cu"></a>无量千劫如是说，<a id="a-Cv"></a>所演法门广大义，<a id="a-Cw"></a>普运光天之所了。<a id="a-Cx"></a>”</p>
  <p id="aCy">复次，<a id="a-Cz"></a>月天子，<a id="a-D0"></a>得净光普照法界摄化众生解脱门；<a id="a-D1"></a>华王髻光明天子，<a id="a-D2"></a>得观察一切众生界令普入无边法解脱门；<a id="a-D3"></a>众妙净光天子，<a id="a-D4"></a>得了知一切众生心海种种攀缘转解脱门；<a id="a-D5"></a>安乐世间心天子，<a id="a-D6"></a>得与一切众生不可思议乐令踊跃大欢喜解脱门；<a id="a-D7"></a>树王眼光明天子，<a id="a-D8"></a>得如田家作业种芽茎等随时守护令成就解脱门；<a id="a-D9"></a>出现净光天子，<a id="a-DA"></a>得慈悲救护一切众生令现见受苦受乐事解脱门；<a id="a-DB"></a>普游不动光天子，<a id="a-DC"></a>得能持清净月普现十方解脱门；<a id="a-DD"></a>星宿王自在天子，<a id="a-DE"></a>得开示一切法如幻如虚空无相无自性解脱门；<a id="a-DF"></a>净觉月天子，<a id="a-DG"></a>得普为一切众生起大业用解脱门；<a id="a-DH"></a>大威德光明天子，<a id="a-DI"></a>得普断一切疑惑解脱门。</p>
  <p id="aDJ">尔时，<a id="a-DK"></a>月天子，<a id="a-DL"></a>承佛威力，<a id="a-DM"></a>普观一切月宫殿中诸天众会，<a id="a-DN"></a>而说颂言：</p>
  <p id="aDO">“佛放光明遍世间，<a id="a-DP"></a>照耀十方诸国土，<a id="a-DQ"></a>演不思议广大法，<a id="a-DR"></a>永破众生痴惑暗。</p>
  <p id="aDS">境界无边无有尽，<a id="a-DT"></a>于无量劫常开导，<a id="a-DU"></a>种种自在化群生，<a id="a-DV"></a>华髻如是观于佛。</p>
  <p id="aDW">众生心海念念殊，<a id="a-DX"></a>佛智宽广悉了知，<a id="a-DY"></a>普为说法令欢喜，<a id="a-DZ"></a>此妙光明之解脱。</p>
  <p id="aDa">众生无有圣安乐，<a id="a-Db"></a>沉迷恶道受诸苦，<a id="a-Dc"></a>如来示彼法性门，<a id="a-Dd"></a>安乐思惟如是见。</p>
  <p id="aDe">如来希有大慈悲，<a id="a-Df"></a>为利众生入诸有，<a id="a-Dg"></a>说法劝善令成就，<a id="a-Dh"></a>此目光天所了知。</p>
  <p id="aDi">世尊开阐法光明，<a id="a-Dj"></a>分别世间诸业性，<a id="a-Dk"></a>善恶所行无失坏，<a id="a-Dl"></a>净光见此生欢喜。</p>
  <p id="aDm">佛为一切福所依，<a id="a-Dn"></a>譬如大地持宫室，<a id="a-Do"></a>巧示离忧安隐道，<a id="a-Dp"></a>不动能知此方便。</p>
  <p id="aDq">智火大明周法界，<a id="a-Dr"></a>现形无数等众生，<a id="a-Ds"></a>普为一切开真实，<a id="a-Dt"></a>星宿王天悟斯道。</p>
  <p id="aDu">佛如虚空无自性，<a id="a-Dv"></a>为利众生现世间，<a id="a-Dw"></a>相好庄严如影像，<a id="a-Dx"></a>净觉天王如是见。</p>
  <p id="aDy">佛身毛孔普演音，<a id="a-Dz"></a>法云覆世悉无余，<a id="a-E0"></a>听闻莫不生欢喜，<a id="a-E1"></a>如是解脱光天悟。<a id="a-E2"></a>”</p>
 </body>
</html>