<!doctype html>
<html id="z3IBTSXHI" data-ver="947">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四</h1>
  <h2 id="a2">世主妙严品第一之四</h2>
  <p id="a3">复次，<a id="a-4"></a>普光焰藏主火神，<a id="a-5"></a>得悉除一切世间暗解脱门；<a id="a-6"></a>普集光幢主火神，<a id="a-7"></a>得能息一切众生诸惑漂流热恼苦解脱门；<a id="a-8"></a>大光遍照主火神，<a id="a-9"></a>得无动福力大悲藏解脱门；<a id="a-A"></a>众妙宫殿主火神，<a id="a-B"></a>得观如来神通力示现无边际解脱门；<a id="a-C"></a>无尽光髻主火神，<a id="a-D"></a>得光明照曜无边虚空界解脱门；<a id="a-E"></a>种种焰眼主火神，<a id="a-F"></a>得种种福庄严寂静光解脱门；<a id="a-G"></a>十方宫殿如须弥山主火神，<a id="a-H"></a>得能灭一切世间诸趣炽然苦解脱门；<a id="a-I"></a>威光自在主火神，<a id="a-J"></a>得自在开悟一切世间解脱门；<a id="a-K"></a>光照十方主火神，<a id="a-L"></a>得永破一切愚痴执著见解脱门；<a id="a-M"></a>雷音电光主火神，<a id="a-N"></a>得成就一切愿力大震吼解脱门。</p>
  <p id="aO">尔时，<a id="a-P"></a>普光焰藏主火神，<a id="a-Q"></a>承佛威力，<a id="a-R"></a>普观一切主火神众，<a id="a-S"></a>而说颂言：</p>
  <p id="aT">“汝观如来精进力，<a id="a-U"></a>广大亿劫不思议，<a id="a-V"></a>为利众生现世间，<a id="a-W"></a>所有暗障皆令灭。</p>
  <p id="aX">众生愚痴起诸见，<a id="a-Y"></a>烦恼如流及火燃，<a id="a-Z"></a>导师方便悉灭除，<a id="a-a"></a>普集光幢于此悟。</p>
  <p id="ab">福德如空无有尽，<a id="a-c"></a>求其边际不可得，<a id="a-d"></a>此佛大悲无动力，<a id="a-e"></a>光照悟入心生喜。</p>
  <p id="af">我观如来之所行，<a id="a-g"></a>经于劫海无边际，<a id="a-h"></a>如是示现神通力，<a id="a-i"></a>众妙宫神所了知。</p>
  <p id="aj">亿劫修成不可思，<a id="a-k"></a>求其边际莫能知，<a id="a-l"></a>演法实相令欢喜，<a id="a-m"></a>无尽光神所观见。</p>
  <p id="an">十方所有广大众，<a id="a-o"></a>一切现前瞻仰佛，<a id="a-p"></a>寂静光明照世间，<a id="a-q"></a>此妙焰神所能了。</p>
  <p id="ar">牟尼出现诸世间，<a id="a-s"></a>坐于一切宫殿中，<a id="a-t"></a>普雨无边广大法，<a id="a-u"></a>此十方神之境界。</p>
  <p id="av">诸佛智慧最甚深，<a id="a-w"></a>于法自在现世间，<a id="a-x"></a>能悉阐明真实理，<a id="a-y"></a>威光悟此心欣庆。</p>
  <p id="az">诸见愚痴为暗盖，<a id="a-10"></a>众生迷惑常流转，<a id="a-11"></a>佛为开阐妙法门，<a id="a-12"></a>光照方神能悟入。</p>
  <p id="a13">愿门广大不思议，<a id="a-14"></a>力度修治已清净，<a id="a-15"></a>如昔愿心皆出现，<a id="a-16"></a>此震音神之所了。<a id="a-17"></a>”</p>
  <p id="a18">复次，<a id="a-19"></a>普兴云幢主水神，<a id="a-1A"></a>得平等利益一切众生慈解脱门；<a id="a-1B"></a>海潮云音主水神，<a id="a-1C"></a>得无边法庄严解脱门；<a id="a-1D"></a>妙色轮髻主水神，<a id="a-1E"></a>得观所应化方便普摄解脱门；<a id="a-1F"></a>善巧漩澓主水神，<a id="a-1G"></a>得普演诸佛甚深境界解脱门；<a id="a-1H"></a>离垢香积主水神，<a id="a-1I"></a>得普现清净大光明解脱门；<a id="a-1J"></a>福桥光音主水神，<a id="a-1K"></a>得清净法界无相无性解脱门；<a id="a-1L"></a>知足自在主水神，<a id="a-1M"></a>得无尽大悲海解脱门；<a id="a-1N"></a>净喜善音主水神，<a id="a-1O"></a>得于菩萨众会道场中为大欢喜藏解脱门；<a id="a-1P"></a>普现威光主水神，<a id="a-1Q"></a>得以无碍广大福德力普出现解脱门；<a id="a-1R"></a>吼声遍海主水神，<a id="a-1S"></a>得观察一切众生发起如虚空调伏方便解脱门。</p>
  <p id="a1T">尔时，<a id="a-1U"></a>普兴云幢主水神，<a id="a-1V"></a>承佛威力，<a id="a-1W"></a>普观一切主水神众，<a id="a-1X"></a>而说颂言：</p>
  <p id="a1Y">“清净慈门刹尘数，<a id="a-1Z"></a>共生如来一妙相，<a id="a-1a"></a>一一诸相莫不然，<a id="a-1b"></a>是故见者无厌足。</p>
  <p id="a1c">世尊往昔修行时，<a id="a-1d"></a>普诣一切如来所，<a id="a-1e"></a>种种修治无懈倦，<a id="a-1f"></a>如是方便云音入。</p>
  <p id="a1g">佛于一切十方中，<a id="a-1h"></a>寂然不动无来去，<a id="a-1i"></a>应化众生悉令见，<a id="a-1j"></a>此是髻轮之所知。</p>
  <p id="a1k">如来境界无边量，<a id="a-1l"></a>一切众生不能了，<a id="a-1m"></a>妙音演说遍十方，<a id="a-1n"></a>此善漩神所行处。</p>
  <p id="a1o">世尊光明无有尽，<a id="a-1p"></a>充遍法界不思议，<a id="a-1q"></a>说法教化度众生，<a id="a-1r"></a>此净香神所观见。</p>
  <p id="a1s">如来清净等虚空，<a id="a-1t"></a>无相无形遍十方，<a id="a-1u"></a>而令众会靡不见，<a id="a-1v"></a>此福光神善观察。</p>
  <p id="a1w">佛昔修习大悲门，<a id="a-1x"></a>其心广遍等众生，<a id="a-1y"></a>是故如云现于世，<a id="a-1z"></a>此解脱门知足了。</p>
  <p id="a20">十方所有诸国土，<a id="a-21"></a>悉见如来坐于座，<a id="a-22"></a>朗然开悟大菩提，<a id="a-23"></a>如是喜音之所入。</p>
  <p id="a24">如来所行无挂碍，<a id="a-25"></a>遍往十方一切刹，<a id="a-26"></a>处处示现大神通，<a id="a-27"></a>普现威光已能悟。</p>
  <p id="a28">修习无边方便行，<a id="a-29"></a>等众生界悉充满，<a id="a-2A"></a>神通妙用靡暂停，<a id="a-2B"></a>吼声遍海斯能入。<a id="a-2C"></a>”</p>
  <p id="a2D">复次，<a id="a-2E"></a>出现宝光主海神，<a id="a-2F"></a>得以等心施一切众生福德海众宝庄严身解脱门；<a id="a-2G"></a>不可坏金刚幢主海神，<a id="a-2H"></a>得巧方便守护一切众生善根解脱门；<a id="a-2I"></a>不杂尘垢主海神，<a id="a-2J"></a>得能竭一切众生烦恼海解脱门；<a id="a-2K"></a>恒住波浪主海神，<a id="a-2L"></a>得令一切众生离恶道解脱门；<a id="a-2M"></a>吉祥宝月主海神，<a id="a-2N"></a>得普灭大痴暗解脱门；<a id="a-2O"></a>妙华龙髻主海神，<a id="a-2P"></a>得灭一切诸趣苦与安乐解脱门；<a id="a-2Q"></a>普持光味主海神，<a id="a-2R"></a>得净治一切众生诸见愚痴性解脱门；<a id="a-2S"></a>宝焰华光主海神，<a id="a-2T"></a>得出生一切宝种性菩提心解脱门；<a id="a-2U"></a>金刚妙髻主海神，<a id="a-2V"></a>得不动心功德海解脱门；<a id="a-2W"></a>海潮雷音主海神，<a id="a-2X"></a>得普入法界三昧门解脱门。</p>
  <p id="a2Y">尔时，<a id="a-2Z"></a>出现宝光主海神，<a id="a-2a"></a>承佛威力，<a id="a-2b"></a>普观一切主海神众，<a id="a-2c"></a>而说颂言：</p>
  <p id="a2d">“不可思议大劫海，<a id="a-2e"></a>供养一切诸如来，<a id="a-2f"></a>普以功德施群生，<a id="a-2g"></a>是故端严最无比。</p>
  <p id="a2h">一切世间皆出现，<a id="a-2i"></a>众生根欲靡不知，<a id="a-2j"></a>普为弘宣大法海，<a id="a-2k"></a>此是坚幢所欣悟。</p>
  <p id="a2l">一切世间众导师，<a id="a-2m"></a>法云大雨不可测，<a id="a-2n"></a>消竭无穷诸苦海，<a id="a-2o"></a>此离垢尘入法门。</p>
  <p id="a2p">一切众生烦恼覆，<a id="a-2q"></a>流转诸趣受众苦，<a id="a-2r"></a>为其开示如来境，<a id="a-2s"></a>普水宫神入此门。</p>
  <p id="a2t">佛于难思劫海中，<a id="a-2u"></a>修行诸行无有尽，<a id="a-2v"></a>永截众生痴惑网，<a id="a-2w"></a>宝月于此能明入。</p>
  <p id="a2x">佛见众生常恐怖，<a id="a-2y"></a>流转生死大海中，<a id="a-2z"></a>示彼如来无上道，<a id="a-30"></a>龙髻悟解生欣悦。</p>
  <p id="a31">诸佛境界不思议，<a id="a-32"></a>法界虚空平等相，<a id="a-33"></a>能净众生痴惑网，<a id="a-34"></a>如是持味能宣说。</p>
  <p id="a35">佛眼清净不思议，<a id="a-36"></a>一切境界悉该览，<a id="a-37"></a>普示众生诸妙道，<a id="a-38"></a>此是华光心所悟。</p>
  <p id="a39">魔军广大无央数，<a id="a-3A"></a>一刹那中悉摧灭，<a id="a-3B"></a>心无倾动难测量，<a id="a-3C"></a>金刚妙髻之方便。</p>
  <p id="a3D">普于十方演妙音，<a id="a-3E"></a>其音法界靡不周，<a id="a-3F"></a>此是如来三昧境，<a id="a-3G"></a>海潮音神所行处。<a id="a-3H"></a>”</p>
  <p id="a3I">复次，<a id="a-3J"></a>普发迅流主河神，<a id="a-3K"></a>得普雨无边法雨解脱门；<a id="a-3L"></a>普洁泉涧主河神，<a id="a-3M"></a>得普现一切众生前令永离烦恼解脱门；<a id="a-3N"></a>离尘净眼主河神，<a id="a-3O"></a>得以大悲方便普涤一切众生诸惑尘垢解脱门；<a id="a-3P"></a>十方遍吼主河神，<a id="a-3Q"></a>得恒出饶益众生音解脱门；<a id="a-3R"></a>普救护众生主河神，<a id="a-3S"></a>得于一切含识中恒起无恼害慈解脱门；<a id="a-3T"></a>无热净光主河神，<a id="a-3U"></a>得普示一切清凉善根解脱门；<a id="a-3V"></a>普生欢喜主河神，<a id="a-3W"></a>得修行具足施令一切众生永离悭著解脱门；<a id="a-3X"></a>广德胜幢主河神，<a id="a-3Y"></a>得作一切欢喜福田解脱门；<a id="a-3Z"></a>光照普世主河神，<a id="a-3a"></a>得能令一切众生杂染者清净、<a id="a-3b"></a>瞋毒者欢喜解脱门；<a id="a-3c"></a>海德光明主河神，<a id="a-3d"></a>得能令一切众生入解脱海恒受具足乐解脱门。</p>
  <p id="a3e">尔时，<a id="a-3f"></a>普发迅流主河神，<a id="a-3g"></a>承佛威力，<a id="a-3h"></a>普观一切主河神众，<a id="a-3i"></a>而说颂言：</p>
  <p id="a3j">“如来往昔为众生，<a id="a-3k"></a>修治法海无边行，<a id="a-3l"></a>譬如霈泽清炎暑，<a id="a-3m"></a>普灭众生烦恼热。</p>
  <p id="a3n">佛昔难宣无量劫，<a id="a-3o"></a>以愿光明净世间，<a id="a-3p"></a>诸根熟者令悟道，<a id="a-3q"></a>此普洁神心所悟。</p>
  <p id="a3r">大悲方便等众生，<a id="a-3s"></a>悉现其前常化诱，<a id="a-3t"></a>普使净治烦恼垢，<a id="a-3u"></a>净眼见此深欢悦。</p>
  <p id="a3v">佛演妙音普使闻，<a id="a-3w"></a>众生爱乐心欢喜，<a id="a-3x"></a>悉使涤除无量苦，<a id="a-3y"></a>此遍吼神之解脱。</p>
  <p id="a3z">佛昔修习菩提行，<a id="a-40"></a>为利众生无量劫，<a id="a-41"></a>是故光明遍世间，<a id="a-42"></a>护神忆念生欢喜。</p>
  <p id="a43">佛昔修行为众生，<a id="a-44"></a>种种方便令成熟，<a id="a-45"></a>普净福海除众苦，<a id="a-46"></a>无热见此心欣庆。</p>
  <p id="a47">施门广大无穷尽，<a id="a-48"></a>一切众生咸利益，<a id="a-49"></a>能令见者无悭著，<a id="a-4A"></a>此普喜神之所悟。</p>
  <p id="a4B">佛昔修行实方便，<a id="a-4C"></a>成就无边功德海，<a id="a-4D"></a>能令见者靡不欣，<a id="a-4E"></a>此胜幢神心悟悦。</p>
  <p id="a4F">众生有垢咸净治，<a id="a-4G"></a>一切怨害等生慈，<a id="a-4H"></a>故得光照满虚空，<a id="a-4I"></a>普世河神见欢喜。</p>
  <p id="a4J">佛是福田功德海，<a id="a-4K"></a>能令一切离诸恶，<a id="a-4L"></a>乃至成就大菩提，<a id="a-4M"></a>此海光神之解脱。<a id="a-4N"></a>”</p>
  <p id="a4O">复次，<a id="a-4P"></a>柔软胜味主稼神，<a id="a-4Q"></a>得与一切众生法滋味令成就佛身解脱门；<a id="a-4R"></a>时华净光主稼神，<a id="a-4S"></a>得能令一切众生受广大喜乐解脱门；<a id="a-4T"></a>色力勇健主稼神，<a id="a-4U"></a>得以一切圆满法门净诸境界解脱门；<a id="a-4V"></a>增益精气主稼神，<a id="a-4W"></a>得见佛大悲无量神通变化力解脱门；<a id="a-4X"></a>普生根果主稼神，<a id="a-4Y"></a>得普现佛福田令下种无失坏解脱门；<a id="a-4Z"></a>妙严环髻主稼神，<a id="a-4a"></a>得普发众生净信华解脱门；<a id="a-4b"></a>润泽净华主稼神，<a id="a-4c"></a>得大慈愍济诸众生令增长福德海解脱门；<a id="a-4d"></a>成就妙香主稼神，<a id="a-4e"></a>得广开示一切行法解脱门；<a id="a-4f"></a>见者爱乐主稼神，<a id="a-4g"></a>得能令法界一切众生舍离懈怠忧恼等诸恶普清净解脱门；<a id="a-4h"></a>离垢光明主稼神，<a id="a-4i"></a>得观察一切众生善根随应说法令众会欢喜满足解脱门。</p>
  <p id="a4j">尔时，<a id="a-4k"></a>柔软胜味主稼神，<a id="a-4l"></a>承佛威力，<a id="a-4m"></a>普观一切主稼神众，<a id="a-4n"></a>而说颂言：</p>
  <p id="a4o">“如来无上功德海，<a id="a-4p"></a>普现明灯照世间，<a id="a-4q"></a>一切众生咸救护，<a id="a-4r"></a>悉与安乐无遗者。</p>
  <p id="a4s">世尊功德无有边，<a id="a-4t"></a>众生闻者不唐捐，<a id="a-4u"></a>悉使离苦常欢喜，<a id="a-4v"></a>此是时华之所入。</p>
  <p id="a4w">善逝诸力皆圆满，<a id="a-4x"></a>功德庄严现世间，<a id="a-4y"></a>一切众生悉调伏，<a id="a-4z"></a>此法勇力能明证。</p>
  <p id="a50">佛昔修治大悲海，<a id="a-51"></a>其心念念等世间，<a id="a-52"></a>是故神通无有边，<a id="a-53"></a>增益精气能观见。</p>
  <p id="a54">佛遍世间常现前，<a id="a-55"></a>一切方便无空过，<a id="a-56"></a>悉净众生诸惑恼，<a id="a-57"></a>此普生神之解脱。</p>
  <p id="a58">佛是世间大智海，<a id="a-59"></a>放净光明无不遍，<a id="a-5A"></a>广大信解悉从生，<a id="a-5B"></a>如是严髻能明入。</p>
  <p id="a5C">如来观世起慈心，<a id="a-5D"></a>为利众生而出现，<a id="a-5E"></a>示彼恬怡最胜道，<a id="a-5F"></a>此净华神之解脱。</p>
  <p id="a5G">善逝所修清净行，<a id="a-5H"></a>菩提树下具宣说，<a id="a-5I"></a>如是教化满十方，<a id="a-5J"></a>此妙香神能听受。</p>
  <p id="a5K">佛于一切诸世间，<a id="a-5L"></a>悉使离忧生大喜，<a id="a-5M"></a>所有根欲皆治净，<a id="a-5N"></a>可爱乐神斯悟入。</p>
  <p id="a5O">如来出现于世间，<a id="a-5P"></a>普观众生心所乐，<a id="a-5Q"></a>种种方便而成熟，<a id="a-5R"></a>此净光神解脱门。<a id="a-5S"></a>”</p>
  <p id="a5T">复次，<a id="a-5U"></a>吉祥主药神，<a id="a-5V"></a>得普观一切众生心而勤摄取解脱门；<a id="a-5W"></a>栴檀林主药神，<a id="a-5X"></a>得以光明摄取众生俾见者无空过解脱门；<a id="a-5Y"></a>离尘光明主药神，<a id="a-5Z"></a>得能以净方便灭一切众生烦恼解脱门；<a id="a-5a"></a>名称普闻主药神，<a id="a-5b"></a>得能以大名称增长无边善根海解脱门；<a id="a-5c"></a>毛孔现光主药神，<a id="a-5d"></a>得大悲幢速赴一切病境界解脱门；<a id="a-5e"></a>破暗清净主药神，<a id="a-5f"></a>得疗治一切盲冥众生令智眼清净解脱门；<a id="a-5g"></a>普发吼声主药神，<a id="a-5h"></a>得能演佛音说诸法差别义解脱门；<a id="a-5i"></a>蔽日光幢主药神，<a id="a-5j"></a>得能作一切众生善知识令见者咸生善根解脱门；<a id="a-5k"></a>明见十方主药神，<a id="a-5l"></a>得清净大悲藏能以方便令生信解解脱门；<a id="a-5m"></a>普发威光主药神，<a id="a-5n"></a>得方便令念佛灭一切众生病解脱门。</p>
  <p id="a5o">尔时，<a id="a-5p"></a>吉祥主药神，<a id="a-5q"></a>承佛威力，<a id="a-5r"></a>普观一切主药神众，<a id="a-5s"></a>而说颂言：</p>
  <p id="a5t">“如来智慧不思议，<a id="a-5u"></a>悉知一切众生心，<a id="a-5v"></a>能以种种方便力，<a id="a-5w"></a>灭彼群迷无量苦。</p>
  <p id="a5x">大雄善巧难测量，<a id="a-5y"></a>凡有所作无空过，<a id="a-5z"></a>必使众生诸苦灭，<a id="a-60"></a>栴檀林神能悟此。</p>
  <p id="a61">汝观诸佛法如是，<a id="a-62"></a>往昔勤修无量劫，<a id="a-63"></a>而于诸有无所著，<a id="a-64"></a>此离尘光所入门。</p>
  <p id="a65">佛百千劫难可遇，<a id="a-66"></a>若有得见及闻名，<a id="a-67"></a>必令获益无空过，<a id="a-68"></a>此普称神之所了。</p>
  <p id="a69">如来一一毛孔中，<a id="a-6A"></a>悉放光明灭众患，<a id="a-6B"></a>世间烦恼皆令尽，<a id="a-6C"></a>此现光神所入门。</p>
  <p id="a6D">一切众生痴所盲，<a id="a-6E"></a>惑业众苦无量别，<a id="a-6F"></a>佛悉蠲除开智照，<a id="a-6G"></a>如是破暗能观见。</p>
  <p id="a6H">如来一音无限量，<a id="a-6I"></a>能开一切法门海，<a id="a-6J"></a>众生听者悉了知，<a id="a-6K"></a>此是大音之解脱。</p>
  <p id="a6L">汝观佛智难思议，<a id="a-6M"></a>普现诸趣救群生，<a id="a-6N"></a>能令见者皆从化，<a id="a-6O"></a>此蔽日幢深悟了。</p>
  <p id="a6P">如来大悲方便海，<a id="a-6Q"></a>为利世间而出现，<a id="a-6R"></a>广开正道示众生，<a id="a-6S"></a>此见方神能了达。</p>
  <p id="a6T">如来普放大光明，<a id="a-6U"></a>一切十方无不照，<a id="a-6V"></a>令随念佛生功德，<a id="a-6W"></a>此发威光解脱门。<a id="a-6X"></a>”</p>
  <p id="a6Y">复次，<a id="a-6Z"></a>布华如云主林神，<a id="a-6a"></a>得广大无边智海藏解脱门；<a id="a-6b"></a>擢干舒光主林神，<a id="a-6c"></a>得广大修治普清净解脱门；<a id="a-6d"></a>生芽发耀主林神，<a id="a-6e"></a>得增长种种净信芽解脱门；<a id="a-6f"></a>吉祥净叶主林神，<a id="a-6g"></a>得一切清净功德庄严聚解脱门；<a id="a-6h"></a>垂布焰藏主林神，<a id="a-6i"></a>得普门清净慧恒周览法界解脱门；<a id="a-6j"></a>妙庄严光主林神，<a id="a-6k"></a>得普知一切众生行海而兴布法云解脱门；<a id="a-6l"></a>可意雷声主林神，<a id="a-6m"></a>得忍受一切不可意声演清净音解脱门；<a id="a-6n"></a>香光普遍主林神，<a id="a-6o"></a>得十方普现昔所修治广大行境界解脱门；<a id="a-6p"></a>妙光逈曜主林神，<a id="a-6q"></a>得以一切功德法饶益世间解脱门；<a id="a-6r"></a>华果光味主林神，<a id="a-6s"></a>得能令一切见佛出兴常敬念不忌庄严功德藏解脱门。</p>
  <p id="a6t">尔时，<a id="a-6u"></a>布华如云主林神，<a id="a-6v"></a>承佛威力，<a id="a-6w"></a>普观一切主林神众，<a id="a-6x"></a>而说颂言：</p>
  <p id="a6y">“佛昔修习菩提行，<a id="a-6z"></a>福德智慧悉成满，<a id="a-70"></a>一切诸力皆具足，<a id="a-71"></a>放大光明出世间。</p>
  <p id="a72">悲门无量等众生，<a id="a-73"></a>如来往昔普净治，<a id="a-74"></a>是故于世能为益，<a id="a-75"></a>此擢干神之所了。</p>
  <p id="a76">若有众生一见佛，<a id="a-77"></a>必使入于深信海，<a id="a-78"></a>普示一切如来道，<a id="a-79"></a>此妙芽神之解脱。</p>
  <p id="a7A">一毛所集诸功德，<a id="a-7B"></a>劫海宣扬不可尽，<a id="a-7C"></a>诸佛方便难思议，<a id="a-7D"></a>净叶能明此深义。</p>
  <p id="a7E">我念如来于往昔，<a id="a-7F"></a>供养刹尘无量佛，<a id="a-7G"></a>一一佛所智渐明，<a id="a-7H"></a>此焰藏神之所了。</p>
  <p id="a7I">一切众生诸行海，<a id="a-7J"></a>世尊一念悉了知，<a id="a-7K"></a>如是广大无碍智，<a id="a-7L"></a>妙庄严神能悟入。</p>
  <p id="a7M">恒演如来寂妙音，<a id="a-7N"></a>普生无等大欢喜，<a id="a-7O"></a>随其解欲皆令悟，<a id="a-7P"></a>此是雷音所行法。</p>
  <p id="a7Q">如来示现大神通，<a id="a-7R"></a>十方国土皆周遍，<a id="a-7S"></a>佛昔修行悉令见，<a id="a-7T"></a>此普香光所入门。</p>
  <p id="a7U">众生譣诐不修德，<a id="a-7V"></a>迷惑沉流生死中，<a id="a-7W"></a>为彼阐明众智道，<a id="a-7X"></a>此妙光神之所见。</p>
  <p id="a7Y">佛为业障诸众生，<a id="a-7Z"></a>经于亿劫时乃现，<a id="a-7a"></a>其余念念常令见，<a id="a-7b"></a>此味光神所观察。<a id="a-7c"></a>”</p>
  <p id="a7d">复次，<a id="a-7e"></a>宝峰开华主山神，<a id="a-7f"></a>得入大寂定光明解脱门；<a id="a-7g"></a>华林妙髻主山神，<a id="a-7h"></a>得修习慈善根成熟不可思议数众生解脱门；<a id="a-7i"></a>高幢普照主山神，<a id="a-7j"></a>得观察一切众生心所乐严净诸根解脱门；<a id="a-7k"></a>离尘宝髻主山神，<a id="a-7l"></a>得无边劫海勤精进无厌怠解脱门；<a id="a-7m"></a>光照十方主山神，<a id="a-7n"></a>得以无边功德光普觉悟解脱门；<a id="a-7o"></a>大力光明主山神，<a id="a-7p"></a>得能自成熟复令众生舍离愚迷行解脱门；<a id="a-7q"></a>威光普胜主山神，<a id="a-7r"></a>得拔一切苦使无有余解脱门；<a id="a-7s"></a>微密光轮主山神，<a id="a-7t"></a>得演教法光明显示一切如来功德解脱门；<a id="a-7u"></a>普眼现见主山神，<a id="a-7v"></a>得令一切众生乃至于梦中增长善根解脱门；<a id="a-7w"></a>金刚坚固眼主山神，<a id="a-7x"></a>得出现无边大义海解脱门。</p>
  <p id="a7y">尔时，<a id="a-7z"></a>开华匝地主山神，<a id="a-80"></a>承佛威力，<a id="a-81"></a>普观一切主山神众，<a id="a-82"></a>而说颂言：</p>
  <p id="a83">“往修胜行无有边，<a id="a-84"></a>今获神通亦无量，<a id="a-85"></a>法门广辟如尘数，<a id="a-86"></a>悉使众生深悟喜。</p>
  <p id="a87">众相严身遍世间，<a id="a-88"></a>毛孔光明悉清净，<a id="a-89"></a>大慈方便示一切，<a id="a-8A"></a>华林妙髻悟此门。</p>
  <p id="a8B">佛身普现无有边，<a id="a-8C"></a>十方世界皆充满，<a id="a-8D"></a>诸根严净见者喜，<a id="a-8E"></a>此法高幢能悟入。</p>
  <p id="a8F">历劫勤修无懈倦，<a id="a-8G"></a>不染世法如虚空，<a id="a-8H"></a>种种方便化群生，<a id="a-8I"></a>悟此法门名宝髻。</p>
  <p id="a8J">众生盲暗入险道，<a id="a-8K"></a>佛哀愍彼舒光照，<a id="a-8L"></a>普使世间从睡觉，<a id="a-8M"></a>威光悟此心生喜。</p>
  <p id="a8N">昔在诸有广修行，<a id="a-8O"></a>供养刹尘无数佛，<a id="a-8P"></a>令众生见发大愿，<a id="a-8Q"></a>此地大力能明入。</p>
  <p id="a8R">见诸众生流转苦，<a id="a-8S"></a>一切业障恒缠覆，<a id="a-8T"></a>以智慧光悉灭除，<a id="a-8U"></a>此普胜神之解脱。</p>
  <p id="a8V">一一毛孔出妙音，<a id="a-8W"></a>随众生心赞诸佛，<a id="a-8X"></a>悉遍十方无量劫，<a id="a-8Y"></a>此是光轮所入门。</p>
  <p id="a8Z">佛遍十方普现前，<a id="a-8a"></a>种种方便说妙法，<a id="a-8b"></a>广益众生诸行海，<a id="a-8c"></a>此现见神之所悟。</p>
  <p id="a8d">法门如海无边量，<a id="a-8e"></a>一音为说悉令解，<a id="a-8f"></a>一切劫中演不穷，<a id="a-8g"></a>入此方便金刚目。<a id="a-8h"></a>”</p>
  <p id="a8i">复次，<a id="a-8j"></a>普德净华主地神，<a id="a-8k"></a>得以慈悲心念念普观一切众生解脱门；<a id="a-8l"></a>坚福庄严主地神，<a id="a-8m"></a>得普现一切众生福德力解脱门；<a id="a-8n"></a>妙华严树主地神，<a id="a-8o"></a>得普入诸法出生一切佛刹庄严解脱门；<a id="a-8p"></a>普散众宝主地神，<a id="a-8q"></a>得修习种种诸三昧令众生除障垢解脱门；<a id="a-8r"></a>净目观时主地神，<a id="a-8s"></a>得令一切众生常游戏快乐解脱门；<a id="a-8t"></a>金色妙眼主地神，<a id="a-8u"></a>得示现一切清净身调伏众生解脱门；<a id="a-8v"></a>香毛发光主地神，<a id="a-8w"></a>得了知一切佛功德海大威力解脱门；<a id="a-8x"></a>寂音悦意主地神，<a id="a-8y"></a>得普摄持一切众生言音海解脱门；<a id="a-8z"></a>妙华旋髻主地神，<a id="a-90"></a>得充满佛刹离垢性解脱门；<a id="a-91"></a>金刚普持主地神，<a id="a-92"></a>得一切佛法轮所摄持普出现解脱门。</p>
  <p id="a93">尔时，<a id="a-94"></a>普德净华主地神，<a id="a-95"></a>承佛威力，<a id="a-96"></a>普观一切主地神众，<a id="a-97"></a>而说颂言：</p>
  <p id="a98">“如来往昔念念中，<a id="a-99"></a>大慈悲门不可说，<a id="a-9A"></a>如是修行无有已，<a id="a-9B"></a>故得坚牢不坏身。</p>
  <p id="a9C">三世众生及菩萨，<a id="a-9D"></a>所有一切众福聚，<a id="a-9E"></a>悉现如来毛孔中，<a id="a-9F"></a>福严见已生欢喜。</p>
  <p id="a9G">广大寂静三摩地，<a id="a-9H"></a>不生不灭无来去，<a id="a-9I"></a>严净国土示众生，<a id="a-9J"></a>此树华神之解脱。</p>
  <p id="a9K">佛于往昔修诸行，<a id="a-9L"></a>为令众生消重障，<a id="a-9M"></a>普散众宝主地神，<a id="a-9N"></a>见此解脱生欢喜。</p>
  <p id="a9O">如来境界无边际，<a id="a-9P"></a>念念普现于世间，<a id="a-9Q"></a>净目观时主地神，<a id="a-9R"></a>见佛所行心庆悦。</p>
  <p id="a9S">妙音无限不思议，<a id="a-9T"></a>普为众生灭烦恼，<a id="a-9U"></a>金色眼神能了悟，<a id="a-9V"></a>见佛无边胜功德。</p>
  <p id="a9W">一切色形皆化现，<a id="a-9X"></a>十方法界悉充满，<a id="a-9Y"></a>香毛发光常见佛，<a id="a-9Z"></a>如是普化诸众生。</p>
  <p id="a9a">妙音普遍于十方，<a id="a-9b"></a>无量劫中为众说，<a id="a-9c"></a>悦意地神心了达，<a id="a-9d"></a>从佛得闻深敬喜。</p>
  <p id="a9e">佛毛孔出香焰云，<a id="a-9f"></a>随众生心遍世间，<a id="a-9g"></a>一切见者皆成熟，<a id="a-9h"></a>此是华旋所观处。</p>
  <p id="a9i">坚固难坏如金刚，<a id="a-9j"></a>不可倾动逾须弥，<a id="a-9k"></a>佛身如是处世间，<a id="a-9l"></a>普持得见生欢喜。<a id="a-9m"></a>”</p>
  <p id="a9n">复次，<a id="a-9o"></a>宝峰光曜主城神，<a id="a-9p"></a>得方便利益众生解脱门；<a id="a-9q"></a>妙严宫殿主城神，<a id="a-9r"></a>得知众生根教化成熟解脱门；<a id="a-9s"></a>清净喜宝主城神，<a id="a-9t"></a>得常欢喜令一切众生受诸福德解脱门；<a id="a-9u"></a>离忧清净主城神，<a id="a-9v"></a>得救诸怖畏大悲藏解脱门；<a id="a-9w"></a>华灯焰眼主城神，<a id="a-9x"></a>得普明了大智慧解脱门；<a id="a-9y"></a>焰幢明现主城神，<a id="a-9z"></a>得普方便示现解脱门；<a id="a-A0"></a>盛福威光主城神，<a id="a-A1"></a>得普观察一切众生令修广大福德海解脱门；<a id="a-A2"></a>净光明身主城神，<a id="a-A3"></a>得开悟一切愚暗众生解脱门；<a id="a-A4"></a>香幢庄严主城神，<a id="a-A5"></a>得观如来自在力普遍世间调伏众生解脱门；<a id="a-A6"></a>宝峰光目主城神，<a id="a-A7"></a>得能以大光明破一切众生障碍山解脱门。</p>
  <p id="aA8">尔时，<a id="a-A9"></a>宝峰光曜主城神，<a id="a-AA"></a>承佛威力，<a id="a-AB"></a>普观一切主城神众，<a id="a-AC"></a>而说颂言：</p>
  <p id="aAD">“导师如是不思议，<a id="a-AE"></a>光明遍照于十方，<a id="a-AF"></a>众生现前悉见佛，<a id="a-AG"></a>教化成熟无央数。</p>
  <p id="aAH">诸众生根各差别，<a id="a-AI"></a>佛悉了知无有余，<a id="a-AJ"></a>妙严宫殿主城神，<a id="a-AK"></a>入此法门心庆悦。</p>
  <p id="aAL">如来无量劫修行，<a id="a-AM"></a>护持往昔诸佛法，<a id="a-AN"></a>意常承奉生欢喜，<a id="a-AO"></a>妙宝城神悟此门。</p>
  <p id="aAP">如来昔已能除遣，<a id="a-AQ"></a>一切众生诸恐怖，<a id="a-AR"></a>而恒于彼起慈悲，<a id="a-AS"></a>此离忧神心悟喜。</p>
  <p id="aAT">佛智广大无有边，<a id="a-AU"></a>譬如虚空不可量，<a id="a-AV"></a>华目城神斯悟悦，<a id="a-AW"></a>能学如来之妙慧。</p>
  <p id="aAX">如来色相等众生，<a id="a-AY"></a>随其乐欲皆令见，<a id="a-AZ"></a>焰幢明现心能悟，<a id="a-Aa"></a>习此方便生欢喜。</p>
  <p id="aAb">如来往修众福海，<a id="a-Ac"></a>清净广大无边际，<a id="a-Ad"></a>福德幢光于此门，<a id="a-Ae"></a>观察了悟心欣庆。</p>
  <p id="aAf">众生愚迷诸有中，<a id="a-Ag"></a>如世生盲卒无睹，<a id="a-Ah"></a>佛为利益兴于世，<a id="a-Ai"></a>清净光神入此门。</p>
  <p id="aAj">如来自在无有边，<a id="a-Ak"></a>如云普遍于世间，<a id="a-Al"></a>乃至现梦令调伏，<a id="a-Am"></a>此是香幢所观见。</p>
  <p id="aAn">众生痴暗如盲瞽，<a id="a-Ao"></a>种种障盖所缠覆，<a id="a-Ap"></a>佛光照彻普令开，<a id="a-Aq"></a>如是宝峰之所入。<a id="a-Ar"></a>”</p>
  <p id="aAs">复次，<a id="a-At"></a>净庄严幢道场神，<a id="a-Au"></a>得出现供养佛广大庄严具誓愿力解脱门；<a id="a-Av"></a>须弥宝光道场神，<a id="a-Aw"></a>得现一切众生前成就广大菩提行解脱门；<a id="a-Ax"></a>雷音幢相道场神，<a id="a-Ay"></a>得随一切众生心所乐令见佛于梦中为说法解脱门；<a id="a-Az"></a>雨华妙眼道场神，<a id="a-B0"></a>得能雨一切难舍众宝庄严具解脱门；<a id="a-B1"></a>清净焰形道场神，<a id="a-B2"></a>得能现妙庄严道场广化众生令成熟解脱门；<a id="a-B3"></a>华缨垂髻道场神，<a id="a-B4"></a>得随根说法令生正念解脱门；<a id="a-B5"></a>雨宝庄严道场神，<a id="a-B6"></a>得能以辩才普雨无边欢喜法解脱门；<a id="a-B7"></a>勇猛香眼道场神，<a id="a-B8"></a>得广称赞诸佛功德解脱门；<a id="a-B9"></a>金刚彩云道场神，<a id="a-BA"></a>得示现无边色相树庄严道场解脱门；<a id="a-BB"></a>莲华光明道场神，<a id="a-BC"></a>得菩提树下寂然不动而充遍十方解脱门；<a id="a-BD"></a>妙光照曜道场神，<a id="a-BE"></a>得显示如来种种力解脱门。</p>
  <p id="aBF">尔时，<a id="a-BG"></a>净庄严幢道场神，<a id="a-BH"></a>承佛威力，<a id="a-BI"></a>普观一切道场神众而说颂言：</p>
  <p id="aBJ">“我念如来往昔时，<a id="a-BK"></a>于无量劫所修行，<a id="a-BL"></a>诸佛出兴咸供养，<a id="a-BM"></a>故获如空大功德。</p>
  <p id="aBN">佛昔修行无尽施，<a id="a-BO"></a>无量刹土微尘等，<a id="a-BP"></a>须弥光照菩提神，<a id="a-BQ"></a>忆念善逝心欣庆。</p>
  <p id="aBR">如来色相无有穷，<a id="a-BS"></a>变化周流一切刹，<a id="a-BT"></a>乃至梦中常示现，<a id="a-BU"></a>雷幢见此生欢喜。</p>
  <p id="aBV">昔行舍行无量劫，<a id="a-BW"></a>能舍难舍眼如海，<a id="a-BX"></a>如是舍行为众生，<a id="a-BY"></a>此妙眼神能悟悦。</p>
  <p id="aBZ">无边色相宝焰云，<a id="a-Ba"></a>现菩提场遍世间，<a id="a-Bb"></a>焰形清净道场神，<a id="a-Bc"></a>见佛自在生欢喜。</p>
  <p id="aBd">众生行海无有边，<a id="a-Be"></a>佛普弥纶雨法雨，<a id="a-Bf"></a>随其根解除疑惑，<a id="a-Bg"></a>华缨悟此心欢喜。</p>
  <p id="aBh">无量法门差别义，<a id="a-Bi"></a>辩才大海皆能入，<a id="a-Bj"></a>雨宝严具道场神，<a id="a-Bk"></a>于心念念恒如是。</p>
  <p id="aBl">于不可说一切土，<a id="a-Bm"></a>尽世言辞称赞佛，<a id="a-Bn"></a>故获名誉大功德，<a id="a-Bo"></a>此勇眼神能忆念。</p>
  <p id="aBp">种种色相无边树，<a id="a-Bq"></a>普现菩提树王下，<a id="a-Br"></a>金刚彩云悟此门，<a id="a-Bs"></a>恒观道树生欢喜。</p>
  <p id="aBt">十方边际不可得，<a id="a-Bu"></a>佛坐道场智亦然，<a id="a-Bv"></a>莲华步光净信心，<a id="a-Bw"></a>入此解脱深生喜。</p>
  <p id="aBx">道场一切出妙音，<a id="a-By"></a>赞佛难思清净力，<a id="a-Bz"></a>及以成就诸因行，<a id="a-C0"></a>此妙光神能听受。<a id="a-C1"></a>”</p>
  <p id="aC2">复次，<a id="a-C3"></a>宝印手足行神，<a id="a-C4"></a>得普雨众宝生广大欢喜解脱门；<a id="a-C5"></a>莲华光足行神，<a id="a-C6"></a>得示现佛身坐一切光色莲华座令见者欢喜解脱门；<a id="a-C7"></a>最胜华髻足行神，<a id="a-C8"></a>得一一心念中建立一切如来众会道场解脱门；<a id="a-C9"></a>摄诸善见足行神，<a id="a-CA"></a>得举足发步悉调伏无边众生解脱门；<a id="a-CB"></a>妙宝星幢足行神，<a id="a-CC"></a>得念念中化现种种莲华网光明普雨众宝出妙音声解脱门；<a id="a-CD"></a>乐吐妙音足行神，<a id="a-CE"></a>得出生无边欢喜海解脱门；<a id="a-CF"></a>栴檀树光足行神，<a id="a-CG"></a>得以香风普觉一切道场众会解脱门；<a id="a-CH"></a>莲华光明足行神，<a id="a-CI"></a>得一切毛孔放光明演微妙法音解脱门；<a id="a-CJ"></a>微妙光明足行神，<a id="a-CK"></a>得其身遍出种种光明网普照曜解脱门；<a id="a-CL"></a>积集妙华足行神，<a id="a-CM"></a>得开悟一切众生令生善根海解脱门。</p>
  <p id="aCN">尔时，<a id="a-CO"></a>宝印手足行神，<a id="a-CP"></a>承佛神力，<a id="a-CQ"></a>普观一切足行神众，<a id="a-CR"></a>而说颂言：</p>
  <p id="aCS">“佛昔修行无量劫，<a id="a-CT"></a>供养一切诸如来，<a id="a-CU"></a>心恒庆悦不疲厌，<a id="a-CV"></a>喜门深大犹如海。</p>
  <p id="aCW">念念神通不可量，<a id="a-CX"></a>化现莲华种种香，<a id="a-CY"></a>佛坐其上普游往，<a id="a-CZ"></a>红色光神皆睹见。</p>
  <p id="aCa">诸佛如来法如是，<a id="a-Cb"></a>广大众会遍十方，<a id="a-Cc"></a>普现神通不可议，<a id="a-Cd"></a>最胜华神悉明瞩。</p>
  <p id="aCe">十方国土一切处，<a id="a-Cf"></a>于中举足若下足，<a id="a-Cg"></a>悉能成就诸群生，<a id="a-Ch"></a>此善见神心悟喜。</p>
  <p id="aCi">如众生数普现身，<a id="a-Cj"></a>此一一身充法界，<a id="a-Ck"></a>悉放净光雨众宝，<a id="a-Cl"></a>如是解脱星幢入。</p>
  <p id="aCm">如来境界无边际，<a id="a-Cn"></a>普雨法雨皆充满，<a id="a-Co"></a>众会睹佛生欢喜，<a id="a-Cp"></a>此妙音声之所见。</p>
  <p id="aCq">佛音声量等虚空，<a id="a-Cr"></a>一切音声悉在中，<a id="a-Cs"></a>调伏众生靡不遍，<a id="a-Ct"></a>如是栴檀能听受。</p>
  <p id="aCu">一切毛孔出化音，<a id="a-Cv"></a>阐扬三世诸佛名，<a id="a-Cw"></a>闻此音者皆欢喜，<a id="a-Cx"></a>莲华光神如是见。</p>
  <p id="aCy">佛身变现不思议，<a id="a-Cz"></a>步步色相犹如海，<a id="a-D0"></a>随众生心悉令见，<a id="a-D1"></a>此妙光明之所得。</p>
  <p id="aD2">十方普现大神通，<a id="a-D3"></a>一切众生悉开悟，<a id="a-D4"></a>众妙华神于此法，<a id="a-D5"></a>见已心生大欢喜。<a id="a-D6"></a>”</p>
  <p id="aD7">复次，<a id="a-D8"></a>净喜境界身众神，<a id="a-D9"></a>得忆佛往昔誓愿海解脱门；<a id="a-DA"></a>光照十方身众神，<a id="a-DB"></a>得光明普照无边世界解脱门；<a id="a-DC"></a>海音调伏身众神，<a id="a-DD"></a>得大音普觉一切众生令欢喜调伏解脱门；<a id="a-DE"></a>净华严髻身众神，<a id="a-DF"></a>得身如虚空周遍住解脱门；<a id="a-DG"></a>无量威仪身众神，<a id="a-DH"></a>得示一切众生诸佛境界解脱门；<a id="a-DI"></a>最胜光严身众神，<a id="a-DJ"></a>得令一切饥乏众生色力满足解脱门；<a id="a-DK"></a>净光香云身众神，<a id="a-DL"></a>得除一切众生烦恼垢解脱门；<a id="a-DM"></a>守护摄持身众神，<a id="a-DN"></a>得转一切众生愚痴魔业解脱门；<a id="a-DO"></a>普现摄化身众神，<a id="a-DP"></a>得普于一切世主宫殿中显示庄严相解脱门；<a id="a-DQ"></a>不动光明身众神，<a id="a-DR"></a>得普摄一切众生皆令生清净善根解脱门。</p>
  <p id="aDS">尔时，<a id="a-DT"></a>净喜境界身众神，<a id="a-DU"></a>承佛威力，<a id="a-DV"></a>普观一切身众神众，<a id="a-DW"></a>而说颂言：</p>
  <p id="aDX">“我忆须弥尘劫前，<a id="a-DY"></a>有佛妙光出兴世，<a id="a-DZ"></a>世尊于彼如来所，<a id="a-Da"></a>发心供养一切佛。</p>
  <p id="aDb">如来身放大光明，<a id="a-Dc"></a>其光法界靡不充，<a id="a-Dd"></a>众生遇者心调伏，<a id="a-De"></a>此照方神之所见。</p>
  <p id="aDf">如来声震十方国，<a id="a-Dg"></a>一切言音悉圆满，<a id="a-Dh"></a>普觉群生无有余，<a id="a-Di"></a>调伏闻此心欢庆。</p>
  <p id="aDj">佛身清净恒寂灭，<a id="a-Dk"></a>普现众色无诸相，<a id="a-Dl"></a>如是遍住于世间，<a id="a-Dm"></a>此净华神之所入。</p>
  <p id="aDn">导师如是不思议，<a id="a-Do"></a>随众生心悉令见，<a id="a-Dp"></a>或坐或行或时住，<a id="a-Dq"></a>无量威仪所悟门。</p>
  <p id="aDr">佛百千劫难逢遇，<a id="a-Ds"></a>出兴利益能自在，<a id="a-Dt"></a>令世悉离贫穷苦，<a id="a-Du"></a>最胜光严入斯处。</p>
  <p id="aDv">如来一一齿相间，<a id="a-Dw"></a>普放香灯光焰云，<a id="a-Dx"></a>灭除一切众生惑，<a id="a-Dy"></a>离垢云神如是见。</p>
  <p id="aDz">众生染惑为重障，<a id="a-E0"></a>随逐魔径常流转，<a id="a-E1"></a>如来开示解脱道，<a id="a-E2"></a>守护执持能悟入。</p>
  <p id="aE3">我观如来自在力，<a id="a-E4"></a>光布法界悉充满，<a id="a-E5"></a>处王宫殿化众生，<a id="a-E6"></a>此普现神之境界。</p>
  <p id="aE7">众生迷妄具众苦，<a id="a-E8"></a>佛在其中常救护，<a id="a-E9"></a>皆令灭惑生喜心，<a id="a-EA"></a>不动光神所观见。<a id="a-EB"></a>”</p>
  <p id="aEC">复次，<a id="a-ED"></a>妙色那罗延执金刚神，<a id="a-EE"></a>得见如来示现无边色相身解脱门；<a id="a-EF"></a>日轮速疾幢执金刚神，<a id="a-EG"></a>得佛身一一毛如日轮现种种光明云解脱门；<a id="a-EH"></a>须弥华光执金刚神，<a id="a-EI"></a>得化现无量身大神变解脱门；<a id="a-EJ"></a>清净云音执金刚神，<a id="a-EK"></a>得无边随类音解脱门；<a id="a-EL"></a>妙臂天主执金刚神，<a id="a-EM"></a>得现为一切世间主开悟众生解脱门；<a id="a-EN"></a>可爱乐光明执金刚神，<a id="a-EO"></a>得普开示一切佛法差别门咸尽无遗解脱门；<a id="a-EP"></a>大树雷音执金刚神，<a id="a-EQ"></a>得以可爱乐庄严具摄一切树神解脱门；<a id="a-ER"></a>师子王光明执金刚神，<a id="a-ES"></a>得如来广大福庄严聚皆具足明了解脱门；<a id="a-ET"></a>密焰吉祥目执金刚神，<a id="a-EU"></a>得普观察险恶众生心为现威严身解脱门；<a id="a-EV"></a>莲华摩尼髻执金刚神，<a id="a-EW"></a>得普雨一切菩萨庄严具摩尼髻解脱门。</p>
  <p id="aEX">尔时，<a id="a-EY"></a>妙色那罗延执金刚神，<a id="a-EZ"></a>承佛威力，<a id="a-Ea"></a>普观一切执金刚神众，<a id="a-Eb"></a>而说颂言：</p>
  <p id="aEc">“汝应观法王，<a id="a-Ed"></a>法王法如是，<a id="a-Ee"></a>色相无有边，<a id="a-Ef"></a>普现于世间。</p>
  <p id="aEg">佛身一一毛，<a id="a-Eh"></a>光网不思议，<a id="a-Ei"></a>譬如净日轮，<a id="a-Ej"></a>普照十方国。</p>
  <p id="aEk">如来神通力，<a id="a-El"></a>法界悉周遍，<a id="a-Em"></a>一切众生前，<a id="a-En"></a>示现无尽身。</p>
  <p id="aEo">如来说法音，<a id="a-Ep"></a>十方莫不闻，<a id="a-Eq"></a>随诸众生类，<a id="a-Er"></a>悉令心满足。</p>
  <p id="aEs">众见牟尼尊，<a id="a-Et"></a>处世宫殿中，<a id="a-Eu"></a>普为诸群生，<a id="a-Ev"></a>阐扬于大法。</p>
  <p id="aEw">法海漩澓处，<a id="a-Ex"></a>一切差别义，<a id="a-Ey"></a>种种方便门，<a id="a-Ez"></a>演说无穷尽。</p>
  <p id="aF0">无边大方便，<a id="a-F1"></a>普应十方国，<a id="a-F2"></a>遇佛净光明，<a id="a-F3"></a>悉见如来身。</p>
  <p id="aF4">供养于诸佛，<a id="a-F5"></a>亿刹微尘数，<a id="a-F6"></a>功德如虚空，<a id="a-F7"></a>一切所瞻仰。</p>
  <p id="aF8">神通力平等，<a id="a-F9"></a>一切刹皆现，<a id="a-FA"></a>安坐妙道场，<a id="a-FB"></a>普现众生前。</p>
  <p id="aFC">焰云普照世，<a id="a-FD"></a>种种光圆满，<a id="a-FE"></a>法界无不及，<a id="a-FF"></a>示佛所行处。<a id="a-FG"></a>”</p>
 </body>
</html>