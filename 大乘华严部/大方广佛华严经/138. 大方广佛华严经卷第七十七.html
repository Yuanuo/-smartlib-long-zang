<!doctype html>
<html id="z3IBTVVIT" data-ver="1609">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十七</h1>
  <h2 id="a2">入法界品第三十九之十八</h2>
  <p id="a3">尔时，<a id="a-4"></a>善财童子渐次南行，<a id="a-5"></a>至妙意华门城，<a id="a-6"></a>见德生童子、<a id="a-7"></a>有德童女，<a id="a-8"></a>顶礼其足，<a id="a-9"></a>右绕毕已，<a id="a-A"></a>于前合掌而作是言：<a id="a-B"></a>“圣者，<a id="a-C"></a>我已先发阿耨多罗三藐三菩提心，<a id="a-D"></a>而未知菩萨云何学菩萨行？<a id="a-E"></a>云何修菩萨道？<a id="a-F"></a>唯愿慈哀，<a id="a-G"></a>为我宣说！<a id="a-H"></a>”</p>
  <p id="aI">时，<a id="a-J"></a>童子、<a id="a-K"></a>童女告善财言：<a id="a-L"></a>“善男子，<a id="a-M"></a>我等证得菩萨解脱，<a id="a-N"></a>名为幻住。<a id="a-O"></a>得此解脱故，<a id="a-P"></a>见一切世界皆幻住，<a id="a-Q"></a>因缘所生故；<a id="a-R"></a>一切众生皆幻住，<a id="a-S"></a>业烦恼所起故；<a id="a-T"></a>一切世间皆幻住，<a id="a-U"></a>无明、<a id="a-V"></a>有、<a id="a-W"></a>爱等展转缘生故；<a id="a-X"></a>一切法皆幻住，<a id="a-Y"></a>我见等种种幻缘所生故；<a id="a-Z"></a>一切三世皆幻住，<a id="a-a"></a>我见等颠倒智所生故；<a id="a-b"></a>一切众生生灭、<a id="a-c"></a>生老病死、<a id="a-d"></a>忧悲苦恼皆幻住，<a id="a-e"></a>虚妄分别所生故；<a id="a-f"></a>一切国土皆幻住，<a id="a-g"></a>想倒、<a id="a-h"></a>心倒、<a id="a-i"></a>见倒无明所现故；<a id="a-j"></a>一切声闻、<a id="a-k"></a>辟支佛皆幻住，<a id="a-l"></a>智断分别所成故；<a id="a-m"></a>一切菩萨皆幻住，<a id="a-n"></a>能自调伏教化众生诸行愿法之所成故；<a id="a-o"></a>一切菩萨众会、<a id="a-p"></a>变化、<a id="a-q"></a>调伏、<a id="a-r"></a>诸所施为皆幻住，<a id="a-s"></a>愿智幻所成故。<a id="a-t"></a>善男子，<a id="a-u"></a>幻境自性不可思议。</p>
  <p id="av">“善男子，<a id="a-w"></a>我等二人但能知此幻住解脱。<a id="a-x"></a>如诸菩萨摩诃萨善入无边诸事幻网，<a id="a-y"></a>彼功德行，<a id="a-z"></a>我等云何能知能说？<a id="a-10"></a>”</p>
  <p id="a11">时，<a id="a-12"></a>童子、<a id="a-13"></a>童女说自解脱已，<a id="a-14"></a>以不思议诸善根力，<a id="a-15"></a>令善财身柔软光泽，<a id="a-16"></a>而告之言：<a id="a-17"></a>“善男子，<a id="a-18"></a>于此南方，<a id="a-19"></a>有国名海岸，<a id="a-1A"></a>有园名大庄严，<a id="a-1B"></a>其中有一广大楼阁，<a id="a-1C"></a>名毗卢遮那庄严藏，<a id="a-1D"></a>从菩萨善根果报生，<a id="a-1E"></a>从菩萨念力、<a id="a-1F"></a>愿力、<a id="a-1G"></a>自在力、<a id="a-1H"></a>神通力生，<a id="a-1I"></a>从菩萨善巧方便生，<a id="a-1J"></a>从菩萨福德智慧生。</p>
  <p id="a1K">“善男子，<a id="a-1L"></a>住不思议解脱菩萨，<a id="a-1M"></a>以大悲心，<a id="a-1N"></a>为诸众生，<a id="a-1O"></a>现如是境界，<a id="a-1P"></a>集如是庄严。<a id="a-1Q"></a>弥勒菩萨摩诃萨安处其中，<a id="a-1R"></a>为欲摄受本所生处父母、<a id="a-1S"></a>眷属及诸人民，<a id="a-1T"></a>令成熟故；<a id="a-1U"></a>又欲令彼同受生、<a id="a-1V"></a>同修行众生，<a id="a-1W"></a>于大乘中得坚固故；<a id="a-1X"></a>又欲令彼一切众生，<a id="a-1Y"></a>随住地、<a id="a-1Z"></a>随善根皆成就故；<a id="a-1a"></a>又欲为汝显示菩萨解脱门故，<a id="a-1b"></a>显示菩萨遍一切处受生自在故，<a id="a-1c"></a>显示菩萨以种种身普现一切众生之前常教化故，<a id="a-1d"></a>显示菩萨以大悲力普摄一切世间资财而不厌故，<a id="a-1e"></a>显示菩萨具修诸行知一切行离诸相故，<a id="a-1f"></a>显示菩萨处处受生了一切生皆无相故。<a id="a-1g"></a>汝诣彼问：<a id="a-1h"></a>菩萨云何行菩萨行？<a id="a-1i"></a>云何修菩萨道？<a id="a-1j"></a>云何学菩萨戒？<a id="a-1k"></a>云何净菩萨心？<a id="a-1l"></a>云何发菩萨愿？<a id="a-1m"></a>云何集菩萨助道具？<a id="a-1n"></a>云何入菩萨所住地？<a id="a-1o"></a>云何满菩萨波罗蜜？<a id="a-1p"></a>云何获菩萨无生忍？<a id="a-1q"></a>云何具菩萨功德法？<a id="a-1r"></a>云何事菩萨善知识？</p>
  <p id="a1s">“何以故？<a id="a-1t"></a>善男子，<a id="a-1u"></a>彼菩萨摩诃萨通达一切菩萨行，<a id="a-1v"></a>了知一切众生心，<a id="a-1w"></a>常现其前教化调伏。<a id="a-1x"></a>彼菩萨已满一切波罗蜜，<a id="a-1y"></a>已住一切菩萨地，<a id="a-1z"></a>已证一切菩萨忍，<a id="a-20"></a>已入一切菩萨位，<a id="a-21"></a>已蒙授与具足记，<a id="a-22"></a>已游一切菩萨境，<a id="a-23"></a>已得一切佛神力，<a id="a-24"></a>已蒙一切如来以一切智甘露法水而灌其顶。<a id="a-25"></a>善男子，<a id="a-26"></a>彼善知识能润泽汝诸善根，<a id="a-27"></a>能增长汝菩提心，<a id="a-28"></a>能坚汝志，<a id="a-29"></a>能益汝善，<a id="a-2A"></a>能长汝菩萨根，<a id="a-2B"></a>能示汝无碍法，<a id="a-2C"></a>能令汝入普贤地，<a id="a-2D"></a>能为汝说菩萨愿，<a id="a-2E"></a>能为汝说普贤行，<a id="a-2F"></a>能为汝说一切菩萨行愿所成功德。</p>
  <p id="a2G">“善男子，<a id="a-2H"></a>汝不应修一善、<a id="a-2I"></a>照一法、<a id="a-2J"></a>行一行、<a id="a-2K"></a>发一愿、<a id="a-2L"></a>得一记、<a id="a-2M"></a>住一忍，<a id="a-2N"></a>生究竟想；<a id="a-2O"></a>不应以限量心，<a id="a-2P"></a>行于六度，<a id="a-2Q"></a>住于十地，<a id="a-2R"></a>净佛国土，<a id="a-2S"></a>事善知识。<a id="a-2T"></a>何以故？<a id="a-2U"></a>善男子，<a id="a-2V"></a>菩萨摩诃萨应种无量诸善根，<a id="a-2W"></a>应集无量菩提具，<a id="a-2X"></a>应修无量菩提因，<a id="a-2Y"></a>应学无量巧回向，<a id="a-2Z"></a>应化无量众生界，<a id="a-2a"></a>应知无量众生心，<a id="a-2b"></a>应知无量众生根，<a id="a-2c"></a>应识无量众生解，<a id="a-2d"></a>应观无量众生行，<a id="a-2e"></a>应调伏无量众生，<a id="a-2f"></a>应断无量烦恼，<a id="a-2g"></a>应净无量业习，<a id="a-2h"></a>应灭无量邪见，<a id="a-2i"></a>应除无量杂染心，<a id="a-2j"></a>应发无量清净心，<a id="a-2k"></a>应拔无量苦毒箭，<a id="a-2l"></a>应涸无量爱欲海，<a id="a-2m"></a>应破无量无明暗，<a id="a-2n"></a>应摧无量我慢山，<a id="a-2o"></a>应断无量生死缚，<a id="a-2p"></a>应度无量诸有流，<a id="a-2q"></a>应竭无量受生海，<a id="a-2r"></a>应令无量众生出五欲淤泥，<a id="a-2s"></a>应使无量众生离三界牢狱，<a id="a-2t"></a>应置无量众生于圣道中，<a id="a-2u"></a>应消灭无量贪欲行，<a id="a-2v"></a>应净治无量瞋恚行，<a id="a-2w"></a>应摧破无量愚痴行，<a id="a-2x"></a>应超无量魔网，<a id="a-2y"></a>应离无量魔业，<a id="a-2z"></a>应净治菩萨无量欲乐，<a id="a-30"></a>应增长菩萨无量方便，<a id="a-31"></a>应出生菩萨无量增上根，<a id="a-32"></a>应明洁菩萨无量决定解，<a id="a-33"></a>应趣入菩萨无量平等，<a id="a-34"></a>应清净菩萨无量功德，<a id="a-35"></a>应修治菩萨无量诸行，<a id="a-36"></a>应示现菩萨无量随顺世间行，<a id="a-37"></a>应生无量净信力，<a id="a-38"></a>应住无量精进力，<a id="a-39"></a>应净无量正念力，<a id="a-3A"></a>应满无量三昧力，<a id="a-3B"></a>应起无量净慧力，<a id="a-3C"></a>应坚无量胜解力，<a id="a-3D"></a>应集无量福德力，<a id="a-3E"></a>应长无量智慧力，<a id="a-3F"></a>应发起无量菩萨力，<a id="a-3G"></a>应圆满无量如来力，<a id="a-3H"></a>应分别无量法门，<a id="a-3I"></a>应了知无量法门，<a id="a-3J"></a>应清净无量法门，<a id="a-3K"></a>应生无量法光明，<a id="a-3L"></a>应作无量法照耀，<a id="a-3M"></a>应照无量品类根，<a id="a-3N"></a>应知无量烦恼病，<a id="a-3O"></a>应集无量妙法药，<a id="a-3P"></a>应疗无量众生疾，<a id="a-3Q"></a>应严办无量甘露供，<a id="a-3R"></a>应往诣无量佛国土，<a id="a-3S"></a>应供养无量诸如来，<a id="a-3T"></a>应入无量菩萨会，<a id="a-3U"></a>应受无量诸佛教，<a id="a-3V"></a>应忍无量众生罪，<a id="a-3W"></a>应灭无量恶道难，<a id="a-3X"></a>应令无量众生生善道，<a id="a-3Y"></a>应以四摄摄无量众生，<a id="a-3Z"></a>应修无量总持门，<a id="a-3a"></a>应生无量大愿门，<a id="a-3b"></a>应修无量大慈、<a id="a-3c"></a>大愿力，<a id="a-3d"></a>应勤求无量法常无休息，<a id="a-3e"></a>应起无量思惟力，<a id="a-3f"></a>应起无量神通事，<a id="a-3g"></a>应净无量智光明，<a id="a-3h"></a>应往无量众生趣，<a id="a-3i"></a>应受无量诸有生，<a id="a-3j"></a>应现无量差别身，<a id="a-3k"></a>应知无量言辞法，<a id="a-3l"></a>应入无量差别心，<a id="a-3m"></a>应知菩萨大境界，<a id="a-3n"></a>应住菩萨大宫殿，<a id="a-3o"></a>应观菩萨甚深妙法，<a id="a-3p"></a>应知菩萨难知境界，<a id="a-3q"></a>应行菩萨难行诸行，<a id="a-3r"></a>应具菩萨尊重威德，<a id="a-3s"></a>应践菩萨难入正位，<a id="a-3t"></a>应知菩萨种种诸行，<a id="a-3u"></a>应现菩萨普遍神力，<a id="a-3v"></a>应受菩萨平等法云，<a id="a-3w"></a>应广菩萨无边行网，<a id="a-3x"></a>应满菩萨无边诸度，<a id="a-3y"></a>应受菩萨无量记莂，<a id="a-3z"></a>应入菩萨无量忍门，<a id="a-40"></a>应治菩萨无量诸地，<a id="a-41"></a>应净菩萨无量法门，<a id="a-42"></a>应同诸菩萨，<a id="a-43"></a>安住无边劫，<a id="a-44"></a>供养无量佛，<a id="a-45"></a>严净不可说佛国土，<a id="a-46"></a>出生不可说菩萨愿。<a id="a-47"></a>善男子，<a id="a-48"></a>举要言之，<a id="a-49"></a>应普修一切菩萨行，<a id="a-4A"></a>应普化一切众生界，<a id="a-4B"></a>应普入一切劫，<a id="a-4C"></a>应普生一切处，<a id="a-4D"></a>应普知一切世，<a id="a-4E"></a>应普行一切法，<a id="a-4F"></a>应普净一切刹，<a id="a-4G"></a>应普满一切愿，<a id="a-4H"></a>应普供一切佛，<a id="a-4I"></a>应普同一切菩萨愿，<a id="a-4J"></a>应普事一切善知识。</p>
  <p id="a4K">“善男子，<a id="a-4L"></a>汝求善知识，<a id="a-4M"></a>不应疲倦；<a id="a-4N"></a>见善知识，<a id="a-4O"></a>勿生厌足；<a id="a-4P"></a>请问善知识，<a id="a-4Q"></a>勿惮劳苦；<a id="a-4R"></a>亲近善知识，<a id="a-4S"></a>勿怀退转；<a id="a-4T"></a>供养善知识，<a id="a-4U"></a>不应休息；<a id="a-4V"></a>受善知识教，<a id="a-4W"></a>不应倒错；<a id="a-4X"></a>学善知识行，<a id="a-4Y"></a>不应疑惑；<a id="a-4Z"></a>闻善知识演说出离门，<a id="a-4a"></a>不应犹豫；<a id="a-4b"></a>见善知识随烦恼行，<a id="a-4c"></a>勿生嫌怪；<a id="a-4d"></a>于善知识所生深信尊敬心，<a id="a-4e"></a>不应变改。<a id="a-4f"></a>何以故？<a id="a-4g"></a>善男子，<a id="a-4h"></a>菩萨因善知识，<a id="a-4i"></a>听闻一切菩萨诸行，<a id="a-4j"></a>成就一切菩萨功德，<a id="a-4k"></a>出生一切菩萨大愿，<a id="a-4l"></a>引发一切菩萨善根，<a id="a-4m"></a>积集一切菩萨助道，<a id="a-4n"></a>开发一切菩萨法光明，<a id="a-4o"></a>显示一切菩萨出离门，<a id="a-4p"></a>修学一切菩萨清净戒，<a id="a-4q"></a>安住一切菩萨功德法，<a id="a-4r"></a>清净一切菩萨广大志，<a id="a-4s"></a>增长一切菩萨坚固心，<a id="a-4t"></a>具足一切菩萨陀罗尼辩才门，<a id="a-4u"></a>得一切菩萨清净藏，<a id="a-4v"></a>生一切菩萨定光明，<a id="a-4w"></a>得一切菩萨殊胜愿，<a id="a-4x"></a>与一切菩萨同一愿，<a id="a-4y"></a>闻一切菩萨殊胜法，<a id="a-4z"></a>得一切菩萨秘密处，<a id="a-50"></a>至一切菩萨法宝洲，<a id="a-51"></a>增一切菩萨善根芽，<a id="a-52"></a>长一切菩萨智慧身，<a id="a-53"></a>护一切菩萨深密藏，<a id="a-54"></a>持一切菩萨福德聚，<a id="a-55"></a>净一切菩萨受生道，<a id="a-56"></a>受一切菩萨正法云，<a id="a-57"></a>入一切菩萨大愿路，<a id="a-58"></a>趣一切如来菩提果，<a id="a-59"></a>摄取一切菩萨妙行，<a id="a-5A"></a>开示一切菩萨功德，<a id="a-5B"></a>往一切方听受妙法，<a id="a-5C"></a>赞一切菩萨广大威德，<a id="a-5D"></a>生一切菩萨大慈悲力，<a id="a-5E"></a>摄一切菩萨胜自在力，<a id="a-5F"></a>生一切菩萨菩提分，<a id="a-5G"></a>作一切菩萨利益事。</p>
  <p id="a5H">“善男子，<a id="a-5I"></a>菩萨由善知识任持，<a id="a-5J"></a>不堕恶趣；<a id="a-5K"></a>由善知识摄受，<a id="a-5L"></a>不退大乘；<a id="a-5M"></a>由善知识护念，<a id="a-5N"></a>不毁犯菩萨戒；<a id="a-5O"></a>由善知识守护，<a id="a-5P"></a>不随逐恶知识；<a id="a-5Q"></a>由善知识养育，<a id="a-5R"></a>不缺减菩萨法；<a id="a-5S"></a>由善知识摄取，<a id="a-5T"></a>超越凡夫地；<a id="a-5U"></a>由善知识教诲，<a id="a-5V"></a>超越二乘地；<a id="a-5W"></a>由善知识示导，<a id="a-5X"></a>得出离世间；<a id="a-5Y"></a>由善知识长养，<a id="a-5Z"></a>能不染世法；<a id="a-5a"></a>由承事善知识，<a id="a-5b"></a>修一切菩萨行；<a id="a-5c"></a>由供养善知识，<a id="a-5d"></a>具一切助道法；<a id="a-5e"></a>由亲近善知识，<a id="a-5f"></a>不为业惑之所摧伏；<a id="a-5g"></a>由恃怙善知识，<a id="a-5h"></a>势力坚固，<a id="a-5i"></a>不怖诸魔；<a id="a-5j"></a>由依止善知识，<a id="a-5k"></a>增长一切菩提分法。<a id="a-5l"></a>何以故？<a id="a-5m"></a>善男子，<a id="a-5n"></a>善知识者，<a id="a-5o"></a>能净诸障，<a id="a-5p"></a>能灭诸罪，<a id="a-5q"></a>能除诸难，<a id="a-5r"></a>能止诸恶，<a id="a-5s"></a>能破无明长夜黑暗，<a id="a-5t"></a>能坏诸见坚固牢狱，<a id="a-5u"></a>能出生死城，<a id="a-5v"></a>能舍世俗家，<a id="a-5w"></a>能截诸魔网，<a id="a-5x"></a>能拔众苦箭，<a id="a-5y"></a>能离无智险难处，<a id="a-5z"></a>能出邪见大旷野，<a id="a-60"></a>能度诸有流，<a id="a-61"></a>能离诸邪道，<a id="a-62"></a>能示菩提路，<a id="a-63"></a>能教菩萨法，<a id="a-64"></a>能令安住菩萨行，<a id="a-65"></a>能令趣向一切智，<a id="a-66"></a>能净智慧眼，<a id="a-67"></a>能长菩提心，<a id="a-68"></a>能生大悲，<a id="a-69"></a>能演妙行，<a id="a-6A"></a>能说波罗蜜，<a id="a-6B"></a>能摈恶知识，<a id="a-6C"></a>能令住诸地，<a id="a-6D"></a>能令获诸忍，<a id="a-6E"></a>能令修习一切善根，<a id="a-6F"></a>能令成办一切道具，<a id="a-6G"></a>能施与一切大功德，<a id="a-6H"></a>能令到一切种智位，<a id="a-6I"></a>能令欢喜集功德，<a id="a-6J"></a>能令踊跃修诸行，<a id="a-6K"></a>能令趣入甚深义，<a id="a-6L"></a>能令开示出离门，<a id="a-6M"></a>能令杜绝诸恶道，<a id="a-6N"></a>能令以法光照耀，<a id="a-6O"></a>能令以法雨润泽，<a id="a-6P"></a>能令消灭一切惑，<a id="a-6Q"></a>能令舍离一切见，<a id="a-6R"></a>能令增长一切佛智慧，<a id="a-6S"></a>能令安住一切佛法门。</p>
  <p id="a6T">“善男子，<a id="a-6U"></a>善知识者，<a id="a-6V"></a>如慈母，<a id="a-6W"></a>出生佛种故；<a id="a-6X"></a>如慈父，<a id="a-6Y"></a>广大利益故；<a id="a-6Z"></a>如乳母，<a id="a-6a"></a>守护不令作恶故；<a id="a-6b"></a>如教师，<a id="a-6c"></a>示其菩萨所学故；<a id="a-6d"></a>如善导，<a id="a-6e"></a>能示波罗蜜道故；<a id="a-6f"></a>如良医，<a id="a-6g"></a>能治烦恼诸病故；<a id="a-6h"></a>如雪山，<a id="a-6i"></a>增长一切智药故；<a id="a-6j"></a>如勇将，<a id="a-6k"></a>殄除一切怖畏故；<a id="a-6l"></a>如济客，<a id="a-6m"></a>令出生死暴流故；<a id="a-6n"></a>如船师，<a id="a-6o"></a>令到智慧宝洲故。<a id="a-6p"></a>善男子，<a id="a-6q"></a>常当如是正念思惟诸善知识。</p>
  <p id="a6r">“复次，<a id="a-6s"></a>善男子，<a id="a-6t"></a>汝承事一切善知识，<a id="a-6u"></a>应发如大地心，<a id="a-6v"></a>荷负重任无疲倦故；<a id="a-6w"></a>应发如金刚心，<a id="a-6x"></a>志愿坚固不可坏故；<a id="a-6y"></a>应发如铁围山心，<a id="a-6z"></a>一切诸苦无能动故；<a id="a-70"></a>应发如给侍心，<a id="a-71"></a>所有教令皆随顺故；<a id="a-72"></a>应发如弟子心，<a id="a-73"></a>所有训诲无违逆故；<a id="a-74"></a>应发如僮仆心，<a id="a-75"></a>不厌一切诸作务故；<a id="a-76"></a>应发如养母心，<a id="a-77"></a>受诸勤苦不告劳故；<a id="a-78"></a>应发如佣作心，<a id="a-79"></a>随所受教无违逆故；<a id="a-7A"></a>应发如除粪人心，<a id="a-7B"></a>离憍慢故；<a id="a-7C"></a>应发如已熟稼心，<a id="a-7D"></a>能低下故；<a id="a-7E"></a>应发如良马心，<a id="a-7F"></a>离恶性故；<a id="a-7G"></a>应发如大车心，<a id="a-7H"></a>能运重故；<a id="a-7I"></a>应发如调顺象心，<a id="a-7J"></a>恒伏从故；<a id="a-7K"></a>应发如须弥山心，<a id="a-7L"></a>不倾动故；<a id="a-7M"></a>应发如良犬心，<a id="a-7N"></a>不害主故；<a id="a-7O"></a>应发如旃荼罗心，<a id="a-7P"></a>离憍慢故；<a id="a-7Q"></a>应发如犗牛心，<a id="a-7R"></a>无威怒故；<a id="a-7S"></a>应发如舟船心，<a id="a-7T"></a>往来不倦故；<a id="a-7U"></a>应发如桥梁心，<a id="a-7V"></a>济渡忘疲故；<a id="a-7W"></a>应发如孝子心，<a id="a-7X"></a>承顺颜色故；<a id="a-7Y"></a>应发如王子心，<a id="a-7Z"></a>遵行教命故。</p>
  <p id="a7a">“复次，<a id="a-7b"></a>善男子，<a id="a-7c"></a>汝应于自身生病苦想，<a id="a-7d"></a>于善知识生医王想，<a id="a-7e"></a>于所说法生良药想，<a id="a-7f"></a>于所修行生除病想；<a id="a-7g"></a>又应于自身生远行想，<a id="a-7h"></a>于善知识生导师想，<a id="a-7i"></a>于所说法生正道想，<a id="a-7j"></a>于所修行生远达想；<a id="a-7k"></a>又应于自身生求度想，<a id="a-7l"></a>于善知识生船师想，<a id="a-7m"></a>于所说法生舟楫想，<a id="a-7n"></a>于所修行生到岸想；<a id="a-7o"></a>又应于自身生苗稼想，<a id="a-7p"></a>于善知识生龙王想，<a id="a-7q"></a>于所说法生时雨想，<a id="a-7r"></a>于所修行生成熟想；<a id="a-7s"></a>又应于自身生贫穷想，<a id="a-7t"></a>于善知识生毗沙门王想，<a id="a-7u"></a>于所说法生财宝想，<a id="a-7v"></a>于所修行生富饶想；<a id="a-7w"></a>又应于自身生弟子想，<a id="a-7x"></a>于善知识生良工想，<a id="a-7y"></a>于所说法生技艺想，<a id="a-7z"></a>于所修行生了知想；<a id="a-80"></a>又应于自身生恐怖想，<a id="a-81"></a>于善知识生勇健想，<a id="a-82"></a>于所说法生器仗想，<a id="a-83"></a>于所修行生破冤想；<a id="a-84"></a>又应于自身生商人想，<a id="a-85"></a>于善知识生导师想，<a id="a-86"></a>于所说法生珍宝想，<a id="a-87"></a>于所修行生捃拾想；<a id="a-88"></a>又应于自身生儿子想，<a id="a-89"></a>于善知识生父母想，<a id="a-8A"></a>于所说法生家业想，<a id="a-8B"></a>于所修行生绍继想；<a id="a-8C"></a>又应于自身生王子想，<a id="a-8D"></a>于善知识生大臣想，<a id="a-8E"></a>于所说法生王教想，<a id="a-8F"></a>于所修行生冠王冠想、<a id="a-8G"></a>服王服想、<a id="a-8H"></a>系王缯想、<a id="a-8I"></a>坐王殿想。</p>
  <p id="a8J">“善男子，<a id="a-8K"></a>汝应发如是心，<a id="a-8L"></a>作如是意近善知识。<a id="a-8M"></a>何以故？<a id="a-8N"></a>以如是心近善知识，<a id="a-8O"></a>令其志愿永得清净。</p>
  <p id="a8P">“复次，<a id="a-8Q"></a>善男子，<a id="a-8R"></a>善知识者长诸善根，<a id="a-8S"></a>譬如雪山长诸药草；<a id="a-8T"></a>善知识者是佛法器，<a id="a-8U"></a>譬如大海吞纳众流；<a id="a-8V"></a>善知识者是功德处，<a id="a-8W"></a>譬如大海出生众宝；<a id="a-8X"></a>善知识者净菩提心，<a id="a-8Y"></a>譬如猛火能炼真金；<a id="a-8Z"></a>善知识者出过世法，<a id="a-8a"></a>如须弥山出于大海；<a id="a-8b"></a>善知识者不染世法，<a id="a-8c"></a>譬如莲华不著于水；<a id="a-8d"></a>善知识者不受诸恶，<a id="a-8e"></a>譬如大海不宿死尸；<a id="a-8f"></a>善知识者增长白法，<a id="a-8g"></a>譬如白月光色圆满；<a id="a-8h"></a>善知识者照明法界，<a id="a-8i"></a>譬如盛日照四天下；<a id="a-8j"></a>善知识者长菩萨身，<a id="a-8k"></a>譬如父母养育儿子。</p>
  <p id="a8l">“善男子，<a id="a-8m"></a>以要言之，<a id="a-8n"></a>菩萨摩诃萨若能随顺善知识教，<a id="a-8o"></a>得十不可说百千亿那由他功德，<a id="a-8p"></a>净十不可说百千亿那由他深心，<a id="a-8q"></a>长十不可说百千亿那由他菩萨根，<a id="a-8r"></a>净十不可说百千亿那由他菩萨力，<a id="a-8s"></a>断十不可说百千亿阿僧祇障，<a id="a-8t"></a>超十不可说百千亿阿僧祇魔境，<a id="a-8u"></a>入十不可说百千亿阿僧祇法门，<a id="a-8v"></a>满十不可说百千亿阿僧祇助道，<a id="a-8w"></a>修十不可说百千亿阿僧祇妙行，<a id="a-8x"></a>发十不可说百千亿阿僧祇大愿。</p>
  <p id="a8y">“善男子，<a id="a-8z"></a>我复略说一切菩萨行、<a id="a-90"></a>一切菩萨波罗蜜、<a id="a-91"></a>一切菩萨地、<a id="a-92"></a>一切菩萨忍、<a id="a-93"></a>一切菩萨总持门、<a id="a-94"></a>一切菩萨三昧门、<a id="a-95"></a>一切菩萨神通智、<a id="a-96"></a>一切菩萨回向、<a id="a-97"></a>一切菩萨愿。<a id="a-98"></a>一切菩萨成就佛法，<a id="a-99"></a>皆由善知识力，<a id="a-9A"></a>以善知识而为根本，<a id="a-9B"></a>依善知识生，<a id="a-9C"></a>依善知识出，<a id="a-9D"></a>依善知识长，<a id="a-9E"></a>依善知识住，<a id="a-9F"></a>善知识为因缘，<a id="a-9G"></a>善知识能发起。<a id="a-9H"></a>”</p>
  <p id="a9I">时，<a id="a-9J"></a>善财童子闻善知识如是功德，<a id="a-9K"></a>能开示无量菩萨妙行，<a id="a-9L"></a>能成就无量广大佛法，<a id="a-9M"></a>踊跃欢喜，<a id="a-9N"></a>顶礼德生及有德足，<a id="a-9O"></a>绕无量匝，<a id="a-9P"></a>殷勤瞻仰，<a id="a-9Q"></a>辞退而去。</p>
  <p id="a9R">尔时，<a id="a-9S"></a>善财童子闻善知识教，<a id="a-9T"></a>润泽其心，<a id="a-9U"></a>正念思惟诸菩萨行，<a id="a-9V"></a>向海岸国。<a id="a-9W"></a>自忆往世不修礼敬，<a id="a-9X"></a>即时发意勤力而行；<a id="a-9Y"></a>复忆往世身心不净，<a id="a-9Z"></a>即时发意专自治洁；<a id="a-9a"></a>复忆往世作诸恶业，<a id="a-9b"></a>即时发意专自防断；<a id="a-9c"></a>复忆往世起诸妄想，<a id="a-9d"></a>即时发意恒正思惟；<a id="a-9e"></a>复忆往世所修诸行但为自身，<a id="a-9f"></a>即时发意令心广大普及含识；<a id="a-9g"></a>复忆往世追求欲境常自损耗无有滋味，<a id="a-9h"></a>即时发意修行佛法长养诸根以自安隐；<a id="a-9i"></a>复忆往世起邪思念颠倒相应，<a id="a-9j"></a>即时发意生正见心起菩萨愿；<a id="a-9k"></a>复忆往世日夜劬劳作诸恶事，<a id="a-9l"></a>即时发意起大精进成就佛法；<a id="a-9m"></a>复忆往世受五趣生于自他身皆无利益，<a id="a-9n"></a>即时发意愿以其身饶益众生成就佛法承事一切诸善知识。<a id="a-9o"></a>如是思惟，<a id="a-9p"></a>生大欢喜。<a id="a-9q"></a>复观此身是生、<a id="a-9r"></a>老、<a id="a-9s"></a>病、<a id="a-9t"></a>死众苦之宅，<a id="a-9u"></a>愿尽未来劫，<a id="a-9v"></a>修菩萨道教化众生，<a id="a-9w"></a>见诸如来成就佛法，<a id="a-9x"></a>游行一切佛刹，<a id="a-9y"></a>承事一切法师，<a id="a-9z"></a>住持一切佛教，<a id="a-A0"></a>寻求一切法侣，<a id="a-A1"></a>见一切善知识，<a id="a-A2"></a>集一切诸佛法，<a id="a-A3"></a>与一切菩萨愿智身而作因缘。</p>
  <p id="aA4">作是念时，<a id="a-A5"></a>长不思议无量善根，<a id="a-A6"></a>即于一切菩萨深信尊重，<a id="a-A7"></a>生希有想，<a id="a-A8"></a>生大师想；<a id="a-A9"></a>诸根清净，<a id="a-AA"></a>善法增益，<a id="a-AB"></a>起一切菩萨恭敬供养，<a id="a-AC"></a>作一切菩萨曲躬合掌，<a id="a-AD"></a>生一切菩萨普见世间眼，<a id="a-AE"></a>起一切菩萨普念众生想，<a id="a-AF"></a>现一切菩萨无量愿化身，<a id="a-AG"></a>出一切菩萨清净赞说音；<a id="a-AH"></a>想见过、<a id="a-AI"></a>现一切诸佛及诸菩萨，<a id="a-AJ"></a>于一切处示现成道神通变化，<a id="a-AK"></a>乃至无有一毛端处而不周遍；<a id="a-AL"></a>又得清净智光明眼，<a id="a-AM"></a>见一切菩萨所行境界；<a id="a-AN"></a>其心普入十方刹网，<a id="a-AO"></a>其愿普遍虚空法界，<a id="a-AP"></a>三世平等，<a id="a-AQ"></a>无有休息。<a id="a-AR"></a>如是一切，<a id="a-AS"></a>皆以信受善知识教之所致耳。</p>
  <p id="aAT">善财童子以如是尊重、<a id="a-AU"></a>如是供养、<a id="a-AV"></a>如是称赞、<a id="a-AW"></a>如是观察、<a id="a-AX"></a>如是愿力、<a id="a-AY"></a>如是想念、<a id="a-AZ"></a>如是无量智慧境界，<a id="a-Aa"></a>于毗卢遮那庄严藏大楼阁前，<a id="a-Ab"></a>五体投地，<a id="a-Ac"></a>暂时敛念，<a id="a-Ad"></a>思惟观察。<a id="a-Ae"></a>以深信解、<a id="a-Af"></a>大愿力故，<a id="a-Ag"></a>入遍一切处智慧身平等门，<a id="a-Ah"></a>普现其身在于一切如来前、<a id="a-Ai"></a>一切菩萨前、<a id="a-Aj"></a>一切善知识前、<a id="a-Ak"></a>一切如来塔庙前、<a id="a-Al"></a>一切如来形像前、<a id="a-Am"></a>一切诸佛诸菩萨住处前、<a id="a-An"></a>一切法宝前、<a id="a-Ao"></a>一切声闻辟支佛及其塔庙前、<a id="a-Ap"></a>一切圣众福田前、<a id="a-Aq"></a>一切父母尊者前、<a id="a-Ar"></a>一切十方众生前，<a id="a-As"></a>皆如上说，<a id="a-At"></a>尊重礼赞，<a id="a-Au"></a>尽未来际无有休息。<a id="a-Av"></a>等虚空，<a id="a-Aw"></a>无边量故；<a id="a-Ax"></a>等法界，<a id="a-Ay"></a>无障碍故；<a id="a-Az"></a>等实际，<a id="a-B0"></a>遍一切故；<a id="a-B1"></a>等如来，<a id="a-B2"></a>无分别故。<a id="a-B3"></a>犹如影，<a id="a-B4"></a>随智现故；<a id="a-B5"></a>犹如梦，<a id="a-B6"></a>从思起故；<a id="a-B7"></a>犹如像，<a id="a-B8"></a>示一切故；<a id="a-B9"></a>犹如响，<a id="a-BA"></a>缘所发故；<a id="a-BB"></a>无有生，<a id="a-BC"></a>递兴谢故；<a id="a-BD"></a>无有性，<a id="a-BE"></a>随缘转故。</p>
  <p id="aBF">又决定知一切诸报皆从业起，<a id="a-BG"></a>一切诸果皆从因起，<a id="a-BH"></a>一切诸业皆从习起，<a id="a-BI"></a>一切佛兴皆从信起，<a id="a-BJ"></a>一切化现诸供养事皆悉从于决定解起，<a id="a-BK"></a>一切化佛从敬心起，<a id="a-BL"></a>一切佛法从善根起，<a id="a-BM"></a>一切化身从方便起，<a id="a-BN"></a>一切佛事从大愿起，<a id="a-BO"></a>一切菩萨所修诸行从回向起，<a id="a-BP"></a>一切法界广大庄严从一切智境界而起。<a id="a-BQ"></a>离于断见，<a id="a-BR"></a>知回向故；<a id="a-BS"></a>离于常见，<a id="a-BT"></a>知无生故；<a id="a-BU"></a>离无因见，<a id="a-BV"></a>知正因故；<a id="a-BW"></a>离颠倒见，<a id="a-BX"></a>知如实理故；<a id="a-BY"></a>离自在见，<a id="a-BZ"></a>知不由他故；<a id="a-Ba"></a>离自他见，<a id="a-Bb"></a>知从缘起故；<a id="a-Bc"></a>离边执见，<a id="a-Bd"></a>知法界无边故；<a id="a-Be"></a>离往来见，<a id="a-Bf"></a>知如影像故；<a id="a-Bg"></a>离有无见，<a id="a-Bh"></a>知不生灭故；<a id="a-Bi"></a>离一切法见，<a id="a-Bj"></a>知空无生故，<a id="a-Bk"></a>知不自在故，<a id="a-Bl"></a>知愿力出生故；<a id="a-Bm"></a>离一切相，<a id="a-Bn"></a>见入无相际故。<a id="a-Bo"></a>知一切法如种生芽故，<a id="a-Bp"></a>如印生文故。<a id="a-Bq"></a>知质如像故，<a id="a-Br"></a>知声如响故，<a id="a-Bs"></a>知境如梦故，<a id="a-Bt"></a>知业如幻故。<a id="a-Bu"></a>了世心现故，<a id="a-Bv"></a>了果因起故，<a id="a-Bw"></a>了报业集故，<a id="a-Bx"></a>了知一切诸功德法皆从菩萨善巧方便所流出故。</p>
  <p id="aBy">善财童子入如是智，<a id="a-Bz"></a>端心洁念；<a id="a-C0"></a>于楼观前，<a id="a-C1"></a>举体投地，<a id="a-C2"></a>殷勤顶礼；<a id="a-C3"></a>不思议善根流注身心，<a id="a-C4"></a>清凉悦泽。<a id="a-C5"></a>从地而起，<a id="a-C6"></a>一心瞻仰，<a id="a-C7"></a>目不暂舍，<a id="a-C8"></a>合掌围绕，<a id="a-C9"></a>经无量匝，<a id="a-CA"></a>作是念言：<a id="a-CB"></a>“此大楼阁，<a id="a-CC"></a>是解空、<a id="a-CD"></a>无相、<a id="a-CE"></a>无愿者之所住处；<a id="a-CF"></a>是于一切法无分别者之所住处；<a id="a-CG"></a>是了法界无差别者之所住处；<a id="a-CH"></a>是知一切众生不可得者之所住处；<a id="a-CI"></a>是知一切法无生者之所住处；<a id="a-CJ"></a>是不著一切世间者之所住处；<a id="a-CK"></a>是不著一切窟宅者之所住处；<a id="a-CL"></a>是不乐一切聚落者之所住处；<a id="a-CM"></a>是不依一切境界者之所住处；<a id="a-CN"></a>是离一切想者之所住处；<a id="a-CO"></a>是知一切法无自性者之所住处；<a id="a-CP"></a>是断一切分别业者之所住处；<a id="a-CQ"></a>是离一切想心、<a id="a-CR"></a>意、<a id="a-CS"></a>识者之所住处；<a id="a-CT"></a>是不入不出一切道者之所住处；<a id="a-CU"></a>是入一切甚深般若波罗蜜者之所住处；<a id="a-CV"></a>是能以方便住普门法界者之所住处；<a id="a-CW"></a>是息灭一切烦恼火者之所住处；<a id="a-CX"></a>是以增上慧除断一切见、<a id="a-CY"></a>爱、<a id="a-CZ"></a>慢者之所住处；<a id="a-Ca"></a>是出生一切诸禅解脱三昧通明而游戏者之所住处；<a id="a-Cb"></a>是观察一切菩萨三昧境界者之所住处；<a id="a-Cc"></a>是安住一切如来所者之所住处；<a id="a-Cd"></a>是以一劫入一切劫，<a id="a-Ce"></a>以一切劫入一劫，<a id="a-Cf"></a>而不坏其相者之所住处；<a id="a-Cg"></a>是以一刹入一切刹，<a id="a-Ch"></a>以一切刹入一刹，<a id="a-Ci"></a>而不坏其相者之所住处；<a id="a-Cj"></a>是以一法入一切法，<a id="a-Ck"></a>以一切法入一法，<a id="a-Cl"></a>而不坏其相者之所住处；<a id="a-Cm"></a>是以一众生入一切众生，<a id="a-Cn"></a>以一切众生入一众生，<a id="a-Co"></a>而不坏其相者之所住处；<a id="a-Cp"></a>是以一佛入一切佛，<a id="a-Cq"></a>以一切佛入一佛，<a id="a-Cr"></a>而不坏其相者之所住处；<a id="a-Cs"></a>是于一念中而知一切三世者之所住处；<a id="a-Ct"></a>是于一念中往诣一切国土者之所住处；<a id="a-Cu"></a>是于一切众生前悉现其身者之所住处；<a id="a-Cv"></a>是心常利益一切世间者之所住处；<a id="a-Cw"></a>是能遍至一切处者之所住处；<a id="a-Cx"></a>是虽已出一切世间，<a id="a-Cy"></a>为化众生故而恒于中现身者之所住处；<a id="a-Cz"></a>是不著一切刹，<a id="a-D0"></a>为供养诸佛故而游一切刹者之所住处；<a id="a-D1"></a>是不动本处，<a id="a-D2"></a>能普诣一切佛刹而庄严者之所住处；<a id="a-D3"></a>是亲近一切佛而不起佛想者之所住处；<a id="a-D4"></a>是依止一切善知识而不起善知识想者之所住处；<a id="a-D5"></a>是住一切魔宫而不耽著欲境界者之所住处；<a id="a-D6"></a>是永离一切心想者之所住处；<a id="a-D7"></a>是虽于一切众生中而现其身，<a id="a-D8"></a>然于自他不生二想者之所住处；<a id="a-D9"></a>是能普入一切世界而于法界无差别想者之所住处；<a id="a-DA"></a>是愿住未来一切劫而于诸劫无长短想者之所住处；<a id="a-DB"></a>是不离一毛端处而普现身一切世界者之所住处；<a id="a-DC"></a>是能演说难遭遇法者之所住处；<a id="a-DD"></a>是能住难知法、<a id="a-DE"></a>甚深法、<a id="a-DF"></a>无二法、<a id="a-DG"></a>无相法、<a id="a-DH"></a>无对治法、<a id="a-DI"></a>无所得法、<a id="a-DJ"></a>无戏论法者之所住处；<a id="a-DK"></a>是住大慈大悲者之所住处；<a id="a-DL"></a>是已度一切二乘智、<a id="a-DM"></a>已超一切魔境界、<a id="a-DN"></a>已于世法无所染、<a id="a-DO"></a>已到菩萨所到岸、<a id="a-DP"></a>已住如来所住处者之所住处；<a id="a-DQ"></a>是虽离一切诸相而亦不入声闻正位，<a id="a-DR"></a>虽了一切法无生而亦不住无生法性者之所住处；<a id="a-DS"></a>是虽观不净而不证离贪法亦不与贪欲俱，<a id="a-DT"></a>虽修于慈而不证离瞋法亦不与瞋垢俱，<a id="a-DU"></a>虽观缘起而不证离痴法亦不与痴惑俱者之所住处；<a id="a-DV"></a>是虽住四禅而不随禅生，<a id="a-DW"></a>虽行四无量为化众生故而不生色界，<a id="a-DX"></a>虽修四无色定以大悲故而不住无色界者之所住处；<a id="a-DY"></a>是虽勤修止观为化众生故而不证明脱，<a id="a-DZ"></a>虽行于舍而不舍化众生事者之所住处；<a id="a-Da"></a>是虽观于空而不起空见，<a id="a-Db"></a>虽行无相而常化著相众生，<a id="a-Dc"></a>虽行无愿而不舍菩提行愿者之所住处；<a id="a-Dd"></a>是虽于一切业烦恼中而得自在为化众生故而现随顺诸业烦恼，<a id="a-De"></a>虽无生死为化众生故示受生死，<a id="a-Df"></a>虽已离一切趣为化众生故示入诸趣者之所住处；<a id="a-Dg"></a>是虽行于慈而于诸众生无所爱恋，<a id="a-Dh"></a>虽行于悲而于诸众生无所取著，<a id="a-Di"></a>虽行于喜而观苦众生心常哀愍，<a id="a-Dj"></a>虽行于舍而不废舍利益他事者之所住处；<a id="a-Dk"></a>是虽行九次第定而不厌离欲界受生，<a id="a-Dl"></a>虽知一切法无生无灭而不于实际作证，<a id="a-Dm"></a>虽入三解脱门而不取声闻解脱，<a id="a-Dn"></a>虽观四圣谛而不住小乘圣果，<a id="a-Do"></a>虽观甚深缘起而不住究竟寂灭，<a id="a-Dp"></a>虽修八圣道而不求永出世间，<a id="a-Dq"></a>虽超凡夫地而不堕声闻、<a id="a-Dr"></a>辟支佛地，<a id="a-Ds"></a>虽观五取蕴而不永灭诸蕴，<a id="a-Dt"></a>虽超出四魔而不分别诸魔，<a id="a-Du"></a>虽不著六处而不永灭六处，<a id="a-Dv"></a>虽安住真如而不堕实际，<a id="a-Dw"></a>虽说一切乘而不舍大乘。<a id="a-Dx"></a>此大楼阁，<a id="a-Dy"></a>是住如是等一切诸功德者之所住处。<a id="a-Dz"></a>”</p>
  <p id="aE0">尔时，<a id="a-E1"></a>善财童子而说颂言：</p>
  <p id="aE2">“此是大悲清净智，<a id="a-E3"></a>利益世间慈氏尊，<a id="a-E4"></a>灌顶地中佛长子，<a id="a-E5"></a>入如来境之住处。</p>
  <p id="aE6">一切名闻诸佛子，<a id="a-E7"></a>已入大乘解脱门，<a id="a-E8"></a>游行法界心无著，<a id="a-E9"></a>此无等者之住处。</p>
  <p id="aEA">施戒忍进禅智慧，<a id="a-EB"></a>方便愿力及神通，<a id="a-EC"></a>如是大乘诸度法，<a id="a-ED"></a>悉具足者之住处。</p>
  <p id="aEE">智慧广大如虚空，<a id="a-EF"></a>普知三世一切法，<a id="a-EG"></a>无碍无依无所取，<a id="a-EH"></a>了诸有者之住处。</p>
  <p id="aEI">善能解了一切法，<a id="a-EJ"></a>无性无生无所依，<a id="a-EK"></a>如鸟飞空得自在，<a id="a-EL"></a>此大智者之住处。</p>
  <p id="aEM">了知三毒真实性，<a id="a-EN"></a>分别因缘虚妄起，<a id="a-EO"></a>亦不厌彼而求出，<a id="a-EP"></a>此寂静人之住处。</p>
  <p id="aEQ">三解脱门八圣道，<a id="a-ER"></a>诸蕴处界及缘起，<a id="a-ES"></a>悉能观察不趣寂，<a id="a-ET"></a>此善巧人之住处。</p>
  <p id="aEU">十方国土及众生，<a id="a-EV"></a>以无碍智咸观察，<a id="a-EW"></a>了性皆空不分别，<a id="a-EX"></a>此寂灭人之住处。</p>
  <p id="aEY">普行法界悉无碍，<a id="a-EZ"></a>而求行性不可得，<a id="a-Ea"></a>如风行空无所行，<a id="a-Eb"></a>此无依者之住处。</p>
  <p id="aEc">普见恶道群生类，<a id="a-Ed"></a>受诸楚毒无所归，<a id="a-Ee"></a>放大慈光悉除灭，<a id="a-Ef"></a>此哀愍者之住处。</p>
  <p id="aEg">见诸众生失正道，<a id="a-Eh"></a>譬如生盲践畏途，<a id="a-Ei"></a>引其令入解脱城，<a id="a-Ej"></a>此大导师之住处。</p>
  <p id="aEk">见诸众生入魔网，<a id="a-El"></a>生老病死常逼迫，<a id="a-Em"></a>令其解脱得慰安，<a id="a-En"></a>此勇健人之住处。</p>
  <p id="aEo">见诸众生婴惑病，<a id="a-Ep"></a>而兴广大悲愍心，<a id="a-Eq"></a>以智慧药悉除灭，<a id="a-Er"></a>此大医王之住处。</p>
  <p id="aEs">见诸群生没有海，<a id="a-Et"></a>沉沦忧迫受众苦，<a id="a-Eu"></a>悉以法船而救之，<a id="a-Ev"></a>此善度者之住处。</p>
  <p id="aEw">见诸众生在惑海，<a id="a-Ex"></a>能发菩提妙宝心，<a id="a-Ey"></a>悉入其中而济拔，<a id="a-Ez"></a>此善渔人之住处。</p>
  <p id="aF0">恒以大愿慈悲眼，<a id="a-F1"></a>普观一切诸众生，<a id="a-F2"></a>从诸有海而拔出，<a id="a-F3"></a>此金翅王之住处。</p>
  <p id="aF4">譬如日月在虚空，<a id="a-F5"></a>一切世间靡不烛，<a id="a-F6"></a>智慧光明亦如是，<a id="a-F7"></a>此照世者之住处。</p>
  <p id="aF8">菩萨为化一众生，<a id="a-F9"></a>普尽未来无量劫，<a id="a-FA"></a>如为一人一切尔，<a id="a-FB"></a>此救世者之住处。</p>
  <p id="aFC">于一国土化众生，<a id="a-FD"></a>尽未来劫无休息，<a id="a-FE"></a>一一国土咸如是，<a id="a-FF"></a>此坚固意之住处。</p>
  <p id="aFG">十方诸佛所说法，<a id="a-FH"></a>一座普受咸令尽，<a id="a-FI"></a>尽未来劫恒悉然，<a id="a-FJ"></a>此智海人之住处。</p>
  <p id="aFK">遍游一切世界海，<a id="a-FL"></a>普入一切道场海，<a id="a-FM"></a>供养一切如来海，<a id="a-FN"></a>此修行者之住处。</p>
  <p id="aFO">修行一切妙行海，<a id="a-FP"></a>发起无边大愿海，<a id="a-FQ"></a>如是经于众劫海，<a id="a-FR"></a>此功德者之住处。</p>
  <p id="aFS">一毛端处无量刹，<a id="a-FT"></a>佛众生劫不可说，<a id="a-FU"></a>如是明见靡不周，<a id="a-FV"></a>此无碍眼之住处。</p>
  <p id="aFW">一念普摄无边劫，<a id="a-FX"></a>国土诸佛及众生，<a id="a-FY"></a>智慧无碍悉正知，<a id="a-FZ"></a>此具德人之住处。</p>
  <p id="aFa">十方国土碎为尘，<a id="a-Fb"></a>一切大海以毛滴，<a id="a-Fc"></a>菩萨发愿数如是，<a id="a-Fd"></a>此无碍者之住处。</p>
  <p id="aFe">成就总持三昧门，<a id="a-Ff"></a>大愿诸禅及解脱，<a id="a-Fg"></a>一一皆住无边劫，<a id="a-Fh"></a>此真佛子之住处。</p>
  <p id="aFi">无量无边诸佛子，<a id="a-Fj"></a>种种说法度众生，<a id="a-Fk"></a>亦说世间众技术，<a id="a-Fl"></a>此修行者之住处。</p>
  <p id="aFm">成就神通方便智，<a id="a-Fn"></a>修行如幻妙法门，<a id="a-Fo"></a>十方五趣悉现生，<a id="a-Fp"></a>此无碍者之住处。</p>
  <p id="aFq">菩萨始从初发心，<a id="a-Fr"></a>具足修行一切行，<a id="a-Fs"></a>化身无量遍法界，<a id="a-Ft"></a>此神力者之住处。</p>
  <p id="aFu">一念成就菩提道，<a id="a-Fv"></a>普作无边智慧业，<a id="a-Fw"></a>世情思虑悉发狂，<a id="a-Fx"></a>此难量者之住处。</p>
  <p id="aFy">成就神通无障碍，<a id="a-Fz"></a>游行法界靡不周，<a id="a-G0"></a>其心未尝有所得，<a id="a-G1"></a>此净慧者之住处。</p>
  <p id="aG2">菩萨修行无碍慧，<a id="a-G3"></a>入诸国土无所著，<a id="a-G4"></a>以无二智普照明，<a id="a-G5"></a>此无我者之住处。</p>
  <p id="aG6">了知诸法无依止，<a id="a-G7"></a>本性寂灭同虚空，<a id="a-G8"></a>常行如是境界中，<a id="a-G9"></a>此离垢人之住处。</p>
  <p id="aGA">普见群生受诸苦，<a id="a-GB"></a>发大仁慈智慧心，<a id="a-GC"></a>愿常利益诸世间，<a id="a-GD"></a>此悲愍者之住处。</p>
  <p id="aGE">佛子住于此，<a id="a-GF"></a>普现众生前，<a id="a-GG"></a>犹如日月轮，<a id="a-GH"></a>遍除生死暗。</p>
  <p id="aGI">佛子住于此，<a id="a-GJ"></a>普顺众生心，<a id="a-GK"></a>变现无量身，<a id="a-GL"></a>充满十方刹。</p>
  <p id="aGM">佛子住于此，<a id="a-GN"></a>遍游诸世界，<a id="a-GO"></a>一切如来所，<a id="a-GP"></a>无量无数劫。</p>
  <p id="aGQ">佛子住于此，<a id="a-GR"></a>思量诸佛法，<a id="a-GS"></a>无量无数劫，<a id="a-GT"></a>其心无厌倦。</p>
  <p id="aGU">佛子住于此，<a id="a-GV"></a>念念入三昧，<a id="a-GW"></a>一一三昧门，<a id="a-GX"></a>阐明诸佛境。</p>
  <p id="aGY">佛子住于此，<a id="a-GZ"></a>悉知一切刹，<a id="a-Ga"></a>无量无数劫，<a id="a-Gb"></a>众生佛名号。</p>
  <p id="aGc">佛子住于此，<a id="a-Gd"></a>一念摄诸劫，<a id="a-Ge"></a>但随众生心，<a id="a-Gf"></a>而无分别想。</p>
  <p id="aGg">佛子住于此，<a id="a-Gh"></a>修习诸三昧，<a id="a-Gi"></a>一一心念中，<a id="a-Gj"></a>了知三世法。</p>
  <p id="aGk">佛子住于此，<a id="a-Gl"></a>结跏身不动，<a id="a-Gm"></a>普现一切刹，<a id="a-Gn"></a>一切诸趣中。</p>
  <p id="aGo">佛子住于此，<a id="a-Gp"></a>饮诸佛法海，<a id="a-Gq"></a>深入智慧海，<a id="a-Gr"></a>具足功德海。</p>
  <p id="aGs">佛子住于此，<a id="a-Gt"></a>悉知诸刹数，<a id="a-Gu"></a>世数众生数，<a id="a-Gv"></a>佛名数亦然。</p>
  <p id="aGw">佛子住于此，<a id="a-Gx"></a>一念悉能了，<a id="a-Gy"></a>一切三世中，<a id="a-Gz"></a>国土之成坏。</p>
  <p id="aH0">佛子住于此，<a id="a-H1"></a>普知佛行愿，<a id="a-H2"></a>菩萨所修行，<a id="a-H3"></a>众生根性欲。</p>
  <p id="aH4">佛子住于此，<a id="a-H5"></a>见一微尘中，<a id="a-H6"></a>无量刹道场，<a id="a-H7"></a>众生及诸劫。</p>
  <p id="aH8">如一微尘内，<a id="a-H9"></a>一切尘亦然，<a id="a-HA"></a>种种咸具足，<a id="a-HB"></a>处处皆无碍。</p>
  <p id="aHC">佛子住于此，<a id="a-HD"></a>普观一切法，<a id="a-HE"></a>众生刹及世，<a id="a-HF"></a>无起无所有。</p>
  <p id="aHG">观察众生等，<a id="a-HH"></a>法等如来等，<a id="a-HI"></a>刹等诸愿等，<a id="a-HJ"></a>三世悉平等。</p>
  <p id="aHK">佛子住于此，<a id="a-HL"></a>教化诸群生，<a id="a-HM"></a>供养诸如来，<a id="a-HN"></a>思惟诸法性。</p>
  <p id="aHO">无量千万劫，<a id="a-HP"></a>所修愿智行，<a id="a-HQ"></a>广大不可量，<a id="a-HR"></a>称扬莫能尽。</p>
  <p id="aHS">彼诸大勇猛，<a id="a-HT"></a>所行无障碍，<a id="a-HU"></a>安住于此中，<a id="a-HV"></a>我合掌敬礼。</p>
  <p id="aHW">诸佛之长子，<a id="a-HX"></a>圣德慈氏尊；<a id="a-HY"></a>我今恭敬礼，<a id="a-HZ"></a>愿垂顾念我！<a id="a-Ha"></a>”</p>
  <p id="aHb">尔时，<a id="a-Hc"></a>善财童子以如是等一切菩萨无量称扬赞叹法，<a id="a-Hd"></a>而赞毗卢遮那庄严藏大楼阁中诸菩萨已，<a id="a-He"></a>曲躬合掌，<a id="a-Hf"></a>恭敬顶礼，<a id="a-Hg"></a>一心愿见弥勒菩萨亲近供养；<a id="a-Hh"></a>乃见弥勒菩萨摩诃萨从别处来，<a id="a-Hi"></a>无量天、<a id="a-Hj"></a>龙、<a id="a-Hk"></a>夜叉、<a id="a-Hl"></a>乾闼婆、<a id="a-Hm"></a>阿修罗、<a id="a-Hn"></a>迦楼罗、<a id="a-Ho"></a>紧那罗、<a id="a-Hp"></a>摩睺罗伽王，<a id="a-Hq"></a>释、<a id="a-Hr"></a>梵、<a id="a-Hs"></a>护世，<a id="a-Ht"></a>及本生处无量眷属、<a id="a-Hu"></a>婆罗门众，<a id="a-Hv"></a>及余无数百千众生，<a id="a-Hw"></a>前后围绕而共来向庄严藏大楼观所。<a id="a-Hx"></a>善财见已，<a id="a-Hy"></a>欢喜踊跃，<a id="a-Hz"></a>五体投地。</p>
  <p id="aI0">时，<a id="a-I1"></a>弥勒菩萨观察善财，<a id="a-I2"></a>指示大众，<a id="a-I3"></a>叹其功德，<a id="a-I4"></a>而说颂曰：</p>
  <p id="aI5">“汝等观善财，<a id="a-I6"></a>智慧心清净，<a id="a-I7"></a>为求菩提行，<a id="a-I8"></a>而来至我所。</p>
  <p id="aI9">善来圆满慈，<a id="a-IA"></a>善来清净悲，<a id="a-IB"></a>善来寂灭眼，<a id="a-IC"></a>修行无懈倦。</p>
  <p id="aID">善来清净意，<a id="a-IE"></a>善来广大心，<a id="a-IF"></a>善来不退根，<a id="a-IG"></a>修行无懈倦。</p>
  <p id="aIH">善来不动行，<a id="a-II"></a>常求善知识，<a id="a-IJ"></a>了达一切法，<a id="a-IK"></a>调伏诸群生。</p>
  <p id="aIL">善来行妙道，<a id="a-IM"></a>善来住功德，<a id="a-IN"></a>善来趣佛果，<a id="a-IO"></a>未曾有疲倦。</p>
  <p id="aIP">善来德为体，<a id="a-IQ"></a>善来法所滋，<a id="a-IR"></a>善来无边行，<a id="a-IS"></a>世间难可见。</p>
  <p id="aIT">善来离迷惑，<a id="a-IU"></a>世法不能染，<a id="a-IV"></a>利衰毁誉等，<a id="a-IW"></a>一切无分别。</p>
  <p id="aIX">善来施安乐，<a id="a-IY"></a>调柔堪受化；<a id="a-IZ"></a>谄诳瞋慢心，<a id="a-Ia"></a>一切悉除灭。</p>
  <p id="aIb">善来真佛子，<a id="a-Ic"></a>普诣于十方，<a id="a-Id"></a>增长诸功德，<a id="a-Ie"></a>调柔无懈倦。</p>
  <p id="aIf">善来三世智，<a id="a-Ig"></a>遍知一切法，<a id="a-Ih"></a>普生功德藏，<a id="a-Ii"></a>修行不疲厌。</p>
  <p id="aIj">文殊德云等，<a id="a-Ik"></a>一切诸佛子，<a id="a-Il"></a>令汝至我所，<a id="a-Im"></a>示汝无碍处。</p>
  <p id="aIn">具修菩萨行，<a id="a-Io"></a>普摄诸群生；<a id="a-Ip"></a>如是广大人，<a id="a-Iq"></a>今来至我所。</p>
  <p id="aIr">为求诸如来，<a id="a-Is"></a>清净之境界，<a id="a-It"></a>问诸广大愿，<a id="a-Iu"></a>而来至我所。</p>
  <p id="aIv">去来现在佛，<a id="a-Iw"></a>所成诸行业，<a id="a-Ix"></a>汝欲皆修学，<a id="a-Iy"></a>而来至我所。</p>
  <p id="aIz">汝于善知识，<a id="a-J0"></a>欲求微妙法，<a id="a-J1"></a>欲受菩萨行，<a id="a-J2"></a>而来至我所。</p>
  <p id="aJ3">汝念善知识，<a id="a-J4"></a>诸佛所称叹，<a id="a-J5"></a>令汝成菩提，<a id="a-J6"></a>而来至我所。</p>
  <p id="aJ7">汝念善知识，<a id="a-J8"></a>生我如父母，<a id="a-J9"></a>养我如乳母，<a id="a-JA"></a>增我菩提分，</p>
  <p id="aJB">如医疗众疾，<a id="a-JC"></a>如天洒甘露，<a id="a-JD"></a>如日示正道，<a id="a-JE"></a>如月转净轮，</p>
  <p id="aJF">如山不动摇，<a id="a-JG"></a>如海无增减，<a id="a-JH"></a>如船师济渡，<a id="a-JI"></a>而来至我所。</p>
  <p id="aJJ">汝观善知识，<a id="a-JK"></a>犹如大猛将，<a id="a-JL"></a>亦如大商主，<a id="a-JM"></a>又如大导师，</p>
  <p id="aJN">能建正法幢，<a id="a-JO"></a>能示佛功德，<a id="a-JP"></a>能灭诸恶道，<a id="a-JQ"></a>能开善趣门，</p>
  <p id="aJR">能显诸佛身，<a id="a-JS"></a>能守诸佛藏，<a id="a-JT"></a>能持诸佛法，<a id="a-JU"></a>是故愿瞻奉。</p>
  <p id="aJV">欲满清净智，<a id="a-JW"></a>欲具端正身，<a id="a-JX"></a>欲生尊贵家，<a id="a-JY"></a>而来至我所。</p>
  <p id="aJZ">汝等观此人，<a id="a-Ja"></a>亲近善知识，<a id="a-Jb"></a>随其所修学，<a id="a-Jc"></a>一切应顺行。</p>
  <p id="aJd">以昔福因缘，<a id="a-Je"></a>文殊令发心，<a id="a-Jf"></a>随顺无违逆，<a id="a-Jg"></a>修行不懈倦。</p>
  <p id="aJh">父母与亲属，<a id="a-Ji"></a>宫殿及财产，<a id="a-Jj"></a>一切皆舍离，<a id="a-Jk"></a>谦下求知识。</p>
  <p id="aJl">净治如是意，<a id="a-Jm"></a>永离世间身，<a id="a-Jn"></a>当生佛国土，<a id="a-Jo"></a>受诸胜果报。</p>
  <p id="aJp">善财见众生，<a id="a-Jq"></a>生老病死苦，<a id="a-Jr"></a>为发大悲意，<a id="a-Js"></a>勤修无上道。</p>
  <p id="aJt">善财见众生，<a id="a-Ju"></a>五趣常流转，<a id="a-Jv"></a>为求金刚智，<a id="a-Jw"></a>破彼诸苦轮。</p>
  <p id="aJx">善财见众生，<a id="a-Jy"></a>心田甚荒秽，<a id="a-Jz"></a>为除三毒刺，<a id="a-K0"></a>专求利智犁。</p>
  <p id="aK1">众生处痴暗，<a id="a-K2"></a>盲冥失正道；<a id="a-K3"></a>善财为导师，<a id="a-K4"></a>示其安隐处。</p>
  <p id="aK5">忍铠解脱乘，<a id="a-K6"></a>智慧为利剑，<a id="a-K7"></a>能于三有内，<a id="a-K8"></a>破诸烦恼贼。</p>
  <p id="aK9">善财法船师，<a id="a-KA"></a>普济诸含识，<a id="a-KB"></a>令过尔焰海，<a id="a-KC"></a>疾至净宝洲。</p>
  <p id="aKD">善财正觉日，<a id="a-KE"></a>智光大愿轮，<a id="a-KF"></a>周行法界空，<a id="a-KG"></a>普照群迷宅。</p>
  <p id="aKH">善财正觉月，<a id="a-KI"></a>白法悉圆满，<a id="a-KJ"></a>慈定清凉光，<a id="a-KK"></a>等照众生心。</p>
  <p id="aKL">善财胜智海，<a id="a-KM"></a>依于直心住，<a id="a-KN"></a>菩提行渐深，<a id="a-KO"></a>出生众法宝。</p>
  <p id="aKP">善财大心龙，<a id="a-KQ"></a>升于法界空，<a id="a-KR"></a>兴云霔甘泽，<a id="a-KS"></a>生成一切果。</p>
  <p id="aKT">善财燃法灯，<a id="a-KU"></a>信炷慈悲油，<a id="a-KV"></a>念器功德光，<a id="a-KW"></a>灭除三毒暗。</p>
  <p id="aKX">觉心迦罗逻，<a id="a-KY"></a>悲胞慈为肉，<a id="a-KZ"></a>菩提分肢节，<a id="a-Ka"></a>长于如来藏。</p>
  <p id="aKb">增长福德藏，<a id="a-Kc"></a>清净智慧藏，<a id="a-Kd"></a>开显方便藏，<a id="a-Ke"></a>出生大愿藏。</p>
  <p id="aKf">如是大庄严，<a id="a-Kg"></a>救护诸群生；<a id="a-Kh"></a>一切天人中，<a id="a-Ki"></a>难闻难可见。</p>
  <p id="aKj">如是智慧树，<a id="a-Kk"></a>根深不可动，<a id="a-Kl"></a>众行渐增长，<a id="a-Km"></a>普荫诸群生。</p>
  <p id="aKn">欲生一切德，<a id="a-Ko"></a>欲问一切法，<a id="a-Kp"></a>欲断一切疑，<a id="a-Kq"></a>专求善知识。</p>
  <p id="aKr">欲破诸惑魔，<a id="a-Ks"></a>欲除诸见垢，<a id="a-Kt"></a>欲解众生缚，<a id="a-Ku"></a>专求善知识。</p>
  <p id="aKv">当灭诸恶道，<a id="a-Kw"></a>当示人天路，<a id="a-Kx"></a>令修功德行，<a id="a-Ky"></a>疾入涅槃城。</p>
  <p id="aKz">当度诸见难，<a id="a-L0"></a>当截诸见网，<a id="a-L1"></a>当枯爱欲水，<a id="a-L2"></a>当示三有道。</p>
  <p id="aL3">当为世依怙，<a id="a-L4"></a>当作世光明，<a id="a-L5"></a>当成三界师，<a id="a-L6"></a>示其解脱处。</p>
  <p id="aL7">亦当令世间，<a id="a-L8"></a>普离诸想著，<a id="a-L9"></a>普觉烦恼睡，<a id="a-LA"></a>普出爱欲泥。</p>
  <p id="aLB">当了种种法，<a id="a-LC"></a>当净种种刹；<a id="a-LD"></a>一切咸究竟，<a id="a-LE"></a>其心大欢喜。</p>
  <p id="aLF">汝行极调柔，<a id="a-LG"></a>汝心甚清净，<a id="a-LH"></a>所欲修功德，<a id="a-LI"></a>一切当圆满。</p>
  <p id="aLJ">不久见诸佛，<a id="a-LK"></a>了达一切法，<a id="a-LL"></a>严净众刹海，<a id="a-LM"></a>成就大菩提。</p>
  <p id="aLN">当满诸行海，<a id="a-LO"></a>当知诸法海，<a id="a-LP"></a>当度众生海，<a id="a-LQ"></a>如是修诸行。</p>
  <p id="aLR">当到功德岸，<a id="a-LS"></a>当生诸善品，<a id="a-LT"></a>当与佛子等，<a id="a-LU"></a>如是心决定。</p>
  <p id="aLV">当断一切惑，<a id="a-LW"></a>当净一切业，<a id="a-LX"></a>当伏一切魔，<a id="a-LY"></a>满足如是愿。</p>
  <p id="aLZ">当生妙智道，<a id="a-La"></a>当开正法道，<a id="a-Lb"></a>不久当舍离，<a id="a-Lc"></a>惑业诸苦道。</p>
  <p id="aLd">一切众生轮，<a id="a-Le"></a>沉迷诸有轮；<a id="a-Lf"></a>汝当转法轮，<a id="a-Lg"></a>令其断苦轮。</p>
  <p id="aLh">汝当持佛种，<a id="a-Li"></a>汝当净法种，<a id="a-Lj"></a>汝当集僧种，<a id="a-Lk"></a>三世悉周遍。</p>
  <p id="aLl">当断众爱网，<a id="a-Lm"></a>当裂众见网，<a id="a-Ln"></a>当救众苦网，<a id="a-Lo"></a>当成此愿网。</p>
  <p id="aLp">当度众生界，<a id="a-Lq"></a>当净国土界，<a id="a-Lr"></a>当集智慧界，<a id="a-Ls"></a>当成此心界。</p>
  <p id="aLt">当令众生喜，<a id="a-Lu"></a>当令菩萨喜，<a id="a-Lv"></a>当令诸佛喜，<a id="a-Lw"></a>当成此欢喜。</p>
  <p id="aLx">当见一切趣，<a id="a-Ly"></a>当见一切刹，<a id="a-Lz"></a>当见一切法，<a id="a-M0"></a>当成此佛见。</p>
  <p id="aM1">当放破暗光，<a id="a-M2"></a>当放息热光，<a id="a-M3"></a>当放灭恶光，<a id="a-M4"></a>涤除三有苦。</p>
  <p id="aM5">当开天趣门，<a id="a-M6"></a>当开佛道门，<a id="a-M7"></a>当示解脱门，<a id="a-M8"></a>普使众生入。</p>
  <p id="aM9">当示于正道，<a id="a-MA"></a>当绝于邪道；<a id="a-MB"></a>如是勤修行，<a id="a-MC"></a>成就菩提道。</p>
  <p id="aMD">当修功德海，<a id="a-ME"></a>当度三有海；<a id="a-MF"></a>普使群生海，<a id="a-MG"></a>出于众苦海。</p>
  <p id="aMH">当于众生海，<a id="a-MI"></a>消竭烦恼海，<a id="a-MJ"></a>令修诸行海，<a id="a-MK"></a>疾入大智海。</p>
  <p id="aML">汝当增智海，<a id="a-MM"></a>汝当修行海；<a id="a-MN"></a>诸佛大愿海，<a id="a-MO"></a>汝当咸满足。</p>
  <p id="aMP">汝当入刹海，<a id="a-MQ"></a>汝当观众海；<a id="a-MR"></a>汝当以智力，<a id="a-MS"></a>普饮诸法海。</p>
  <p id="aMT">当觐诸佛云，<a id="a-MU"></a>当起供养云，<a id="a-MV"></a>当听妙法云，<a id="a-MW"></a>当兴此愿云。</p>
  <p id="aMX">普游三有室，<a id="a-MY"></a>普坏众惑室，<a id="a-MZ"></a>普入如来室，<a id="a-Ma"></a>当行如是道。</p>
  <p id="aMb">普入三昧门，<a id="a-Mc"></a>普游解脱门，<a id="a-Md"></a>普住神通门，<a id="a-Me"></a>周行于法界。</p>
  <p id="aMf">普现众生前，<a id="a-Mg"></a>普对诸佛前，<a id="a-Mh"></a>譬如日月光，<a id="a-Mi"></a>当成如是力。</p>
  <p id="aMj">所行无动乱，<a id="a-Mk"></a>所行无染著，<a id="a-Ml"></a>如鸟行虚空，<a id="a-Mm"></a>当成此妙用。</p>
  <p id="aMn">譬如因陀网，<a id="a-Mo"></a>刹网如是住；<a id="a-Mp"></a>汝当悉往诣，<a id="a-Mq"></a>如风无所碍。</p>
  <p id="aMr">汝当入法界，<a id="a-Ms"></a>遍往诸世界，<a id="a-Mt"></a>普见三世佛，<a id="a-Mu"></a>心生大欢喜。</p>
  <p id="aMv">汝于诸法门，<a id="a-Mw"></a>已得及当得，<a id="a-Mx"></a>应生大喜跃，<a id="a-My"></a>无贪亦无厌。</p>
  <p id="aMz">汝是功德器，<a id="a-N0"></a>能随诸佛教，<a id="a-N1"></a>能修菩萨行，<a id="a-N2"></a>得见此奇特。</p>
  <p id="aN3">如是诸佛子，<a id="a-N4"></a>亿劫难可遇；<a id="a-N5"></a>况见其功德，<a id="a-N6"></a>所修诸妙道！</p>
  <p id="aN7">汝生于人中，<a id="a-N8"></a>大获诸善利，<a id="a-N9"></a>得见文殊等，<a id="a-NA"></a>无量诸功德。</p>
  <p id="aNB">已离诸恶道，<a id="a-NC"></a>已出诸难处，<a id="a-ND"></a>已超众苦患，<a id="a-NE"></a>善哉勿懈怠。</p>
  <p id="aNF">已离凡夫地，<a id="a-NG"></a>已住菩萨地，<a id="a-NH"></a>当满智慧地，<a id="a-NI"></a>速入如来地。</p>
  <p id="aNJ">菩萨行如海，<a id="a-NK"></a>佛智同虚空，<a id="a-NL"></a>汝愿亦复然，<a id="a-NM"></a>应生大欣庆。</p>
  <p id="aNN">诸根不懈倦，<a id="a-NO"></a>志愿恒决定，<a id="a-NP"></a>亲近善知识，<a id="a-NQ"></a>不久悉成满。</p>
  <p id="aNR">菩萨种种行，<a id="a-NS"></a>皆为调众生，<a id="a-NT"></a>普行诸法门，<a id="a-NU"></a>慎勿生疑惑。</p>
  <p id="aNV">汝具难思福，<a id="a-NW"></a>及以真实信；<a id="a-NX"></a>是故于今日，<a id="a-NY"></a>得见诸佛子。</p>
  <p id="aNZ">汝见诸佛子，<a id="a-Na"></a>悉获广大利，<a id="a-Nb"></a>一一诸大愿，<a id="a-Nc"></a>一切咸信受。</p>
  <p id="aNd">汝于三有中，<a id="a-Ne"></a>能修菩萨行；<a id="a-Nf"></a>是故诸佛子，<a id="a-Ng"></a>示汝解脱门。</p>
  <p id="aNh">非是法器人，<a id="a-Ni"></a>与佛子同住，<a id="a-Nj"></a>设经无量劫，<a id="a-Nk"></a>莫知其境界。</p>
  <p id="aNl">汝见诸菩萨，<a id="a-Nm"></a>得闻如是法，<a id="a-Nn"></a>世间甚难有，<a id="a-No"></a>应生大喜庆。</p>
  <p id="aNp">诸佛护念汝，<a id="a-Nq"></a>菩萨摄受汝，<a id="a-Nr"></a>能顺其教行，<a id="a-Ns"></a>善哉住寿命。</p>
  <p id="aNt">已生菩萨家，<a id="a-Nu"></a>已具菩萨德，<a id="a-Nv"></a>已长如来种，<a id="a-Nw"></a>当升灌顶位。</p>
  <p id="aNx">不久汝当得，<a id="a-Ny"></a>与诸佛子等，<a id="a-Nz"></a>见苦恼众生，<a id="a-O0"></a>悉置安隐处。</p>
  <p id="aO1">如下如是种，<a id="a-O2"></a>必获如是果，<a id="a-O3"></a>我今庆慰汝，<a id="a-O4"></a>汝应大欣悦。</p>
  <p id="aO5">无量诸菩萨，<a id="a-O6"></a>无量劫行道，<a id="a-O7"></a>未能成此行，<a id="a-O8"></a>今汝皆获得。</p>
  <p id="aO9">信乐坚进力，<a id="a-OA"></a>善财成此行；<a id="a-OB"></a>若有敬慕心，<a id="a-OC"></a>亦当如是学。</p>
  <p id="aOD">一切功德行，<a id="a-OE"></a>皆从愿欲生；<a id="a-OF"></a>善财已了知，<a id="a-OG"></a>常乐勤修习。</p>
  <p id="aOH">如龙布密云，<a id="a-OI"></a>必当霔大雨；<a id="a-OJ"></a>菩萨起愿智，<a id="a-OK"></a>决定修诸行。</p>
  <p id="aOL">若有善知识，<a id="a-OM"></a>示汝普贤行；<a id="a-ON"></a>汝当好承事，<a id="a-OO"></a>慎勿生疑惑。</p>
  <p id="aOP">汝于无量劫，<a id="a-OQ"></a>为欲妄舍身；<a id="a-OR"></a>今为求菩提，<a id="a-OS"></a>此舍方为善。</p>
  <p id="aOT">汝于无量劫，<a id="a-OU"></a>具受生死苦，<a id="a-OV"></a>不曾事诸佛，<a id="a-OW"></a>未闻如是行。</p>
  <p id="aOX">汝今得人身，<a id="a-OY"></a>值佛善知识，<a id="a-OZ"></a>听受菩提行，<a id="a-Oa"></a>云何不欢喜！</p>
  <p id="aOb">虽遇佛兴世，<a id="a-Oc"></a>亦值善知识；<a id="a-Od"></a>其心不清净，<a id="a-Oe"></a>不闻如是法。</p>
  <p id="aOf">若于善知识，<a id="a-Og"></a>信乐心尊重，<a id="a-Oh"></a>离疑不疲厌，<a id="a-Oi"></a>乃闻如是法。</p>
  <p id="aOj">若有闻此法，<a id="a-Ok"></a>而兴誓愿心；<a id="a-Ol"></a>当知如是人，<a id="a-Om"></a>已获广大利。</p>
  <p id="aOn">如是心清净，<a id="a-Oo"></a>常得近诸佛，<a id="a-Op"></a>亦近诸菩萨，<a id="a-Oq"></a>决定成菩提。</p>
  <p id="aOr">若入此法门，<a id="a-Os"></a>则具诸功德，<a id="a-Ot"></a>永离众恶趣，<a id="a-Ou"></a>不受一切苦。</p>
  <p id="aOv">不久舍此身，<a id="a-Ow"></a>往生佛国土，<a id="a-Ox"></a>常见十方佛，<a id="a-Oy"></a>及以诸菩萨。</p>
  <p id="aOz">往因今净解，<a id="a-P0"></a>及事善友力，<a id="a-P1"></a>增长诸功德，<a id="a-P2"></a>如水生莲华。</p>
  <p id="aP3">乐事善知识，<a id="a-P4"></a>勤供一切佛，<a id="a-P5"></a>专心听闻法，<a id="a-P6"></a>常行勿懈倦。</p>
  <p id="aP7">汝是真法器，<a id="a-P8"></a>当具一切法，<a id="a-P9"></a>当修一切道，<a id="a-PA"></a>当满一切愿。</p>
  <p id="aPB">汝以信解心，<a id="a-PC"></a>而来礼敬我，<a id="a-PD"></a>不久当普入，<a id="a-PE"></a>一切诸佛会。</p>
  <p id="aPF">善哉真佛子，<a id="a-PG"></a>恭敬一切佛，<a id="a-PH"></a>不久具诸行，<a id="a-PI"></a>到佛功德岸。</p>
  <p id="aPJ">汝当往大智，<a id="a-PK"></a>文殊师利所；<a id="a-PL"></a>彼当令汝得，<a id="a-PM"></a>普贤深妙行。<a id="a-PN"></a>”</p>
  <p id="aPO">尔时，<a id="a-PP"></a>弥勒菩萨摩诃萨在众会前，<a id="a-PQ"></a>称赞善财大功德藏。<a id="a-PR"></a>善财闻已，<a id="a-PS"></a>欢喜踊跃，<a id="a-PT"></a>身毛皆竖，<a id="a-PU"></a>悲泣哽噎；<a id="a-PV"></a>起立合掌，<a id="a-PW"></a>恭敬瞻仰，<a id="a-PX"></a>绕无量匝。<a id="a-PY"></a>以文殊师利心念力故，<a id="a-PZ"></a>众华、<a id="a-Pa"></a>璎珞、<a id="a-Pb"></a>种种妙宝不觉忽然自盈其手；<a id="a-Pc"></a>善财欢喜，<a id="a-Pd"></a>即以奉散弥勒菩萨摩诃萨上。</p>
  <p id="aPe">时，<a id="a-Pf"></a>弥勒菩萨摩善财顶，<a id="a-Pg"></a>为说颂言：</p>
  <p id="aPh">“善哉善哉真佛子，<a id="a-Pi"></a>普策诸根无懈倦，<a id="a-Pj"></a>不久当具诸功德，<a id="a-Pk"></a>犹如文殊及与我。<a id="a-Pl"></a>”</p>
  <p id="aPm">时，<a id="a-Pn"></a>善财童子以颂答曰：</p>
  <p id="aPo">“我念善知识，<a id="a-Pp"></a>亿劫难值遇；<a id="a-Pq"></a>今得咸亲近，<a id="a-Pr"></a>而来诣尊所。</p>
  <p id="aPs">我以文殊故，<a id="a-Pt"></a>见诸难见者；<a id="a-Pu"></a>彼大功德尊，<a id="a-Pv"></a>愿速还瞻觐。<a id="a-Pw"></a>”</p>
 </body>
</html>