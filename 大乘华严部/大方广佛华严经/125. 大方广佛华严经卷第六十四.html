<!doctype html>
<html id="z3IBTV1IG" data-ver="1149">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十四</h1>
  <h2 id="a2">入法界品第三十九之五</h2>
  <p id="a3">尔时，<a id="a-4"></a>善财童子蒙善知识力，<a id="a-5"></a>依善知识教，<a id="a-6"></a>念善知识语，<a id="a-7"></a>于善知识深心爱乐，<a id="a-8"></a>作是念言：<a id="a-9"></a>“因善知识，<a id="a-A"></a>令我见佛；<a id="a-B"></a>因善知识，<a id="a-C"></a>令我闻法。<a id="a-D"></a>善知识者是我师傅，<a id="a-E"></a>示导于我诸佛法故；<a id="a-F"></a>善知识者是我眼目，<a id="a-G"></a>令我见佛如虚空故；<a id="a-H"></a>善知识者是我津济，<a id="a-I"></a>令我得入诸佛如来莲华池故。<a id="a-J"></a>”</p>
  <p id="aK">渐渐南行，<a id="a-L"></a>至海潮处，<a id="a-M"></a>见普庄严园，<a id="a-N"></a>众宝垣墙周匝围绕，<a id="a-O"></a>一切宝树行列庄严；<a id="a-P"></a>一切宝华树，<a id="a-Q"></a>雨众妙华，<a id="a-R"></a>布散其地；<a id="a-S"></a>一切宝香树，<a id="a-T"></a>香气氛氲，<a id="a-U"></a>普熏十方；<a id="a-V"></a>一切宝鬘树，<a id="a-W"></a>雨大宝鬘，<a id="a-X"></a>处处垂下；<a id="a-Y"></a>一切摩尼宝王树，<a id="a-Z"></a>雨大摩尼宝，<a id="a-a"></a>遍布充满；<a id="a-b"></a>一切宝衣树，<a id="a-c"></a>雨种种色衣，<a id="a-d"></a>随其所应，<a id="a-e"></a>周匝敷布；<a id="a-f"></a>一切音乐树，<a id="a-g"></a>风动成音，<a id="a-h"></a>其音美妙，<a id="a-i"></a>过于天乐；<a id="a-j"></a>一切庄严具树，<a id="a-k"></a>各雨珍玩奇妙之物，<a id="a-l"></a>处处分布，<a id="a-m"></a>以为严饰。</p>
  <p id="an">其地清净无有高下，<a id="a-o"></a>于中具有百万殿堂，<a id="a-p"></a>大摩尼宝之所合成；<a id="a-q"></a>百万楼阁，<a id="a-r"></a>阎浮檀金以覆其上；<a id="a-s"></a>百万宫殿，<a id="a-t"></a>毗卢遮那摩尼宝间错庄严；<a id="a-u"></a>一万浴池，<a id="a-v"></a>众宝合成；<a id="a-w"></a>七宝栏楯，<a id="a-x"></a>周匝围绕；<a id="a-y"></a>七宝阶道，<a id="a-z"></a>四面分布；<a id="a-10"></a>八功德水，<a id="a-11"></a>湛然盈满，<a id="a-12"></a>其水香气如天栴檀，<a id="a-13"></a>金沙布底，<a id="a-14"></a>水清宝珠周遍间错；<a id="a-15"></a>凫雁、<a id="a-16"></a>孔雀、<a id="a-17"></a>俱枳罗鸟游戏其中，<a id="a-18"></a>出和雅音；<a id="a-19"></a>宝多罗树周匝行列，<a id="a-1A"></a>覆以宝网，<a id="a-1B"></a>垂诸金铃，<a id="a-1C"></a>微风徐摇，<a id="a-1D"></a>恒出美音；<a id="a-1E"></a>施大宝帐，<a id="a-1F"></a>宝树围绕，<a id="a-1G"></a>建立无数摩尼宝幢，<a id="a-1H"></a>光明普照百千由旬。<a id="a-1I"></a>其中复有百万陂池，<a id="a-1J"></a>黑栴檀泥凝积其底，<a id="a-1K"></a>一切妙宝以为莲华敷布水上，<a id="a-1L"></a>大摩尼华光色照耀园中。</p>
  <p id="a1M">复有广大宫殿，<a id="a-1N"></a>名庄严幢，<a id="a-1O"></a>海藏妙宝以为其地，<a id="a-1P"></a>毗琉璃宝以为其柱，<a id="a-1Q"></a>阎浮檀金以覆其上，<a id="a-1R"></a>光藏摩尼以为庄严，<a id="a-1S"></a>无数宝王光焰炽然，<a id="a-1T"></a>重楼挟阁种种庄饰；<a id="a-1U"></a>阿卢那香王、<a id="a-1V"></a>觉悟香王，<a id="a-1W"></a>皆出妙香普熏一切。<a id="a-1X"></a>其宫殿中，<a id="a-1Y"></a>复有无量宝莲华座周回布列，<a id="a-1Z"></a>所谓：<a id="a-1a"></a>照耀十方摩尼宝莲华座、<a id="a-1b"></a>毗卢遮那摩尼宝莲华座、<a id="a-1c"></a>照耀世间摩尼宝莲华座、<a id="a-1d"></a>妙藏摩尼宝莲华座、<a id="a-1e"></a>师子藏摩尼宝莲华座、<a id="a-1f"></a>离垢藏摩尼宝莲华座、<a id="a-1g"></a>普门摩尼宝莲华座、<a id="a-1h"></a>光严摩尼宝莲华座、<a id="a-1i"></a>安住大海藏清净摩尼王宝莲华座、<a id="a-1j"></a>金刚师子摩尼宝莲华座。</p>
  <p id="a1k">园中复有百万种帐，<a id="a-1l"></a>所谓：<a id="a-1m"></a>衣帐、<a id="a-1n"></a>鬘帐、<a id="a-1o"></a>香帐、<a id="a-1p"></a>华帐、<a id="a-1q"></a>枝帐、<a id="a-1r"></a>摩尼帐、<a id="a-1s"></a>真金帐、<a id="a-1t"></a>庄严具帐、<a id="a-1u"></a>音乐帐、<a id="a-1v"></a>象王神变帐、<a id="a-1w"></a>马王神变帐、<a id="a-1x"></a>帝释所著摩尼宝帐，<a id="a-1y"></a>如是等其数百万。<a id="a-1z"></a>有百万大宝网弥覆其上，<a id="a-20"></a>所谓：<a id="a-21"></a>宝铃网、<a id="a-22"></a>宝盖网、<a id="a-23"></a>宝身网、<a id="a-24"></a>海藏真珠网、<a id="a-25"></a>绀琉璃摩尼宝网、<a id="a-26"></a>师子摩尼网、<a id="a-27"></a>月光摩尼网、<a id="a-28"></a>种种形像众香网、<a id="a-29"></a>宝冠网、<a id="a-2A"></a>宝璎珞网，<a id="a-2B"></a>如是等其数百万。<a id="a-2C"></a>有百万大光明之所照耀，<a id="a-2D"></a>所谓：<a id="a-2E"></a>焰光摩尼宝光明、<a id="a-2F"></a>日藏摩尼宝光明、<a id="a-2G"></a>月幢摩尼宝光明、<a id="a-2H"></a>香焰摩尼宝光明、<a id="a-2I"></a>胜藏摩尼宝光明、<a id="a-2J"></a>莲华藏摩尼宝光明、<a id="a-2K"></a>焰幢摩尼宝光明、<a id="a-2L"></a>大灯摩尼宝光明、<a id="a-2M"></a>普照十方摩尼宝光明、<a id="a-2N"></a>香光摩尼宝光明，<a id="a-2O"></a>如是等其数百万。<a id="a-2P"></a>常雨百万庄严具，<a id="a-2Q"></a>百万黑栴檀香出妙音声，<a id="a-2R"></a>百万出过诸天曼陀罗华而以散之，<a id="a-2S"></a>百万出过诸天璎珞以为庄严，<a id="a-2T"></a>百万出过诸天妙宝鬘带处处垂下，<a id="a-2U"></a>百万出过诸天众色妙衣，<a id="a-2V"></a>百万杂色摩尼宝妙光普照，<a id="a-2W"></a>百万天子欣乐瞻仰头面作礼，<a id="a-2X"></a>百万采女于虚空中投身而下，<a id="a-2Y"></a>百万菩萨恭敬亲近常乐闻法。</p>
  <p id="a2Z">时，<a id="a-2a"></a>休舍优婆夷坐真金座，<a id="a-2b"></a>戴海藏真珠网冠，<a id="a-2c"></a>挂出过诸天真金宝钏，<a id="a-2d"></a>垂绀青发，<a id="a-2e"></a>大摩尼网庄严其首，<a id="a-2f"></a>师子口摩尼宝以为耳珰，<a id="a-2g"></a>如意摩尼宝王以为璎珞，<a id="a-2h"></a>一切宝网垂覆其身，<a id="a-2i"></a>百千亿那由他众生曲躬恭敬。<a id="a-2j"></a>东方有无量众生来诣其所，<a id="a-2k"></a>所谓：<a id="a-2l"></a>梵天、<a id="a-2m"></a>梵众天、<a id="a-2n"></a>大梵天、<a id="a-2o"></a>梵辅天、<a id="a-2p"></a>自在天，<a id="a-2q"></a>乃至一切人及非人；<a id="a-2r"></a>南、<a id="a-2s"></a>西、<a id="a-2t"></a>北方，<a id="a-2u"></a>四维、<a id="a-2v"></a>上、<a id="a-2w"></a>下，<a id="a-2x"></a>皆亦如是。<a id="a-2y"></a>其有见此优婆夷者，<a id="a-2z"></a>一切病苦悉得除灭，<a id="a-30"></a>离烦恼垢，<a id="a-31"></a>拔诸见刺，<a id="a-32"></a>摧障碍山，<a id="a-33"></a>入于无碍清净境界，<a id="a-34"></a>增明一切所有善根，<a id="a-35"></a>长养诸根；<a id="a-36"></a>入一切智慧门，<a id="a-37"></a>入一切总持门；<a id="a-38"></a>一切三昧门、<a id="a-39"></a>一切大愿门、<a id="a-3A"></a>一切妙行门、<a id="a-3B"></a>一切功德门，<a id="a-3C"></a>皆得现前；<a id="a-3D"></a>其心广大，<a id="a-3E"></a>具足神通，<a id="a-3F"></a>身无障碍，<a id="a-3G"></a>至一切处。</p>
  <p id="a3H">尔时，<a id="a-3I"></a>善财童子入普庄严园，<a id="a-3J"></a>周遍观察，<a id="a-3K"></a>见休舍优婆夷坐于妙座，<a id="a-3L"></a>往诣其所，<a id="a-3M"></a>顶礼其足，<a id="a-3N"></a>绕无数匝，<a id="a-3O"></a>白言：<a id="a-3P"></a>“圣者，<a id="a-3Q"></a>我已先发阿耨多罗三藐三菩提心，<a id="a-3R"></a>而未知菩萨云何学菩萨行？<a id="a-3S"></a>云何修菩萨道？<a id="a-3T"></a>我闻圣者善能诱诲，<a id="a-3U"></a>愿为我说！<a id="a-3V"></a>”</p>
  <p id="a3W">休舍告言：<a id="a-3X"></a>“善男子，<a id="a-3Y"></a>我唯得菩萨一解脱门，<a id="a-3Z"></a>若有见闻忆念于我，<a id="a-3a"></a>与我同住，<a id="a-3b"></a>供给我者，<a id="a-3c"></a>悉不唐捐。<a id="a-3d"></a>善男子，<a id="a-3e"></a>若有众生不种善根，<a id="a-3f"></a>不为善友之所摄受，<a id="a-3g"></a>不为诸佛之所护念，<a id="a-3h"></a>是人终不得见于我。<a id="a-3i"></a>善男子，<a id="a-3j"></a>其有众生得见我者，<a id="a-3k"></a>皆于阿耨多罗三藐三菩提获不退转。</p>
  <p id="a3l">“善男子，<a id="a-3m"></a>东方诸佛常来至此，<a id="a-3n"></a>处于宝座为我说法；<a id="a-3o"></a>南、<a id="a-3p"></a>西、<a id="a-3q"></a>北方，<a id="a-3r"></a>四维、<a id="a-3s"></a>上、<a id="a-3t"></a>下，<a id="a-3u"></a>一切诸佛悉来至此，<a id="a-3v"></a>处于宝座为我说法。<a id="a-3w"></a>善男子，<a id="a-3x"></a>我常不离见佛闻法，<a id="a-3y"></a>与诸菩萨而共同住。</p>
  <p id="a3z">“善男子，<a id="a-40"></a>我此大众，<a id="a-41"></a>有八万四千亿那由他，<a id="a-42"></a>皆在此园与我同行，<a id="a-43"></a>悉于阿耨多罗三藐三菩提得不退转；<a id="a-44"></a>其余众生住此园者，<a id="a-45"></a>亦皆普入不退转位。<a id="a-46"></a>”</p>
  <p id="a47">善财白言：<a id="a-48"></a>“圣者发阿耨多罗三藐三菩提心为久近耶？<a id="a-49"></a>”</p>
  <p id="a4A">答言：<a id="a-4B"></a>“善男子，<a id="a-4C"></a>我忆过去，<a id="a-4D"></a>于燃灯佛所，<a id="a-4E"></a>修行梵行，<a id="a-4F"></a>恭敬供养，<a id="a-4G"></a>闻法受持；<a id="a-4H"></a>次前，<a id="a-4I"></a>于离垢佛所，<a id="a-4J"></a>出家学道，<a id="a-4K"></a>受持正法；<a id="a-4L"></a>次前，<a id="a-4M"></a>于妙幢佛所；<a id="a-4N"></a>次前，<a id="a-4O"></a>于胜须弥佛所；<a id="a-4P"></a>次前，<a id="a-4Q"></a>于莲华德藏佛所；<a id="a-4R"></a>次前，<a id="a-4S"></a>于毗卢遮那佛所；<a id="a-4T"></a>次前，<a id="a-4U"></a>于普眼佛所；<a id="a-4V"></a>次前，<a id="a-4W"></a>于梵寿佛所；<a id="a-4X"></a>次前，<a id="a-4Y"></a>于金刚脐佛所；<a id="a-4Z"></a>次前，<a id="a-4a"></a>于婆楼那天佛所。<a id="a-4b"></a>善男子，<a id="a-4c"></a>我忆过去，<a id="a-4d"></a>于无量劫无量生中，<a id="a-4e"></a>如是次第三十六恒河沙佛所，<a id="a-4f"></a>皆悉承事，<a id="a-4g"></a>恭敬供养，<a id="a-4h"></a>闻法受持，<a id="a-4i"></a>净修梵行。<a id="a-4j"></a>于此已往，<a id="a-4k"></a>佛智所知，<a id="a-4l"></a>非我能测。</p>
  <p id="a4m">“善男子，<a id="a-4n"></a>菩萨初发心无有量，<a id="a-4o"></a>充满一切法界故；<a id="a-4p"></a>菩萨大悲门无有量，<a id="a-4q"></a>普入一切世间故；<a id="a-4r"></a>菩萨大愿门无有量，<a id="a-4s"></a>究竟十方法界故；<a id="a-4t"></a>菩萨大慈门无有量，<a id="a-4u"></a>普覆一切众生故；<a id="a-4v"></a>菩萨所修行无有量，<a id="a-4w"></a>于一切刹一切劫中修习故；<a id="a-4x"></a>菩萨三昧力无有量，<a id="a-4y"></a>令菩萨道不退故；<a id="a-4z"></a>菩萨总持力无有量，<a id="a-50"></a>能持一切世间故；<a id="a-51"></a>菩萨智光力无有量，<a id="a-52"></a>普能证入三世故；<a id="a-53"></a>菩萨神通力无有量，<a id="a-54"></a>普现一切刹网故；<a id="a-55"></a>菩萨辩才力无有量，<a id="a-56"></a>一音一切悉解故；<a id="a-57"></a>菩萨清净身无有量，<a id="a-58"></a>悉遍一切佛刹故。<a id="a-59"></a>”</p>
  <p id="a5A">善财童子言：<a id="a-5B"></a>“圣者久如当得阿耨多罗三藐三菩提？<a id="a-5C"></a>”</p>
  <p id="a5D">答言：<a id="a-5E"></a>“善男子，<a id="a-5F"></a>菩萨不为教化调伏一众生故发菩提心，<a id="a-5G"></a>不为教化调伏百众生故发菩提心，<a id="a-5H"></a>乃至不为教化调伏不可说不可说转众生故发菩提心；<a id="a-5I"></a>不为教化一世界众生故发菩提心，<a id="a-5J"></a>乃至不为教化不可说不可说转世界众生故发菩提心；<a id="a-5K"></a>不为教化阎浮提微尘数世界众生故发菩提心，<a id="a-5L"></a>不为教化三千大千世界微尘数世界众生故发菩提心，<a id="a-5M"></a>乃至不为教化不可说不可说转三千大千世界微尘数世界众生故发菩提心；<a id="a-5N"></a>不为供养一如来故发菩提心，<a id="a-5O"></a>乃至不为供养不可说不可说转如来故发菩提心；<a id="a-5P"></a>不为供养一世界中次第兴世诸如来故发菩提心，<a id="a-5Q"></a>乃至不为供养不可说不可说转世界中次第兴世诸如来故发菩提心；<a id="a-5R"></a>不为供养一三千大千世界微尘数世界中次第兴世诸如来故发菩提心，<a id="a-5S"></a>乃至不为供养不可说不可说转佛刹微尘数世界中次第兴世诸如来故发菩提心；<a id="a-5T"></a>不为严净一世界故发菩提心，<a id="a-5U"></a>乃至不为严净不可说不可说转世界故发菩提心；<a id="a-5V"></a>不为严净一三千大千世界微尘数世界故发菩提心，<a id="a-5W"></a>乃至不为严净不可说不可说转三千大千世界微尘数世界故发菩提心；<a id="a-5X"></a>不为住持一如来遗法故发菩提心，<a id="a-5Y"></a>乃至不为住持不可说不可说转如来遗法故发菩提心；<a id="a-5Z"></a>不为住持一世界如来遗法故发菩提心，<a id="a-5a"></a>乃至不为住持不可说不可说转世界如来遗法故发菩提心；<a id="a-5b"></a>不为住持一阎浮提微尘数世界如来遗法故发菩提心，<a id="a-5c"></a>乃至不为住持不可说不可说转佛刹微尘数世界如来遗法故发菩提心。<a id="a-5d"></a>如是略说，<a id="a-5e"></a>不为满一佛誓愿故，<a id="a-5f"></a>不为往一佛国土故，<a id="a-5g"></a>不为入一佛众会故，<a id="a-5h"></a>不为持一佛法眼故，<a id="a-5i"></a>不为转一佛法轮故，<a id="a-5j"></a>不为知一世界中诸劫次第故，<a id="a-5k"></a>不为知一众生心海故，<a id="a-5l"></a>不为知一众生根海故，<a id="a-5m"></a>不为知一众生业海故，<a id="a-5n"></a>不为知一众生行海故，<a id="a-5o"></a>不为知一众生烦恼海故，<a id="a-5p"></a>不为知一众生烦恼习海故，<a id="a-5q"></a>乃至不为知不可说不可说转佛刹微尘数众生烦恼习海故，<a id="a-5r"></a>发菩提心。</p>
  <p id="a5s">“欲教化调伏一切众生悉无余故发菩提心，<a id="a-5t"></a>欲承事供养一切诸佛悉无余故发菩提心，<a id="a-5u"></a>欲严净一切诸佛国土悉无余故发菩提心，<a id="a-5v"></a>欲护持一切诸佛正教悉无余故发菩提心，<a id="a-5w"></a>欲成满一切如来誓愿悉无余故发菩提心，<a id="a-5x"></a>欲往一切诸佛国土悉无余故发菩提心，<a id="a-5y"></a>欲入一切诸佛众会悉无余故发菩提心，<a id="a-5z"></a>欲知一切世界中诸劫次第悉无余故发菩提心，<a id="a-60"></a>欲知一切众生心海悉无余故发菩提心，<a id="a-61"></a>欲知一切众生根海悉无余故发菩提心，<a id="a-62"></a>欲知一切众生业海悉无余故发菩提心，<a id="a-63"></a>欲知一切众生行海悉无余故发菩提心，<a id="a-64"></a>欲灭一切众生诸烦恼海悉无余故发菩提心，<a id="a-65"></a>欲拔一切众生烦恼习海悉无余故发菩提心。<a id="a-66"></a>善男子，<a id="a-67"></a>取要言之，<a id="a-68"></a>菩萨以如是等百万阿僧祇方便行故发菩提心。</p>
  <p id="a69">“善男子，<a id="a-6A"></a>菩萨行普入一切法皆证得故，<a id="a-6B"></a>普入一切刹悉严净故。<a id="a-6C"></a>是故，<a id="a-6D"></a>善男子，<a id="a-6E"></a>严净一切世界尽，<a id="a-6F"></a>我愿乃尽；<a id="a-6G"></a>拔一切众生烦恼习气尽，<a id="a-6H"></a>我愿乃满。<a id="a-6I"></a>”</p>
  <p id="a6J">善财童子言：<a id="a-6K"></a>“圣者，<a id="a-6L"></a>此解脱名为何等？<a id="a-6M"></a>”</p>
  <p id="a6N">答言：<a id="a-6O"></a>“善男子，<a id="a-6P"></a>此解脱名离忧安隐幢。<a id="a-6Q"></a>善男子，<a id="a-6R"></a>我唯知此一解脱门。<a id="a-6S"></a>如诸菩萨摩诃萨，<a id="a-6T"></a>其心如海，<a id="a-6U"></a>悉能容受一切佛法；<a id="a-6V"></a>如须弥山，<a id="a-6W"></a>志意坚固，<a id="a-6X"></a>不可动摇；<a id="a-6Y"></a>如善见药，<a id="a-6Z"></a>能除众生烦恼重病；<a id="a-6a"></a>如明净日，<a id="a-6b"></a>能破众生无明暗障；<a id="a-6c"></a>犹如大地，<a id="a-6d"></a>能作一切众生依处；<a id="a-6e"></a>犹如好风，<a id="a-6f"></a>能作一切众生义利；<a id="a-6g"></a>犹如明灯，<a id="a-6h"></a>能为众生生智慧光；<a id="a-6i"></a>犹如大云，<a id="a-6j"></a>能为众生雨寂灭法；<a id="a-6k"></a>犹如净月，<a id="a-6l"></a>能为众生放福德光；<a id="a-6m"></a>犹如帝释，<a id="a-6n"></a>悉能守护一切众生。<a id="a-6o"></a>而我云何能知能说彼功德行？</p>
  <p id="a6p">“善男子，<a id="a-6q"></a>于此南方海潮之处，<a id="a-6r"></a>有一国土，<a id="a-6s"></a>名那罗素；<a id="a-6t"></a>中有仙人，<a id="a-6u"></a>名毗目瞿沙。<a id="a-6v"></a>汝诣彼问：<a id="a-6w"></a>菩萨云何学菩萨行、<a id="a-6x"></a>修菩萨道？<a id="a-6y"></a>”</p>
  <p id="a6z">时，<a id="a-70"></a>善财童子顶礼其足，<a id="a-71"></a>绕无数匝，<a id="a-72"></a>殷勤瞻仰，<a id="a-73"></a>悲泣流泪，<a id="a-74"></a>作是思惟：<a id="a-75"></a>“得菩提难，<a id="a-76"></a>近善知识难，<a id="a-77"></a>遇善知识难，<a id="a-78"></a>得菩萨诸根难，<a id="a-79"></a>净菩萨诸根难，<a id="a-7A"></a>值同行善知识难，<a id="a-7B"></a>如理观察难，<a id="a-7C"></a>依教修行难，<a id="a-7D"></a>值遇出生善心方便难，<a id="a-7E"></a>值遇增长一切智法光明难。<a id="a-7F"></a>”作是念已，<a id="a-7G"></a>辞退而行。</p>
  <p id="a7H">尔时，<a id="a-7I"></a>善财童子随顺思惟菩萨正教，<a id="a-7J"></a>随顺思惟菩萨净行，<a id="a-7K"></a>生增长菩萨福力心，<a id="a-7L"></a>生明见一切诸佛心，<a id="a-7M"></a>生出生一切诸佛心，<a id="a-7N"></a>生增长一切大愿心，<a id="a-7O"></a>生普见十方诸法心，<a id="a-7P"></a>生明照诸法实性心，<a id="a-7Q"></a>生普散一切障碍心，<a id="a-7R"></a>生观察法界无暗心，<a id="a-7S"></a>生清净意宝庄严心，<a id="a-7T"></a>生摧伏一切众魔心。</p>
  <p id="a7U">渐渐游行，<a id="a-7V"></a>至那罗素国，<a id="a-7W"></a>周遍推求毗目瞿沙。<a id="a-7X"></a>见一大林，<a id="a-7Y"></a>阿僧祇树以为庄严，<a id="a-7Z"></a>所谓：<a id="a-7a"></a>种种叶树扶疏布濩，<a id="a-7b"></a>种种华树开敷鲜荣，<a id="a-7c"></a>种种果树相续成熟，<a id="a-7d"></a>种种宝树雨摩尼果，<a id="a-7e"></a>大栴檀树处处行列，<a id="a-7f"></a>诸沉水树常出好香，<a id="a-7g"></a>悦意香树妙香庄严，<a id="a-7h"></a>波吒罗树四面围绕，<a id="a-7i"></a>尼拘律树其身耸擢，<a id="a-7j"></a>阎浮檀树常雨甘果，<a id="a-7k"></a>优钵罗华、<a id="a-7l"></a>波头摩华以严池沼。</p>
  <p id="a7m">时，<a id="a-7n"></a>善财童子见彼仙人在栴檀树下敷草而坐，<a id="a-7o"></a>领徒一万，<a id="a-7p"></a>或著鹿皮，<a id="a-7q"></a>或著树皮，<a id="a-7r"></a>或复编草以为衣服，<a id="a-7s"></a>髻环垂鬓，<a id="a-7t"></a>前后围绕。<a id="a-7u"></a>善财见已，<a id="a-7v"></a>往诣其所，<a id="a-7w"></a>五体投地，<a id="a-7x"></a>作如是言：<a id="a-7y"></a>“我今得遇真善知识。<a id="a-7z"></a>善知识者，<a id="a-80"></a>则是趣向一切智门，<a id="a-81"></a>令我得入真实道故；<a id="a-82"></a>善知识者，<a id="a-83"></a>则是趣向一切智乘，<a id="a-84"></a>令我得至如来地故；<a id="a-85"></a>善知识者，<a id="a-86"></a>则是趣向一切智船，<a id="a-87"></a>令我得至智宝洲故；<a id="a-88"></a>善知识者，<a id="a-89"></a>则是趣向一切智炬，<a id="a-8A"></a>令我得生十力光故；<a id="a-8B"></a>善知识者，<a id="a-8C"></a>则是趣向一切智道，<a id="a-8D"></a>令我得入涅槃城故；<a id="a-8E"></a>善知识者，<a id="a-8F"></a>则是趣向一切智灯，<a id="a-8G"></a>令我得见夷险道故；<a id="a-8H"></a>善知识者，<a id="a-8I"></a>则是趣向一切智桥，<a id="a-8J"></a>令我得度险恶处故；<a id="a-8K"></a>善知识者，<a id="a-8L"></a>则是趣向一切智盖，<a id="a-8M"></a>令我得生大慈凉故；<a id="a-8N"></a>善知识者，<a id="a-8O"></a>则是趣向一切智眼，<a id="a-8P"></a>令我得见法性门故；<a id="a-8Q"></a>善知识者，<a id="a-8R"></a>则是趣向一切智潮，<a id="a-8S"></a>令我满足大悲水故。<a id="a-8T"></a>”</p>
  <p id="a8U">作是语已，<a id="a-8V"></a>从地而起，<a id="a-8W"></a>绕无量匝，<a id="a-8X"></a>合掌前住，<a id="a-8Y"></a>白言：<a id="a-8Z"></a>“圣者，<a id="a-8a"></a>我已先发阿耨多罗三藐三菩提心，<a id="a-8b"></a>而未知菩萨云何学菩萨行？<a id="a-8c"></a>云何修菩萨道？<a id="a-8d"></a>我闻圣者善能诱诲，<a id="a-8e"></a>愿为我说！<a id="a-8f"></a>”</p>
  <p id="a8g">时，<a id="a-8h"></a>毗目瞿沙顾其徒众，<a id="a-8i"></a>而作是言：<a id="a-8j"></a>“善男子，<a id="a-8k"></a>此童子已发阿耨多罗三藐三菩提心。<a id="a-8l"></a>善男子，<a id="a-8m"></a>此童子普施一切众生无畏，<a id="a-8n"></a>此童子普兴一切众生利益，<a id="a-8o"></a>此童子常观一切诸佛智海，<a id="a-8p"></a>此童子欲饮一切甘露法雨，<a id="a-8q"></a>此童子欲测一切广大法海，<a id="a-8r"></a>此童子欲令众生住智海中，<a id="a-8s"></a>此童子欲普发起广大悲云，<a id="a-8t"></a>此童子欲普雨于广大法雨，<a id="a-8u"></a>此童子欲以智月普照世间，<a id="a-8v"></a>此童子欲灭世间烦恼毒热，<a id="a-8w"></a>此童子欲长含识一切善根。<a id="a-8x"></a>”</p>
  <p id="a8y">时，<a id="a-8z"></a>诸仙众闻是语已，<a id="a-90"></a>各以种种上妙香华散善财上，<a id="a-91"></a>投身作礼，<a id="a-92"></a>围绕恭敬，<a id="a-93"></a>作如是言：<a id="a-94"></a>“今此童子，<a id="a-95"></a>必当救护一切众生，<a id="a-96"></a>必当除灭诸地狱苦，<a id="a-97"></a>必当永断诸畜生道，<a id="a-98"></a>必当转去阎罗王界，<a id="a-99"></a>必当关闭诸难处门，<a id="a-9A"></a>必当干竭诸爱欲海，<a id="a-9B"></a>必令众生永灭苦蕴，<a id="a-9C"></a>必当永破无明黑暗，<a id="a-9D"></a>必当永断贪爱系缚，<a id="a-9E"></a>必以福德大轮围山围绕世间，<a id="a-9F"></a>必以智慧大宝须弥显示世间，<a id="a-9G"></a>必当出现清净智日，<a id="a-9H"></a>必当开示善根法藏，<a id="a-9I"></a>必使世间明识险易。<a id="a-9J"></a>”</p>
  <p id="a9K">时，<a id="a-9L"></a>毗目瞿沙告群仙言：<a id="a-9M"></a>“善男子，<a id="a-9N"></a>若有能发阿耨多罗三藐三菩提心，<a id="a-9O"></a>必当成就一切智道。<a id="a-9P"></a>此善男子已发阿耨多罗三藐三菩提心，<a id="a-9Q"></a>当净一切佛功德地。<a id="a-9R"></a>”</p>
  <p id="a9S">时，<a id="a-9T"></a>毗目瞿沙告善财童子言：<a id="a-9U"></a>“善男子，<a id="a-9V"></a>我得菩萨无胜幢解脱。<a id="a-9W"></a>”</p>
  <p id="a9X">善财白言：<a id="a-9Y"></a>“圣者，<a id="a-9Z"></a>无胜幢解脱境界云何？<a id="a-9a"></a>”</p>
  <p id="a9b">时，<a id="a-9c"></a>毗目仙人即伸右手，<a id="a-9d"></a>摩善财顶，<a id="a-9e"></a>执善财手。<a id="a-9f"></a>即时，<a id="a-9g"></a>善财自见其身往十方十佛刹微尘数世界中，<a id="a-9h"></a>到十佛刹微尘数诸佛所，<a id="a-9i"></a>见彼佛刹及其众会、<a id="a-9j"></a>诸佛相好、<a id="a-9k"></a>种种庄严；<a id="a-9l"></a>亦闻彼佛随诸众生心之所乐而演说法，<a id="a-9m"></a>一文一句皆悉通达，<a id="a-9n"></a>各别受持无有杂乱；<a id="a-9o"></a>亦知彼佛以种种解净治诸愿；<a id="a-9p"></a>亦知彼佛以清净愿成就诸力；<a id="a-9q"></a>亦见彼佛随众生心所现色相；<a id="a-9r"></a>亦见彼佛大光明网，<a id="a-9s"></a>种种诸色清净圆满；<a id="a-9t"></a>亦知彼佛无碍智慧大光明力；<a id="a-9u"></a>又自见身于诸佛所，<a id="a-9v"></a>经一日夜或七日夜、<a id="a-9w"></a>半月、<a id="a-9x"></a>一月、<a id="a-9y"></a>一年、<a id="a-9z"></a>十年、<a id="a-A0"></a>百年、<a id="a-A1"></a>千年，<a id="a-A2"></a>或经亿年，<a id="a-A3"></a>或阿庾多亿年，<a id="a-A4"></a>或那由他亿年，<a id="a-A5"></a>或经半劫，<a id="a-A6"></a>或经一劫、<a id="a-A7"></a>百劫、<a id="a-A8"></a>千劫，<a id="a-A9"></a>或百千亿乃至不可说不可说佛刹微尘数劫。</p>
  <p id="aAA">尔时，<a id="a-AB"></a>善财童子为菩萨无胜幢解脱智光明照故，<a id="a-AC"></a>得毗卢遮那藏三昧光明；<a id="a-AD"></a>为无尽智解脱三昧光明照故，<a id="a-AE"></a>得普摄诸方陀罗尼光明；<a id="a-AF"></a>为金刚轮陀罗尼门光明照故，<a id="a-AG"></a>得极清净智慧心三昧光明；<a id="a-AH"></a>为普门庄严藏般若波罗蜜光明照故，<a id="a-AI"></a>得佛虚空藏轮三昧光明；<a id="a-AJ"></a>为一切佛法轮三昧光明照故，<a id="a-AK"></a>得三世无尽智三昧光明。</p>
  <p id="aAL">时，<a id="a-AM"></a>彼仙人放善财手，<a id="a-AN"></a>善财童子即自见身还在本处。</p>
  <p id="aAO">时，<a id="a-AP"></a>彼仙人告善财言：<a id="a-AQ"></a>“善男子，<a id="a-AR"></a>汝忆念耶？<a id="a-AS"></a>”</p>
  <p id="aAT">善财言：<a id="a-AU"></a>“唯！<a id="a-AV"></a>此是圣者善知识力。<a id="a-AW"></a>”</p>
  <p id="aAX">仙人言：<a id="a-AY"></a>“善男子，<a id="a-AZ"></a>我唯知此菩萨无胜幢解脱。<a id="a-Aa"></a>如诸菩萨摩诃萨成就一切殊胜三昧，<a id="a-Ab"></a>于一切时而得自在，<a id="a-Ac"></a>于一念顷出生诸佛无量智慧，<a id="a-Ad"></a>以佛智灯而为庄严普照世间，<a id="a-Ae"></a>一念普入三世境界，<a id="a-Af"></a>分形遍往十方国土，<a id="a-Ag"></a>智身普入一切法界，<a id="a-Ah"></a>随众生心普现其前观其根行而为利益，<a id="a-Ai"></a>放净光明甚可爱乐；<a id="a-Aj"></a>而我云何能知能说彼功德行、<a id="a-Ak"></a>彼殊胜愿、<a id="a-Al"></a>彼庄严刹、<a id="a-Am"></a>彼智境界、<a id="a-An"></a>彼三昧所行、<a id="a-Ao"></a>彼神通变化、<a id="a-Ap"></a>彼解脱游戏、<a id="a-Aq"></a>彼身相差别、<a id="a-Ar"></a>彼音声清净、<a id="a-As"></a>彼智慧光明？</p>
  <p id="aAt">“善男子，<a id="a-Au"></a>于此南方，<a id="a-Av"></a>有一聚落，<a id="a-Aw"></a>名伊沙那；<a id="a-Ax"></a>有婆罗门，<a id="a-Ay"></a>名曰胜热。<a id="a-Az"></a>汝诣彼问：<a id="a-B0"></a>菩萨云何学菩萨行、<a id="a-B1"></a>修菩萨道？<a id="a-B2"></a>”</p>
  <p id="aB3">时，<a id="a-B4"></a>善财童子欢喜踊跃，<a id="a-B5"></a>顶礼其足，<a id="a-B6"></a>绕无数匝，<a id="a-B7"></a>殷勤瞻仰，<a id="a-B8"></a>辞退南行。</p>
  <p id="aB9">尔时，<a id="a-BA"></a>善财童子为菩萨无胜幢解脱所照故，<a id="a-BB"></a>住诸佛不思议神力，<a id="a-BC"></a>证菩萨不思议解脱神通智，<a id="a-BD"></a>得菩萨不思议三昧智光明，<a id="a-BE"></a>得一切时熏修三昧智光明，<a id="a-BF"></a>得了知一切境界皆依想所住三昧智光明，<a id="a-BG"></a>得一切世间殊胜智光明；<a id="a-BH"></a>于一切处悉现其身，<a id="a-BI"></a>以究竟智说无二无分别平等法，<a id="a-BJ"></a>以明净智普照境界；<a id="a-BK"></a>凡所闻法皆能忍受，<a id="a-BL"></a>清净信解，<a id="a-BM"></a>于法自性决定明了；<a id="a-BN"></a>心恒不舍菩萨妙行，<a id="a-BO"></a>求一切智永无退转，<a id="a-BP"></a>获得十力智慧光明，<a id="a-BQ"></a>勤求妙法常无厌足，<a id="a-BR"></a>以正修行入佛境界，<a id="a-BS"></a>出生菩萨无量庄严，<a id="a-BT"></a>无边大愿悉已清净；<a id="a-BU"></a>以无穷尽智知无边世界网，<a id="a-BV"></a>以无怯弱心度无量众生海；<a id="a-BW"></a>了无边菩萨诸行境界，<a id="a-BX"></a>见无边世界种种差别，<a id="a-BY"></a>见无边世界种种庄严，<a id="a-BZ"></a>入无边世界微细境界，<a id="a-Ba"></a>知无边世界种种名号，<a id="a-Bb"></a>知无边世界种种言说，<a id="a-Bc"></a>知无边众生种种解，<a id="a-Bd"></a>见无边众生种种行，<a id="a-Be"></a>见无边众生成熟行，<a id="a-Bf"></a>见无边众生差别想；<a id="a-Bg"></a>念善知识。</p>
  <p id="aBh">渐次游行，<a id="a-Bi"></a>至伊沙那聚落，<a id="a-Bj"></a>见彼胜热修诸苦行求一切智。<a id="a-Bk"></a>四面火聚犹如大山，<a id="a-Bl"></a>中有刀山高峻无极，<a id="a-Bm"></a>登彼山上投身入火。</p>
  <p id="aBn">时，<a id="a-Bo"></a>善财童子顶礼其足，<a id="a-Bp"></a>合掌而立，<a id="a-Bq"></a>作如是言：<a id="a-Br"></a>“圣者，<a id="a-Bs"></a>我已先发阿耨多罗三藐三菩提心，<a id="a-Bt"></a>而未知菩萨云何学菩萨行？<a id="a-Bu"></a>云何修菩萨道？<a id="a-Bv"></a>我闻圣者善能诱诲，<a id="a-Bw"></a>愿为我说！<a id="a-Bx"></a>”</p>
  <p id="aBy">婆罗门言：<a id="a-Bz"></a>“善男子，<a id="a-C0"></a>汝今若能上此刀山，<a id="a-C1"></a>投身火聚，<a id="a-C2"></a>诸菩萨行悉得清净。<a id="a-C3"></a>”</p>
  <p id="aC4">时，<a id="a-C5"></a>善财童子作如是念：<a id="a-C6"></a>“得人身难，<a id="a-C7"></a>离诸难难，<a id="a-C8"></a>得无难难，<a id="a-C9"></a>得净法难，<a id="a-CA"></a>得值佛难，<a id="a-CB"></a>具诸根难，<a id="a-CC"></a>闻佛法难，<a id="a-CD"></a>遇善人难，<a id="a-CE"></a>逢真善知识难，<a id="a-CF"></a>受如理正教难，<a id="a-CG"></a>得正命难，<a id="a-CH"></a>随法行难。<a id="a-CI"></a>此将非魔、<a id="a-CJ"></a>魔所使耶？<a id="a-CK"></a>将非是魔险恶徒党，<a id="a-CL"></a>诈现菩萨善知识相，<a id="a-CM"></a>而欲为我作善根难、<a id="a-CN"></a>作寿命难，<a id="a-CO"></a>障我修行一切智道，<a id="a-CP"></a>牵我令入诸恶道中，<a id="a-CQ"></a>欲障我法门、<a id="a-CR"></a>障我佛法？<a id="a-CS"></a>”</p>
  <p id="aCT">作是念时，<a id="a-CU"></a>十千梵天，<a id="a-CV"></a>在虚空中，<a id="a-CW"></a>作如是言：<a id="a-CX"></a>“善男子，<a id="a-CY"></a>莫作是念！<a id="a-CZ"></a>莫作是念！<a id="a-Ca"></a>今此圣者得金刚焰三昧光明，<a id="a-Cb"></a>发大精进，<a id="a-Cc"></a>度诸众生，<a id="a-Cd"></a>心无退转；<a id="a-Ce"></a>欲竭一切贪爱海，<a id="a-Cf"></a>欲截一切邪见网，<a id="a-Cg"></a>欲烧一切烦恼薪，<a id="a-Ch"></a>欲照一切惑稠林，<a id="a-Ci"></a>欲断一切老死怖，<a id="a-Cj"></a>欲坏一切三世障，<a id="a-Ck"></a>欲放一切法光明。</p>
  <p id="aCl">“善男子，<a id="a-Cm"></a>我诸梵天多著邪见，<a id="a-Cn"></a>皆悉自谓是自在者、<a id="a-Co"></a>是能作者，<a id="a-Cp"></a>于世间中我是最胜。<a id="a-Cq"></a>见婆罗门五热炙身，<a id="a-Cr"></a>于自宫殿心不乐著，<a id="a-Cs"></a>于诸禅定不得滋味，<a id="a-Ct"></a>皆共来诣婆罗门所。<a id="a-Cu"></a>时，<a id="a-Cv"></a>婆罗门以神通力示大苦行为我说法，<a id="a-Cw"></a>能令我等，<a id="a-Cx"></a>灭一切见，<a id="a-Cy"></a>除一切慢，<a id="a-Cz"></a>住于大慈，<a id="a-D0"></a>行于大悲，<a id="a-D1"></a>起广大心，<a id="a-D2"></a>发菩提意，<a id="a-D3"></a>常见诸佛，<a id="a-D4"></a>恒闻妙法，<a id="a-D5"></a>于一切处心无所碍。<a id="a-D6"></a>”</p>
  <p id="aD7">复有十千诸魔，<a id="a-D8"></a>在虚空中，<a id="a-D9"></a>以天摩尼宝散婆罗门上，<a id="a-DA"></a>告善财言：<a id="a-DB"></a>“善男子，<a id="a-DC"></a>此婆罗门五热炙身时，<a id="a-DD"></a>其火光明映夺于我所有宫殿诸庄严具皆如聚墨，<a id="a-DE"></a>令我于中不生乐著，<a id="a-DF"></a>我与眷属来诣其所。<a id="a-DG"></a>此婆罗门为我说法，<a id="a-DH"></a>令我及余无量天子、<a id="a-DI"></a>诸天女等，<a id="a-DJ"></a>皆于阿耨多罗三藐三菩提得不退转。<a id="a-DK"></a>”</p>
  <p id="aDL">复有十千自在天王，<a id="a-DM"></a>于虚空中，<a id="a-DN"></a>各散天华，<a id="a-DO"></a>作如是言：<a id="a-DP"></a>“善男子，<a id="a-DQ"></a>此婆罗门五热炙身时，<a id="a-DR"></a>其火光明映夺我等所有宫殿诸庄严具皆如聚墨，<a id="a-DS"></a>令我于中不生爱著，<a id="a-DT"></a>即与眷属来诣其所。<a id="a-DU"></a>此婆罗门为我说法，<a id="a-DV"></a>令我于心而得自在，<a id="a-DW"></a>于烦恼中而得自在，<a id="a-DX"></a>于受生中而得自在，<a id="a-DY"></a>于诸业障而得自在，<a id="a-DZ"></a>于诸三昧而得自在，<a id="a-Da"></a>于庄严具而得自在，<a id="a-Db"></a>于寿命中而得自在，<a id="a-Dc"></a>乃至能于一切佛法而得自在。<a id="a-Dd"></a>”</p>
  <p id="aDe">复有十千化乐天王，<a id="a-Df"></a>于虚空中，<a id="a-Dg"></a>作天音乐，<a id="a-Dh"></a>恭敬供养，<a id="a-Di"></a>作如是言：<a id="a-Dj"></a>“善男子，<a id="a-Dk"></a>此婆罗门五热炙身时，<a id="a-Dl"></a>其火光明照我宫殿诸庄严具及诸采女，<a id="a-Dm"></a>能令我等不受欲乐、<a id="a-Dn"></a>不求欲乐、<a id="a-Do"></a>身心柔软，<a id="a-Dp"></a>即与众俱来诣其所。<a id="a-Dq"></a>时，<a id="a-Dr"></a>婆罗门为我说法，<a id="a-Ds"></a>能令我等心得清净、<a id="a-Dt"></a>心得明洁、<a id="a-Du"></a>心得纯善、<a id="a-Dv"></a>心得柔软、<a id="a-Dw"></a>心生欢喜，<a id="a-Dx"></a>乃至令得清净十力清净之身，<a id="a-Dy"></a>生无量身，<a id="a-Dz"></a>乃至令得佛身、<a id="a-E0"></a>佛语、<a id="a-E1"></a>佛声、<a id="a-E2"></a>佛心，<a id="a-E3"></a>具足成就一切智智。<a id="a-E4"></a>”</p>
  <p id="aE5">复有十千兜率天王、<a id="a-E6"></a>天子、<a id="a-E7"></a>天女、<a id="a-E8"></a>无量眷属，<a id="a-E9"></a>于虚空中，<a id="a-EA"></a>雨众妙香，<a id="a-EB"></a>恭敬顶礼，<a id="a-EC"></a>作如是言：<a id="a-ED"></a>“善男子，<a id="a-EE"></a>此婆罗门五热炙身时，<a id="a-EF"></a>令我等诸天及其眷属，<a id="a-EG"></a>于自宫殿无有乐著，<a id="a-EH"></a>共诣其所。<a id="a-EI"></a>闻其说法，<a id="a-EJ"></a>能令我等不贪境界，<a id="a-EK"></a>少欲知足，<a id="a-EL"></a>心生欢喜，<a id="a-EM"></a>心得充满，<a id="a-EN"></a>生诸善根，<a id="a-EO"></a>发菩提心，<a id="a-EP"></a>乃至圆满一切佛法。<a id="a-EQ"></a>”</p>
  <p id="aER">复有十千三十三天并其眷属、<a id="a-ES"></a>天子、<a id="a-ET"></a>天女，<a id="a-EU"></a>前后围绕，<a id="a-EV"></a>于虚空中，<a id="a-EW"></a>雨天曼陀罗华，<a id="a-EX"></a>恭敬供养，<a id="a-EY"></a>作如是言：<a id="a-EZ"></a>“善男子，<a id="a-Ea"></a>此婆罗门五热炙身时，<a id="a-Eb"></a>令我等诸天于天音乐不生乐著，<a id="a-Ec"></a>共诣其所。<a id="a-Ed"></a>时，<a id="a-Ee"></a>婆罗门为我等说一切诸法无常败坏，<a id="a-Ef"></a>令我舍离一切欲乐，<a id="a-Eg"></a>令我断除憍慢放逸，<a id="a-Eh"></a>令我爱乐无上菩提。<a id="a-Ei"></a>又，<a id="a-Ej"></a>善男子，<a id="a-Ek"></a>我当见此婆罗门时，<a id="a-El"></a>须弥山顶六种震动，<a id="a-Em"></a>我等恐怖，<a id="a-En"></a>皆发菩提心坚固不动。<a id="a-Eo"></a>”</p>
  <p id="aEp">复有十千龙王，<a id="a-Eq"></a>所谓：<a id="a-Er"></a>伊那跋罗龙王、<a id="a-Es"></a>难陀优波难陀龙王等，<a id="a-Et"></a>于虚空中，<a id="a-Eu"></a>雨黑栴檀；<a id="a-Ev"></a>无量龙女奏天音乐，<a id="a-Ew"></a>雨天妙华及天香水，<a id="a-Ex"></a>恭敬供养，<a id="a-Ey"></a>作如是言：<a id="a-Ez"></a>“善男子，<a id="a-F0"></a>此婆罗门五热炙身时，<a id="a-F1"></a>其火光明普照一切诸龙宫殿，<a id="a-F2"></a>令诸龙众离热沙怖、<a id="a-F3"></a>金翅鸟怖，<a id="a-F4"></a>灭除瞋恚，<a id="a-F5"></a>身得清凉，<a id="a-F6"></a>心无垢浊，<a id="a-F7"></a>闻法信解，<a id="a-F8"></a>厌恶龙趣，<a id="a-F9"></a>以至诚心悔除业障，<a id="a-FA"></a>乃至发阿耨多罗三藐三菩提意住一切智。<a id="a-FB"></a>”</p>
  <p id="aFC">复有十千夜叉王，<a id="a-FD"></a>于虚空中，<a id="a-FE"></a>以种种供具，<a id="a-FF"></a>恭敬供养此婆罗门及以善财，<a id="a-FG"></a>作如是言：<a id="a-FH"></a>“善男子，<a id="a-FI"></a>此婆罗门五热炙身时，<a id="a-FJ"></a>我及眷属悉于众生发慈愍心，<a id="a-FK"></a>一切罗刹、<a id="a-FL"></a>鸠槃荼等亦生慈心；<a id="a-FM"></a>以慈心故，<a id="a-FN"></a>于诸众生无所恼害而来见我。<a id="a-FO"></a>我及彼等，<a id="a-FP"></a>于自宫殿不生乐著，<a id="a-FQ"></a>即与共俱，<a id="a-FR"></a>来诣其所。<a id="a-FS"></a>时，<a id="a-FT"></a>婆罗门即为我等如应说法，<a id="a-FU"></a>一切皆得身心安乐，<a id="a-FV"></a>又令无量夜叉、<a id="a-FW"></a>罗刹、<a id="a-FX"></a>鸠槃荼等发于无上菩提之心。<a id="a-FY"></a>”</p>
  <p id="aFZ">复有十千乾闼婆王，<a id="a-Fa"></a>于虚空中，<a id="a-Fb"></a>作如是言：<a id="a-Fc"></a>“善男子，<a id="a-Fd"></a>此婆罗门五热炙身时，<a id="a-Fe"></a>其火光明照我宫殿，<a id="a-Ff"></a>悉令我等受不思议无量快乐，<a id="a-Fg"></a>是故我等来诣其所。<a id="a-Fh"></a>此婆罗门为我说法，<a id="a-Fi"></a>能令我等于阿耨多罗三藐三菩提得不退转。<a id="a-Fj"></a>”</p>
  <p id="aFk">复有十千阿修罗王，<a id="a-Fl"></a>从大海出，<a id="a-Fm"></a>住在虚空，<a id="a-Fn"></a>舒右膝轮，<a id="a-Fo"></a>合掌前礼，<a id="a-Fp"></a>作如是言：<a id="a-Fq"></a>“善男子，<a id="a-Fr"></a>此婆罗门五热炙身时，<a id="a-Fs"></a>我阿修罗所有宫殿、<a id="a-Ft"></a>大海、<a id="a-Fu"></a>大地，<a id="a-Fv"></a>悉皆震动，<a id="a-Fw"></a>令我等舍憍慢放逸，<a id="a-Fx"></a>是故我等来诣其所。<a id="a-Fy"></a>从其闻法，<a id="a-Fz"></a>舍离谄诳，<a id="a-G0"></a>安住忍地，<a id="a-G1"></a>坚固不动，<a id="a-G2"></a>圆满十力。<a id="a-G3"></a>”</p>
  <p id="aG4">复有十千迦楼罗王，<a id="a-G5"></a>勇力持王而为上首，<a id="a-G6"></a>化作外道童子之形，<a id="a-G7"></a>于虚空中唱如是言：<a id="a-G8"></a>“善男子，<a id="a-G9"></a>此婆罗门五热炙身时，<a id="a-GA"></a>其火光明照我宫殿，<a id="a-GB"></a>一切震动皆悉恐怖，<a id="a-GC"></a>是故我等来诣其所。<a id="a-GD"></a>时，<a id="a-GE"></a>婆罗门即为我等如应说法，<a id="a-GF"></a>令修习大慈，<a id="a-GG"></a>称赞大悲，<a id="a-GH"></a>度生死海，<a id="a-GI"></a>于欲泥中拔济众生，<a id="a-GJ"></a>叹菩提心，<a id="a-GK"></a>起方便智，<a id="a-GL"></a>随其所宜调伏众生。<a id="a-GM"></a>”</p>
  <p id="aGN">复有十千紧那罗王，<a id="a-GO"></a>于虚空中，<a id="a-GP"></a>唱如是言：<a id="a-GQ"></a>“善男子，<a id="a-GR"></a>此婆罗门五热炙身时，<a id="a-GS"></a>我等所住宫殿诸多罗树、<a id="a-GT"></a>诸宝铃网、<a id="a-GU"></a>诸宝缯带、<a id="a-GV"></a>诸音乐树、<a id="a-GW"></a>诸妙宝树及诸乐器，<a id="a-GX"></a>自然而出佛声、<a id="a-GY"></a>法声及不退转菩萨僧声、<a id="a-GZ"></a>愿求无上菩提之声，<a id="a-Ga"></a>云：<a id="a-Gb"></a>‘某方、<a id="a-Gc"></a>某国，<a id="a-Gd"></a>有某菩萨，<a id="a-Ge"></a>发菩提心；<a id="a-Gf"></a>某方、<a id="a-Gg"></a>某国，<a id="a-Gh"></a>有某菩萨，<a id="a-Gi"></a>修行苦行，<a id="a-Gj"></a>难舍能舍，<a id="a-Gk"></a>乃至清净一切智行；<a id="a-Gl"></a>某方、<a id="a-Gm"></a>某国，<a id="a-Gn"></a>有某菩萨，<a id="a-Go"></a>往诣道场；<a id="a-Gp"></a>乃至某方、<a id="a-Gq"></a>某国，<a id="a-Gr"></a>有某如来，<a id="a-Gs"></a>作佛事已，<a id="a-Gt"></a>而般涅槃。<a id="a-Gu"></a>’善男子，<a id="a-Gv"></a>假使有人，<a id="a-Gw"></a>以阎浮提一切草木末为微尘，<a id="a-Gx"></a>此微尘数可知边际，<a id="a-Gy"></a>我宫殿中宝多罗树乃至乐器所说菩萨名、<a id="a-Gz"></a>如来名、<a id="a-H0"></a>所发大愿、<a id="a-H1"></a>所修行等，<a id="a-H2"></a>无有能得知其边际。<a id="a-H3"></a>善男子，<a id="a-H4"></a>我等以闻佛声、<a id="a-H5"></a>法声、<a id="a-H6"></a>菩萨僧声，<a id="a-H7"></a>生大欢喜，<a id="a-H8"></a>来诣其所。<a id="a-H9"></a>时，<a id="a-HA"></a>婆罗门即为我等如应说法，<a id="a-HB"></a>令我及余无量众生于阿耨多罗三藐三菩提得不退转。<a id="a-HC"></a>”</p>
  <p id="aHD">复有无量欲界诸天，<a id="a-HE"></a>于虚空中，<a id="a-HF"></a>以妙供具，<a id="a-HG"></a>恭敬供养，<a id="a-HH"></a>唱如是言：<a id="a-HI"></a>“善男子，<a id="a-HJ"></a>此婆罗门五热炙身时，<a id="a-HK"></a>其火光明照阿鼻等一切地狱，<a id="a-HL"></a>诸所受苦悉令休息。<a id="a-HM"></a>我等见此火光明故，<a id="a-HN"></a>心生净信；<a id="a-HO"></a>以信心故，<a id="a-HP"></a>从彼命终，<a id="a-HQ"></a>生于天中；<a id="a-HR"></a>为知恩故，<a id="a-HS"></a>而来其所，<a id="a-HT"></a>恭敬瞻仰，<a id="a-HU"></a>无有厌足。<a id="a-HV"></a>时，<a id="a-HW"></a>婆罗门为我说法，<a id="a-HX"></a>令无量众生发菩提心。<a id="a-HY"></a>”</p>
  <p id="aHZ">尔时，<a id="a-Ha"></a>善财童子闻如是法，<a id="a-Hb"></a>心大欢喜，<a id="a-Hc"></a>于婆罗门所，<a id="a-Hd"></a>发起真实善知识心，<a id="a-He"></a>头顶礼敬，<a id="a-Hf"></a>唱如是言：<a id="a-Hg"></a>“我于大圣善知识所生不善心，<a id="a-Hh"></a>唯愿圣者容我悔过！<a id="a-Hi"></a>”</p>
  <p id="aHj">时，<a id="a-Hk"></a>婆罗门即为善财而说颂言：</p>
  <p id="aHl">“若有诸菩萨，<a id="a-Hm"></a>顺善知识教，<a id="a-Hn"></a>一切无疑惧，<a id="a-Ho"></a>安住心不动。</p>
  <p id="aHp">当知如是人，<a id="a-Hq"></a>必获广大利，<a id="a-Hr"></a>坐菩提树下，<a id="a-Hs"></a>成于无上觉。<a id="a-Ht"></a>”</p>
  <p id="aHu">尔时，<a id="a-Hv"></a>善财童子即登刀山，<a id="a-Hw"></a>自投火聚；<a id="a-Hx"></a>未至中间，<a id="a-Hy"></a>即得菩萨善住三昧；<a id="a-Hz"></a>才触火焰，<a id="a-I0"></a>又得菩萨寂静乐神通三昧。<a id="a-I1"></a>善财白言：<a id="a-I2"></a>“甚奇！<a id="a-I3"></a>圣者，<a id="a-I4"></a>如是刀山及大火聚，<a id="a-I5"></a>我身触时安隐快乐。<a id="a-I6"></a>”</p>
  <p id="aI7">时，<a id="a-I8"></a>婆罗门告善财言：<a id="a-I9"></a>“善男子，<a id="a-IA"></a>我唯得此菩萨无尽轮解脱。<a id="a-IB"></a>如诸菩萨摩诃萨大功德焰，<a id="a-IC"></a>能烧一切众生见惑令无有余，<a id="a-ID"></a>必不退转无穷尽心、<a id="a-IE"></a>无懈怠心、<a id="a-IF"></a>无怯弱心，<a id="a-IG"></a>发如金刚藏那罗延心，<a id="a-IH"></a>疾修诸行无迟缓心，<a id="a-II"></a>愿如风轮普持一切精进大誓皆无退转；<a id="a-IJ"></a>而我云何能知能说彼功德行？</p>
  <p id="aIK">“善男子，<a id="a-IL"></a>于此南方，<a id="a-IM"></a>有城名师子奋迅；<a id="a-IN"></a>中有童女，<a id="a-IO"></a>名曰慈行。<a id="a-IP"></a>汝诣彼问：<a id="a-IQ"></a>菩萨云何学菩萨行、<a id="a-IR"></a>修菩萨道？<a id="a-IS"></a>”</p>
  <p id="aIT">时，<a id="a-IU"></a>善财童子顶礼其足，<a id="a-IV"></a>绕无数匝，<a id="a-IW"></a>辞退而去。</p>
 </body>
</html>