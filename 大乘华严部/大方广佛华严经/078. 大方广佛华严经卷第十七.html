<!doctype html>
<html id="z3IBTSxHV" data-ver="1487">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第十七</h1>
  <h2 id="a2">梵行品第十六</h2>
  <p id="a3">尔时，<a id="a-4"></a>正念天子白法慧菩萨言：<a id="a-5"></a>“佛子，<a id="a-6"></a>一切世界诸菩萨众，<a id="a-7"></a>依如来教，<a id="a-8"></a>染衣出家，<a id="a-9"></a>云何而得梵行清净，<a id="a-A"></a>从菩萨位逮于无上菩提之道？<a id="a-B"></a>”</p>
  <p id="aC">法慧菩萨言：<a id="a-D"></a>“佛子，<a id="a-E"></a>菩萨摩诃萨修梵行时，<a id="a-F"></a>应以十法而为所缘，<a id="a-G"></a>作意观察，<a id="a-H"></a>所谓：<a id="a-I"></a>身、<a id="a-J"></a>身业、<a id="a-K"></a>语、<a id="a-L"></a>语业、<a id="a-M"></a>意、<a id="a-N"></a>意业、<a id="a-O"></a>佛、<a id="a-P"></a>法、<a id="a-Q"></a>僧、<a id="a-R"></a>戒。<a id="a-S"></a>应如是观：<a id="a-T"></a>为身是梵行耶？<a id="a-U"></a>乃至戒是梵行耶？<a id="a-V"></a>若身是梵行者，<a id="a-W"></a>当知梵行则为非善、<a id="a-X"></a>则为非法、<a id="a-Y"></a>则为浑浊、<a id="a-Z"></a>则为臭恶、<a id="a-a"></a>则为不净、<a id="a-b"></a>则为可厌、<a id="a-c"></a>则为违逆、<a id="a-d"></a>则为杂染、<a id="a-e"></a>则为死尸、<a id="a-f"></a>则为虫聚。<a id="a-g"></a>若身业是梵行者，<a id="a-h"></a>梵行则是行住坐卧、<a id="a-i"></a>左右顾视、<a id="a-j"></a>屈伸俯仰。<a id="a-k"></a>若语是梵行者，<a id="a-l"></a>梵行则是音声风息、<a id="a-m"></a>唇舌喉吻、<a id="a-n"></a>吐纳抑纵、<a id="a-o"></a>高低清浊。<a id="a-p"></a>若语业是梵行者，<a id="a-q"></a>梵行则是起居问讯、<a id="a-r"></a>略说、<a id="a-s"></a>广说、<a id="a-t"></a>喻说、<a id="a-u"></a>直说、<a id="a-v"></a>赞说、<a id="a-w"></a>毁说、<a id="a-x"></a>安立说、<a id="a-y"></a>随俗说、<a id="a-z"></a>显了说。<a id="a-10"></a>若意是梵行者，<a id="a-11"></a>梵行则应是觉、<a id="a-12"></a>是观、<a id="a-13"></a>是分别、<a id="a-14"></a>是种种分别、<a id="a-15"></a>是忆念、<a id="a-16"></a>是种种忆念、<a id="a-17"></a>是思惟、<a id="a-18"></a>是种种思惟、<a id="a-19"></a>是幻术、<a id="a-1A"></a>是眠梦。<a id="a-1B"></a>若意业是梵行者，<a id="a-1C"></a>当知梵行则是思想、<a id="a-1D"></a>寒热、<a id="a-1E"></a>饥渴、<a id="a-1F"></a>苦乐、<a id="a-1G"></a>忧喜。<a id="a-1H"></a>若佛是梵行者，<a id="a-1I"></a>为色是佛耶？<a id="a-1J"></a>受是佛耶？<a id="a-1K"></a>想是佛耶？<a id="a-1L"></a>行是佛耶？<a id="a-1M"></a>识是佛耶？<a id="a-1N"></a>为相是佛耶？<a id="a-1O"></a>好是佛耶？<a id="a-1P"></a>神通是佛耶？<a id="a-1Q"></a>业行是佛耶？<a id="a-1R"></a>果报是佛耶？<a id="a-1S"></a>若法是梵行者，<a id="a-1T"></a>为寂灭是法耶？<a id="a-1U"></a>涅槃是法耶？<a id="a-1V"></a>不生是法耶？<a id="a-1W"></a>不起是法耶？<a id="a-1X"></a>不可说是法耶？<a id="a-1Y"></a>无分别是法耶？<a id="a-1Z"></a>无所行是法耶？<a id="a-1a"></a>不合集是法耶？<a id="a-1b"></a>不随顺是法耶？<a id="a-1c"></a>无所得是法耶？<a id="a-1d"></a>若僧是梵行者，<a id="a-1e"></a>为预流向是僧耶？<a id="a-1f"></a>预流果是僧耶？<a id="a-1g"></a>一来向是僧耶？<a id="a-1h"></a>一来果是僧耶？<a id="a-1i"></a>不还向是僧耶？<a id="a-1j"></a>不还果是僧耶？<a id="a-1k"></a>阿罗汉向是僧耶？<a id="a-1l"></a>阿罗汉果是僧耶？<a id="a-1m"></a>三明是僧耶？<a id="a-1n"></a>六通是僧耶？<a id="a-1o"></a>若戒是梵行者，<a id="a-1p"></a>为坛场是戒耶？<a id="a-1q"></a>问清净是戒耶？<a id="a-1r"></a>教威仪是戒耶？<a id="a-1s"></a>三说羯磨是戒耶？<a id="a-1t"></a>和尚是戒耶？<a id="a-1u"></a>阿阇梨是戒耶？<a id="a-1v"></a>剃发是戒耶？<a id="a-1w"></a>著袈裟衣是戒耶？<a id="a-1x"></a>乞食是戒耶？<a id="a-1y"></a>正命是戒耶？<a id="a-1z"></a>如是观已，<a id="a-20"></a>于身无所取，<a id="a-21"></a>于修无所著，<a id="a-22"></a>于法无所住；<a id="a-23"></a>过去已灭，<a id="a-24"></a>未来未至，<a id="a-25"></a>现在空寂；<a id="a-26"></a>无作业者，<a id="a-27"></a>无受报者；<a id="a-28"></a>此世不移动，<a id="a-29"></a>彼世不改变。<a id="a-2A"></a>此中何法名为梵行？<a id="a-2B"></a>梵行从何处来？<a id="a-2C"></a>谁之所有？<a id="a-2D"></a>体为是谁？<a id="a-2E"></a>由谁而作？<a id="a-2F"></a>为是有，<a id="a-2G"></a>为是无？<a id="a-2H"></a>为是色，<a id="a-2I"></a>为非色？<a id="a-2J"></a>为是受，<a id="a-2K"></a>为非受？<a id="a-2L"></a>为是想，<a id="a-2M"></a>为非想？<a id="a-2N"></a>为是行，<a id="a-2O"></a>为非行？<a id="a-2P"></a>为是识，<a id="a-2Q"></a>为非识？<a id="a-2R"></a>如是观察，<a id="a-2S"></a>梵行法不可得故，<a id="a-2T"></a>三世法皆空寂故，<a id="a-2U"></a>意无取著故，<a id="a-2V"></a>心无障碍故，<a id="a-2W"></a>所行无二故，<a id="a-2X"></a>方便自在故，<a id="a-2Y"></a>受无相法故，<a id="a-2Z"></a>观无相法故，<a id="a-2a"></a>知佛法平等故，<a id="a-2b"></a>具一切佛法故，<a id="a-2c"></a>如是名为清净梵行。</p>
  <p id="a2d">“复应修习十种法。<a id="a-2e"></a>何者为十？<a id="a-2f"></a>所谓：<a id="a-2g"></a>处非处智、<a id="a-2h"></a>过现未来业报智、<a id="a-2i"></a>诸禅解脱三昧智、<a id="a-2j"></a>诸根胜劣智、<a id="a-2k"></a>种种解智、<a id="a-2l"></a>种种界智、<a id="a-2m"></a>一切至处道智、<a id="a-2n"></a>天眼无碍智、<a id="a-2o"></a>宿命无碍智、<a id="a-2p"></a>永断习气智。<a id="a-2q"></a>于如来十力一一观察，<a id="a-2r"></a>一一力中有无量义，<a id="a-2s"></a>悉应咨问；<a id="a-2t"></a>闻已，<a id="a-2u"></a>应起大慈悲心，<a id="a-2v"></a>观察众生而不舍离；<a id="a-2w"></a>思惟诸法，<a id="a-2x"></a>无有休息；<a id="a-2y"></a>行无上业，<a id="a-2z"></a>不求果报；<a id="a-30"></a>了知境界如幻如梦，<a id="a-31"></a>如影如响，<a id="a-32"></a>亦如变化。<a id="a-33"></a>若诸菩萨能与如是观行相应，<a id="a-34"></a>于诸法中不生二解，<a id="a-35"></a>一切佛法疾得现前，<a id="a-36"></a>初发心时即得阿耨多罗三藐三菩提，<a id="a-37"></a>知一切法即心自性，<a id="a-38"></a>成就慧身，<a id="a-39"></a>不由他悟。<a id="a-3A"></a>”</p>
  <p data-pb></p>
  <h2 id="a3B">初发心功德品第十七</h2>
  <p id="a3C">尔时，<a id="a-3D"></a>天帝释白法慧菩萨言：<a id="a-3E"></a>“佛子，<a id="a-3F"></a>菩萨初发菩提之心，<a id="a-3G"></a>所得功德，<a id="a-3H"></a>其量几何？<a id="a-3I"></a>”</p>
  <p id="a3J">法慧菩萨言：<a id="a-3K"></a>“此义甚深，<a id="a-3L"></a>难说、<a id="a-3M"></a>难知、<a id="a-3N"></a>难分别、<a id="a-3O"></a>难信解、<a id="a-3P"></a>难证、<a id="a-3Q"></a>难行、<a id="a-3R"></a>难通达、<a id="a-3S"></a>难思惟、<a id="a-3T"></a>难度量、<a id="a-3U"></a>难趣入。<a id="a-3V"></a>虽然，<a id="a-3W"></a>我当承佛威神之力而为汝说。</p>
  <p id="a3X">“佛子，<a id="a-3Y"></a>假使有人以一切乐具，<a id="a-3Z"></a>供养东方阿僧祇世界所有众生，<a id="a-3a"></a>经于一劫，<a id="a-3b"></a>然后教令净持五戒；<a id="a-3c"></a>南、<a id="a-3d"></a>西、<a id="a-3e"></a>北方，<a id="a-3f"></a>四维、<a id="a-3g"></a>上、<a id="a-3h"></a>下，<a id="a-3i"></a>亦复如是。<a id="a-3j"></a>佛子，<a id="a-3k"></a>于汝意云何？<a id="a-3l"></a>此人功德，<a id="a-3m"></a>宁为多不？<a id="a-3n"></a>”</p>
  <p id="a3o">天帝言：<a id="a-3p"></a>“佛子，<a id="a-3q"></a>此人功德，<a id="a-3r"></a>唯佛能知，<a id="a-3s"></a>其余一切无能量者。<a id="a-3t"></a>”</p>
  <p id="a3u">法慧菩萨言：<a id="a-3v"></a>“佛子，<a id="a-3w"></a>此人功德比菩萨初发心功德，<a id="a-3x"></a>百分不及一，<a id="a-3y"></a>千分不及一，<a id="a-3z"></a>百千分不及一；<a id="a-40"></a>如是，<a id="a-41"></a>亿分、<a id="a-42"></a>百亿分、<a id="a-43"></a>千亿分、<a id="a-44"></a>百千亿分、<a id="a-45"></a>那由他亿分、<a id="a-46"></a>百那由他亿分、<a id="a-47"></a>千那由他亿分、<a id="a-48"></a>百千那由他亿分、<a id="a-49"></a>数分、<a id="a-4A"></a>歌罗分、<a id="a-4B"></a>算分、<a id="a-4C"></a>喻分、<a id="a-4D"></a>优波尼沙陀分，<a id="a-4E"></a>亦不及一。</p>
  <p id="a4F">“佛子，<a id="a-4G"></a>且置此喻。<a id="a-4H"></a>假使有人以一切乐具，<a id="a-4I"></a>供养十方十阿僧祇世界所有众生，<a id="a-4J"></a>经于百劫，<a id="a-4K"></a>然后教令修十善道；<a id="a-4L"></a>如是供养，<a id="a-4M"></a>经于千劫，<a id="a-4N"></a>教住四禅；<a id="a-4O"></a>经于百千劫，<a id="a-4P"></a>教住四无量心；<a id="a-4Q"></a>经于亿劫，<a id="a-4R"></a>教住四无色定；<a id="a-4S"></a>经于百亿劫，<a id="a-4T"></a>教住须陀洹果；<a id="a-4U"></a>经于千亿劫，<a id="a-4V"></a>教住斯陀含果；<a id="a-4W"></a>经于百千亿劫，<a id="a-4X"></a>教住阿那含果；<a id="a-4Y"></a>经于那由他亿劫，<a id="a-4Z"></a>教住阿罗汉果；<a id="a-4a"></a>经于百千那由他亿劫，<a id="a-4b"></a>教住辟支佛道。<a id="a-4c"></a>佛子，<a id="a-4d"></a>于意云何？<a id="a-4e"></a>是人功德，<a id="a-4f"></a>宁为多不？<a id="a-4g"></a>”</p>
  <p id="a4h">天帝言：<a id="a-4i"></a>“佛子，<a id="a-4j"></a>此人功德，<a id="a-4k"></a>唯佛能知。<a id="a-4l"></a>”</p>
  <p id="a4m">法慧菩萨言：<a id="a-4n"></a>“佛子，<a id="a-4o"></a>此人功德比菩萨初发心功德，<a id="a-4p"></a>百分不及一，<a id="a-4q"></a>千分不及一，<a id="a-4r"></a>百千分不及一，<a id="a-4s"></a>乃至优波尼沙陀分亦不及一。<a id="a-4t"></a>何以故？<a id="a-4u"></a>佛子，<a id="a-4v"></a>一切诸佛初发心时，<a id="a-4w"></a>不但为以一切乐具，<a id="a-4x"></a>供养十方十阿僧祇世界所有众生，<a id="a-4y"></a>经于百劫，<a id="a-4z"></a>乃至百千那由他亿劫故，<a id="a-50"></a>发菩提心；<a id="a-51"></a>不但为教尔所众生，<a id="a-52"></a>令修五戒、<a id="a-53"></a>十善业道，<a id="a-54"></a>教住四禅、<a id="a-55"></a>四无量心、<a id="a-56"></a>四无色定，<a id="a-57"></a>教得须陀洹果、<a id="a-58"></a>斯陀含果、<a id="a-59"></a>阿那含果、<a id="a-5A"></a>阿罗汉果、<a id="a-5B"></a>辟支佛道故，<a id="a-5C"></a>发菩提心；<a id="a-5D"></a>为令如来种性不断故，<a id="a-5E"></a>为充遍一切世界故，<a id="a-5F"></a>为度脱一切世界众生故，<a id="a-5G"></a>为悉知一切世界成坏故，<a id="a-5H"></a>为悉知一切世界中众生垢净故，<a id="a-5I"></a>为悉知一切世界自性清净故，<a id="a-5J"></a>为悉知一切众生心乐烦恼习气故，<a id="a-5K"></a>为悉知一切众生死此生彼故，<a id="a-5L"></a>为悉知一切众生诸根方便故，<a id="a-5M"></a>为悉知一切众生心行故，<a id="a-5N"></a>为悉知一切众生三世智故，<a id="a-5O"></a>为悉知一切佛境界平等故，<a id="a-5P"></a>发于无上菩提之心。</p>
  <p id="a5Q">“佛子，<a id="a-5R"></a>复置此喻。<a id="a-5S"></a>假使有人，<a id="a-5T"></a>于一念顷，<a id="a-5U"></a>能过东方阿僧祇世界；<a id="a-5V"></a>念念如是，<a id="a-5W"></a>尽阿僧祇劫，<a id="a-5X"></a>此诸世界无有能得知其边际。<a id="a-5Y"></a>又第二人，<a id="a-5Z"></a>于一念顷，<a id="a-5a"></a>能过前人阿僧祇劫所过世界；<a id="a-5b"></a>如是亦尽阿僧祇劫。<a id="a-5c"></a>次第展转，<a id="a-5d"></a>乃至第十。<a id="a-5e"></a>南、<a id="a-5f"></a>西、<a id="a-5g"></a>北方，<a id="a-5h"></a>四维、<a id="a-5i"></a>上、<a id="a-5j"></a>下，<a id="a-5k"></a>亦复如是。<a id="a-5l"></a>佛子，<a id="a-5m"></a>此十方中，<a id="a-5n"></a>凡有百人，<a id="a-5o"></a>一一如是过诸世界，<a id="a-5p"></a>是诸世界可知边际；<a id="a-5q"></a>菩萨初发阿耨多罗三藐三菩提心所有善根，<a id="a-5r"></a>无有能得知其际者。<a id="a-5s"></a>何以故？<a id="a-5t"></a>佛子，<a id="a-5u"></a>菩萨不齐限，<a id="a-5v"></a>但为往尔所世界得了知故，<a id="a-5w"></a>发菩提心；<a id="a-5x"></a>为了知十方世界故，<a id="a-5y"></a>发菩提心。<a id="a-5z"></a>所谓：<a id="a-60"></a>欲了知妙世界即是粗世界，<a id="a-61"></a>粗世界即是妙世界；<a id="a-62"></a>仰世界即是覆世界，<a id="a-63"></a>覆世界即是仰世界；<a id="a-64"></a>小世界即是大世界，<a id="a-65"></a>大世界即是小世界；<a id="a-66"></a>广世界即是狭世界，<a id="a-67"></a>狭世界即是广世界；<a id="a-68"></a>一世界即是不可说世界，<a id="a-69"></a>不可说世界即是一世界；<a id="a-6A"></a>不可说世界入一世界，<a id="a-6B"></a>一世界入不可说世界；<a id="a-6C"></a>秽世界即是净世界，<a id="a-6D"></a>净世界即是秽世界。<a id="a-6E"></a>欲知一毛端中，<a id="a-6F"></a>一切世界差别性；<a id="a-6G"></a>一切世界中，<a id="a-6H"></a>一毛端一体性。<a id="a-6I"></a>欲知一世界中出生一切世界，<a id="a-6J"></a>欲知一切世界无体性。<a id="a-6K"></a>欲以一念心尽知一切广大世界而无障碍故，<a id="a-6L"></a>发阿耨多罗三藐三菩提心。</p>
  <p id="a6M">“佛子，<a id="a-6N"></a>复置此喻。<a id="a-6O"></a>假使有人，<a id="a-6P"></a>于一念顷，<a id="a-6Q"></a>能知东方阿僧祇世界成坏劫数；<a id="a-6R"></a>念念如是，<a id="a-6S"></a>尽阿僧祇劫，<a id="a-6T"></a>此诸劫数无有能得知其边际。<a id="a-6U"></a>有第二人，<a id="a-6V"></a>于一念顷，<a id="a-6W"></a>能知前人阿僧祇劫所知劫数。<a id="a-6X"></a>如是广说，<a id="a-6Y"></a>乃至第十。<a id="a-6Z"></a>南、<a id="a-6a"></a>西、<a id="a-6b"></a>北方，<a id="a-6c"></a>四维、<a id="a-6d"></a>上、<a id="a-6e"></a>下，<a id="a-6f"></a>亦复如是。<a id="a-6g"></a>佛子，<a id="a-6h"></a>此十方阿僧祇世界成坏劫数，<a id="a-6i"></a>可知边际；<a id="a-6j"></a>菩萨初发阿耨多罗三藐三菩提心功德善根，<a id="a-6k"></a>无有能得知其际者。<a id="a-6l"></a>何以故？<a id="a-6m"></a>菩萨不齐限，<a id="a-6n"></a>但为知尔所世界成坏劫数故，<a id="a-6o"></a>发阿耨多罗三藐三菩提心；<a id="a-6p"></a>为悉知一切世界成坏劫尽无余故，<a id="a-6q"></a>发阿耨多罗三藐三菩提心。<a id="a-6r"></a>所谓：<a id="a-6s"></a>知长劫与短劫平等，<a id="a-6t"></a>短劫与长劫平等；<a id="a-6u"></a>一劫与无数劫平等，<a id="a-6v"></a>无数劫与一劫平等；<a id="a-6w"></a>有佛劫与无佛劫平等，<a id="a-6x"></a>无佛劫与有佛劫平等；<a id="a-6y"></a>一佛劫中有不可说佛，<a id="a-6z"></a>不可说佛劫中有一佛；<a id="a-70"></a>有量劫与无量劫平等，<a id="a-71"></a>无量劫与有量劫平等；<a id="a-72"></a>有尽劫与无尽劫平等，<a id="a-73"></a>无尽劫与有尽劫平等；<a id="a-74"></a>不可说劫与一念平等，<a id="a-75"></a>一念与不可说劫平等；<a id="a-76"></a>一切劫入非劫，<a id="a-77"></a>非劫入一切劫。<a id="a-78"></a>欲于一念中尽知前际、<a id="a-79"></a>后际，<a id="a-7A"></a>及现在一切世界成坏劫故，<a id="a-7B"></a>发阿耨多罗三藐三菩提心，<a id="a-7C"></a>是名初发心大誓庄严了知一切劫神通智。</p>
  <p id="a7D">“佛子，<a id="a-7E"></a>复置此喻。<a id="a-7F"></a>假使有人，<a id="a-7G"></a>于一念顷，<a id="a-7H"></a>能知东方阿僧祇世界所有众生种种差别解；<a id="a-7I"></a>念念如是，<a id="a-7J"></a>尽阿僧祇劫。<a id="a-7K"></a>有第二人，<a id="a-7L"></a>于一念顷，<a id="a-7M"></a>能知前人阿僧祇劫所知众生诸解差别，<a id="a-7N"></a>如是亦尽阿僧祇劫。<a id="a-7O"></a>次第展转，<a id="a-7P"></a>乃至第十。<a id="a-7Q"></a>南、<a id="a-7R"></a>西、<a id="a-7S"></a>北方，<a id="a-7T"></a>四维、<a id="a-7U"></a>上、<a id="a-7V"></a>下，<a id="a-7W"></a>亦复如是。<a id="a-7X"></a>佛子，<a id="a-7Y"></a>此十方众生种种差别解，<a id="a-7Z"></a>可知边际；<a id="a-7a"></a>菩萨初发阿耨多罗三藐三菩提心功德善根，<a id="a-7b"></a>无有能得知其际者。<a id="a-7c"></a>何以故？<a id="a-7d"></a>佛子，<a id="a-7e"></a>菩萨不齐限，<a id="a-7f"></a>但为知尔所众生解故，<a id="a-7g"></a>发阿耨多罗三藐三菩提心；<a id="a-7h"></a>为尽知一切世界所有众生种种差别解故，<a id="a-7i"></a>发阿耨多罗三藐三菩提心。<a id="a-7j"></a>所谓：<a id="a-7k"></a>欲知一切差别解无边故，<a id="a-7l"></a>一众生解、<a id="a-7m"></a>无数众生解平等故；<a id="a-7n"></a>欲得不可说差别解方便智光明故；<a id="a-7o"></a>欲悉知众生海各各差别解，<a id="a-7p"></a>尽无余故；<a id="a-7q"></a>欲悉知过、<a id="a-7r"></a>现、<a id="a-7s"></a>未来，<a id="a-7t"></a>善、<a id="a-7u"></a>不善种种无量解故；<a id="a-7v"></a>欲悉知相似解、<a id="a-7w"></a>不相似解故；<a id="a-7x"></a>欲悉知一切解即是一解，<a id="a-7y"></a>一解即是一切解故；<a id="a-7z"></a>欲得如来解力故；<a id="a-80"></a>欲悉知有上解、<a id="a-81"></a>无上解、<a id="a-82"></a>有余解、<a id="a-83"></a>无余解、<a id="a-84"></a>等解、<a id="a-85"></a>不等解差别故；<a id="a-86"></a>欲悉知有依解、<a id="a-87"></a>无依解、<a id="a-88"></a>共解、<a id="a-89"></a>不共解、<a id="a-8A"></a>有边解、<a id="a-8B"></a>无边解、<a id="a-8C"></a>差别解、<a id="a-8D"></a>无差别解、<a id="a-8E"></a>善解、<a id="a-8F"></a>不善解、<a id="a-8G"></a>世间解、<a id="a-8H"></a>出世间解差别故；<a id="a-8I"></a>欲于一切妙解、<a id="a-8J"></a>大解、<a id="a-8K"></a>无量解、<a id="a-8L"></a>正位解中，<a id="a-8M"></a>得如来解脱无障碍智故；<a id="a-8N"></a>欲以无量方便，<a id="a-8O"></a>悉知十方一切众生界，<a id="a-8P"></a>一一众生净解、<a id="a-8Q"></a>染解、<a id="a-8R"></a>广解、<a id="a-8S"></a>略解、<a id="a-8T"></a>细解、<a id="a-8U"></a>粗解，<a id="a-8V"></a>尽无余故；<a id="a-8W"></a>欲悉知深密解、<a id="a-8X"></a>方便解、<a id="a-8Y"></a>分别解、<a id="a-8Z"></a>自然解、<a id="a-8a"></a>随因所起解、<a id="a-8b"></a>随缘所起解，<a id="a-8c"></a>一切解网悉无余故，<a id="a-8d"></a>发阿耨多罗三藐三菩提心。</p>
  <p id="a8e">“佛子，<a id="a-8f"></a>复置此喻。<a id="a-8g"></a>假使有人，<a id="a-8h"></a>于一念顷，<a id="a-8i"></a>能知东方无数世界一切众生诸根差别；<a id="a-8j"></a>念念如是，<a id="a-8k"></a>经阿僧祇劫。<a id="a-8l"></a>有第二人，<a id="a-8m"></a>于一念顷，<a id="a-8n"></a>能知前人阿僧祇劫念念所知诸根差别。<a id="a-8o"></a>如是广说，<a id="a-8p"></a>乃至第十。<a id="a-8q"></a>南、<a id="a-8r"></a>西、<a id="a-8s"></a>北方，<a id="a-8t"></a>四维、<a id="a-8u"></a>上、<a id="a-8v"></a>下，<a id="a-8w"></a>亦复如是。<a id="a-8x"></a>佛子，<a id="a-8y"></a>此十方世界所有众生诸根差别，<a id="a-8z"></a>可知边际；<a id="a-90"></a>菩萨初发阿耨多罗三藐三菩提心功德善根，<a id="a-91"></a>无有能得知其际者。<a id="a-92"></a>何以故？<a id="a-93"></a>菩萨不齐限，<a id="a-94"></a>但为知尔所世界众生根故，<a id="a-95"></a>发阿耨多罗三藐三菩提心；<a id="a-96"></a>为尽知一切世界中一切众生根种种差别，<a id="a-97"></a>广说乃至，<a id="a-98"></a>欲尽知一切诸根网故，<a id="a-99"></a>发阿耨多罗三藐三菩提心。</p>
  <p id="a9A">“佛子，<a id="a-9B"></a>复置此喻。<a id="a-9C"></a>假使有人，<a id="a-9D"></a>于一念顷，<a id="a-9E"></a>能知东方无数世界所有众生种种欲乐；<a id="a-9F"></a>念念如是，<a id="a-9G"></a>尽阿僧祇劫。<a id="a-9H"></a>次第广说，<a id="a-9I"></a>乃至第十。<a id="a-9J"></a>南、<a id="a-9K"></a>西、<a id="a-9L"></a>北方，<a id="a-9M"></a>四维、<a id="a-9N"></a>上、<a id="a-9O"></a>下，<a id="a-9P"></a>亦复如是。<a id="a-9Q"></a>此十方众生所有欲乐，<a id="a-9R"></a>可知边际；<a id="a-9S"></a>菩萨初发阿耨多罗三藐三菩提心功德善根，<a id="a-9T"></a>无有能得知其际者。<a id="a-9U"></a>何以故？<a id="a-9V"></a>佛子，<a id="a-9W"></a>菩萨不齐限，<a id="a-9X"></a>但为知尔所众生欲乐故，<a id="a-9Y"></a>发阿耨多罗三藐三菩提心；<a id="a-9Z"></a>为尽知一切世界所有众生种种欲乐，<a id="a-9a"></a>广说乃至，<a id="a-9b"></a>欲尽知一切欲乐网故，<a id="a-9c"></a>发阿耨多罗三藐三菩提心。</p>
  <p id="a9d">“佛子，<a id="a-9e"></a>复置此喻。<a id="a-9f"></a>假使有人，<a id="a-9g"></a>于一念顷，<a id="a-9h"></a>能知东方无数世界所有众生种种方便。<a id="a-9i"></a>如是广说，<a id="a-9j"></a>乃至第十。<a id="a-9k"></a>南、<a id="a-9l"></a>西、<a id="a-9m"></a>北方，<a id="a-9n"></a>四维、<a id="a-9o"></a>上、<a id="a-9p"></a>下，<a id="a-9q"></a>亦复如是。<a id="a-9r"></a>此十方众生种种方便，<a id="a-9s"></a>可知边际；<a id="a-9t"></a>菩萨初发阿耨多罗三藐三菩提心功德善根，<a id="a-9u"></a>无有能得知其际者。<a id="a-9v"></a>何以故？<a id="a-9w"></a>佛子，<a id="a-9x"></a>菩萨不齐限，<a id="a-9y"></a>但为知尔所世界众生种种方便故，<a id="a-9z"></a>发阿耨多罗三藐三菩提心；<a id="a-A0"></a>为尽知一切世界所有众生种种方便，<a id="a-A1"></a>广说乃至，<a id="a-A2"></a>欲尽知一切方便网故，<a id="a-A3"></a>发阿耨多罗三藐三菩提心。</p>
  <p id="aA4">“佛子，<a id="a-A5"></a>复置此喻。<a id="a-A6"></a>假使有人，<a id="a-A7"></a>于一念顷，<a id="a-A8"></a>能知东方无数世界所有众生种种差别心。<a id="a-A9"></a>广说乃至，<a id="a-AA"></a>此十方世界所有众生种种差别心，<a id="a-AB"></a>可知边际；<a id="a-AC"></a>菩萨初发阿耨多罗三藐三菩提心功德善根，<a id="a-AD"></a>无有能得知其际者。<a id="a-AE"></a>何以故？<a id="a-AF"></a>佛子，<a id="a-AG"></a>菩萨不齐限，<a id="a-AH"></a>但为知尔所众生心故，<a id="a-AI"></a>发阿耨多罗三藐三菩提心；<a id="a-AJ"></a>为悉知尽法界、<a id="a-AK"></a>虚空界无边众生种种心，<a id="a-AL"></a>乃至欲尽知一切心网故，<a id="a-AM"></a>发阿耨多罗三藐三菩提心。</p>
  <p id="aAN">“佛子，<a id="a-AO"></a>复置此喻。<a id="a-AP"></a>假使有人，<a id="a-AQ"></a>于一念顷，<a id="a-AR"></a>能知东方无数世界所有众生种种差别业。<a id="a-AS"></a>广说乃至，<a id="a-AT"></a>此十方众生种种差别业，<a id="a-AU"></a>可知边际；<a id="a-AV"></a>菩萨初发阿耨多罗三藐三菩提心善根边际，<a id="a-AW"></a>不可得知。<a id="a-AX"></a>何以故？<a id="a-AY"></a>佛子，<a id="a-AZ"></a>菩萨不齐限，<a id="a-Aa"></a>但为知尔所众生业故，<a id="a-Ab"></a>发阿耨多罗三藐三菩提心；<a id="a-Ac"></a>欲悉知三世一切众生业，<a id="a-Ad"></a>乃至欲悉知一切业网故，<a id="a-Ae"></a>发阿耨多罗三藐三菩提心。</p>
  <p id="aAf">“佛子，<a id="a-Ag"></a>复置此喻。<a id="a-Ah"></a>假使有人，<a id="a-Ai"></a>于一念顷，<a id="a-Aj"></a>能知东方无数世界所有众生种种烦恼；<a id="a-Ak"></a>念念如是，<a id="a-Al"></a>尽阿僧祇劫，<a id="a-Am"></a>此诸烦恼种种差别，<a id="a-An"></a>无有能得知其边际。<a id="a-Ao"></a>有第二人，<a id="a-Ap"></a>于一念顷，<a id="a-Aq"></a>能知前人阿僧祇劫所知众生烦恼差别，<a id="a-Ar"></a>如是复尽阿僧祇劫。<a id="a-As"></a>次第广说，<a id="a-At"></a>乃至第十。<a id="a-Au"></a>南、<a id="a-Av"></a>西、<a id="a-Aw"></a>北方，<a id="a-Ax"></a>四维、<a id="a-Ay"></a>上、<a id="a-Az"></a>下，<a id="a-B0"></a>亦复如是。<a id="a-B1"></a>佛子，<a id="a-B2"></a>此十方众生烦恼差别，<a id="a-B3"></a>可知边际；<a id="a-B4"></a>菩萨初发阿耨多罗三藐三菩提心善根边际，<a id="a-B5"></a>不可得知。<a id="a-B6"></a>何以故？<a id="a-B7"></a>佛子，<a id="a-B8"></a>菩萨不齐限，<a id="a-B9"></a>但为知尔所世界众生烦恼故，<a id="a-BA"></a>发阿耨多罗三藐三菩提心；<a id="a-BB"></a>为尽知一切世界所有众生烦恼差别故，<a id="a-BC"></a>发阿耨多罗三藐三菩提心。<a id="a-BD"></a>所谓：<a id="a-BE"></a>欲尽知轻烦恼、<a id="a-BF"></a>重烦恼、<a id="a-BG"></a>眠烦恼、<a id="a-BH"></a>起烦恼，<a id="a-BI"></a>一一众生无量烦恼种种差别、<a id="a-BJ"></a>种种觉观，<a id="a-BK"></a>净治一切诸杂染故；<a id="a-BL"></a>欲尽知依无明烦恼、<a id="a-BM"></a>爱相应烦恼，<a id="a-BN"></a>断一切诸有趣烦恼结故；<a id="a-BO"></a>欲尽知贪分烦恼、<a id="a-BP"></a>瞋分烦恼、<a id="a-BQ"></a>痴分烦恼、<a id="a-BR"></a>等分烦恼，<a id="a-BS"></a>断一切烦恼根本故；<a id="a-BT"></a>欲悉知我烦恼、<a id="a-BU"></a>我所烦恼、<a id="a-BV"></a>我慢烦恼，<a id="a-BW"></a>觉悟一切烦恼尽无余故；<a id="a-BX"></a>欲悉知从颠倒分别生根本烦恼、<a id="a-BY"></a>随烦恼，<a id="a-BZ"></a>因身见生六十二见，<a id="a-Ba"></a>调伏一切烦恼故；<a id="a-Bb"></a>欲悉知盖烦恼、<a id="a-Bc"></a>障烦恼，<a id="a-Bd"></a>发大悲救护心，<a id="a-Be"></a>断一切烦恼网，<a id="a-Bf"></a>令一切智性清净故，<a id="a-Bg"></a>发阿耨多罗三藐三菩提心。</p>
  <p id="aBh">“佛子，<a id="a-Bi"></a>复置此喻。<a id="a-Bj"></a>假使有人，<a id="a-Bk"></a>于一念顷，<a id="a-Bl"></a>以诸种种上味饮食、<a id="a-Bm"></a>香华、<a id="a-Bn"></a>衣服、<a id="a-Bo"></a>幢幡、<a id="a-Bp"></a>伞盖，<a id="a-Bq"></a>及僧伽蓝、<a id="a-Br"></a>上妙宫殿、<a id="a-Bs"></a>宝帐、<a id="a-Bt"></a>网幔，<a id="a-Bu"></a>种种庄严师子之座及众妙宝，<a id="a-Bv"></a>供养东方无数诸佛，<a id="a-Bw"></a>及无数世界所有众生，<a id="a-Bx"></a>恭敬尊重，<a id="a-By"></a>礼拜赞叹，<a id="a-Bz"></a>曲躬瞻仰，<a id="a-C0"></a>相续不绝，<a id="a-C1"></a>经无数劫。<a id="a-C2"></a>又劝彼众生，<a id="a-C3"></a>悉令如是供养于佛。<a id="a-C4"></a>至佛灭后，<a id="a-C5"></a>各为起塔。<a id="a-C6"></a>其塔高广，<a id="a-C7"></a>无数世界众宝所成种种庄严。<a id="a-C8"></a>一一塔中，<a id="a-C9"></a>各有无数如来形像，<a id="a-CA"></a>光明遍照无数世界，<a id="a-CB"></a>经无数劫。<a id="a-CC"></a>南、<a id="a-CD"></a>西、<a id="a-CE"></a>北方，<a id="a-CF"></a>四维、<a id="a-CG"></a>上、<a id="a-CH"></a>下，<a id="a-CI"></a>亦复如是。<a id="a-CJ"></a>佛子，<a id="a-CK"></a>于汝意云何？<a id="a-CL"></a>此人功德，<a id="a-CM"></a>宁为多不？<a id="a-CN"></a>”</p>
  <p id="aCO">天帝言：<a id="a-CP"></a>“是人功德，<a id="a-CQ"></a>唯佛乃知，<a id="a-CR"></a>余无能测。<a id="a-CS"></a>”</p>
  <p id="aCT">“佛子，<a id="a-CU"></a>此人功德比菩萨初发心功德，<a id="a-CV"></a>百分不及一，<a id="a-CW"></a>千分不及一，<a id="a-CX"></a>百千分不及一，<a id="a-CY"></a>乃至优波尼沙陀分亦不及一。</p>
  <p id="aCZ">“佛子，<a id="a-Ca"></a>复置此喻。<a id="a-Cb"></a>假使复有第二人，<a id="a-Cc"></a>于一念中，<a id="a-Cd"></a>能作前人及无数世界所有众生无数劫中供养之事；<a id="a-Ce"></a>念念如是，<a id="a-Cf"></a>以无量种供养之具，<a id="a-Cg"></a>供养无量诸佛如来，<a id="a-Ch"></a>及无量世界所有众生，<a id="a-Ci"></a>经无量劫。<a id="a-Cj"></a>其第三人，<a id="a-Ck"></a>乃至第十人，<a id="a-Cl"></a>皆亦如是，<a id="a-Cm"></a>于一念中能作前人所有供养；<a id="a-Cn"></a>念念如是，<a id="a-Co"></a>以无边、<a id="a-Cp"></a>无等、<a id="a-Cq"></a>不可数、<a id="a-Cr"></a>不可称、<a id="a-Cs"></a>不可思、<a id="a-Ct"></a>不可量、<a id="a-Cu"></a>不可说、<a id="a-Cv"></a>不可说不可说供养之具，<a id="a-Cw"></a>供养无边乃至不可说不可说诸佛，<a id="a-Cx"></a>及尔许世界所有众生，<a id="a-Cy"></a>经无边乃至不可说不可说劫。<a id="a-Cz"></a>至佛灭后，<a id="a-D0"></a>各为起塔，<a id="a-D1"></a>其塔高广。<a id="a-D2"></a>乃至住劫，<a id="a-D3"></a>亦复如是。<a id="a-D4"></a>佛子，<a id="a-D5"></a>此前功德比菩萨初发心功德，<a id="a-D6"></a>百分不及一，<a id="a-D7"></a>千分不及一，<a id="a-D8"></a>百千分不及一，<a id="a-D9"></a>乃至优波尼沙陀分亦不及一。<a id="a-DA"></a>何以故？<a id="a-DB"></a>佛子，<a id="a-DC"></a>菩萨摩诃萨不齐限，<a id="a-DD"></a>但为供养尔所佛故，<a id="a-DE"></a>发阿耨多罗三藐三菩提心；<a id="a-DF"></a>为供养尽法界、<a id="a-DG"></a>虚空界，<a id="a-DH"></a>不可说不可说十方无量去、<a id="a-DI"></a>来、<a id="a-DJ"></a>现在所有诸佛故，<a id="a-DK"></a>发阿耨多罗三藐三菩提心。<a id="a-DL"></a>发是心已，<a id="a-DM"></a>能知前际一切诸佛始成正觉及般涅槃，<a id="a-DN"></a>能信后际一切诸佛所有善根，<a id="a-DO"></a>能知现在一切诸佛所有智慧。<a id="a-DP"></a>彼诸佛所有功德，<a id="a-DQ"></a>此菩萨能信、<a id="a-DR"></a>能受、<a id="a-DS"></a>能修、<a id="a-DT"></a>能得、<a id="a-DU"></a>能知、<a id="a-DV"></a>能证、<a id="a-DW"></a>能成就，<a id="a-DX"></a>能与诸佛平等一性。<a id="a-DY"></a>何以故？<a id="a-DZ"></a>此菩萨为不断一切如来种性故发心，<a id="a-Da"></a>为充遍一切世界故发心，<a id="a-Db"></a>为度脱一切世界众生故发心，<a id="a-Dc"></a>为悉知一切世界成坏故发心，<a id="a-Dd"></a>为悉知一切众生垢净故发心，<a id="a-De"></a>为悉知一切世界三有清净故发心，<a id="a-Df"></a>为悉知一切众生心乐烦恼习气故发心，<a id="a-Dg"></a>为悉知一切众生死此生彼故发心，<a id="a-Dh"></a>为悉知一切众生诸根方便故发心，<a id="a-Di"></a>为悉知一切众生心行故发心，<a id="a-Dj"></a>为悉知一切众生三世智故发心。<a id="a-Dk"></a>以发心故，<a id="a-Dl"></a>常为三世一切诸佛之所忆念，<a id="a-Dm"></a>当得三世一切诸佛无上菩提；<a id="a-Dn"></a>即为三世一切诸佛与其妙法，<a id="a-Do"></a>即与三世一切诸佛体性平等；<a id="a-Dp"></a>已修三世一切诸佛助道之法，<a id="a-Dq"></a>成就三世一切诸佛力、<a id="a-Dr"></a>无所畏；<a id="a-Ds"></a>庄严三世一切诸佛不共佛法，<a id="a-Dt"></a>悉得法界一切诸佛说法智慧。<a id="a-Du"></a>何以故？<a id="a-Dv"></a>以是发心，<a id="a-Dw"></a>当得佛故。<a id="a-Dx"></a>应知此人即与三世诸佛同等，<a id="a-Dy"></a>即与三世诸佛如来境界平等，<a id="a-Dz"></a>即与三世诸佛如来功德平等，<a id="a-E0"></a>得如来一身、<a id="a-E1"></a>无量身究竟平等真实智慧。<a id="a-E2"></a>才发心时，<a id="a-E3"></a>即为十方一切诸佛所共称叹，<a id="a-E4"></a>即能说法教化调伏一切世界所有众生，<a id="a-E5"></a>即能震动一切世界，<a id="a-E6"></a>即能光照一切世界，<a id="a-E7"></a>即能息灭一切世界诸恶道苦，<a id="a-E8"></a>即能严净一切国土，<a id="a-E9"></a>即能于一切世界中示现成佛，<a id="a-EA"></a>即能令一切众生皆得欢喜，<a id="a-EB"></a>即能入一切法界性，<a id="a-EC"></a>即能持一切佛种性，<a id="a-ED"></a>即能得一切佛智慧光明。<a id="a-EE"></a>此初发心菩萨，<a id="a-EF"></a>不于三世少有所得，<a id="a-EG"></a>所谓：<a id="a-EH"></a>若诸佛，<a id="a-EI"></a>若诸佛法；<a id="a-EJ"></a>若菩萨，<a id="a-EK"></a>若菩萨法；<a id="a-EL"></a>若独觉，<a id="a-EM"></a>若独觉法；<a id="a-EN"></a>若声闻，<a id="a-EO"></a>若声闻法；<a id="a-EP"></a>若世间，<a id="a-EQ"></a>若世间法；<a id="a-ER"></a>若出世间，<a id="a-ES"></a>若出世间法；<a id="a-ET"></a>若众生，<a id="a-EU"></a>若众生法。<a id="a-EV"></a>唯求一切智，<a id="a-EW"></a>于诸法界，<a id="a-EX"></a>心无所著。<a id="a-EY"></a>”</p>
  <p id="aEZ">尔时，<a id="a-Ea"></a>佛神力故，<a id="a-Eb"></a>十方各一万佛刹微尘数世界六种震动，<a id="a-Ec"></a>所谓：<a id="a-Ed"></a>动、<a id="a-Ee"></a>遍动、<a id="a-Ef"></a>等遍动，<a id="a-Eg"></a>起、<a id="a-Eh"></a>遍起、<a id="a-Ei"></a>等遍起，<a id="a-Ej"></a>踊、<a id="a-Ek"></a>遍踊、<a id="a-El"></a>等遍踊，<a id="a-Em"></a>震、<a id="a-En"></a>遍震、<a id="a-Eo"></a>等遍震，<a id="a-Ep"></a>吼、<a id="a-Eq"></a>遍吼、<a id="a-Er"></a>等遍吼，<a id="a-Es"></a>击、<a id="a-Et"></a>遍击、<a id="a-Eu"></a>等遍击。<a id="a-Ev"></a>雨众天华、<a id="a-Ew"></a>天香、<a id="a-Ex"></a>天末香、<a id="a-Ey"></a>天华鬘、<a id="a-Ez"></a>天衣、<a id="a-F0"></a>天宝、<a id="a-F1"></a>天庄严具，<a id="a-F2"></a>作天妓乐，<a id="a-F3"></a>放天光明及天音声。</p>
  <p id="aF4">是时，<a id="a-F5"></a>十方各过十佛刹微尘数世界外，<a id="a-F6"></a>有万佛刹微尘数佛，<a id="a-F7"></a>同名法慧，<a id="a-F8"></a>各现其身，<a id="a-F9"></a>在法慧菩萨前作如是言：<a id="a-FA"></a>“善哉！<a id="a-FB"></a>善哉！<a id="a-FC"></a>法慧，<a id="a-FD"></a>汝于今者，<a id="a-FE"></a>能说此法；<a id="a-FF"></a>我等十方各万佛刹微尘数佛，<a id="a-FG"></a>亦说是法；<a id="a-FH"></a>一切诸佛，<a id="a-FI"></a>悉如是说。<a id="a-FJ"></a>汝说此法时，<a id="a-FK"></a>有万佛刹微尘数菩萨发菩提心。<a id="a-FL"></a>我等今者，<a id="a-FM"></a>悉授其记，<a id="a-FN"></a>于当来世过千不可说无边劫，<a id="a-FO"></a>同一劫中而得作佛，<a id="a-FP"></a>出兴于世，<a id="a-FQ"></a>皆号清净心如来，<a id="a-FR"></a>所住世界各各差别。<a id="a-FS"></a>我等悉当护持此法，<a id="a-FT"></a>令未来世一切菩萨，<a id="a-FU"></a>未曾闻者皆悉得闻。<a id="a-FV"></a>如此娑婆世界四天下须弥顶上说如是法，<a id="a-FW"></a>令诸众生闻已受化；<a id="a-FX"></a>如是十方百千亿那由他无数、<a id="a-FY"></a>无量、<a id="a-FZ"></a>无边、<a id="a-Fa"></a>无等、<a id="a-Fb"></a>不可数、<a id="a-Fc"></a>不可称、<a id="a-Fd"></a>不可思、<a id="a-Fe"></a>不可量、<a id="a-Ff"></a>不可说，<a id="a-Fg"></a>尽法界、<a id="a-Fh"></a>虚空界，<a id="a-Fi"></a>诸世界中亦说此法教化众生。<a id="a-Fj"></a>其说法者，<a id="a-Fk"></a>同名法慧；<a id="a-Fl"></a>悉以佛神力故，<a id="a-Fm"></a>世尊本愿力故，<a id="a-Fn"></a>为欲显示佛法故，<a id="a-Fo"></a>为以智光普照故，<a id="a-Fp"></a>为欲开阐实义故，<a id="a-Fq"></a>为令证得法性故，<a id="a-Fr"></a>为令众会悉欢喜故，<a id="a-Fs"></a>为欲开示佛法因故，<a id="a-Ft"></a>为得一切佛平等故，<a id="a-Fu"></a>为了法界无有二故，<a id="a-Fv"></a>说如是法。<a id="a-Fw"></a>”</p>
  <p id="aFx">尔时，<a id="a-Fy"></a>法慧菩萨普观尽虚空界十方国土一切众会，<a id="a-Fz"></a>欲悉成就诸众生故，<a id="a-G0"></a>欲悉净治诸业果报故，<a id="a-G1"></a>欲悉开显清净法界故，<a id="a-G2"></a>欲悉拔除杂染根本故，<a id="a-G3"></a>欲悉增长广大信解故，<a id="a-G4"></a>欲悉令知无量众生根故，<a id="a-G5"></a>欲悉令知三世法平等故，<a id="a-G6"></a>欲悉令观察涅槃界故，<a id="a-G7"></a>欲增长自清净善根故，<a id="a-G8"></a>承佛威力，<a id="a-G9"></a>即说颂言：</p>
  <p id="aGA">“为利世间发大心，<a id="a-GB"></a>其心普遍于十方，<a id="a-GC"></a>众生国土三世法，<a id="a-GD"></a>佛及菩萨最胜海。</p>
  <p id="aGE">究竟虚空等法界，<a id="a-GF"></a>所有一切诸世间，<a id="a-GG"></a>如诸佛法皆往诣，<a id="a-GH"></a>如是发心无退转。</p>
  <p id="aGI">慈念众生无暂舍，<a id="a-GJ"></a>离诸恼害普饶益，<a id="a-GK"></a>光明照世为所归，<a id="a-GL"></a>十力护念难思议。</p>
  <p id="aGM">十方国土悉趣入，<a id="a-GN"></a>一切色形皆示现，<a id="a-GO"></a>如佛福智广无边，<a id="a-GP"></a>随顺修因无所著。</p>
  <p id="aGQ">有刹仰住或傍覆，<a id="a-GR"></a>粗妙广大无量种，<a id="a-GS"></a>菩萨一发最上心，<a id="a-GT"></a>悉能往诣皆无碍。</p>
  <p id="aGU">菩萨胜行不可说，<a id="a-GV"></a>皆勤修习无所住，<a id="a-GW"></a>见一切佛常欣乐，<a id="a-GX"></a>普入于其深法海。</p>
  <p id="aGY">哀愍五趣诸群生，<a id="a-GZ"></a>令除垢秽普清净，<a id="a-Ga"></a>绍隆佛种不断绝，<a id="a-Gb"></a>摧灭魔宫无有余。</p>
  <p id="aGc">已住如来平等性，<a id="a-Gd"></a>善修微妙方便道，<a id="a-Ge"></a>于佛境界起信心，<a id="a-Gf"></a>得佛灌顶心无著。</p>
  <p id="aGg">两足尊所念报恩，<a id="a-Gh"></a>心如金刚不可沮，<a id="a-Gi"></a>于佛所行能照了，<a id="a-Gj"></a>自然修习菩提行。</p>
  <p id="aGk">诸趣差别想无量，<a id="a-Gl"></a>业果及心亦非一，<a id="a-Gm"></a>乃至根性种种殊，<a id="a-Gn"></a>一发大心悉明见。</p>
  <p id="aGo">其心广大等法界，<a id="a-Gp"></a>无依无变如虚空，<a id="a-Gq"></a>趣向佛智无所取，<a id="a-Gr"></a>谛了实际离分别。</p>
  <p id="aGs">知众生心无生想，<a id="a-Gt"></a>了达诸法无法想，<a id="a-Gu"></a>虽普分别无分别，<a id="a-Gv"></a>亿那由刹皆往诣。</p>
  <p id="aGw">无量诸佛妙法藏，<a id="a-Gx"></a>随顺观察悉能入，<a id="a-Gy"></a>众生根行靡不知，<a id="a-Gz"></a>到如是处如世尊。</p>
  <p id="aH0">清净大愿恒相应，<a id="a-H1"></a>乐供如来不退转，<a id="a-H2"></a>人天见者无厌足，<a id="a-H3"></a>常为诸佛所护念。</p>
  <p id="aH4">其心清净无所依，<a id="a-H5"></a>虽观深法而不取，<a id="a-H6"></a>如是思惟无量劫，<a id="a-H7"></a>于三世中无所著。</p>
  <p id="aH8">其心坚固难制沮，<a id="a-H9"></a>趣佛菩提无障碍，<a id="a-HA"></a>志求妙道除蒙惑，<a id="a-HB"></a>周行法界不告劳。</p>
  <p id="aHC">知语言法皆寂灭，<a id="a-HD"></a>但入真如绝异解，<a id="a-HE"></a>诸佛境界悉顺观，<a id="a-HF"></a>达于三世心无碍。</p>
  <p id="aHG">菩萨始发广大心，<a id="a-HH"></a>即能遍往十方刹，<a id="a-HI"></a>法门无量不可说，<a id="a-HJ"></a>智光普照皆明了。</p>
  <p id="aHK">大悲广度最无比，<a id="a-HL"></a>慈心普遍等虚空，<a id="a-HM"></a>而于众生不分别，<a id="a-HN"></a>如是清净游于世。</p>
  <p id="aHO">十方众生悉慰安，<a id="a-HP"></a>一切所作皆真实，<a id="a-HQ"></a>恒以净心不异语，<a id="a-HR"></a>常为诸佛共加护。</p>
  <p id="aHS">过去所有皆忆念，<a id="a-HT"></a>未来一切悉分别，<a id="a-HU"></a>十方世界普入中，<a id="a-HV"></a>为度众生令出离。</p>
  <p id="aHW">菩萨具足妙智光，<a id="a-HX"></a>善了因缘无有疑，<a id="a-HY"></a>一切迷惑皆除断，<a id="a-HZ"></a>如是而游于法界。</p>
  <p id="aHa">魔王宫殿悉摧破，<a id="a-Hb"></a>众生翳膜咸除灭，<a id="a-Hc"></a>离诸分别心不动，<a id="a-Hd"></a>善了如来之境界。</p>
  <p id="aHe">三世疑网悉已除，<a id="a-Hf"></a>于如来所起净信，<a id="a-Hg"></a>以信得成不动智，<a id="a-Hh"></a>智清净故解真实。</p>
  <p id="aHi">为令众生得出离，<a id="a-Hj"></a>尽于后际普饶益，<a id="a-Hk"></a>长时勤苦心无厌，<a id="a-Hl"></a>乃至地狱亦安受。</p>
  <p id="aHm">福智无量皆具足，<a id="a-Hn"></a>众生根欲悉了知，<a id="a-Ho"></a>及诸业行无不见，<a id="a-Hp"></a>如其所乐为说法。</p>
  <p id="aHq">了知一切空无我，<a id="a-Hr"></a>慈念众生恒不舍，<a id="a-Hs"></a>以一大悲微妙音，<a id="a-Ht"></a>普入世间而演说。</p>
  <p id="aHu">放大光明种种色，<a id="a-Hv"></a>普照众生除黑暗，<a id="a-Hw"></a>光中菩萨坐莲华，<a id="a-Hx"></a>为众阐扬清净法。</p>
  <p id="aHy">于一毛端现众刹，<a id="a-Hz"></a>诸大菩萨皆充满，<a id="a-I0"></a>众会智慧各不同，<a id="a-I1"></a>悉能明了众生心。</p>
  <p id="aI2">十方世界不可说，<a id="a-I3"></a>一念周行无不尽，<a id="a-I4"></a>利益众生供养佛，<a id="a-I5"></a>于诸佛所问深义。</p>
  <p id="aI6">于诸如来作父想，<a id="a-I7"></a>为利众生修觉行，<a id="a-I8"></a>智慧善巧通法藏，<a id="a-I9"></a>入深智处无所著。</p>
  <p id="aIA">随顺思惟说法界，<a id="a-IB"></a>经无量劫不可尽，<a id="a-IC"></a>智虽善入无处所，<a id="a-ID"></a>无有疲厌无所著。</p>
  <p id="aIE">三世诸佛家中生，<a id="a-IF"></a>证得如来妙法身，<a id="a-IG"></a>普为群生现众色，<a id="a-IH"></a>譬如幻师无不作。</p>
  <p id="aII">或现始修殊胜行，<a id="a-IJ"></a>或现初生及出家，<a id="a-IK"></a>或现树下成菩提，<a id="a-IL"></a>或为众生示涅槃。</p>
  <p id="aIM">菩萨所住希有法，<a id="a-IN"></a>唯佛境界非二乘，<a id="a-IO"></a>身语意想皆已除，<a id="a-IP"></a>种种随宜悉能现。</p>
  <p id="aIQ">菩萨所得诸佛法，<a id="a-IR"></a>众生思惟发狂乱，<a id="a-IS"></a>智入实际心无碍，<a id="a-IT"></a>普现如来自在力。</p>
  <p id="aIU">此于世间无与等，<a id="a-IV"></a>何况复增殊胜行，<a id="a-IW"></a>虽未具足一切智，<a id="a-IX"></a>已获如来自在力。</p>
  <p id="aIY">已住究竟一乘道，<a id="a-IZ"></a>深入微妙最上法，<a id="a-Ia"></a>善知众生时非时，<a id="a-Ib"></a>为利益故现神通。</p>
  <p id="aIc">分身遍满一切刹，<a id="a-Id"></a>放净光明除世暗，<a id="a-Ie"></a>譬如龙王起大云，<a id="a-If"></a>普雨妙雨悉充洽。</p>
  <p id="aIg">观察众生如幻梦，<a id="a-Ih"></a>以业力故常流转，<a id="a-Ii"></a>大悲哀愍咸救拔，<a id="a-Ij"></a>为说无为净法性。</p>
  <p id="aIk">佛力无量此亦然，<a id="a-Il"></a>譬如虚空无有边，<a id="a-Im"></a>为令众生得解脱，<a id="a-In"></a>亿劫勤修而不倦。</p>
  <p id="aIo">种种思惟妙功德，<a id="a-Ip"></a>善修无上第一业，<a id="a-Iq"></a>于诸胜行恒不舍，<a id="a-Ir"></a>专念生成一切智。</p>
  <p id="aIs">一身示现无量身，<a id="a-It"></a>一切世界悉周遍，<a id="a-Iu"></a>其心清净无分别，<a id="a-Iv"></a>一念难思力如是。</p>
  <p id="aIw">于诸世间不分别，<a id="a-Ix"></a>于一切法无妄想，<a id="a-Iy"></a>虽观诸法而不取，<a id="a-Iz"></a>恒救众生无所度。</p>
  <p id="aJ0">一切世间唯是想，<a id="a-J1"></a>于中种种各差别，<a id="a-J2"></a>知想境界险且深，<a id="a-J3"></a>为现神通而救脱。</p>
  <p id="aJ4">譬如幻师自在力，<a id="a-J5"></a>菩萨神变亦如是，<a id="a-J6"></a>身遍法界及虚空，<a id="a-J7"></a>随众生心靡不见。</p>
  <p id="aJ8">能所分别二俱离，<a id="a-J9"></a>杂染清净无所取，<a id="a-JA"></a>若缚若解智悉忘，<a id="a-JB"></a>但愿普与众生乐。</p>
  <p id="aJC">一切世间唯想力，<a id="a-JD"></a>以智而入心无畏，<a id="a-JE"></a>思惟诸法亦复然，<a id="a-JF"></a>三世推求不可得。</p>
  <p id="aJG">能入过去毕前际，<a id="a-JH"></a>能入未来毕后际，<a id="a-JI"></a>能入现在一切处，<a id="a-JJ"></a>常勤观察无所有。</p>
  <p id="aJK">随顺涅槃寂灭法，<a id="a-JL"></a>住于无诤无所依，<a id="a-JM"></a>心如实际无与等，<a id="a-JN"></a>专向菩提永不退。</p>
  <p id="aJO">修诸胜行无退怯，<a id="a-JP"></a>安住菩提不动摇，<a id="a-JQ"></a>佛及菩萨与世间，<a id="a-JR"></a>尽于法界皆明了。</p>
  <p id="aJS">欲得最胜第一道，<a id="a-JT"></a>为一切智解脱王，<a id="a-JU"></a>应当速发菩提心，<a id="a-JV"></a>永尽诸漏利群生。</p>
  <p id="aJW">趣向菩提心清净，<a id="a-JX"></a>功德广大不可说，<a id="a-JY"></a>为利众生故称述，<a id="a-JZ"></a>汝等诸贤应善听。</p>
  <p id="aJa">无量世界尽为尘，<a id="a-Jb"></a>一一尘中无量刹，<a id="a-Jc"></a>其中诸佛皆无量，<a id="a-Jd"></a>悉能明见无所取。</p>
  <p id="aJe">善知众生无生想，<a id="a-Jf"></a>善知言语无语想，<a id="a-Jg"></a>于诸世界心无碍，<a id="a-Jh"></a>悉善了知无所著。</p>
  <p id="aJi">其心广大如虚空，<a id="a-Jj"></a>于三世事悉明达，<a id="a-Jk"></a>一切疑惑皆除灭，<a id="a-Jl"></a>正观佛法无所取。</p>
  <p id="aJm">十方无量诸国土，<a id="a-Jn"></a>一念往诣心无著，<a id="a-Jo"></a>了达世间众苦法，<a id="a-Jp"></a>悉住无生真实际。</p>
  <p id="aJq">无量难思诸佛所，<a id="a-Jr"></a>悉往彼会而觐谒，<a id="a-Js"></a>常为上首问如来，<a id="a-Jt"></a>菩萨所修诸愿行。</p>
  <p id="aJu">心常忆念十方佛，<a id="a-Jv"></a>而无所依无所取，<a id="a-Jw"></a>恒劝众生种善根，<a id="a-Jx"></a>庄严国土令清净。</p>
  <p id="aJy">一切趣生三有处，<a id="a-Jz"></a>以无碍眼咸观察，<a id="a-K0"></a>所有习性诸根解，<a id="a-K1"></a>无量无边悉明见。</p>
  <p id="aK2">众生心乐悉了知，<a id="a-K3"></a>如是随宜为说法，<a id="a-K4"></a>于诸染净皆通达，<a id="a-K5"></a>令彼修治入于道。</p>
  <p id="aK6">无量无数诸三昧，<a id="a-K7"></a>菩萨一念皆能入，<a id="a-K8"></a>于中想智及所缘，<a id="a-K9"></a>悉善了知得自在。</p>
  <p id="aKA">菩萨获此广大智，<a id="a-KB"></a>疾向菩提无所碍，<a id="a-KC"></a>为欲利益诸群生，<a id="a-KD"></a>处处宣扬大人法。</p>
  <p id="aKE">善知世间长短劫，<a id="a-KF"></a>一月半月及昼夜，<a id="a-KG"></a>国土各别性平等，<a id="a-KH"></a>常勤观察不放逸。</p>
  <p id="aKI">普诣十方诸世界，<a id="a-KJ"></a>而于方处无所取，<a id="a-KK"></a>严净国土悉无余，<a id="a-KL"></a>亦不曾生净分别。</p>
  <p id="aKM">众生是处若非处，<a id="a-KN"></a>及以诸业感报别，<a id="a-KO"></a>随顺思惟入佛力，<a id="a-KP"></a>于此一切悉了知。</p>
  <p id="aKQ">一切世间种种性，<a id="a-KR"></a>种种所行住三有，<a id="a-KS"></a>利根及与中下根，<a id="a-KT"></a>如是一切咸观察。</p>
  <p id="aKU">净与不净种种解，<a id="a-KV"></a>胜劣及中悉明见，<a id="a-KW"></a>一切众生至处行，<a id="a-KX"></a>三有相续皆能说。</p>
  <p id="aKY">禅定解脱诸三昧，<a id="a-KZ"></a>染净因起各不同，<a id="a-Ka"></a>及以先世苦乐殊，<a id="a-Kb"></a>净修佛力咸能见。</p>
  <p id="aKc">众生业惑续诸趣，<a id="a-Kd"></a>断此诸趣得寂灭，<a id="a-Ke"></a>种种漏法永不生，<a id="a-Kf"></a>并其习种悉了知。</p>
  <p id="aKg">如来烦恼皆除尽，<a id="a-Kh"></a>大智光明照于世，<a id="a-Ki"></a>菩萨于佛十力中，<a id="a-Kj"></a>虽未证得亦无疑。</p>
  <p id="aKk">菩萨于一毛孔中，<a id="a-Kl"></a>普现十方无量刹，<a id="a-Km"></a>或有杂染或清净，<a id="a-Kn"></a>种种业作皆能了。</p>
  <p id="aKo">一微尘中无量刹，<a id="a-Kp"></a>无量诸佛及佛子，<a id="a-Kq"></a>诸刹各别无杂乱，<a id="a-Kr"></a>如一一切悉明见。</p>
  <p id="aKs">于一毛孔见十方，<a id="a-Kt"></a>尽虚空界诸世间，<a id="a-Ku"></a>无有一处空无佛，<a id="a-Kv"></a>如是佛刹悉清净。</p>
  <p id="aKw">于毛孔中见佛刹，<a id="a-Kx"></a>复见一切诸众生，<a id="a-Ky"></a>三世六趣各不同，<a id="a-Kz"></a>昼夜月时有缚解。</p>
  <p id="aL0">如是大智诸菩萨，<a id="a-L1"></a>专心趣向法王位，<a id="a-L2"></a>于佛所住顺思惟，<a id="a-L3"></a>而获无边大欢喜。</p>
  <p id="aL4">菩萨分身无量亿，<a id="a-L5"></a>供养一切诸如来，<a id="a-L6"></a>神通变现胜无比，<a id="a-L7"></a>佛所行处皆能住。</p>
  <p id="aL8">无量佛所皆钻仰，<a id="a-L9"></a>所有法藏悉耽味，<a id="a-LA"></a>见佛闻法勤修行，<a id="a-LB"></a>如饮甘露心欢喜。</p>
  <p id="aLC">已获如来胜三昧，<a id="a-LD"></a>善入诸法智增长，<a id="a-LE"></a>信心不动如须弥，<a id="a-LF"></a>普作群生功德藏。</p>
  <p id="aLG">慈心广大遍众生，<a id="a-LH"></a>悉愿疾成一切智，<a id="a-LI"></a>而恒无著无依处，<a id="a-LJ"></a>离诸烦恼得自在。</p>
  <p id="aLK">哀愍众生广大智，<a id="a-LL"></a>普摄一切同于己，<a id="a-LM"></a>知空无相无真实，<a id="a-LN"></a>而行其心不懈退。</p>
  <p id="aLO">菩萨发心功德量，<a id="a-LP"></a>亿劫称扬不可尽，<a id="a-LQ"></a>以出一切诸如来，<a id="a-LR"></a>独觉声闻安乐故。</p>
  <p id="aLS">十方国土诸众生，<a id="a-LT"></a>皆悉施安无量劫，<a id="a-LU"></a>劝持五戒及十善，<a id="a-LV"></a>四禅四等诸定处，</p>
  <p id="aLW">复于多劫施安乐，<a id="a-LX"></a>令断诸惑成罗汉；<a id="a-LY"></a>彼诸福聚虽无量，<a id="a-LZ"></a>不与发心功德比。</p>
  <p id="aLa">又教亿众成缘觉，<a id="a-Lb"></a>获无诤行微妙道，<a id="a-Lc"></a>以彼而校菩提心，<a id="a-Ld"></a>算数譬喻无能及。</p>
  <p id="aLe">一念能过尘数刹，<a id="a-Lf"></a>如是经于无量劫，<a id="a-Lg"></a>此诸刹数尚可量，<a id="a-Lh"></a>发心功德不可知。</p>
  <p id="aLi">过去未来及现在，<a id="a-Lj"></a>所有劫数无边量，<a id="a-Lk"></a>此诸劫数犹可知，<a id="a-Ll"></a>发心功德无能测。</p>
  <p id="aLm">以菩提心遍十方，<a id="a-Ln"></a>所有分别靡不知，<a id="a-Lo"></a>一念三世悉明达，<a id="a-Lp"></a>利益无量众生故。</p>
  <p id="aLq">十方世界诸众生，<a id="a-Lr"></a>欲解方便意所行，<a id="a-Ls"></a>及以虚空际可测，<a id="a-Lt"></a>发心功德难知量。</p>
  <p id="aLu">菩萨志愿等十方，<a id="a-Lv"></a>慈心普洽诸群生，<a id="a-Lw"></a>悉使修成佛功德，<a id="a-Lx"></a>是故其力无边际。</p>
  <p id="aLy">众生欲解心所乐，<a id="a-Lz"></a>诸根方便行各别，<a id="a-M0"></a>于一念中悉了知，<a id="a-M1"></a>一切智智心同等。</p>
  <p id="aM2">一切众生诸惑业，<a id="a-M3"></a>三有相续无暂断，<a id="a-M4"></a>此诸边际尚可知，<a id="a-M5"></a>发心功德难思议。</p>
  <p id="aM6">发心能离业烦恼，<a id="a-M7"></a>供养一切诸如来，<a id="a-M8"></a>业惑既离相续断，<a id="a-M9"></a>普于三世得解脱。</p>
  <p id="aMA">一念供养无边佛，<a id="a-MB"></a>亦供无数诸众生，<a id="a-MC"></a>悉以香华及妙鬘，<a id="a-MD"></a>宝幢幡盖上衣服，</p>
  <p id="aME">美食珍座经行处，<a id="a-MF"></a>种种宫殿悉严好，<a id="a-MG"></a>毗卢遮那妙宝珠，<a id="a-MH"></a>如意摩尼发光耀。</p>
  <p id="aMI">念念如是持供养，<a id="a-MJ"></a>经无量劫不可说；<a id="a-MK"></a>其人福聚虽复多，<a id="a-ML"></a>不及发心功德大。</p>
  <p id="aMM">所说种种众譬喻，<a id="a-MN"></a>无有能及菩提心，<a id="a-MO"></a>以诸三世人中尊，<a id="a-MP"></a>皆从发心而得生。</p>
  <p id="aMQ">发心无碍无齐限，<a id="a-MR"></a>欲求其量不可得，<a id="a-MS"></a>一切智智誓必成，<a id="a-MT"></a>所有众生皆永度。</p>
  <p id="aMU">发心广大等虚空，<a id="a-MV"></a>生诸功德同法界，<a id="a-MW"></a>所行普遍如无异，<a id="a-MX"></a>永离众著佛平等。</p>
  <p id="aMY">一切法门无不入，<a id="a-MZ"></a>一切国土悉能往，<a id="a-Ma"></a>一切智境咸通达，<a id="a-Mb"></a>一切功德皆成就。</p>
  <p id="aMc">一切能舍恒相续，<a id="a-Md"></a>净诸戒品无所著，<a id="a-Me"></a>具足无上大功德，<a id="a-Mf"></a>常勤精进不退转。</p>
  <p id="aMg">入深禅定恒思惟，<a id="a-Mh"></a>广大智慧共相应，<a id="a-Mi"></a>此是菩萨最胜地，<a id="a-Mj"></a>出生一切普贤道。</p>
  <p id="aMk">三世一切诸如来，<a id="a-Ml"></a>靡不护念初发心，<a id="a-Mm"></a>悉以三昧陀罗尼，<a id="a-Mn"></a>神通变化共庄严。</p>
  <p id="aMo">十方众生无有量，<a id="a-Mp"></a>世界虚空亦如是，<a id="a-Mq"></a>发心无量过于彼，<a id="a-Mr"></a>是故能生一切佛。</p>
  <p id="aMs">菩提心是十力本，<a id="a-Mt"></a>亦为四辩无畏本，<a id="a-Mu"></a>十八不共亦复然，<a id="a-Mv"></a>莫不皆从发心得。</p>
  <p id="aMw">诸佛色相庄严身，<a id="a-Mx"></a>及以平等妙法身，<a id="a-My"></a>智慧无著所应供，<a id="a-Mz"></a>悉以发心而得有。</p>
  <p id="aN0">一切独觉声闻乘，<a id="a-N1"></a>色界诸禅三昧乐，<a id="a-N2"></a>及无色界诸三昧，<a id="a-N3"></a>悉以发心作其本。</p>
  <p id="aN4">一切人天自在乐，<a id="a-N5"></a>及以诸趣种种乐，<a id="a-N6"></a>进定根力等众乐，<a id="a-N7"></a>靡不皆由初发心。</p>
  <p id="aN8">以因发起广大心，<a id="a-N9"></a>则能修行六种度，<a id="a-NA"></a>劝诸众生行正行，<a id="a-NB"></a>于三界中受安乐。</p>
  <p id="aNC">住佛无碍实义智，<a id="a-ND"></a>所有妙业咸开阐，<a id="a-NE"></a>能令无量诸众生，<a id="a-NF"></a>悉断惑业向涅槃。</p>
  <p id="aNG">智慧光明如净日，<a id="a-NH"></a>众行具足犹满月，<a id="a-NI"></a>功德常盈譬巨海，<a id="a-NJ"></a>无垢无碍同虚空。</p>
  <p id="aNK">普发无边功德愿，<a id="a-NL"></a>悉与一切众生乐，<a id="a-NM"></a>尽未来际依愿行，<a id="a-NN"></a>常勤修习度众生。</p>
  <p id="aNO">无量大愿难思议，<a id="a-NP"></a>愿令众生悉清净，<a id="a-NQ"></a>空无相愿无依处，<a id="a-NR"></a>以愿力故皆明显。</p>
  <p id="aNS">了法自性如虚空，<a id="a-NT"></a>一切寂灭悉平等，<a id="a-NU"></a>法门无数不可说，<a id="a-NV"></a>为众生说无所著。</p>
  <p id="aNW">十方世界诸如来，<a id="a-NX"></a>悉共赞叹初发心，<a id="a-NY"></a>此心无量德所严，<a id="a-NZ"></a>能到彼岸同于佛。</p>
  <p id="aNa">如众生数尔许劫，<a id="a-Nb"></a>说其功德不可尽，<a id="a-Nc"></a>以住如来广大家，<a id="a-Nd"></a>三界诸法无能喻。</p>
  <p id="aNe">欲知一切诸佛法，<a id="a-Nf"></a>宜应速发菩提心，<a id="a-Ng"></a>此心功德中最胜，<a id="a-Nh"></a>必得如来无碍智。</p>
  <p id="aNi">众生心行可数知，<a id="a-Nj"></a>国土微尘亦复然，<a id="a-Nk"></a>虚空边际乍可量，<a id="a-Nl"></a>发心功德无能测。</p>
  <p id="aNm">出生三世一切佛，<a id="a-Nn"></a>成就世间一切乐，<a id="a-No"></a>增长一切胜功德，<a id="a-Np"></a>永断一切诸疑惑。</p>
  <p id="aNq">开示一切妙境界，<a id="a-Nr"></a>尽除一切诸障碍，<a id="a-Ns"></a>成就一切清净刹，<a id="a-Nt"></a>出生一切如来智。</p>
  <p id="aNu">欲见十方一切佛，<a id="a-Nv"></a>欲施无尽功德藏，<a id="a-Nw"></a>欲灭众生诸苦恼，<a id="a-Nx"></a>宜应速发菩提心。<a id="a-Ny"></a>”</p>
 </body>
</html>