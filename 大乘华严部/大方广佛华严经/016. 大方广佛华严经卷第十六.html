<!doctype html>
<html id="z3IBTQ1GV" data-ver="1068">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第十六</h1>
  <h2 id="a2">金刚幢菩萨十回向品第二十一之二</h2>
  <p id="a3">佛子。<a id="a-4"></a>何等为菩萨摩诃萨第三等诸佛回向。<a id="a-5"></a>此菩萨摩诃萨。<a id="a-6"></a>随顺学过去未来现在诸佛回向。<a id="a-7"></a>此菩萨。<a id="a-8"></a>修菩萨行时。<a id="a-9"></a>见好恶色。<a id="a-A"></a>其心清净而无憎爱。<a id="a-B"></a>欢喜悦乐起无坏心。<a id="a-C"></a>离诸忧恼得正直心。<a id="a-D"></a>身意柔软诸根清凉。<a id="a-E"></a>此菩萨。<a id="a-F"></a>得如是乐时。<a id="a-G"></a>回向诸佛。<a id="a-H"></a>作如是念。<a id="a-I"></a>一切诸佛。<a id="a-J"></a>虽有无上净妙快乐。<a id="a-K"></a>复愿诸佛具不思议佛所住乐。<a id="a-L"></a>具足摄取不可称量佛三昧乐。<a id="a-M"></a>成就无量大悲快乐。<a id="a-N"></a>具足成就不可计议佛解脱乐。<a id="a-O"></a>具足摄取诸佛神足自在快乐。<a id="a-P"></a>无上尊重最妙快乐。<a id="a-Q"></a>普覆如来常令具足诸佛无量力乐。<a id="a-R"></a>永离一切诸觉之乐。<a id="a-S"></a>无上寂静不变易乐。<a id="a-T"></a>具足无碍法门。<a id="a-U"></a>心常寂定而无散乱。<a id="a-V"></a>佛无二行不可坏乐。<a id="a-W"></a>菩萨摩诃萨。<a id="a-X"></a>以如是善根。<a id="a-Y"></a>回向诸佛已。<a id="a-Z"></a>又复回向一切菩萨。<a id="a-a"></a>令愿未满者悉令满足。<a id="a-b"></a>未净直心者令净直心。<a id="a-c"></a>未满诸波罗蜜者悉令满足安住金刚菩提之心。<a id="a-d"></a>于一切智得不退转。<a id="a-e"></a>不舍大庄严。<a id="a-f"></a>守护菩提门及诸善根。<a id="a-g"></a>能令一切众生舍离放逸。<a id="a-h"></a>发菩提心所愿成满。<a id="a-i"></a>安住一切菩萨所住。<a id="a-j"></a>得诸菩萨明利诸根。<a id="a-k"></a>修习善根。<a id="a-l"></a>证萨婆若。<a id="a-m"></a>如是菩萨摩诃萨。<a id="a-n"></a>以诸善根回向菩萨已。<a id="a-o"></a>又复回向。<a id="a-p"></a>一切众生回向。<a id="a-q"></a>一切众生见佛闻法敬心近僧回向。<a id="a-r"></a>具足专心念佛回向。<a id="a-s"></a>具足念净妙法回向。<a id="a-t"></a>念僧尊重恭敬回向。<a id="a-u"></a>见佛未曾远离回向。<a id="a-v"></a>成就诸清净心回向。<a id="a-w"></a>分别诸如来法回向。<a id="a-x"></a>成就无量功德回向。<a id="a-y"></a>清净诸通善根回向。<a id="a-z"></a>除灭一切疑惑如佛回向。<a id="a-10"></a>开化一切众生声闻缘觉及诸菩萨菩萨善根回向。<a id="a-11"></a>一切众生亦复如是。<a id="a-12"></a>令一切众生。<a id="a-13"></a>永离地狱饿鬼畜生阎罗王处一切恶趣无量众难。<a id="a-14"></a>菩萨摩诃萨。<a id="a-15"></a>令彼一切众生。<a id="a-16"></a>悉发无上菩提之心。<a id="a-17"></a>长养无上菩提之心。<a id="a-18"></a>一心专求一切种智。<a id="a-19"></a>舍离诽谤诸佛正法。<a id="a-1A"></a>常乐具足一切智地。<a id="a-1B"></a>令一切众生。<a id="a-1C"></a>究竟清净得一切智。<a id="a-1D"></a>菩萨摩诃萨所行善根。<a id="a-1E"></a>以诸大愿。<a id="a-1F"></a>摄取行等行。<a id="a-1G"></a>积聚等积聚。<a id="a-1H"></a>长养等长养。<a id="a-1I"></a>皆悉广大具足充满。<a id="a-1J"></a>菩萨摩诃萨。<a id="a-1K"></a>若在家时。<a id="a-1L"></a>与妻子俱未曾暂离菩提之心。<a id="a-1M"></a>正念思惟萨婆若境界。<a id="a-1N"></a>自度度彼。<a id="a-1O"></a>直心平等。<a id="a-1P"></a>方便示现妻子眷属菩萨善方便智皆悉成就究竟解脱。<a id="a-1Q"></a>虽与同止心无所著。<a id="a-1R"></a>以本大悲故处在家属。<a id="a-1S"></a>以大慈故随顺妻子。<a id="a-1T"></a>于菩萨净道无所障碍。<a id="a-1U"></a>菩萨摩诃萨。<a id="a-1V"></a>若在家时。<a id="a-1W"></a>应以如是萨婆若心善根回向。<a id="a-1X"></a>所谓被着衣裳。<a id="a-1Y"></a>若饮若食。<a id="a-1Z"></a>服诸汤药。<a id="a-1a"></a>行住坐卧身口意业具足清净。<a id="a-1b"></a>诸根调伏皆悉安谛。<a id="a-1c"></a>洗浴涂身寂静徐步。<a id="a-1d"></a>回旋顾眄举足下足。<a id="a-1e"></a>若眠若觉不失威仪。<a id="a-1f"></a>善摄诸根未曾散乱。<a id="a-1g"></a>菩萨摩诃萨。<a id="a-1h"></a>以如是等一切诸行。<a id="a-1i"></a>未曾远离萨婆若心善根回向。<a id="a-1j"></a>饶益安乐一切众生。<a id="a-1k"></a>无量诸愿皆悉成就。<a id="a-1l"></a>摄取无量广大善根。<a id="a-1m"></a>修习善根救护一切。<a id="a-1n"></a>除灭一切放逸憍慢。<a id="a-1o"></a>一心正念一切种智。<a id="a-1p"></a>欲觉一切诸佛菩提。<a id="a-1q"></a>舍离烦恼及顺烦恼法修习一切菩萨所学。<a id="a-1r"></a>于一切智道无所障碍。<a id="a-1s"></a>乐修智地及诸善根。<a id="a-1t"></a>常乐爱语增长善根。<a id="a-1u"></a>令一切众生永离苦恼不着所行。<a id="a-1v"></a>一心受持诸佛教法。<a id="a-1w"></a>是为菩萨摩诃萨处在家属摄取善根一心回向无上菩提。<a id="a-1x"></a>菩萨摩诃萨。<a id="a-1y"></a>复作是念。<a id="a-1z"></a>乃至小犬及余畜生。<a id="a-20"></a>当令此等具足修习不放逸行。<a id="a-21"></a>离畜生趣得饶益乐。<a id="a-22"></a>究竟解脱永度苦海。<a id="a-23"></a>苦受。<a id="a-24"></a>苦阴。<a id="a-25"></a>苦觉。<a id="a-26"></a>增上大苦。<a id="a-27"></a>苦行。<a id="a-28"></a>苦藏。<a id="a-29"></a>苦根。<a id="a-2A"></a>苦舍。<a id="a-2B"></a>如是等无量无边一切众苦。<a id="a-2C"></a>菩萨摩诃萨。<a id="a-2D"></a>欲令众生悉得除灭。<a id="a-2E"></a>以净善根回向无上菩提。<a id="a-2F"></a>教一切众生回向如是境界。<a id="a-2G"></a>正念思惟彼彼善根以为上首。<a id="a-2H"></a>所谓回向一切种智。<a id="a-2I"></a>发菩提心。<a id="a-2J"></a>摄菩提心。<a id="a-2K"></a>远离生死。<a id="a-2L"></a>修习善根。<a id="a-2M"></a>出生死渊。<a id="a-2N"></a>得诸如来无碍快乐。<a id="a-2O"></a>修如来慈充满十方。<a id="a-2P"></a>大悲饶益一切众生。<a id="a-2Q"></a>普令一切得清净乐。<a id="a-2R"></a>守护一切诸胜善根。<a id="a-2S"></a>令一切众生究竟佛法。<a id="a-2T"></a>远离一切诸魔境界。<a id="a-2U"></a>入彼甚深如来境界。<a id="a-2V"></a>普能拔出一切世间。<a id="a-2W"></a>具足一切如来善根。<a id="a-2X"></a>住三世佛平等法中。<a id="a-2Y"></a>如是菩萨摩诃萨今集善根。<a id="a-2Z"></a>已集善根。<a id="a-2a"></a>当集善根。<a id="a-2b"></a>皆悉回向。<a id="a-2c"></a>复作是念。<a id="a-2d"></a>如彼过去菩萨所行。<a id="a-2e"></a>恭敬供养一切诸佛。<a id="a-2f"></a>度脱众生。<a id="a-2g"></a>救护一切修诸善根。<a id="a-2h"></a>回向菩提而无所著。<a id="a-2i"></a>不依色。<a id="a-2j"></a>不着受。<a id="a-2k"></a>不颠倒想不作行。<a id="a-2l"></a>不取识。<a id="a-2m"></a>离六入。<a id="a-2n"></a>不住世法。<a id="a-2o"></a>乐出世法。<a id="a-2p"></a>知法如空。<a id="a-2q"></a>究竟得至非趣彼岸。<a id="a-2r"></a>照解诸法不生不灭无真实相无所染着。<a id="a-2s"></a>一切诸法无有虚妄。<a id="a-2t"></a>无所归趣。<a id="a-2u"></a>无所破坏。<a id="a-2v"></a>安住实际。<a id="a-2w"></a>无有自性。<a id="a-2x"></a>离诸性故。<a id="a-2y"></a>于一念中解一切法。<a id="a-2z"></a>无性为性。<a id="a-30"></a>常乐习行普门善根。<a id="a-31"></a>具足如来圆满功德显现一切。<a id="a-32"></a>如彼过去一切如来善根回向。<a id="a-33"></a>我亦如是。<a id="a-34"></a>乐如是法证如是法。<a id="a-35"></a>如是发心。<a id="a-36"></a>修习诸法不违法相。<a id="a-37"></a>所有起法。<a id="a-38"></a>犹如幻化电光水月镜中之像。<a id="a-39"></a>因缘和合假持诸法。<a id="a-3A"></a>悉分别知从业因起。<a id="a-3B"></a>唯如来地是究竟处。<a id="a-3C"></a>菩萨摩诃萨。<a id="a-3D"></a>如是随学过去诸佛所学回向。<a id="a-3E"></a>未来现在。<a id="a-3F"></a>亦复如是。<a id="a-3G"></a>菩萨摩诃萨。<a id="a-3H"></a>学三世佛所学回向诸善根已。<a id="a-3I"></a>作如是念。<a id="a-3J"></a>如彼诸佛所知菩萨回向。<a id="a-3K"></a>我亦如是回向。<a id="a-3L"></a>第一回向。<a id="a-3M"></a>胜回向。<a id="a-3N"></a>最胜回向。<a id="a-3O"></a>上回向。<a id="a-3P"></a>无上回向。<a id="a-3Q"></a>无等回向。<a id="a-3R"></a>无等等回向。<a id="a-3S"></a>无比回向。<a id="a-3T"></a>无对回向。<a id="a-3U"></a>尊回向。<a id="a-3V"></a>妙回向。<a id="a-3W"></a>平等回向。<a id="a-3X"></a>正直回向。<a id="a-3Y"></a>大功德回向。<a id="a-3Z"></a>大愿回向。<a id="a-3a"></a>明净回向。<a id="a-3b"></a>善回向。<a id="a-3c"></a>清净回向。<a id="a-3d"></a>离恶回向。<a id="a-3e"></a>不随恶回向。<a id="a-3f"></a>如是菩萨摩诃萨。<a id="a-3g"></a>以诸善根正回向已。<a id="a-3h"></a>成就清净妙身口意。<a id="a-3i"></a>所作行业皆悉清净。<a id="a-3j"></a>住菩萨住。<a id="a-3k"></a>离诸恶住。<a id="a-3l"></a>修习善根。<a id="a-3m"></a>离身口恶业。<a id="a-3n"></a>心无选择。<a id="a-3o"></a>修萨婆若。<a id="a-3p"></a>住无量住。<a id="a-3q"></a>入一切法空无自在。<a id="a-3r"></a>修出世法。<a id="a-3s"></a>于世间法心无染着。<a id="a-3t"></a>分别了知无量诸业。<a id="a-3u"></a>成就巧方便回向诸法心无所倚。<a id="a-3v"></a>佛子。<a id="a-3w"></a>是为菩萨摩诃萨第三等诸佛回向。<a id="a-3x"></a>菩萨安住此回向已。<a id="a-3y"></a>深入一切诸如来业。<a id="a-3z"></a>趣诸如来胜妙功德。<a id="a-40"></a>入深清净智慧境界。<a id="a-41"></a>不离一切诸菩萨业。<a id="a-42"></a>善能分别巧妙方便。<a id="a-43"></a>入深法界巧妙方便。<a id="a-44"></a>次第成就菩萨善根。<a id="a-45"></a>入于一切诸如来性。<a id="a-46"></a>以巧方便分别了知无量无边一切诸法。<a id="a-47"></a>虽复示现世界中生。<a id="a-48"></a>于诸世界心无所著。<a id="a-49"></a>佛子。<a id="a-4A"></a>是为菩萨摩诃萨等诸佛回向。<a id="a-4B"></a>尔时金刚幢菩萨。<a id="a-4C"></a>承佛神力普观十方。<a id="a-4D"></a>以偈颂曰。</p>
  <p id="a4E">彼诸菩萨摩诃萨　　修过去佛回向法</p>
  <p id="a4F">亦学未来现在世　　无量导师之所行</p>
  <p id="a4G">一切种种微妙乐　　诸佛如来所赞叹</p>
  <p id="a4H">成就明净胜法眼　　回向一切诸导师</p>
  <p id="a4I">菩萨身根种种乐　　眼耳鼻舌诸情根</p>
  <p id="a4J">种种上妙无量乐　　回向一切诸最胜</p>
  <p id="a4K">一切世间诸善根　　及诸如来所成就</p>
  <p id="a4L">于彼悉摄无有余　　随喜回向益众生</p>
  <p id="a4M">菩萨随喜无有量　　亦以回向一切众</p>
  <p id="a4N">人中师子所有乐　　愿令众生悉具足</p>
  <p id="a4O">诸佛如来所知见　　一切众生清净乐</p>
  <p id="a4P">欲令众生皆悉得　　世界灯明所受乐</p>
  <p id="a4Q">菩萨所得种种乐　　回向诸佛为众生</p>
  <p id="a4R">欲令众生常安隐　　于彼回向无所著</p>
  <p id="a4S">菩萨修此回向时　　兴发无量大悲心</p>
  <p id="a4T">如佛所知回向德　　令我具足悉成满</p>
  <p id="a4U">如诸最胜所知见　　一切智乘微妙乐</p>
  <p id="a4V">如我在世诸所行　　一切菩萨无量乐</p>
  <p id="a4W">一切趣中众快乐　　柔软调伏诸根乐</p>
  <p id="a4X">皆悉回向为众生　　普令成就无上智</p>
  <p id="a4Y">身口意净离诸恶　　巧妙方便心平等</p>
  <p id="a4Z">以此回向群生类　　悉令成就无上智</p>
  <p id="a4a">菩萨所修诸行业　　积集无量净功德</p>
  <p id="a4b">随顺如来生佛家　　寂然不乱正回向</p>
  <p id="a4c">十方无量世界中　　摄取一切众生类</p>
  <p id="a4d">无量善根悉回向　　普令众生得安乐</p>
  <p id="a4e">不为己身自求乐　　欲令一切悉安隐</p>
  <p id="a4f">远离一切虚妄心　　悉解诸法空无我</p>
  <p id="a4g">十方无量诸最胜　　所见一切真佛子</p>
  <p id="a4h">以诸功德回向彼　　速令究竟无上道</p>
  <p id="a4i">一切世间众生类　　等心摄取无有余</p>
  <p id="a4j">以我所行诸净业　　令彼众生速成佛</p>
  <p id="a4k">无量无边清净愿　　无等最胜所演说</p>
  <p id="a4l">皆悉清净离诸垢　　普令佛子究竟满</p>
  <p id="a4m">一切功德尽回向　　悉令十方诸佛刹</p>
  <p id="a4n">种种净妙而庄严　　菩萨如是学回向</p>
  <p id="a4o">心不称量诸二法　　了达觉悟法无二</p>
  <p id="a4p">诸法非二非不二　　不作虚妄是佛子</p>
  <p id="a4q">一切世间所有想　　究竟悉度无有余</p>
  <p id="a4r">亦不坏想及非想　　决定了知众生想</p>
  <p id="a4s">彼诸菩萨身净已　　则意清净无瑕秽</p>
  <p id="a4t">口业已净无散乱　　当知意净无所著</p>
  <p id="a4u">一心正念过去佛　　分别未来诸导师</p>
  <p id="a4v">现在十方天人尊　　菩萨遍学彼佛教</p>
  <p id="a4w">三世无量诸最胜　　慧心明达无障碍</p>
  <p id="a4x">所行无量求菩提　　回向饶益诸世间</p>
  <p id="a4y">彼胜妙慧广大慧　　四真谛慧离倒慧</p>
  <p id="a4z">平等实慧清净慧　　无比慧等皆回向</p>
  <p id="a50">佛子。<a id="a-51"></a>何等为菩萨摩诃萨第四至一切处回向。<a id="a-52"></a>此菩萨摩诃萨。<a id="a-53"></a>修习一切诸善根时。<a id="a-54"></a>以彼善根。<a id="a-55"></a>如是回向。<a id="a-56"></a>令此善根功德之力至一切处。<a id="a-57"></a>譬如实际无处不至。<a id="a-58"></a>至一切世间。<a id="a-59"></a>至一切有。<a id="a-5A"></a>至一切众生。<a id="a-5B"></a>至一切刹。<a id="a-5C"></a>至一切法。<a id="a-5D"></a>至一切虚空。<a id="a-5E"></a>至一切三世。<a id="a-5F"></a>至一切有为及无为法。<a id="a-5G"></a>至一切语言音声。<a id="a-5H"></a>我此善根亦复如是。<a id="a-5I"></a>遍至一切诸如来所。<a id="a-5J"></a>供养三世一切诸佛。<a id="a-5K"></a>过去诸佛所愿悉满。<a id="a-5L"></a>未来诸佛具佛庄严。<a id="a-5M"></a>虚空法界等世界中现在诸佛。<a id="a-5N"></a>及无量大众以为庄严。<a id="a-5O"></a>皆悉供养犹如诸天。<a id="a-5P"></a>于一念中。<a id="a-5Q"></a>悉能充满无量无边一切世界广大功德智慧无碍善根回向故。<a id="a-5R"></a>菩萨摩诃萨。<a id="a-5S"></a>复作是念。<a id="a-5T"></a>以此善根虚空法界等一切世界。<a id="a-5U"></a>世界性种种业所起。<a id="a-5V"></a>十方不可说世界。<a id="a-5W"></a>不可说佛刹。<a id="a-5X"></a>种种世界诸佛境界。<a id="a-5Y"></a>无分齐世界。<a id="a-5Z"></a>转翻覆世界。<a id="a-5a"></a>伏世界。<a id="a-5b"></a>转世界。<a id="a-5c"></a>一切无余世界中。<a id="a-5d"></a>现在诸佛显现无量自在神力。<a id="a-5e"></a>彼有菩萨。<a id="a-5f"></a>解虚空法界等一切诸法。<a id="a-5g"></a>为诸众生。<a id="a-5h"></a>于一切世界中。<a id="a-5i"></a>现为如来出兴于世。<a id="a-5j"></a>示现至一切处智。<a id="a-5k"></a>无量无边自在受生。<a id="a-5l"></a>法身遍至不坏法界。<a id="a-5m"></a>平等普入同佛身藏。<a id="a-5n"></a>不生不灭普应一切。<a id="a-5o"></a>善巧方便出现世间。<a id="a-5p"></a>从真实法性起。<a id="a-5q"></a>坚固不转无碍所持。<a id="a-5r"></a>诸佛无碍功德所生。<a id="a-5s"></a>菩萨摩诃萨。<a id="a-5t"></a>于诸如来应供等正觉所。<a id="a-5u"></a>种诸善根。<a id="a-5v"></a>以众杂华种种诸香鬘盖幢幡珍宝灯明。<a id="a-5w"></a>以如是等诸妙供具。<a id="a-5x"></a>供养尊像及诸塔庙。<a id="a-5y"></a>以此一切善根回向。<a id="a-5z"></a>以一心。<a id="a-60"></a>不乱心。<a id="a-61"></a>不动心。<a id="a-62"></a>尊重心。<a id="a-63"></a>离嗔心。<a id="a-64"></a>无住心。<a id="a-65"></a>无著心。<a id="a-66"></a>无众生心。<a id="a-67"></a>无谄害心。<a id="a-68"></a>寂静心回向。<a id="a-69"></a>复作是念。<a id="a-6A"></a>虚空法界等一切劫中去来今佛。<a id="a-6B"></a>相好具足而自庄严。<a id="a-6C"></a>以妙法界庄严。<a id="a-6D"></a>而自庄严。<a id="a-6E"></a>彼佛眷属。<a id="a-6F"></a>充满虚空法界等一切世界。<a id="a-6G"></a>随时出世未曾失时。<a id="a-6H"></a>我以善根回向。<a id="a-6I"></a>供养诸佛。<a id="a-6J"></a>以无量香盖。<a id="a-6K"></a>无量香幢。<a id="a-6L"></a>无量香幡。<a id="a-6M"></a>无量香宫殿。<a id="a-6N"></a>无量香网。<a id="a-6O"></a>无量香像。<a id="a-6P"></a>无量香光。<a id="a-6Q"></a>无量香焰。<a id="a-6R"></a>无量香云。<a id="a-6S"></a>无量香座。<a id="a-6T"></a>无量香轮。<a id="a-6U"></a>无量香住处。<a id="a-6V"></a>无量香佛世界。<a id="a-6W"></a>无量香须弥山王。<a id="a-6X"></a>无量香海。<a id="a-6Y"></a>无量香河。<a id="a-6Z"></a>无量香树。<a id="a-6a"></a>无量香衣。<a id="a-6b"></a>无量香莲华。<a id="a-6c"></a>以如是等无量无数众香庄严。<a id="a-6d"></a>以为供养以无量华盖。<a id="a-6e"></a>广说如上。<a id="a-6f"></a>乃至无量无数众华庄严。<a id="a-6g"></a>以为供养。<a id="a-6h"></a>以无数鬘盖乃至无数众鬘庄严。<a id="a-6i"></a>以为供养。<a id="a-6j"></a>以不可思议涂香盖乃至不可思议涂香庄严。<a id="a-6k"></a>以为供养。<a id="a-6l"></a>以不可称末香盖乃至不可称末香庄严。<a id="a-6m"></a>以为供养。<a id="a-6n"></a>以无分齐妙衣盖乃至无分齐妙衣庄严。<a id="a-6o"></a>以为供养。<a id="a-6p"></a>以无边宝盖乃至无边众宝庄严。<a id="a-6q"></a>以为供养。<a id="a-6r"></a>以无量灯盖乃至无量众灯庄严。<a id="a-6s"></a>以为供养。<a id="a-6t"></a>以不可说庄严具盖乃至不可说众庄严具。<a id="a-6u"></a>以为供养。<a id="a-6v"></a>以不可说不可说摩尼宝盖。<a id="a-6w"></a>如是摩尼宝幢。<a id="a-6x"></a>摩尼宝幡。<a id="a-6y"></a>摩尼宝帐。<a id="a-6z"></a>摩尼宝网。<a id="a-70"></a>摩尼宝鬘。<a id="a-71"></a>摩尼宝光。<a id="a-72"></a>摩尼宝焰。<a id="a-73"></a>摩尼宝云。<a id="a-74"></a>摩尼宝座。<a id="a-75"></a>摩尼宝轮。<a id="a-76"></a>摩尼宝宫殿。<a id="a-77"></a>摩尼宝世界。<a id="a-78"></a>摩尼宝须弥山王。<a id="a-79"></a>摩尼宝海。<a id="a-7A"></a>摩尼宝河。<a id="a-7B"></a>摩尼宝树。<a id="a-7C"></a>摩尼宝衣。<a id="a-7D"></a>摩尼宝莲华。<a id="a-7E"></a>如是等不可说不可说摩尼宝庄严。<a id="a-7F"></a>以为供养。<a id="a-7G"></a>于一一境界中。<a id="a-7H"></a>各有阿僧祇栏楯。<a id="a-7I"></a>阿僧祇庄严。<a id="a-7J"></a>阿僧祇宫殿。<a id="a-7K"></a>阿僧祇楼阁。<a id="a-7L"></a>阿僧祇偏楼阁。<a id="a-7M"></a>阿僧祇半月庄严。<a id="a-7N"></a>阿僧祇内小帏帐。<a id="a-7O"></a>阿僧祇窗牖。<a id="a-7P"></a>阿僧祇清净宝。<a id="a-7Q"></a>阿僧祇一切宝庄严。<a id="a-7R"></a>清净一切世界悉无有余。<a id="a-7S"></a>如是庄严。<a id="a-7T"></a>令一切众生。<a id="a-7U"></a>超出生死。<a id="a-7V"></a>成就如来十种力地。<a id="a-7W"></a>于诸法中得无碍法明。<a id="a-7X"></a>教化众生一切善根回向。<a id="a-7Y"></a>调伏众生无量心。<a id="a-7Z"></a>充满虚空法界等一切佛刹法无所至。<a id="a-7a"></a>出生三世无量善根。<a id="a-7b"></a>令一切众生悉得睹见无量诸佛。<a id="a-7c"></a>安住一切诸善根中。<a id="a-7d"></a>成就大乘不着诸法。<a id="a-7e"></a>具足诸善根。<a id="a-7f"></a>究竟无量行。<a id="a-7g"></a>普入无量无边一切法界善根回向。<a id="a-7h"></a>入一切如来自在神力。<a id="a-7i"></a>令一切众生。<a id="a-7j"></a>因此善根得萨婆若成无上道。<a id="a-7k"></a>譬如无我不离诸法。<a id="a-7l"></a>我诸善根亦复如是。<a id="a-7m"></a>摄取一切佛。<a id="a-7n"></a>恭敬供养故。<a id="a-7o"></a>摄取一切法。<a id="a-7p"></a>离障碍故。<a id="a-7q"></a>摄取一切菩萨。<a id="a-7r"></a>究竟一切同善根故。<a id="a-7s"></a>摄取菩萨一切行。<a id="a-7t"></a>满诸愿故。<a id="a-7u"></a>摄取菩萨一切法明。<a id="a-7v"></a>决定无碍故。<a id="a-7w"></a>摄取一切佛自在神力。<a id="a-7x"></a>成就无量诸善根故。<a id="a-7y"></a>摄取一切佛力无所畏。<a id="a-7z"></a>发无量心满一切故。<a id="a-80"></a>摄取一切善萨三昧辩才陀罗尼门。<a id="a-81"></a>解了世间无二法故。<a id="a-82"></a>摄取一切佛巧妙方便。<a id="a-83"></a>示现如来大神力故。<a id="a-84"></a>摄取三世一切诸佛出生得道转净法轮示现涅槃。<a id="a-85"></a>兴发供养化众生故。<a id="a-86"></a>摄取一切世界。<a id="a-87"></a>无上佛刹庄严故。<a id="a-88"></a>摄取一切劫。<a id="a-89"></a>不断一切菩萨行故。<a id="a-8A"></a>摄取一切趣。<a id="a-8B"></a>示现受生故。<a id="a-8C"></a>摄取一切众生。<a id="a-8D"></a>具足普贤菩萨行故。<a id="a-8E"></a>摄取一切众生。<a id="a-8F"></a>净烦恼习故。<a id="a-8G"></a>摄取一切众生诸根。<a id="a-8H"></a>化度无量故。<a id="a-8I"></a>摄取一切众生诸欲。<a id="a-8J"></a>净诸烦恼故。<a id="a-8K"></a>摄取一切众生。<a id="a-8L"></a>调伏成熟随其所应为现身故。<a id="a-8M"></a>摄取一切众生。<a id="a-8N"></a>令解众生如变化故。<a id="a-8O"></a>摄取一切如来性。<a id="a-8P"></a>守护受持一切佛法故。<a id="a-8Q"></a>菩萨摩诃萨。<a id="a-8R"></a>如是善根回向。<a id="a-8S"></a>了无所有。<a id="a-8T"></a>业中不取虚妄报。<a id="a-8U"></a>报中不取虚妄业。<a id="a-8V"></a>离诸虚妄入深法界。<a id="a-8W"></a>心常安住胜妙善根。<a id="a-8X"></a>远离散心修习善法。<a id="a-8Y"></a>不信不入一切诸法。<a id="a-8Z"></a>不见有法自性成就。<a id="a-8a"></a>作者坏者皆不可得。<a id="a-8b"></a>知一切法悉无自在。<a id="a-8c"></a>解了法界无有见者无有知者。<a id="a-8d"></a>如是菩萨摩诃萨。<a id="a-8e"></a>圆满具足解了诸法。<a id="a-8f"></a>得一切法众因缘地。<a id="a-8g"></a>见一切法身。<a id="a-8h"></a>离欲实际等观诸法。<a id="a-8i"></a>解了世间犹如变化。<a id="a-8j"></a>明达众生皆是一法分别无二。<a id="a-8k"></a>不舍诸业境界方便。<a id="a-8l"></a>于有为界出无为界。<a id="a-8m"></a>而亦不坏有为之性。<a id="a-8n"></a>于无为界出有为界。<a id="a-8o"></a>而亦不坏无为之性。<a id="a-8p"></a>如是菩萨摩诃萨。<a id="a-8q"></a>乐观诸法寂灭之相。<a id="a-8r"></a>出生一切清净善根。<a id="a-8s"></a>皆悉回向救护众生。<a id="a-8t"></a>精勤修习离愚痴法。<a id="a-8u"></a>深达明了一切法海。<a id="a-8v"></a>以虚空等一切善根回向。<a id="a-8w"></a>具足无上坚固功德。<a id="a-8x"></a>得离痴冥明净法眼。<a id="a-8y"></a>善知方便回向功德。<a id="a-8z"></a>菩萨摩诃萨。<a id="a-90"></a>如是善根回向。<a id="a-91"></a>令一切众生净一切刹得佛自在。<a id="a-92"></a>教化众生持诸佛法。<a id="a-93"></a>一切世间最上福田。<a id="a-94"></a>为诸众生作采宝导师。<a id="a-95"></a>为一切世间出明净日。<a id="a-96"></a>一一善根充满法界。<a id="a-97"></a>善根回向救护众生。<a id="a-98"></a>令一切众生悉皆成就清净功德。<a id="a-99"></a>菩萨摩诃萨。<a id="a-9A"></a>如是善根回向。<a id="a-9B"></a>守护受持诸如来性。<a id="a-9C"></a>教化成熟诸众生性。<a id="a-9D"></a>严净一切诸佛刹性。<a id="a-9E"></a>不坏业性。<a id="a-9F"></a>分别法性。<a id="a-9G"></a>等观不二性。<a id="a-9H"></a>遍游十方性。<a id="a-9I"></a>广说离欲性。<a id="a-9J"></a>具足解脱性。<a id="a-9K"></a>普照诸根性。<a id="a-9L"></a>佛子。<a id="a-9M"></a>是名菩萨摩诃萨第四至一切处回向。<a id="a-9N"></a>菩萨摩诃萨。<a id="a-9O"></a>安住此回向。<a id="a-9P"></a>能以一切善根回向。<a id="a-9Q"></a>得至一切处身业。<a id="a-9R"></a>善能应现一切世界故。<a id="a-9S"></a>得至一切处口业。<a id="a-9T"></a>微妙音声充满十方一切世界故。<a id="a-9U"></a>得至一切处意业。<a id="a-9V"></a>悉能受持一切诸佛所说法故。<a id="a-9W"></a>得至一切处神足。<a id="a-9X"></a>善能随顺一切世间行故。<a id="a-9Y"></a>得至一切处法。<a id="a-9Z"></a>随顺一切法故。<a id="a-9a"></a>得至一切处随顺法陀罗尼辩才。<a id="a-9b"></a>令一切众生悉欢喜故。<a id="a-9c"></a>得至一切处顺入法界。<a id="a-9d"></a>于一毛道悉能普入一切世界故。<a id="a-9e"></a>得至一切处身。<a id="a-9f"></a>令一切众生身入一众生身故。<a id="a-9g"></a>得至一切处劫。<a id="a-9h"></a>于一切劫中常见诸佛故。<a id="a-9i"></a>得至一切处刹那。<a id="a-9j"></a>于一刹那现一切佛兴于世故。<a id="a-9k"></a>佛子。<a id="a-9l"></a>菩萨摩诃萨。<a id="a-9m"></a>得至一切处善根回向。<a id="a-9n"></a>能以一切善根回向。<a id="a-9o"></a>尔时金刚幢菩萨。<a id="a-9p"></a>承佛神力普观十方。<a id="a-9q"></a>以偈颂曰。</p>
  <p id="a9r">一切内外诸世间　　菩萨大士无所著</p>
  <p id="a9s">不舍饶益众生事　　如是妙智人中胜</p>
  <p id="a9t">不着一切诸世界　　不取十方坚固性</p>
  <p id="a9u">不取众生寿命相　　亦不妄取诸世间</p>
  <p id="a9v">一切十方世界中　　摄取众生悉无余</p>
  <p id="a9w">观察有无得自在　　至一切处善回向</p>
  <p id="a9x">摄取有为无为法　　心不妄取诸世间</p>
  <p id="a9y">世间诸法无差别　　照世灯明如是觉</p>
  <p id="a9z">一切所行诸业行　　上中下品各不同</p>
  <p id="aA0">智者诸业悉回向　　一切十方诸如来</p>
  <p id="aA1">菩萨回向到彼岸　　随如来学悉成就</p>
  <p id="aA2">分别甚深微妙智　　具足最胜殊特法</p>
  <p id="aA3">清净善根悉回向　　常能利益诸群生</p>
  <p id="aA4">悉令十方一切众　　成就无上照世灯</p>
  <p id="aA5">未曾虚妄取众生　　亦不妄想念诸法</p>
  <p id="aA6">不染不着一切世　　亦复不舍诸众生</p>
  <p id="aA7">菩萨常乐寂灭法　　随顺得至寂灭境</p>
  <p id="aA8">亦不舍离众生道　　得如是等微妙智</p>
  <p id="aA9">不起诸业虚妄想　　于诸果报亦不着</p>
  <p id="aAA">一切世间从缘起　　不离因缘见诸法</p>
  <p id="aAB">如是境界随顺至　　远离一切虚妄想</p>
  <p id="aAC">一切众生调御师　　具足明了善回向</p>
  <p id="aAD">佛子。<a id="a-AE"></a>何等为菩萨摩诃萨第五无尽功德藏回向。<a id="a-AF"></a>此菩萨摩诃萨。<a id="a-AG"></a>修悔过善根。<a id="a-AH"></a>离一切业障。<a id="a-AI"></a>于去来今佛一切善根及三世一切众生善根。<a id="a-AJ"></a>皆悉随喜。<a id="a-AK"></a>于诸如来尊重恭敬礼拜供养所生善根。<a id="a-AL"></a>劝请诸佛所生善根。<a id="a-AM"></a>佛所说法闻持忆念如说修行入不思议境界善根。<a id="a-AN"></a>三世诸佛无尽善根。<a id="a-AO"></a>一切菩萨所修善根。<a id="a-AP"></a>三世诸佛得菩提时无上善根。<a id="a-AQ"></a>菩萨摩诃萨。<a id="a-AR"></a>于此一切善根。<a id="a-AS"></a>皆悉随喜。<a id="a-AT"></a>随喜已。<a id="a-AU"></a>安住彼善根。<a id="a-AV"></a>三世诸佛转净法轮。<a id="a-AW"></a>度无量众生。<a id="a-AX"></a>彼诸众生所得善根。<a id="a-AY"></a>菩萨摩诃萨。<a id="a-AZ"></a>皆悉随喜。<a id="a-Aa"></a>三世诸佛从初发心修菩萨行。<a id="a-Ab"></a>乃至成佛示现涅槃。<a id="a-Ac"></a>于其中间所获善根。<a id="a-Ad"></a>皆悉随喜。<a id="a-Ae"></a>彼诸如来般涅槃已。<a id="a-Af"></a>受持守护诸佛正法。<a id="a-Ag"></a>乃至法灭所修善根。<a id="a-Ah"></a>念佛境界所修善根。<a id="a-Ai"></a>自己境界所修善根。<a id="a-Aj"></a>乃至无上菩提境界善根。<a id="a-Ak"></a>菩萨摩诃萨。<a id="a-Al"></a>以此诸善根皆悉回向。<a id="a-Am"></a>菩萨摩诃萨。<a id="a-An"></a>作如是念。<a id="a-Ao"></a>此诸善根。<a id="a-Ap"></a>若修。<a id="a-Aq"></a>若学。<a id="a-Ar"></a>若积集。<a id="a-As"></a>若开解。<a id="a-At"></a>若随喜。<a id="a-Au"></a>若具足。<a id="a-Av"></a>若成就。<a id="a-Aw"></a>若有所行。<a id="a-Ax"></a>若有所得。<a id="a-Ay"></a>若正忆念。<a id="a-Az"></a>若受持。<a id="a-B0"></a>若坚固难坏。<a id="a-B1"></a>如此善根。<a id="a-B2"></a>尽过去际劫一切诸佛庄严世界。<a id="a-B3"></a>无量行业之所兴起。<a id="a-B4"></a>佛智所知菩萨所识。<a id="a-B5"></a>应众生起随欲清净。<a id="a-B6"></a>如来所持。<a id="a-B7"></a>如来出世净业所成。<a id="a-B8"></a>普贤菩萨净业所起。<a id="a-B9"></a>彼诸世界。<a id="a-BA"></a>若有众生成无上道。<a id="a-BB"></a>现自在力。<a id="a-BC"></a>未来一切如来应供等正觉庄严佛刹与法界等。<a id="a-BD"></a>无量无边虚空法界等。<a id="a-BE"></a>一切世界中尽未来际劫。<a id="a-BF"></a>一切诸佛。<a id="a-BG"></a>彼诸如来成就智慧。<a id="a-BH"></a>当净佛刹。<a id="a-BI"></a>杂宝庄严一切无厌。<a id="a-BJ"></a>上香庄严。<a id="a-BK"></a>雨一切华庄严。<a id="a-BL"></a>一切衣云庄严。<a id="a-BM"></a>一切功德藏庄严。<a id="a-BN"></a>一切如来持智庄严。<a id="a-BO"></a>一切佛刹庄严。<a id="a-BP"></a>不可说庄严。<a id="a-BQ"></a>修习不可思议功德庄严。<a id="a-BR"></a>如来等正觉净威神庄严。<a id="a-BS"></a>未来一切诸佛庄严佛刹。<a id="a-BT"></a>一切世间所不能睹。<a id="a-BU"></a>菩萨净眼之所照见。<a id="a-BV"></a>菩萨摩诃萨。<a id="a-BW"></a>修胜善根。<a id="a-BX"></a>悉入一切诸清净法。<a id="a-BY"></a>受持一切诸清净法。<a id="a-BZ"></a>犹如变化。<a id="a-Ba"></a>普行菩萨诸清净业。<a id="a-Bb"></a>入菩萨不可思议自在三昧。<a id="a-Bc"></a>佛慧光明普照世间。<a id="a-Bd"></a>如未来诸佛严净佛刹。<a id="a-Be"></a>现在诸佛严净世界亦复如是。<a id="a-Bf"></a>种种庄严清净具足功德普覆。<a id="a-Bg"></a>无量妙色不可思议香。<a id="a-Bh"></a>无量杂宝。<a id="a-Bi"></a>无量宝树。<a id="a-Bj"></a>阿僧祇庄严。<a id="a-Bk"></a>阿僧祇宫殿。<a id="a-Bl"></a>阿僧祇微妙音声。<a id="a-Bm"></a>随善知识显现无量。<a id="a-Bn"></a>一切功德殊胜庄严不可穷尽。<a id="a-Bo"></a>一切香庄严。<a id="a-Bp"></a>一切鬘庄严。<a id="a-Bq"></a>一切华庄严。<a id="a-Br"></a>一切末香庄严。<a id="a-Bs"></a>一切宝庄严。<a id="a-Bt"></a>一切衣庄严。<a id="a-Bu"></a>一切幢庄严。<a id="a-Bv"></a>一切幡庄严。<a id="a-Bw"></a>一切缯彩庄严。<a id="a-Bx"></a>一切宝栏楯庄严。<a id="a-By"></a>阿僧祇白宝网普覆庄严。<a id="a-Bz"></a>阿僧祇河庄严。<a id="a-C0"></a>阿僧祇云雨庄严。<a id="a-C1"></a>阿僧祇自然妙音无所不闻。<a id="a-C2"></a>以如是等无量无边诸庄严具。<a id="a-C3"></a>庄严无量无边不可思议诸佛世界。<a id="a-C4"></a>彼诸世界中。<a id="a-C5"></a>若佛刹庄严。<a id="a-C6"></a>佛刹清净。<a id="a-C7"></a>佛刹平等。<a id="a-C8"></a>佛刹妙善。<a id="a-C9"></a>佛刹功德。<a id="a-CA"></a>佛刹殊胜。<a id="a-CB"></a>佛刹安乐。<a id="a-CC"></a>佛刹不坏。<a id="a-CD"></a>佛刹无尽。<a id="a-CE"></a>佛刹无量功德不可尽。<a id="a-CF"></a>佛刹不退。<a id="a-CG"></a>佛刹无所畏。<a id="a-CH"></a>佛刹光明。<a id="a-CI"></a>佛刹快乐。<a id="a-CJ"></a>佛刹无厌。<a id="a-CK"></a>佛刹普照。<a id="a-CL"></a>佛刹照明。<a id="a-CM"></a>佛刹方正。<a id="a-CN"></a>佛刹第一。<a id="a-CO"></a>佛刹胜佛刹最胜。<a id="a-CP"></a>佛刹微妙。<a id="a-CQ"></a>佛刹无比。<a id="a-CR"></a>佛刹无等。<a id="a-CS"></a>佛刹上。<a id="a-CT"></a>佛刹无上。<a id="a-CU"></a>佛刹无等等。<a id="a-CV"></a>如是等三世一切诸佛佛刹庄严。<a id="a-CW"></a>菩萨摩诃萨。<a id="a-CX"></a>以此善根皆悉回向。<a id="a-CY"></a>普令一切佛刹清净庄严。<a id="a-CZ"></a>如是庄严于一世界中。<a id="a-Ca"></a>三世一切庄严佛刹具足。<a id="a-Cb"></a>清净周遍。<a id="a-Cc"></a>清净积聚。<a id="a-Cd"></a>等起庄严具足。<a id="a-Ce"></a>庄严住持皆悉具足。<a id="a-Cf"></a>如一世界中。<a id="a-Cg"></a>无量无边虚空法界等世界。<a id="a-Ch"></a>悉以三世诸佛庄严佛刹而庄严之。<a id="a-Ci"></a>佛刹功德。<a id="a-Cj"></a>佛刹观无厌足。<a id="a-Ck"></a>佛刹无量。<a id="a-Cl"></a>佛刹弥广。<a id="a-Cm"></a>佛刹无数。<a id="a-Cn"></a>佛刹不可思议。<a id="a-Co"></a>佛刹无胜。<a id="a-Cp"></a>佛刹不可称。<a id="a-Cq"></a>佛刹无边。<a id="a-Cr"></a>皆悉具足。<a id="a-Cs"></a>菩萨摩诃萨。<a id="a-Ct"></a>复如是回向。<a id="a-Cu"></a>令其所修一切佛刹。<a id="a-Cv"></a>菩萨摩诃萨皆悉充满。<a id="a-Cw"></a>此诸菩萨。<a id="a-Cx"></a>具足一切清净功德。<a id="a-Cy"></a>成就智慧。<a id="a-Cz"></a>善能分别一切世界及众生界。<a id="a-D0"></a>入深法界。<a id="a-D1"></a>舍离愚痴入空寂界。<a id="a-D2"></a>成就念佛念不思议法。<a id="a-D3"></a>念清净僧成就念舍。<a id="a-D4"></a>法日圆满慧光普照。<a id="a-D5"></a>深智无碍。<a id="a-D6"></a>从无所有寂灭法生。<a id="a-D7"></a>出生无量清净佛法。<a id="a-D8"></a>成就殊特胜妙善根。<a id="a-D9"></a>清净善根。<a id="a-DA"></a>最胜善根。<a id="a-DB"></a>增上善根。<a id="a-DC"></a>建立无上菩提之心。<a id="a-DD"></a>善能随顺入如来力。<a id="a-DE"></a>心常志求一切种智。<a id="a-DF"></a>净诸魔业。<a id="a-DG"></a>了众生性知法空寂。<a id="a-DH"></a>舍离颠倒除灭愚痴。<a id="a-DI"></a>修诸善根满足大愿。<a id="a-DJ"></a>成就如是等无量无边功德。<a id="a-DK"></a>菩萨充满其刹。<a id="a-DL"></a>悉从无量法门中生。<a id="a-DM"></a>安住如是一切功德。<a id="a-DN"></a>成就无等等胜妙善根。<a id="a-DO"></a>常作佛事。<a id="a-DP"></a>善巧方便得菩提光明。<a id="a-DQ"></a>具足无痴法界智慧。<a id="a-DR"></a>一身充满一切法界。<a id="a-DS"></a>现自在力。<a id="a-DT"></a>成就大智一切智境界。<a id="a-DU"></a>善巧方便出生智慧。<a id="a-DV"></a>分别无量法界。<a id="a-DW"></a>遍游诸刹而无所著。<a id="a-DX"></a>心净如空。<a id="a-DY"></a>悉能分别一切法界。<a id="a-DZ"></a>于诸菩萨不可思议三昧正受。<a id="a-Da"></a>以巧方便善能入出。<a id="a-Db"></a>趣萨婆若住诸佛刹。<a id="a-Dc"></a>善能了知诸佛威神。<a id="a-Dd"></a>善能分别阿僧祇诸深妙法而无所畏。<a id="a-De"></a>随顺三世诸佛善根。<a id="a-Df"></a>普照一切如来法界。<a id="a-Dg"></a>悉能受持一切诸佛所说正法。<a id="a-Dh"></a>善能演出不可思议清净音声。<a id="a-Di"></a>善能分别阿僧祇诸语言法。<a id="a-Dj"></a>得无上道佛自在地。<a id="a-Dk"></a>悉能周遍一切世界而无障碍。<a id="a-Dl"></a>悉摄一切无诤之法。<a id="a-Dm"></a>心无虚妄无所染着。<a id="a-Dn"></a>修习增广菩提之心。<a id="a-Do"></a>善解智慧。<a id="a-Dp"></a>随时应化权变无方。<a id="a-Dq"></a>了真实义具足演说。<a id="a-Dr"></a>成就如是等无量功德。<a id="a-Ds"></a>诸大菩萨。<a id="a-Dt"></a>庄严世界。<a id="a-Du"></a>充满世界。<a id="a-Dv"></a>种种庄严。<a id="a-Dw"></a>顺至安住。<a id="a-Dx"></a>善修熏修。<a id="a-Dy"></a>淳净无杂。<a id="a-Dz"></a>周遍清净惔然宴寂。<a id="a-E0"></a>于一佛刹少分处。<a id="a-E1"></a>所有无量菩萨。<a id="a-E2"></a>无数菩萨。<a id="a-E3"></a>不思议菩萨。<a id="a-E4"></a>不可称菩萨。<a id="a-E5"></a>不可量菩萨。<a id="a-E6"></a>无等菩萨。<a id="a-E7"></a>不可究竟菩萨。<a id="a-E8"></a>无分齐菩萨。<a id="a-E9"></a>不可说菩萨。<a id="a-EA"></a>不可说不可说菩萨。<a id="a-EB"></a>如一佛刹一一少分处有如是等大菩萨摩诃萨。<a id="a-EC"></a>虚空法界等一切世界。<a id="a-ED"></a>菩萨摩诃萨皆悉充满亦复如是。<a id="a-EE"></a>菩萨摩诃萨。<a id="a-EF"></a>以诸善根方便回向。<a id="a-EG"></a>回向一切佛刹。<a id="a-EH"></a>一切菩萨摩诃萨。<a id="a-EI"></a>一切如来。<a id="a-EJ"></a>一切无上菩提。<a id="a-EK"></a>一切大愿。<a id="a-EL"></a>一切出要。<a id="a-EM"></a>一切众生净。<a id="a-EN"></a>一切世界常见如来。<a id="a-EO"></a>如来寿命无量。<a id="a-EP"></a>转不退转法轮与法界等。<a id="a-EQ"></a>如是菩萨摩诃萨善根回向。<a id="a-ER"></a>令一切佛刹清净。<a id="a-ES"></a>令一切众生界清净。<a id="a-ET"></a>令一切菩萨清净。<a id="a-EU"></a>令一切诸佛充满法界。<a id="a-EV"></a>令如来清净法身充满一切佛刹。<a id="a-EW"></a>菩萨摩诃萨。<a id="a-EX"></a>以如是等无等等回向。<a id="a-EY"></a>趣萨婆若。<a id="a-EZ"></a>心净如虚空。<a id="a-Ea"></a>不动如大地。<a id="a-Eb"></a>入不可思议回向。<a id="a-Ec"></a>乐观一切业报皆悉寂灭。<a id="a-Ed"></a>无尽功德回向。<a id="a-Ee"></a>平等随顺一切法界。<a id="a-Ef"></a>菩萨摩诃萨。<a id="a-Eg"></a>行如是回向已。<a id="a-Eh"></a>不虚妄取我及我所。<a id="a-Ei"></a>不虚妄取佛及诸佛法。<a id="a-Ej"></a>不虚妄取佛刹及刹清净。<a id="a-Ek"></a>不虚妄取众生及调伏众生。<a id="a-El"></a>不虚妄取诸业及取业报。<a id="a-Em"></a>不着意业及业果报。<a id="a-En"></a>不坏因果。<a id="a-Eo"></a>不取有法不坏有法。<a id="a-Ep"></a>生死非杂乱。<a id="a-Eq"></a>涅槃非寂静。<a id="a-Er"></a>如来境界道非他所作无法同止。<a id="a-Es"></a>菩萨摩诃萨。<a id="a-Et"></a>如是起诸善根决定回向。<a id="a-Eu"></a>成熟具足等观取相。<a id="a-Ev"></a>善取境界分别称量。<a id="a-Ew"></a>离诸虚妄而无所著。<a id="a-Ex"></a>菩萨摩诃萨。<a id="a-Ey"></a>如是善根回向已。<a id="a-Ez"></a>得无尽善根。<a id="a-F0"></a>常念三世一切诸佛得一切无尽善根。<a id="a-F1"></a>度无量菩萨得无尽善根。<a id="a-F2"></a>净诸佛刹得无尽善根。<a id="a-F3"></a>净众生界得无尽善根。<a id="a-F4"></a>入深法界得无尽善根。<a id="a-F5"></a>修无量心净如虚空得无尽善根。<a id="a-F6"></a>解了一切诸佛境界得无尽善根。<a id="a-F7"></a>修习一切菩萨净业得无尽善根。<a id="a-F8"></a>了达三世得无尽善根。<a id="a-F9"></a>以如是等善根回向。<a id="a-FA"></a>悉能度脱一切众生。<a id="a-FB"></a>入众生界不见众生回向。<a id="a-FC"></a>解一切法无有寿命回向。<a id="a-FD"></a>知一切法真实无有自在回向。<a id="a-FE"></a>一切诸法无福伽罗回向。<a id="a-FF"></a>观察一切诸法离诸忿诤回向。<a id="a-FG"></a>一切诸法从因缘起无有坚固回向。<a id="a-FH"></a>知一切法真实无所著回向。<a id="a-FI"></a>一切佛刹无所染着回向。<a id="a-FJ"></a>不取菩萨行坚固相回向。<a id="a-FK"></a>分别了知一切境界空无所有回向。<a id="a-FL"></a>菩萨摩诃萨。<a id="a-FM"></a>如是回向。<a id="a-FN"></a>眼终不见不净佛刹。<a id="a-FO"></a>亦复不见异相众生行法不见法入智无所入。<a id="a-FP"></a>解了一切犹如虚空。<a id="a-FQ"></a>于如来身得一切法。<a id="a-FR"></a>满足成就无量诸功德力。<a id="a-FS"></a>具足至一切处善根安乐众生。<a id="a-FT"></a>此菩萨摩诃萨于念念中。<a id="a-FU"></a>得不可说不可说十力地。<a id="a-FV"></a>具一切种清净善根。<a id="a-FW"></a>悉能摄取一切众生。<a id="a-FX"></a>彼菩萨摩诃萨。<a id="a-FY"></a>成就如意功德宝藏。<a id="a-FZ"></a>随所游方悉能严净一切佛刹。<a id="a-Fa"></a>令不可说不可说众生安住摄取诸功德力。<a id="a-Fb"></a>菩萨摩诃萨。<a id="a-Fc"></a>如是回向时。<a id="a-Fd"></a>以此回向威力故。<a id="a-Fe"></a>一切所行无有伦匹。<a id="a-Ff"></a>一切世间所不能坏。<a id="a-Fg"></a>威摄众魔莫能瞻对。<a id="a-Fh"></a>具足成就不退功德。<a id="a-Fi"></a>无量大愿皆悉成就。<a id="a-Fj"></a>其心弥广等一切智。<a id="a-Fk"></a>于一念中悉能周遍无量佛刹。<a id="a-Fl"></a>得无量智力。<a id="a-Fm"></a>悉能了知诸佛境界。<a id="a-Fn"></a>常乐受持一切佛法。<a id="a-Fo"></a>安住无量无边大智。<a id="a-Fp"></a>菩萨初发菩提心力。<a id="a-Fq"></a>悉与虚空诸法界等。<a id="a-Fr"></a>佛子。<a id="a-Fs"></a>是名菩萨摩诃萨第五无尽功德藏回向。<a id="a-Ft"></a>菩萨摩诃萨。<a id="a-Fu"></a>安住此无尽功德藏回向。<a id="a-Fv"></a>复得十种无尽功德之藏。<a id="a-Fw"></a>何等为十。<a id="a-Fx"></a>一者常见诸佛无尽功德之藏。<a id="a-Fy"></a>于一一毛孔中见无量阿僧祇诸佛。<a id="a-Fz"></a>二者入无尽法功德之藏。<a id="a-G0"></a>以如来智慧。<a id="a-G1"></a>等观一切法即是一法。<a id="a-G2"></a>三者受持正念无尽功德之藏。<a id="a-G3"></a>闻一切佛所说正法闻持不忘。<a id="a-G4"></a>四者得无尽慧功德之藏。<a id="a-G5"></a>于一切如来所说经法。<a id="a-G6"></a>善能次第解其句义。<a id="a-G7"></a>五者无尽趣法功德之藏。<a id="a-G8"></a>善能分别一切法趣。<a id="a-G9"></a>六者无尽佛愿功德之藏。<a id="a-GA"></a>智慧如空。<a id="a-GB"></a>充满三世一切诸法。<a id="a-GC"></a>七者无尽功德功德之藏。<a id="a-GD"></a>充满一切诸众生意犹不可尽八者无尽智功德之藏。<a id="a-GE"></a>一切众生愚痴曀障悉能除灭。<a id="a-GF"></a>九者无尽辩才功德之藏。<a id="a-GG"></a>令一切众生悉解一切佛法平等无二。<a id="a-GH"></a>十者无尽十力四无所畏功德之藏。<a id="a-GI"></a>具足修习菩萨所行。<a id="a-GJ"></a>受法王职得一切智。<a id="a-GK"></a>佛子。<a id="a-GL"></a>是名菩萨摩诃萨得十无尽功德之藏。<a id="a-GM"></a>以此无尽功德之藏。<a id="a-GN"></a>皆悉回向一切功德。<a id="a-GO"></a>尔时金刚幢菩萨。<a id="a-GP"></a>普观十方以偈颂曰。</p>
  <p id="aGQ">菩萨成就直心力　　于一切法得自在</p>
  <p id="aGR">随喜所获诸功德　　无碍方便善回向</p>
  <p id="aGS">三世一切诸最胜　　严净刹土及世间</p>
  <p id="aGT">具足一切胜功德　　回向净刹亦如是</p>
  <p id="aGU">三世一切最胜法　　菩萨悉能谛分别</p>
  <p id="aGV">净心摄取一切法　　如是庄严诸佛刹</p>
  <p id="aGW">穷尽三世无量劫　　赞一佛刹诸功德</p>
  <p id="aGX">三世诸劫犹可尽　　佛刹功德无穷极</p>
  <p id="aGY">如是一切诸佛刹　　一切最胜悉严净</p>
  <p id="aGZ">菩萨严净一切刹　　与诸导师等无异</p>
  <p id="aGa">彼真佛子心清净　　悉从如来法化生</p>
  <p id="aGb">一切功德庄严心　　充满一切诸佛刹</p>
  <p id="aGc">彼诸菩萨悉具足　　无量相好庄严身</p>
  <p id="aGd">一切诸辩悉成满　　不可穷尽如大海</p>
  <p id="aGe">观察境界心平等　　安住一切三昧门</p>
  <p id="aGf">成就清净无等心　　光明普照十方界</p>
  <p id="aGg">如是无余诸佛刹　　此诸菩萨悉充满</p>
  <p id="aGh">未曾想念声闻乘　　亦复不求缘觉道</p>
  <p id="aGi">菩萨如是心清净　　善根回向诸群生</p>
  <p id="aGj">普令众生成正觉　　具足三世诸佛法</p>
  <p id="aGk">十方一切诸魔王　　菩萨威德悉调伏</p>
  <p id="aGl">勇猛安住莫能坏　　决定修行究竟法</p>
  <p id="aGm">菩萨具足诸愿力　　回向功德无障碍</p>
  <p id="aGn">深入无尽功德藏　　三世果报无穷尽</p>
  <p id="aGo">善能观察一切法　　了达其性不自在</p>
  <p id="aGp">已能分别空无我　　是故不妄取业报</p>
  <p id="aGq">无有色法及无色　　亦无有想无无想</p>
  <p id="aGr">亦无有法及无法　　一切诸法无所有</p>
  <p id="aGs">亦复非有亦非无　　亦复非因非无因</p>
  <p id="aGt">于彼一切诸缘中　　其心了达无染惑</p>
  <p id="aGu">一切众生语言法　　悉能了知无所著</p>
  <p id="aGv">悉知世间施设法　　决定诸法无有我</p>
  <p id="aGw">平等观察众生类　　谛了诸法无二相</p>
  <p id="aGx">普观三世无差别　　佛刹诸业亦如是</p>
  <p id="aGy">菩萨如是知回向　　随所行业功德生</p>
  <p id="aGz">明达诸佛真实性　　解一切佛深妙法</p>
  <p id="aH0">菩萨如是净回向　　心能分别善思量</p>
  <p id="aH1">了知自性悉非性　　于一切法无所著</p>
  <p id="aH2">摄取一切诸境界　　回向一切群生类</p>
  <p id="aH3">除灭一切愚痴闇　　于真实性觉如如</p>
  <p id="aH4">菩萨一切虚妄见　　已灭已弃永无余</p>
  <p id="aH5">远离世间烦恼热　　得到究竟清凉趣</p>
  <p id="aH6">不坏一切诸法性　　明达真实无所生</p>
  <p id="aH7">解了诸法犹如响　　悉于一切无所著</p>
  <p id="aH8">了知三世众生类　　悉从因缘和合起</p>
  <p id="aH9">善解烦恼诸习气　　不坏诸法真实性</p>
  <p id="aHA">了达业性非是业　　亦复不坏诸业性</p>
  <p id="aHB">又亦不坏业果报　　宣扬赞叹缘起法</p>
  <p id="aHC">众生所生无有生　　亦无流转生死中</p>
  <p id="aHD">不着众生说众生　　善能随顺诸世间</p>
 </body>
</html>