<!doctype html>
<html id="z3IBTQJGd" data-ver="1369">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十四</h1>
  <h2 id="a2">十地品第二十二之二</h2>
  <h2 id="a3">第一欢喜地</h2>
  <p id="a4">尔时金刚藏菩萨。<a id="a-5"></a>观察十方。<a id="a-6"></a>欲令大众。<a id="a-7"></a>增益信敬。<a id="a-8"></a>以偈颂曰。</p>
  <p id="a9">诸佛圣主道　　微妙甚难解</p>
  <p id="aA">非思量所得　　唯智者行处</p>
  <p id="aB">其性从本来　　寂然无生灭</p>
  <p id="aC">从本已来空　　灭除诸苦恼</p>
  <p id="aD">远离于诸趣　　等同涅槃相</p>
  <p id="aE">无中亦无后　　非言辞所说</p>
  <p id="aF">出过于三世　　其相如虚空</p>
  <p id="aG">诸佛所行处　　清净深寂灭</p>
  <p id="aH">言说所难及　　地行亦如是</p>
  <p id="aI">说之犹尚难　　何况以示人</p>
  <p id="aJ">诸佛之智慧　　离诸心数道</p>
  <p id="aK">不可得思议　　非有阴界入</p>
  <p id="aL">但以智可知　　非识之所及</p>
  <p id="aM">如空迹难说　　何可示其相</p>
  <p id="aN">十地义如是　　非心意所行</p>
  <p id="aO">是事虽为难　　发愿行慈悲</p>
  <p id="aP">渐次具诸地　　智者所能及</p>
  <p id="aQ">如是诸地行　　微妙甚难见</p>
  <p id="aR">不可以心知　　当承佛力说</p>
  <p id="aS">汝等当恭敬　　咸共一心听</p>
  <p id="aT">智慧所随顺　　诸地相入行</p>
  <p id="aU">于无量亿劫　　说之不可尽</p>
  <p id="aV">今如实略说　　其义无有余</p>
  <p id="aW">一心恭敬待　　今承佛力说</p>
  <p id="aX">大音唱因谕　　义名不相违</p>
  <p id="aY">佛神力无量　　今皆在我身</p>
  <p id="aZ">我之所说者　　如大海一渧</p>
  <p id="aa">金刚藏菩萨。<a id="a-b"></a>说此偈已。<a id="a-c"></a>告于大众。<a id="a-d"></a>诸佛子。<a id="a-e"></a>若众生厚集善根。<a id="a-f"></a>修诸善行。<a id="a-g"></a>善集助道法。<a id="a-h"></a>供养诸佛。<a id="a-i"></a>集诸清白法。<a id="a-j"></a>为善知识所护。<a id="a-k"></a>入深广心。<a id="a-l"></a>信乐大法。<a id="a-m"></a>心多向慈悲。<a id="a-n"></a>好求佛智慧。<a id="a-o"></a>如是众生。<a id="a-p"></a>乃能发阿耨多罗三藐三菩提心。<a id="a-q"></a>为得一切种智故。<a id="a-r"></a>为得十力故。<a id="a-s"></a>为得大无畏故。<a id="a-t"></a>为得具足佛法故。<a id="a-u"></a>为救一切世间故。<a id="a-v"></a>为净大慈悲心故。<a id="a-w"></a>为向十方无余无碍智故。<a id="a-x"></a>为净一切佛国。<a id="a-y"></a>令无余故。<a id="a-z"></a>为于一念中。<a id="a-10"></a>知三世事故。<a id="a-11"></a>为自在转大法轮。<a id="a-12"></a>广示现佛神力故。<a id="a-13"></a>菩萨摩诃萨生如是心。<a id="a-14"></a>诸佛子。<a id="a-15"></a>是心以大悲为首。<a id="a-16"></a>智慧增上。<a id="a-17"></a>方便所护。<a id="a-18"></a>直心深心淳至。<a id="a-19"></a>量同佛力。<a id="a-1A"></a>善决定众生力佛力。<a id="a-1B"></a>趣向无碍智。<a id="a-1C"></a>随顺自然智。<a id="a-1D"></a>能受一切佛法。<a id="a-1E"></a>以智慧教化。<a id="a-1F"></a>广大如法界。<a id="a-1G"></a>究竟如虚空。<a id="a-1H"></a>尽未来际。<a id="a-1I"></a>菩萨发如是心。<a id="a-1J"></a>即时过凡夫地。<a id="a-1K"></a>入菩萨位。<a id="a-1L"></a>生在佛家。<a id="a-1M"></a>种姓尊贵。<a id="a-1N"></a>无可讥嫌。<a id="a-1O"></a>过一切世间道。<a id="a-1P"></a>入出世间道。<a id="a-1Q"></a>住菩萨法中。<a id="a-1R"></a>在诸菩萨数。<a id="a-1S"></a>等入三世如来种中。<a id="a-1T"></a>毕定究竟阿耨多罗三藐三菩提。<a id="a-1U"></a>菩萨住如是法。<a id="a-1V"></a>名住欢喜地。<a id="a-1W"></a>以不动法故。<a id="a-1X"></a>诸佛子。<a id="a-1Y"></a>菩萨摩诃萨。<a id="a-1Z"></a>住欢喜地。<a id="a-1a"></a>多喜。<a id="a-1b"></a>多信。<a id="a-1c"></a>多清净。<a id="a-1d"></a>多踊悦。<a id="a-1e"></a>多调柔。<a id="a-1f"></a>多堪受。<a id="a-1g"></a>不好斗诤。<a id="a-1h"></a>不好恼乱众生。<a id="a-1i"></a>不好嗔恨。<a id="a-1j"></a>诸佛子。<a id="a-1k"></a>诸菩萨住是欢喜地。<a id="a-1l"></a>念诸佛故。<a id="a-1m"></a>生欢喜心。<a id="a-1n"></a>念诸佛法故。<a id="a-1o"></a>生欢喜心。<a id="a-1p"></a>念诸菩萨摩诃萨故。<a id="a-1q"></a>生欢喜心。<a id="a-1r"></a>念诸菩萨所行故。<a id="a-1s"></a>生欢喜心。<a id="a-1t"></a>念诸波罗蜜清净相故。<a id="a-1u"></a>生欢喜心。<a id="a-1v"></a>念诸菩萨与众殊胜故。<a id="a-1w"></a>生欢喜心。<a id="a-1x"></a>念诸菩萨力不可坏故。<a id="a-1y"></a>生欢喜心。<a id="a-1z"></a>念诸如来教化法故。<a id="a-20"></a>生欢喜心。<a id="a-21"></a>念能为利益众生故。<a id="a-22"></a>生欢喜心。<a id="a-23"></a>念一切佛一切菩萨所入智慧方便门故。<a id="a-24"></a>生欢喜心。<a id="a-25"></a>菩萨复作是念。<a id="a-26"></a>我转离一切世间境界。<a id="a-27"></a>生欢喜心。<a id="a-28"></a>入一切佛平等中。<a id="a-29"></a>生欢喜心。<a id="a-2A"></a>远离凡夫地。<a id="a-2B"></a>生欢喜心。<a id="a-2C"></a>近智慧地。<a id="a-2D"></a>生欢喜心。<a id="a-2E"></a>断一切恶道。<a id="a-2F"></a>生欢喜心。<a id="a-2G"></a>与一切众生作依止。<a id="a-2H"></a>生欢喜心。<a id="a-2I"></a>近见一切诸佛。<a id="a-2J"></a>生欢喜心。<a id="a-2K"></a>生诸佛境界。<a id="a-2L"></a>生欢喜心。<a id="a-2M"></a>入一切诸菩萨数。<a id="a-2N"></a>生欢喜心。<a id="a-2O"></a>离一切恐怖。<a id="a-2P"></a>生欢喜心。<a id="a-2Q"></a>所以者何。<a id="a-2R"></a>是菩萨得欢喜地。<a id="a-2S"></a>所有怖畏即皆远离。<a id="a-2T"></a>所谓不活畏。<a id="a-2U"></a>恶名畏。<a id="a-2V"></a>死畏。<a id="a-2W"></a>堕恶道畏。<a id="a-2X"></a>大众威德畏。<a id="a-2Y"></a>离如是等一切诸畏。<a id="a-2Z"></a>何以故。<a id="a-2a"></a>是菩萨离我相故。<a id="a-2b"></a>尚不贪身。<a id="a-2c"></a>况所用物。<a id="a-2d"></a>是故菩萨无不活畏。<a id="a-2e"></a>心不希望恭敬供养。<a id="a-2f"></a>我应供养众生。<a id="a-2g"></a>供给所须。<a id="a-2h"></a>是故菩萨无恶名畏。<a id="a-2i"></a>远离我见。<a id="a-2j"></a>无我相故。<a id="a-2k"></a>无有死畏。<a id="a-2l"></a>又作是念。<a id="a-2m"></a>我若死已。<a id="a-2n"></a>所生必见诸佛菩萨。<a id="a-2o"></a>是故无有堕恶道畏。<a id="a-2p"></a>我所志乐。<a id="a-2q"></a>无与等者。<a id="a-2r"></a>何况有胜。<a id="a-2s"></a>是故无有大众威德畏。<a id="a-2t"></a>如是菩萨永离一切诸恐怖事。<a id="a-2u"></a>诸佛子。<a id="a-2v"></a>是菩萨以大悲为首。<a id="a-2w"></a>于一切众生。<a id="a-2x"></a>心无嫌恨。<a id="a-2y"></a>直心坚固自然清净。<a id="a-2z"></a>转复勤修一切善根。<a id="a-30"></a>所谓信心增上。<a id="a-31"></a>多行净心。<a id="a-32"></a>解心清净。<a id="a-33"></a>多以信心分别。<a id="a-34"></a>出生大悲。<a id="a-35"></a>成就大慈。<a id="a-36"></a>心不疲懈。<a id="a-37"></a>以惭愧庄严。<a id="a-38"></a>成就忍辱柔和。<a id="a-39"></a>敬顺诸佛教法。<a id="a-3A"></a>信重善知识。<a id="a-3B"></a>日夜常修一切善根。<a id="a-3C"></a>常爱乐法。<a id="a-3D"></a>求多闻无厌。<a id="a-3E"></a>如所闻法正念观察。<a id="a-3F"></a>心不贪着。<a id="a-3G"></a>不求名闻。<a id="a-3H"></a>不求利养资生之物。<a id="a-3I"></a>常生宝心无有厌足。<a id="a-3J"></a>乐一切智地。<a id="a-3K"></a>欲得诸佛。<a id="a-3L"></a>力无畏。<a id="a-3M"></a>不共法。<a id="a-3N"></a>求助诸波罗蜜法。<a id="a-3O"></a>离诸谄曲。<a id="a-3P"></a>如说能行。<a id="a-3Q"></a>常行实语。<a id="a-3R"></a>不污诸佛家。<a id="a-3S"></a>不舍菩萨戒。<a id="a-3T"></a>生萨婆若。<a id="a-3U"></a>心不动如山王。<a id="a-3V"></a>不乐世间事。<a id="a-3W"></a>成就出世间善根。<a id="a-3X"></a>集善助菩提法无有厌足。<a id="a-3Y"></a>常求胜中胜道。<a id="a-3Z"></a>菩萨成就如是净地法。<a id="a-3a"></a>名为安住欢喜地。</p>
  <p id="a3b">菩萨如是安住欢喜地。<a id="a-3c"></a>发诸大愿。<a id="a-3d"></a>生如是定心。<a id="a-3e"></a>所谓我当以清净心。<a id="a-3f"></a>供养一切诸佛。<a id="a-3g"></a>皆无有余。<a id="a-3h"></a>一切供具随意供养。<a id="a-3i"></a>发如是大愿。<a id="a-3j"></a>广大如法界。<a id="a-3k"></a>究竟如虚空。<a id="a-3l"></a>尽未来际。<a id="a-3m"></a>尽供养一切劫中所有诸佛。<a id="a-3n"></a>以大供养具。<a id="a-3o"></a>无有休息。<a id="a-3p"></a>又一切诸佛所说经法。<a id="a-3q"></a>皆悉受持。<a id="a-3r"></a>摄一切诸佛阿耨多罗三藐三菩提。<a id="a-3s"></a>一切诸佛所教化法。<a id="a-3t"></a>悉皆随顺。<a id="a-3u"></a>一切诸佛法皆能守护。<a id="a-3v"></a>发如是大愿。<a id="a-3w"></a>广大如法界。<a id="a-3x"></a>究竟如虚空。<a id="a-3y"></a>尽未来际。<a id="a-3z"></a>尽皆守护一切劫中一切佛法。<a id="a-40"></a>无有休息。<a id="a-41"></a>又一切世界。<a id="a-42"></a>一切诸佛。<a id="a-43"></a>从兜率天下。<a id="a-44"></a>入胎处胎。<a id="a-45"></a>初生出家。<a id="a-46"></a>成佛道时。<a id="a-47"></a>劝请转大法轮。<a id="a-48"></a>示入大涅槃。<a id="a-49"></a>我于尔时。<a id="a-4A"></a>尽往供养摄法为首。<a id="a-4B"></a>三时转故。<a id="a-4C"></a>发如是大愿。<a id="a-4D"></a>广大如法界。<a id="a-4E"></a>究竟如虚空。<a id="a-4F"></a>尽未来际。<a id="a-4G"></a>尽一切劫。<a id="a-4H"></a>奉迎供养一切诸佛。<a id="a-4I"></a>无有休息。<a id="a-4J"></a>又一切菩萨所行广大无量不可坏。<a id="a-4K"></a>无分别诸波罗蜜所摄。<a id="a-4L"></a>诸地所净生诸助道法。<a id="a-4M"></a>总相别相。<a id="a-4N"></a>有相无相。<a id="a-4O"></a>有成有坏。<a id="a-4P"></a>一切菩萨所行诸地道。<a id="a-4Q"></a>及诸波罗蜜本行。<a id="a-4R"></a>教化一切。<a id="a-4S"></a>令其受行。<a id="a-4T"></a>心得增长。<a id="a-4U"></a>发如是大愿。<a id="a-4V"></a>广大如法界。<a id="a-4W"></a>究竟如虚空。<a id="a-4X"></a>尽未来际。<a id="a-4Y"></a>尽一切劫中菩萨所行。<a id="a-4Z"></a>以诸教化。<a id="a-4a"></a>成熟众生。<a id="a-4b"></a>无有休息。<a id="a-4c"></a>又一切众生。<a id="a-4d"></a>若有色。<a id="a-4e"></a>若无色。<a id="a-4f"></a>有想。<a id="a-4g"></a>无想。<a id="a-4h"></a>非有想。<a id="a-4i"></a>非无想。<a id="a-4j"></a>卵生。<a id="a-4k"></a>胎生。<a id="a-4l"></a>湿生。<a id="a-4m"></a>化生。<a id="a-4n"></a>三界所系。<a id="a-4o"></a>入于六道一切生处。<a id="a-4p"></a>名色所摄。<a id="a-4q"></a>教化成熟。<a id="a-4r"></a>断一切世间道。<a id="a-4s"></a>令住佛法。<a id="a-4t"></a>一切智慧。<a id="a-4u"></a>使无有余。<a id="a-4v"></a>发如是大愿广大如法界。<a id="a-4w"></a>究竟如虚空。<a id="a-4x"></a>尽未来际。<a id="a-4y"></a>尽一切劫。<a id="a-4z"></a>教化一切众生。<a id="a-50"></a>无有休息。<a id="a-51"></a>又一切世界广狭。<a id="a-52"></a>及中无数无量。<a id="a-53"></a>不可分别。<a id="a-54"></a>不可坏。<a id="a-55"></a>不可动。<a id="a-56"></a>不可说。<a id="a-57"></a>粗细正住倒住。<a id="a-58"></a>平坦方圆。<a id="a-59"></a>随入如是世界智。<a id="a-5A"></a>如因陀罗网差别。<a id="a-5B"></a>如是十方世界差别。<a id="a-5C"></a>皆现前知。<a id="a-5D"></a>发如是大愿。<a id="a-5E"></a>广大如法界。<a id="a-5F"></a>究竟如虚空。<a id="a-5G"></a>尽未来际。<a id="a-5H"></a>尽一切劫。<a id="a-5I"></a>如是世界。<a id="a-5J"></a>皆现前知。<a id="a-5K"></a>无有休息。<a id="a-5L"></a>又一切佛土入一佛土。<a id="a-5M"></a>一佛土入一切佛土。<a id="a-5N"></a>一一佛土无量庄严。<a id="a-5O"></a>离诸垢秽。<a id="a-5P"></a>具足清净智慧。<a id="a-5Q"></a>众生悉满其中。<a id="a-5R"></a>常有诸佛大神通力。<a id="a-5S"></a>随众生心。<a id="a-5T"></a>而为示现。<a id="a-5U"></a>发如是大愿。<a id="a-5V"></a>广大如法界。<a id="a-5W"></a>究竟如虚空。<a id="a-5X"></a>尽未来际。<a id="a-5Y"></a>尽一切劫。<a id="a-5Z"></a>净如是国土。<a id="a-5a"></a>无有休息。<a id="a-5b"></a>又一切菩萨同心同学。<a id="a-5c"></a>共集诸善。<a id="a-5d"></a>无有怨嫉。<a id="a-5e"></a>同一境界。<a id="a-5f"></a>等心和合。<a id="a-5g"></a>常不相离。<a id="a-5h"></a>随其所应。<a id="a-5i"></a>能现佛身。<a id="a-5j"></a>自于心中。<a id="a-5k"></a>悉能解知诸佛境界。<a id="a-5l"></a>神通智力。<a id="a-5m"></a>常得随意神通。<a id="a-5n"></a>悉能游行一切国土。<a id="a-5o"></a>一切佛会皆现身相。<a id="a-5p"></a>一切生处普生其中。<a id="a-5q"></a>有如是不可思议大智慧。<a id="a-5r"></a>具足菩萨行。<a id="a-5s"></a>发如是大愿。<a id="a-5t"></a>广大如法界。<a id="a-5u"></a>究竟如虚空。<a id="a-5v"></a>尽未来际。<a id="a-5w"></a>尽一切劫。<a id="a-5x"></a>行如是大智慧道。<a id="a-5y"></a>无有休息。<a id="a-5z"></a>又乘不退轮。<a id="a-60"></a>行菩萨道。<a id="a-61"></a>身口意业所作不空。<a id="a-62"></a>众生见者。<a id="a-63"></a>即必定佛法。<a id="a-64"></a>闻我音声。<a id="a-65"></a>即得真实智慧。<a id="a-66"></a>有见我者。<a id="a-67"></a>心即欢喜。<a id="a-68"></a>离诸烦恼。<a id="a-69"></a>如药树王。<a id="a-6A"></a>为得如是行菩萨道。<a id="a-6B"></a>发如是大愿。<a id="a-6C"></a>广大如法界。<a id="a-6D"></a>究竟如虚空。<a id="a-6E"></a>尽未来际。<a id="a-6F"></a>尽一切劫。<a id="a-6G"></a>行不退道。<a id="a-6H"></a>所作不空。<a id="a-6I"></a>无有休息。<a id="a-6J"></a>又于一切世界。<a id="a-6K"></a>皆得阿耨多罗三藐三菩提。<a id="a-6L"></a>于一毛端。<a id="a-6M"></a>示现入胎出家。<a id="a-6N"></a>坐道场。<a id="a-6O"></a>成佛道。<a id="a-6P"></a>转法轮。<a id="a-6Q"></a>度众生。<a id="a-6R"></a>示大涅槃。<a id="a-6S"></a>现诸如来大神智力。<a id="a-6T"></a>随一切众生所应度者。<a id="a-6U"></a>念念中得佛道。<a id="a-6V"></a>知一切法如涅槃相。<a id="a-6W"></a>以一音声。<a id="a-6X"></a>令一切众生。<a id="a-6Y"></a>皆发欢喜。<a id="a-6Z"></a>示大涅槃。<a id="a-6a"></a>而不断菩萨所行。<a id="a-6b"></a>示众生大智地。<a id="a-6c"></a>使知一切法皆是假伪。<a id="a-6d"></a>以大智慧神通自在。<a id="a-6e"></a>出生变化充满法界。<a id="a-6f"></a>发如是大愿。<a id="a-6g"></a>广大如法界。<a id="a-6h"></a>究竟如虚空。<a id="a-6i"></a>尽未来际。<a id="a-6j"></a>尽一切劫。<a id="a-6k"></a>得佛道事。<a id="a-6l"></a>求大智慧。<a id="a-6m"></a>大神通等。<a id="a-6n"></a>无有休息。<a id="a-6o"></a>诸佛子。<a id="a-6p"></a>菩萨住欢喜地。<a id="a-6q"></a>以十愿为首。<a id="a-6r"></a>生如是等百万阿僧祇大愿。<a id="a-6s"></a>以十不可尽法。<a id="a-6t"></a>而生是愿。<a id="a-6u"></a>为满此愿。<a id="a-6v"></a>勤行精进。<a id="a-6w"></a>何等为十。<a id="a-6x"></a>一众生不可尽。<a id="a-6y"></a>二世界不可尽。<a id="a-6z"></a>三虚空不可尽。<a id="a-70"></a>四法界不可尽。<a id="a-71"></a>五涅槃不可尽。<a id="a-72"></a>六佛出世不可尽。<a id="a-73"></a>七诸佛智慧不可尽。<a id="a-74"></a>八心所缘不可尽。<a id="a-75"></a>九起智不可尽。<a id="a-76"></a>十世间转法转智转不可尽。<a id="a-77"></a>若众生尽。<a id="a-78"></a>我愿乃尽。<a id="a-79"></a>若世界。<a id="a-7A"></a>虚空。<a id="a-7B"></a>法界。<a id="a-7C"></a>涅槃。<a id="a-7D"></a>佛出世。<a id="a-7E"></a>诸佛智慧。<a id="a-7F"></a>心所缘。<a id="a-7G"></a>起智。<a id="a-7H"></a>诸转尽。<a id="a-7I"></a>我愿乃尽。<a id="a-7J"></a>而众生实不可尽。<a id="a-7K"></a>世界。<a id="a-7L"></a>虚空。<a id="a-7M"></a>法界。<a id="a-7N"></a>涅槃。<a id="a-7O"></a>佛出世。<a id="a-7P"></a>诸佛智慧。<a id="a-7Q"></a>心所缘起智。<a id="a-7R"></a>诸转。<a id="a-7S"></a>实不可尽。<a id="a-7T"></a>我诸愿善根亦不可尽。<a id="a-7U"></a>诸佛子。<a id="a-7V"></a>菩萨决定发是大愿。<a id="a-7W"></a>则得利安心柔软心。<a id="a-7X"></a>调顺心。<a id="a-7Y"></a>寂静心。<a id="a-7Z"></a>不放逸心。<a id="a-7a"></a>寂灭心。<a id="a-7b"></a>直心。<a id="a-7c"></a>和润心。<a id="a-7d"></a>不恚心。<a id="a-7e"></a>不浊心。<a id="a-7f"></a>如是则成信者。<a id="a-7g"></a>乐以信分别功德。<a id="a-7h"></a>信诸佛本所行道。<a id="a-7i"></a>信行诸波罗蜜。<a id="a-7j"></a>而得增长。<a id="a-7k"></a>信善入诸地得殊胜功德。<a id="a-7l"></a>信得成佛十力。<a id="a-7m"></a>信具足四无所畏。<a id="a-7n"></a>信不共法不可坏。<a id="a-7o"></a>信诸佛法不可思议。<a id="a-7p"></a>信诸佛自在神力无量无边。<a id="a-7q"></a>信诸如来无量行门。<a id="a-7r"></a>信从因缘以成果报。<a id="a-7s"></a>举要言之。<a id="a-7t"></a>信诸菩萨普行。<a id="a-7u"></a>诸佛功德智慧。<a id="a-7v"></a>威神力等。<a id="a-7w"></a>诸佛子。<a id="a-7x"></a>菩萨作是念。<a id="a-7y"></a>诸佛正法如是甚深。<a id="a-7z"></a>如是离相。<a id="a-80"></a>如是寂灭。<a id="a-81"></a>如是空。<a id="a-82"></a>如是无相。<a id="a-83"></a>如是无作。<a id="a-84"></a>如是无染。<a id="a-85"></a>如是无量。<a id="a-86"></a>如是广大。<a id="a-87"></a>如是难坏。<a id="a-88"></a>而诸凡夫。<a id="a-89"></a>心堕邪见。<a id="a-8A"></a>无明痴冥。<a id="a-8B"></a>蔽其慧眼。<a id="a-8C"></a>常立憍慢幢。<a id="a-8D"></a>堕在渴爱网。<a id="a-8E"></a>随顺谄曲。<a id="a-8F"></a>常怀悭嫉。<a id="a-8G"></a>而作后身生处因缘。<a id="a-8H"></a>多集贪欲嗔恚愚痴。<a id="a-8I"></a>起诸重业。<a id="a-8J"></a>嫌恨猛风吹罪心火常令炽然。<a id="a-8K"></a>有所施作。<a id="a-8L"></a>皆与颠倒相应。<a id="a-8M"></a>欲流。<a id="a-8N"></a>有流。<a id="a-8O"></a>见流。<a id="a-8P"></a>无明流。<a id="a-8Q"></a>相续起心意识种于三界地。<a id="a-8R"></a>生苦恼芽。<a id="a-8S"></a>所谓名色。<a id="a-8T"></a>名色和合。<a id="a-8U"></a>增长六入。<a id="a-8V"></a>根尘相对生触。<a id="a-8W"></a>触故生受。<a id="a-8X"></a>贪乐受故。<a id="a-8Y"></a>生爱。<a id="a-8Z"></a>爱增长故。<a id="a-8a"></a>生取。<a id="a-8b"></a>取因缘故。<a id="a-8c"></a>复起后有。<a id="a-8d"></a>有因缘故。<a id="a-8e"></a>有生老死忧悲苦恼。<a id="a-8f"></a>如是因缘。<a id="a-8g"></a>集诸苦聚。<a id="a-8h"></a>受诸苦恼。<a id="a-8i"></a>是中无我。<a id="a-8j"></a>无我所。<a id="a-8k"></a>无作者。<a id="a-8l"></a>无受者。<a id="a-8m"></a>无知者。<a id="a-8n"></a>如草木瓦石。<a id="a-8o"></a>又如影响。<a id="a-8p"></a>凡夫可愍。<a id="a-8q"></a>不知不觉。<a id="a-8r"></a>而受苦恼。<a id="a-8s"></a>菩萨于此见诸众生不免诸苦。<a id="a-8t"></a>即生大悲智慧。<a id="a-8u"></a>是诸众生我应救护。<a id="a-8v"></a>令住毕竟佛道之乐。<a id="a-8w"></a>即生大慈智慧。<a id="a-8x"></a>菩萨摩诃萨。<a id="a-8y"></a>随顺如是大慈悲法。<a id="a-8z"></a>以深妙心。<a id="a-90"></a>住在初地。<a id="a-91"></a>于一切物。<a id="a-92"></a>无所贪惜。<a id="a-93"></a>尊重诸佛大妙智故。<a id="a-94"></a>学行大施。<a id="a-95"></a>即时所有尽能施与。<a id="a-96"></a>金银摩尼。<a id="a-97"></a>砗磲码瑙。<a id="a-98"></a>琉璃珊瑚。<a id="a-99"></a>琥珀珂贝。<a id="a-9A"></a>珍宝璎珞。<a id="a-9B"></a>严身之具。<a id="a-9C"></a>及象马辇舆。<a id="a-9D"></a>人民奴婢。<a id="a-9E"></a>国土城邑园林游观。<a id="a-9F"></a>妻妾男女。<a id="a-9G"></a>一切所爱。<a id="a-9H"></a>皆悉施与。<a id="a-9I"></a>头目耳鼻。<a id="a-9J"></a>肢节手足。<a id="a-9K"></a>深重佛故。<a id="a-9L"></a>而不贪惜。<a id="a-9M"></a>菩萨摩诃萨住于初地。<a id="a-9N"></a>能行大施。<a id="a-9O"></a>是菩萨以大悲心。<a id="a-9P"></a>大施心。<a id="a-9Q"></a>救一切众生故。<a id="a-9R"></a>勤求世间出世间利益之事。<a id="a-9S"></a>心无疲懈。<a id="a-9T"></a>是故菩萨生无疲倦功德。<a id="a-9U"></a>于诸经书。<a id="a-9V"></a>能自开解。<a id="a-9W"></a>是故生知经书功德。<a id="a-9X"></a>得如是知经书智慧。<a id="a-9Y"></a>善能筹量应作不作。<a id="a-9Z"></a>于上中下众生。<a id="a-9a"></a>随宜利益。<a id="a-9b"></a>是故菩萨生世智功德。<a id="a-9c"></a>得世智功德。<a id="a-9d"></a>则知时知量。<a id="a-9e"></a>惭愧庄严。<a id="a-9f"></a>修习自利利彼之道。<a id="a-9g"></a>是故则生惭愧功德。<a id="a-9h"></a>如是功德精勤修行。<a id="a-9i"></a>心不懈退。<a id="a-9j"></a>是精进不退功德。<a id="a-9k"></a>即得堪受力。<a id="a-9l"></a>得堪受力已。<a id="a-9m"></a>勤行供养一切诸佛。<a id="a-9n"></a>随佛所说。<a id="a-9o"></a>如说修行诸佛子。<a id="a-9p"></a>是菩萨悉知生起如是净地法。<a id="a-9q"></a>所谓信慈悲施。<a id="a-9r"></a>无有疲倦。<a id="a-9s"></a>知诸经书。<a id="a-9t"></a>善解世法。<a id="a-9u"></a>惭愧堪受。<a id="a-9v"></a>供养诸佛。<a id="a-9w"></a>如所说行。</p>
  <p id="a9x">又是菩萨住欢喜地。<a id="a-9y"></a>少见诸佛。<a id="a-9z"></a>以愿力故。<a id="a-A0"></a>广见数百千万亿那由他诸佛世尊。<a id="a-A1"></a>心大欢喜。<a id="a-A2"></a>深心爱敬。<a id="a-A3"></a>以上乐具。<a id="a-A4"></a>供养诸佛。<a id="a-A5"></a>及一切僧。<a id="a-A6"></a>以是福德。<a id="a-A7"></a>皆回向阿耨多罗三藐三菩提。<a id="a-A8"></a>是菩萨因供养诸佛故。<a id="a-A9"></a>生教化众生法。<a id="a-AA"></a>多以二摄摄取众生。<a id="a-AB"></a>所谓布施爱语。<a id="a-AC"></a>后二摄法。<a id="a-AD"></a>以信解力行未善通达。<a id="a-AE"></a>是菩萨随所供养诸佛。<a id="a-AF"></a>教化众生。<a id="a-AG"></a>皆能受行诸净地法。<a id="a-AH"></a>如是诸功德。<a id="a-AI"></a>皆回向萨婆若。<a id="a-AJ"></a>转益明显。<a id="a-AK"></a>堪任有用。<a id="a-AL"></a>譬如金师炼金随以火力调柔可用增益光色。<a id="a-AM"></a>如是菩萨供养诸佛。<a id="a-AN"></a>教化众生。<a id="a-AO"></a>行净地法。<a id="a-AP"></a>此诸功德。<a id="a-AQ"></a>皆回向萨婆若。<a id="a-AR"></a>转益明显。<a id="a-AS"></a>随意所用。<a id="a-AT"></a>诸佛子。<a id="a-AU"></a>是菩萨摩诃萨于初地中。<a id="a-AV"></a>行果相貌。<a id="a-AW"></a>从诸佛菩萨善知识所。<a id="a-AX"></a>咨受请问成地之法。<a id="a-AY"></a>无有厌废。<a id="a-AZ"></a>是菩萨住初地中。<a id="a-Aa"></a>于诸佛菩萨善知识所。<a id="a-Ab"></a>咨受请问第二地中行果相貌。<a id="a-Ac"></a>无有厌足。<a id="a-Ad"></a>如是第三。<a id="a-Ae"></a>第四。<a id="a-Af"></a>第五。<a id="a-Ag"></a>第六。<a id="a-Ah"></a>第七。<a id="a-Ai"></a>第八。<a id="a-Aj"></a>第九。<a id="a-Ak"></a>第十地中。<a id="a-Al"></a>行果相貌。<a id="a-Am"></a>从诸佛菩萨善知识所。<a id="a-An"></a>咨受请问。<a id="a-Ao"></a>成十地法。<a id="a-Ap"></a>无有厌废。<a id="a-Aq"></a>是菩萨善知诸地对治法。<a id="a-Ar"></a>善知诸地成坏。<a id="a-As"></a>善知诸地行果。<a id="a-At"></a>善知分别得诸地。<a id="a-Au"></a>善知诸地清净行。<a id="a-Av"></a>善知诸地从一地至一地行。<a id="a-Aw"></a>善知诸地是处非是处。<a id="a-Ax"></a>善知诸地转所住处。<a id="a-Ay"></a>善知诸地胜进业。<a id="a-Az"></a>善知诸地得不退转。<a id="a-B0"></a>乃至善知一切菩萨净地法入如来智地。<a id="a-B1"></a>诸佛子。<a id="a-B2"></a>如是菩萨善知诸地行。<a id="a-B3"></a>未发初地。<a id="a-B4"></a>乃知十地。<a id="a-B5"></a>无有障碍。<a id="a-B6"></a>得诸地智慧光明。<a id="a-B7"></a>乃至知诸佛智慧光明。<a id="a-B8"></a>如大商主。<a id="a-B9"></a>多将贾人。<a id="a-BA"></a>欲至大城。<a id="a-BB"></a>先问道路。<a id="a-BC"></a>退还过咎在道利害。<a id="a-BD"></a>未发初处。<a id="a-BE"></a>知道宿时。<a id="a-BF"></a>乃至善知到彼城事。<a id="a-BG"></a>能以智慧。<a id="a-BH"></a>思惟筹量。<a id="a-BI"></a>具诸资用。<a id="a-BJ"></a>令无所乏。<a id="a-BK"></a>正导人众。<a id="a-BL"></a>得至大城。<a id="a-BM"></a>于险道中。<a id="a-BN"></a>免诸患难。<a id="a-BO"></a>身及众人。<a id="a-BP"></a>皆无忧恼。<a id="a-BQ"></a>菩萨摩诃萨亦复如是。<a id="a-BR"></a>住于初地。<a id="a-BS"></a>而善知诸地对治法。<a id="a-BT"></a>乃至善知一切菩萨净地法。<a id="a-BU"></a>入如来智地。<a id="a-BV"></a>尔时菩萨集大福德智慧资粮为众生商主。<a id="a-BW"></a>随宜教化。<a id="a-BX"></a>令出生死险难恶处。<a id="a-BY"></a>示安隐道。<a id="a-BZ"></a>乃至令住萨婆若智慧大城。<a id="a-Ba"></a>无诸衰恼。<a id="a-Bb"></a>是故菩萨常应心不疲倦。<a id="a-Bc"></a>勤修诸地本行。<a id="a-Bd"></a>乃至善知入如来智地。<a id="a-Be"></a>诸佛子。<a id="a-Bf"></a>是名略说菩萨入欢喜地。<a id="a-Bg"></a>广说则有无量百千万亿阿僧祇事。<a id="a-Bh"></a>菩萨住欢喜地。<a id="a-Bi"></a>多作阎浮提王。<a id="a-Bj"></a>豪贵自在。<a id="a-Bk"></a>常护正法。<a id="a-Bl"></a>能以大施摄取众生。<a id="a-Bm"></a>善除众生悭贪之垢。<a id="a-Bn"></a>常行大施。<a id="a-Bo"></a>而无穷尽。<a id="a-Bp"></a>所作善业。<a id="a-Bq"></a>布施。<a id="a-Br"></a>爱语。<a id="a-Bs"></a>利益。<a id="a-Bt"></a>同事。<a id="a-Bu"></a>是诸福德。<a id="a-Bv"></a>皆不离念佛。<a id="a-Bw"></a>不离念法。<a id="a-Bx"></a>不离念诸同行菩萨。<a id="a-By"></a>不离念菩萨所行道。<a id="a-Bz"></a>不离念诸波罗蜜。<a id="a-C0"></a>不离念十地。<a id="a-C1"></a>不离念诸力。<a id="a-C2"></a>无畏。<a id="a-C3"></a>不共法。<a id="a-C4"></a>乃至不离念具足一切种智。<a id="a-C5"></a>常生是心。<a id="a-C6"></a>我当于一切众生中。<a id="a-C7"></a>为首。<a id="a-C8"></a>为胜。<a id="a-C9"></a>为大。<a id="a-CA"></a>为妙。<a id="a-CB"></a>为上。<a id="a-CC"></a>为无上。<a id="a-CD"></a>为导。<a id="a-CE"></a>为将。<a id="a-CF"></a>为帅。<a id="a-CG"></a>为尊。<a id="a-CH"></a>乃至于一切众生中。<a id="a-CI"></a>为依止者。<a id="a-CJ"></a>诸佛子。<a id="a-CK"></a>是菩萨若欲舍家勤行精进。<a id="a-CL"></a>于佛法中。<a id="a-CM"></a>便能舍家妻子五欲。<a id="a-CN"></a>得出家已。<a id="a-CO"></a>勤行精进。<a id="a-CP"></a>须臾之间。<a id="a-CQ"></a>得百三昧。<a id="a-CR"></a>得见百佛。<a id="a-CS"></a>知百佛神力。<a id="a-CT"></a>能动百佛世界。<a id="a-CU"></a>能飞过百佛世界。<a id="a-CV"></a>能照百佛世界。<a id="a-CW"></a>能教化百世界众生。<a id="a-CX"></a>能住寿百劫。<a id="a-CY"></a>能知过去未来世各百劫事。<a id="a-CZ"></a>能善入百法门。<a id="a-Ca"></a>能变身为百。<a id="a-Cb"></a>于一一身。<a id="a-Cc"></a>能示百菩萨。<a id="a-Cd"></a>以为眷属。<a id="a-Ce"></a>若以愿力。<a id="a-Cf"></a>自在示现。<a id="a-Cg"></a>过于此数。<a id="a-Ch"></a>百千万亿那由他劫。<a id="a-Ci"></a>不可计知。<a id="a-Cj"></a>时金刚藏菩萨。<a id="a-Ck"></a>欲重明此义。<a id="a-Cl"></a>以偈颂曰。</p>
  <p id="aCm">若有诸众生　　厚修集善根</p>
  <p id="aCn">成就清白法　　亲近于诸佛</p>
  <p id="aCo">清净信乐力　　随顺慈悲心</p>
  <p id="aCp">如是人能发　　无量之佛智</p>
  <p id="aCq">诸佛一切智　　无量力清净</p>
  <p id="aCr">堪受力坚牢　　成就诸佛法</p>
  <p id="aCs">悲心救世间　　净修诸佛国</p>
  <p id="aCt">敷演转法轮　　发此无上愿</p>
  <p id="aCu">一念知三世　　而无有别异</p>
  <p id="aCv">种种时差别　　以示于世间</p>
  <p id="aCw">略说则尽求　　诸佛之功德</p>
  <p id="aCx">发于广大心　　犹若如虚空</p>
  <p id="aCy">悲心智慧首　　方便合修行</p>
  <p id="aCz">深直心淳至　　其力无有量</p>
  <p id="aD0">心向无障碍　　而不随他教</p>
  <p id="aD1">同诸佛平等　　而生于大心</p>
  <p id="aD2">诸佛子发生　　如是之宝心</p>
  <p id="aD3">即离凡夫地　　入于佛所行</p>
  <p id="aD4">即生如来家　　无有可讥嫌</p>
  <p id="aD5">则同于诸佛　　必成无上道</p>
  <p id="aD6">生如是心时　　即便得初地</p>
  <p id="aD7">其心不可动　　犹如大山王</p>
  <p id="aD8">是菩萨便有　　大喜相显现</p>
  <p id="aD9">其心常清净　　堪受于大事</p>
  <p id="aDA">心不乐斗讼　　不好恼众生</p>
  <p id="aDB">无有嗔恨心　　乐惭愧恭敬</p>
  <p id="aDC">又习行直心　　守护于诸根</p>
  <p id="aDD">常念救世间　　念求诸佛智</p>
  <p id="aDE">心生于欢喜　　我当得此事</p>
  <p id="aDF">得于欢喜地　　即过五恐怖</p>
  <p id="aDG">不活死恶名　　恶道众威德</p>
  <p id="aDH">以不贪着我　　及与我所故</p>
  <p id="aDI">是诸佛子等　　远离诸怖畏</p>
  <p id="aDJ">常行慈悲心　　恒有信恭敬</p>
  <p id="aDK">惭愧功德备　　昼夜增善法</p>
  <p id="aDL">乐功德实利　　不乐于诸欲</p>
  <p id="aDM">如有所闻法　　能常善思惟</p>
  <p id="aDN">无有贪着行　　断诸利养心</p>
  <p id="aDO">常乐于菩提　　一心求佛智</p>
  <p id="aDP">行诸波罗蜜　　离于谄曲心</p>
  <p id="aDQ">随说而能行　　安住实语中</p>
  <p id="aDR">不污诸佛家　　不舍菩萨学</p>
  <p id="aDS">远世间事愿　　乐出于世间</p>
  <p id="aDT">求善法无厌　　精进转增益</p>
  <p id="aDU">诸菩萨如是　　好乐诸功德</p>
  <p id="aDV">而发于大愿　　求欲见诸佛</p>
  <p id="aDW">护法至佛所　　行菩萨妙行</p>
  <p id="aDX">化一切众生　　净一切佛土</p>
  <p id="aDY">我佛国土中　　满诸大菩萨</p>
  <p id="aDZ">诸菩萨同心　　见闻皆不空</p>
  <p id="aDa">一切微尘中　　诸佛成佛道</p>
  <p id="aDb">发于如是等　　无量无边愿</p>
  <p id="aDc">是愿无穷尽　　如虚空众生</p>
  <p id="aDd">法界世涅槃　　诸佛出智慧</p>
  <p id="aDe">心缘起智转　　我愿如是住</p>
  <p id="aDf">如是发大愿　　心柔软调顺</p>
  <p id="aDg">能信佛功德　　而观于众生</p>
  <p id="aDh">知从因缘起　　则生慈悲心</p>
  <p id="aDi">即于苦众生　　我当救度之</p>
  <p id="aDj">为是众生故　　而行种种施</p>
  <p id="aDk">所谓妙国土　　一切诸珍宝</p>
  <p id="aDl">象马及车乘　　眷属与人民</p>
  <p id="aDm">头目及手足　　肌肉施无悔</p>
  <p id="aDn">求种种经书　　心无有疲倦</p>
  <p id="aDo">得解其义趣　　能随世而行</p>
  <p id="aDp">惭愧堪受力　　渐令得增长</p>
  <p id="aDq">能以恭敬心　　供养无量佛</p>
  <p id="aDr">智者于日夜　　如是常修行</p>
  <p id="aDs">善根转明净　　犹若成炼金</p>
  <p id="aDt">菩萨住是地　　能了知十住</p>
  <p id="aDu">展转修行时　　无有诸障碍</p>
  <p id="aDv">譬如贾客主　　欲利诸商人</p>
  <p id="aDw">先问道路中　　诸险艰难事</p>
  <p id="aDx">菩萨住初地　　善知诸地行</p>
  <p id="aDy">而无有障碍　　能至于佛地</p>
  <p id="aDz">住是初地中　　多作阎浮王</p>
  <p id="aE0">善知于诸法　　常行慈悲心</p>
  <p id="aE1">如法而化导　　一切皆信敬</p>
  <p id="aE2">劝令行布施　　以求佛智慧</p>
  <p id="aE3">菩萨若舍国　　佛法中出家</p>
  <p id="aE4">勤行于精进　　即得百三昧</p>
  <p id="aE5">能见百诸佛　　震动百国土</p>
  <p id="aE6">光明照百国　　飞行亦如是</p>
  <p id="aE7">化百土众生　　入于百法门</p>
  <p id="aE8">念知百劫事　　示现于百身</p>
  <p id="aE9">能以百菩萨　　眷属而示现</p>
  <p id="aEA">若以其愿力　　过是数无量</p>
  <p id="aEB">今明初地义　　但以略解说</p>
  <p id="aEC">若欲广说者　　亿劫不能尽</p>
  <p id="aED">是初菩萨地　　名之为欢喜</p>
  <p id="aEE">利益众生者　　今已分别竟</p>
  <p data-pb></p>
  <h2 id="aEF">第二离垢地</h2>
  <p id="aEG">一切菩萨众　　闻说上地义</p>
  <p id="aEH">其心皆清净　　欢喜无有量</p>
  <p id="aEI">各于所坐处　　踊住虚空中</p>
  <p id="aEJ">以诸上妙华　　散于金刚藏</p>
  <p id="aEK">咸皆称赞言　　善哉金刚藏</p>
  <p id="aEL">大智无所畏　　善说菩萨地</p>
  <p id="aEM">解脱月大士　　知众心清净</p>
  <p id="aEN">欲闻第二地　　行相之诸说</p>
  <p id="aEO">即请金刚藏　　大智愿解说</p>
  <p id="aEP">第二地行相　　一切皆欲闻</p>
  <p id="aEQ">金刚藏菩萨语解脱月菩萨言。<a id="a-ER"></a>佛子。<a id="a-ES"></a>菩萨摩诃萨。<a id="a-ET"></a>已具足初地。<a id="a-EU"></a>欲得第二地者。<a id="a-EV"></a>当生十种直心。<a id="a-EW"></a>何等为十。<a id="a-EX"></a>一柔软心。<a id="a-EY"></a>二调和心。<a id="a-EZ"></a>三堪受心。<a id="a-Ea"></a>四不放逸心。<a id="a-Eb"></a>五寂灭心。<a id="a-Ec"></a>六真心。<a id="a-Ed"></a>七不杂心。<a id="a-Ee"></a>八无贪吝心。<a id="a-Ef"></a>九胜心。<a id="a-Eg"></a>十大心。<a id="a-Eh"></a>菩萨以是十心。<a id="a-Ei"></a>得入第二地。<a id="a-Ej"></a>菩萨住离垢地。<a id="a-Ek"></a>自然远离一切杀生。<a id="a-El"></a>舍弃刀仗。<a id="a-Em"></a>无嗔恨心。<a id="a-En"></a>有惭有愧。<a id="a-Eo"></a>于一切众生。<a id="a-Ep"></a>起慈悲心。<a id="a-Eq"></a>常求乐事。<a id="a-Er"></a>尚不恶心恼于众生。<a id="a-Es"></a>何况加害。<a id="a-Et"></a>离诸劫盗。<a id="a-Eu"></a>资生之物常知止足。<a id="a-Ev"></a>若物属他。<a id="a-Ew"></a>他所受用。<a id="a-Ex"></a>于是物中。<a id="a-Ey"></a>不与不取。<a id="a-Ez"></a>离于邪淫。<a id="a-F0"></a>自足妻色。<a id="a-F1"></a>于他女人。<a id="a-F2"></a>不生一念。<a id="a-F3"></a>离于妄语。<a id="a-F4"></a>常真实语。<a id="a-F5"></a>谛语随语。<a id="a-F6"></a>乃至梦中尚不妄语。<a id="a-F7"></a>何况故作。<a id="a-F8"></a>离于两舌。<a id="a-F9"></a>无破坏心。<a id="a-FA"></a>于斗诤离散人中。<a id="a-FB"></a>常好和合。<a id="a-FC"></a>离于恶口。<a id="a-FD"></a>所有言语粗犷苦恶。<a id="a-FE"></a>自坏其身。<a id="a-FF"></a>亦坏于他。<a id="a-FG"></a>如是等语。<a id="a-FH"></a>皆悉舍离。<a id="a-FI"></a>离无义语。<a id="a-FJ"></a>常自守护所可言说。<a id="a-FK"></a>应作不作。<a id="a-FL"></a>常知时语。<a id="a-FM"></a>利益语。<a id="a-FN"></a>顺法语。<a id="a-FO"></a>筹量语。<a id="a-FP"></a>乃至戏笑尚无所犯。<a id="a-FQ"></a>何况故作。<a id="a-FR"></a>不贪他物。<a id="a-FS"></a>若物属他。<a id="a-FT"></a>他所摄用。<a id="a-FU"></a>不作是念。<a id="a-FV"></a>我当取之。<a id="a-FW"></a>离嗔害心。<a id="a-FX"></a>常于众生。<a id="a-FY"></a>求爱润心。<a id="a-FZ"></a>慈悲心。<a id="a-Fa"></a>离于占相。<a id="a-Fb"></a>习行正见。<a id="a-Fc"></a>决定深信罪福因缘。<a id="a-Fd"></a>离于谄曲。<a id="a-Fe"></a>诚信三宝。<a id="a-Ff"></a>生决定心。<a id="a-Fg"></a>菩萨如是常护善道。<a id="a-Fh"></a>作是思惟。<a id="a-Fi"></a>一切众生堕恶道者。<a id="a-Fj"></a>皆由十不善道。<a id="a-Fk"></a>我当自住善法。<a id="a-Fl"></a>亦当为人说诸善法。<a id="a-Fm"></a>示正行处。<a id="a-Fn"></a>何以故。<a id="a-Fo"></a>若人自不行善。<a id="a-Fp"></a>为他说法。<a id="a-Fq"></a>令住善者。<a id="a-Fr"></a>无有是处。<a id="a-Fs"></a>又深思惟行十不善道。<a id="a-Ft"></a>则堕地狱。<a id="a-Fu"></a>畜生。<a id="a-Fv"></a>饿鬼。<a id="a-Fw"></a>行十善道。<a id="a-Fx"></a>则生人处。<a id="a-Fy"></a>乃至有顶。<a id="a-Fz"></a>又是十善道。<a id="a-G0"></a>与智慧和合修行。<a id="a-G1"></a>若心劣弱。<a id="a-G2"></a>乐少功德。<a id="a-G3"></a>厌畏三界。<a id="a-G4"></a>大悲心薄。<a id="a-G5"></a>从他闻法。<a id="a-G6"></a>至声闻乘。<a id="a-G7"></a>若行是十善道。<a id="a-G8"></a>不从他闻。<a id="a-G9"></a>自然得知。<a id="a-GA"></a>不能具足大悲方便。<a id="a-GB"></a>而能深入众因缘法。<a id="a-GC"></a>至辟支佛乘。<a id="a-GD"></a>若行是十善道。<a id="a-GE"></a>清净具足。<a id="a-GF"></a>其心广大无量无边。<a id="a-GG"></a>于众生中。<a id="a-GH"></a>起大慈悲。<a id="a-GI"></a>有方便力。<a id="a-GJ"></a>志愿坚固。<a id="a-GK"></a>不舍一切众生。<a id="a-GL"></a>求佛大智慧。<a id="a-GM"></a>净菩萨诸地。<a id="a-GN"></a>净诸波罗蜜。<a id="a-GO"></a>入深广大行。<a id="a-GP"></a>则能得佛十力。<a id="a-GQ"></a>四无所畏。<a id="a-GR"></a>四无碍智。<a id="a-GS"></a>大慈大悲。<a id="a-GT"></a>乃至具足一切种智。<a id="a-GU"></a>集诸佛法。<a id="a-GV"></a>是故我应行十善道。<a id="a-GW"></a>求一切智。<a id="a-GX"></a>是菩萨复作是思惟。<a id="a-GY"></a>此十不善道。<a id="a-GZ"></a>上者地狱因缘。<a id="a-Ga"></a>中者畜生因缘。<a id="a-Gb"></a>下者饿鬼因缘。<a id="a-Gc"></a>于中杀生之罪。<a id="a-Gd"></a>能令众生。<a id="a-Ge"></a>堕于地狱。<a id="a-Gf"></a>畜生。<a id="a-Gg"></a>饿鬼。<a id="a-Gh"></a>若生人中。<a id="a-Gi"></a>得二种果报。<a id="a-Gj"></a>一者短命。<a id="a-Gk"></a>二者多病。<a id="a-Gl"></a>劫盗之罪。<a id="a-Gm"></a>亦令众生。<a id="a-Gn"></a>堕三恶道。<a id="a-Go"></a>若生人中。<a id="a-Gp"></a>得二种果报。<a id="a-Gq"></a>一者贫穷。<a id="a-Gr"></a>二者共财不得自在。<a id="a-Gs"></a>邪淫之罪。<a id="a-Gt"></a>亦令众生。<a id="a-Gu"></a>堕三恶道。<a id="a-Gv"></a>若生人中。<a id="a-Gw"></a>得二种果报。<a id="a-Gx"></a>一者妇不贞洁。<a id="a-Gy"></a>二者得不随意眷属。<a id="a-Gz"></a>妄语之罪。<a id="a-H0"></a>亦令众生。<a id="a-H1"></a>堕三恶道。<a id="a-H2"></a>若生人中。<a id="a-H3"></a>得二种果报。<a id="a-H4"></a>一者多被诽谤。<a id="a-H5"></a>二者为人所诳。<a id="a-H6"></a>两舌之罪。<a id="a-H7"></a>亦令众生。<a id="a-H8"></a>堕三恶道。<a id="a-H9"></a>若生人中。<a id="a-HA"></a>得二种果报。<a id="a-HB"></a>一者得弊恶眷属。<a id="a-HC"></a>二者得不和眷属。<a id="a-HD"></a>恶口之罪。<a id="a-HE"></a>亦令众生。<a id="a-HF"></a>堕三恶道。<a id="a-HG"></a>若生人中。<a id="a-HH"></a>得二种果报。<a id="a-HI"></a>一者常闻恶音。<a id="a-HJ"></a>二者所可言说恒有诤讼。<a id="a-HK"></a>无义语罪。<a id="a-HL"></a>亦令众生。<a id="a-HM"></a>堕三恶道。<a id="a-HN"></a>若生人中。<a id="a-HO"></a>得二种果报。<a id="a-HP"></a>一者所有言语人不信受。<a id="a-HQ"></a>二者有所言说不能明了。<a id="a-HR"></a>贪欲之罪。<a id="a-HS"></a>亦令众生。<a id="a-HT"></a>堕三恶道若生人中。<a id="a-HU"></a>得二种果报。<a id="a-HV"></a>一者多欲。<a id="a-HW"></a>二者无有厌足嗔恼之罪。<a id="a-HX"></a>亦令众生。<a id="a-HY"></a>堕三恶道。<a id="a-HZ"></a>若生人中。<a id="a-Ha"></a>得二种果报。<a id="a-Hb"></a>一者常为一切。<a id="a-Hc"></a>求其长短。<a id="a-Hd"></a>二者常为众人之所恼害。<a id="a-He"></a>邪见之罪。<a id="a-Hf"></a>亦令众生。<a id="a-Hg"></a>堕三恶道。<a id="a-Hh"></a>若生人中。<a id="a-Hi"></a>得二种果报。<a id="a-Hj"></a>一者生邪见家。<a id="a-Hk"></a>二者其心谄曲。<a id="a-Hl"></a>诸佛子。<a id="a-Hm"></a>如是十不善道。<a id="a-Hn"></a>皆是众苦大聚因缘。<a id="a-Ho"></a>菩萨复作是念。<a id="a-Hp"></a>我何故不离是十不善道。<a id="a-Hq"></a>行十善道。<a id="a-Hr"></a>亦令他人。<a id="a-Hs"></a>行此善道。<a id="a-Ht"></a>如是念已。<a id="a-Hu"></a>即离十不善道。<a id="a-Hv"></a>安住十善道。<a id="a-Hw"></a>亦令他人。<a id="a-Hx"></a>住于善道。<a id="a-Hy"></a>是菩萨尔时于一切众生。<a id="a-Hz"></a>生安隐心。<a id="a-I0"></a>乐心。<a id="a-I1"></a>慈心。<a id="a-I2"></a>悲心。<a id="a-I3"></a>哀愍心。<a id="a-I4"></a>利益心。<a id="a-I5"></a>守护心。<a id="a-I6"></a>师心。<a id="a-I7"></a>大师心。<a id="a-I8"></a>自己心。<a id="a-I9"></a>作是念。<a id="a-IA"></a>是诸众生。<a id="a-IB"></a>堕于邪见随逐邪心。<a id="a-IC"></a>行邪险道。<a id="a-ID"></a>甚可哀愍。<a id="a-IE"></a>我应令彼住正见道如实法中。<a id="a-IF"></a>是诸众生常共斗诤分别彼我。<a id="a-IG"></a>我应令彼住于大慈是诸众生。<a id="a-IH"></a>常贪财物。<a id="a-II"></a>无有厌足。<a id="a-IJ"></a>恒以邪命而自生活。<a id="a-IK"></a>我应令彼住于清净身口意业。<a id="a-IL"></a>是诸众生。<a id="a-IM"></a>随逐贪欲。<a id="a-IN"></a>嗔恚。<a id="a-IO"></a>愚痴。<a id="a-IP"></a>常为种种烦恼大火之所烧然。<a id="a-IQ"></a>不能志求出要方便。<a id="a-IR"></a>我应令彼灭烦恼火。<a id="a-IS"></a>置清凉处。<a id="a-IT"></a>是诸众生常为无明所覆。<a id="a-IU"></a>入大黑闇。<a id="a-IV"></a>离慧光明。<a id="a-IW"></a>入于生死大险道中。<a id="a-IX"></a>随逐种种无量邪见。<a id="a-IY"></a>我应令彼得无障碍清净慧眼。<a id="a-IZ"></a>以是眼故。<a id="a-Ia"></a>知一切法如实相。<a id="a-Ib"></a>得不随他一切如实无障碍智。<a id="a-Ic"></a>是诸众生。<a id="a-Id"></a>堕生死道。<a id="a-Ie"></a>将坠地狱。<a id="a-If"></a>畜生饿鬼。<a id="a-Ig"></a>入邪见网。<a id="a-Ih"></a>为种种愚痴丛林所覆。<a id="a-Ii"></a>随逐虚妄邪道径路。<a id="a-Ij"></a>常为愚痴之所盲冥。<a id="a-Ik"></a>远离导师。<a id="a-Il"></a>非出要道谓为出要。<a id="a-Im"></a>随顺魔心。<a id="a-In"></a>远离佛意。<a id="a-Io"></a>我应令彼度于生死险道艰难。<a id="a-Ip"></a>安处令住一切智人。<a id="a-Iq"></a>无畏大城。<a id="a-Ir"></a>无诸衰恼。<a id="a-Is"></a>是诸众生。<a id="a-It"></a>为诸烦恼暴水所没。<a id="a-Iu"></a>欲。<a id="a-Iv"></a>有。<a id="a-Iw"></a>见。<a id="a-Ix"></a>无明。<a id="a-Iy"></a>四流所漂。<a id="a-Iz"></a>随生死流。<a id="a-J0"></a>入大爱河。<a id="a-J1"></a>为诸烦恼势力所食。<a id="a-J2"></a>不能得求出要之道。<a id="a-J3"></a>常为欲觉。<a id="a-J4"></a>恚觉。<a id="a-J5"></a>恼觉。<a id="a-J6"></a>恶虫所害。<a id="a-J7"></a>又为水中身。<a id="a-J8"></a>见罗刹所执。<a id="a-J9"></a>入于五欲深流洄复。<a id="a-JA"></a>喜爱淤泥之所没溺。<a id="a-JB"></a>我慢陆地之所燋枯。<a id="a-JC"></a>无所归趣。<a id="a-JD"></a>于十二入怨贼聚落。<a id="a-JE"></a>不能得出。<a id="a-JF"></a>不遇导师能正度者。<a id="a-JG"></a>我应于彼生大慈悲。<a id="a-JH"></a>以善根力。<a id="a-JI"></a>而拔济之。<a id="a-JJ"></a>得安隐处。<a id="a-JK"></a>离诸恐怖。<a id="a-JL"></a>住于一切智慧宝洲。<a id="a-JM"></a>是诸众生。<a id="a-JN"></a>深心贪着。<a id="a-JO"></a>多有忧悲。<a id="a-JP"></a>苦恼患难。<a id="a-JQ"></a>憎爱所缚。<a id="a-JR"></a>欲械所系。<a id="a-JS"></a>入于三界无明稠林。<a id="a-JT"></a>我应令彼远离一切三界所著。<a id="a-JU"></a>令住离相无碍涅槃。<a id="a-JV"></a>是诸众生。<a id="a-JW"></a>深着我我所。<a id="a-JX"></a>于五阴樔窟。<a id="a-JY"></a>不能自出。<a id="a-JZ"></a>常随四倒。<a id="a-Ja"></a>依六入空聚。<a id="a-Jb"></a>为四大毒蛇之所侵害。<a id="a-Jc"></a>为诸烦恼众贼所杀。<a id="a-Jd"></a>受此一切无量苦恼。<a id="a-Je"></a>我应令彼。<a id="a-Jf"></a>离诸贪着。<a id="a-Jg"></a>住于寂静。<a id="a-Jh"></a>所谓断一切障碍。<a id="a-Ji"></a>安隐涅槃。<a id="a-Jj"></a>是诸众生。<a id="a-Jk"></a>其心狭劣。<a id="a-Jl"></a>乐于小法。<a id="a-Jm"></a>远离无上一切智慧。<a id="a-Jn"></a>贪着小乘。<a id="a-Jo"></a>不能志求大乘出法。<a id="a-Jp"></a>我应令彼住广大心无量无边诸佛道法。<a id="a-Jq"></a>所谓无上大乘。<a id="a-Jr"></a>诸佛子。<a id="a-Js"></a>是菩萨如是随顺持戒力。<a id="a-Jt"></a>善能广生大慈悲心。</p>
  <p id="aJu">是菩萨住离垢地。<a id="a-Jv"></a>得见数百千万亿那由他诸佛世尊。<a id="a-Jw"></a>以衣被饮食。<a id="a-Jx"></a>卧具医药。<a id="a-Jy"></a>资生之物。<a id="a-Jz"></a>而供养之。<a id="a-K0"></a>于诸佛所。<a id="a-K1"></a>生恭敬心。<a id="a-K2"></a>复受十善道。<a id="a-K3"></a>乃至得阿耨多罗三藐三菩提。<a id="a-K4"></a>终不中失。<a id="a-K5"></a>是菩萨若干百千万亿劫。<a id="a-K6"></a>远离悭贪破戒垢故。<a id="a-K7"></a>净修布施持戒功德。<a id="a-K8"></a>譬如真金炼之以火。<a id="a-K9"></a>一切垢尽。<a id="a-KA"></a>转复明净。<a id="a-KB"></a>菩萨亦如是。<a id="a-KC"></a>住离垢地。<a id="a-KD"></a>若干百千。<a id="a-KE"></a>乃至无量百千万劫。<a id="a-KF"></a>远离悭贪破戒垢故。<a id="a-KG"></a>净修布施持戒功德。<a id="a-KH"></a>菩萨尔时于四摄法。<a id="a-KI"></a>爱语偏多。<a id="a-KJ"></a>十波罗蜜。<a id="a-KK"></a>戒波罗蜜偏胜。<a id="a-KL"></a>余波罗蜜。<a id="a-KM"></a>亦皆修集。<a id="a-KN"></a>随地增长。<a id="a-KO"></a>佛子。<a id="a-KP"></a>是名菩萨摩诃萨第二离垢地。<a id="a-KQ"></a>菩萨住是地。<a id="a-KR"></a>多作转轮圣王。<a id="a-KS"></a>为大法王。<a id="a-KT"></a>广得法力。<a id="a-KU"></a>七宝成就。<a id="a-KV"></a>有力自在。<a id="a-KW"></a>能除一切众生悭贪破戒之垢。<a id="a-KX"></a>以善方便。<a id="a-KY"></a>令众生住十善道。<a id="a-KZ"></a>为大布施。<a id="a-Ka"></a>而不穷尽。<a id="a-Kb"></a>所作善业。<a id="a-Kc"></a>布施爱语。<a id="a-Kd"></a>利益同事。<a id="a-Ke"></a>是诸福德。<a id="a-Kf"></a>皆不离念佛。<a id="a-Kg"></a>不离念法。<a id="a-Kh"></a>乃至不离念具足一切种智。<a id="a-Ki"></a>常生是心。<a id="a-Kj"></a>我当于一切众生中。<a id="a-Kk"></a>为首为胜。<a id="a-Kl"></a>乃至于一切众生中。<a id="a-Km"></a>为依止者。<a id="a-Kn"></a>佛子。<a id="a-Ko"></a>是菩萨若欲舍家勤行精进。<a id="a-Kp"></a>于佛法中。<a id="a-Kq"></a>便能舍家妻子五欲。<a id="a-Kr"></a>得出家已。<a id="a-Ks"></a>勤行精进。<a id="a-Kt"></a>须臾之间。<a id="a-Ku"></a>得千三昧。<a id="a-Kv"></a>得见千佛。<a id="a-Kw"></a>知千佛神力。<a id="a-Kx"></a>能动千佛世界。<a id="a-Ky"></a>能飞过千佛世界。<a id="a-Kz"></a>能照千佛世界。<a id="a-L0"></a>能教化千世界众生。<a id="a-L1"></a>能住寿千劫。<a id="a-L2"></a>能知过去未来世各千劫事。<a id="a-L3"></a>能善入千法门。<a id="a-L4"></a>能变身为千。<a id="a-L5"></a>于一一身。<a id="a-L6"></a>能示千菩萨。<a id="a-L7"></a>以为眷属。<a id="a-L8"></a>若以愿力自在示现。<a id="a-L9"></a>过于此数。<a id="a-LA"></a>百千万亿那由他劫。<a id="a-LB"></a>不可计知。<a id="a-LC"></a>时金刚藏菩萨。<a id="a-LD"></a>欲重明此义。<a id="a-LE"></a>以偈颂曰。</p>
  <p id="aLF">菩萨入二地　　柔软调和心</p>
  <p id="aLG">堪受不放逸　　寂灭真不杂</p>
  <p id="aLH">亦无有贪吝　　胜大悉具足</p>
  <p id="aLI">得是十心已　　入于第二地</p>
  <p id="aLJ">菩萨住是地　　成就诸功德</p>
  <p id="aLK">常离于杀生　　不恼害一切</p>
  <p id="aLL">常离于劫盗　　亦无有邪淫</p>
  <p id="aLM">不两舌妄语　　恶口无义言</p>
  <p id="aLN">他所有财物　　不生于贪着</p>
  <p id="aLO">不恼于众生　　直心行正见</p>
  <p id="aLP">无有憍慢心　　亦无谄曲意</p>
  <p id="aLQ">柔软不放逸　　护持诸佛教</p>
  <p id="aLR">所有剧苦恼　　地狱与畜生</p>
  <p id="aLS">饿鬼炽然身　　皆从恶心有</p>
  <p id="aLT">我今已永离　　如是诸恶事</p>
  <p id="aLU">行于真实道　　寂灭之善法</p>
  <p id="aLV">从人至有顶　　所有受乐处</p>
  <p id="aLW">禅定三乘乐　　皆从十善生</p>
  <p id="aLX">如是思惟已　　心常不放逸</p>
  <p id="aLY">身自持净戒　　亦教人令持</p>
  <p id="aLZ">遍观诸众生　　种种受苦恼</p>
  <p id="aLa">如是愍念已　　转生深悲心</p>
  <p id="aLb">凡夫甚可愍　　堕在诸邪见</p>
  <p id="aLc">心多怀嗔恨　　常好起诤讼</p>
  <p id="aLd">常乐于五欲　　贪求无有厌</p>
  <p id="aLe">起三毒因缘　　我应度此等</p>
  <p id="aLf">深覆愚痴闇　　坠生死险道</p>
  <p id="aLg">入大邪见网　　堕于世笼槛</p>
  <p id="aLh">常为诸魔贼　　烦恼之所坏</p>
  <p id="aLi">此等甚可愍　　我应度脱之</p>
  <p id="aLj">没深烦恼水　　四流所漂转</p>
  <p id="aLk">具受于三界　　无量诸苦毒</p>
  <p id="aLl">住五阴深樔　　生我我所心</p>
  <p id="aLm">我为度此苦　　当勤修行道</p>
  <p id="aLn">舍无上佛慧　　生于下劣心</p>
  <p id="aLo">令住佛大智　　发无量精进</p>
  <p id="aLp">菩萨住此地　　集无量功德</p>
  <p id="aLq">得值遇诸佛　　承事而供养</p>
  <p id="aLr">以是因缘故　　善根转明净</p>
  <p id="aLs">犹如好真金　　炼之以火力</p>
  <p id="aLt">佛子住此地　　多作转轮王</p>
  <p id="aLu">令诸众生等　　住于十善道</p>
  <p id="aLv">从初始发心　　修集诸福德</p>
  <p id="aLw">愿以救世间　　令得佛十力</p>
  <p id="aLx">若欲舍王位　　出家行学道</p>
  <p id="aLy">勤心行精进　　得入千三昧</p>
  <p id="aLz">得见于千佛　　供养听受法</p>
  <p id="aM0">菩萨住此地　　能示如是事</p>
  <p id="aM1">若以其愿力　　示诸神通事</p>
  <p id="aM2">度脱于众生　　过此数无量</p>
  <p id="aM3">常为诸世间　　勤求好事者</p>
  <p id="aM4">具足解说此　　第二地已竟</p>
 </body>
</html>