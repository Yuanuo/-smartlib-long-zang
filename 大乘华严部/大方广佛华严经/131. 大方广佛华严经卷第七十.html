<!doctype html>
<html id="z3IBTVFIM" data-ver="1228">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十</h1>
  <h2 id="a2">入法界品第三十九之十一</h2>
  <p id="a3">尔时，<a id="a-4"></a>善财童子于喜目观察众生夜神所，<a id="a-5"></a>闻普喜幢解脱门，<a id="a-6"></a>信解趣入，<a id="a-7"></a>了知随顺，<a id="a-8"></a>思惟修习，<a id="a-9"></a>念善知识所有教诲，<a id="a-A"></a>心无暂舍，<a id="a-B"></a>诸根不散，<a id="a-C"></a>一心愿得见善知识，<a id="a-D"></a>普于十方勤求匪懈，<a id="a-E"></a>愿常亲近，<a id="a-F"></a>生诸功德，<a id="a-G"></a>与善知识同一善根，<a id="a-H"></a>得善知识巧方便行，<a id="a-I"></a>依善知识入精进海，<a id="a-J"></a>于无量劫常不远离。<a id="a-K"></a>作是愿已，<a id="a-L"></a>往诣普救众生妙德夜神所。</p>
  <p id="aM">时，<a id="a-N"></a>彼夜神为善财童子示现菩萨调伏众生解脱神力，<a id="a-O"></a>以诸相好庄严其身，<a id="a-P"></a>于两眉间放大光明，<a id="a-Q"></a>名智灯普照清净幢，<a id="a-R"></a>无量光明以为眷属，<a id="a-S"></a>其光普照一切世间。<a id="a-T"></a>照世间已，<a id="a-U"></a>入善财顶，<a id="a-V"></a>充满其身。<a id="a-W"></a>善财尔时即得究竟清净轮三昧。</p>
  <p id="aX">得此三昧已，<a id="a-Y"></a>悉见二神两处中间，<a id="a-Z"></a>所有一切地尘、<a id="a-a"></a>水尘及以火尘，<a id="a-b"></a>金刚摩尼众宝微尘，<a id="a-c"></a>华香、<a id="a-d"></a>璎珞、<a id="a-e"></a>诸庄严具，<a id="a-f"></a>如是一切所有微尘，<a id="a-g"></a>一一尘中各见佛刹微尘数世界成坏。<a id="a-h"></a>及见一切地、<a id="a-i"></a>水、<a id="a-j"></a>火、<a id="a-k"></a>风诸大积聚。<a id="a-l"></a>亦见一切世界接连，<a id="a-m"></a>皆以地轮任持而住。<a id="a-n"></a>种种山海、<a id="a-o"></a>种种河池、<a id="a-p"></a>种种树林、<a id="a-q"></a>种种宫殿，<a id="a-r"></a>所谓：<a id="a-s"></a>天宫殿、<a id="a-t"></a>龙宫殿、<a id="a-u"></a>夜叉宫殿，<a id="a-v"></a>乃至摩睺罗伽、<a id="a-w"></a>人非人等宫殿屋宅，<a id="a-x"></a>地狱、<a id="a-y"></a>畜生、<a id="a-z"></a>阎罗王界一切住处，<a id="a-10"></a>诸趣轮转，<a id="a-11"></a>生死往来，<a id="a-12"></a>随业受报，<a id="a-13"></a>各各差别，<a id="a-14"></a>靡不悉见。</p>
  <p id="a15">又见一切世界差别，<a id="a-16"></a>所谓：<a id="a-17"></a>或有世界杂秽，<a id="a-18"></a>或有世界清净，<a id="a-19"></a>或有世界趣杂秽，<a id="a-1A"></a>或有世界趣清净，<a id="a-1B"></a>或有世界杂秽清净，<a id="a-1C"></a>或有世界清净杂秽，<a id="a-1D"></a>或有世界一向清净，<a id="a-1E"></a>或有世界其形平正，<a id="a-1F"></a>或有覆住，<a id="a-1G"></a>或有侧住。<a id="a-1H"></a>如是等一切世界一切趣中，<a id="a-1I"></a>悉见此普救众生夜神，<a id="a-1J"></a>于一切时一切处，<a id="a-1K"></a>随诸众生形貌、<a id="a-1L"></a>言辞、<a id="a-1M"></a>行解差别，<a id="a-1N"></a>以方便力普现其前，<a id="a-1O"></a>随宜化度，<a id="a-1P"></a>令地狱众生免诸苦毒，<a id="a-1Q"></a>令畜生众生不相食啖，<a id="a-1R"></a>令饿鬼众生无有饥渴，<a id="a-1S"></a>令诸龙等离一切怖，<a id="a-1T"></a>令欲界众生离欲界苦，<a id="a-1U"></a>令人趣众生离暗夜怖、<a id="a-1V"></a>毁呰怖、<a id="a-1W"></a>恶名怖、<a id="a-1X"></a>大众怖、<a id="a-1Y"></a>不活怖、<a id="a-1Z"></a>死怖、<a id="a-1a"></a>恶道怖、<a id="a-1b"></a>断善根怖、<a id="a-1c"></a>退菩提心怖、<a id="a-1d"></a>遇恶知识怖、<a id="a-1e"></a>离善知识怖、<a id="a-1f"></a>堕二乘地怖、<a id="a-1g"></a>种种生死怖、<a id="a-1h"></a>异类众生同住怖、<a id="a-1i"></a>恶时受生怖、<a id="a-1j"></a>恶种族中受生怖、<a id="a-1k"></a>造恶业怖、<a id="a-1l"></a>业烦恼障怖、<a id="a-1m"></a>执著诸想系缚怖，<a id="a-1n"></a>如是等怖悉令舍离。</p>
  <p id="a1o">又见一切众生，<a id="a-1p"></a>卵生、<a id="a-1q"></a>胎生、<a id="a-1r"></a>湿生、<a id="a-1s"></a>化生，<a id="a-1t"></a>有色、<a id="a-1u"></a>无色，<a id="a-1v"></a>有想、<a id="a-1w"></a>无想，<a id="a-1x"></a>非有想、<a id="a-1y"></a>非无想，<a id="a-1z"></a>普现其前，<a id="a-20"></a>常勤救护，<a id="a-21"></a>为成就菩萨大愿力故，<a id="a-22"></a>深入菩萨三昧力故，<a id="a-23"></a>坚固菩萨神通力故，<a id="a-24"></a>出生普贤行愿力故，<a id="a-25"></a>增广菩萨大悲海故，<a id="a-26"></a>得普覆众生无碍大慈故，<a id="a-27"></a>得普与众生无量喜乐故，<a id="a-28"></a>得普摄一切众生智慧方便故，<a id="a-29"></a>得菩萨广大解脱自在神通故，<a id="a-2A"></a>严净一切佛刹故，<a id="a-2B"></a>觉了一切诸法故，<a id="a-2C"></a>供养一切诸佛故，<a id="a-2D"></a>受持一切佛教故，<a id="a-2E"></a>积集一切善根修一切妙行故，<a id="a-2F"></a>入一切众生心海而无障碍故，<a id="a-2G"></a>知一切众生诸根教化成熟故，<a id="a-2H"></a>净一切众生信解除其恶障故，<a id="a-2I"></a>破一切众生无知黑暗故，<a id="a-2J"></a>令得一切智清净光明故。</p>
  <p id="a2K">时，<a id="a-2L"></a>善财童子见此夜神如是神力不可思议甚深境界，<a id="a-2M"></a>普现调伏一切众生菩萨解脱已，<a id="a-2N"></a>欢喜无量，<a id="a-2O"></a>头面作礼，<a id="a-2P"></a>一心瞻仰。<a id="a-2Q"></a>时，<a id="a-2R"></a>彼夜神即舍菩萨庄严之相，<a id="a-2S"></a>还复本形，<a id="a-2T"></a>而不舍其自在神力。</p>
  <p id="a2U">尔时，<a id="a-2V"></a>善财童子恭敬合掌，<a id="a-2W"></a>却住一面，<a id="a-2X"></a>以偈赞曰：</p>
  <p id="a2Y">“我善财得见，<a id="a-2Z"></a>如是大神力，<a id="a-2a"></a>其心生欢喜，<a id="a-2b"></a>说偈而赞叹。</p>
  <p id="a2c">我见尊妙身，<a id="a-2d"></a>众相以庄严；<a id="a-2e"></a>譬如空中星，<a id="a-2f"></a>一切悉严净。</p>
  <p id="a2g">所放殊胜光，<a id="a-2h"></a>无量刹尘数；<a id="a-2i"></a>种种微妙色，<a id="a-2j"></a>普照于十方。</p>
  <p id="a2k">一一毛孔放，<a id="a-2l"></a>众生心数光；<a id="a-2m"></a>一一光明端，<a id="a-2n"></a>皆出宝莲华；</p>
  <p id="a2o">华中出化身，<a id="a-2p"></a>能灭众生苦；<a id="a-2q"></a>光中出妙香，<a id="a-2r"></a>普熏于众生；</p>
  <p id="a2s">复雨种种华，<a id="a-2t"></a>供养一切佛。</p>
  <p id="a2u">两眉放妙光，<a id="a-2v"></a>量与须弥等，<a id="a-2w"></a>普触诸含识，<a id="a-2x"></a>令灭愚痴暗。</p>
  <p id="a2y">口放清净光，<a id="a-2z"></a>譬如无量日，<a id="a-30"></a>普照于广大，<a id="a-31"></a>毗卢舍那境。</p>
  <p id="a32">眼放清净光，<a id="a-33"></a>譬如无量月，<a id="a-34"></a>普照十方刹，<a id="a-35"></a>悉灭世痴翳。</p>
  <p id="a36">现化种种身，<a id="a-37"></a>相状等众生，<a id="a-38"></a>充满十方界，<a id="a-39"></a>度脱三有海。</p>
  <p id="a3A">妙身遍十方，<a id="a-3B"></a>普现众生前，<a id="a-3C"></a>灭除水火贼，<a id="a-3D"></a>王等一切怖。</p>
  <p id="a3E">我承喜目教，<a id="a-3F"></a>今得诣尊所，<a id="a-3G"></a>见尊眉间相，<a id="a-3H"></a>放大清净光，</p>
  <p id="a3I">普照十方海，<a id="a-3J"></a>悉灭一切暗，<a id="a-3K"></a>显现神通力，<a id="a-3L"></a>而来入我身。</p>
  <p id="a3M">我遇圆满光，<a id="a-3N"></a>心生大欢喜，<a id="a-3O"></a>得总持三昧，<a id="a-3P"></a>普见十方佛。</p>
  <p id="a3Q">我于所经处，<a id="a-3R"></a>悉见诸微尘，<a id="a-3S"></a>一一微尘中，<a id="a-3T"></a>各见尘数刹。</p>
  <p id="a3U">或有无量刹，<a id="a-3V"></a>一切咸浊秽，<a id="a-3W"></a>众生受诸苦，<a id="a-3X"></a>常悲叹号泣。</p>
  <p id="a3Y">或有染净刹，<a id="a-3Z"></a>少乐多忧苦；<a id="a-3a"></a>示现三乘像，<a id="a-3b"></a>往彼而救度。</p>
  <p id="a3c">或有净染刹，<a id="a-3d"></a>众生所乐见，<a id="a-3e"></a>菩萨常充满，<a id="a-3f"></a>住持诸佛法。</p>
  <p id="a3g">一一微尘中，<a id="a-3h"></a>无量净刹海；<a id="a-3i"></a>毗卢遮那佛，<a id="a-3j"></a>往劫所严净。</p>
  <p id="a3k">佛于一切刹，<a id="a-3l"></a>悉坐菩提树，<a id="a-3m"></a>成道转法轮，<a id="a-3n"></a>度脱诸群生。</p>
  <p id="a3o">我见普救天，<a id="a-3p"></a>于彼无量刹，<a id="a-3q"></a>一切诸佛所，<a id="a-3r"></a>普皆往供养。<a id="a-3s"></a>”</p>
  <p id="a3t">尔时，<a id="a-3u"></a>善财童子说此颂已，<a id="a-3v"></a>白普救众生妙德夜神言：<a id="a-3w"></a>“天神！<a id="a-3x"></a>今此解脱甚深希有！<a id="a-3y"></a>其名何等？<a id="a-3z"></a>得此解脱其已久如？<a id="a-40"></a>修何等行而得清净？<a id="a-41"></a>”</p>
  <p id="a42">夜神言：<a id="a-43"></a>“善男子，<a id="a-44"></a>是处难知，<a id="a-45"></a>诸天及人、<a id="a-46"></a>一切二乘所不能测。<a id="a-47"></a>何以故？<a id="a-48"></a>此是住普贤菩萨行者境界故，<a id="a-49"></a>住大悲藏者境界故，<a id="a-4A"></a>救护一切众生者境界故，<a id="a-4B"></a>能净一切三恶八难者境界故，<a id="a-4C"></a>能于一切佛刹中绍隆佛种不断者境界故，<a id="a-4D"></a>能住持一切佛法者境界故，<a id="a-4E"></a>能于一切劫修菩萨行成满大愿海者境界故，<a id="a-4F"></a>能于一切法界海以清净智光灭无明暗障者境界故，<a id="a-4G"></a>能以一念智慧光明普照一切三世方便海者境界故。<a id="a-4H"></a>我承佛力，<a id="a-4I"></a>今为汝说。</p>
  <p id="a4J">“善男子，<a id="a-4K"></a>乃往古世，<a id="a-4L"></a>过佛刹微尘数劫，<a id="a-4M"></a>尔时有劫，<a id="a-4N"></a>名圆满清净，<a id="a-4O"></a>世界名毗卢遮那大威德，<a id="a-4P"></a>有须弥山微尘数如来于中出现。<a id="a-4Q"></a>其佛世界，<a id="a-4R"></a>以一切香王摩尼宝为体，<a id="a-4S"></a>众宝庄严，<a id="a-4T"></a>住无垢光明摩尼王海上。<a id="a-4U"></a>其形正圆，<a id="a-4V"></a>净秽合成，<a id="a-4W"></a>一切严具帐云而覆其上，<a id="a-4X"></a>一切庄严摩尼轮山千匝围绕。<a id="a-4Y"></a>有十万亿那由他四天下皆妙庄严，<a id="a-4Z"></a>或有四天下恶业众生于中止住，<a id="a-4a"></a>或有四天下杂业众生于中止住，<a id="a-4b"></a>或有四天下善根众生于中止住，<a id="a-4c"></a>或有四天下一向清净诸大菩萨之所止住。</p>
  <p id="a4d">“此界东际轮围山侧，<a id="a-4e"></a>有四天下，<a id="a-4f"></a>名宝灯华幢。<a id="a-4g"></a>国界清净，<a id="a-4h"></a>饮食丰足，<a id="a-4i"></a>不藉耕耘而生稻粱；<a id="a-4j"></a>宫殿楼阁悉皆奇妙；<a id="a-4k"></a>诸如意树处处行列，<a id="a-4l"></a>种种香树恒出香云，<a id="a-4m"></a>种种鬘树恒出鬘云，<a id="a-4n"></a>种种华树常雨妙华；<a id="a-4o"></a>种种宝树出诸奇宝，<a id="a-4p"></a>无量色光周匝照耀；<a id="a-4q"></a>诸音乐树出诸音乐，<a id="a-4r"></a>随风吹动演妙音声；<a id="a-4s"></a>日月光明摩尼宝王普照一切，<a id="a-4t"></a>昼夜受乐无时间断。</p>
  <p id="a4u">“此四天下有百万亿那由他诸王国土，<a id="a-4v"></a>一一国土有千大河周匝围绕，<a id="a-4w"></a>一一皆以妙华覆上，<a id="a-4x"></a>随流漂动，<a id="a-4y"></a>出天乐音，<a id="a-4z"></a>一切宝树列植其岸，<a id="a-50"></a>种种珍奇以为严饰，<a id="a-51"></a>舟船来往称情戏乐。<a id="a-52"></a>一一河间有百万亿城，<a id="a-53"></a>一一城有百万亿那由他聚落；<a id="a-54"></a>如是一切城邑、<a id="a-55"></a>聚落，<a id="a-56"></a>各有无量百千亿那由他宫殿园林周匝围绕。</p>
  <p id="a57">“此四天下阎浮提内，<a id="a-58"></a>有一国土，<a id="a-59"></a>名宝华灯，<a id="a-5A"></a>安隐丰乐，<a id="a-5B"></a>人民炽盛；<a id="a-5C"></a>其中众生，<a id="a-5D"></a>具行十善。<a id="a-5E"></a>有转轮王于中出现，<a id="a-5F"></a>名毗卢遮那妙宝莲华髻，<a id="a-5G"></a>于莲华中忽然化生，<a id="a-5H"></a>三十二相以为严好，<a id="a-5I"></a>七宝具足，<a id="a-5J"></a>王四天下，<a id="a-5K"></a>恒以正法教导群生。<a id="a-5L"></a>王有千子，<a id="a-5M"></a>端正勇健，<a id="a-5N"></a>能伏冤敌；<a id="a-5O"></a>百万亿那由他宫人、<a id="a-5P"></a>采女，<a id="a-5Q"></a>皆悉与王同种善根、<a id="a-5R"></a>同修诸行、<a id="a-5S"></a>同时诞生，<a id="a-5T"></a>端正姝妙犹如天女，<a id="a-5U"></a>身真金色常放光明，<a id="a-5V"></a>诸毛孔中恒出妙香；<a id="a-5W"></a>良臣、<a id="a-5X"></a>猛将，<a id="a-5Y"></a>具足十亿。<a id="a-5Z"></a>王有正妃，<a id="a-5a"></a>名圆满面，<a id="a-5b"></a>是王女宝，<a id="a-5c"></a>端正殊特，<a id="a-5d"></a>皮肤金色，<a id="a-5e"></a>目发绀青，<a id="a-5f"></a>言同梵音，<a id="a-5g"></a>身有天香，<a id="a-5h"></a>常放光明照千由旬。<a id="a-5i"></a>其有一女，<a id="a-5j"></a>名普智焰妙德眼，<a id="a-5k"></a>形体端严，<a id="a-5l"></a>色相殊美，<a id="a-5m"></a>众生见者情无厌足。<a id="a-5n"></a>尔时，<a id="a-5o"></a>众生寿命无量，<a id="a-5p"></a>或有不定而中夭者；<a id="a-5q"></a>种种形色、<a id="a-5r"></a>种种音声、<a id="a-5s"></a>种种名字、<a id="a-5t"></a>种种族姓，<a id="a-5u"></a>愚、<a id="a-5v"></a>智、<a id="a-5w"></a>勇、<a id="a-5x"></a>怯、<a id="a-5y"></a>贫、<a id="a-5z"></a>富、<a id="a-60"></a>苦、<a id="a-61"></a>乐，<a id="a-62"></a>无量品类皆悉不同。<a id="a-63"></a>时，<a id="a-64"></a>或有人语余人言：<a id="a-65"></a>‘我身端正，<a id="a-66"></a>汝形鄙陋。<a id="a-67"></a>’作是语已，<a id="a-68"></a>递相毁辱，<a id="a-69"></a>集不善业；<a id="a-6A"></a>以是业故，<a id="a-6B"></a>寿命、<a id="a-6C"></a>色力、<a id="a-6D"></a>一切乐事悉皆损减。</p>
  <p id="a6E">“时，<a id="a-6F"></a>彼城北有菩提树，<a id="a-6G"></a>名普光法云音幢，<a id="a-6H"></a>以念念出现一切如来道场庄严坚固摩尼王而为其根，<a id="a-6I"></a>一切摩尼以为其干，<a id="a-6J"></a>众杂妙宝以为其叶，<a id="a-6K"></a>次第分布，<a id="a-6L"></a>并相称可，<a id="a-6M"></a>四方上下，<a id="a-6N"></a>圆满庄严；<a id="a-6O"></a>放宝光明，<a id="a-6P"></a>出妙音声，<a id="a-6Q"></a>说一切如来甚深境界。<a id="a-6R"></a>于彼树前，<a id="a-6S"></a>有一香池，<a id="a-6T"></a>名宝华光明，<a id="a-6U"></a>演法雷音；<a id="a-6V"></a>妙宝为岸，<a id="a-6W"></a>百万亿那由他宝树围绕，<a id="a-6X"></a>一一树形如菩提树，<a id="a-6Y"></a>众宝璎珞周匝垂下，<a id="a-6Z"></a>无量楼阁皆宝所成，<a id="a-6a"></a>周遍道场以为严饰。<a id="a-6b"></a>彼香池内出大莲华，<a id="a-6c"></a>名普现三世一切如来庄严境界云，<a id="a-6d"></a>须弥山微尘数佛于中出现。<a id="a-6e"></a>其第一佛，<a id="a-6f"></a>名普智宝焰妙德幢，<a id="a-6g"></a>于此华上，<a id="a-6h"></a>最初得阿耨多罗三藐三菩提，<a id="a-6i"></a>无量千岁演说正法成熟众生。</p>
  <p id="a6j">“其彼如来未成佛时，<a id="a-6k"></a>十千年前，<a id="a-6l"></a>此大莲华放净光明，<a id="a-6m"></a>名现诸神通成熟众生；<a id="a-6n"></a>若有众生遇斯光者，<a id="a-6o"></a>心自开悟，<a id="a-6p"></a>无所不了，<a id="a-6q"></a>知十千年后佛当出现。<a id="a-6r"></a>九千年前，<a id="a-6s"></a>放净光明，<a id="a-6t"></a>名一切众生离垢灯；<a id="a-6u"></a>若有众生遇斯光者，<a id="a-6v"></a>得清净眼，<a id="a-6w"></a>见一切色，<a id="a-6x"></a>知九千年后佛当出现。<a id="a-6y"></a>八千年前，<a id="a-6z"></a>放大光明，<a id="a-70"></a>名一切众生业果音；<a id="a-71"></a>若有众生遇斯光者，<a id="a-72"></a>悉得自知诸业果报，<a id="a-73"></a>知八千年后佛当出现。<a id="a-74"></a>七千年前，<a id="a-75"></a>放大光明，<a id="a-76"></a>名生一切善根音；<a id="a-77"></a>若有众生遇斯光者，<a id="a-78"></a>一切诸根悉得圆满，<a id="a-79"></a>知七千年后佛当出现。<a id="a-7A"></a>六千年前，<a id="a-7B"></a>放大光明，<a id="a-7C"></a>名佛不思议境界音；<a id="a-7D"></a>若有众生遇斯光者，<a id="a-7E"></a>其心广大，<a id="a-7F"></a>普得自在，<a id="a-7G"></a>知六千年后佛当出现。<a id="a-7H"></a>五千年前，<a id="a-7I"></a>放大光明，<a id="a-7J"></a>名严净一切佛刹音；<a id="a-7K"></a>若有众生遇斯光者，<a id="a-7L"></a>悉见一切清净佛土，<a id="a-7M"></a>知五千年后佛当出现。<a id="a-7N"></a>四千年前，<a id="a-7O"></a>放大光明，<a id="a-7P"></a>名一切如来境界无差别灯；<a id="a-7Q"></a>若有众生遇斯光者，<a id="a-7R"></a>悉能往觐一切诸佛，<a id="a-7S"></a>知四千年后佛当出现。<a id="a-7T"></a>三千年前，<a id="a-7U"></a>放大光明，<a id="a-7V"></a>名三世明灯；<a id="a-7W"></a>若有众生遇斯光者，<a id="a-7X"></a>悉能现见一切如来诸本事海，<a id="a-7Y"></a>知三千年后佛当出现。<a id="a-7Z"></a>二千年前，<a id="a-7a"></a>放大光明，<a id="a-7b"></a>名如来离翳智慧灯；<a id="a-7c"></a>若有众生遇斯光者，<a id="a-7d"></a>则得普眼见一切如来神变、<a id="a-7e"></a>一切诸佛国土、<a id="a-7f"></a>一切世界众生，<a id="a-7g"></a>知二千年后佛当出现。<a id="a-7h"></a>一千年前，<a id="a-7i"></a>放大光明，<a id="a-7j"></a>名令一切众生见佛集诸善根；<a id="a-7k"></a>若有众生遇斯光者，<a id="a-7l"></a>则得成就见佛三昧，<a id="a-7m"></a>知一千年后佛当出现。<a id="a-7n"></a>次七日前，<a id="a-7o"></a>放大光明，<a id="a-7p"></a>名一切众生欢喜音；<a id="a-7q"></a>若有众生遇斯光者，<a id="a-7r"></a>得普见诸佛生大欢喜，<a id="a-7s"></a>知七日后佛当出现。<a id="a-7t"></a>满七日已，<a id="a-7u"></a>一切世界悉皆震动，<a id="a-7v"></a>纯净无染，<a id="a-7w"></a>念念普现十方一切清净佛刹，<a id="a-7x"></a>亦现彼刹种种庄严；<a id="a-7y"></a>若有众生根性淳熟，<a id="a-7z"></a>应见佛者，<a id="a-80"></a>咸诣道场。</p>
  <p id="a81">“尔时，<a id="a-82"></a>彼世界中一切轮围、<a id="a-83"></a>一切须弥、<a id="a-84"></a>一切诸山、<a id="a-85"></a>一切大海、<a id="a-86"></a>一切地、<a id="a-87"></a>一切城、<a id="a-88"></a>一切垣墙、<a id="a-89"></a>一切宫殿、<a id="a-8A"></a>一切音乐、<a id="a-8B"></a>一切语言，<a id="a-8C"></a>皆出音声，<a id="a-8D"></a>赞说一切诸佛如来神力境界；<a id="a-8E"></a>又出一切香云、<a id="a-8F"></a>一切烧香云、<a id="a-8G"></a>一切末香云、<a id="a-8H"></a>一切香摩尼形像云、<a id="a-8I"></a>一切宝焰云、<a id="a-8J"></a>一切焰藏云、<a id="a-8K"></a>一切摩尼衣云、<a id="a-8L"></a>一切璎珞云、<a id="a-8M"></a>一切妙华云、<a id="a-8N"></a>一切如来光明云、<a id="a-8O"></a>一切如来圆光云、<a id="a-8P"></a>一切音乐云、<a id="a-8Q"></a>一切如来愿声云、<a id="a-8R"></a>一切如来言音海云、<a id="a-8S"></a>一切如来相好云，<a id="a-8T"></a>显示如来出现世间不思议相。</p>
  <p id="a8U">“善男子，<a id="a-8V"></a>此普照三世一切如来庄严境界大宝莲华王，<a id="a-8W"></a>有十佛刹微尘数莲华周匝围绕，<a id="a-8X"></a>诸莲华内悉有摩尼宝藏师子之座，<a id="a-8Y"></a>一一座上皆有菩萨结跏趺坐。</p>
  <p id="a8Z">“善男子，<a id="a-8a"></a>彼普智宝焰妙德幢王如来，<a id="a-8b"></a>于此成阿耨多罗三藐三菩提时，<a id="a-8c"></a>即于十方一切世界中成阿耨多罗三藐三菩提；<a id="a-8d"></a>随众生心，<a id="a-8e"></a>悉现其前为转法轮。<a id="a-8f"></a>于一一世界，<a id="a-8g"></a>令无量众生离恶道苦，<a id="a-8h"></a>令无量众生得生天中，<a id="a-8i"></a>令无量众生住于声闻、<a id="a-8j"></a>辟支佛地，<a id="a-8k"></a>令无量众生成就出离菩提之行，<a id="a-8l"></a>令无量众生成就勇猛幢菩提之行，<a id="a-8m"></a>令无量众生成就法光明菩提之行，<a id="a-8n"></a>令无量众生成就清净根菩提之行，<a id="a-8o"></a>令无量众生成就平等力菩提之行，<a id="a-8p"></a>令无量众生成就入法城菩提之行，<a id="a-8q"></a>令无量众生成就遍至一切处不可坏神通力菩提之行，<a id="a-8r"></a>令无量众生入普门方便道菩提之行，<a id="a-8s"></a>令无量众生安住三昧门菩提之行，<a id="a-8t"></a>令无量众生成就缘一切清净境界菩提之行，<a id="a-8u"></a>令无量众生发菩提心，<a id="a-8v"></a>令无量众生住菩萨道，<a id="a-8w"></a>令无量众生安住清净波罗蜜道，<a id="a-8x"></a>令无量众生住菩萨初地，<a id="a-8y"></a>令无量众生住菩萨二地乃至十地，<a id="a-8z"></a>令无量众生入于菩萨殊胜行愿，<a id="a-90"></a>令无量众生安住普贤清净行愿。</p>
  <p id="a91">“善男子，<a id="a-92"></a>彼普智宝焰妙德幢如来，<a id="a-93"></a>现如是不思议自在神力转法轮时，<a id="a-94"></a>于彼一一诸世界中，<a id="a-95"></a>随其所应，<a id="a-96"></a>念念调伏无量众生。</p>
  <p id="a97">“时，<a id="a-98"></a>普贤菩萨知宝华灯王城中众生，<a id="a-99"></a>自恃色貌及诸境界，<a id="a-9A"></a>而生憍慢陵蔑他人；<a id="a-9B"></a>化现妙身，<a id="a-9C"></a>端正殊特，<a id="a-9D"></a>往诣彼城，<a id="a-9E"></a>放大光明，<a id="a-9F"></a>普照一切，<a id="a-9G"></a>令彼圣王及诸妙宝、<a id="a-9H"></a>日月星宿、<a id="a-9I"></a>众生身等一切光明悉皆不现，<a id="a-9J"></a>譬如日出众景夺曜，<a id="a-9K"></a>亦如聚墨对阎浮金。<a id="a-9L"></a>时，<a id="a-9M"></a>诸众生咸作是言：<a id="a-9N"></a>‘此为是谁？<a id="a-9O"></a>为天？<a id="a-9P"></a>为梵？<a id="a-9Q"></a>今放此光，<a id="a-9R"></a>令我等身所有光色皆不显现。<a id="a-9S"></a>’种种思惟，<a id="a-9T"></a>无能解了。</p>
  <p id="a9U">“尔时，<a id="a-9V"></a>普贤菩萨在彼轮王宝宫殿上虚空中住，<a id="a-9W"></a>而告之言：<a id="a-9X"></a>‘大王当知，<a id="a-9Y"></a>今汝国中，<a id="a-9Z"></a>有佛兴世，<a id="a-9a"></a>在普光明法云音幢菩提树下。<a id="a-9b"></a>’时，<a id="a-9c"></a>圣王女──莲华妙眼，<a id="a-9d"></a>见普贤菩萨所现色身光明自在，<a id="a-9e"></a>及闻身上诸庄严具所出妙音，<a id="a-9f"></a>心生欢喜，<a id="a-9g"></a>作如是念：<a id="a-9h"></a>‘愿我所有一切善根，<a id="a-9i"></a>得如是身、<a id="a-9j"></a>如是庄严、<a id="a-9k"></a>如是相好、<a id="a-9l"></a>如是威仪、<a id="a-9m"></a>如是自在。<a id="a-9n"></a>今此大圣，<a id="a-9o"></a>能于众生生死长夜黑暗之中放大光明，<a id="a-9p"></a>开示如来出兴于世；<a id="a-9q"></a>愿令于我亦得如是，<a id="a-9r"></a>为诸众生作智光明，<a id="a-9s"></a>破彼所有无知黑暗。<a id="a-9t"></a>愿我所在受生之处，<a id="a-9u"></a>常得不离此善知识。<a id="a-9v"></a>’</p>
  <p id="a9w">“善男子，<a id="a-9x"></a>时，<a id="a-9y"></a>转轮王与其宝女、<a id="a-9z"></a>千子、<a id="a-A0"></a>眷属、<a id="a-A1"></a>大臣、<a id="a-A2"></a>辅佐、<a id="a-A3"></a>四种兵众，<a id="a-A4"></a>及其城内无量人民，<a id="a-A5"></a>前后围绕；<a id="a-A6"></a>以王神力，<a id="a-A7"></a>俱升虚空，<a id="a-A8"></a>高一由旬，<a id="a-A9"></a>放大光明照四天下，<a id="a-AA"></a>普使一切咸得瞻仰，<a id="a-AB"></a>欲令众生俱往见佛，<a id="a-AC"></a>以偈赞曰：</p>
  <p id="aAD">“‘如来出世间，<a id="a-AE"></a>普救诸群生，<a id="a-AF"></a>汝等应速起，<a id="a-AG"></a>往诣导师所。</p>
  <p id="aAH">无量无数劫，<a id="a-AI"></a>乃有佛兴世，<a id="a-AJ"></a>演说深妙法，<a id="a-AK"></a>饶益一切众。</p>
  <p id="aAL">佛观诸世间，<a id="a-AM"></a>颠倒常痴惑，<a id="a-AN"></a>轮回生死苦，<a id="a-AO"></a>而起大悲心。</p>
  <p id="aAP">无数亿千劫，<a id="a-AQ"></a>修习菩提行，<a id="a-AR"></a>为欲度众生，<a id="a-AS"></a>斯由大悲力。</p>
  <p id="aAT">头目手足等，<a id="a-AU"></a>一切悉能舍，<a id="a-AV"></a>为求菩提故，<a id="a-AW"></a>如是无量劫。</p>
  <p id="aAX">无量亿千劫，<a id="a-AY"></a>导师难可遇；<a id="a-AZ"></a>见闻若承事，<a id="a-Aa"></a>一切无空过。</p>
  <p id="aAb">今当共汝等，<a id="a-Ac"></a>往观调御尊，<a id="a-Ad"></a>坐于如来座，<a id="a-Ae"></a>降魔成正觉。</p>
  <p id="aAf">瞻仰如来身，<a id="a-Ag"></a>放演无量光，<a id="a-Ah"></a>种种微妙色，<a id="a-Ai"></a>除灭一切暗。</p>
  <p id="aAj">一一毛孔中，<a id="a-Ak"></a>放光不思议，<a id="a-Al"></a>普照诸群生，<a id="a-Am"></a>咸令大欢喜。</p>
  <p id="aAn">汝等咸应发，<a id="a-Ao"></a>广大精进心，<a id="a-Ap"></a>诣彼如来所，<a id="a-Aq"></a>恭敬而供养。<a id="a-Ar"></a>’</p>
  <p id="aAs">“尔时，<a id="a-At"></a>转轮圣王说偈赞佛，<a id="a-Au"></a>开悟一切众生已，<a id="a-Av"></a>从轮王善根，<a id="a-Aw"></a>出十千种大供养云，<a id="a-Ax"></a>往诣道场，<a id="a-Ay"></a>向如来所。<a id="a-Az"></a>所谓：<a id="a-B0"></a>一切宝盖云、<a id="a-B1"></a>一切华帐云、<a id="a-B2"></a>一切宝衣云、<a id="a-B3"></a>一切宝铃网云、<a id="a-B4"></a>一切香海云、<a id="a-B5"></a>一切宝座云、<a id="a-B6"></a>一切宝幢云、<a id="a-B7"></a>一切宫殿云、<a id="a-B8"></a>一切妙华云、<a id="a-B9"></a>一切诸庄严具云，<a id="a-BA"></a>于虚空中周遍严饰。<a id="a-BB"></a>到已，<a id="a-BC"></a>顶礼普智宝焰妙德幢王如来足，<a id="a-BD"></a>绕无量百千匝，<a id="a-BE"></a>即于佛前坐普照十方宝莲华座。</p>
  <p id="aBF">“时，<a id="a-BG"></a>转轮王女普智焰妙德眼，<a id="a-BH"></a>即解身上诸庄严具，<a id="a-BI"></a>持以散佛。<a id="a-BJ"></a>时，<a id="a-BK"></a>庄严具于虚空中变成宝盖，<a id="a-BL"></a>宝网垂下，<a id="a-BM"></a>龙王执持，<a id="a-BN"></a>一切宫殿于中间列；<a id="a-BO"></a>十种宝盖周匝围绕，<a id="a-BP"></a>形如楼阁，<a id="a-BQ"></a>内外清净，<a id="a-BR"></a>诸璎珞云及诸宝树、<a id="a-BS"></a>香海摩尼以为庄严。<a id="a-BT"></a>于此盖中，<a id="a-BU"></a>有菩提树，<a id="a-BV"></a>枝叶荣茂，<a id="a-BW"></a>普覆法界，<a id="a-BX"></a>念念示现无量庄严。<a id="a-BY"></a>毗卢遮那如来坐此树下，<a id="a-BZ"></a>有不可说佛刹微尘数菩萨前后围绕，<a id="a-Ba"></a>皆从普贤行愿出生，<a id="a-Bb"></a>住诸菩萨无差别住，<a id="a-Bc"></a>亦见有一切诸世间主，<a id="a-Bd"></a>亦见如来自在神力，<a id="a-Be"></a>又见一切诸劫次第世界成坏，<a id="a-Bf"></a>又亦见彼一切世界一切诸佛出兴次第，<a id="a-Bg"></a>又亦见彼一切世界一一皆有普贤菩萨供养于佛、<a id="a-Bh"></a>调伏众生，<a id="a-Bi"></a>又亦见彼一切菩萨莫不皆在普贤身中，<a id="a-Bj"></a>亦见自身在其身内，<a id="a-Bk"></a>亦见其身在一切如来前、<a id="a-Bl"></a>一切普贤前、<a id="a-Bm"></a>一切菩萨前、<a id="a-Bn"></a>一切众生前，<a id="a-Bo"></a>又亦见彼一切世界一一各有佛刹微尘数世界种种际畔、<a id="a-Bp"></a>种种任持、<a id="a-Bq"></a>种种形状、<a id="a-Br"></a>种种体性、<a id="a-Bs"></a>种种安布、<a id="a-Bt"></a>种种庄严、<a id="a-Bu"></a>种种清净、<a id="a-Bv"></a>种种庄严云而覆其上、<a id="a-Bw"></a>种种劫名、<a id="a-Bx"></a>种种佛兴、<a id="a-By"></a>种种三世、<a id="a-Bz"></a>种种方处、<a id="a-C0"></a>种种住法界、<a id="a-C1"></a>种种入法界、<a id="a-C2"></a>种种住虚空、<a id="a-C3"></a>种种如来菩提场、<a id="a-C4"></a>种种如来神通力、<a id="a-C5"></a>种种如来师子座、<a id="a-C6"></a>种种如来大众海、<a id="a-C7"></a>种种如来众差别、<a id="a-C8"></a>种种如来巧方便、<a id="a-C9"></a>种种如来转法轮、<a id="a-CA"></a>种种如来妙音声、<a id="a-CB"></a>种种如来言说海、<a id="a-CC"></a>种种如来契经云；<a id="a-CD"></a>既见是已，<a id="a-CE"></a>其心清净，<a id="a-CF"></a>生大欢喜。<a id="a-CG"></a>普智宝焰妙德幢王如来，<a id="a-CH"></a>为说修多罗，<a id="a-CI"></a>名一切如来转法轮，<a id="a-CJ"></a>十佛刹微尘数修多罗而为眷属。</p>
  <p id="aCK">“时，<a id="a-CL"></a>彼女人闻此经已，<a id="a-CM"></a>则得成就十千三昧门，<a id="a-CN"></a>其心柔软，<a id="a-CO"></a>无有粗强，<a id="a-CP"></a>如初受胎，<a id="a-CQ"></a>如始诞生，<a id="a-CR"></a>如娑罗树初始生芽。<a id="a-CS"></a>彼三昧心亦复如是，<a id="a-CT"></a>所谓：<a id="a-CU"></a>现见一切佛三昧、<a id="a-CV"></a>普照一切刹三昧、<a id="a-CW"></a>入一切三世门三昧、<a id="a-CX"></a>说一切佛法轮三昧、<a id="a-CY"></a>知一切佛愿海三昧、<a id="a-CZ"></a>开悟一切众生令出生死苦三昧、<a id="a-Ca"></a>常愿破一切众生暗三昧、<a id="a-Cb"></a>常愿灭一切众生苦三昧、<a id="a-Cc"></a>常愿生一切众生乐三昧、<a id="a-Cd"></a>教化一切众生不生疲厌三昧、<a id="a-Ce"></a>一切菩萨无障碍幢三昧、<a id="a-Cf"></a>普诣一切清净佛刹三昧。<a id="a-Cg"></a>得如是等十千三昧已，<a id="a-Ch"></a>复得妙定心、<a id="a-Ci"></a>不动心、<a id="a-Cj"></a>欢喜心、<a id="a-Ck"></a>安慰心、<a id="a-Cl"></a>广大心、<a id="a-Cm"></a>顺善知识心、<a id="a-Cn"></a>缘甚深一切智心、<a id="a-Co"></a>住广大方便海心、<a id="a-Cp"></a>舍离一切执著心、<a id="a-Cq"></a>不住一切世间境界心、<a id="a-Cr"></a>入如来境界心、<a id="a-Cs"></a>普照一切色海心、<a id="a-Ct"></a>无恼害心，<a id="a-Cu"></a>无高倨心、<a id="a-Cv"></a>无疲倦心、<a id="a-Cw"></a>无退转心、<a id="a-Cx"></a>无懈怠心、<a id="a-Cy"></a>思惟诸法自性心、<a id="a-Cz"></a>安住一切法门海心、<a id="a-D0"></a>观察一切法门海心、<a id="a-D1"></a>了知一切众生海心、<a id="a-D2"></a>救护一切众生海心、<a id="a-D3"></a>普照一切世界海心、<a id="a-D4"></a>普生一切佛愿海心、<a id="a-D5"></a>悉破一切障山心、<a id="a-D6"></a>积集福德助道心、<a id="a-D7"></a>现见诸佛十力心、<a id="a-D8"></a>普照菩萨境界心、<a id="a-D9"></a>增长菩萨助道心、<a id="a-DA"></a>遍缘一切方海心。<a id="a-DB"></a>一心思惟普贤大愿，<a id="a-DC"></a>发一切如来十佛刹微尘数愿海：<a id="a-DD"></a>愿严净一切佛国，<a id="a-DE"></a>愿调伏一切众生，<a id="a-DF"></a>愿遍知一切法界，<a id="a-DG"></a>愿普入一切法界海，<a id="a-DH"></a>愿于一切佛刹尽未来际劫修菩萨行，<a id="a-DI"></a>愿尽未来际劫不舍一切菩萨行，<a id="a-DJ"></a>愿得亲近一切如来，<a id="a-DK"></a>愿得承事一切善友，<a id="a-DL"></a>愿得供养一切诸佛，<a id="a-DM"></a>愿于念念中修菩萨行增一切智无有间断。<a id="a-DN"></a>发如是等十佛刹微尘数愿海，<a id="a-DO"></a>成就普贤所有大愿。</p>
  <p id="aDP">“时，<a id="a-DQ"></a>彼如来复为其女开示演说发心已来所集善根、<a id="a-DR"></a>所修妙行、<a id="a-DS"></a>所得大果，<a id="a-DT"></a>令其开悟成就如来所有愿海，<a id="a-DU"></a>一心趣向一切智位。</p>
  <p id="aDV">“善男子，<a id="a-DW"></a>复于此前，<a id="a-DX"></a>过十大劫，<a id="a-DY"></a>有世界，<a id="a-DZ"></a>名日轮光摩尼，<a id="a-Da"></a>佛号因陀罗幢妙相。<a id="a-Db"></a>此妙眼女，<a id="a-Dc"></a>于彼如来遗法之中，<a id="a-Dd"></a>普贤菩萨劝其修补莲华座上故坏佛像；<a id="a-De"></a>既修补已而复彩画，<a id="a-Df"></a>既彩画已复宝庄严，<a id="a-Dg"></a>发阿耨多罗三藐三菩提心。</p>
  <p id="aDh">“善男子，<a id="a-Di"></a>我念过去，<a id="a-Dj"></a>由普贤菩萨善知识故，<a id="a-Dk"></a>种此善根。<a id="a-Dl"></a>从是已来，<a id="a-Dm"></a>不堕恶趣，<a id="a-Dn"></a>常于一切天王、<a id="a-Do"></a>人王种族中生，<a id="a-Dp"></a>端正可喜，<a id="a-Dq"></a>众相圆满，<a id="a-Dr"></a>令人乐见，<a id="a-Ds"></a>常见于佛，<a id="a-Dt"></a>常得亲近普贤菩萨；<a id="a-Du"></a>乃至于今，<a id="a-Dv"></a>示导开悟，<a id="a-Dw"></a>成熟于我，<a id="a-Dx"></a>令生欢喜。</p>
  <p id="aDy">“善男子，<a id="a-Dz"></a>于意云何？<a id="a-E0"></a>尔时毗卢遮那藏妙宝莲华髻转轮圣王者，<a id="a-E1"></a>岂异人乎？<a id="a-E2"></a>今弥勒菩萨是。<a id="a-E3"></a>时王妃圆满面者，<a id="a-E4"></a>寂静音海夜神是，<a id="a-E5"></a>今所住处去此不远。<a id="a-E6"></a>时妙德眼童女者，<a id="a-E7"></a>即我身是。<a id="a-E8"></a>我于彼时，<a id="a-E9"></a>身为童女，<a id="a-EA"></a>普贤菩萨劝我修补莲华座像，<a id="a-EB"></a>以为无上菩提因缘，<a id="a-EC"></a>令我发于阿耨多罗三藐三菩提心。<a id="a-ED"></a>我于彼时，<a id="a-EE"></a>初始发心；<a id="a-EF"></a>次复引导，<a id="a-EG"></a>令我得见妙德幢佛，<a id="a-EH"></a>解身璎珞，<a id="a-EI"></a>散佛供养，<a id="a-EJ"></a>见佛神力，<a id="a-EK"></a>闻佛说法，<a id="a-EL"></a>即得菩萨普现一切世间调伏众生解脱门。<a id="a-EM"></a>于念念中，<a id="a-EN"></a>见须弥山微尘数佛，<a id="a-EO"></a>亦见彼佛道场、<a id="a-EP"></a>众会、<a id="a-EQ"></a>清净国土；<a id="a-ER"></a>我皆尊重，<a id="a-ES"></a>恭敬供养，<a id="a-ET"></a>听闻说法，<a id="a-EU"></a>依教修行。</p>
  <p id="aEV">“善男子，<a id="a-EW"></a>过彼毗卢遮那大威德世界圆满清净劫已，<a id="a-EX"></a>次有世界，<a id="a-EY"></a>名宝轮妙庄严，<a id="a-EZ"></a>劫名大光，<a id="a-Ea"></a>有五百佛于中出现，<a id="a-Eb"></a>我皆承事恭敬供养。<a id="a-Ec"></a>其最初佛，<a id="a-Ed"></a>名大悲幢；<a id="a-Ee"></a>初出家时，<a id="a-Ef"></a>我为夜神，<a id="a-Eg"></a>恭敬供养。<a id="a-Eh"></a>次有佛出，<a id="a-Ei"></a>名金刚那罗延幢；<a id="a-Ej"></a>我为转轮王，<a id="a-Ek"></a>恭敬供养；<a id="a-El"></a>其佛为我说修多罗，<a id="a-Em"></a>名一切佛出现，<a id="a-En"></a>十佛刹微尘数修多罗以为眷属。<a id="a-Eo"></a>次有佛出，<a id="a-Ep"></a>名金刚无碍德；<a id="a-Eq"></a>我于彼时为转轮王，<a id="a-Er"></a>恭敬供养；<a id="a-Es"></a>其佛为我说修多罗，<a id="a-Et"></a>名普照一切众生根，<a id="a-Eu"></a>须弥山微尘数修多罗而为眷属；<a id="a-Ev"></a>我皆受持。<a id="a-Ew"></a>次有佛出，<a id="a-Ex"></a>名火焰山妙庄严；<a id="a-Ey"></a>我于彼时为长者女；<a id="a-Ez"></a>其佛为我说修多罗，<a id="a-F0"></a>名普照三世藏，<a id="a-F1"></a>阎浮提微尘数修多罗而为眷属；<a id="a-F2"></a>我皆听闻，<a id="a-F3"></a>如法受持。<a id="a-F4"></a>次有佛出，<a id="a-F5"></a>名一切法海高胜王；<a id="a-F6"></a>我为阿修罗王，<a id="a-F7"></a>恭敬供养；<a id="a-F8"></a>其佛为我说修多罗，<a id="a-F9"></a>名分别一切法界，<a id="a-FA"></a>五百修多罗而为眷属；<a id="a-FB"></a>我皆听闻，<a id="a-FC"></a>如法受持。<a id="a-FD"></a>次有佛出，<a id="a-FE"></a>名海岳法光明；<a id="a-FF"></a>我为龙王女，<a id="a-FG"></a>雨如意摩尼宝云而为供养；<a id="a-FH"></a>其佛为我说修多罗，<a id="a-FI"></a>名增长欢喜海，<a id="a-FJ"></a>百万亿修多罗而为眷属；<a id="a-FK"></a>我皆听闻，<a id="a-FL"></a>如法受持。<a id="a-FM"></a>次有佛出，<a id="a-FN"></a>名宝焰山灯；<a id="a-FO"></a>我为海神，<a id="a-FP"></a>雨宝莲华云恭敬供养；<a id="a-FQ"></a>其佛为我说修多罗，<a id="a-FR"></a>名法界方便海光明，<a id="a-FS"></a>佛刹微尘数修多罗而为眷属；<a id="a-FT"></a>我皆听闻，<a id="a-FU"></a>如法受持。<a id="a-FV"></a>次有佛出，<a id="a-FW"></a>名功德海光明轮；<a id="a-FX"></a>我于彼时为五通仙，<a id="a-FY"></a>现大神通，<a id="a-FZ"></a>六万诸仙前后围绕，<a id="a-Fa"></a>雨香华云而为供养；<a id="a-Fb"></a>其佛为我说修多罗，<a id="a-Fc"></a>名无著法灯，<a id="a-Fd"></a>六万修多罗而为眷属；<a id="a-Fe"></a>我皆听闻，<a id="a-Ff"></a>如法受持。<a id="a-Fg"></a>次有佛出，<a id="a-Fh"></a>名毗卢遮那功德藏；<a id="a-Fi"></a>我于彼时，<a id="a-Fj"></a>为主地神，<a id="a-Fk"></a>名出生平等义，<a id="a-Fl"></a>与无量地神俱，<a id="a-Fm"></a>雨一切宝树、<a id="a-Fn"></a>一切摩尼藏、<a id="a-Fo"></a>一切宝璎珞云而为供养；<a id="a-Fp"></a>其佛为我说修多罗，<a id="a-Fq"></a>名出生一切如来智藏，<a id="a-Fr"></a>无量修多罗而为眷属；<a id="a-Fs"></a>我皆听闻，<a id="a-Ft"></a>受持不忘。<a id="a-Fu"></a>善男子，<a id="a-Fv"></a>如是次第，<a id="a-Fw"></a>其最后佛，<a id="a-Fx"></a>名充满虚空法界妙德灯；<a id="a-Fy"></a>我为妓女，<a id="a-Fz"></a>名曰美颜，<a id="a-G0"></a>见佛入城，<a id="a-G1"></a>歌舞供养；<a id="a-G2"></a>承佛神力，<a id="a-G3"></a>踊在空中，<a id="a-G4"></a>以千偈颂赞叹于佛；<a id="a-G5"></a>佛为于我，<a id="a-G6"></a>放眉间光，<a id="a-G7"></a>名庄严法界大光明，<a id="a-G8"></a>遍触我身；<a id="a-G9"></a>我蒙光已，<a id="a-GA"></a>即得解脱门，<a id="a-GB"></a>名法界方便不退藏。</p>
  <p id="aGC">“善男子，<a id="a-GD"></a>此世界中，<a id="a-GE"></a>有如是等佛刹微尘数劫，<a id="a-GF"></a>一切如来于中出现；<a id="a-GG"></a>我皆承事，<a id="a-GH"></a>恭敬供养；<a id="a-GI"></a>彼诸如来所说正法，<a id="a-GJ"></a>我皆忆念，<a id="a-GK"></a>乃至不忘一文一句。<a id="a-GL"></a>于彼一一诸如来所，<a id="a-GM"></a>称扬赞叹一切佛法，<a id="a-GN"></a>为无量众生广作利益；<a id="a-GO"></a>于彼一一诸如来所，<a id="a-GP"></a>得一切智光明，<a id="a-GQ"></a>现三世法界海，<a id="a-GR"></a>入一切普贤行。</p>
  <p id="aGS">“善男子，<a id="a-GT"></a>我依一切智光明故，<a id="a-GU"></a>于念念中见无量佛；<a id="a-GV"></a>既见佛已，<a id="a-GW"></a>先所未得、<a id="a-GX"></a>先所未见普贤诸行，<a id="a-GY"></a>悉得成满。<a id="a-GZ"></a>何以故？<a id="a-Ga"></a>以得一切智光明故。<a id="a-Gb"></a>”</p>
  <p id="aGc">尔时，<a id="a-Gd"></a>普救众生夜神，<a id="a-Ge"></a>欲重明此解脱义，<a id="a-Gf"></a>承佛神力，<a id="a-Gg"></a>为善财童子而说颂言：</p>
  <p id="aGh">“善财听我说，<a id="a-Gi"></a>甚深难见法，<a id="a-Gj"></a>普照于三世，<a id="a-Gk"></a>一切差别门。</p>
  <p id="aGl">如我初发心，<a id="a-Gm"></a>专求佛功德，<a id="a-Gn"></a>所入诸解脱，<a id="a-Go"></a>汝今应谛听。</p>
  <p id="aGp">我念过去世，<a id="a-Gq"></a>过刹微尘劫，<a id="a-Gr"></a>次前有一劫，<a id="a-Gs"></a>名圆满清净。</p>
  <p id="aGt">是时有世界，<a id="a-Gu"></a>名为遍照灯，<a id="a-Gv"></a>须弥尘数佛，<a id="a-Gw"></a>于中出兴世：</p>
  <p id="aGx">初佛名智焰，<a id="a-Gy"></a>次佛名法幢，<a id="a-Gz"></a>第三法须弥，<a id="a-H0"></a>第四德师子，</p>
  <p id="aH1">第五寂静王，<a id="a-H2"></a>第六灭诸见，<a id="a-H3"></a>第七高名称，<a id="a-H4"></a>第八大功德，</p>
  <p id="aH5">第九名胜日，<a id="a-H6"></a>第十名月面。<a id="a-H7"></a>于此十佛所，<a id="a-H8"></a>最初悟法门。</p>
  <p id="aH9">从此后次第，<a id="a-HA"></a>复有十佛出：<a id="a-HB"></a>初名虚空处，<a id="a-HC"></a>第二名普光，</p>
  <p id="aHD">三名住诸方，<a id="a-HE"></a>四名正念海，<a id="a-HF"></a>五名高胜光，<a id="a-HG"></a>六名须弥云，</p>
  <p id="aHH">七名法焰佛，<a id="a-HI"></a>八名山胜佛，<a id="a-HJ"></a>九名大悲华，<a id="a-HK"></a>十名法界华。</p>
  <p id="aHL">此十出现时，<a id="a-HM"></a>第二悟法门。</p>
  <p id="aHN">从此后次第，<a id="a-HO"></a>复有十佛出：<a id="a-HP"></a>第一光幢佛，<a id="a-HQ"></a>第二智慧佛，</p>
  <p id="aHR">第三心义佛，<a id="a-HS"></a>第四德主佛，<a id="a-HT"></a>第五天慧佛，<a id="a-HU"></a>第六慧王佛，</p>
  <p id="aHV">第七胜智佛，<a id="a-HW"></a>第八光王佛，<a id="a-HX"></a>第九勇猛佛，<a id="a-HY"></a>第十莲华佛。</p>
  <p id="aHZ">于此十佛所，<a id="a-Ha"></a>第三悟法门。</p>
  <p id="aHb">从此后次第，<a id="a-Hc"></a>复有十佛出：<a id="a-Hd"></a>第一宝焰山，<a id="a-He"></a>第二功德海，</p>
  <p id="aHf">第三法光明，<a id="a-Hg"></a>第四莲华藏，<a id="a-Hh"></a>第五众生眼，<a id="a-Hi"></a>第六香光宝，</p>
  <p id="aHj">七须弥功德，<a id="a-Hk"></a>八乾闼婆王，<a id="a-Hl"></a>第九摩尼藏，<a id="a-Hm"></a>第十寂静色。</p>
  <p id="aHn">从此后次第，<a id="a-Ho"></a>复有十佛出：<a id="a-Hp"></a>初佛广大智，<a id="a-Hq"></a>次佛宝光明，</p>
  <p id="aHr">第三虚空云，<a id="a-Hs"></a>第四殊胜相，<a id="a-Ht"></a>第五圆满戒，<a id="a-Hu"></a>第六那罗延，</p>
  <p id="aHv">第七须弥德，<a id="a-Hw"></a>第八功德轮，<a id="a-Hx"></a>第九无胜幢，<a id="a-Hy"></a>第十大树山。</p>
  <p id="aHz">从此后次第，<a id="a-I0"></a>复有十佛出：<a id="a-I1"></a>第一娑罗藏，<a id="a-I2"></a>第二世主身，</p>
  <p id="aI3">第三高显光，<a id="a-I4"></a>第四金刚照，<a id="a-I5"></a>第五地威力，<a id="a-I6"></a>第六甚深法，</p>
  <p id="aI7">第七法慧音，<a id="a-I8"></a>第八须弥幢，<a id="a-I9"></a>第九胜光明，<a id="a-IA"></a>第十妙宝光。</p>
  <p id="aIB">从此后次第，<a id="a-IC"></a>复有十佛出：<a id="a-ID"></a>第一梵光明，<a id="a-IE"></a>第二虚空音，</p>
  <p id="aIF">第三法界身，<a id="a-IG"></a>第四光明轮，<a id="a-IH"></a>第五智慧幢，<a id="a-II"></a>第六虚空灯，</p>
  <p id="aIJ">第七微妙德，<a id="a-IK"></a>第八遍照光，<a id="a-IL"></a>第九胜福光，<a id="a-IM"></a>第十大悲云。</p>
  <p id="aIN">从此后次第，<a id="a-IO"></a>复有十佛出：<a id="a-IP"></a>第一力光慧，<a id="a-IQ"></a>第二普现前，</p>
  <p id="aIR">第三高显光，<a id="a-IS"></a>第四光明身，<a id="a-IT"></a>第五法起佛，<a id="a-IU"></a>第六宝相佛，</p>
  <p id="aIV">第七速疾风，<a id="a-IW"></a>第八勇猛幢，<a id="a-IX"></a>第九妙宝盖，<a id="a-IY"></a>第十照三世。</p>
  <p id="aIZ">从此后次第，<a id="a-Ia"></a>复有十佛出：<a id="a-Ib"></a>第一愿海光，<a id="a-Ic"></a>第二金刚身，</p>
  <p id="aId">第三须弥德，<a id="a-Ie"></a>第四念幢王，<a id="a-If"></a>第五功德慧，<a id="a-Ig"></a>第六智慧灯，</p>
  <p id="aIh">第七光明幢，<a id="a-Ii"></a>第八广大智，<a id="a-Ij"></a>第九法界智，<a id="a-Ik"></a>第十法海智。</p>
  <p id="aIl">从此后次第，<a id="a-Im"></a>复有十佛出：<a id="a-In"></a>初名布施法，<a id="a-Io"></a>次名功德轮，</p>
  <p id="aIp">三名胜妙云，<a id="a-Iq"></a>四名忍智灯，<a id="a-Ir"></a>五名寂静音，<a id="a-Is"></a>六名寂静幢，</p>
  <p id="aIt">七名世间灯，<a id="a-Iu"></a>八名深大愿，<a id="a-Iv"></a>九名无胜幢，<a id="a-Iw"></a>十名智焰海。</p>
  <p id="aIx">从此后次第，<a id="a-Iy"></a>复有十佛出：<a id="a-Iz"></a>初佛法自在，<a id="a-J0"></a>二佛无碍慧，</p>
  <p id="aJ1">三名意海慧，<a id="a-J2"></a>四名众妙音，<a id="a-J3"></a>五名自在施，<a id="a-J4"></a>六名普现前，</p>
  <p id="aJ5">七名随乐身，<a id="a-J6"></a>八名住胜德，<a id="a-J7"></a>第九本性佛，<a id="a-J8"></a>第十贤德佛。</p>
  <p id="aJ9">须弥尘数劫，<a id="a-JA"></a>此中所有佛，<a id="a-JB"></a>普作世间灯，<a id="a-JC"></a>我悉曾供养。</p>
  <p id="aJD">佛刹微尘劫，<a id="a-JE"></a>所有佛出现，<a id="a-JF"></a>我皆曾供养，<a id="a-JG"></a>入此解脱门。</p>
  <p id="aJH">我于无量劫，<a id="a-JI"></a>修行得此道；<a id="a-JJ"></a>汝若能修行，<a id="a-JK"></a>不久亦当得。</p>
  <p id="aJL">“善男子，<a id="a-JM"></a>我唯知此菩萨普现一切世间调伏众生解脱。<a id="a-JN"></a>如诸菩萨摩诃萨，<a id="a-JO"></a>集无边行，<a id="a-JP"></a>生种种解，<a id="a-JQ"></a>现种种身，<a id="a-JR"></a>具种种根，<a id="a-JS"></a>满种种愿，<a id="a-JT"></a>入种种三昧，<a id="a-JU"></a>起种种神变，<a id="a-JV"></a>能种种观察法，<a id="a-JW"></a>入种种智慧门，<a id="a-JX"></a>得种种法光明；<a id="a-JY"></a>而我云何能知能说彼功德行？</p>
  <p id="aJZ">“善男子，<a id="a-Ja"></a>去此不远，<a id="a-Jb"></a>有主夜神，<a id="a-Jc"></a>名寂静音海，<a id="a-Jd"></a>坐摩尼光幢庄严莲华座，<a id="a-Je"></a>百万阿僧祇主夜神前后围绕。<a id="a-Jf"></a>汝诣彼问：<a id="a-Jg"></a>菩萨云何学菩萨行、<a id="a-Jh"></a>修菩萨道？<a id="a-Ji"></a>”</p>
  <p id="aJj">时，<a id="a-Jk"></a>善财童子顶礼其足，<a id="a-Jl"></a>绕无数匝，<a id="a-Jm"></a>殷勤瞻仰，<a id="a-Jn"></a>辞退而去。</p>
 </body>
</html>