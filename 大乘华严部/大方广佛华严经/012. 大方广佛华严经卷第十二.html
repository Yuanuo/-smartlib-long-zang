<!doctype html>
<html id="z3IBTPvGR" data-ver="876">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第十二</h1>
  <h2 id="a2">功德华聚菩萨十行品第十七之二</h2>
  <p id="a3">佛子。<a id="a-4"></a>何等为菩萨摩诃萨第六善现行。<a id="a-5"></a>此菩萨。<a id="a-6"></a>成就寂灭身口意业。<a id="a-7"></a>无所有无所示现。<a id="a-8"></a>身口意业。<a id="a-9"></a>无缚无脱。<a id="a-A"></a>身口意业。<a id="a-B"></a>无缚无脱。<a id="a-C"></a>诸所示现。<a id="a-D"></a>无所依无所住。<a id="a-E"></a>随心住。<a id="a-F"></a>无量心性等一切法性。<a id="a-G"></a>等无性相。<a id="a-H"></a>示现无相相。<a id="a-I"></a>甚深无底。<a id="a-J"></a>如如性离业报。<a id="a-K"></a>善方便出生离生。<a id="a-L"></a>不生不灭。<a id="a-M"></a>寂灭涅槃等。<a id="a-N"></a>非有说有。<a id="a-O"></a>语言道断。<a id="a-P"></a>离一切世间。<a id="a-Q"></a>无所依住。<a id="a-R"></a>长养菩萨所起善根。<a id="a-S"></a>入离虚妄无缚无著法门。<a id="a-T"></a>入真实法门。<a id="a-U"></a>入离世间法门。<a id="a-V"></a>分别一切世间法。<a id="a-W"></a>菩萨作如是念。<a id="a-X"></a>一切众生无性为性。<a id="a-Y"></a>一切诸法无为为性。<a id="a-Z"></a>一切佛刹无相为相。<a id="a-a"></a>究竟三世皆悉无性。<a id="a-b"></a>言语道断。<a id="a-c"></a>于一切法而无所依。<a id="a-d"></a>菩萨解如是等诸甚深法。<a id="a-e"></a>解一切世间悉皆寂灭。<a id="a-f"></a>解一切诸佛甚深妙法。<a id="a-g"></a>解佛法世间法等无差别。<a id="a-h"></a>世间法入佛法。<a id="a-i"></a>佛法入世间法。<a id="a-j"></a>佛法世间法而不杂乱。<a id="a-k"></a>世间法不坏佛法。<a id="a-l"></a>真实法界不可破坏。<a id="a-m"></a>安住三世平等正法。<a id="a-n"></a>亦不舍菩提心。<a id="a-o"></a>不舍教化众生心。<a id="a-p"></a>增长大慈大悲心。<a id="a-q"></a>悉欲救度一切众生。<a id="a-r"></a>菩萨作是念。<a id="a-s"></a>我不成就众生。<a id="a-t"></a>谁当成就。<a id="a-u"></a>我不调伏众生。<a id="a-v"></a>谁当调伏。<a id="a-w"></a>我不寂静众生谁当寂静。<a id="a-x"></a>我不令众生欢喜谁当令欢喜。<a id="a-y"></a>我不清净众生谁当令清净。<a id="a-z"></a>菩萨复作是念。<a id="a-10"></a>我以解了此甚深法。<a id="a-11"></a>见诸众生受大苦恼趣危险径。<a id="a-12"></a>为诸烦恼之所缠缚。<a id="a-13"></a>如重病人常被苦痛。<a id="a-14"></a>恩爱系缚在生死狱。<a id="a-15"></a>常不离地狱饿鬼畜生阎罗王处。<a id="a-16"></a>不能永灭无量苦聚。<a id="a-17"></a>不离三障。<a id="a-18"></a>常处愚痴暗。<a id="a-19"></a>不见真实明。<a id="a-1A"></a>受无穷生死不得解脱道。<a id="a-1B"></a>轮回八难。<a id="a-1C"></a>愚痴所病诸垢所染。<a id="a-1D"></a>没在无量深烦恼海。<a id="a-1E"></a>邪见所惑不睹正道。<a id="a-1F"></a>菩萨作如是观察。<a id="a-1G"></a>众生若未成熟。<a id="a-1H"></a>而舍取正觉。<a id="a-1I"></a>是所不应。<a id="a-1J"></a>我当先教化众生。<a id="a-1K"></a>于无量劫修菩萨行。<a id="a-1L"></a>未成熟者教令成熟。<a id="a-1M"></a>未调伏者教令调伏。<a id="a-1N"></a>诸未度者教令得度。<a id="a-1O"></a>是菩萨住此行时。<a id="a-1P"></a>诸天世人魔王释梵沙门婆罗门诸天乾闼婆等。<a id="a-1Q"></a>见此菩萨欢喜敬仰。<a id="a-1R"></a>若有众生。<a id="a-1S"></a>恭敬供养尊重礼拜。<a id="a-1T"></a>乃至见闻皆悉不虚。<a id="a-1U"></a>毕定究竟阿耨多罗三藐三菩提。<a id="a-1V"></a>是名菩萨摩诃萨第六善现行。</p>
  <p id="a1W">佛子。<a id="a-1X"></a>何等为菩萨摩诃萨第七无著行。<a id="a-1Y"></a>此菩萨以无著心。<a id="a-1Z"></a>于念念中。<a id="a-1a"></a>能观察阿僧祇世界。<a id="a-1b"></a>严净阿僧祇佛刹。<a id="a-1c"></a>于诸佛刹心无染着。<a id="a-1d"></a>往诣阿僧祇诸如来所。<a id="a-1e"></a>礼拜恭敬。<a id="a-1f"></a>以阿僧祇华香涂香末香。<a id="a-1g"></a>众宝华鬘天衣杂宝。<a id="a-1h"></a>宝盖幢幡诸庄严具。<a id="a-1i"></a>各阿僧祇以用供养心无所著。<a id="a-1j"></a>阿僧祇诸方便行而无所行。<a id="a-1k"></a>阿僧祇思无思法住。<a id="a-1l"></a>于念念中。<a id="a-1m"></a>见无量诸佛。<a id="a-1n"></a>于诸佛所心无所著。<a id="a-1o"></a>于佛相好心无所著。<a id="a-1p"></a>于佛光明心无所著。<a id="a-1q"></a>于诸佛刹心无所著。<a id="a-1r"></a>闻佛说法心无所著。<a id="a-1s"></a>于十方世界心无所著。<a id="a-1t"></a>于如来众心无所著。<a id="a-1u"></a>于菩萨众心无所著。<a id="a-1v"></a>闻法欢喜心无所著。<a id="a-1w"></a>正心增广摄意不乱。<a id="a-1x"></a>行菩萨行不着佛法。<a id="a-1y"></a>此菩萨摩诃萨。<a id="a-1z"></a>于十方刹一一佛所。<a id="a-20"></a>无量无边阿僧祇劫。<a id="a-21"></a>恭敬礼拜供养心无厌足。<a id="a-22"></a>见佛闻法心无所著。<a id="a-23"></a>见诸如来菩萨大众。<a id="a-24"></a>以为庄严心无所著。<a id="a-25"></a>见不净刹心不憎恶。<a id="a-26"></a>何以故。<a id="a-27"></a>菩萨摩诃萨。<a id="a-28"></a>寂灭平等观诸法故。<a id="a-29"></a>诸法无垢无净。<a id="a-2A"></a>无暗无明。<a id="a-2B"></a>无分别无不分别。<a id="a-2C"></a>无虚妄无真实。<a id="a-2D"></a>无安隐无危险。<a id="a-2E"></a>无正道无邪道。<a id="a-2F"></a>菩萨如是观真实法性。<a id="a-2G"></a>入众生性。<a id="a-2H"></a>教化调伏成熟众生。<a id="a-2I"></a>于彼众生心无所著。<a id="a-2J"></a>受持诸法。<a id="a-2K"></a>而于诸法心无所著。<a id="a-2L"></a>不舍菩萨心。<a id="a-2M"></a>而住佛所住。<a id="a-2N"></a>于佛所住心无所著。<a id="a-2O"></a>入种种语言道。<a id="a-2P"></a>于语言道心无所著。<a id="a-2Q"></a>入众生道。<a id="a-2R"></a>于众生道心无所著。<a id="a-2S"></a>分别诸三昧正受。<a id="a-2T"></a>皆悉能入心无所著。<a id="a-2U"></a>往诣无量无边不可说诸佛国土。<a id="a-2V"></a>见彼佛国心无所著。<a id="a-2W"></a>若去佛国心无余恋。<a id="a-2X"></a>菩萨摩诃萨。<a id="a-2Y"></a>于诸佛国。<a id="a-2Z"></a>以无贪着心解佛实教。<a id="a-2a"></a>于无上道而无障碍。<a id="a-2b"></a>于佛正教已得安立。<a id="a-2c"></a>具足菩萨行。<a id="a-2d"></a>安住菩萨心。<a id="a-2e"></a>成就菩萨寂灭解脱不念不着菩萨所行。<a id="a-2f"></a>住菩萨净道受真实记。<a id="a-2g"></a>得授记已作如是念。<a id="a-2h"></a>凡夫愚痴。<a id="a-2i"></a>不知真谛不见真谛。<a id="a-2j"></a>暗钝无信心不真实。<a id="a-2k"></a>常行染着流转生死。<a id="a-2l"></a>不见诸佛离善知识。<a id="a-2m"></a>离于正道迷惑邪见。<a id="a-2n"></a>不求调御师。<a id="a-2o"></a>不敬十力王。<a id="a-2p"></a>不知菩萨恩。<a id="a-2q"></a>亲近恶知识。<a id="a-2r"></a>闻诸法空心大恐怖。<a id="a-2s"></a>不正思惟诽谤正法。<a id="a-2t"></a>弃舍正道好从邪径。<a id="a-2u"></a>入魔罗网远离诸佛。<a id="a-2v"></a>常着诸有受种种苦。<a id="a-2w"></a>尔时菩萨。<a id="a-2x"></a>见彼众生受诸苦已。<a id="a-2y"></a>增长大悲观诸善根心无所著。<a id="a-2z"></a>尔时菩萨。<a id="a-30"></a>作如是念。<a id="a-31"></a>我当为十方一一众生故。<a id="a-32"></a>住无量无边阿僧祇劫。<a id="a-33"></a>成熟众生心无疲厌。<a id="a-34"></a>常共止住。<a id="a-35"></a>不欲舍离去如毫端。<a id="a-36"></a>以一毫端。<a id="a-37"></a>悉遍量度十方世界。<a id="a-38"></a>为一众生故。<a id="a-39"></a>于一一毫端处。<a id="a-3A"></a>各住无量无边阿僧祇劫。<a id="a-3B"></a>如为一众生。<a id="a-3C"></a>为一切众生亦复如是以此大悲心。<a id="a-3D"></a>念念次第未曾断绝。<a id="a-3E"></a>而于众生心无所著。<a id="a-3F"></a>于一一毫端处。<a id="a-3G"></a>具足修习尽过去。<a id="a-3H"></a>未来际诸菩萨行。<a id="a-3I"></a>不着身不着法。<a id="a-3J"></a>不着念不着愿。<a id="a-3K"></a>不着三昧不着行。<a id="a-3L"></a>不着寂静不着境界。<a id="a-3M"></a>不着教化成熟众生。<a id="a-3N"></a>不着入深法界。<a id="a-3O"></a>何以故。<a id="a-3P"></a>菩萨如是观察。<a id="a-3Q"></a>一切法界如幻。<a id="a-3R"></a>诸佛法如电。<a id="a-3S"></a>菩萨行如梦。<a id="a-3T"></a>所闻法如响。<a id="a-3U"></a>一切世界如化。<a id="a-3V"></a>业报所起如摩[少/(兔-、<a id="a-3W"></a>)]摩化身。<a id="a-3X"></a>知一切众生犹如画像。<a id="a-3Y"></a>种种异形皆由心画。<a id="a-3Z"></a>所说诸法皆如实际。<a id="a-3a"></a>于一念中。<a id="a-3b"></a>遍满十方修菩萨行。<a id="a-3c"></a>广大如法界。<a id="a-3d"></a>究竟如虚空。<a id="a-3e"></a>于一念中。<a id="a-3f"></a>悉知诸佛决定方便。<a id="a-3g"></a>了知心相回转迅速。<a id="a-3h"></a>而于此心无所染着。<a id="a-3i"></a>菩萨如是观察无我。<a id="a-3j"></a>见佛化度一切众生。<a id="a-3k"></a>于佛法中得无量喜。<a id="a-3l"></a>起大慈悲救护一切。<a id="a-3m"></a>心无忧恼得欢喜愿。<a id="a-3n"></a>未成熟者当令成熟。<a id="a-3o"></a>未调伏者当令调伏。<a id="a-3p"></a>远离世间。<a id="a-3q"></a>而能随顺一切世间。<a id="a-3r"></a>若闻诸方国土众生音声。<a id="a-3s"></a>众生诸业众生施设。<a id="a-3t"></a>众生和合众生流转。<a id="a-3u"></a>众生诸行众生境界。<a id="a-3v"></a>众生诸地众生兴起。<a id="a-3w"></a>我当乘大愿之力普至彼处。<a id="a-3x"></a>终不舍弘誓。<a id="a-3y"></a>教化众生。<a id="a-3z"></a>乃至不起一念染着。<a id="a-40"></a>所以者何。<a id="a-41"></a>以无所著故。<a id="a-42"></a>自利利彼清净满足。<a id="a-43"></a>是名菩萨摩诃萨第七无著行。</p>
  <p id="a44">佛子。<a id="a-45"></a>何等为菩萨摩诃萨第八尊重行。<a id="a-46"></a>此菩萨成就尊重善根。<a id="a-47"></a>不坏善根。<a id="a-48"></a>最胜善根。<a id="a-49"></a>不思议善根。<a id="a-4A"></a>无尽善根。<a id="a-4B"></a>不退善根。<a id="a-4C"></a>无比善根。<a id="a-4D"></a>寂静善根。<a id="a-4E"></a>一切佛法善根。<a id="a-4F"></a>此菩萨修习行时。<a id="a-4G"></a>心常爱乐诸佛妙法。<a id="a-4H"></a>一向专求无上菩提。<a id="a-4I"></a>未曾暂舍菩萨大愿。<a id="a-4J"></a>于无量劫行菩萨道。<a id="a-4K"></a>不计众苦而生忧恼。<a id="a-4L"></a>一切众魔所不能坏。<a id="a-4M"></a>一切诸佛悉共护念。<a id="a-4N"></a>常行菩萨诸清净行。<a id="a-4O"></a>精勤修习一切菩萨无量苦行未曾懈倦。<a id="a-4P"></a>得不退转大乘弘愿。<a id="a-4Q"></a>此菩萨安住尊重菩萨行已。<a id="a-4R"></a>于念念中能转阿僧祇劫生死苦难。<a id="a-4S"></a>长养菩萨无量大愿。<a id="a-4T"></a>若有众生。<a id="a-4U"></a>恭敬供养乃至见闻。<a id="a-4V"></a>斯等皆得住不退转。<a id="a-4W"></a>决定究竟无上菩提。<a id="a-4X"></a>彼菩萨观察众生。<a id="a-4Y"></a>了达非有而不舍一切。<a id="a-4Z"></a>譬如河水。<a id="a-4a"></a>不至彼岸不来此岸。<a id="a-4b"></a>不断中流。<a id="a-4c"></a>能度众生于彼此岸。<a id="a-4d"></a>以流通故。<a id="a-4e"></a>菩萨摩诃萨亦复如是。<a id="a-4f"></a>不趣生死不趣涅槃。<a id="a-4g"></a>亦复不住生死中流。<a id="a-4h"></a>而能济度此岸群生。<a id="a-4i"></a>到于彼岸。<a id="a-4j"></a>安隐无畏无忧恼处。<a id="a-4k"></a>于众生数心无所著。<a id="a-4l"></a>不离一众生着多众生。<a id="a-4m"></a>不离多众生着一众生。<a id="a-4n"></a>不增众生界。<a id="a-4o"></a>不损众生界。<a id="a-4p"></a>不生众生界。<a id="a-4q"></a>不灭众生界。<a id="a-4r"></a>不尽众生界。<a id="a-4s"></a>不长众生界。<a id="a-4t"></a>不虚众生界。<a id="a-4u"></a>不二众生界。<a id="a-4v"></a>何以故。<a id="a-4w"></a>菩萨深解众生界如法界。<a id="a-4x"></a>众生界法界无有二。<a id="a-4y"></a>无二法中无增无损。<a id="a-4z"></a>无生无灭。<a id="a-50"></a>法性真实无来无去。<a id="a-51"></a>无所猗着不作二相。<a id="a-52"></a>何以故。<a id="a-53"></a>菩萨解一切法界无二相故。<a id="a-54"></a>菩萨如是以善方便。<a id="a-55"></a>解深法界住无相住。<a id="a-56"></a>清净妙相庄严其身。<a id="a-57"></a>善能分别一切诸相。<a id="a-58"></a>决定究竟到于彼岸。<a id="a-59"></a>悉分别知众生之数。<a id="a-5A"></a>普能现身一切佛刹。<a id="a-5B"></a>于诸佛刹心无所著。<a id="a-5C"></a>深入佛法亦无所染。<a id="a-5D"></a>分别义味广为人说。<a id="a-5E"></a>于一切法离诸欲际。<a id="a-5F"></a>而不断菩萨道。<a id="a-5G"></a>不舍菩萨行。<a id="a-5H"></a>行无尽功德。<a id="a-5I"></a>入清净法界。<a id="a-5J"></a>譬如火珠出火不可穷尽。<a id="a-5K"></a>如是菩萨诸功德藏不可穷尽。<a id="a-5L"></a>教化众生亦不可尽。<a id="a-5M"></a>而菩萨摩诃萨。<a id="a-5N"></a>非究竟非不究竟。<a id="a-5O"></a>非离取非不离取。<a id="a-5P"></a>非依非无依。<a id="a-5Q"></a>非世间法非佛法。<a id="a-5R"></a>非凡夫非得果。<a id="a-5S"></a>如是菩萨成就尊重心。<a id="a-5T"></a>修习菩萨行不教声闻辟支佛乘。<a id="a-5U"></a>不教佛法不教世间法。<a id="a-5V"></a>不教众生。<a id="a-5W"></a>不坏众生。<a id="a-5X"></a>不教正道不坏正道。<a id="a-5Y"></a>不教垢不教净。<a id="a-5Z"></a>何以故。<a id="a-5a"></a>菩萨解了诸法无垢无净。<a id="a-5b"></a>知一切法无受无转。<a id="a-5c"></a>亦无有退。<a id="a-5d"></a>行是寂灭甚深法时。<a id="a-5e"></a>亦不生念。<a id="a-5f"></a>我今行此法已行此法当行此法。<a id="a-5g"></a>未曾生念。<a id="a-5h"></a>有阴界入内世间外世间内外世间一切大愿诸波罗蜜。<a id="a-5i"></a>何以故。<a id="a-5j"></a>一切法中。<a id="a-5k"></a>无向声闻缘觉菩萨佛乘。<a id="a-5l"></a>亦复无向诸凡夫界。<a id="a-5m"></a>亦复无向垢净生死及涅槃界。<a id="a-5n"></a>何以故。<a id="a-5o"></a>诸法无二无不二故。<a id="a-5p"></a>譬如虚空。<a id="a-5q"></a>求之十方无有差别。<a id="a-5r"></a>非无虚空。<a id="a-5s"></a>菩萨如是观一切法悉无差别。<a id="a-5t"></a>非不究竟成等正觉。<a id="a-5u"></a>彼最真实不违正行。<a id="a-5v"></a>普能示现菩萨所行。<a id="a-5w"></a>而不舍离无量大愿。<a id="a-5x"></a>调伏众生转大法轮。<a id="a-5y"></a>不坏因果不违寂灭。<a id="a-5z"></a>平等观法。<a id="a-60"></a>此菩萨悉与三世诸如来等。<a id="a-61"></a>不断佛性不坏正法。<a id="a-62"></a>兴隆正法辩才无尽。<a id="a-63"></a>于诸法中心无所著。<a id="a-64"></a>安住法堂分别深法住无所畏。<a id="a-65"></a>不舍佛住不违世法。<a id="a-66"></a>普现世间。<a id="a-67"></a>等于世间心无所著。<a id="a-68"></a>菩萨如是成就尊重智慧。<a id="a-69"></a>修菩萨行。<a id="a-6A"></a>令一切众生永离世间恶道诸难。<a id="a-6B"></a>教化成就安置三世诸佛法中坚固不动。<a id="a-6C"></a>如是教已。<a id="a-6D"></a>复作是念。<a id="a-6E"></a>一切众生不知恩义更相杀害。<a id="a-6F"></a>邪见增盛迷惑正道。<a id="a-6G"></a>烦恼充满痴冥所覆。<a id="a-6H"></a>设有善知识充满世间。<a id="a-6I"></a>皆悉明达智慧具足者。<a id="a-6J"></a>我不为此等修菩萨行。<a id="a-6K"></a>何以故。<a id="a-6L"></a>我于善恶人所。<a id="a-6M"></a>不求利养不徇名誉。<a id="a-6N"></a>乃至一缕及一爱言。<a id="a-6O"></a>于无量劫行菩萨道。<a id="a-6P"></a>不生一念自求己安。<a id="a-6Q"></a>但欲调伏一切众生。<a id="a-6R"></a>净一切众生。<a id="a-6S"></a>度一切众生。<a id="a-6T"></a>何以故。<a id="a-6U"></a>一切诸佛法如是故。<a id="a-6V"></a>不求利养不计人恶。<a id="a-6W"></a>常应等心行菩萨道。<a id="a-6X"></a>怨亲等观而无差别。<a id="a-6Y"></a>欲令究竟至于彼岸。<a id="a-6Z"></a>具足成就无上菩提。<a id="a-6a"></a>是名菩萨摩诃萨第八尊重行。</p>
  <p id="a6b">佛子。<a id="a-6c"></a>何等为菩萨摩诃萨第九善法行。<a id="a-6d"></a>此菩萨为诸天人沙门婆罗门乾闼婆等一切众生。<a id="a-6e"></a>作清凉法地。<a id="a-6f"></a>守护正法。<a id="a-6g"></a>佛种不绝。<a id="a-6h"></a>得清净陀罗尼故。<a id="a-6i"></a>说法无障碍。<a id="a-6j"></a>得义陀罗尼故。<a id="a-6k"></a>义辩不可尽。<a id="a-6l"></a>得法陀罗尼故。<a id="a-6m"></a>法辩不可尽。<a id="a-6n"></a>得正语陀罗尼故。<a id="a-6o"></a>辞辩不可尽。<a id="a-6p"></a>得无障碍陀罗尼故。<a id="a-6q"></a>说义味不可尽。<a id="a-6r"></a>得佛甘露灌顶陀罗尼故。<a id="a-6s"></a>令众生欢喜辩不可尽。<a id="a-6t"></a>得自觉悟陀罗尼故。<a id="a-6u"></a>同辩不可尽。<a id="a-6v"></a>入同辩陀罗尼故。<a id="a-6w"></a>说种种义名味句身不可尽。<a id="a-6x"></a>得正语陀罗尼故。<a id="a-6y"></a>无量辩不可尽。<a id="a-6z"></a>得无量赞叹陀罗尼故。<a id="a-70"></a>于三千大千世界。<a id="a-71"></a>变身如佛妙音具足。<a id="a-72"></a>于一切法无所障碍而作佛事。<a id="a-73"></a>随所应化随所解音随众生根。<a id="a-74"></a>以广长舌清净音声。<a id="a-75"></a>随时说法不违大悲。<a id="a-76"></a>随其所应。<a id="a-77"></a>于一一言出无量音。<a id="a-78"></a>皆令欢喜。<a id="a-79"></a>设有众生。<a id="a-7A"></a>悉知无量不可计阿僧祇诸语言法。<a id="a-7B"></a>知无量业知无量报。<a id="a-7C"></a>如是等无量无数阿僧祇众生。<a id="a-7D"></a>充满无量无边阿僧祇世界。<a id="a-7E"></a>与菩萨为眷属。<a id="a-7F"></a>菩萨处此会中。<a id="a-7G"></a>出一法言。<a id="a-7H"></a>悉令此等众生皆得开解。<a id="a-7I"></a>有如是等无量无边阿僧祇诸大众。<a id="a-7J"></a>与菩萨为眷属。<a id="a-7K"></a>亦复如是。<a id="a-7L"></a>尔时菩萨复作是念。<a id="a-7M"></a>设一毛端处于一念中。<a id="a-7N"></a>有无量无边阿僧祇大众来会。<a id="a-7O"></a>如是念念次第。<a id="a-7P"></a>尽过去未来一切诸劫。<a id="a-7Q"></a>大众来会犹故不尽。<a id="a-7R"></a>彼诸大众。<a id="a-7S"></a>言声不同所问各异。<a id="a-7T"></a>菩萨闻如是等一切问难心无所畏。<a id="a-7U"></a>而作是念。<a id="a-7V"></a>设令一切众生悉来问难。<a id="a-7W"></a>犹以一言决其疑网皆令欢喜。<a id="a-7X"></a>菩萨说法言不虚妄。<a id="a-7Y"></a>于一一言。<a id="a-7Z"></a>有无量无边智慧庄严。<a id="a-7a"></a>成就无边诸功德藏。<a id="a-7b"></a>慧光普照一切诸法。<a id="a-7c"></a>具足成就一切种智。<a id="a-7d"></a>此菩萨安住善法行已。<a id="a-7e"></a>能自清净。<a id="a-7f"></a>亦能饶益一切众生。<a id="a-7g"></a>如此三千大千世界。<a id="a-7h"></a>乃至无量无边不可称数诸世界中。<a id="a-7i"></a>自化其身为真金色。<a id="a-7j"></a>妙音具足。<a id="a-7k"></a>于一切法无所障碍而作佛事。<a id="a-7l"></a>以无量无边清净法门化度众生。<a id="a-7m"></a>佛子。<a id="a-7n"></a>此菩萨摩诃萨。<a id="a-7o"></a>有十种身。<a id="a-7p"></a>入无量无边法界身。<a id="a-7q"></a>除灭一切世间故。<a id="a-7r"></a>未来身。<a id="a-7s"></a>一切趣生故。<a id="a-7t"></a>不生身。<a id="a-7u"></a>深乐不生平等法故。<a id="a-7v"></a>不灭身。<a id="a-7w"></a>一切诸法言语断故。<a id="a-7x"></a>不实身。<a id="a-7y"></a>如如真实故。<a id="a-7z"></a>离痴妄身。<a id="a-80"></a>随应化故。<a id="a-81"></a>无来去身。<a id="a-82"></a>离死此生彼故。<a id="a-83"></a>不坏身。<a id="a-84"></a>法界性无坏故。<a id="a-85"></a>一相身。<a id="a-86"></a>三世语言道断故。<a id="a-87"></a>无相身。<a id="a-88"></a>善分别诸法相故。<a id="a-89"></a>菩萨摩诃萨。<a id="a-8A"></a>成就如是十种身。<a id="a-8B"></a>能为一切众生作舍。<a id="a-8C"></a>长养善根故。<a id="a-8D"></a>为一切众生救护。<a id="a-8E"></a>与大无畏故。<a id="a-8F"></a>为一切众生归依。<a id="a-8G"></a>令大安隐住故。<a id="a-8H"></a>为一切众生尊导。<a id="a-8I"></a>开示无上道门故。<a id="a-8J"></a>为一切众生师方便。<a id="a-8K"></a>令入真实法故。<a id="a-8L"></a>为一切众生灯。<a id="a-8M"></a>令见业报故。<a id="a-8N"></a>为一切众生明。<a id="a-8O"></a>得甚深法故。<a id="a-8P"></a>为一切众生炬。<a id="a-8Q"></a>令离愚痴解真法故。<a id="a-8R"></a>为一切众生光。<a id="a-8S"></a>令得明地故。<a id="a-8T"></a>为一切众生趣趣灯。<a id="a-8U"></a>显现如来自在力故。<a id="a-8V"></a>是名菩萨摩诃萨第九善法行。<a id="a-8W"></a>此菩萨摩诃萨。<a id="a-8X"></a>安住善法行已。<a id="a-8Y"></a>为一切众生。<a id="a-8Z"></a>作清凉法池。<a id="a-8a"></a>得佛甚深诸法底故。</p>
  <p id="a8b">佛子。<a id="a-8c"></a>何等为菩萨摩诃萨真实行。<a id="a-8d"></a>此菩萨成就第一诚谛之语。<a id="a-8e"></a>如说能行如行能说。<a id="a-8f"></a>此菩萨学三世诸佛真实语。<a id="a-8g"></a>入三世诸佛性。<a id="a-8h"></a>与三世诸佛善根等。<a id="a-8i"></a>此菩萨成就如是等一切善根。<a id="a-8j"></a>学三世诸佛无二语。<a id="a-8k"></a>随顺如来一切智慧。<a id="a-8l"></a>此菩萨成就众生是处非处智。<a id="a-8m"></a>众生去来现在一切业报智。<a id="a-8n"></a>众生诸根具足不具足智。<a id="a-8o"></a>众生种种性智。<a id="a-8p"></a>众生种种欲智。<a id="a-8q"></a>众生一切至处道智。<a id="a-8r"></a>一切禅定解脱三昧正受垢净起时非时转智。<a id="a-8s"></a>过去一切世界成坏智。<a id="a-8t"></a>无障碍天眼智。<a id="a-8u"></a>漏尽智。<a id="a-8v"></a>而不舍一切菩萨所行。<a id="a-8w"></a>何以故。<a id="a-8x"></a>欲令一切众生调伏清净故。<a id="a-8y"></a>菩萨复作是念。<a id="a-8z"></a>我见众生受无量苦。<a id="a-90"></a>若未度此等先成正觉是所不应。<a id="a-91"></a>我当满足大愿然后成佛。<a id="a-92"></a>令一切众生志求菩提究竟无余涅槃。<a id="a-93"></a>何以故。<a id="a-94"></a>非众生请我发菩提心行菩萨行。<a id="a-95"></a>我自发心普为众生。<a id="a-96"></a>欲令究竟得一切种智。<a id="a-97"></a>是故。<a id="a-98"></a>我于一切最为殊胜。<a id="a-99"></a>不着众生故。<a id="a-9A"></a>我于一切得为最上。<a id="a-9B"></a>调御众生故。<a id="a-9C"></a>我离一切闇。<a id="a-9D"></a>解无众生际故。<a id="a-9E"></a>我得所应得本愿具足故。<a id="a-9F"></a>我善变化。<a id="a-9G"></a>菩萨功德庄严故。<a id="a-9H"></a>我有善摄取。<a id="a-9I"></a>三世诸佛所护念故。<a id="a-9J"></a>此菩萨摩诃萨。<a id="a-9K"></a>不舍本愿故。<a id="a-9L"></a>得入无上智慧庄严。<a id="a-9M"></a>随一切众生所应悉能化度。<a id="a-9N"></a>随其本愿悉满足已。<a id="a-9O"></a>得一切法自在智慧。<a id="a-9P"></a>令一切众生皆得清净。<a id="a-9Q"></a>于念念中。<a id="a-9R"></a>悉能遍游十方世界。<a id="a-9S"></a>于念念中。<a id="a-9T"></a>悉能往诣无量佛国。<a id="a-9U"></a>于念念中。<a id="a-9V"></a>悉见无量无数诸佛及庄严刹。<a id="a-9W"></a>示现如来自在神力。<a id="a-9X"></a>究竟法界虚空界等。<a id="a-9Y"></a>其身无量随应悉现。<a id="a-9Z"></a>无量无碍而无所依。<a id="a-9a"></a>于自身中普现佛刹。<a id="a-9b"></a>一切众生一切诸法。<a id="a-9c"></a>三世诸佛皆悉显现。<a id="a-9d"></a>此菩萨知众生种种想。<a id="a-9e"></a>种种欲。<a id="a-9f"></a>业报清净。<a id="a-9g"></a>随其所应为现其身。<a id="a-9h"></a>而调伏之。<a id="a-9i"></a>解一切法如幻如化如电众生如梦。<a id="a-9j"></a>此菩萨义身味身不可穷尽。<a id="a-9k"></a>清净正念决定了知一切诸法。<a id="a-9l"></a>入诸三昧无上智慧。<a id="a-9m"></a>寂静观察不二之地。<a id="a-9n"></a>一切众生皆依二法。<a id="a-9o"></a>菩萨摩诃萨。<a id="a-9p"></a>住大悲心修习如是诸深妙法。<a id="a-9q"></a>寂静究竟得佛十力。<a id="a-9r"></a>入因陀罗网法界自在。<a id="a-9s"></a>成就如来无碍解脱。<a id="a-9t"></a>人中雄猛大师子吼得无所畏。<a id="a-9u"></a>为法转轮王。<a id="a-9v"></a>能转无碍清净法轮。<a id="a-9w"></a>成就智慧解脱。<a id="a-9x"></a>了知一切世间所行。<a id="a-9y"></a>绝生死回流。<a id="a-9z"></a>入智慧大海。<a id="a-A0"></a>悉能饶益一切众生。<a id="a-A1"></a>护持三世诸佛正法。<a id="a-A2"></a>穷尽诸佛方便大海。<a id="a-A3"></a>是名菩萨摩诃萨第十真实行。<a id="a-A4"></a>此菩萨安住真实行已。<a id="a-A5"></a>能令一切天人八部无量众生清净欢喜。</p>
  <p id="aA6">尔时佛神力故。<a id="a-A7"></a>十方世界六种震动。<a id="a-A8"></a>如来威神法应如是雨天华云。<a id="a-A9"></a>雨天香云。<a id="a-AA"></a>雨天末香云。<a id="a-AB"></a>雨天鬘云。<a id="a-AC"></a>雨天衣云。<a id="a-AD"></a>雨天宝云。<a id="a-AE"></a>雨天庄严云雨。<a id="a-AF"></a>又自然出天妓乐音。<a id="a-AG"></a>天妙光明普照一切。<a id="a-AH"></a>演出诸天微妙音声。<a id="a-AI"></a>如此四天下夜摩天宫说十行法。<a id="a-AJ"></a>佛神力故。<a id="a-AK"></a>十方世界亦复如是。<a id="a-AL"></a>尔时十方各过十万佛刹尘数世界。<a id="a-AM"></a>有十万佛刹尘数菩萨。<a id="a-AN"></a>充满十方来诣此土。<a id="a-AO"></a>到已。<a id="a-AP"></a>语功德林菩萨言。<a id="a-AQ"></a>善哉佛子。<a id="a-AR"></a>乃能演说诸菩萨行。<a id="a-AS"></a>我等诸来菩萨。<a id="a-AT"></a>皆同一字名功德林。<a id="a-AU"></a>我等世界皆名功德幢。<a id="a-AV"></a>佛同号普功德。<a id="a-AW"></a>我等佛所亦说十行。<a id="a-AX"></a>名味句身次第义味众会眷属亦复如是。<a id="a-AY"></a>不增不减。<a id="a-AZ"></a>是故佛子。<a id="a-Aa"></a>我等承佛神力。<a id="a-Ab"></a>来诣此土。<a id="a-Ac"></a>为汝作证。<a id="a-Ad"></a>如此四天下夜摩天宫宝庄严殿说十行法我来为证。<a id="a-Ae"></a>十方世界亦复如是。<a id="a-Af"></a>尔时功德林菩萨。<a id="a-Ag"></a>承佛神力。<a id="a-Ah"></a>普观十方一切法界及诸眷属。<a id="a-Ai"></a>欲令佛种永不断绝。<a id="a-Aj"></a>欲令菩萨种性清净。<a id="a-Ak"></a>欲令菩萨愿种不转。<a id="a-Al"></a>欲令行种不断。<a id="a-Am"></a>欲令摄取三世佛种。<a id="a-An"></a>欲分别说众生善根种。<a id="a-Ao"></a>欲观察一切众生时根。<a id="a-Ap"></a>欲乐垢净心所行种。<a id="a-Aq"></a>欲普照一切诸佛菩萨种。<a id="a-Ar"></a>以偈颂曰。</p>
  <p id="aAs">敬心顶礼十力尊　　清净离垢慧无碍</p>
  <p id="aAt">境界深远无等伦　　其道清净如虚空</p>
  <p id="aAu">人中最胜无障碍　　功德无量无所畏</p>
  <p id="aAv">智慧无二无等等　　一切所行皆清净</p>
  <p id="aAw">十方现在诸导师　　解真实义无所畏</p>
  <p id="aAx">无等功德离诸恶　　彼速究竟无上道</p>
  <p id="aAy">一切如来人中雄　　先已具发大慈悲</p>
  <p id="aAz">游心清净法界中　　所行饶益诸群生</p>
  <p id="aB0">十方三世无与等　　自然正觉灭痴冥</p>
  <p id="aB1">一切佛法悉平等　　彼之功德不可坏</p>
  <p id="aB2">十方一切世界中　　悉得睹见诸如来</p>
  <p id="aB3">于诸如来无虚妄　　彼人所行不退转</p>
  <p id="aB4">若见清净真法界　　甚深微妙第一义</p>
  <p id="aB5">一切痴妄莫能惑　　彼行能成功德藏</p>
  <p id="aB6">方便善知众生类　　入于真实妙法界</p>
  <p id="aB7">自然觉悟不由他　　彼人所行如虚空</p>
  <p id="aB8">无量无边诸世界　　观察究竟悉寂灭</p>
  <p id="aB9">一切诸法无障碍　　彼人所行胜牟尼</p>
  <p id="aBA">具足坚固不可转　　成就尊重最胜法</p>
  <p id="aBB">清净愿满到彼岸　　谛听菩萨诸所行</p>
  <p id="aBC">无量无边一切地　　智慧明达无障碍</p>
  <p id="aBD">甚深微妙为境界　　是名无畏论师行</p>
  <p id="aBE">句句广分别　　深入妙智慧</p>
  <p id="aBF">真实解诸法　　彼修大牟尼</p>
  <p id="aBG">远离一切恶　　常能利众生</p>
  <p id="aBH">彼人功德藏　　等诸调御师</p>
  <p id="aBI">普于诸群生　　常施以无畏</p>
  <p id="aBJ">清净无染着　　所行无伦比</p>
  <p id="aBK">意净无所著　　寂静无口过</p>
  <p id="aBL">具足妙功德　　彼修最胜行</p>
  <p id="aBM">究竟度深义　　功德定无尽</p>
  <p id="aBN">彼修不死行　　诸佛常护念</p>
  <p id="aBO">离我嗔恚心　　妙音满十方</p>
  <p id="aBP">安住正法教　　所行无可谕</p>
  <p id="aBQ">布施到彼岸　　百福自庄严</p>
  <p id="aBR">彼慧最第一　　能令众欢喜</p>
  <p id="aBS">善入深智地　　安住心不动</p>
  <p id="aBT">彼行如金刚　　坚固不可沮</p>
  <p id="aBU">悉入诸法界　　随顺到彼岸</p>
  <p id="aBV">究竟得自在　　法日之所行</p>
  <p id="aBW">无等等牟尼　　修习不二法</p>
  <p id="aBX">心常乐寂静　　智慧无障碍</p>
  <p id="aBY">细微世界中　　容受大世界</p>
  <p id="aBZ">境界无不了　　智慧山王行</p>
  <p id="aBa">普于诸世间　　心净无所著</p>
  <p id="aBb">持戒到彼岸　　净行之所行</p>
  <p id="aBc">智慧不可量　　虚空法界等</p>
  <p id="aBd">深入具足智　　是胜金刚行</p>
  <p id="aBe">智慧悉充满　　三世诸法界</p>
  <p id="aBf">心常无懈怠　　入于最胜境</p>
  <p id="aBg">一切所至道　　分别十力法</p>
  <p id="aBh">身行无障碍　　胜智之所行</p>
  <p id="aBi">一切十方界　　无量众生类</p>
  <p id="aBj">菩萨悉救护　　离痴之所行</p>
  <p id="aBk">修习诸佛法　　精勤无懈怠</p>
  <p id="aBl">普令世间净　　大龙之所行</p>
  <p id="aBm">悉知众生根　　究竟种种欲</p>
  <p id="aBn">了达无量性　　平等之所行</p>
  <p id="aBo">普于十方界　　久受无量苦</p>
  <p id="aBp">其心无忧恼　　欢喜之所行</p>
  <p id="aBq">放诸光明网　　普照诸世间</p>
  <p id="aBr">具足智慧明　　善修慧所行</p>
  <p id="aBs">皆悉能震动　　十方无量界</p>
  <p id="aBt">常能利一切　　不令生恐怖</p>
  <p id="aBu">善解语言法　　分别到彼岸</p>
  <p id="aBv">离垢智慧明　　不动之所行</p>
  <p id="aBw">善解俯仰国　　分别到彼岸</p>
  <p id="aBx">成就无尽地　　最胜慧所行</p>
  <p id="aBy">无量诸功德　　常行求菩提</p>
  <p id="aBz">到彼功德岸　　大称无尽行</p>
  <p id="aC0">无上大论师　　最胜师子吼</p>
  <p id="aC1">令众悉清净　　离垢之所行</p>
  <p id="aC2">佛甘露灌顶　　授以法王记</p>
  <p id="aC3">究竟方便法　　大心之所行</p>
  <p id="aC4">分别一切众　　其心无染着</p>
  <p id="aC5">决定持法藏　　法王之所行</p>
  <p id="aC6">一一语言中　　能出无量音</p>
  <p id="aC7">众生各各解　　无碍慧所行</p>
  <p id="aC8">究竟语言法　　分别悉了知</p>
  <p id="aC9">远离诸虚妄　　真实见所行</p>
  <p id="aCA">安住法海印　　善印一切法</p>
  <p id="aCB">了法无实相　　方便身所行</p>
  <p id="aCC">能于一一刹　　无量无数劫</p>
  <p id="aCD">穷尽诸劫行　　其心无忧厌</p>
  <p id="aCE">无数诸如来　　名号各不同</p>
  <p id="aCF">见之一毛孔　　善修之所行</p>
  <p id="aCG">如一毛端处　　普见无量佛</p>
  <p id="aCH">一切诸世界　　见佛亦如是</p>
  <p id="aCI">无量无数劫　　能作一念顷</p>
  <p id="aCJ">非长亦非短　　解脱人所行</p>
  <p id="aCK">见者悉不虚　　所修皆真实</p>
  <p id="aCL">业行不可坏　　最胜之所行</p>
  <p id="aCM">无量无数劫　　观佛无厌足</p>
  <p id="aCN">能令众欢喜　　无碍慧所行</p>
  <p id="aCO">无量无数劫　　观察众生界</p>
  <p id="aCP">众生非众生　　坚固士所行</p>
  <p id="aCQ">具足智慧藏　　清凉功德池</p>
  <p id="aCR">饶益一切众　　第一人所行</p>
  <p id="aCS">法界无边际　　无量如虚空</p>
  <p id="aCT">语言无所著　　无畏论师行</p>
  <p id="aCU">于一三昧中　　入无量三昧</p>
  <p id="aCV">升彼无上堂　　净月论师行</p>
  <p id="aCW">究竟忍彼岸　　堪忍寂灭法</p>
  <p id="aCX">远离嗔恚心　　无量智所行</p>
  <p id="aCY">不离一世界　　不起一坐处</p>
  <p id="aCZ">普现十方刹　　无量身所行</p>
  <p id="aCa">无量诸佛刹　　能入一世界</p>
  <p id="aCb">佛刹不增减　　不思议所行</p>
  <p id="aCc">分别处非处　　审谛入诸力</p>
  <p id="aCd">无上力成就　　第一力所行</p>
  <p id="aCe">去来现在世　　一切诸业报</p>
  <p id="aCf">智慧不退转　　明智之所行</p>
  <p id="aCg">善知时非时　　调伏一切众</p>
  <p id="aCh">教化不失时　　善知时所行</p>
  <p id="aCi">身行悉皆善　　口意行亦然</p>
  <p id="aCj">一切无所著　　净智意所行</p>
  <p id="aCk">智慧善分别　　法辩无穷尽</p>
  <p id="aCl">境界等如实　　如来之所行</p>
  <p id="aCm">无碍功德藏　　喜乐总持门</p>
  <p id="aCn">深入诸法界　　随入之所行</p>
  <p id="aCo">悉与三世佛　　等心无异想</p>
  <p id="aCp">一相无差别　　无碍境界行</p>
  <p id="aCq">深入智慧海　　除灭诸痴闇</p>
  <p id="aCr">能与清净眼　　净眼之所行</p>
  <p id="aCs">一切诸导师　　常行不二法</p>
  <p id="aCt">神通力自在　　具足行所行</p>
  <p id="aCu">十方佛刹中　　普雨妙法雨</p>
  <p id="aCv">令众解实义　　法云之所行</p>
  <p id="aCw">普于诸佛所　　逮得坚固信</p>
  <p id="aCx">一切智解脱　　所学悉究竟</p>
  <p id="aCy">彼于一念中　　悉知众生心</p>
  <p id="aCz">究竟解心性　　无性性所行</p>
  <p id="aD0">不思议世界　　变化无量身</p>
  <p id="aD1">无等遍游行　　诸行中无比</p>
  <p id="aD2">无量世界中　　现在诸如来</p>
  <p id="aD3">菩萨摩诃萨　　常现彼佛前</p>
  <p id="aD4">菩萨入三昧　　众生见一身</p>
  <p id="aD5">菩萨出三昧　　众见无量身</p>
  <p id="aD6">所行甚深妙　　未曾有口过</p>
  <p id="aD7">悦乐心无量　　令众悉欢喜</p>
  <p id="aD8">逮得无著智　　分别知诸根</p>
  <p id="aD9">其心无所染　　无上调伏行</p>
  <p id="aDA">方便分别法　　于法得自在</p>
  <p id="aDB">一切世界中　　常作诸佛事</p>
  <p id="aDC">菩萨微妙行　　所行如虚空</p>
  <p id="aDD">何人得闻此　　其心不欣悦</p>
  <p id="aDE">彼智无与等　　慧眼见一切</p>
  <p id="aDF">方便无伦匹　　无等智所行</p>
  <p id="aDG">无尽妙功德　　能灭一切恶</p>
  <p id="aDH">到彼清净岸　　无比之所行</p>
  <p id="aDI">成就庄严法　　安住不退转</p>
  <p id="aDJ">度脱无量众　　而无众生想</p>
  <p id="aDK">所修无诤行　　一切智微妙</p>
  <p id="aDL">正法化众生　　净眼之所行</p>
  <p id="aDM">恭敬一切佛　　具足究竟慧</p>
  <p id="aDN">成就无所畏　　方便智所行</p>
  <p id="aDO">普能入一切　　世界及诸法</p>
  <p id="aDP">亦入群生类　　度脱无量众</p>
  <p id="aDQ">遍于十方界　　击无上法鼓</p>
  <p id="aDR">常施无量法　　不死之所行</p>
  <p id="aDS">一身跏趺坐　　充满无量刹</p>
  <p id="aDT">众生不迫迮　　清净法身力</p>
  <p id="aDU">一味一义中　　分别无量义</p>
  <p id="aDV">演说无穷尽　　无边慧所行</p>
  <p id="aDW">修习佛解脱　　智慧无障碍</p>
  <p id="aDX">成就无所畏　　无量方便德</p>
  <p id="aDY">了诸世界海　　一切佛刹海</p>
  <p id="aDZ">法海智慧海　　度脱众生海</p>
  <p id="aDa">或有见菩萨　　入胎及出生</p>
  <p id="aDb">或见成正觉　　无量功德行</p>
  <p id="aDc">处处佛刹中　　示现般涅槃</p>
  <p id="aDd">真实无涅槃　　无畏师常住</p>
  <p id="aDe">金刚身无异　　随应现众生</p>
  <p id="aDf">真实无差别　　一身行所行</p>
  <p id="aDg">平等法界一　　具足无量义</p>
  <p id="aDh">常乐观三世　　一相无相法</p>
  <p id="aDi">到彼诸持岸　　正法安众生</p>
  <p id="aDj">逮得诸佛持　　最胜之所行</p>
  <p id="aDk">无染妙法身　　慧眼清净耳</p>
  <p id="aDl">是悉无障碍　　无碍之所行</p>
  <p id="aDm">究竟诸神通　　具足深智慧</p>
  <p id="aDn">智慧最殊胜　　方便智所行</p>
  <p id="aDo">心定未曾乱　　智慧不可量</p>
  <p id="aDp">境界无不照　　一切见所行</p>
  <p id="aDq">到彼功德岸　　度脱无量众</p>
  <p id="aDr">其心无疲厌　　常修之所行</p>
  <p id="aDs">一切知见人　　在诸佛家生</p>
  <p id="aDt">普于三世佛　　法中而化生</p>
  <p id="aDu">语言法成就　　摧伏诸论师</p>
  <p id="aDv">究竟无量行　　随入佛菩提</p>
  <p id="aDw">能放一光明　　普照无量刹</p>
  <p id="aDx">世间大明曜　　除灭一切暗</p>
  <p id="aDy">随其所应见　　为现如来身</p>
  <p id="aDz">调伏群生类　　严净一切刹</p>
  <p id="aE0">菩萨行无量　　一切莫能知</p>
  <p id="aE1">示现一切行　　欲度众生故</p>
  <p id="aE2">无量不可数　　众生法界等</p>
  <p id="aE3">无数劫赞叹　　菩萨德无尽</p>
  <p id="aE4">菩萨德无量　　究竟一切德</p>
  <p id="aE5">诸佛无量劫　　叹此德无尽</p>
  <p id="aE6">何况世间人　　声闻及缘觉</p>
  <p id="aE7">无量劫赞叹　　而能得穷尽</p>
 </body>
</html>