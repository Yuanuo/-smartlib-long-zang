<!doctype html>
<html id="z3IBTV6II" data-ver="1512">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十六</h1>
  <h2 id="a2">入法界品第三十九之七</h2>
  <p id="a3">尔时，<a id="a-4"></a>善财童子于明智居士所，<a id="a-5"></a>闻此解脱已，<a id="a-6"></a>游彼福德海，<a id="a-7"></a>治彼福德田，<a id="a-8"></a>仰彼福德山，<a id="a-9"></a>趣彼福德津，<a id="a-A"></a>开彼福德藏，<a id="a-B"></a>观彼福德法，<a id="a-C"></a>净彼福德轮，<a id="a-D"></a>味彼福德聚，<a id="a-E"></a>生彼福德力，<a id="a-F"></a>增彼福德势。</p>
  <p id="aG">渐次而行，<a id="a-H"></a>向师子城，<a id="a-I"></a>周遍推求宝髻长者。<a id="a-J"></a>见此长者在于市中，<a id="a-K"></a>遽即往诣，<a id="a-L"></a>顶礼其足，<a id="a-M"></a>绕无数匝，<a id="a-N"></a>合掌而立，<a id="a-O"></a>白言：<a id="a-P"></a>“圣者，<a id="a-Q"></a>我已先发阿耨多罗三藐三菩提心，<a id="a-R"></a>而未知菩萨云何学菩萨行？<a id="a-S"></a>云何修菩萨道？<a id="a-T"></a>善哉圣者，<a id="a-U"></a>愿为我说诸菩萨道，<a id="a-V"></a>我乘此道趣一切智！<a id="a-W"></a>”</p>
  <p id="aX">尔时，<a id="a-Y"></a>长者执善财手，<a id="a-Z"></a>将诣所居，<a id="a-a"></a>示其舍宅，<a id="a-b"></a>作如是言：<a id="a-c"></a>“善男子，<a id="a-d"></a>且观我家。<a id="a-e"></a>”</p>
  <p id="af">尔时，<a id="a-g"></a>善财见其舍宅，<a id="a-h"></a>清净光明，<a id="a-i"></a>真金所成，<a id="a-j"></a>白银为墙，<a id="a-k"></a>玻璃为殿，<a id="a-l"></a>绀琉璃宝以为楼阁，<a id="a-m"></a>砗磲妙宝而作其柱，<a id="a-n"></a>百千种宝周遍庄严；<a id="a-o"></a>赤珠摩尼为师子座；<a id="a-p"></a>摩尼为帐，<a id="a-q"></a>真珠为网，<a id="a-r"></a>弥覆其上；<a id="a-s"></a>玛瑙宝池香水盈满，<a id="a-t"></a>无量宝树周遍行列；<a id="a-u"></a>其宅广博，<a id="a-v"></a>十层八门。</p>
  <p id="aw">善财入已，<a id="a-x"></a>次第观察。<a id="a-y"></a>见最下层，<a id="a-z"></a>施诸饮食。<a id="a-10"></a>见第二层，<a id="a-11"></a>施诸宝衣。<a id="a-12"></a>见第三层，<a id="a-13"></a>布施一切宝庄严具。<a id="a-14"></a>见第四层，<a id="a-15"></a>施诸采女并及一切上妙珍宝。<a id="a-16"></a>见第五层，<a id="a-17"></a>乃至五地菩萨云集，<a id="a-18"></a>演说诸法利益世间，<a id="a-19"></a>成就一切陀罗尼门、<a id="a-1A"></a>诸三昧印、<a id="a-1B"></a>诸三昧行智慧光明。<a id="a-1C"></a>见第六层，<a id="a-1D"></a>有诸菩萨皆已成就甚深智慧，<a id="a-1E"></a>于诸法性明了通达，<a id="a-1F"></a>成就广大总持三昧无障碍门，<a id="a-1G"></a>所行无碍，<a id="a-1H"></a>不住二法，<a id="a-1I"></a>在不可说妙庄严道场中而共集会，<a id="a-1J"></a>分别显示般若波罗蜜门，<a id="a-1K"></a>所谓：<a id="a-1L"></a>寂静藏般若波罗蜜门、<a id="a-1M"></a>善分别诸众生智般若波罗蜜门、<a id="a-1N"></a>不可动转般若波罗蜜门、<a id="a-1O"></a>离欲光明般若波罗蜜门、<a id="a-1P"></a>不可降伏藏般若波罗蜜门、<a id="a-1Q"></a>照众生轮般若波罗蜜门、<a id="a-1R"></a>海藏般若波罗蜜门、<a id="a-1S"></a>普眼舍得般若波罗蜜门、<a id="a-1T"></a>入无尽藏般若波罗蜜门、<a id="a-1U"></a>一切方便海般若波罗蜜门、<a id="a-1V"></a>入一切世间海般若波罗蜜门、<a id="a-1W"></a>无碍辩才般若波罗蜜门、<a id="a-1X"></a>随顺众生般若波罗蜜门、<a id="a-1Y"></a>无碍光明般若波罗蜜门、<a id="a-1Z"></a>常观宿缘而布法云般若波罗蜜门，<a id="a-1a"></a>说如是等百万阿僧祇般若波罗蜜门。<a id="a-1b"></a>见第七层，<a id="a-1c"></a>有诸菩萨得如响忍，<a id="a-1d"></a>以方便智分别观察而得出离，<a id="a-1e"></a>悉能闻持诸佛正法。<a id="a-1f"></a>见第八层，<a id="a-1g"></a>无量菩萨共集其中，<a id="a-1h"></a>皆得神通无有退堕，<a id="a-1i"></a>能以一音遍十方刹，<a id="a-1j"></a>其身普现一切道场，<a id="a-1k"></a>尽于法界靡不周遍，<a id="a-1l"></a>普入佛境，<a id="a-1m"></a>普见佛身，<a id="a-1n"></a>普于一切佛众会中而为上首演说于法。<a id="a-1o"></a>见第九层，<a id="a-1p"></a>一生所系诸菩萨众于中集会。<a id="a-1q"></a>见第十层，<a id="a-1r"></a>一切如来充满其中，<a id="a-1s"></a>从初发心，<a id="a-1t"></a>修菩萨行，<a id="a-1u"></a>超出生死，<a id="a-1v"></a>成满大愿及神通力，<a id="a-1w"></a>净佛国土道场众会，<a id="a-1x"></a>转正法轮，<a id="a-1y"></a>调伏众生。<a id="a-1z"></a>如是一切，<a id="a-20"></a>悉使明见。</p>
  <p id="a21">尔时，<a id="a-22"></a>善财见是事已，<a id="a-23"></a>白言：<a id="a-24"></a>“圣者，<a id="a-25"></a>何缘致此清净众会？<a id="a-26"></a>种何善根获如是报？<a id="a-27"></a>”</p>
  <p id="a28">长者告言：<a id="a-29"></a>“善男子，<a id="a-2A"></a>我念过去，<a id="a-2B"></a>过佛刹微尘数劫，<a id="a-2C"></a>有世界，<a id="a-2D"></a>名圆满庄严，<a id="a-2E"></a>佛号无边光明法界普庄严王如来、<a id="a-2F"></a>应、<a id="a-2G"></a>正等觉，<a id="a-2H"></a>十号圆满。<a id="a-2I"></a>彼佛入城，<a id="a-2J"></a>我奏乐音，<a id="a-2K"></a>并烧一丸香而以供养，<a id="a-2L"></a>以此功德回向三处，<a id="a-2M"></a>谓：<a id="a-2N"></a>永离一切贫穷困苦、<a id="a-2O"></a>常见诸佛及善知识、<a id="a-2P"></a>恒闻正法，<a id="a-2Q"></a>故获斯报。</p>
  <p id="a2R">“善男子，<a id="a-2S"></a>我唯知此菩萨无量福德宝藏解脱门。<a id="a-2T"></a>如诸菩萨摩诃萨，<a id="a-2U"></a>得不思议功德宝藏，<a id="a-2V"></a>入无分别如来身海，<a id="a-2W"></a>受无分别无上法云，<a id="a-2X"></a>修无分别功德道具，<a id="a-2Y"></a>起无分别普贤行网，<a id="a-2Z"></a>入无分别三昧境界，<a id="a-2a"></a>等无分别菩萨善根，<a id="a-2b"></a>住无分别如来所住，<a id="a-2c"></a>证无分别三世平等，<a id="a-2d"></a>住无分别普眼境界，<a id="a-2e"></a>住一切劫无有疲厌；<a id="a-2f"></a>而我云何能知能说彼功德行？</p>
  <p id="a2g">“善男子，<a id="a-2h"></a>于此南方，<a id="a-2i"></a>有一国土，<a id="a-2j"></a>名曰藤根；<a id="a-2k"></a>其土有城，<a id="a-2l"></a>名曰普门；<a id="a-2m"></a>中有长者，<a id="a-2n"></a>名为普眼。<a id="a-2o"></a>汝诣彼问：<a id="a-2p"></a>菩萨云何学菩萨行、<a id="a-2q"></a>修菩萨道？<a id="a-2r"></a>”</p>
  <p id="a2s">时，<a id="a-2t"></a>善财童子顶礼其足，<a id="a-2u"></a>绕无数匝，<a id="a-2v"></a>殷勤瞻仰，<a id="a-2w"></a>辞退而去。</p>
  <p id="a2x">尔时，<a id="a-2y"></a>善财童子于宝髻长者所，<a id="a-2z"></a>闻此解脱已，<a id="a-30"></a>深入诸佛无量知见，<a id="a-31"></a>安住菩萨无量胜行，<a id="a-32"></a>了达菩萨无量方便，<a id="a-33"></a>希求菩萨无量法门，<a id="a-34"></a>清净菩萨无量信解，<a id="a-35"></a>明利菩萨无量诸根，<a id="a-36"></a>成就菩萨无量欲乐，<a id="a-37"></a>通达菩萨无量行门，<a id="a-38"></a>增长菩萨无量愿力，<a id="a-39"></a>建立菩萨无能胜幢，<a id="a-3A"></a>起菩萨智照菩萨法。</p>
  <p id="a3B">渐次而行，<a id="a-3C"></a>至藤根国，<a id="a-3D"></a>推问求觅彼城所在。<a id="a-3E"></a>虽历艰难，<a id="a-3F"></a>不惮劳苦，<a id="a-3G"></a>但唯正念善知识教，<a id="a-3H"></a>愿常亲近承事供养，<a id="a-3I"></a>遍策诸根离众放逸。<a id="a-3J"></a>然后乃得见普门城，<a id="a-3K"></a>百千聚落周匝围绕，<a id="a-3L"></a>雉堞崇峻，<a id="a-3M"></a>衢路宽平。<a id="a-3N"></a>见彼长者，<a id="a-3O"></a>往诣其所，<a id="a-3P"></a>于前顶礼，<a id="a-3Q"></a>合掌而立，<a id="a-3R"></a>白言：<a id="a-3S"></a>“圣者，<a id="a-3T"></a>我已先发阿耨多罗三藐三菩提心，<a id="a-3U"></a>而未知菩萨云何学菩萨行？<a id="a-3V"></a>云何修菩萨道？<a id="a-3W"></a>”</p>
  <p id="a3X">长者告言：<a id="a-3Y"></a>“善哉！<a id="a-3Z"></a>善哉！<a id="a-3a"></a>善男子，<a id="a-3b"></a>汝已能发阿耨多罗三藐三菩提心。</p>
  <p id="a3c">“善男子，<a id="a-3d"></a>我知一切众生诸病：<a id="a-3e"></a>风黄、<a id="a-3f"></a>痰热、<a id="a-3g"></a>鬼魅、<a id="a-3h"></a>蛊毒，<a id="a-3i"></a>乃至水火之所伤害。<a id="a-3j"></a>如是一切所生诸疾，<a id="a-3k"></a>我悉能以方便救疗。</p>
  <p id="a3l">“善男子，<a id="a-3m"></a>十方众生诸有病者咸来我所，<a id="a-3n"></a>我皆疗治，<a id="a-3o"></a>令其得差；<a id="a-3p"></a>复以香汤沐浴其身，<a id="a-3q"></a>香华、<a id="a-3r"></a>璎珞、<a id="a-3s"></a>名衣、<a id="a-3t"></a>上服、<a id="a-3u"></a>种种庄严，<a id="a-3v"></a>施诸饮食及以财宝，<a id="a-3w"></a>悉令充足无所乏短。<a id="a-3x"></a>然后各为如应说法：<a id="a-3y"></a>为贪欲多者，<a id="a-3z"></a>教不净观；<a id="a-40"></a>瞋恚多者，<a id="a-41"></a>教慈悲观；<a id="a-42"></a>愚痴多者，<a id="a-43"></a>教其分别种种法相；<a id="a-44"></a>等分行者，<a id="a-45"></a>为其显示殊胜法门。<a id="a-46"></a>为欲令其发菩提心，<a id="a-47"></a>称扬一切诸佛功德；<a id="a-48"></a>为欲令其起大悲意，<a id="a-49"></a>显示生死无量苦恼；<a id="a-4A"></a>为欲令其增长功德，<a id="a-4B"></a>赞叹修习无量福智；<a id="a-4C"></a>为欲令其发大誓愿，<a id="a-4D"></a>称赞调伏一切众生；<a id="a-4E"></a>为欲令其修普贤行，<a id="a-4F"></a>说诸菩萨于一切刹、<a id="a-4G"></a>一切劫住，<a id="a-4H"></a>修诸行网；<a id="a-4I"></a>为欲令其具佛相好，<a id="a-4J"></a>称扬赞叹檀波罗蜜；<a id="a-4K"></a>为欲令其得佛净身，<a id="a-4L"></a>悉能遍至一切处故，<a id="a-4M"></a>称扬赞叹尸波罗蜜；<a id="a-4N"></a>为欲令其得佛清净不思议身，<a id="a-4O"></a>称扬赞叹忍波罗蜜；<a id="a-4P"></a>为欲令其获于如来无能胜身，<a id="a-4Q"></a>称扬赞叹精进波罗蜜；<a id="a-4R"></a>为欲令其得于清净无与等身，<a id="a-4S"></a>称扬赞叹禅波罗蜜；<a id="a-4T"></a>为欲令其显现如来清净法身，<a id="a-4U"></a>称扬赞叹般若波罗蜜；<a id="a-4V"></a>为欲令其现佛世尊清净色身，<a id="a-4W"></a>称扬赞叹方便波罗蜜；<a id="a-4X"></a>为欲令其为诸众生住一切劫，<a id="a-4Y"></a>称扬赞叹愿波罗蜜；<a id="a-4Z"></a>为欲令其现清净身，<a id="a-4a"></a>悉过一切诸佛刹土，<a id="a-4b"></a>称扬赞叹力波罗蜜；<a id="a-4c"></a>为欲令其现清净身，<a id="a-4d"></a>随众生心悉使欢喜，<a id="a-4e"></a>称扬赞叹智波罗蜜；<a id="a-4f"></a>为欲令其获于究竟净妙之身，<a id="a-4g"></a>称扬赞叹永离一切诸不善法。<a id="a-4h"></a>如是施已，<a id="a-4i"></a>各令还去。</p>
  <p id="a4j">“善男子，<a id="a-4k"></a>我又善知和合一切诸香要法，<a id="a-4l"></a>所谓：<a id="a-4m"></a>无等香、<a id="a-4n"></a>辛头波罗香、<a id="a-4o"></a>无胜香、<a id="a-4p"></a>觉悟香、<a id="a-4q"></a>阿卢那跋底香、<a id="a-4r"></a>坚黑栴檀香、<a id="a-4s"></a>乌洛迦栴檀香、<a id="a-4t"></a>沉水香、<a id="a-4u"></a>不动诸根香，<a id="a-4v"></a>如是等香，<a id="a-4w"></a>悉知调理和合之法。</p>
  <p id="a4x">“又，<a id="a-4y"></a>善男子，<a id="a-4z"></a>我持此香以为供养，<a id="a-50"></a>普见诸佛，<a id="a-51"></a>所愿皆满，<a id="a-52"></a>所谓：<a id="a-53"></a>救护一切众生愿、<a id="a-54"></a>严净一切佛刹愿、<a id="a-55"></a>供养一切如来愿。</p>
  <p id="a56">“又，<a id="a-57"></a>善男子，<a id="a-58"></a>燃此香时，<a id="a-59"></a>一一香中出无量香，<a id="a-5A"></a>遍至十方一切法界一切诸佛众会道场，<a id="a-5B"></a>或为香宫，<a id="a-5C"></a>或为香殿，<a id="a-5D"></a>如是香栏槛、<a id="a-5E"></a>香垣墙、<a id="a-5F"></a>香却敌、<a id="a-5G"></a>香户牖、<a id="a-5H"></a>香重阁、<a id="a-5I"></a>香半月、<a id="a-5J"></a>香盖、<a id="a-5K"></a>香幢、<a id="a-5L"></a>香幡、<a id="a-5M"></a>香帐、<a id="a-5N"></a>香罗网、<a id="a-5O"></a>香形像、<a id="a-5P"></a>香庄严具、<a id="a-5Q"></a>香光明、<a id="a-5R"></a>香云雨，<a id="a-5S"></a>处处充满以为庄严。</p>
  <p id="a5T">“善男子，<a id="a-5U"></a>我唯知此令一切众生普见诸佛欢喜法门。<a id="a-5V"></a>如诸菩萨摩诃萨如大药王，<a id="a-5W"></a>若见、<a id="a-5X"></a>若闻、<a id="a-5Y"></a>若忆念、<a id="a-5Z"></a>若同住、<a id="a-5a"></a>若随行往、<a id="a-5b"></a>若称名号，<a id="a-5c"></a>皆获利益，<a id="a-5d"></a>无空过者；<a id="a-5e"></a>若有众生暂得值遇，<a id="a-5f"></a>必令消灭一切烦恼，<a id="a-5g"></a>入于佛法，<a id="a-5h"></a>离诸苦蕴，<a id="a-5i"></a>永息一切生死怖畏，<a id="a-5j"></a>到无所畏一切智处，<a id="a-5k"></a>摧坏一切老死大山，<a id="a-5l"></a>安住平等寂灭之乐。<a id="a-5m"></a>而我云何能知能说彼功德行？</p>
  <p id="a5n">“善男子，<a id="a-5o"></a>于此南方，<a id="a-5p"></a>有一大城，<a id="a-5q"></a>名多罗幢；<a id="a-5r"></a>彼中有王，<a id="a-5s"></a>名无厌足。<a id="a-5t"></a>汝诣彼问：<a id="a-5u"></a>菩萨云何学菩萨行、<a id="a-5v"></a>修菩萨道？<a id="a-5w"></a>”</p>
  <p id="a5x">时，<a id="a-5y"></a>善财童子礼普眼足，<a id="a-5z"></a>绕无量匝，<a id="a-60"></a>殷勤瞻仰，<a id="a-61"></a>辞退而去。</p>
  <p id="a62">尔时，<a id="a-63"></a>善财童子忆念思惟善知识教，<a id="a-64"></a>念善知识：<a id="a-65"></a>“能摄受我，<a id="a-66"></a>能守护我，<a id="a-67"></a>令我于阿耨多罗三藐三菩提无有退转。<a id="a-68"></a>”如是思惟，<a id="a-69"></a>生欢喜心、<a id="a-6A"></a>净信心、<a id="a-6B"></a>广大心、<a id="a-6C"></a>怡畅心、<a id="a-6D"></a>踊跃心、<a id="a-6E"></a>欣庆心、<a id="a-6F"></a>胜妙心、<a id="a-6G"></a>寂静心、<a id="a-6H"></a>庄严心、<a id="a-6I"></a>无著心、<a id="a-6J"></a>无碍心、<a id="a-6K"></a>平等心、<a id="a-6L"></a>自在心、<a id="a-6M"></a>住法心、<a id="a-6N"></a>遍往佛刹心、<a id="a-6O"></a>见佛庄严心、<a id="a-6P"></a>不舍十力心。</p>
  <p id="a6Q">渐次游行，<a id="a-6R"></a>经历国土、<a id="a-6S"></a>村邑、<a id="a-6T"></a>聚落，<a id="a-6U"></a>至多罗幢城，<a id="a-6V"></a>问无厌足王所在之处，<a id="a-6W"></a>诸人答言：<a id="a-6X"></a>“此王今者在于正殿，<a id="a-6Y"></a>坐师子座，<a id="a-6Z"></a>宣布法化，<a id="a-6a"></a>调御众生，<a id="a-6b"></a>可治者治，<a id="a-6c"></a>可摄者摄，<a id="a-6d"></a>罚其罪恶，<a id="a-6e"></a>决其诤讼，<a id="a-6f"></a>抚其孤弱，<a id="a-6g"></a>皆令永断杀、<a id="a-6h"></a>盗、<a id="a-6i"></a>邪淫，<a id="a-6j"></a>亦令禁止妄言、<a id="a-6k"></a>两舌、<a id="a-6l"></a>恶口、<a id="a-6m"></a>绮语，<a id="a-6n"></a>又使远离贪、<a id="a-6o"></a>瞋、<a id="a-6p"></a>邪见。<a id="a-6q"></a>”时，<a id="a-6r"></a>善财童子依众人语，<a id="a-6s"></a>寻即往诣。</p>
  <p id="a6t">遥见彼王坐那罗延金刚之座，<a id="a-6u"></a>阿僧祇宝以为其足，<a id="a-6v"></a>无量宝像以为庄严，<a id="a-6w"></a>金绳为网弥覆其上；<a id="a-6x"></a>如意摩尼以为宝冠庄严其首，<a id="a-6y"></a>阎浮檀金以为半月庄严其额，<a id="a-6z"></a>帝青摩尼以为耳珰相对垂下，<a id="a-70"></a>无价摩尼以为璎珞庄严其颈，<a id="a-71"></a>天妙摩尼以为印钏庄严其臂；<a id="a-72"></a>阎浮檀金以为其盖，<a id="a-73"></a>众宝间错以为轮辐，<a id="a-74"></a>大琉璃宝以为其竿，<a id="a-75"></a>光味摩尼以为其脐，<a id="a-76"></a>杂宝为铃恒出妙音，<a id="a-77"></a>放大光明周遍十方，<a id="a-78"></a>如是宝盖而覆其上。</p>
  <p id="a79">阿那罗王有大力势，<a id="a-7A"></a>能伏他众，<a id="a-7B"></a>无能与敌；<a id="a-7C"></a>以离垢缯而系其顶，<a id="a-7D"></a>十千大臣前后围绕共理王事。<a id="a-7E"></a>其前复有十万猛卒，<a id="a-7F"></a>形貌丑恶，<a id="a-7G"></a>衣服褊陋，<a id="a-7H"></a>执持器仗，<a id="a-7I"></a>攘臂瞋目，<a id="a-7J"></a>众生见者无不恐怖。<a id="a-7K"></a>无量众生犯王教敕，<a id="a-7L"></a>或盗他物，<a id="a-7M"></a>或害他命，<a id="a-7N"></a>或侵他妻，<a id="a-7O"></a>或生邪见，<a id="a-7P"></a>或起瞋恨，<a id="a-7Q"></a>或怀贪嫉，<a id="a-7R"></a>作如是等种种恶业，<a id="a-7S"></a>身被五缚，<a id="a-7T"></a>将诣王所，<a id="a-7U"></a>随其所犯而治罚之。<a id="a-7V"></a>或断手足，<a id="a-7W"></a>或截耳鼻，<a id="a-7X"></a>或挑其目，<a id="a-7Y"></a>或斩其首，<a id="a-7Z"></a>或剥其皮，<a id="a-7a"></a>或解其体，<a id="a-7b"></a>或以汤煮，<a id="a-7c"></a>或以火焚，<a id="a-7d"></a>或驱上高山推令堕落，<a id="a-7e"></a>有如是等无量楚毒；<a id="a-7f"></a>发声号叫，<a id="a-7g"></a>譬如众合大地狱中。</p>
  <p id="a7h">善财见已，<a id="a-7i"></a>作如是念：<a id="a-7j"></a>“我为利益一切众生，<a id="a-7k"></a>求菩萨行，<a id="a-7l"></a>修菩萨道。<a id="a-7m"></a>今者，<a id="a-7n"></a>此王灭诸善法，<a id="a-7o"></a>作大罪业，<a id="a-7p"></a>逼恼众生，<a id="a-7q"></a>乃至断命，<a id="a-7r"></a>曾不顾惧未来恶道。<a id="a-7s"></a>云何于此而欲求法，<a id="a-7t"></a>发大悲心救护众生？<a id="a-7u"></a>”</p>
  <p id="a7v">作是念时，<a id="a-7w"></a>空中有天而告之言：<a id="a-7x"></a>“善男子，<a id="a-7y"></a>汝当忆念普眼长者善知识教。<a id="a-7z"></a>”</p>
  <p id="a80">善财仰视而白之曰：<a id="a-81"></a>“我常忆念，<a id="a-82"></a>初不敢忘。<a id="a-83"></a>”</p>
  <p id="a84">天曰：<a id="a-85"></a>“善男子，<a id="a-86"></a>汝莫厌离善知识语，<a id="a-87"></a>善知识者能引导汝至无险难安隐之处。<a id="a-88"></a>善男子，<a id="a-89"></a>菩萨善巧方便智不可思议，<a id="a-8A"></a>摄受众生智不可思议，<a id="a-8B"></a>护念众生智不可思议，<a id="a-8C"></a>成熟众生智不可思议，<a id="a-8D"></a>守护众生智不可思议，<a id="a-8E"></a>度脱众生智不可思议，<a id="a-8F"></a>调伏众生智不可思议。<a id="a-8G"></a>”</p>
  <p id="a8H">时，<a id="a-8I"></a>善财童子闻此语已，<a id="a-8J"></a>即诣王所，<a id="a-8K"></a>顶礼其足，<a id="a-8L"></a>白言：<a id="a-8M"></a>“圣者，<a id="a-8N"></a>我已先发阿耨多罗三藐三菩提心，<a id="a-8O"></a>而未知菩萨云何学菩萨行？<a id="a-8P"></a>云何修菩萨道？<a id="a-8Q"></a>我闻圣者善能教诲，<a id="a-8R"></a>愿为我说！<a id="a-8S"></a>”</p>
  <p id="a8T">时，<a id="a-8U"></a>阿那罗王理王事已，<a id="a-8V"></a>执善财手，<a id="a-8W"></a>将入宫中，<a id="a-8X"></a>命之同坐，<a id="a-8Y"></a>告言：<a id="a-8Z"></a>“善男子，<a id="a-8a"></a>汝应观我所住宫殿。<a id="a-8b"></a>”</p>
  <p id="a8c">善财如语即遍观察，<a id="a-8d"></a>见其宫殿广大无比，<a id="a-8e"></a>皆以妙宝之所合成，<a id="a-8f"></a>七宝为墙周匝围绕，<a id="a-8g"></a>百千众宝以为楼阁，<a id="a-8h"></a>种种庄严悉皆妙好，<a id="a-8i"></a>不思议摩尼宝网罗覆其上；<a id="a-8j"></a>十亿侍女端正殊绝，<a id="a-8k"></a>威仪进止皆悉可观，<a id="a-8l"></a>凡所施为无非巧妙，<a id="a-8m"></a>先起后卧软意承旨。</p>
  <p id="a8n">时，<a id="a-8o"></a>阿那罗王告善财言：<a id="a-8p"></a>“善男子，<a id="a-8q"></a>于意云何？<a id="a-8r"></a>我若实作如是恶业，<a id="a-8s"></a>云何而得如是果报、<a id="a-8t"></a>如是色身、<a id="a-8u"></a>如是眷属、<a id="a-8v"></a>如是富赡、<a id="a-8w"></a>如是自在？</p>
  <p id="a8x">“善男子，<a id="a-8y"></a>我得菩萨如幻解脱。<a id="a-8z"></a>善男子，<a id="a-90"></a>我此国土所有众生，<a id="a-91"></a>多行杀、<a id="a-92"></a>盗乃至邪见，<a id="a-93"></a>作余方便不能令其舍离恶业。<a id="a-94"></a>善男子，<a id="a-95"></a>我为调伏彼众生故，<a id="a-96"></a>化作恶人造诸罪业受种种苦，<a id="a-97"></a>令其一切作恶众生见是事已，<a id="a-98"></a>心生惶怖，<a id="a-99"></a>心生厌离，<a id="a-9A"></a>心生怯弱，<a id="a-9B"></a>断其所作一切恶业，<a id="a-9C"></a>发阿耨多罗三藐三菩提意。<a id="a-9D"></a>善男子，<a id="a-9E"></a>我以如是巧方便故，<a id="a-9F"></a>令诸众生，<a id="a-9G"></a>舍十恶业，<a id="a-9H"></a>住十善道，<a id="a-9I"></a>究竟快乐，<a id="a-9J"></a>究竟安隐，<a id="a-9K"></a>究竟住于一切智地。<a id="a-9L"></a>善男子，<a id="a-9M"></a>我身、<a id="a-9N"></a>语、<a id="a-9O"></a>意未曾恼害于一众生。<a id="a-9P"></a>善男子，<a id="a-9Q"></a>如我心者，<a id="a-9R"></a>宁于未来受无间苦，<a id="a-9S"></a>终不发生一念之意与一蚊一蚁而作苦事，<a id="a-9T"></a>况复人耶！<a id="a-9U"></a>人是福田，<a id="a-9V"></a>能生一切诸善法故。</p>
  <p id="a9W">“善男子，<a id="a-9X"></a>我唯得此如幻解脱。<a id="a-9Y"></a>如诸菩萨摩诃萨得无生忍，<a id="a-9Z"></a>知诸有趣悉皆如幻，<a id="a-9a"></a>菩萨诸行悉皆如化，<a id="a-9b"></a>一切世间悉皆如影，<a id="a-9c"></a>一切诸法悉皆如梦，<a id="a-9d"></a>入真实相无碍法门，<a id="a-9e"></a>修行帝网一切诸行，<a id="a-9f"></a>以无碍智行于境界，<a id="a-9g"></a>普入一切平等三昧，<a id="a-9h"></a>于陀罗尼已得自在；<a id="a-9i"></a>而我云何能知能说彼功德行？</p>
  <p id="a9j">“善男子，<a id="a-9k"></a>于此南方，<a id="a-9l"></a>有城名妙光；<a id="a-9m"></a>王名大光。<a id="a-9n"></a>汝诣彼问：<a id="a-9o"></a>菩萨云何学菩萨行、<a id="a-9p"></a>修菩萨道？<a id="a-9q"></a>”</p>
  <p id="a9r">时，<a id="a-9s"></a>善财童子顶礼王足，<a id="a-9t"></a>绕无数匝，<a id="a-9u"></a>辞退而去。</p>
  <p id="a9v">尔时，<a id="a-9w"></a>善财童子一心正念彼王所得幻智法门，<a id="a-9x"></a>思惟彼王如幻解脱，<a id="a-9y"></a>观察彼王如幻法性，<a id="a-9z"></a>发如幻愿，<a id="a-A0"></a>净如幻法，<a id="a-A1"></a>普于一切如幻三世起于种种如幻变化，<a id="a-A2"></a>如是思惟。</p>
  <p id="aA3">渐次游行，<a id="a-A4"></a>或至人间城邑、<a id="a-A5"></a>聚落，<a id="a-A6"></a>或经旷野、<a id="a-A7"></a>岩谷、<a id="a-A8"></a>险难，<a id="a-A9"></a>无有疲懈，<a id="a-AA"></a>未曾休息。<a id="a-AB"></a>然后乃至妙光大城，<a id="a-AC"></a>而问人言：<a id="a-AD"></a>“妙光大城在于何所？<a id="a-AE"></a>”人咸报言：<a id="a-AF"></a>“妙光城者，<a id="a-AG"></a>今此城是，<a id="a-AH"></a>是大光王之所住处。<a id="a-AI"></a>”</p>
  <p id="aAJ">时，<a id="a-AK"></a>善财童子欢喜踊跃，<a id="a-AL"></a>作如是念：<a id="a-AM"></a>“我善知识在此城中，<a id="a-AN"></a>我今必当亲得奉见，<a id="a-AO"></a>闻诸菩萨所行之行，<a id="a-AP"></a>闻诸菩萨出要之门，<a id="a-AQ"></a>闻诸菩萨所证之法，<a id="a-AR"></a>闻诸菩萨不思议功德，<a id="a-AS"></a>闻诸菩萨不思议自在，<a id="a-AT"></a>闻诸菩萨不思议平等，<a id="a-AU"></a>闻诸菩萨不思议勇猛，<a id="a-AV"></a>闻诸菩萨不思议境界广大清净。<a id="a-AW"></a>”作是念已，<a id="a-AX"></a>入妙光城。</p>
  <p id="aAY">见此大城，<a id="a-AZ"></a>以金、<a id="a-Aa"></a>银、<a id="a-Ab"></a>琉璃、<a id="a-Ac"></a>玻璃、<a id="a-Ad"></a>真珠、<a id="a-Ae"></a>砗磲、<a id="a-Af"></a>玛瑙七宝所成，<a id="a-Ag"></a>七宝深堑，<a id="a-Ah"></a>七重围绕；<a id="a-Ai"></a>八功德水盈满其中，<a id="a-Aj"></a>底布金沙，<a id="a-Ak"></a>优钵罗华、<a id="a-Al"></a>波头摩华、<a id="a-Am"></a>拘物头华、<a id="a-An"></a>芬陀利华遍布其上；<a id="a-Ao"></a>宝多罗树七重行列，<a id="a-Ap"></a>七种金刚以为其垣各各围绕，<a id="a-Aq"></a>所谓：<a id="a-Ar"></a>师子光明金刚垣、<a id="a-As"></a>无能超胜金刚垣、<a id="a-At"></a>不可沮坏金刚垣、<a id="a-Au"></a>不可毁缺金刚垣、<a id="a-Av"></a>坚固无碍金刚垣、<a id="a-Aw"></a>胜妙网藏金刚垣、<a id="a-Ax"></a>离尘清净金刚垣，<a id="a-Ay"></a>悉以无数摩尼妙宝间错庄严，<a id="a-Az"></a>种种众宝而为埤堄。<a id="a-B0"></a>其城纵广一十由旬，<a id="a-B1"></a>周回八方，<a id="a-B2"></a>面开八门，<a id="a-B3"></a>皆以七宝周遍严饰，<a id="a-B4"></a>毗琉璃宝以为其地，<a id="a-B5"></a>种种庄严甚可爱乐。</p>
  <p id="aB6">其城之内，<a id="a-B7"></a>十亿衢道，<a id="a-B8"></a>一一道间，<a id="a-B9"></a>皆有无量万亿众生于中止住。<a id="a-BA"></a>有无数阎浮檀金楼阁，<a id="a-BB"></a>毗琉璃摩尼网罗覆其上；<a id="a-BC"></a>无数银楼阁，<a id="a-BD"></a>赤真珠摩尼网罗覆其上；<a id="a-BE"></a>无数毗琉璃楼阁，<a id="a-BF"></a>妙藏摩尼网罗覆其上；<a id="a-BG"></a>无数玻璃楼阁，<a id="a-BH"></a>无垢藏摩尼王网罗覆其上；<a id="a-BI"></a>无数光照世间摩尼宝楼阁，<a id="a-BJ"></a>日藏摩尼王网罗覆其上；<a id="a-BK"></a>无数帝青摩尼宝楼阁，<a id="a-BL"></a>妙光摩尼王网罗覆其上；<a id="a-BM"></a>无数众生海摩尼王楼阁，<a id="a-BN"></a>焰光明摩尼王网罗覆其上；<a id="a-BO"></a>无数金刚宝楼阁，<a id="a-BP"></a>无能胜幢摩尼王网罗覆其上；<a id="a-BQ"></a>无数黑栴檀楼阁，<a id="a-BR"></a>天曼陀罗华网罗覆其上；<a id="a-BS"></a>无数无等香王楼阁，<a id="a-BT"></a>种种华网罗覆其上。</p>
  <p id="aBU">其城复有无数摩尼网、<a id="a-BV"></a>无数宝铃网、<a id="a-BW"></a>无数天香网、<a id="a-BX"></a>无数天华网、<a id="a-BY"></a>无数宝形像网，<a id="a-BZ"></a>无数宝衣帐、<a id="a-Ba"></a>无数宝盖帐、<a id="a-Bb"></a>无数宝楼阁帐、<a id="a-Bc"></a>无数宝华鬘帐之所弥覆，<a id="a-Bd"></a>处处建立宝盖、<a id="a-Be"></a>幢、<a id="a-Bf"></a>幡。</p>
  <p id="aBg">当此城中，<a id="a-Bh"></a>有一楼阁，<a id="a-Bi"></a>名正法藏，<a id="a-Bj"></a>阿僧祇宝以为庄严，<a id="a-Bk"></a>光明赫奕最胜无比，<a id="a-Bl"></a>众生见者心无厌足，<a id="a-Bm"></a>彼大光王常处其中。</p>
  <p id="aBn">尔时，<a id="a-Bo"></a>善财童子于此一切珍宝妙物，<a id="a-Bp"></a>乃至男女、<a id="a-Bq"></a>六尘境界，<a id="a-Br"></a>皆无爱著，<a id="a-Bs"></a>但正思惟究竟之法，<a id="a-Bt"></a>一心愿乐见善知识。</p>
  <p id="aBu">渐次游行，<a id="a-Bv"></a>见大光王去于所住楼阁不远四衢道中，<a id="a-Bw"></a>坐如意摩尼宝莲华藏广大庄严师子之座，<a id="a-Bx"></a>绀琉璃宝以为其足，<a id="a-By"></a>金缯为帐，<a id="a-Bz"></a>众宝为网，<a id="a-C0"></a>上妙天衣以为茵褥。<a id="a-C1"></a>其王于上结跏趺坐，<a id="a-C2"></a>二十八种大人之相、<a id="a-C3"></a>八十随好而以严身；<a id="a-C4"></a>如真金山，<a id="a-C5"></a>光色炽盛；<a id="a-C6"></a>如净空日，<a id="a-C7"></a>威光赫奕；<a id="a-C8"></a>如盛满月，<a id="a-C9"></a>见者清凉；<a id="a-CA"></a>如梵天王，<a id="a-CB"></a>处于梵众；<a id="a-CC"></a>亦如大海，<a id="a-CD"></a>功德法宝无有边际；<a id="a-CE"></a>亦如雪山，<a id="a-CF"></a>相好树林以为严饰；<a id="a-CG"></a>亦如大云，<a id="a-CH"></a>能震法雷，<a id="a-CI"></a>启悟群品；<a id="a-CJ"></a>亦如虚空，<a id="a-CK"></a>显现种种法门星象；<a id="a-CL"></a>如须弥山，<a id="a-CM"></a>四色普现众生心海；<a id="a-CN"></a>亦如宝洲，<a id="a-CO"></a>种种智宝充满其中。</p>
  <p id="aCP">于王座前，<a id="a-CQ"></a>有金、<a id="a-CR"></a>银、<a id="a-CS"></a>琉璃、<a id="a-CT"></a>摩尼、<a id="a-CU"></a>真珠、<a id="a-CV"></a>珊瑚、<a id="a-CW"></a>琥珀、<a id="a-CX"></a>珂贝、<a id="a-CY"></a>璧玉诸珍宝聚，<a id="a-CZ"></a>衣服、<a id="a-Ca"></a>璎珞及诸饮食无量无边种种充满。<a id="a-Cb"></a>复见无量百千万亿上妙宝车、<a id="a-Cc"></a>百千万亿诸天妓乐、<a id="a-Cd"></a>百千万亿天诸妙香、<a id="a-Ce"></a>百千万亿病缘汤药资生之具，<a id="a-Cf"></a>如是一切悉皆珍好。<a id="a-Cg"></a>无量乳牛，<a id="a-Ch"></a>蹄角金色；<a id="a-Ci"></a>无量千亿端正女人，<a id="a-Cj"></a>上妙栴檀以涂其体，<a id="a-Ck"></a>天衣、<a id="a-Cl"></a>璎珞种种庄严，<a id="a-Cm"></a>六十四能靡不该练，<a id="a-Cn"></a>世情礼则悉皆善解，<a id="a-Co"></a>随众生心而以给施。</p>
  <p id="aCp">城邑、<a id="a-Cq"></a>聚落、<a id="a-Cr"></a>四衢道侧，<a id="a-Cs"></a>悉置一切资生之具。<a id="a-Ct"></a>一一道傍皆有二十亿菩萨，<a id="a-Cu"></a>以此诸物给施众生，<a id="a-Cv"></a>为欲普摄众生故，<a id="a-Cw"></a>为令众生欢喜故，<a id="a-Cx"></a>为令众生踊跃故，<a id="a-Cy"></a>为令众生心净故，<a id="a-Cz"></a>为令众生清凉故，<a id="a-D0"></a>为灭众生烦恼故，<a id="a-D1"></a>为令众生知一切义理故，<a id="a-D2"></a>为令众生入一切智道故，<a id="a-D3"></a>为令众生舍冤敌心故，<a id="a-D4"></a>为令众生离身、<a id="a-D5"></a>语恶故，<a id="a-D6"></a>为令众生拔诸邪见故，<a id="a-D7"></a>为令众生净诸业道故。</p>
  <p id="aD8">时，<a id="a-D9"></a>善财童子五体投地，<a id="a-DA"></a>顶礼其足，<a id="a-DB"></a>恭敬右绕，<a id="a-DC"></a>经无量匝，<a id="a-DD"></a>合掌而住，<a id="a-DE"></a>白言：<a id="a-DF"></a>“圣者，<a id="a-DG"></a>我已先发阿耨多罗三藐三菩提心，<a id="a-DH"></a>而未知菩萨云何学菩萨行？<a id="a-DI"></a>云何修菩萨道？<a id="a-DJ"></a>我闻圣者善能诱诲，<a id="a-DK"></a>愿为我说！<a id="a-DL"></a>”</p>
  <p id="aDM">时，<a id="a-DN"></a>王告言：<a id="a-DO"></a>“善男子，<a id="a-DP"></a>我净修菩萨大慈幢行，<a id="a-DQ"></a>我满足菩萨大慈幢行。<a id="a-DR"></a>善男子，<a id="a-DS"></a>我于无量百千万亿乃至不可说不可说佛所，<a id="a-DT"></a>问难此法，<a id="a-DU"></a>思惟观察，<a id="a-DV"></a>修习庄严。</p>
  <p id="aDW">“善男子，<a id="a-DX"></a>我以此法为王，<a id="a-DY"></a>以此法教敕，<a id="a-DZ"></a>以此法摄受，<a id="a-Da"></a>以此法随逐世间，<a id="a-Db"></a>以此法引导众生，<a id="a-Dc"></a>以此法令众生修行，<a id="a-Dd"></a>以此法令众生趣入，<a id="a-De"></a>以此法与众生方便，<a id="a-Df"></a>以此法令众生熏习，<a id="a-Dg"></a>以此法令众生起行，<a id="a-Dh"></a>以此法令众生安住思惟诸法自性，<a id="a-Di"></a>以此法令众生安住慈心，<a id="a-Dj"></a>以慈为主，<a id="a-Dk"></a>具足慈力；<a id="a-Dl"></a>如是，<a id="a-Dm"></a>令住利益心、<a id="a-Dn"></a>安乐心、<a id="a-Do"></a>哀愍心、<a id="a-Dp"></a>摄受心、<a id="a-Dq"></a>守护众生不舍离心、<a id="a-Dr"></a>拔众生苦无休息心。<a id="a-Ds"></a>我以此法令一切众生毕竟快乐，<a id="a-Dt"></a>恒自悦豫，<a id="a-Du"></a>身无诸苦，<a id="a-Dv"></a>心得清凉，<a id="a-Dw"></a>断生死爱，<a id="a-Dx"></a>乐正法乐，<a id="a-Dy"></a>涤烦恼垢，<a id="a-Dz"></a>破恶业障，<a id="a-E0"></a>绝生死流，<a id="a-E1"></a>入真法海，<a id="a-E2"></a>断诸有趣，<a id="a-E3"></a>求一切智，<a id="a-E4"></a>净诸心海，<a id="a-E5"></a>生不坏信。<a id="a-E6"></a>善男子，<a id="a-E7"></a>我已住此大慈幢行，<a id="a-E8"></a>能以正法教化世间。</p>
  <p id="aE9">“善男子，<a id="a-EA"></a>我国土中一切众生，<a id="a-EB"></a>皆于我所无有恐怖。<a id="a-EC"></a>善男子，<a id="a-ED"></a>若有众生贫穷困乏，<a id="a-EE"></a>来至我所而有求索。<a id="a-EF"></a>我开库藏，<a id="a-EG"></a>恣其所取，<a id="a-EH"></a>而语之言：<a id="a-EI"></a>‘莫造诸恶，<a id="a-EJ"></a>莫害众生，<a id="a-EK"></a>莫起诸见，<a id="a-EL"></a>莫生执著。<a id="a-EM"></a>汝等贫乏，<a id="a-EN"></a>若有所须，<a id="a-EO"></a>当来我所及四衢道，<a id="a-EP"></a>一切诸物种种具足，<a id="a-EQ"></a>随意而取勿生疑难。<a id="a-ER"></a>’</p>
  <p id="aES">“善男子，<a id="a-ET"></a>此妙光城所住众生，<a id="a-EU"></a>皆是菩萨发大乘意，<a id="a-EV"></a>随心所欲，<a id="a-EW"></a>所见不同，<a id="a-EX"></a>或见此城其量狭小，<a id="a-EY"></a>或见此城其量广大；<a id="a-EZ"></a>或见土沙以为其地，<a id="a-Ea"></a>或见众宝而以庄严；<a id="a-Eb"></a>或见聚土以为垣墙，<a id="a-Ec"></a>或见宝墙周匝围绕；<a id="a-Ed"></a>或见其地多诸瓦石高下不平，<a id="a-Ee"></a>或见无量大摩尼宝间错庄严平坦如掌；<a id="a-Ef"></a>或见屋宅土木所成，<a id="a-Eg"></a>或见殿堂及诸楼阁、<a id="a-Eh"></a>阶墀、<a id="a-Ei"></a>窗闼、<a id="a-Ej"></a>轩槛、<a id="a-Ek"></a>户牖──如是一切无非妙宝。</p>
  <p id="aEl">“善男子，<a id="a-Em"></a>若有众生其心清净，<a id="a-En"></a>曾种善根供养诸佛，<a id="a-Eo"></a>发心趣向一切智道，<a id="a-Ep"></a>以一切智为究竟处，<a id="a-Eq"></a>及我昔时修菩萨行曾所摄受，<a id="a-Er"></a>则见此城众宝严净；<a id="a-Es"></a>余皆见秽。</p>
  <p id="aEt">“善男子，<a id="a-Eu"></a>此国土中一切众生，<a id="a-Ev"></a>五浊世时乐作诸恶。<a id="a-Ew"></a>我心哀愍而欲救护，<a id="a-Ex"></a>入于菩萨大慈为首随顺世间三昧之门。<a id="a-Ey"></a>入此三昧时，<a id="a-Ez"></a>彼诸众生所有怖畏心、<a id="a-F0"></a>恼害心、<a id="a-F1"></a>冤敌心、<a id="a-F2"></a>诤论心，<a id="a-F3"></a>如是诸心，<a id="a-F4"></a>悉自消灭。<a id="a-F5"></a>何以故？<a id="a-F6"></a>入于菩萨大慈为首顺世三昧，<a id="a-F7"></a>法如是故。<a id="a-F8"></a>善男子，<a id="a-F9"></a>且待须臾，<a id="a-FA"></a>自当现见。<a id="a-FB"></a>”</p>
  <p id="aFC">时，<a id="a-FD"></a>大光王即入此定。<a id="a-FE"></a>其城内外六种震动，<a id="a-FF"></a>诸宝地、<a id="a-FG"></a>宝墙、<a id="a-FH"></a>宝堂、<a id="a-FI"></a>宝殿、<a id="a-FJ"></a>台观、<a id="a-FK"></a>楼阁、<a id="a-FL"></a>阶砌、<a id="a-FM"></a>户牖，<a id="a-FN"></a>如是一切咸出妙音，<a id="a-FO"></a>悉向于王曲躬敬礼。<a id="a-FP"></a>妙光城内所有居人，<a id="a-FQ"></a>靡不同时欢喜踊跃，<a id="a-FR"></a>俱向王所举身投地。<a id="a-FS"></a>村营、<a id="a-FT"></a>城邑一切人众，<a id="a-FU"></a>咸来见王，<a id="a-FV"></a>欢喜敬礼。</p>
  <p id="aFW">近王所住，<a id="a-FX"></a>鸟兽之属，<a id="a-FY"></a>互相瞻视，<a id="a-FZ"></a>起慈悲心，<a id="a-Fa"></a>咸向王前恭敬礼拜。<a id="a-Fb"></a>一切山原及诸草树，<a id="a-Fc"></a>莫不回转向王敬礼。<a id="a-Fd"></a>陂池、<a id="a-Fe"></a>泉井及以河海，<a id="a-Ff"></a>悉皆腾溢，<a id="a-Fg"></a>流注王前。<a id="a-Fh"></a>十千龙王起大香云，<a id="a-Fi"></a>激电震雷，<a id="a-Fj"></a>注微细雨。<a id="a-Fk"></a>有十千天王，<a id="a-Fl"></a>所谓：<a id="a-Fm"></a>忉利天王、<a id="a-Fn"></a>夜摩天王、<a id="a-Fo"></a>兜率陀天王、<a id="a-Fp"></a>善变化天王、<a id="a-Fq"></a>他化自在天王，<a id="a-Fr"></a>如是等而为上首，<a id="a-Fs"></a>于虚空中作众妓乐。<a id="a-Ft"></a>无数天女歌咏赞叹，<a id="a-Fu"></a>雨无数华云、<a id="a-Fv"></a>无数香云、<a id="a-Fw"></a>无数宝鬘云、<a id="a-Fx"></a>无数宝衣云、<a id="a-Fy"></a>无数宝盖云、<a id="a-Fz"></a>无数宝幢云、<a id="a-G0"></a>无数宝幡云，<a id="a-G1"></a>于虚空中而为庄严，<a id="a-G2"></a>供养其王。<a id="a-G3"></a>伊罗婆拏大象王，<a id="a-G4"></a>以自在力，<a id="a-G5"></a>于虚空中敷布无数大宝莲华，<a id="a-G6"></a>垂无数宝璎珞、<a id="a-G7"></a>无数宝缯带、<a id="a-G8"></a>无数宝鬘、<a id="a-G9"></a>无数宝严具、<a id="a-GA"></a>无数宝华、<a id="a-GB"></a>无数宝香，<a id="a-GC"></a>种种奇妙以为严饰，<a id="a-GD"></a>无数采女种种歌赞。</p>
  <p id="aGE">阎浮提内复有无量百千万亿诸罗刹王、<a id="a-GF"></a>诸夜叉王、<a id="a-GG"></a>鸠槃荼王、<a id="a-GH"></a>毗舍阇王，<a id="a-GI"></a>或住大海，<a id="a-GJ"></a>或居陆地，<a id="a-GK"></a>饮血啖肉，<a id="a-GL"></a>残害众生；<a id="a-GM"></a>皆起慈心，<a id="a-GN"></a>愿行利益，<a id="a-GO"></a>明识后世，<a id="a-GP"></a>不造诸恶；<a id="a-GQ"></a>恭敬合掌，<a id="a-GR"></a>顶礼于王。<a id="a-GS"></a>如阎浮提，<a id="a-GT"></a>余三天下，<a id="a-GU"></a>乃至三千大千世界，<a id="a-GV"></a>乃至十方百千万亿那由他世界中，<a id="a-GW"></a>所有一切毒恶众生悉亦如是。</p>
  <p id="aGX">时，<a id="a-GY"></a>大光王从三昧起，<a id="a-GZ"></a>告善财言：<a id="a-Ga"></a>“善男子，<a id="a-Gb"></a>我唯知此菩萨大慈为首随顺世间三昧门。<a id="a-Gc"></a>如诸菩萨摩诃萨为高盖，<a id="a-Gd"></a>慈心普荫诸众生故；<a id="a-Ge"></a>为修行，<a id="a-Gf"></a>下、<a id="a-Gg"></a>中、<a id="a-Gh"></a>上行悉等行故；<a id="a-Gi"></a>为大地，<a id="a-Gj"></a>能以慈心任持一切诸众生故；<a id="a-Gk"></a>为满月，<a id="a-Gl"></a>福德光明于世间中平等现故；<a id="a-Gm"></a>为净日，<a id="a-Gn"></a>以智光明照耀一切所知境故；<a id="a-Go"></a>为明灯，<a id="a-Gp"></a>能破一切众生心中诸黑暗故；<a id="a-Gq"></a>为水清珠，<a id="a-Gr"></a>能清一切众生心中谄诳浊故；<a id="a-Gs"></a>为如意宝，<a id="a-Gt"></a>悉能满足一切众生心所愿故；<a id="a-Gu"></a>为大风，<a id="a-Gv"></a>速令众生修习三昧入一切智大城中故。<a id="a-Gw"></a>而我云何能知其行，<a id="a-Gx"></a>能说其德，<a id="a-Gy"></a>能称量彼福德大山，<a id="a-Gz"></a>能瞻仰彼功德众星，<a id="a-H0"></a>能观察彼大愿风轮，<a id="a-H1"></a>能趣入彼甚深法门，<a id="a-H2"></a>能显示彼庄严大海，<a id="a-H3"></a>能阐明彼普贤行门，<a id="a-H4"></a>能开示彼诸三昧窟，<a id="a-H5"></a>能赞叹彼大慈悲云？</p>
  <p id="aH6">“善男子，<a id="a-H7"></a>于此南方，<a id="a-H8"></a>有一王都，<a id="a-H9"></a>名曰安住；<a id="a-HA"></a>有优婆夷，<a id="a-HB"></a>名曰不动。<a id="a-HC"></a>汝诣彼问：<a id="a-HD"></a>菩萨云何学菩萨行、<a id="a-HE"></a>修菩萨道？<a id="a-HF"></a>”</p>
  <p id="aHG">时，<a id="a-HH"></a>善财童子顶礼王足，<a id="a-HI"></a>绕无数匝，<a id="a-HJ"></a>殷勤瞻仰，<a id="a-HK"></a>辞退而去。</p>
  <p id="aHL">尔时，<a id="a-HM"></a>善财童子出妙光城，<a id="a-HN"></a>游行道路，<a id="a-HO"></a>正念思惟大光王教，<a id="a-HP"></a>忆念菩萨大慈幢行门，<a id="a-HQ"></a>思惟菩萨随顺世间三昧光明门，<a id="a-HR"></a>增长彼不思议愿福德自在力，<a id="a-HS"></a>坚固彼不思议成熟众生智，<a id="a-HT"></a>观察彼不思议不共受用大威德，<a id="a-HU"></a>忆念彼不思议差别相，<a id="a-HV"></a>思惟彼不思议清净眷属，<a id="a-HW"></a>思惟彼不思议所作业；<a id="a-HX"></a>生欢喜心，<a id="a-HY"></a>生净信心，<a id="a-HZ"></a>生猛利心，<a id="a-Ha"></a>生欣悦心，<a id="a-Hb"></a>生踊跃心，<a id="a-Hc"></a>生庆幸心，<a id="a-Hd"></a>生无浊心，<a id="a-He"></a>生清净心，<a id="a-Hf"></a>生坚固心，<a id="a-Hg"></a>生广大心，<a id="a-Hh"></a>生无尽心。<a id="a-Hi"></a>如是思惟，<a id="a-Hj"></a>悲泣流泪，<a id="a-Hk"></a>念善知识实为希有，<a id="a-Hl"></a>出生一切诸功德处，<a id="a-Hm"></a>出生一切诸菩萨行，<a id="a-Hn"></a>出生一切菩萨净念，<a id="a-Ho"></a>出生一切陀罗尼轮，<a id="a-Hp"></a>出生一切三昧光明，<a id="a-Hq"></a>出生一切诸佛知见，<a id="a-Hr"></a>普雨一切诸佛法雨，<a id="a-Hs"></a>显示一切菩萨愿门，<a id="a-Ht"></a>出生难思智慧光明，<a id="a-Hu"></a>增长一切菩萨根芽。<a id="a-Hv"></a>又作是念：<a id="a-Hw"></a>“善知识者，<a id="a-Hx"></a>能普救护一切恶道，<a id="a-Hy"></a>能普演说诸平等法，<a id="a-Hz"></a>能普显示诸夷险道，<a id="a-I0"></a>能普开阐大乘奥义，<a id="a-I1"></a>能普劝发普贤诸行，<a id="a-I2"></a>能普引到一切智城，<a id="a-I3"></a>能普令入法界大海，<a id="a-I4"></a>能普令见三世法海，<a id="a-I5"></a>能普授与众圣道场，<a id="a-I6"></a>能普增长一切白法。<a id="a-I7"></a>”</p>
  <p id="aI8">善财童子如是悲哀思念之时，<a id="a-I9"></a>彼常随逐觉悟菩萨、<a id="a-IA"></a>如来使天，<a id="a-IB"></a>于虚空中而告之言：<a id="a-IC"></a>“善男子，<a id="a-ID"></a>其有修行善知识教，<a id="a-IE"></a>诸佛世尊悉皆欢喜；<a id="a-IF"></a>其有随顺善知识语，<a id="a-IG"></a>则得近于一切智地；<a id="a-IH"></a>其有能于善知识语无疑惑者，<a id="a-II"></a>则常值遇一切善友；<a id="a-IJ"></a>其有发心愿常不离善知识者，<a id="a-IK"></a>则得具足一切义利。<a id="a-IL"></a>善男子，<a id="a-IM"></a>汝可往诣安住王都，<a id="a-IN"></a>即当得见不动优婆夷大善知识。<a id="a-IO"></a>”</p>
  <p id="aIP">时，<a id="a-IQ"></a>善财童子从彼三昧智光明起，<a id="a-IR"></a>渐次游行，<a id="a-IS"></a>至安住城，<a id="a-IT"></a>周遍推求不动优婆夷今在何所？<a id="a-IU"></a>无量人众咸告之言：<a id="a-IV"></a>“善男子，<a id="a-IW"></a>不动优婆夷身是童女，<a id="a-IX"></a>在其家内，<a id="a-IY"></a>父母守护，<a id="a-IZ"></a>与自亲属无量人众演说妙法。<a id="a-Ia"></a>”善财童子闻是语已，<a id="a-Ib"></a>其心欢喜，<a id="a-Ic"></a>如见父母，<a id="a-Id"></a>即诣不动优婆夷舍。</p>
  <p id="aIe">入其宅内，<a id="a-If"></a>见彼堂宇，<a id="a-Ig"></a>金色光明普皆照耀，<a id="a-Ih"></a>遇斯光者身意清凉。<a id="a-Ii"></a>善财童子光明触身，<a id="a-Ij"></a>即时获得五百三昧门，<a id="a-Ik"></a>所谓：<a id="a-Il"></a>了一切希有相三昧门、<a id="a-Im"></a>入寂静三昧门、<a id="a-In"></a>远离一切世间三昧门、<a id="a-Io"></a>普眼舍得三昧门、<a id="a-Ip"></a>如来藏三昧门，<a id="a-Iq"></a>得如是等五百三昧门；<a id="a-Ir"></a>以此三昧门故，<a id="a-Is"></a>身心柔软，<a id="a-It"></a>如七日胎。<a id="a-Iu"></a>又闻妙香，<a id="a-Iv"></a>非诸天、<a id="a-Iw"></a>龙、<a id="a-Ix"></a>乾闼婆等人与非人之所能有。</p>
  <p id="aIy">善财童子前诣其所，<a id="a-Iz"></a>恭敬合掌，<a id="a-J0"></a>一心观察，<a id="a-J1"></a>见其形色端正殊妙，<a id="a-J2"></a>十方世界一切女人无有能及，<a id="a-J3"></a>况其过者？<a id="a-J4"></a>唯除如来及以一切灌顶菩萨。<a id="a-J5"></a>口出妙香，<a id="a-J6"></a>宫殿庄严，<a id="a-J7"></a>并其眷属悉无与等，<a id="a-J8"></a>况复过者？<a id="a-J9"></a>十方世界一切众生，<a id="a-JA"></a>无有于此优婆夷所起染著心；<a id="a-JB"></a>若得暂见，<a id="a-JC"></a>所有烦恼悉自消灭。<a id="a-JD"></a>譬如百万大梵天王，<a id="a-JE"></a>决定不生欲界烦恼；<a id="a-JF"></a>其有见此优婆夷者，<a id="a-JG"></a>所有烦恼应知亦然。<a id="a-JH"></a>十方众生观此女人皆无厌足，<a id="a-JI"></a>唯除具足大智慧者。</p>
  <p id="aJJ">尔时，<a id="a-JK"></a>善财童子曲躬合掌，<a id="a-JL"></a>正念观察，<a id="a-JM"></a>见此女人，<a id="a-JN"></a>其身自在不可思议，<a id="a-JO"></a>色相颜容世无与等，<a id="a-JP"></a>光明洞彻物无能障，<a id="a-JQ"></a>普为众生而作利益，<a id="a-JR"></a>其身毛孔恒出妙香，<a id="a-JS"></a>眷属无边，<a id="a-JT"></a>宫殿第一，<a id="a-JU"></a>功德深广莫知涯际；<a id="a-JV"></a>心生欢喜，<a id="a-JW"></a>以颂赞曰：</p>
  <p id="aJX">“守护清净戒，<a id="a-JY"></a>修行广大忍，<a id="a-JZ"></a>精进不退转，<a id="a-Ja"></a>光明照世间。<a id="a-Jb"></a>”</p>
  <p id="aJc">尔时，<a id="a-Jd"></a>善财童子说此颂已，<a id="a-Je"></a>白言：<a id="a-Jf"></a>“圣者，<a id="a-Jg"></a>我已先发阿耨多罗三藐三菩提心，<a id="a-Jh"></a>而未知菩萨云何学菩萨行？<a id="a-Ji"></a>云何修菩萨道？<a id="a-Jj"></a>我闻圣者善能诱诲，<a id="a-Jk"></a>愿为我说！<a id="a-Jl"></a>”</p>
  <p id="aJm">时，<a id="a-Jn"></a>不动优婆夷以菩萨柔软语、<a id="a-Jo"></a>悦意语，<a id="a-Jp"></a>慰喻善财，<a id="a-Jq"></a>而告之言：<a id="a-Jr"></a>“善哉！<a id="a-Js"></a>善哉！<a id="a-Jt"></a>善男子，<a id="a-Ju"></a>汝已能发阿耨多罗三藐三菩提心。<a id="a-Jv"></a>善男子，<a id="a-Jw"></a>我得菩萨难摧伏智慧藏解脱门，<a id="a-Jx"></a>我得菩萨坚固受持行门，<a id="a-Jy"></a>我得菩萨一切法平等地总持门，<a id="a-Jz"></a>我得菩萨照明一切法辩才门，<a id="a-K0"></a>我得菩萨求一切法无疲厌三昧门。<a id="a-K1"></a>”</p>
  <p id="aK2">善财童子言：<a id="a-K3"></a>“圣者，<a id="a-K4"></a>菩萨难摧伏智慧藏解脱门，<a id="a-K5"></a>乃至求一切法无疲厌三昧门，<a id="a-K6"></a>境界云何？<a id="a-K7"></a>”</p>
  <p id="aK8">童女言：<a id="a-K9"></a>“善男子，<a id="a-KA"></a>此处难知。<a id="a-KB"></a>”</p>
  <p id="aKC">善财白言：<a id="a-KD"></a>“唯愿圣者，<a id="a-KE"></a>承佛神力，<a id="a-KF"></a>为我宣说！<a id="a-KG"></a>我当因善知识，<a id="a-KH"></a>能信能受，<a id="a-KI"></a>能知能了，<a id="a-KJ"></a>趣入观察，<a id="a-KK"></a>修习随顺，<a id="a-KL"></a>离诸分别，<a id="a-KM"></a>究竟平等。<a id="a-KN"></a>”</p>
  <p id="aKO">优婆夷言：<a id="a-KP"></a>“善男子，<a id="a-KQ"></a>过去世中有劫，<a id="a-KR"></a>名离垢，<a id="a-KS"></a>佛号修臂。<a id="a-KT"></a>时，<a id="a-KU"></a>有国王名曰电授，<a id="a-KV"></a>唯有一女，<a id="a-KW"></a>即我身是。<a id="a-KX"></a>我于夜分废音乐时，<a id="a-KY"></a>父母兄弟悉已眠寝，<a id="a-KZ"></a>五百童女亦皆昏寐。<a id="a-Ka"></a>我于楼上仰观星宿，<a id="a-Kb"></a>于虚空中见彼如来如宝山王，<a id="a-Kc"></a>无量无边天龙八部、<a id="a-Kd"></a>诸菩萨众所共围绕，<a id="a-Ke"></a>佛身普放大光明网周遍十方无所障碍，<a id="a-Kf"></a>佛身毛孔皆出妙香。<a id="a-Kg"></a>我闻是香，<a id="a-Kh"></a>身体柔软，<a id="a-Ki"></a>心生欢喜；<a id="a-Kj"></a>便从楼下至于地上，<a id="a-Kk"></a>合十指爪，<a id="a-Kl"></a>顶礼于佛。<a id="a-Km"></a>又观彼佛不见顶相，<a id="a-Kn"></a>观身左右莫知边际。<a id="a-Ko"></a>思惟彼佛诸相随好无有厌足，<a id="a-Kp"></a>窃自念言：<a id="a-Kq"></a>‘此佛世尊作何等业，<a id="a-Kr"></a>获于如是上妙之身，<a id="a-Ks"></a>相好圆满，<a id="a-Kt"></a>光明具足，<a id="a-Ku"></a>眷属成就，<a id="a-Kv"></a>宫殿严好，<a id="a-Kw"></a>福德智慧悉皆清净，<a id="a-Kx"></a>总持三昧不可思议，<a id="a-Ky"></a>神通自在，<a id="a-Kz"></a>辩才无碍？<a id="a-L0"></a>’</p>
  <p id="aL1">“善男子，<a id="a-L2"></a>尔时，<a id="a-L3"></a>如来知我心念，<a id="a-L4"></a>即告我言：<a id="a-L5"></a>‘汝应发不可坏心，<a id="a-L6"></a>灭诸烦恼；<a id="a-L7"></a>应发无能胜心，<a id="a-L8"></a>破诸取著；<a id="a-L9"></a>应发无退怯心，<a id="a-LA"></a>入深法门；<a id="a-LB"></a>应发能堪耐心，<a id="a-LC"></a>救恶众生；<a id="a-LD"></a>应发无迷惑心，<a id="a-LE"></a>普于一切诸趣受生；<a id="a-LF"></a>应发无厌足心，<a id="a-LG"></a>求见诸佛无有休息；<a id="a-LH"></a>应发无知足心，<a id="a-LI"></a>悉受一切如来法雨；<a id="a-LJ"></a>应发正思惟心，<a id="a-LK"></a>普生一切佛法光明；<a id="a-LL"></a>应发大住持心，<a id="a-LM"></a>普转一切诸佛法轮；<a id="a-LN"></a>应发广流通心，<a id="a-LO"></a>随众生欲施其法宝。<a id="a-LP"></a>’</p>
  <p id="aLQ">“善男子，<a id="a-LR"></a>我于彼佛所闻如是法，<a id="a-LS"></a>求一切智，<a id="a-LT"></a>求佛十力，<a id="a-LU"></a>求佛辩才，<a id="a-LV"></a>求佛光明，<a id="a-LW"></a>求佛色身，<a id="a-LX"></a>求佛相好，<a id="a-LY"></a>求佛众会，<a id="a-LZ"></a>求佛国土，<a id="a-La"></a>求佛威仪，<a id="a-Lb"></a>求佛寿命。<a id="a-Lc"></a>发是心已，<a id="a-Ld"></a>其心坚固犹如金刚，<a id="a-Le"></a>一切烦恼及以二乘悉不能坏。</p>
  <p id="aLf">“善男子，<a id="a-Lg"></a>我发是心已来，<a id="a-Lh"></a>经阎浮提微尘数劫，<a id="a-Li"></a>尚不生于念欲之心，<a id="a-Lj"></a>况行其事？<a id="a-Lk"></a>尔所劫中，<a id="a-Ll"></a>于自亲属不起瞋心，<a id="a-Lm"></a>况他众生？<a id="a-Ln"></a>尔所劫中，<a id="a-Lo"></a>于其自身不生我见，<a id="a-Lp"></a>况于众具而计我所？<a id="a-Lq"></a>尔所劫中，<a id="a-Lr"></a>死时、<a id="a-Ls"></a>生时及住胎藏，<a id="a-Lt"></a>未曾迷惑起众生想及无记心，<a id="a-Lu"></a>况于余时？<a id="a-Lv"></a>尔所劫中，<a id="a-Lw"></a>乃至梦中随见一佛未曾忘失，<a id="a-Lx"></a>何况菩萨十眼所见？<a id="a-Ly"></a>尔所劫中，<a id="a-Lz"></a>受持一切如来正法，<a id="a-M0"></a>未曾忘失一文一句，<a id="a-M1"></a>乃至世俗所有言辞尚不忘失，<a id="a-M2"></a>何况如来金口所说？<a id="a-M3"></a>尔所劫中，<a id="a-M4"></a>受持一切如来法海，<a id="a-M5"></a>一文一句无不思惟、<a id="a-M6"></a>无不观察，<a id="a-M7"></a>乃至一切世俗之法亦复如是。<a id="a-M8"></a>尔所劫中，<a id="a-M9"></a>受持如是一切法海，<a id="a-MA"></a>未曾于一法中不得三昧，<a id="a-MB"></a>乃至世间技术之法，<a id="a-MC"></a>一一法中悉亦如是。<a id="a-MD"></a>尔所劫中，<a id="a-ME"></a>住持一切如来法轮，<a id="a-MF"></a>随所住持，<a id="a-MG"></a>未曾废舍一文一句，<a id="a-MH"></a>乃至不曾生于世智，<a id="a-MI"></a>唯除为欲调众生故。<a id="a-MJ"></a>尔所劫中，<a id="a-MK"></a>见诸佛海，<a id="a-ML"></a>未曾于一佛所不得成就清净大愿，<a id="a-MM"></a>乃至于诸化佛之所悉亦如是。<a id="a-MN"></a>尔所劫中，<a id="a-MO"></a>见诸菩萨修行妙行，<a id="a-MP"></a>无有一行我不成就。<a id="a-MQ"></a>尔所劫中，<a id="a-MR"></a>所有众生，<a id="a-MS"></a>无一众生我不劝发阿耨多罗三藐三菩提心，<a id="a-MT"></a>未曾劝一众生发于声闻、<a id="a-MU"></a>辟支佛意。<a id="a-MV"></a>尔所劫中，<a id="a-MW"></a>于一切佛法，<a id="a-MX"></a>乃至一文一句，<a id="a-MY"></a>不生疑惑，<a id="a-MZ"></a>不生二想，<a id="a-Ma"></a>不生分别想，<a id="a-Mb"></a>不生种种想，<a id="a-Mc"></a>不生执著想，<a id="a-Md"></a>不生胜劣想，<a id="a-Me"></a>不生爱憎想。</p>
  <p id="aMf">“善男子，<a id="a-Mg"></a>我从是来，<a id="a-Mh"></a>常见诸佛，<a id="a-Mi"></a>常见菩萨，<a id="a-Mj"></a>常见真实善知识，<a id="a-Mk"></a>常闻诸佛愿，<a id="a-Ml"></a>常闻菩萨行，<a id="a-Mm"></a>常闻菩萨波罗蜜门，<a id="a-Mn"></a>常闻菩萨地智光明门，<a id="a-Mo"></a>常闻菩萨无尽藏门，<a id="a-Mp"></a>常闻入无边世界网门，<a id="a-Mq"></a>常闻出生无边众生界因门，<a id="a-Mr"></a>常以清净智慧光明除灭一切众生烦恼，<a id="a-Ms"></a>常以智慧生长一切众生善根，<a id="a-Mt"></a>常随一切众生所乐示现其身，<a id="a-Mu"></a>常以清净上妙言音开悟法界一切众生。</p>
  <p id="aMv">“善男子，<a id="a-Mw"></a>我得菩萨求一切法无厌足庄严门，<a id="a-Mx"></a>我得一切法平等地总持门，<a id="a-My"></a>现不思议自在神变。<a id="a-Mz"></a>汝欲见不？<a id="a-N0"></a>”</p>
  <p id="aN1">善财言：<a id="a-N2"></a>“唯！<a id="a-N3"></a>我心愿见。<a id="a-N4"></a>”</p>
  <p id="aN5">尔时，<a id="a-N6"></a>不动优婆夷坐于龙藏师子之座，<a id="a-N7"></a>入求一切法无厌足庄严三昧门、<a id="a-N8"></a>不空轮庄严三昧门、<a id="a-N9"></a>十力智轮现前三昧门、<a id="a-NA"></a>佛种无尽藏三昧门，<a id="a-NB"></a>入如是等一万三昧门。<a id="a-NC"></a>入此三昧门时，<a id="a-ND"></a>十方各有不可说佛刹微尘数世界六种震动，<a id="a-NE"></a>皆悉清净琉璃所成；<a id="a-NF"></a>一一世界中，<a id="a-NG"></a>有百亿四天下，<a id="a-NH"></a>百亿如来或住兜率天乃至般涅槃；<a id="a-NI"></a>一一如来放光明网，<a id="a-NJ"></a>周遍法界道场众会，<a id="a-NK"></a>清净围绕，<a id="a-NL"></a>转妙法轮，<a id="a-NM"></a>开悟群生。</p>
  <p id="aNN">时，<a id="a-NO"></a>不动优婆夷从三昧起，<a id="a-NP"></a>告善财言：<a id="a-NQ"></a>“善男子，<a id="a-NR"></a>汝见此不？<a id="a-NS"></a>”</p>
  <p id="aNT">善财言：<a id="a-NU"></a>“唯！<a id="a-NV"></a>我皆已见。<a id="a-NW"></a>”</p>
  <p id="aNX">优婆夷言：<a id="a-NY"></a>“善男子，<a id="a-NZ"></a>我唯得此求一切法无厌足三昧光明，<a id="a-Na"></a>为一切众生说微妙法，<a id="a-Nb"></a>皆令欢喜。<a id="a-Nc"></a>如诸菩萨摩诃萨，<a id="a-Nd"></a>如金翅鸟，<a id="a-Ne"></a>游行虚空无所障碍，<a id="a-Nf"></a>能入一切众生大海，<a id="a-Ng"></a>见有善根已成熟者，<a id="a-Nh"></a>便即执取置菩提岸；<a id="a-Ni"></a>又如商客，<a id="a-Nj"></a>入大宝洲，<a id="a-Nk"></a>采求如来十力智宝；<a id="a-Nl"></a>又如渔师，<a id="a-Nm"></a>持正法网，<a id="a-Nn"></a>入生死海，<a id="a-No"></a>于爱水中漉诸众生；<a id="a-Np"></a>如阿修罗王，<a id="a-Nq"></a>能遍[打-丁+毛]动三有大城诸烦恼海；<a id="a-Nr"></a>又如日轮，<a id="a-Ns"></a>出现虚空，<a id="a-Nt"></a>照爱水泥，<a id="a-Nu"></a>令其干竭；<a id="a-Nv"></a>又如满月，<a id="a-Nw"></a>出现虚空，<a id="a-Nx"></a>令可化者心华开敷；<a id="a-Ny"></a>又如大地，<a id="a-Nz"></a>普皆平等，<a id="a-O0"></a>无量众生于中止住，<a id="a-O1"></a>增长一切善法根芽；<a id="a-O2"></a>又如大风，<a id="a-O3"></a>所向无碍，<a id="a-O4"></a>能拔一切诸见大树；<a id="a-O5"></a>如转轮王，<a id="a-O6"></a>游行世间，<a id="a-O7"></a>以四摄事摄诸众生。<a id="a-O8"></a>而我云何能知能说彼功德行？</p>
  <p id="aO9">“善男子，<a id="a-OA"></a>于此南方，<a id="a-OB"></a>有一大城，<a id="a-OC"></a>名无量都萨罗；<a id="a-OD"></a>其中有一出家外道，<a id="a-OE"></a>名曰遍行。<a id="a-OF"></a>汝往彼问：<a id="a-OG"></a>菩萨云何学菩萨行、<a id="a-OH"></a>修菩萨道？<a id="a-OI"></a>”</p>
  <p id="aOJ">时，<a id="a-OK"></a>善财童子顶礼其足，<a id="a-OL"></a>绕无量匝，<a id="a-OM"></a>殷勤瞻仰，<a id="a-ON"></a>辞退而去。</p>
 </body>
</html>