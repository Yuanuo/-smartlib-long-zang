<!doctype html>
<html id="z3IBTUVHz" data-ver="1090">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十七</h1>
  <h2 id="a2">佛不思议法品第三十三之二</h2>
  <p id="a3">“佛子，<a id="a-4"></a>诸佛世尊有十种广大佛事，<a id="a-5"></a>无量无边，<a id="a-6"></a>不可思议，<a id="a-7"></a>一切世间诸天及人皆不能知，<a id="a-8"></a>去、<a id="a-9"></a>来、<a id="a-A"></a>现在所有一切声闻、<a id="a-B"></a>独觉亦不能知，<a id="a-C"></a>唯除如来威神之力。<a id="a-D"></a>何等为十？<a id="a-E"></a>所谓：</p>
  <p id="aF">“一切诸佛于尽虚空遍法界一切世界兜率陀天，<a id="a-G"></a>皆现受生，<a id="a-H"></a>修菩萨行，<a id="a-I"></a>作大佛事，<a id="a-J"></a>无量色相，<a id="a-K"></a>无量威德，<a id="a-L"></a>无量光明，<a id="a-M"></a>无量音声，<a id="a-N"></a>无量言辞，<a id="a-O"></a>无量三昧，<a id="a-P"></a>无量智慧，<a id="a-Q"></a>所行境界摄取一切人、<a id="a-R"></a>天、<a id="a-S"></a>魔、<a id="a-T"></a>梵、<a id="a-U"></a>沙门、<a id="a-V"></a>婆罗门、<a id="a-W"></a>阿修罗等，<a id="a-X"></a>大慈无碍，<a id="a-Y"></a>大悲究竟，<a id="a-Z"></a>平等饶益一切众生，<a id="a-a"></a>或令生天，<a id="a-b"></a>或令生人，<a id="a-c"></a>或净其根，<a id="a-d"></a>或调其心，<a id="a-e"></a>或时为说差别三乘，<a id="a-f"></a>或时为说圆满一乘，<a id="a-g"></a>普皆济度，<a id="a-h"></a>令出生死，<a id="a-i"></a>是为第一广大佛事。</p>
  <p id="aj">“佛子，<a id="a-k"></a>一切诸佛从兜率天降神母胎，<a id="a-l"></a>以究竟三昧观受生法如幻、<a id="a-m"></a>如化、<a id="a-n"></a>如影、<a id="a-o"></a>如空、<a id="a-p"></a>如热时焰，<a id="a-q"></a>随乐而受，<a id="a-r"></a>无量无碍，<a id="a-s"></a>入无诤法，<a id="a-t"></a>起无著智，<a id="a-u"></a>离欲清净，<a id="a-v"></a>成就广大妙庄严藏，<a id="a-w"></a>受最后身，<a id="a-x"></a>住大宝庄严楼阁而作佛事，<a id="a-y"></a>或以神力而作佛事，<a id="a-z"></a>或以正念而作佛事，<a id="a-10"></a>或现神通而作佛事，<a id="a-11"></a>或现智日而作佛事，<a id="a-12"></a>或现诸佛广大境界而作佛事，<a id="a-13"></a>或现诸佛无量光明而作佛事，<a id="a-14"></a>或入无数广大三昧而作佛事，<a id="a-15"></a>或现从彼诸三昧起而作佛事。<a id="a-16"></a>佛子，<a id="a-17"></a>如来尔时在母胎中，<a id="a-18"></a>为欲利益一切世间种种示现而作佛事。<a id="a-19"></a>所谓：<a id="a-1A"></a>或现初生，<a id="a-1B"></a>或现童子，<a id="a-1C"></a>或现在宫，<a id="a-1D"></a>或现出家，<a id="a-1E"></a>或复示现成等正觉，<a id="a-1F"></a>或复示现转妙法轮，<a id="a-1G"></a>或示现于入般涅槃，<a id="a-1H"></a>如是皆以种种方便，<a id="a-1I"></a>于一切方、<a id="a-1J"></a>一切网、<a id="a-1K"></a>一切旋、<a id="a-1L"></a>一切种、<a id="a-1M"></a>一切世界中而作佛事。<a id="a-1N"></a>是为第二广大佛事。</p>
  <p id="a1O">“佛子，<a id="a-1P"></a>一切诸佛一切善业皆已清净，<a id="a-1Q"></a>一切生智皆已明洁，<a id="a-1R"></a>而以生法诱导群迷，<a id="a-1S"></a>令其开悟，<a id="a-1T"></a>具行众善。<a id="a-1U"></a>为众生故，<a id="a-1V"></a>示诞王宫，<a id="a-1W"></a>一切诸佛于诸色欲宫殿妓乐皆已舍离，<a id="a-1X"></a>无所贪染，<a id="a-1Y"></a>常观诸有空无体性，<a id="a-1Z"></a>一切乐具悉不真实，<a id="a-1a"></a>持佛净戒究竟圆满；<a id="a-1b"></a>观诸内宫妻妾、<a id="a-1c"></a>侍从生大悲愍，<a id="a-1d"></a>观诸众生虚妄不实起大慈心，<a id="a-1e"></a>观诸世间无一可乐而生大喜，<a id="a-1f"></a>于一切法心得自在而起大舍；<a id="a-1g"></a>具佛功德，<a id="a-1h"></a>现生法界，<a id="a-1i"></a>身相圆满，<a id="a-1j"></a>眷属清净，<a id="a-1k"></a>而于一切皆无所著；<a id="a-1l"></a>以随类音为众演说，<a id="a-1m"></a>令于世法深生厌离，<a id="a-1n"></a>如其所行示所得果，<a id="a-1o"></a>复以方便随应教化；<a id="a-1p"></a>未成熟者令其成熟，<a id="a-1q"></a>已成熟者令得解脱，<a id="a-1r"></a>为作佛事令不退转；<a id="a-1s"></a>复以广大慈悲之心，<a id="a-1t"></a>恒为众生说种种法，<a id="a-1u"></a>又为示现三种自在，<a id="a-1v"></a>令其开悟，<a id="a-1w"></a>心得清净。<a id="a-1x"></a>虽处内宫，<a id="a-1y"></a>众所咸睹，<a id="a-1z"></a>而于一切诸世界中施作佛事；<a id="a-20"></a>以大智慧，<a id="a-21"></a>以大精进，<a id="a-22"></a>示现种种诸佛神通，<a id="a-23"></a>无碍无尽。<a id="a-24"></a>恒住三种巧方便业，<a id="a-25"></a>所谓：<a id="a-26"></a>身业究竟清净、<a id="a-27"></a>语业常随智慧而行、<a id="a-28"></a>意业甚深无有障碍，<a id="a-29"></a>以是方便利益众生。<a id="a-2A"></a>是为第三广大佛事。</p>
  <p id="a2B">“佛子，<a id="a-2C"></a>一切诸佛示处种种庄严宫殿，<a id="a-2D"></a>观察厌离，<a id="a-2E"></a>舍而出家，<a id="a-2F"></a>欲使众生了知世法皆是妄想、<a id="a-2G"></a>无常、<a id="a-2H"></a>败坏，<a id="a-2I"></a>深起厌离，<a id="a-2J"></a>不生染著，<a id="a-2K"></a>永断世间贪爱烦恼，<a id="a-2L"></a>修清净行，<a id="a-2M"></a>利益众生。<a id="a-2N"></a>当出家时，<a id="a-2O"></a>舍俗威仪，<a id="a-2P"></a>住无诤法，<a id="a-2Q"></a>满足本愿无量功德，<a id="a-2R"></a>以大智光灭世痴暗，<a id="a-2S"></a>为诸世间无上福田，<a id="a-2T"></a>常为众生赞佛功德，<a id="a-2U"></a>令于佛所植诸善本，<a id="a-2V"></a>以智慧眼见真实义；<a id="a-2W"></a>复为众生赞说出家，<a id="a-2X"></a>清净无过，<a id="a-2Y"></a>永得出离，<a id="a-2Z"></a>长为世间智慧高幢。<a id="a-2a"></a>是为第四广大佛事。</p>
  <p id="a2b">“佛子，<a id="a-2c"></a>一切诸佛具一切智，<a id="a-2d"></a>于无量法悉已知见，<a id="a-2e"></a>菩提树下成最正觉，<a id="a-2f"></a>降伏众魔，<a id="a-2g"></a>威德特尊。<a id="a-2h"></a>其身充满一切世界，<a id="a-2i"></a>神力所作无边无尽，<a id="a-2j"></a>于一切智所行之义皆得自在，<a id="a-2k"></a>修诸功德悉已圆满。<a id="a-2l"></a>其菩提座具足庄严，<a id="a-2m"></a>周遍十方一切世界，<a id="a-2n"></a>佛处其上转妙法轮，<a id="a-2o"></a>说诸菩萨所有行愿，<a id="a-2p"></a>开示无量诸佛境界，<a id="a-2q"></a>令诸菩萨皆得悟入，<a id="a-2r"></a>修行种种清净妙行。<a id="a-2s"></a>复能示导一切众生令种善根，<a id="a-2t"></a>生于如来平等地中，<a id="a-2u"></a>住诸菩萨无边妙行，<a id="a-2v"></a>成就一切功德胜法，<a id="a-2w"></a>一切世界、<a id="a-2x"></a>一切众生、<a id="a-2y"></a>一切佛刹、<a id="a-2z"></a>一切诸法、<a id="a-30"></a>一切菩萨、<a id="a-31"></a>一切教化、<a id="a-32"></a>一切三世、<a id="a-33"></a>一切调伏、<a id="a-34"></a>一切神变、<a id="a-35"></a>一切众生心之乐欲，<a id="a-36"></a>悉善了知而作佛事。<a id="a-37"></a>是为第五广大佛事。</p>
  <p id="a38">“佛子，<a id="a-39"></a>一切诸佛转不退法轮，<a id="a-3A"></a>令诸菩萨不退转故；<a id="a-3B"></a>转无量法轮，<a id="a-3C"></a>令一切世间咸了知故；<a id="a-3D"></a>转开悟一切法轮，<a id="a-3E"></a>能大无畏师子吼故；<a id="a-3F"></a>转一切法智藏法轮，<a id="a-3G"></a>开法藏门，<a id="a-3H"></a>除暗障故；<a id="a-3I"></a>转无碍法轮，<a id="a-3J"></a>等虚空故；<a id="a-3K"></a>转无著法轮，<a id="a-3L"></a>观一切法非有无故；<a id="a-3M"></a>转照世法轮，<a id="a-3N"></a>令一切众生净法眼故；<a id="a-3O"></a>转开示一切智法轮，<a id="a-3P"></a>悉遍一切三世法故；<a id="a-3Q"></a>转一切佛同一法轮，<a id="a-3R"></a>一切佛法不相违故。<a id="a-3S"></a>一切诸佛以如是等无量无数百千亿那由他法轮，<a id="a-3T"></a>随诸众生心行差别而作佛事不可思议。<a id="a-3U"></a>是为第六广大佛事。</p>
  <p id="a3V">“佛子，<a id="a-3W"></a>一切诸佛入于一切王都城邑，<a id="a-3X"></a>为诸众生而作佛事，<a id="a-3Y"></a>所谓；<a id="a-3Z"></a>人王都邑、<a id="a-3a"></a>天王都邑，<a id="a-3b"></a>龙王、<a id="a-3c"></a>夜叉王、<a id="a-3d"></a>乾闼婆王、<a id="a-3e"></a>阿修罗王、<a id="a-3f"></a>迦楼罗王、<a id="a-3g"></a>紧那罗王、<a id="a-3h"></a>摩睺罗伽王、<a id="a-3i"></a>罗刹王、<a id="a-3j"></a>毗舍阇王，<a id="a-3k"></a>如是等王一切都邑。<a id="a-3l"></a>入城门时，<a id="a-3m"></a>大地震动，<a id="a-3n"></a>光明普照，<a id="a-3o"></a>盲者得眼，<a id="a-3p"></a>聋者得耳，<a id="a-3q"></a>狂者得心，<a id="a-3r"></a>裸者得衣，<a id="a-3s"></a>诸忧苦者悉得安乐；<a id="a-3t"></a>一切乐器不鼓自鸣，<a id="a-3u"></a>诸庄严具若著、<a id="a-3v"></a>不著咸出妙音，<a id="a-3w"></a>众生闻者无不欣乐。<a id="a-3x"></a>一切诸佛色身清净，<a id="a-3y"></a>相好具足，<a id="a-3z"></a>见者无厌，<a id="a-40"></a>能为众生作于佛事。<a id="a-41"></a>所谓：<a id="a-42"></a>若顾视，<a id="a-43"></a>若观察，<a id="a-44"></a>若动转，<a id="a-45"></a>若屈伸，<a id="a-46"></a>若行，<a id="a-47"></a>若住，<a id="a-48"></a>若坐，<a id="a-49"></a>若卧，<a id="a-4A"></a>若默，<a id="a-4B"></a>若语，<a id="a-4C"></a>若现神通，<a id="a-4D"></a>若为说法，<a id="a-4E"></a>若有教敕，<a id="a-4F"></a>如是一切皆为众生而作佛事。<a id="a-4G"></a>一切诸佛普于一切无数世界种种众生心乐海中，<a id="a-4H"></a>劝令念佛，<a id="a-4I"></a>常勤观察，<a id="a-4J"></a>种诸善根，<a id="a-4K"></a>修菩萨行；<a id="a-4L"></a>叹佛色相微妙第一，<a id="a-4M"></a>一切众生难可值遇，<a id="a-4N"></a>若有得见而兴信心，<a id="a-4O"></a>则生一切无量善法，<a id="a-4P"></a>集佛功德普皆清净。<a id="a-4Q"></a>如是称赞佛功德已，<a id="a-4R"></a>分身普往十方世界，<a id="a-4S"></a>令诸众生，<a id="a-4T"></a>悉得瞻奉，<a id="a-4U"></a>思惟观察，<a id="a-4V"></a>承事供养，<a id="a-4W"></a>种诸善根，<a id="a-4X"></a>得佛欢喜，<a id="a-4Y"></a>增长佛种，<a id="a-4Z"></a>悉当成佛。<a id="a-4a"></a>以如是行而作佛事，<a id="a-4b"></a>或为众生示现色身，<a id="a-4c"></a>或出妙音，<a id="a-4d"></a>或但微笑，<a id="a-4e"></a>令其信乐，<a id="a-4f"></a>头顶礼敬，<a id="a-4g"></a>曲躬合掌，<a id="a-4h"></a>称扬赞叹，<a id="a-4i"></a>问讯起居而作佛事。<a id="a-4j"></a>一切诸佛以如是等无量无数不可言说不可思议种种佛事，<a id="a-4k"></a>于一切世界中，<a id="a-4l"></a>随诸众生心之所乐，<a id="a-4m"></a>以本愿力、<a id="a-4n"></a>大慈悲力、<a id="a-4o"></a>一切智力，<a id="a-4p"></a>方便教化，<a id="a-4q"></a>悉令调伏。<a id="a-4r"></a>是为第七广大佛事。</p>
  <p id="a4s">“佛子，<a id="a-4t"></a>一切诸佛或住阿兰若处而作佛事；<a id="a-4u"></a>或住寂静处而作佛事；<a id="a-4v"></a>或住空闲处而作佛事；<a id="a-4w"></a>或住佛住处而作佛事；<a id="a-4x"></a>或住三昧而作佛事；<a id="a-4y"></a>或独处园林而作佛事；<a id="a-4z"></a>或隐身不现而作佛事；<a id="a-50"></a>或住甚深智而作佛事；<a id="a-51"></a>或住诸佛无比境界而作佛事；<a id="a-52"></a>或住不可见种种身行，<a id="a-53"></a>随诸众生心乐欲解，<a id="a-54"></a>方便教化无有休息，<a id="a-55"></a>而作佛事；<a id="a-56"></a>或以天身，<a id="a-57"></a>求一切智而作佛事；<a id="a-58"></a>或以龙身、<a id="a-59"></a>夜叉身、<a id="a-5A"></a>乾闼婆身、<a id="a-5B"></a>阿修罗身、<a id="a-5C"></a>迦楼罗身、<a id="a-5D"></a>紧那罗身、<a id="a-5E"></a>摩睺罗伽、<a id="a-5F"></a>人非人等身，<a id="a-5G"></a>求一切智而作佛事；<a id="a-5H"></a>或以声闻身、<a id="a-5I"></a>独觉身、<a id="a-5J"></a>菩萨身，<a id="a-5K"></a>求一切智而作佛事；<a id="a-5L"></a>或时说法，<a id="a-5M"></a>或时寂默，<a id="a-5N"></a>而作佛事；<a id="a-5O"></a>或说一佛，<a id="a-5P"></a>或说多佛，<a id="a-5Q"></a>而作佛事；<a id="a-5R"></a>或说诸菩萨一切行、<a id="a-5S"></a>一切愿，<a id="a-5T"></a>为一行愿而作佛事；<a id="a-5U"></a>或说诸菩萨一行、<a id="a-5V"></a>一愿，<a id="a-5W"></a>为无量行愿而作佛事；<a id="a-5X"></a>或说佛境界即世间境界而作佛事；<a id="a-5Y"></a>或说世间境界即佛境界而作佛事；<a id="a-5Z"></a>或说佛境界即非境界而作佛事；<a id="a-5a"></a>或住一日，<a id="a-5b"></a>或住一夜，<a id="a-5c"></a>或住半月，<a id="a-5d"></a>或住一月，<a id="a-5e"></a>或住一年，<a id="a-5f"></a>乃至住不可说劫，<a id="a-5g"></a>为诸众生而作佛事。<a id="a-5h"></a>是为第八广大佛事。</p>
  <p id="a5i">“佛子，<a id="a-5j"></a>一切诸佛是生清净善根之藏，<a id="a-5k"></a>令诸众生于佛法中生净信解，<a id="a-5l"></a>诸根调伏，<a id="a-5m"></a>永离世间；<a id="a-5n"></a>令诸菩萨于菩提道，<a id="a-5o"></a>具智慧明，<a id="a-5p"></a>不由他悟。<a id="a-5q"></a>或现涅槃而作佛事；<a id="a-5r"></a>或现世间皆悉无常而作佛事；<a id="a-5s"></a>或说佛身而作佛事；<a id="a-5t"></a>或说所作皆悉已办而作佛事；<a id="a-5u"></a>或说功德圆满无缺而作佛事；<a id="a-5v"></a>或说永断诸有根本而作佛事；<a id="a-5w"></a>或令众生，<a id="a-5x"></a>厌离世间，<a id="a-5y"></a>随顺佛心，<a id="a-5z"></a>而作佛事；<a id="a-60"></a>或说寿命终归于尽而作佛事；<a id="a-61"></a>或说世间无一可乐而作佛事；<a id="a-62"></a>或为宣说尽未来际供养诸佛而作佛事；<a id="a-63"></a>或说诸佛转净法轮，<a id="a-64"></a>令其得闻生大欢喜，<a id="a-65"></a>而作佛事；<a id="a-66"></a>或为宣说诸佛境界，<a id="a-67"></a>令其发心而修诸行，<a id="a-68"></a>而作佛事；<a id="a-69"></a>或为宣说念佛三昧，<a id="a-6A"></a>令其发心常乐见佛，<a id="a-6B"></a>而作佛事；<a id="a-6C"></a>或为宣说诸根清净，<a id="a-6D"></a>勤求佛道，<a id="a-6E"></a>心无懈退，<a id="a-6F"></a>而作佛事；<a id="a-6G"></a>或诣一切诸佛国土，<a id="a-6H"></a>观诸境界种种因缘而作佛事；<a id="a-6I"></a>或摄一切诸众生身皆为佛身，<a id="a-6J"></a>令诸懈怠放逸众生悉住如来清净禁戒，<a id="a-6K"></a>而作佛事。<a id="a-6L"></a>是为第九广大佛事。</p>
  <p id="a6M">“佛子，<a id="a-6N"></a>一切诸佛入涅槃时，<a id="a-6O"></a>无量众生悲号涕泣，<a id="a-6P"></a>生大忧恼，<a id="a-6Q"></a>递相瞻顾而作是言：<a id="a-6R"></a>‘如来世尊有大慈悲，<a id="a-6S"></a>哀愍饶益一切世间，<a id="a-6T"></a>与诸众生为救为归。<a id="a-6U"></a>如来出现难可值遇，<a id="a-6V"></a>无上福田于今永灭。<a id="a-6W"></a>’即以如是，<a id="a-6X"></a>令诸众生悲号恋慕，<a id="a-6Y"></a>而作佛事。<a id="a-6Z"></a>复为化度一切天人、<a id="a-6a"></a>龙神、<a id="a-6b"></a>夜叉、<a id="a-6c"></a>乾闼婆、<a id="a-6d"></a>阿修罗、<a id="a-6e"></a>迦楼罗、<a id="a-6f"></a>紧那罗、<a id="a-6g"></a>摩睺罗伽、<a id="a-6h"></a>人非人等故，<a id="a-6i"></a>随其乐欲，<a id="a-6j"></a>自碎其身以为舍利，<a id="a-6k"></a>无量无数不可思议，<a id="a-6l"></a>令诸众生起净信心，<a id="a-6m"></a>恭敬尊重，<a id="a-6n"></a>欢喜供养，<a id="a-6o"></a>修诸功德，<a id="a-6p"></a>具足圆满。<a id="a-6q"></a>复起于塔，<a id="a-6r"></a>种种严饰，<a id="a-6s"></a>于诸天宫、<a id="a-6t"></a>龙宫、<a id="a-6u"></a>夜叉宫，<a id="a-6v"></a>乾闼婆、<a id="a-6w"></a>阿修罗、<a id="a-6x"></a>迦楼罗、<a id="a-6y"></a>紧那罗、<a id="a-6z"></a>摩睺罗伽、<a id="a-70"></a>人非人等诸宫殿中，<a id="a-71"></a>以为供养。<a id="a-72"></a>牙齿、<a id="a-73"></a>爪发咸以起塔，<a id="a-74"></a>令其见者皆悉念佛、<a id="a-75"></a>念法、<a id="a-76"></a>念僧，<a id="a-77"></a>信乐不回，<a id="a-78"></a>诚敬尊重，<a id="a-79"></a>在在处处布施供养、<a id="a-7A"></a>修诸功德；<a id="a-7B"></a>以是福故，<a id="a-7C"></a>或生天上，<a id="a-7D"></a>或处人间，<a id="a-7E"></a>种族尊荣，<a id="a-7F"></a>财产备足，<a id="a-7G"></a>所有眷属悉皆清净，<a id="a-7H"></a>不入恶趣，<a id="a-7I"></a>常生善道，<a id="a-7J"></a>恒得见佛，<a id="a-7K"></a>具众白法，<a id="a-7L"></a>于三有中速得出离，<a id="a-7M"></a>各随所愿获自乘果，<a id="a-7N"></a>于如来所知恩报恩，<a id="a-7O"></a>永与世间作所归依。<a id="a-7P"></a>佛子，<a id="a-7Q"></a>诸佛世尊虽般涅槃，<a id="a-7R"></a>仍与众生作不思议清净福田、<a id="a-7S"></a>无尽功德最上福田，<a id="a-7T"></a>令诸众生善根具足、<a id="a-7U"></a>福德圆满。<a id="a-7V"></a>是为第十广大佛事。</p>
  <p id="a7W">“佛子，<a id="a-7X"></a>此诸佛事无量广大、<a id="a-7Y"></a>不可思议，<a id="a-7Z"></a>一切世间诸天及人及去来今声闻、<a id="a-7a"></a>独觉皆不能知，<a id="a-7b"></a>唯除如来威神所加。</p>
  <p id="a7c">“佛子，<a id="a-7d"></a>诸佛世尊有十种无二行自在法。<a id="a-7e"></a>何等为十？<a id="a-7f"></a>所谓：<a id="a-7g"></a>一切诸佛悉能善说，<a id="a-7h"></a>授记言辞，<a id="a-7i"></a>决定无二；<a id="a-7j"></a>一切诸佛悉能随顺众生心念，<a id="a-7k"></a>令其意满，<a id="a-7l"></a>决定无二；<a id="a-7m"></a>一切诸佛悉能现觉一切诸法，<a id="a-7n"></a>演说其义，<a id="a-7o"></a>决定无二；<a id="a-7p"></a>一切诸佛悉能具足去、<a id="a-7q"></a>来、<a id="a-7r"></a>今世诸佛智慧，<a id="a-7s"></a>决定无二；<a id="a-7t"></a>一切诸佛悉知三世一切刹那即一刹那，<a id="a-7u"></a>决定无二；<a id="a-7v"></a>一切诸佛悉知三世一切佛刹入一佛刹，<a id="a-7w"></a>决定无二；<a id="a-7x"></a>一切诸佛悉知三世一切佛语即一佛语，<a id="a-7y"></a>决定无二；<a id="a-7z"></a>一切诸佛悉知三世一切诸佛，<a id="a-80"></a>与其所化一切众生，<a id="a-81"></a>体性平等，<a id="a-82"></a>决定无二；<a id="a-83"></a>一切诸佛悉知世法及诸佛法性无差别，<a id="a-84"></a>决定无二；<a id="a-85"></a>一切诸佛悉知三世一切诸佛所有善根同一善根，<a id="a-86"></a>决定无二。<a id="a-87"></a>是为十。</p>
  <p id="a88">“佛子，<a id="a-89"></a>诸佛世尊有十种住，<a id="a-8A"></a>住一切法。<a id="a-8B"></a>何等为十？<a id="a-8C"></a>所谓：<a id="a-8D"></a>一切诸佛住觉悟一切法界；<a id="a-8E"></a>一切诸佛住大悲语；<a id="a-8F"></a>一切诸佛住本大愿；<a id="a-8G"></a>一切诸佛住不舍调伏众生；<a id="a-8H"></a>一切诸佛住无自性法；<a id="a-8I"></a>一切诸佛住平等利益；<a id="a-8J"></a>一切诸佛住无忘失法；<a id="a-8K"></a>一切诸佛住无障碍心；<a id="a-8L"></a>一切诸佛住恒正定心；<a id="a-8M"></a>一切诸佛住等入一切法，<a id="a-8N"></a>不违实际相。<a id="a-8O"></a>是为十。</p>
  <p id="a8P">“佛子，<a id="a-8Q"></a>诸佛世尊有十种知一切法尽无有余。<a id="a-8R"></a>何等为十？<a id="a-8S"></a>所谓：<a id="a-8T"></a>知过去一切法尽无有余；<a id="a-8U"></a>知未来一切法尽无有余；<a id="a-8V"></a>知现在一切法尽无有余；<a id="a-8W"></a>知一切言语法尽无有余；<a id="a-8X"></a>知一切世间道尽无有余；<a id="a-8Y"></a>知一切众生心尽无有余；<a id="a-8Z"></a>知一切菩萨善根上、<a id="a-8a"></a>中、<a id="a-8b"></a>下种种分位尽无有余；<a id="a-8c"></a>知一切佛圆满智及诸善根不增不减尽无有余；<a id="a-8d"></a>知一切法皆从缘起尽无有余；<a id="a-8e"></a>知一切世界种尽无有余；<a id="a-8f"></a>知一切法界中如因陀罗网诸差别事尽无有余。<a id="a-8g"></a>是为十。</p>
  <p id="a8h">“佛子，<a id="a-8i"></a>诸佛世尊有十种力。<a id="a-8j"></a>何等为十？<a id="a-8k"></a>所谓：<a id="a-8l"></a>广大力、<a id="a-8m"></a>最上力、<a id="a-8n"></a>无量力、<a id="a-8o"></a>大威德力、<a id="a-8p"></a>难获力、<a id="a-8q"></a>不退力、<a id="a-8r"></a>坚固力、<a id="a-8s"></a>不可坏力、<a id="a-8t"></a>一切世间不思议力、<a id="a-8u"></a>一切众生无能动力。<a id="a-8v"></a>是为十。</p>
  <p id="a8w">“佛子，<a id="a-8x"></a>诸佛世尊有十种大那罗延幢勇健法。<a id="a-8y"></a>何者为十？<a id="a-8z"></a>所谓：</p>
  <p id="a90">“一切诸佛，<a id="a-91"></a>身不可坏，<a id="a-92"></a>命不可断，<a id="a-93"></a>世间毒药所不能中，<a id="a-94"></a>一切世界水、<a id="a-95"></a>火、<a id="a-96"></a>风灾皆于佛身不能为害。<a id="a-97"></a>一切诸魔、<a id="a-98"></a>天、<a id="a-99"></a>龙、<a id="a-9A"></a>夜叉、<a id="a-9B"></a>乾闼婆、<a id="a-9C"></a>阿修罗、<a id="a-9D"></a>迦楼罗、<a id="a-9E"></a>紧那罗、<a id="a-9F"></a>摩睺罗伽、<a id="a-9G"></a>人非人、<a id="a-9H"></a>毗舍阇、<a id="a-9I"></a>罗刹等，<a id="a-9J"></a>尽其势力，<a id="a-9K"></a>雨大金刚如须弥山及铁围山，<a id="a-9L"></a>遍于三千大千世界，<a id="a-9M"></a>一时俱下，<a id="a-9N"></a>不能令佛心有惊怖，<a id="a-9O"></a>乃至一毛亦不摇动，<a id="a-9P"></a>行、<a id="a-9Q"></a>住、<a id="a-9R"></a>坐、<a id="a-9S"></a>卧初无变易。<a id="a-9T"></a>佛所住处四方远近，<a id="a-9U"></a>不令其下则不能雨；<a id="a-9V"></a>假使不制而从雨之，<a id="a-9W"></a>终不为损。<a id="a-9X"></a>若有众生为佛所持及佛所使，<a id="a-9Y"></a>尚不可害，<a id="a-9Z"></a>况如来身！<a id="a-9a"></a>是为诸佛第一大那罗延幢勇健法。</p>
  <p id="a9b">“佛子，<a id="a-9c"></a>一切诸佛以一切法界诸世界中须弥山王，<a id="a-9d"></a>及铁围山、<a id="a-9e"></a>大铁围山、<a id="a-9f"></a>大海、<a id="a-9g"></a>山林、<a id="a-9h"></a>宫殿、<a id="a-9i"></a>屋宅，<a id="a-9j"></a>置一毛孔，<a id="a-9k"></a>尽未来劫，<a id="a-9l"></a>而诸众生不觉不知，<a id="a-9m"></a>唯除如来神力所被。<a id="a-9n"></a>佛子，<a id="a-9o"></a>尔时，<a id="a-9p"></a>诸佛于一毛孔持于尔所一切世界，<a id="a-9q"></a>尽未来劫，<a id="a-9r"></a>或行、<a id="a-9s"></a>或住、<a id="a-9t"></a>或坐、<a id="a-9u"></a>或卧，<a id="a-9v"></a>不生一念劳倦之心。<a id="a-9w"></a>佛子，<a id="a-9x"></a>譬如虚空普持一切遍法界中所有世界而无劳倦，<a id="a-9y"></a>一切诸佛于一毛孔持诸世界亦复如是。<a id="a-9z"></a>是为诸佛第二大那罗延幢勇健法。</p>
  <p id="aA0">“佛子，<a id="a-A1"></a>一切诸佛能于一念起不可说不可说世界微尘数步，<a id="a-A2"></a>一一步过不可说不可说佛刹微尘数国土，<a id="a-A3"></a>如是而行，<a id="a-A4"></a>经一切世界微尘数劫。<a id="a-A5"></a>佛子，<a id="a-A6"></a>假使有一大金刚山，<a id="a-A7"></a>与上所经一切佛刹其量正等。<a id="a-A8"></a>如是量等大金刚山，<a id="a-A9"></a>有不可说不可说佛刹微尘数，<a id="a-AA"></a>诸佛能以如是诸山置一毛孔。<a id="a-AB"></a>佛身毛孔与法界中一切众生毛孔数等，<a id="a-AC"></a>一一毛孔悉置尔许大金刚山，<a id="a-AD"></a>持尔许山游行十方，<a id="a-AE"></a>入尽虚空一切世界，<a id="a-AF"></a>从于前际尽未来际，<a id="a-AG"></a>一切诸劫无有休息，<a id="a-AH"></a>佛身无损亦不劳倦，<a id="a-AI"></a>心常在定无有散乱。<a id="a-AJ"></a>是为诸佛第三大那罗延幢勇健法。</p>
  <p id="aAK">“佛子，<a id="a-AL"></a>一切诸佛一坐食已，<a id="a-AM"></a>结跏趺坐，<a id="a-AN"></a>经前后际不可说劫，<a id="a-AO"></a>入佛所受不思议乐，<a id="a-AP"></a>其身安住，<a id="a-AQ"></a>寂然不动，<a id="a-AR"></a>亦不废舍化众生事。<a id="a-AS"></a>佛子，<a id="a-AT"></a>假使有人于遍虚空一一世界悉以毛端次第度量，<a id="a-AU"></a>诸佛能于一毛端处结跏趺坐，<a id="a-AV"></a>尽未来劫；<a id="a-AW"></a>如一毛端处，<a id="a-AX"></a>一切毛端处悉亦如是。<a id="a-AY"></a>佛子，<a id="a-AZ"></a>假使十方一切世界所有众生，<a id="a-Aa"></a>一一众生其身大小悉与不可说佛刹微尘数世界量等，<a id="a-Ab"></a>轻重亦尔，<a id="a-Ac"></a>诸佛能以尔所众生置一指端，<a id="a-Ad"></a>尽于后际所有诸劫；<a id="a-Ae"></a>一切指端皆亦如是，<a id="a-Af"></a>尽持尔许一切众生入遍虚空一一世界，<a id="a-Ag"></a>尽于法界悉使无余，<a id="a-Ah"></a>而佛身心曾无劳倦。<a id="a-Ai"></a>是为诸佛第四大那罗延幢勇健法。</p>
  <p id="aAj">“佛子，<a id="a-Ak"></a>一切诸佛能于一身化现不可说不可说佛刹微尘数头，<a id="a-Al"></a>一一头化现不可说不可说佛刹微尘数舌，<a id="a-Am"></a>一一舌化出不可说不可说佛刹微尘数差别音声，<a id="a-An"></a>法界众生靡不皆闻，<a id="a-Ao"></a>一一音声演不可说不可说佛刹微尘数修多罗藏，<a id="a-Ap"></a>一一修多罗藏演不可说不可说佛刹微尘数法，<a id="a-Aq"></a>一一法有不可说不可说佛刹微尘数文字句义；<a id="a-Ar"></a>如是演说，<a id="a-As"></a>尽不可说不可说佛刹微尘数劫；<a id="a-At"></a>尽是劫已，<a id="a-Au"></a>复更演说，<a id="a-Av"></a>尽不可说不可说佛刹微尘数劫；<a id="a-Aw"></a>如是次第，<a id="a-Ax"></a>乃至尽于一切世界微尘数，<a id="a-Ay"></a>尽一切众生心念数。<a id="a-Az"></a>未来际劫犹可穷尽，<a id="a-B0"></a>如来化身所转法轮无有穷尽。<a id="a-B1"></a>所谓：<a id="a-B2"></a>智慧演说法轮、<a id="a-B3"></a>断诸疑惑法轮、<a id="a-B4"></a>照一切法法轮、<a id="a-B5"></a>开无碍藏法轮、<a id="a-B6"></a>令无量众生欢喜调伏法轮、<a id="a-B7"></a>开示一切诸菩萨行法轮、<a id="a-B8"></a>高升圆满大智慧日法轮、<a id="a-B9"></a>普然照世智慧明灯法轮、<a id="a-BA"></a>辩才无畏种种庄严法轮。<a id="a-BB"></a>如一佛身以神通力转如是等差别法轮，<a id="a-BC"></a>一切世法无能为喻。<a id="a-BD"></a>如是，<a id="a-BE"></a>尽虚空界一一毛端分量之处，<a id="a-BF"></a>有不可说不可说佛刹微尘数世界，<a id="a-BG"></a>一一世界中念念现不可说不可说佛刹微尘数化身，<a id="a-BH"></a>一一化身皆亦如是，<a id="a-BI"></a>所说音声文字句义，<a id="a-BJ"></a>一一充满一切法界，<a id="a-BK"></a>其中众生皆得解了，<a id="a-BL"></a>而佛言音无变、<a id="a-BM"></a>无断、<a id="a-BN"></a>无有穷尽。<a id="a-BO"></a>是为诸佛第五大那罗延幢勇健法。</p>
  <p id="aBP">“佛子，<a id="a-BQ"></a>一切诸佛皆以德相庄严胸臆，<a id="a-BR"></a>犹若金刚不可损坏，<a id="a-BS"></a>菩提树下结跏趺坐。<a id="a-BT"></a>魔王军众其数无边，<a id="a-BU"></a>种种异形甚可怖畏，<a id="a-BV"></a>众生见者靡不惊慑，<a id="a-BW"></a>悉发狂乱或时致死。<a id="a-BX"></a>如是魔众遍满虚空，<a id="a-BY"></a>如来见之，<a id="a-BZ"></a>心无恐怖，<a id="a-Ba"></a>容色不变，<a id="a-Bb"></a>一毛不竖，<a id="a-Bc"></a>不动不乱，<a id="a-Bd"></a>无所分别，<a id="a-Be"></a>离诸喜怒，<a id="a-Bf"></a>寂然清净，<a id="a-Bg"></a>住佛所住，<a id="a-Bh"></a>具慈悲力，<a id="a-Bi"></a>诸根调伏，<a id="a-Bj"></a>心无所畏，<a id="a-Bk"></a>非诸魔众所能倾动而能摧伏；<a id="a-Bl"></a>一切魔军皆使回心，<a id="a-Bm"></a>稽首归依，<a id="a-Bn"></a>然后复以三轮教化，<a id="a-Bo"></a>令其悉发阿耨多罗三藐三菩提意永不退转。<a id="a-Bp"></a>是为诸佛第六大那罗延幢勇健法。</p>
  <p id="aBq">“佛子，<a id="a-Br"></a>一切诸佛有无碍音，<a id="a-Bs"></a>其音普遍十方世界，<a id="a-Bt"></a>众生闻者自然调伏。<a id="a-Bu"></a>彼诸如来所出音声，<a id="a-Bv"></a>须弥卢等一切诸山不能为障，<a id="a-Bw"></a>天宫、<a id="a-Bx"></a>龙宫、<a id="a-By"></a>夜叉宫，<a id="a-Bz"></a>乾闼婆、<a id="a-C0"></a>阿修罗、<a id="a-C1"></a>迦楼罗、<a id="a-C2"></a>紧那罗、<a id="a-C3"></a>摩睺罗伽、<a id="a-C4"></a>人非人等一切诸宫所不能障，<a id="a-C5"></a>一切世界高大音声亦不能障。<a id="a-C6"></a>随所应化，<a id="a-C7"></a>一切众生靡不皆闻，<a id="a-C8"></a>文字句义悉得解了。<a id="a-C9"></a>是为诸佛第七大那罗延幢勇健法。</p>
  <p id="aCA">“佛子，<a id="a-CB"></a>一切诸佛心无障碍，<a id="a-CC"></a>于百千亿那由他不可说不可说劫，<a id="a-CD"></a>恒善清净。<a id="a-CE"></a>去、<a id="a-CF"></a>来、<a id="a-CG"></a>现在一切诸佛同一体性，<a id="a-CH"></a>无浊、<a id="a-CI"></a>无翳，<a id="a-CJ"></a>无我、<a id="a-CK"></a>无我所，<a id="a-CL"></a>非内、<a id="a-CM"></a>非外，<a id="a-CN"></a>了境空寂，<a id="a-CO"></a>不生妄想；<a id="a-CP"></a>无所依，<a id="a-CQ"></a>无所作，<a id="a-CR"></a>不住诸相，<a id="a-CS"></a>永断分别；<a id="a-CT"></a>本性清净，<a id="a-CU"></a>舍离一切攀缘忆念，<a id="a-CV"></a>于一切法常无违诤；<a id="a-CW"></a>住于实际，<a id="a-CX"></a>离欲清净，<a id="a-CY"></a>入真法界，<a id="a-CZ"></a>演说无尽；<a id="a-Ca"></a>离量、<a id="a-Cb"></a>非量所有妄想，<a id="a-Cc"></a>绝为、<a id="a-Cd"></a>无为一切言说，<a id="a-Ce"></a>于不可说无边境界悉已通达；<a id="a-Cf"></a>无碍无尽智慧方便，<a id="a-Cg"></a>成就十力一切功德庄严清净，<a id="a-Ch"></a>演说种种无量诸法，<a id="a-Ci"></a>皆与实相不相违背；<a id="a-Cj"></a>于诸法界三世诸法，<a id="a-Ck"></a>悉等无异，<a id="a-Cl"></a>究竟自在；<a id="a-Cm"></a>入一切法最胜之藏，<a id="a-Cn"></a>一切法门正念不惑，<a id="a-Co"></a>安住十方一切佛刹而无动转；<a id="a-Cp"></a>得不断智，<a id="a-Cq"></a>知一切法究竟无余，<a id="a-Cr"></a>尽诸有漏，<a id="a-Cs"></a>心善解脱，<a id="a-Ct"></a>慧善解脱，<a id="a-Cu"></a>住于实际，<a id="a-Cv"></a>通达无碍，<a id="a-Cw"></a>心常正定；<a id="a-Cx"></a>于三世法及以一切众生心行，<a id="a-Cy"></a>一念了达，<a id="a-Cz"></a>皆无障碍。<a id="a-D0"></a>是为诸佛第八大那罗延幢勇健法。</p>
  <p id="aD1">“佛子，<a id="a-D2"></a>一切诸佛同一法身、<a id="a-D3"></a>境界无量身、<a id="a-D4"></a>功德无边身、<a id="a-D5"></a>世间无尽身、<a id="a-D6"></a>三界不染身、<a id="a-D7"></a>随念示现身、<a id="a-D8"></a>非实非虚平等清净身、<a id="a-D9"></a>无来无去无为不坏身、<a id="a-DA"></a>一相无相法自性身、<a id="a-DB"></a>无处无方遍一切身、<a id="a-DC"></a>神变自在无边色相身、<a id="a-DD"></a>种种示现普入一切身、<a id="a-DE"></a>妙法方便身、<a id="a-DF"></a>智藏普照身、<a id="a-DG"></a>示法平等身、<a id="a-DH"></a>普遍法界身、<a id="a-DI"></a>无动无分别非有非无常清净身、<a id="a-DJ"></a>非方便非不方便非灭非不灭随所应化一切众生种种信解而示现身、<a id="a-DK"></a>从一切功德宝所生身、<a id="a-DL"></a>具一切诸佛法真如身、<a id="a-DM"></a>本性寂静无障碍身、<a id="a-DN"></a>成就一切无碍法身、<a id="a-DO"></a>遍住一切清净法界身、<a id="a-DP"></a>分形普遍一切世间身、<a id="a-DQ"></a>无攀缘无退转永解脱具一切智普了达身，<a id="a-DR"></a>是为诸佛第九大那罗延幢勇健法。</p>
  <p id="aDS">“佛子，<a id="a-DT"></a>一切诸佛等悟一切诸如来法，<a id="a-DU"></a>等修一切诸菩萨行；<a id="a-DV"></a>若愿若智，<a id="a-DW"></a>清净平等，<a id="a-DX"></a>犹如大海，<a id="a-DY"></a>悉得满足；<a id="a-DZ"></a>行力尊胜，<a id="a-Da"></a>未曾退怯，<a id="a-Db"></a>住诸三昧无量境界，<a id="a-Dc"></a>示一切道，<a id="a-Dd"></a>劝善诫恶；<a id="a-De"></a>智力第一演法无畏，<a id="a-Df"></a>随有所问悉能善答，<a id="a-Dg"></a>智慧说法平等清净，<a id="a-Dh"></a>身、<a id="a-Di"></a>语、<a id="a-Dj"></a>意行悉皆无杂，<a id="a-Dk"></a>住佛所住诸佛种性，<a id="a-Dl"></a>以佛智慧而作佛事；<a id="a-Dm"></a>住一切智，<a id="a-Dn"></a>演无量法，<a id="a-Do"></a>无有根本，<a id="a-Dp"></a>无有边际，<a id="a-Dq"></a>神通智慧不可思议，<a id="a-Dr"></a>一切世间无能解了；<a id="a-Ds"></a>智慧深入，<a id="a-Dt"></a>见一切法微妙广大无量无边，<a id="a-Du"></a>三世法门咸善通达，<a id="a-Dv"></a>一切世界悉能开晓；<a id="a-Dw"></a>以出世智，<a id="a-Dx"></a>于诸世间作不可说种种佛事，<a id="a-Dy"></a>成不退智，<a id="a-Dz"></a>入诸佛数；<a id="a-E0"></a>虽已证得不可言说离文字法，<a id="a-E1"></a>而能开示种种言辞；<a id="a-E2"></a>以普贤智集诸善行，<a id="a-E3"></a>成就一念相应妙慧，<a id="a-E4"></a>于一切法悉能觉了，<a id="a-E5"></a>如先所念一切众生，<a id="a-E6"></a>皆依自乘而施其法；<a id="a-E7"></a>一切诸法、<a id="a-E8"></a>一切世界、<a id="a-E9"></a>一切众生、<a id="a-EA"></a>一切三世，<a id="a-EB"></a>于法界内，<a id="a-EC"></a>如是境界其量无边，<a id="a-ED"></a>以无碍智悉能知见。<a id="a-EE"></a>佛子，<a id="a-EF"></a>一切诸佛于一念顷，<a id="a-EG"></a>随所应化出兴于世，<a id="a-EH"></a>住清净土，<a id="a-EI"></a>成等正觉，<a id="a-EJ"></a>现神通力，<a id="a-EK"></a>开悟三世一切众生心、<a id="a-EL"></a>意及识不失于时。<a id="a-EM"></a>佛子，<a id="a-EN"></a>众生无边，<a id="a-EO"></a>世界无边，<a id="a-EP"></a>法界无边，<a id="a-EQ"></a>三世无边，<a id="a-ER"></a>诸佛最胜亦无有边，<a id="a-ES"></a>悉现于中成等正觉，<a id="a-ET"></a>以佛智慧方便开悟无有休息。<a id="a-EU"></a>佛子，<a id="a-EV"></a>一切诸佛以神通力，<a id="a-EW"></a>现最妙身，<a id="a-EX"></a>住无边处，<a id="a-EY"></a>大悲方便，<a id="a-EZ"></a>心无障碍，<a id="a-Ea"></a>于一切时常为众生演说妙法。<a id="a-Eb"></a>是为诸佛第十大那罗延幢勇健法。</p>
  <p id="aEc">“佛子，<a id="a-Ed"></a>此一切诸佛大那罗延幢勇健法无量无边、<a id="a-Ee"></a>不可思议，<a id="a-Ef"></a>去、<a id="a-Eg"></a>来、<a id="a-Eh"></a>现在一切众生及以二乘不能解了，<a id="a-Ei"></a>唯除如来神力所加。</p>
  <p id="aEj">“佛子，<a id="a-Ek"></a>诸佛世尊有十种决定法。<a id="a-El"></a>何等为十？<a id="a-Em"></a>所谓：<a id="a-En"></a>一切诸佛定从兜率寿尽下生；<a id="a-Eo"></a>一切诸佛定示受生，<a id="a-Ep"></a>处胎十月；<a id="a-Eq"></a>一切诸佛定厌世俗，<a id="a-Er"></a>乐求出家；<a id="a-Es"></a>一切诸佛决定坐于菩提树下成等正觉，<a id="a-Et"></a>悟诸佛法；<a id="a-Eu"></a>一切诸佛定于一念悟一切法，<a id="a-Ev"></a>一切世界示现神力；<a id="a-Ew"></a>一切诸佛定能应时转妙法轮；<a id="a-Ex"></a>一切诸佛定能随彼所种善根，<a id="a-Ey"></a>应时说法而为授记；<a id="a-Ez"></a>一切诸佛定能应时为作佛事；<a id="a-F0"></a>一切诸佛定能为诸成就菩萨而授记莂；<a id="a-F1"></a>一切诸佛定能一念普答一切众生所问。<a id="a-F2"></a>是为十。</p>
  <p id="aF3">“佛子，<a id="a-F4"></a>诸佛世尊有十种速疾法。<a id="a-F5"></a>何等为十？<a id="a-F6"></a>所谓：<a id="a-F7"></a>一切诸佛若有见者，<a id="a-F8"></a>速得远离一切恶趣；<a id="a-F9"></a>一切诸佛若有见者，<a id="a-FA"></a>速得圆满殊胜功德；<a id="a-FB"></a>一切诸佛若有见者，<a id="a-FC"></a>速能成就广大善根；<a id="a-FD"></a>一切诸佛若有见者，<a id="a-FE"></a>速得往生净妙天上；<a id="a-FF"></a>一切诸佛若有见者，<a id="a-FG"></a>速能除断一切疑惑；<a id="a-FH"></a>一切诸佛若已发菩提心而得见者，<a id="a-FI"></a>速得成就广大信解永不退转，<a id="a-FJ"></a>能随所应教化众生，<a id="a-FK"></a>若未发心即能速发阿耨多罗三藐三菩提心；<a id="a-FL"></a>一切诸佛若未入正位而得见者，<a id="a-FM"></a>速入正位；<a id="a-FN"></a>一切诸佛若有见者，<a id="a-FO"></a>速能清净世、<a id="a-FP"></a>出世间一切诸根；<a id="a-FQ"></a>一切诸佛若有见者，<a id="a-FR"></a>速得除灭一切障碍；<a id="a-FS"></a>一切诸佛若有见者，<a id="a-FT"></a>速能获得无畏辩才。<a id="a-FU"></a>是为十。</p>
  <p id="aFV">“佛子，<a id="a-FW"></a>诸佛世尊有十种应常忆念清净法。<a id="a-FX"></a>何等为十？<a id="a-FY"></a>所谓：<a id="a-FZ"></a>一切诸佛过去因缘，<a id="a-Fa"></a>一切菩萨应常忆念；<a id="a-Fb"></a>一切诸佛清净胜行，<a id="a-Fc"></a>一切菩萨应常忆念；<a id="a-Fd"></a>一切诸佛满足诸度，<a id="a-Fe"></a>一切菩萨应常忆念；<a id="a-Ff"></a>一切诸佛成就大愿，<a id="a-Fg"></a>一切菩萨应常忆念；<a id="a-Fh"></a>一切诸佛积集善根，<a id="a-Fi"></a>一切菩萨应常忆念；<a id="a-Fj"></a>一切诸佛已具梵行，<a id="a-Fk"></a>一切菩萨应常忆念；<a id="a-Fl"></a>一切诸佛现成正觉，<a id="a-Fm"></a>一切菩萨应常忆念；<a id="a-Fn"></a>一切诸佛色身无量，<a id="a-Fo"></a>一切菩萨应常忆念；<a id="a-Fp"></a>一切诸佛神通无量，<a id="a-Fq"></a>一切菩萨应常忆念；<a id="a-Fr"></a>一切诸佛十力无畏，<a id="a-Fs"></a>一切菩萨应常忆念。<a id="a-Ft"></a>是为十。</p>
  <p id="aFu">“佛子，<a id="a-Fv"></a>诸佛世尊有十种一切智住。<a id="a-Fw"></a>何等为十？<a id="a-Fx"></a>所谓：<a id="a-Fy"></a>一切诸佛于一念中，<a id="a-Fz"></a>悉知三世一切众生心、<a id="a-G0"></a>心所行；<a id="a-G1"></a>一切诸佛于一念中，<a id="a-G2"></a>悉知三世一切众生所集诸业及业果报；<a id="a-G3"></a>一切诸佛于一念中，<a id="a-G4"></a>悉知一切众生所宜，<a id="a-G5"></a>以三种轮教化调伏；<a id="a-G6"></a>一切诸佛于一念中，<a id="a-G7"></a>尽知法界一切众生所有心相，<a id="a-G8"></a>于一切处普现佛兴，<a id="a-G9"></a>令其得见，<a id="a-GA"></a>方便摄受；<a id="a-GB"></a>一切诸佛于一念中，<a id="a-GC"></a>普随法界一切众生心乐欲解，<a id="a-GD"></a>示现说法，<a id="a-GE"></a>令其调伏；<a id="a-GF"></a>一切诸佛于一念中，<a id="a-GG"></a>悉知法界一切众生心之所乐，<a id="a-GH"></a>为现神力；<a id="a-GI"></a>一切诸佛于一念中，<a id="a-GJ"></a>遍一切处，<a id="a-GK"></a>随所应化一切众生示现出兴，<a id="a-GL"></a>为说佛身不可取著；<a id="a-GM"></a>一切诸佛于一念中，<a id="a-GN"></a>普至法界一切处一切众生彼彼诸道；<a id="a-GO"></a>一切诸佛于一念中，<a id="a-GP"></a>随诸众生有忆念者，<a id="a-GQ"></a>在在处处无不往应；<a id="a-GR"></a>一切诸佛于一念中，<a id="a-GS"></a>悉知一切众生解欲，<a id="a-GT"></a>为其示现无量色相。<a id="a-GU"></a>是为十。</p>
  <p id="aGV">“佛子，<a id="a-GW"></a>诸佛世尊有十种无量不可思议佛三昧。<a id="a-GX"></a>何等为十？<a id="a-GY"></a>所谓：<a id="a-GZ"></a>一切诸佛恒在正定，<a id="a-Ga"></a>于一念中遍一切处，<a id="a-Gb"></a>普为众生广说妙法；<a id="a-Gc"></a>一切诸佛恒在正定，<a id="a-Gd"></a>于一念中遍一切处，<a id="a-Ge"></a>普为众生说无我际；<a id="a-Gf"></a>一切诸佛恒住正定，<a id="a-Gg"></a>于一念中遍一切处，<a id="a-Gh"></a>普入三世；<a id="a-Gi"></a>一切诸佛恒在正定，<a id="a-Gj"></a>于一念中遍一切处，<a id="a-Gk"></a>普入十方广大佛刹；<a id="a-Gl"></a>一切诸佛恒在正定，<a id="a-Gm"></a>于一念中遍一切处，<a id="a-Gn"></a>普现无量种种佛身；<a id="a-Go"></a>一切诸佛恒在正定，<a id="a-Gp"></a>于一念中遍一切处，<a id="a-Gq"></a>随诸众生种种心解现身、<a id="a-Gr"></a>语、<a id="a-Gs"></a>意；<a id="a-Gt"></a>一切诸佛恒在正定，<a id="a-Gu"></a>于一念中遍一切处，<a id="a-Gv"></a>说一切法离欲真际；<a id="a-Gw"></a>一切诸佛恒住正定，<a id="a-Gx"></a>于一念中遍一切处，<a id="a-Gy"></a>演说一切缘起自性；<a id="a-Gz"></a>一切诸佛恒住正定，<a id="a-H0"></a>于一念中遍一切处，<a id="a-H1"></a>示现无量世、<a id="a-H2"></a>出世间广大庄严，<a id="a-H3"></a>令诸众生常得见佛；<a id="a-H4"></a>一切诸佛恒住正定，<a id="a-H5"></a>于一念中遍一切处，<a id="a-H6"></a>令诸众生悉得通达一切佛法、<a id="a-H7"></a>无量解脱，<a id="a-H8"></a>究竟到于无上彼岸。<a id="a-H9"></a>是为十。</p>
  <p id="aHA">“佛子，<a id="a-HB"></a>诸佛世尊有十种无碍解脱。<a id="a-HC"></a>何等为十？<a id="a-HD"></a>所谓：<a id="a-HE"></a>一切诸佛能于一尘现不可说不可说诸佛出兴于世；<a id="a-HF"></a>一切诸佛能于一尘现不可说不可说诸佛转净法轮；<a id="a-HG"></a>一切诸佛能于一尘现不可说不可说众生受化调伏；<a id="a-HH"></a>一切诸佛能于一尘现不可说不可说诸佛国土；<a id="a-HI"></a>一切诸佛能于一尘现不可说不可说菩萨授记；<a id="a-HJ"></a>一切诸佛能于一尘现去、<a id="a-HK"></a>来、<a id="a-HL"></a>今一切诸佛；<a id="a-HM"></a>一切诸佛能于一尘现去、<a id="a-HN"></a>来、<a id="a-HO"></a>今诸世界种；<a id="a-HP"></a>一切诸佛能于一尘现去、<a id="a-HQ"></a>来、<a id="a-HR"></a>今一切神通；<a id="a-HS"></a>一切诸佛能于一尘现去、<a id="a-HT"></a>来、<a id="a-HU"></a>今一切众生；<a id="a-HV"></a>一切诸佛能于一尘现去、<a id="a-HW"></a>来、<a id="a-HX"></a>今一切佛事。<a id="a-HY"></a>是为十。<a id="a-HZ"></a>”</p>
 </body>
</html>