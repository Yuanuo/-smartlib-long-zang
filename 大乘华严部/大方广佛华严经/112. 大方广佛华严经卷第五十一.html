<!doctype html>
<html id="z3IBTUeI3" data-ver="1181">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五十一</h1>
  <h2 id="a2">如来出现品第三十七之二</h2>
  <p id="a3">“佛子，<a id="a-4"></a>菩萨摩诃萨应云何知如来、<a id="a-5"></a>应、<a id="a-6"></a>正等觉音声？</p>
  <p id="a7">“佛子，<a id="a-8"></a>菩萨摩诃萨应知如来音声遍至，<a id="a-9"></a>普遍无量诸音声故；<a id="a-A"></a>应知如来音声随其心乐皆令欢喜，<a id="a-B"></a>说法明了故；<a id="a-C"></a>应知如来音声随其信解皆令欢喜，<a id="a-D"></a>心得清凉故；<a id="a-E"></a>应知如来音声化不失时，<a id="a-F"></a>所应闻者无不闻故；<a id="a-G"></a>应知如来音声无生灭，<a id="a-H"></a>如呼响故；<a id="a-I"></a>应知如来音声无主，<a id="a-J"></a>修习一切业所起故；<a id="a-K"></a>应知如来音声甚深，<a id="a-L"></a>难可度量故；<a id="a-M"></a>应知如来音声无邪曲，<a id="a-N"></a>法界所生故；<a id="a-O"></a>应知如来音声无断绝，<a id="a-P"></a>普入法界故；<a id="a-Q"></a>应知如来音声无变易，<a id="a-R"></a>至于究竟故。<a id="a-S"></a>佛子，<a id="a-T"></a>菩萨摩诃萨应知如来音声，<a id="a-U"></a>非量、<a id="a-V"></a>非无量，<a id="a-W"></a>非主、<a id="a-X"></a>非无主，<a id="a-Y"></a>非示、<a id="a-Z"></a>非无示。<a id="a-a"></a>何以故？<a id="a-b"></a>佛子，<a id="a-c"></a>譬如世界将欲坏时，<a id="a-d"></a>无主无作，<a id="a-e"></a>法尔而出四种音声。<a id="a-f"></a>其四者何？<a id="a-g"></a>一曰：<a id="a-h"></a>‘汝等当知初禅安乐，<a id="a-i"></a>离诸欲恶，<a id="a-j"></a>超过欲界。<a id="a-k"></a>’众生闻已，<a id="a-l"></a>自然而得成就初禅，<a id="a-m"></a>舍欲界身，<a id="a-n"></a>生于梵天。<a id="a-o"></a>二曰：<a id="a-p"></a>‘汝等当知二禅安乐，<a id="a-q"></a>无觉无观，<a id="a-r"></a>超于梵天。<a id="a-s"></a>’众生闻已，<a id="a-t"></a>自然而得成就二禅，<a id="a-u"></a>舍梵天身，<a id="a-v"></a>生光音天。<a id="a-w"></a>三曰：<a id="a-x"></a>‘汝等当知三禅安乐，<a id="a-y"></a>无有过失，<a id="a-z"></a>超光音天。<a id="a-10"></a>’众生闻已，<a id="a-11"></a>自然而得成就三禅，<a id="a-12"></a>舍光音身，<a id="a-13"></a>生遍净天。<a id="a-14"></a>四曰：<a id="a-15"></a>‘汝等当知四禅寂静，<a id="a-16"></a>超遍净天。<a id="a-17"></a>’众生闻已，<a id="a-18"></a>自然而得成就四禅，<a id="a-19"></a>舍遍净身，<a id="a-1A"></a>生广果天。<a id="a-1B"></a>是为四。<a id="a-1C"></a>佛子，<a id="a-1D"></a>此诸音声无主无作，<a id="a-1E"></a>但从众生诸善业力之所出生。<a id="a-1F"></a>佛子，<a id="a-1G"></a>如来音声亦复如是，<a id="a-1H"></a>无主无作，<a id="a-1I"></a>无有分别，<a id="a-1J"></a>非入非出，<a id="a-1K"></a>但从如来功德法力，<a id="a-1L"></a>出于四种广大音声。<a id="a-1M"></a>其四者何？<a id="a-1N"></a>一曰：<a id="a-1O"></a>‘汝等当知一切诸行皆悉是苦，<a id="a-1P"></a>所谓：<a id="a-1Q"></a>地狱苦、<a id="a-1R"></a>畜生苦、<a id="a-1S"></a>饿鬼苦、<a id="a-1T"></a>无福德苦、<a id="a-1U"></a>著我我所苦、<a id="a-1V"></a>作诸恶行苦。<a id="a-1W"></a>欲生人、<a id="a-1X"></a>天当种善根；<a id="a-1Y"></a>生人、<a id="a-1Z"></a>天中，<a id="a-1a"></a>离诸难处。<a id="a-1b"></a>’众生闻已，<a id="a-1c"></a>舍离颠倒，<a id="a-1d"></a>修诸善行，<a id="a-1e"></a>离诸难处，<a id="a-1f"></a>生人、<a id="a-1g"></a>天中。<a id="a-1h"></a>二曰：<a id="a-1i"></a>‘汝等当知一切诸行众苦炽然，<a id="a-1j"></a>如热铁丸。<a id="a-1k"></a>诸行无常，<a id="a-1l"></a>是磨灭法；<a id="a-1m"></a>涅槃寂静，<a id="a-1n"></a>无为安乐，<a id="a-1o"></a>远离炽然，<a id="a-1p"></a>消诸热恼。<a id="a-1q"></a>’众生闻已，<a id="a-1r"></a>勤修善法，<a id="a-1s"></a>于声闻乘得随顺音声忍。<a id="a-1t"></a>三曰：<a id="a-1u"></a>‘汝等当知声闻乘者，<a id="a-1v"></a>随他语解，<a id="a-1w"></a>智慧狭劣；<a id="a-1x"></a>更有上乘，<a id="a-1y"></a>名独觉乘，<a id="a-1z"></a>悟不由师，<a id="a-20"></a>汝等应学。<a id="a-21"></a>’乐胜道者闻此音已，<a id="a-22"></a>舍声闻道，<a id="a-23"></a>修独觉乘。<a id="a-24"></a>四曰：<a id="a-25"></a>‘汝等当知过二乘位更有胜道，<a id="a-26"></a>名为大乘。<a id="a-27"></a>菩萨所行，<a id="a-28"></a>顺六波罗蜜，<a id="a-29"></a>不断菩萨行，<a id="a-2A"></a>不舍菩提心，<a id="a-2B"></a>处无量生死而不疲厌，<a id="a-2C"></a>过于二乘，<a id="a-2D"></a>名为大乘、<a id="a-2E"></a>第一乘、<a id="a-2F"></a>胜乘、<a id="a-2G"></a>最胜乘、<a id="a-2H"></a>上乘、<a id="a-2I"></a>无上乘、<a id="a-2J"></a>利益一切众生乘。<a id="a-2K"></a>’若有众生信解广大，<a id="a-2L"></a>诸根猛利，<a id="a-2M"></a>宿种善根，<a id="a-2N"></a>为诸如来神力所加，<a id="a-2O"></a>有胜乐欲，<a id="a-2P"></a>希求佛果；<a id="a-2Q"></a>闻此音已，<a id="a-2R"></a>发菩提心。<a id="a-2S"></a>佛子，<a id="a-2T"></a>如来音声不从身出、<a id="a-2U"></a>不从心出，<a id="a-2V"></a>而能利益无量众生。<a id="a-2W"></a>佛子，<a id="a-2X"></a>是为如来音声第一相，<a id="a-2Y"></a>诸菩萨摩诃萨应如是知。</p>
  <p id="a2Z">“复次，<a id="a-2a"></a>佛子，<a id="a-2b"></a>譬如呼响，<a id="a-2c"></a>因于山谷及音声起，<a id="a-2d"></a>无有形状，<a id="a-2e"></a>不可睹见，<a id="a-2f"></a>亦无分别，<a id="a-2g"></a>而能随逐一切语言。<a id="a-2h"></a>如来音声亦复如是，<a id="a-2i"></a>无有形状，<a id="a-2j"></a>不可睹见，<a id="a-2k"></a>非有方所，<a id="a-2l"></a>非无方所；<a id="a-2m"></a>但随众生欲解缘出，<a id="a-2n"></a>其性究竟，<a id="a-2o"></a>无言无示，<a id="a-2p"></a>不可宣说。<a id="a-2q"></a>佛子，<a id="a-2r"></a>是为如来音声第二相，<a id="a-2s"></a>诸菩萨摩诃萨应如是知。</p>
  <p id="a2t">“复次，<a id="a-2u"></a>佛子，<a id="a-2v"></a>譬如诸天有大法鼓，<a id="a-2w"></a>名为觉悟。<a id="a-2x"></a>若诸天子行放逸时，<a id="a-2y"></a>于虚空中出声告言：<a id="a-2z"></a>‘汝等当知一切欲乐皆悉无常，<a id="a-30"></a>虚妄颠倒，<a id="a-31"></a>须臾变坏，<a id="a-32"></a>但诳愚夫令其恋著。<a id="a-33"></a>汝莫放逸，<a id="a-34"></a>若放逸者，<a id="a-35"></a>堕诸恶趣，<a id="a-36"></a>后悔无及。<a id="a-37"></a>’放逸诸天闻此音已，<a id="a-38"></a>生大忧怖，<a id="a-39"></a>舍自宫中所有欲乐，<a id="a-3A"></a>诣天王所求法行道。<a id="a-3B"></a>佛子，<a id="a-3C"></a>彼天鼓音，<a id="a-3D"></a>无主无作，<a id="a-3E"></a>无起无灭，<a id="a-3F"></a>而能利益无量众生。<a id="a-3G"></a>当知如来亦复如是，<a id="a-3H"></a>为欲觉悟放逸众生，<a id="a-3I"></a>出于无量妙法音声，<a id="a-3J"></a>所谓：<a id="a-3K"></a>无著声、<a id="a-3L"></a>不放逸声、<a id="a-3M"></a>无常声、<a id="a-3N"></a>苦声、<a id="a-3O"></a>无我声、<a id="a-3P"></a>不净声、<a id="a-3Q"></a>寂灭声、<a id="a-3R"></a>涅槃声、<a id="a-3S"></a>无有量自然智声、<a id="a-3T"></a>不可坏菩萨行声、<a id="a-3U"></a>至一切处如来无功用智地声，<a id="a-3V"></a>以此音声遍法界中而开悟之。<a id="a-3W"></a>无数众生闻是音已，<a id="a-3X"></a>皆生欢喜，<a id="a-3Y"></a>勤修善法，<a id="a-3Z"></a>各于自乘而求出离，<a id="a-3a"></a>所谓：<a id="a-3b"></a>或修声闻乘、<a id="a-3c"></a>或修独觉乘、<a id="a-3d"></a>或习菩萨无上大乘。<a id="a-3e"></a>而如来音，<a id="a-3f"></a>不住方所，<a id="a-3g"></a>无有言说。<a id="a-3h"></a>佛子，<a id="a-3i"></a>是为如来音声第三相，<a id="a-3j"></a>诸菩萨摩诃萨应如是知。</p>
  <p id="a3k">“复次，<a id="a-3l"></a>佛子，<a id="a-3m"></a>譬如自在天王有天婇女，<a id="a-3n"></a>名曰善口，<a id="a-3o"></a>于其口中出一音声，<a id="a-3p"></a>其声则与百千种乐而共相应，<a id="a-3q"></a>一一乐中复有百千差别音声。<a id="a-3r"></a>佛子，<a id="a-3s"></a>彼善口女从口一声，<a id="a-3t"></a>出于如是无量音声。<a id="a-3u"></a>当知如来亦复如是，<a id="a-3v"></a>于一音中出无量声，<a id="a-3w"></a>随诸众生心乐差别，<a id="a-3x"></a>皆悉遍至，<a id="a-3y"></a>悉令得解。<a id="a-3z"></a>佛子，<a id="a-40"></a>是为如来音声第四相，<a id="a-41"></a>诸菩萨摩诃萨应如是知。</p>
  <p id="a42">“复次，<a id="a-43"></a>佛子，<a id="a-44"></a>譬如大梵天王住于梵宫出梵音声，<a id="a-45"></a>一切梵众靡不皆闻，<a id="a-46"></a>而彼音声不出众外。<a id="a-47"></a>诸梵天众咸生是念：<a id="a-48"></a>‘大梵天王独与我语。<a id="a-49"></a>’如来妙音亦复如是，<a id="a-4A"></a>道场众会靡不皆闻，<a id="a-4B"></a>而其音声不出众外。<a id="a-4C"></a>何以故？<a id="a-4D"></a>根未熟者不应闻故。<a id="a-4E"></a>其闻音者皆作是念：<a id="a-4F"></a>‘如来世尊独为我说。<a id="a-4G"></a>’佛子，<a id="a-4H"></a>如来音声无出无住，<a id="a-4I"></a>而能成就一切事业。<a id="a-4J"></a>是为如来音声第五相，<a id="a-4K"></a>诸菩萨摩诃萨应如是知。</p>
  <p id="a4L">“复次，<a id="a-4M"></a>佛子，<a id="a-4N"></a>譬如众水皆同一味，<a id="a-4O"></a>随器异故水有差别，<a id="a-4P"></a>水无念虑亦无分别。<a id="a-4Q"></a>如来言音亦复如是，<a id="a-4R"></a>唯是一味，<a id="a-4S"></a>谓解脱味，<a id="a-4T"></a>随诸众生心器异故无量差别，<a id="a-4U"></a>而无念虑亦无分别。<a id="a-4V"></a>佛子，<a id="a-4W"></a>是为如来音声第六相，<a id="a-4X"></a>诸菩萨摩诃萨应如是知。</p>
  <p id="a4Y">“复次，<a id="a-4Z"></a>佛子，<a id="a-4a"></a>譬如阿那婆达多龙王兴大密云，<a id="a-4b"></a>遍阎浮提普霔甘雨，<a id="a-4c"></a>百谷苗稼皆得生长，<a id="a-4d"></a>江河泉池一切盈满；<a id="a-4e"></a>此大雨水不从龙王身心中出，<a id="a-4f"></a>而能种种饶益众生。<a id="a-4g"></a>佛子，<a id="a-4h"></a>如来、<a id="a-4i"></a>应、<a id="a-4j"></a>正等觉亦复如是，<a id="a-4k"></a>兴大悲云遍十方界，<a id="a-4l"></a>普雨无上甘露法雨，<a id="a-4m"></a>令一切众生皆生欢喜，<a id="a-4n"></a>增长善法，<a id="a-4o"></a>满足诸乘。<a id="a-4p"></a>佛子，<a id="a-4q"></a>如来音声不从外来、<a id="a-4r"></a>不从内出，<a id="a-4s"></a>而能饶益一切众生。<a id="a-4t"></a>是为如来音声第七相，<a id="a-4u"></a>诸菩萨摩诃萨应如是知。</p>
  <p id="a4v">“复次，<a id="a-4w"></a>佛子，<a id="a-4x"></a>譬如摩那斯龙王将欲降雨，<a id="a-4y"></a>未便即降，<a id="a-4z"></a>先起大云弥覆虚空凝停七日，<a id="a-50"></a>待诸众生作务究竟。<a id="a-51"></a>何以故？<a id="a-52"></a>彼大龙王有慈悲心，<a id="a-53"></a>不欲恼乱诸众生故。<a id="a-54"></a>过七日已，<a id="a-55"></a>降微细雨普润大地。<a id="a-56"></a>佛子，<a id="a-57"></a>如来、<a id="a-58"></a>应、<a id="a-59"></a>正等觉亦复如是，<a id="a-5A"></a>将降法雨，<a id="a-5B"></a>未便即降，<a id="a-5C"></a>先兴法云成熟众生，<a id="a-5D"></a>为欲令其心无惊怖；<a id="a-5E"></a>待其熟已，<a id="a-5F"></a>然后普降甘露法雨，<a id="a-5G"></a>演说甚深微妙善法，<a id="a-5H"></a>渐次令其满足如来一切智智无上法味。<a id="a-5I"></a>佛子，<a id="a-5J"></a>是为如来音声第八相，<a id="a-5K"></a>诸菩萨摩诃萨应如是知。</p>
  <p id="a5L">“复次，<a id="a-5M"></a>佛子，<a id="a-5N"></a>譬如海中有大龙王，<a id="a-5O"></a>名大庄严，<a id="a-5P"></a>于大海中降雨之时，<a id="a-5Q"></a>或降十种庄严雨，<a id="a-5R"></a>或百、<a id="a-5S"></a>或千、<a id="a-5T"></a>或百千种庄严雨。<a id="a-5U"></a>佛子，<a id="a-5V"></a>水无分别，<a id="a-5W"></a>但以龙王不思议力令其庄严，<a id="a-5X"></a>乃至百千无量差别。<a id="a-5Y"></a>如来、<a id="a-5Z"></a>应、<a id="a-5a"></a>正等觉亦复如是，<a id="a-5b"></a>为诸众生说法之时，<a id="a-5c"></a>或以十种差别音说，<a id="a-5d"></a>或百、<a id="a-5e"></a>或千、<a id="a-5f"></a>或以百千，<a id="a-5g"></a>或以八万四千音声说八万四千行，<a id="a-5h"></a>乃至或以无量百千亿那由他音声各别说法，<a id="a-5i"></a>令其闻者皆生欢喜；<a id="a-5j"></a>如来音声无所分别，<a id="a-5k"></a>但以诸佛于甚深法界圆满清净，<a id="a-5l"></a>能随众生根之所宜，<a id="a-5m"></a>出种种言音皆令欢喜。<a id="a-5n"></a>佛子，<a id="a-5o"></a>是为如来音声第九相，<a id="a-5p"></a>诸菩萨摩诃萨应如是知。</p>
  <p id="a5q">“复次，<a id="a-5r"></a>佛子，<a id="a-5s"></a>譬如娑竭罗龙王，<a id="a-5t"></a>欲现龙王大自在力，<a id="a-5u"></a>饶益众生咸令欢喜，<a id="a-5v"></a>从四天下乃至他化自在天处，<a id="a-5w"></a>兴大云网周匝弥覆。<a id="a-5x"></a>其云色相无量差别，<a id="a-5y"></a>或阎浮檀金光明色，<a id="a-5z"></a>或毗琉璃光明色，<a id="a-60"></a>或白银光明色，<a id="a-61"></a>或玻璃光明色，<a id="a-62"></a>或牟萨罗光明色，<a id="a-63"></a>或玛瑙光明色，<a id="a-64"></a>或胜藏光明色，<a id="a-65"></a>或赤真珠光明色，<a id="a-66"></a>或无量香光明色，<a id="a-67"></a>或无垢衣光明色，<a id="a-68"></a>或清净水光明色，<a id="a-69"></a>或种种庄严具光明色，<a id="a-6A"></a>如是云网周匝弥布。<a id="a-6B"></a>既弥布已，<a id="a-6C"></a>出种种色电光。<a id="a-6D"></a>所谓：<a id="a-6E"></a>阎浮檀金色云出琉璃色电光，<a id="a-6F"></a>琉璃色云出金色电光，<a id="a-6G"></a>银色云出玻璃色电光，<a id="a-6H"></a>玻璃色云出银色电光，<a id="a-6I"></a>牟萨罗色云出玛瑙色电光，<a id="a-6J"></a>玛瑙色云出牟萨罗色电光，<a id="a-6K"></a>胜藏宝色云出赤真珠色电光，<a id="a-6L"></a>赤真珠色云出胜藏宝色电光，<a id="a-6M"></a>无量香色云出无垢衣色电光，<a id="a-6N"></a>无垢衣色云出无量香色电光，<a id="a-6O"></a>清净水色云出种种庄严具色电光，<a id="a-6P"></a>种种庄严具色云出清净水色电光；<a id="a-6Q"></a>乃至种种色云出一色电光，<a id="a-6R"></a>一色云出种种色电光。<a id="a-6S"></a>复于彼云中出种种雷声，<a id="a-6T"></a>随众生心皆令欢喜，<a id="a-6U"></a>所谓：<a id="a-6V"></a>或如天女歌咏音，<a id="a-6W"></a>或如诸天妓乐音，<a id="a-6X"></a>或如龙女歌咏音，<a id="a-6Y"></a>或如乾闼婆女歌咏音，<a id="a-6Z"></a>或如紧那罗女歌咏音，<a id="a-6a"></a>或如大地震动声，<a id="a-6b"></a>或如海水波潮声，<a id="a-6c"></a>或如兽王哮吼声，<a id="a-6d"></a>或如好鸟鸣啭声，<a id="a-6e"></a>及余无量种种音声。<a id="a-6f"></a>既震雷已，<a id="a-6g"></a>复起凉风，<a id="a-6h"></a>令诸众生心生悦乐，<a id="a-6i"></a>然后乃降种种诸雨，<a id="a-6j"></a>利益安乐无量众生。<a id="a-6k"></a>从他化天至于地上，<a id="a-6l"></a>于一切处所雨不同，<a id="a-6m"></a>所谓：<a id="a-6n"></a>于大海中雨清冷水，<a id="a-6o"></a>名无断绝；<a id="a-6p"></a>于他化自在天雨箫笛等种种乐音，<a id="a-6q"></a>名为美妙；<a id="a-6r"></a>于化乐天雨大摩尼宝，<a id="a-6s"></a>名放大光明；<a id="a-6t"></a>于兜率天雨大庄严具，<a id="a-6u"></a>名为垂髻；<a id="a-6v"></a>于夜摩天雨大妙华，<a id="a-6w"></a>名种种庄严具；<a id="a-6x"></a>于三十三天雨众妙香，<a id="a-6y"></a>名为悦意；<a id="a-6z"></a>于四天王天雨天宝衣，<a id="a-70"></a>名为覆盖；<a id="a-71"></a>于龙王宫雨赤真珠，<a id="a-72"></a>名涌出光明；<a id="a-73"></a>于阿修罗宫雨诸兵仗，<a id="a-74"></a>名降伏怨敌；<a id="a-75"></a>于北郁单越雨种种华，<a id="a-76"></a>名曰开敷；<a id="a-77"></a>余三天下悉亦如是，<a id="a-78"></a>然各随其处，<a id="a-79"></a>所雨不同。<a id="a-7A"></a>虽彼龙王其心平等无有彼此，<a id="a-7B"></a>但以众生善根异故，<a id="a-7C"></a>雨有差别。<a id="a-7D"></a>佛子，<a id="a-7E"></a>如来、<a id="a-7F"></a>应、<a id="a-7G"></a>正等觉无上法王亦复如是，<a id="a-7H"></a>欲以正法教化众生，<a id="a-7I"></a>先布身云弥覆法界，<a id="a-7J"></a>随其乐欲为现不同，<a id="a-7K"></a>所谓：<a id="a-7L"></a>或为众生现生身云，<a id="a-7M"></a>或为众生现化身云，<a id="a-7N"></a>或为众生现力持身云，<a id="a-7O"></a>或为众生现色身云，<a id="a-7P"></a>或为众生现相好身云，<a id="a-7Q"></a>或为众生现福德身云，<a id="a-7R"></a>或为众生现智慧身云，<a id="a-7S"></a>或为众生现诸力不可坏身云，<a id="a-7T"></a>或为众生现无畏身云，<a id="a-7U"></a>或为众生现法界身云。<a id="a-7V"></a>佛子，<a id="a-7W"></a>如来以如是等无量身云，<a id="a-7X"></a>普覆十方一切世界，<a id="a-7Y"></a>随诸众生所乐，<a id="a-7Z"></a>各别示现种种光明电光，<a id="a-7a"></a>所谓：<a id="a-7b"></a>或为众生现光明电光，<a id="a-7c"></a>名无所不至；<a id="a-7d"></a>或为众生现光明电光，<a id="a-7e"></a>名无边光明；<a id="a-7f"></a>或为众生现光明电光，<a id="a-7g"></a>名入佛秘密法；<a id="a-7h"></a>或为众生现光明电光，<a id="a-7i"></a>名影现光明；<a id="a-7j"></a>或为众生现光明电光，<a id="a-7k"></a>名光明照曜；<a id="a-7l"></a>或为众生现光明电光，<a id="a-7m"></a>名入无尽陀罗尼门；<a id="a-7n"></a>或为众生现光明电光，<a id="a-7o"></a>名正念不乱；<a id="a-7p"></a>或为众生现光明电光，<a id="a-7q"></a>名究竟不坏；<a id="a-7r"></a>或为众生现光明电光，<a id="a-7s"></a>名顺入诸趣；<a id="a-7t"></a>或为众生现光明电光，<a id="a-7u"></a>名满一切愿皆令欢喜。<a id="a-7v"></a>佛子，<a id="a-7w"></a>如来、<a id="a-7x"></a>应、<a id="a-7y"></a>正等觉现如是等无量光明电光已，<a id="a-7z"></a>复随众生心之所乐，<a id="a-80"></a>出生无量三昧雷声，<a id="a-81"></a>所谓：<a id="a-82"></a>善觉智三昧雷声、<a id="a-83"></a>炽然离垢海三昧雷声、<a id="a-84"></a>一切法自在三昧雷声、<a id="a-85"></a>金刚轮三昧雷声、<a id="a-86"></a>须弥山幢三昧雷声、<a id="a-87"></a>海印三昧雷声、<a id="a-88"></a>日灯三昧雷声、<a id="a-89"></a>无尽藏三昧雷声、<a id="a-8A"></a>不坏解脱力三昧雷声。<a id="a-8B"></a>佛子，<a id="a-8C"></a>如来身云中出如是等无量差别三昧雷声已，<a id="a-8D"></a>将降法雨，<a id="a-8E"></a>先现瑞相开悟众生，<a id="a-8F"></a>所谓：<a id="a-8G"></a>从无障碍大慈悲心，<a id="a-8H"></a>现于如来大智风轮，<a id="a-8I"></a>名能令一切众生生不思议欢喜适悦。<a id="a-8J"></a>此相现已，<a id="a-8K"></a>一切菩萨及诸众生，<a id="a-8L"></a>身之与心皆得清凉。<a id="a-8M"></a>然后从如来大法身云、<a id="a-8N"></a>大慈悲云、<a id="a-8O"></a>大不思议云，<a id="a-8P"></a>雨不思议广大法雨，<a id="a-8Q"></a>令一切众生身心清净，<a id="a-8R"></a>所谓：<a id="a-8S"></a>为坐菩提场菩萨雨大法雨，<a id="a-8T"></a>名法界无差别；<a id="a-8U"></a>为最后身菩萨雨大法雨，<a id="a-8V"></a>名菩萨游戏如来秘密教；<a id="a-8W"></a>为一生所系菩萨雨大法雨，<a id="a-8X"></a>名清净普光明；<a id="a-8Y"></a>为灌顶菩萨雨大法雨，<a id="a-8Z"></a>名如来庄严具所庄严；<a id="a-8a"></a>为得忍菩萨雨大法雨，<a id="a-8b"></a>名功德宝智慧华开敷不断菩萨大悲行；<a id="a-8c"></a>为住向行菩萨雨大法雨，<a id="a-8d"></a>名入现前变化甚深门而行菩萨行无休息无疲厌；<a id="a-8e"></a>为初发心菩萨雨大法雨，<a id="a-8f"></a>名出生如来大慈悲行救护众生；<a id="a-8g"></a>为求独觉乘众生雨大法雨，<a id="a-8h"></a>名深知缘起法远离二边得不坏解脱果；<a id="a-8i"></a>为求声闻乘众生雨大法雨，<a id="a-8j"></a>名以大智慧剑断一切烦恼冤；<a id="a-8k"></a>为积集善根决定、<a id="a-8l"></a>不决定众生雨大法雨，<a id="a-8m"></a>名能令成就种种法门生大欢喜。<a id="a-8n"></a>佛子，<a id="a-8o"></a>诸佛如来随众生心，<a id="a-8p"></a>雨如是等广大法雨，<a id="a-8q"></a>充满一切无边世界。<a id="a-8r"></a>佛子，<a id="a-8s"></a>如来、<a id="a-8t"></a>应、<a id="a-8u"></a>正等觉其心平等，<a id="a-8v"></a>于法无吝，<a id="a-8w"></a>但以众生根欲不同，<a id="a-8x"></a>所雨法雨示有差别。<a id="a-8y"></a>是为如来音声第十相，<a id="a-8z"></a>诸菩萨摩诃萨应如是知。</p>
  <p id="a90">“复次，<a id="a-91"></a>佛子，<a id="a-92"></a>应知如来音声有十种无量。<a id="a-93"></a>何等为十？<a id="a-94"></a>所谓：<a id="a-95"></a>如虚空界无量，<a id="a-96"></a>至一切处故；<a id="a-97"></a>如法界无量，<a id="a-98"></a>无所不遍故；<a id="a-99"></a>如众生界无量，<a id="a-9A"></a>令一切心喜故；<a id="a-9B"></a>如诸业无量，<a id="a-9C"></a>说其果报故；<a id="a-9D"></a>如烦恼无量，<a id="a-9E"></a>悉令除灭故；<a id="a-9F"></a>如众生言音无量，<a id="a-9G"></a>随解令闻故；<a id="a-9H"></a>如众生欲解无量，<a id="a-9I"></a>普观救度故；<a id="a-9J"></a>如三世无量，<a id="a-9K"></a>无有边际故；<a id="a-9L"></a>如智慧无量，<a id="a-9M"></a>分别一切故；<a id="a-9N"></a>如佛境界无量，<a id="a-9O"></a>入佛法界故。<a id="a-9P"></a>佛子，<a id="a-9Q"></a>如来、<a id="a-9R"></a>应、<a id="a-9S"></a>正等觉音声成就如是等阿僧祇无量，<a id="a-9T"></a>诸菩萨摩诃萨应如是知。<a id="a-9U"></a>”</p>
  <p id="a9V">尔时，<a id="a-9W"></a>普贤菩萨摩诃萨欲重明此义而说颂言：</p>
  <p id="a9X">“三千世界将坏时，<a id="a-9Y"></a>众生福力声告言，<a id="a-9Z"></a>四禅寂静无诸苦，<a id="a-9a"></a>令其闻已悉离欲。</p>
  <p id="a9b">十力世尊亦如是，<a id="a-9c"></a>出妙音声遍法界，<a id="a-9d"></a>为说诸行苦无常，<a id="a-9e"></a>令其永度生死海。</p>
  <p id="a9f">譬如深山大谷中，<a id="a-9g"></a>随有音声皆响应，<a id="a-9h"></a>虽能随逐他言语，<a id="a-9i"></a>而响毕竟无分别。</p>
  <p id="a9j">十力言音亦复然，<a id="a-9k"></a>随其根熟为示现，<a id="a-9l"></a>令其调伏生欢喜，<a id="a-9m"></a>不念我今能演说。</p>
  <p id="a9n">如天有鼓名能觉，<a id="a-9o"></a>常于空中震法音，<a id="a-9p"></a>诫彼放逸诸天子，<a id="a-9q"></a>令其闻已得离著。</p>
  <p id="a9r">十力法鼓亦如是，<a id="a-9s"></a>出于种种妙音声，<a id="a-9t"></a>觉悟一切诸群生，<a id="a-9u"></a>令其悉证菩提果。</p>
  <p id="a9v">自在天王有宝女，<a id="a-9w"></a>口中善奏诸音乐，<a id="a-9x"></a>一声能出百千音，<a id="a-9y"></a>一一音中复百千。</p>
  <p id="a9z">善逝音声亦如是，<a id="a-A0"></a>一声而出一切音，<a id="a-A1"></a>随其性欲有差别，<a id="a-A2"></a>各令闻已断烦恼。</p>
  <p id="aA3">譬如梵王吐一音，<a id="a-A4"></a>能令梵众皆欢喜，<a id="a-A5"></a>音唯及梵不出外，<a id="a-A6"></a>一一皆言己独闻。</p>
  <p id="aA7">十力梵王亦复然，<a id="a-A8"></a>演一言音充法界，<a id="a-A9"></a>唯沾众会不远出，<a id="a-AA"></a>以无信故未能受。</p>
  <p id="aAB">譬如众水同一性，<a id="a-AC"></a>八功德味无差别，<a id="a-AD"></a>因地在器各不同，<a id="a-AE"></a>是故令其种种异。</p>
  <p id="aAF">一切智音亦如是，<a id="a-AG"></a>法性一味无分别，<a id="a-AH"></a>随诸众生行不同，<a id="a-AI"></a>故使听闻种种异。</p>
  <p id="aAJ">譬如无热大龙王，<a id="a-AK"></a>降雨普洽阎浮地，<a id="a-AL"></a>能令草树皆生长，<a id="a-AM"></a>而不从身及心出。</p>
  <p id="aAN">诸佛妙音亦如是，<a id="a-AO"></a>普雨法界悉充洽，<a id="a-AP"></a>能令生善灭诸恶，<a id="a-AQ"></a>不从内外而得有。</p>
  <p id="aAR">譬如摩那斯龙王，<a id="a-AS"></a>兴云七日未先雨，<a id="a-AT"></a>待诸众生作务竟，<a id="a-AU"></a>然后始降成利益。</p>
  <p id="aAV">十力演义亦如是，<a id="a-AW"></a>先化众生使成熟，<a id="a-AX"></a>然后为说甚深法，<a id="a-AY"></a>令其闻者不惊怖。</p>
  <p id="aAZ">大庄严龙于海中，<a id="a-Aa"></a>霔于十种庄严雨，<a id="a-Ab"></a>或百或千百千种，<a id="a-Ac"></a>水虽一味庄严别。</p>
  <p id="aAd">究竟辩才亦如是，<a id="a-Ae"></a>说十二十诸法门，<a id="a-Af"></a>或百或千至无量，<a id="a-Ag"></a>不生心念有殊别。</p>
  <p id="aAh">最胜龙王娑竭罗，<a id="a-Ai"></a>兴云普覆四天下，<a id="a-Aj"></a>于一切处雨各别，<a id="a-Ak"></a>而彼龙心无二念。</p>
  <p id="aAl">诸佛法王亦如是，<a id="a-Am"></a>大悲身云遍十方，<a id="a-An"></a>为诸修行雨各异，<a id="a-Ao"></a>而于一切无分别。</p>
  <p id="aAp">“佛子，<a id="a-Aq"></a>诸菩萨摩诃萨应云何知如来、<a id="a-Ar"></a>应、<a id="a-As"></a>正等觉心？<a id="a-At"></a>佛子，<a id="a-Au"></a>如来心、<a id="a-Av"></a>意、<a id="a-Aw"></a>识俱不可得，<a id="a-Ax"></a>但应以智无量故，<a id="a-Ay"></a>知如来心。</p>
  <p id="aAz">“譬如虚空为一切物所依，<a id="a-B0"></a>而虚空无所依；<a id="a-B1"></a>如来智慧亦复如是，<a id="a-B2"></a>为一切世间、<a id="a-B3"></a>出世间智所依，<a id="a-B4"></a>而如来智无所依。<a id="a-B5"></a>佛子，<a id="a-B6"></a>是为如来心第一相，<a id="a-B7"></a>诸菩萨摩诃萨应如是知。</p>
  <p id="aB8">“复次，<a id="a-B9"></a>佛子，<a id="a-BA"></a>譬如法界常出一切声闻、<a id="a-BB"></a>独觉、<a id="a-BC"></a>菩萨解脱，<a id="a-BD"></a>而法界无增减。<a id="a-BE"></a>如来智慧亦复如是，<a id="a-BF"></a>恒出一切世间、<a id="a-BG"></a>出世间种种智慧，<a id="a-BH"></a>而如来智无增减。<a id="a-BI"></a>佛子，<a id="a-BJ"></a>是为如来心第二相，<a id="a-BK"></a>诸菩萨摩诃萨应如是知。</p>
  <p id="aBL">“复次，<a id="a-BM"></a>佛子，<a id="a-BN"></a>譬如大海，<a id="a-BO"></a>其水潜流四天下地及八十亿诸小洲中，<a id="a-BP"></a>有穿凿者无不得水，<a id="a-BQ"></a>而彼大海不作分别：<a id="a-BR"></a>‘我出于水。<a id="a-BS"></a>’佛智海水亦复如是，<a id="a-BT"></a>流入一切众生心中，<a id="a-BU"></a>若诸众生观察境界、<a id="a-BV"></a>修习法门，<a id="a-BW"></a>则得智慧清净明了，<a id="a-BX"></a>而如来智平等无二、<a id="a-BY"></a>无有分别，<a id="a-BZ"></a>但随众生心行异故，<a id="a-Ba"></a>所得智慧各各不同。<a id="a-Bb"></a>佛子，<a id="a-Bc"></a>是为如来心第三相，<a id="a-Bd"></a>诸菩萨摩诃萨应如是知。</p>
  <p id="aBe">“复次，<a id="a-Bf"></a>佛子，<a id="a-Bg"></a>譬如大海有四宝珠，<a id="a-Bh"></a>具无量德，<a id="a-Bi"></a>能生海内一切珍宝；<a id="a-Bj"></a>若大海中无此宝珠，<a id="a-Bk"></a>乃至一宝亦不可得。<a id="a-Bl"></a>何等为四？<a id="a-Bm"></a>一名积集宝，<a id="a-Bn"></a>二名无尽藏，<a id="a-Bo"></a>三名远离炽然，<a id="a-Bp"></a>四名具足庄严。<a id="a-Bq"></a>佛子，<a id="a-Br"></a>此四宝珠，<a id="a-Bs"></a>一切凡夫诸龙神等悉不得见。<a id="a-Bt"></a>何以故？<a id="a-Bu"></a>娑竭龙王以此宝珠端严方正置于宫中深密处故。<a id="a-Bv"></a>佛子，<a id="a-Bw"></a>如来、<a id="a-Bx"></a>应、<a id="a-By"></a>正等觉大智慧海亦复如是，<a id="a-Bz"></a>于中有四大智宝珠，<a id="a-C0"></a>具足无量福智功德，<a id="a-C1"></a>由此能生一切众生声闻、<a id="a-C2"></a>独觉、<a id="a-C3"></a>学、<a id="a-C4"></a>无学位，<a id="a-C5"></a>及诸菩萨智慧之宝。<a id="a-C6"></a>何等为四？<a id="a-C7"></a>所谓：<a id="a-C8"></a>无染著巧方便大智慧宝、<a id="a-C9"></a>善分别有为无为法大智慧宝、<a id="a-CA"></a>分别说无量法而不坏法性大智慧宝、<a id="a-CB"></a>知时非时未曾误失大智慧宝。<a id="a-CC"></a>若诸如来大智海中无此四宝，<a id="a-CD"></a>有一众生得入大乘，<a id="a-CE"></a>终无是处。<a id="a-CF"></a>此四智宝，<a id="a-CG"></a>薄福众生所不能见。<a id="a-CH"></a>何以故？<a id="a-CI"></a>置于如来深密藏故。<a id="a-CJ"></a>此四智宝，<a id="a-CK"></a>平均正直，<a id="a-CL"></a>端洁妙好，<a id="a-CM"></a>普能利益诸菩萨众，<a id="a-CN"></a>令其悉得智慧光明。<a id="a-CO"></a>佛子，<a id="a-CP"></a>是为如来心第四相，<a id="a-CQ"></a>诸菩萨摩诃萨应如是知。</p>
  <p id="aCR">“复次，<a id="a-CS"></a>佛子，<a id="a-CT"></a>譬如大海，<a id="a-CU"></a>有四炽然光明大宝布在其底，<a id="a-CV"></a>性极猛热，<a id="a-CW"></a>常能饮缩百川所注无量大水，<a id="a-CX"></a>是故大海无有增减。<a id="a-CY"></a>何等为四？<a id="a-CZ"></a>一名日藏，<a id="a-Ca"></a>二名离润，<a id="a-Cb"></a>三名火焰光，<a id="a-Cc"></a>四名尽无余。<a id="a-Cd"></a>佛子，<a id="a-Ce"></a>若大海中无此四宝，<a id="a-Cf"></a>从四天下乃至有顶，<a id="a-Cg"></a>其中所有悉被漂没。<a id="a-Ch"></a>佛子，<a id="a-Ci"></a>此日藏大宝光明照触，<a id="a-Cj"></a>海水悉变为乳；<a id="a-Ck"></a>离润大宝光明照触，<a id="a-Cl"></a>其乳悉变为酪；<a id="a-Cm"></a>火焰光大宝光明照触，<a id="a-Cn"></a>其酪悉变为酥；<a id="a-Co"></a>尽无余大宝光明照触，<a id="a-Cp"></a>其酥变成醍醐；<a id="a-Cq"></a>如火炽然，<a id="a-Cr"></a>悉尽无余。<a id="a-Cs"></a>佛子，<a id="a-Ct"></a>如来、<a id="a-Cu"></a>应、<a id="a-Cv"></a>正等觉大智慧海亦复如是，<a id="a-Cw"></a>有四种大智慧宝，<a id="a-Cx"></a>具足无量威德光明；<a id="a-Cy"></a>此智宝光触诸菩萨，<a id="a-Cz"></a>乃至令得如来大智。<a id="a-D0"></a>何等为四？<a id="a-D1"></a>所谓：<a id="a-D2"></a>灭一切散善波浪大智慧宝、<a id="a-D3"></a>除一切法爱大智慧宝、<a id="a-D4"></a>慧光普照大智慧宝、<a id="a-D5"></a>与如来平等无边无功用大智慧宝。<a id="a-D6"></a>佛子，<a id="a-D7"></a>诸菩萨修习一切助道法时，<a id="a-D8"></a>起无量散善波浪，<a id="a-D9"></a>一切世间天、<a id="a-DA"></a>人、<a id="a-DB"></a>阿修罗所不能坏；<a id="a-DC"></a>如来以灭一切散善波浪大智慧宝光明触彼菩萨，<a id="a-DD"></a>令舍一切散善波浪，<a id="a-DE"></a>持心一境，<a id="a-DF"></a>住于三昧；<a id="a-DG"></a>又以除一切法爱大智慧宝光明触彼菩萨，<a id="a-DH"></a>令舍离三昧味著，<a id="a-DI"></a>起广大神通；<a id="a-DJ"></a>又以慧光普照大智慧宝光明触彼菩萨，<a id="a-DK"></a>令舍所起广大神通，<a id="a-DL"></a>住大明功用行；<a id="a-DM"></a>又以与如来平等无边无功用大智慧宝光明触彼菩萨，<a id="a-DN"></a>令舍所起大明功用行，<a id="a-DO"></a>乃至得如来平等地，<a id="a-DP"></a>息一切功用，<a id="a-DQ"></a>令无有余。<a id="a-DR"></a>佛子，<a id="a-DS"></a>若无如来此四智宝大光照触，<a id="a-DT"></a>乃至有一菩萨得如来地，<a id="a-DU"></a>无有是处。<a id="a-DV"></a>佛子，<a id="a-DW"></a>是为如来心第五相，<a id="a-DX"></a>诸菩萨摩诃萨应如是知。</p>
  <p id="aDY">“复次，<a id="a-DZ"></a>佛子，<a id="a-Da"></a>如从水际，<a id="a-Db"></a>上至非想非非想天，<a id="a-Dc"></a>其中所有大千国土，<a id="a-Dd"></a>欲、<a id="a-De"></a>色、<a id="a-Df"></a>无色众生之处，<a id="a-Dg"></a>莫不皆依虚空而起、<a id="a-Dh"></a>虚空而住。<a id="a-Di"></a>何以故？<a id="a-Dj"></a>虚空普遍故；<a id="a-Dk"></a>虽彼虚空，<a id="a-Dl"></a>普容三界而无分别。<a id="a-Dm"></a>佛子，<a id="a-Dn"></a>如来智慧亦复如是，<a id="a-Do"></a>若声闻智，<a id="a-Dp"></a>若独觉智，<a id="a-Dq"></a>若菩萨智，<a id="a-Dr"></a>若有为行智，<a id="a-Ds"></a>若无为行智，<a id="a-Dt"></a>一切皆依如来智起、<a id="a-Du"></a>如来智住。<a id="a-Dv"></a>何以故？<a id="a-Dw"></a>如来智慧遍一切故；<a id="a-Dx"></a>虽复普容无量智慧而无分别。<a id="a-Dy"></a>佛子，<a id="a-Dz"></a>是为如来心第六相，<a id="a-E0"></a>诸菩萨摩诃萨应如是知。</p>
  <p id="aE1">“复次，<a id="a-E2"></a>佛子，<a id="a-E3"></a>如雪山顶有药王树，<a id="a-E4"></a>名无尽根。<a id="a-E5"></a>彼药树根从十六万八千由旬下尽金刚地水轮际生。<a id="a-E6"></a>彼药王树若生根时，<a id="a-E7"></a>令阎浮提一切树根生；<a id="a-E8"></a>若生茎时，<a id="a-E9"></a>令阎浮提一切树茎生；<a id="a-EA"></a>枝、<a id="a-EB"></a>叶、<a id="a-EC"></a>华、<a id="a-ED"></a>果悉皆如是。<a id="a-EE"></a>此药王树，<a id="a-EF"></a>根能生茎，<a id="a-EG"></a>茎能生根，<a id="a-EH"></a>根无有尽，<a id="a-EI"></a>名无尽根。<a id="a-EJ"></a>佛子，<a id="a-EK"></a>彼药王树于一切处皆令生长，<a id="a-EL"></a>唯于二处不能为作生长利益，<a id="a-EM"></a>所谓：<a id="a-EN"></a>地狱深坑及水轮中；<a id="a-EO"></a>然亦于彼初无厌舍。<a id="a-EP"></a>佛子，<a id="a-EQ"></a>如来智慧大药王树亦复如是，<a id="a-ER"></a>以过去所发成就一切智慧善法、<a id="a-ES"></a>普覆一切诸众生界、<a id="a-ET"></a>除灭一切诸恶道苦广大悲愿而为其根，<a id="a-EU"></a>于一切如来真实智慧种性中生坚固不动善巧方便以为其茎，<a id="a-EV"></a>遍法界智、<a id="a-EW"></a>诸波罗蜜以为其枝，<a id="a-EX"></a>禅定、<a id="a-EY"></a>解脱、<a id="a-EZ"></a>诸大三昧以为其叶，<a id="a-Ea"></a>总持、<a id="a-Eb"></a>辩才、<a id="a-Ec"></a>菩提分法以为其华，<a id="a-Ed"></a>究竟无变诸佛解脱以为其果。<a id="a-Ee"></a>佛子，<a id="a-Ef"></a>如来智慧大药王树，<a id="a-Eg"></a>何故得名为无尽根？<a id="a-Eh"></a>以究竟无休息故，<a id="a-Ei"></a>不断菩萨行故；<a id="a-Ej"></a>菩萨行即如来性，<a id="a-Ek"></a>如来性即菩萨行，<a id="a-El"></a>是故得名为无尽根。<a id="a-Em"></a>佛子，<a id="a-En"></a>如来智慧大药王树，<a id="a-Eo"></a>其根生时，<a id="a-Ep"></a>令一切菩萨生不舍众生大慈悲根；<a id="a-Eq"></a>其茎生时，<a id="a-Er"></a>令一切菩萨增长坚固精进深心茎；<a id="a-Es"></a>其枝生时，<a id="a-Et"></a>令一切菩萨增长一切诸波罗蜜枝；<a id="a-Eu"></a>其叶生时，<a id="a-Ev"></a>令一切菩萨生长净戒头陀功德少欲知足叶；<a id="a-Ew"></a>其华生时，<a id="a-Ex"></a>令一切菩萨具诸善根相好庄严华；<a id="a-Ey"></a>其果生时，<a id="a-Ez"></a>令一切菩萨得无生忍乃至一切佛灌顶忍果。<a id="a-F0"></a>佛子，<a id="a-F1"></a>如来智慧大药王树唯于二处不能为作生长利益，<a id="a-F2"></a>所谓：<a id="a-F3"></a>二乘堕于无为广大深坑及坏善根非器众生溺大邪见贪爱之水；<a id="a-F4"></a>然亦于彼曾无厌舍。<a id="a-F5"></a>佛子，<a id="a-F6"></a>如来智慧无有增减，<a id="a-F7"></a>以根善安住，<a id="a-F8"></a>生无休息故。<a id="a-F9"></a>佛子，<a id="a-FA"></a>是为如来心第七相，<a id="a-FB"></a>诸菩萨摩诃萨应如是知。</p>
  <p id="aFC">“复次，<a id="a-FD"></a>佛子，<a id="a-FE"></a>譬如三千大千世界劫火起时，<a id="a-FF"></a>焚烧一切草木丛林，<a id="a-FG"></a>乃至铁围、<a id="a-FH"></a>大铁围山皆悉炽然无有遗余。</p>
  <p id="aFI">“佛子，<a id="a-FJ"></a>假使有人手执干草投彼火中，<a id="a-FK"></a>于意云何？<a id="a-FL"></a>得不烧不？<a id="a-FM"></a>”</p>
  <p id="aFN">答言：<a id="a-FO"></a>“不也。<a id="a-FP"></a>”</p>
  <p id="aFQ">“佛子，<a id="a-FR"></a>彼所投草容可不烧；<a id="a-FS"></a>如来智慧分别三世一切众生、<a id="a-FT"></a>一切国土、<a id="a-FU"></a>一切劫数、<a id="a-FV"></a>一切诸法，<a id="a-FW"></a>无不知者；<a id="a-FX"></a>若言不知，<a id="a-FY"></a>无有是处。<a id="a-FZ"></a>何以故？<a id="a-Fa"></a>智慧平等悉明达故。<a id="a-Fb"></a>佛子，<a id="a-Fc"></a>是为如来心第八相，<a id="a-Fd"></a>诸菩萨摩诃萨应如是知。</p>
  <p id="aFe">“复次，<a id="a-Ff"></a>佛子，<a id="a-Fg"></a>譬如风灾坏世界时，<a id="a-Fh"></a>有大风起，<a id="a-Fi"></a>名曰散坏，<a id="a-Fj"></a>能坏三千大千世界，<a id="a-Fk"></a>铁围山等皆成碎末。<a id="a-Fl"></a>复有大风，<a id="a-Fm"></a>名为能障，<a id="a-Fn"></a>周匝三千大千世界障散坏风，<a id="a-Fo"></a>不令得至余方世界。<a id="a-Fp"></a>佛子，<a id="a-Fq"></a>若令无此能障大风，<a id="a-Fr"></a>十方世界无不坏尽。<a id="a-Fs"></a>如来、<a id="a-Ft"></a>应、<a id="a-Fu"></a>正等觉亦复如是，<a id="a-Fv"></a>有大智风，<a id="a-Fw"></a>名为能灭，<a id="a-Fx"></a>能灭一切诸大菩萨烦恼习气；<a id="a-Fy"></a>有大智风，<a id="a-Fz"></a>名为巧持，<a id="a-G0"></a>巧持其根未熟菩萨不令能灭大智风轮断其一切烦恼习气。<a id="a-G1"></a>佛子，<a id="a-G2"></a>若无如来巧持智风，<a id="a-G3"></a>无量菩萨皆堕声闻、<a id="a-G4"></a>辟支佛地；<a id="a-G5"></a>由此智故，<a id="a-G6"></a>令诸菩萨超二乘地，<a id="a-G7"></a>安住如来究竟之位。<a id="a-G8"></a>佛子，<a id="a-G9"></a>是为如来心第九相，<a id="a-GA"></a>诸菩萨摩诃萨应如是知。</p>
  <p id="aGB">“复次，<a id="a-GC"></a>佛子，<a id="a-GD"></a>如来智慧无处不至。<a id="a-GE"></a>何以故？<a id="a-GF"></a>无一众生而不具有如来智慧，<a id="a-GG"></a>但以妄想颠倒执著而不证得；<a id="a-GH"></a>若离妄想，<a id="a-GI"></a>一切智、<a id="a-GJ"></a>自然智、<a id="a-GK"></a>无碍智则得现前。<a id="a-GL"></a>佛子，<a id="a-GM"></a>譬如有大经卷，<a id="a-GN"></a>量等三千大千世界，<a id="a-GO"></a>书写三千大千世界中事，<a id="a-GP"></a>一切皆尽。<a id="a-GQ"></a>所谓：<a id="a-GR"></a>书写大铁围山中事，<a id="a-GS"></a>量等大铁围山；<a id="a-GT"></a>书写大地中事，<a id="a-GU"></a>量等大地；<a id="a-GV"></a>书写中千世界中事，<a id="a-GW"></a>量等中千世界；<a id="a-GX"></a>书写小千世界中事，<a id="a-GY"></a>量等小千世界；<a id="a-GZ"></a>如是，<a id="a-Ga"></a>若四天下，<a id="a-Gb"></a>若大海，<a id="a-Gc"></a>若须弥山，<a id="a-Gd"></a>若地天宫殿，<a id="a-Ge"></a>若欲界空居天宫殿，<a id="a-Gf"></a>若色界宫殿，<a id="a-Gg"></a>若无色界宫殿，<a id="a-Gh"></a>一一书写，<a id="a-Gi"></a>其量悉等。<a id="a-Gj"></a>此大经卷虽复量等大千世界，<a id="a-Gk"></a>而全住在一微尘中；<a id="a-Gl"></a>如一微尘，<a id="a-Gm"></a>一切微尘皆亦如是。<a id="a-Gn"></a>时，<a id="a-Go"></a>有一人智慧明达，<a id="a-Gp"></a>具足成就清净天眼，<a id="a-Gq"></a>见此经卷在微尘内，<a id="a-Gr"></a>于诸众生无少利益，<a id="a-Gs"></a>即作是念：<a id="a-Gt"></a>‘我当以精进力，<a id="a-Gu"></a>破彼微尘，<a id="a-Gv"></a>出此经卷，<a id="a-Gw"></a>令得饶益一切众生。<a id="a-Gx"></a>’作是念已，<a id="a-Gy"></a>即起方便，<a id="a-Gz"></a>破彼微尘，<a id="a-H0"></a>出此经卷，<a id="a-H1"></a>令诸众生普得饶益。<a id="a-H2"></a>如于一尘，<a id="a-H3"></a>一切微尘应知悉然。<a id="a-H4"></a>佛子，<a id="a-H5"></a>如来智慧亦复如是，<a id="a-H6"></a>无量无碍，<a id="a-H7"></a>普能利益一切众生，<a id="a-H8"></a>具足在于众生身中；<a id="a-H9"></a>但诸凡愚妄想执著，<a id="a-HA"></a>不知不觉，<a id="a-HB"></a>不得利益。<a id="a-HC"></a>尔时，<a id="a-HD"></a>如来以无障碍清净智眼，<a id="a-HE"></a>普观法界一切众生而作是言：<a id="a-HF"></a>‘奇哉！<a id="a-HG"></a>奇哉！<a id="a-HH"></a>此诸众生云何具有如来智慧，<a id="a-HI"></a>愚痴迷惑，<a id="a-HJ"></a>不知不见？<a id="a-HK"></a>我当教以圣道，<a id="a-HL"></a>令其永离妄想执著，<a id="a-HM"></a>自于身中得见如来广大智慧与佛无异。<a id="a-HN"></a>’即教彼众生修习圣道，<a id="a-HO"></a>令离妄想；<a id="a-HP"></a>离妄想已，<a id="a-HQ"></a>证得如来无量智慧，<a id="a-HR"></a>利益安乐一切众生。<a id="a-HS"></a>佛子，<a id="a-HT"></a>是为如来心第十相，<a id="a-HU"></a>诸菩萨摩诃萨应如是知。</p>
  <p id="aHV">“佛子，<a id="a-HW"></a>菩萨摩诃萨应以如是等无量无碍不可思议广大相，<a id="a-HX"></a>知如来、<a id="a-HY"></a>应、<a id="a-HZ"></a>正等觉心。<a id="a-Ha"></a>”</p>
  <p id="aHb">尔时，<a id="a-Hc"></a>普贤菩萨摩诃萨欲重明此义而说颂言：</p>
  <p id="aHd">“欲知诸佛心，<a id="a-He"></a>当观佛智慧，<a id="a-Hf"></a>佛智无依处，<a id="a-Hg"></a>如空无所依。</p>
  <p id="aHh">众生种种乐，<a id="a-Hi"></a>及诸方便智，<a id="a-Hj"></a>皆依佛智慧，<a id="a-Hk"></a>佛智无依止。</p>
  <p id="aHl">声闻与独觉，<a id="a-Hm"></a>及诸佛解脱，<a id="a-Hn"></a>皆依于法界，<a id="a-Ho"></a>法界无增减。</p>
  <p id="aHp">佛智亦如是，<a id="a-Hq"></a>出生一切智，<a id="a-Hr"></a>无增亦无减，<a id="a-Hs"></a>无生亦无尽。</p>
  <p id="aHt">如水潜流地，<a id="a-Hu"></a>求之无不得，<a id="a-Hv"></a>无念亦无尽，<a id="a-Hw"></a>功力遍十方。</p>
  <p id="aHx">佛智亦如是，<a id="a-Hy"></a>普在众生心，<a id="a-Hz"></a>若有勤修行，<a id="a-I0"></a>疾得智光明。</p>
  <p id="aI1">如龙有四珠，<a id="a-I2"></a>出生一切宝，<a id="a-I3"></a>置之深密处，<a id="a-I4"></a>凡人莫能见。</p>
  <p id="aI5">佛四智亦然，<a id="a-I6"></a>出生一切智，<a id="a-I7"></a>余人莫能见，<a id="a-I8"></a>唯除大菩萨。</p>
  <p id="aI9">如海有四宝，<a id="a-IA"></a>能饮一切水，<a id="a-IB"></a>令海不流溢，<a id="a-IC"></a>亦复无增减。</p>
  <p id="aID">如来智亦尔，<a id="a-IE"></a>息浪除法爱，<a id="a-IF"></a>广大无有边，<a id="a-IG"></a>能生佛菩萨。</p>
  <p id="aIH">下方至有顶，<a id="a-II"></a>欲色无色界，<a id="a-IJ"></a>一切依虚空，<a id="a-IK"></a>虚空不分别。</p>
  <p id="aIL">声闻与独觉，<a id="a-IM"></a>菩萨众智慧，<a id="a-IN"></a>皆依于佛智，<a id="a-IO"></a>佛智无分别。</p>
  <p id="aIP">雪山有药王，<a id="a-IQ"></a>名为无尽根，<a id="a-IR"></a>能生一切树，<a id="a-IS"></a>根茎叶华实。</p>
  <p id="aIT">佛智亦如是，<a id="a-IU"></a>如来种中生，<a id="a-IV"></a>既得菩提已，<a id="a-IW"></a>复生菩萨行。</p>
  <p id="aIX">如人把干草，<a id="a-IY"></a>置之于劫烧，<a id="a-IZ"></a>金刚犹洞燃，<a id="a-Ia"></a>此无不烧理。</p>
  <p id="aIb">三世劫与刹，<a id="a-Ic"></a>及其中众生，<a id="a-Id"></a>彼草容不烧，<a id="a-Ie"></a>此佛无不知。</p>
  <p id="aIf">有风名散坏，<a id="a-Ig"></a>能坏于大千；<a id="a-Ih"></a>若无别风止，<a id="a-Ii"></a>坏及无量界。</p>
  <p id="aIj">大智风亦尔，<a id="a-Ik"></a>灭诸菩萨惑；<a id="a-Il"></a>别有善巧风，<a id="a-Im"></a>令住如来地。</p>
  <p id="aIn">如有大经卷，<a id="a-Io"></a>量等三千界，<a id="a-Ip"></a>在于一尘内，<a id="a-Iq"></a>一切尘悉然。</p>
  <p id="aIr">有一聪慧人，<a id="a-Is"></a>净眼悉明见，<a id="a-It"></a>破尘出经卷，<a id="a-Iu"></a>普饶益众生。</p>
  <p id="aIv">佛智亦如是，<a id="a-Iw"></a>遍在众生心，<a id="a-Ix"></a>妄想之所缠，<a id="a-Iy"></a>不觉亦不知。</p>
  <p id="aIz">诸佛大慈悲，<a id="a-J0"></a>令其除妄想，<a id="a-J1"></a>如是乃出现，<a id="a-J2"></a>饶益诸菩萨。</p>
 </body>
</html>