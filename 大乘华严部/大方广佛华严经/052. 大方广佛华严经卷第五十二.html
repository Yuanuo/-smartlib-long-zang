<!doctype html>
<html id="z3IBTS4H5" data-ver="1085">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第五十二</h1>
  <h2 id="a2">入法界品第三十四之八</h2>
  <p id="a3">尔时善财童子。<a id="a-4"></a>正念思惟彼长者教。<a id="a-5"></a>随顺菩萨解脱之藏。<a id="a-6"></a>正念菩萨诸忆念力。<a id="a-7"></a>次第分别一切诸佛及诸佛法。<a id="a-8"></a>一心正念诸佛法流。<a id="a-9"></a>忆念受持彼诸佛法。<a id="a-A"></a>及佛庄严长养菩提。<a id="a-B"></a>思惟正念一切诸佛不思议业。<a id="a-C"></a>渐渐游行至光明山。<a id="a-D"></a>登彼山上周遍推求。<a id="a-E"></a>见观世音菩萨住山西阿。<a id="a-F"></a>处处皆有流泉浴池。<a id="a-G"></a>林木郁茂地草柔软。<a id="a-H"></a>结跏趺坐金刚宝座。<a id="a-I"></a>无量菩萨恭敬围绕。<a id="a-J"></a>而为演说大慈悲经。<a id="a-K"></a>普摄众生。<a id="a-L"></a>见已。<a id="a-M"></a>欢喜踊跃不能自胜。<a id="a-N"></a>合掌谛观目不暂瞬。<a id="a-O"></a>作如是念。<a id="a-P"></a>善知识者则是如来。<a id="a-Q"></a>善知识者一切法云。<a id="a-R"></a>善知识者诸功德藏。<a id="a-S"></a>善知识者十力妙宝。<a id="a-T"></a>善知识者难见难遇。<a id="a-U"></a>善知识者无尽智藏。<a id="a-V"></a>善知识者功德山王。<a id="a-W"></a>善知识者开发示导一切智门。<a id="a-X"></a>能令一切入萨婆若海。<a id="a-Y"></a>究竟清净无上菩提。<a id="a-Z"></a>时观世音遥见善财。<a id="a-a"></a>告言。<a id="a-b"></a>善来童子。<a id="a-c"></a>专求大乘摄取众生。<a id="a-d"></a>直心深心乐求佛法。<a id="a-e"></a>长养大悲救护一切。<a id="a-f"></a>向普贤行。<a id="a-g"></a>清净成满一切大愿。<a id="a-h"></a>欲闻受持一切诸佛一切法云。<a id="a-i"></a>增长善根而无厌足。<a id="a-j"></a>顺善知识不违其教。<a id="a-k"></a>从文殊师利智慧功德大海所起。<a id="a-l"></a>成就善根。<a id="a-m"></a>得佛势力光明三昧。<a id="a-n"></a>离懈怠心专求正法常见诸佛。<a id="a-o"></a>远离众恶修诸善行。<a id="a-p"></a>智慧成满净如虚空。<a id="a-q"></a>尔时善财诣观世音。<a id="a-r"></a>头面礼足绕无数匝。<a id="a-s"></a>恭敬合掌于一面住。<a id="a-t"></a>白言大圣。<a id="a-u"></a>我已先发阿耨多罗三藐三菩提心。<a id="a-v"></a>而未知菩萨云何学菩萨行修菩萨道。<a id="a-w"></a>答言。<a id="a-x"></a>善哉善哉。<a id="a-y"></a>善男子。<a id="a-z"></a>乃能发阿耨多罗三藐三菩提心。<a id="a-10"></a>善男子。<a id="a-11"></a>我已成就大悲法门光明之行。<a id="a-12"></a>教化成熟一切众生。<a id="a-13"></a>常于一切诸佛所住。<a id="a-14"></a>随所应化普现其前。<a id="a-15"></a>或以惠施摄取众生。<a id="a-16"></a>乃至同事摄取众生。<a id="a-17"></a>显现妙身不思议色摄取众生。<a id="a-18"></a>放大光网。<a id="a-19"></a>除灭众生诸烦恼热。<a id="a-1A"></a>出微妙音而化度之。<a id="a-1B"></a>威仪说法。<a id="a-1C"></a>神力自在。<a id="a-1D"></a>方便觉悟。<a id="a-1E"></a>显变化身。<a id="a-1F"></a>现同类身。<a id="a-1G"></a>乃至同止摄取众生。<a id="a-1H"></a>善男子。<a id="a-1I"></a>我行大悲法门光明行时。<a id="a-1J"></a>发弘誓愿。<a id="a-1K"></a>名曰摄取一切众生。<a id="a-1L"></a>欲令一切离险道恐怖。<a id="a-1M"></a>热恼恐怖。<a id="a-1N"></a>愚痴恐怖。<a id="a-1O"></a>系缚恐怖。<a id="a-1P"></a>杀害恐怖。<a id="a-1Q"></a>贫穷恐怖。<a id="a-1R"></a>不活恐怖。<a id="a-1S"></a>诤讼恐怖。<a id="a-1T"></a>大众恐怖。<a id="a-1U"></a>死恐怖。<a id="a-1V"></a>恶道恐怖。<a id="a-1W"></a>诸趣恐怖。<a id="a-1X"></a>不同意恐怖。<a id="a-1Y"></a>爱不爱恐怖。<a id="a-1Z"></a>一切恶恐怖。<a id="a-1a"></a>逼迫身恐怖。<a id="a-1b"></a>逼迫心恐怖。<a id="a-1c"></a>愁忧恐怖。<a id="a-1d"></a>复次善男子。<a id="a-1e"></a>我出生现在正念法门。<a id="a-1f"></a>名字轮法门故。<a id="a-1g"></a>出现一切众生等身。<a id="a-1h"></a>种种方便。<a id="a-1i"></a>随其所应。<a id="a-1j"></a>除灭恐怖而为说法。<a id="a-1k"></a>令发阿耨多罗三藐三菩提心。<a id="a-1l"></a>得不退转。<a id="a-1m"></a>未曾失时。<a id="a-1n"></a>善男子。<a id="a-1o"></a>我唯知此菩萨大悲法门光明之行。<a id="a-1p"></a>诸大菩萨一切普贤大愿成满。<a id="a-1q"></a>究竟成就普贤所行。<a id="a-1r"></a>不断一切诸善根流。<a id="a-1s"></a>不断一切菩萨诸三昧流。<a id="a-1t"></a>一切劫流。<a id="a-1u"></a>修菩萨行未曾断绝顺三世流。<a id="a-1v"></a>善知一切成败诸世界流。<a id="a-1w"></a>断一切众生不善根流。<a id="a-1x"></a>出生一切众生诸善根流。<a id="a-1y"></a>除灭一切诸生死流。<a id="a-1z"></a>我当云何能知能说彼功德行。<a id="a-20"></a>尔时东方有一菩萨。<a id="a-21"></a>名曰正趣。<a id="a-22"></a>来诣此土。<a id="a-23"></a>住金刚山顶。<a id="a-24"></a>至此山时。<a id="a-25"></a>娑婆世界六种震动。<a id="a-26"></a>众宝庄严。<a id="a-27"></a>放大光明映蔽日月释梵天龙八部光明。<a id="a-28"></a>悉如聚墨。<a id="a-29"></a>普照地狱饿鬼畜生阎罗王处。<a id="a-2A"></a>灭除众苦。<a id="a-2B"></a>断除烦恼及诸病苦。<a id="a-2C"></a>普雨宝雨充满佛刹。<a id="a-2D"></a>乃至普雨一切庄严云雨。<a id="a-2E"></a>供养如来。<a id="a-2F"></a>随其所应示现其身。<a id="a-2G"></a>然后来诣观世音所。<a id="a-2H"></a>时观世音告善财言。<a id="a-2I"></a>善男子。<a id="a-2J"></a>汝见此众中正趣菩萨不。<a id="a-2K"></a>答言。<a id="a-2L"></a>唯然已见。<a id="a-2M"></a>善男子。<a id="a-2N"></a>汝诣彼问。<a id="a-2O"></a>云何菩萨学菩萨行修菩萨道。<a id="a-2P"></a>时善财童子。<a id="a-2Q"></a>头面敬礼观世音足。<a id="a-2R"></a>绕无数匝观察无厌。<a id="a-2S"></a>正念圣教深入智海。<a id="a-2T"></a>辞诣正趣。<a id="a-2U"></a>头面礼足右绕毕。<a id="a-2V"></a>恭敬合掌于一面住。<a id="a-2W"></a>白言大圣。<a id="a-2X"></a>我已先发阿耨多罗三藐三菩提心。<a id="a-2Y"></a>而未知菩萨云何学菩萨行修菩萨道。</p>
  <p id="a2Z">善男子。<a id="a-2a"></a>我已成就菩萨普门速行法门。<a id="a-2b"></a>白言大圣。<a id="a-2c"></a>于何佛所得此法门。<a id="a-2d"></a>所从来刹去此几何。<a id="a-2e"></a>发来久如。<a id="a-2f"></a>答言。<a id="a-2g"></a>善男子。<a id="a-2h"></a>此处难知。<a id="a-2i"></a>一切诸天人非人等所不能了。<a id="a-2j"></a>唯精进不退。<a id="a-2k"></a>近善知识。<a id="a-2l"></a>佛所护念。<a id="a-2m"></a>具足善根。<a id="a-2n"></a>净正直心。<a id="a-2o"></a>得菩萨根。<a id="a-2p"></a>开智慧眼。<a id="a-2q"></a>多闻多知。<a id="a-2r"></a>菩萨境界。<a id="a-2s"></a>唯愿大圣。<a id="a-2t"></a>为我解说。<a id="a-2u"></a>我当承佛神力善知识力而得信解。<a id="a-2v"></a>答言。<a id="a-2w"></a>善男子。<a id="a-2x"></a>我所从来刹。<a id="a-2y"></a>名曰妙藏。<a id="a-2z"></a>佛号妙德。<a id="a-30"></a>于彼佛所得此法门。<a id="a-31"></a>从彼发来。<a id="a-32"></a>已经不可说佛刹微尘等劫。<a id="a-33"></a>于一念中。<a id="a-34"></a>行不可说佛刹微尘等步。<a id="a-35"></a>一步过不可说佛刹微尘等世界。<a id="a-36"></a>所经诸国佛皆现在。<a id="a-37"></a>以一切菩萨诸供养具而供养之。<a id="a-38"></a>悉能了知彼世界中诸群生海。<a id="a-39"></a>分别诸根。<a id="a-3A"></a>随其所应而为说法。<a id="a-3B"></a>放大光网普照十方。<a id="a-3C"></a>出妙音声演说正法。<a id="a-3D"></a>饶益度脱彼诸众生。<a id="a-3E"></a>乃至十方亦复如是。<a id="a-3F"></a>善男子。<a id="a-3G"></a>我唯知此菩萨普门速行法门。<a id="a-3H"></a>诸大菩萨。<a id="a-3I"></a>普于十方无所不至。<a id="a-3J"></a>境界无量无能坏者。<a id="a-3K"></a>清净法身充满法界。<a id="a-3L"></a>分别了知诸众生道。<a id="a-3M"></a>满一切刹顺一切法。<a id="a-3N"></a>等观三世说平等法。<a id="a-3O"></a>随顺世间不着佛道。<a id="a-3P"></a>普至诸道无著无碍。<a id="a-3Q"></a>我当云何能知能说彼功德行。<a id="a-3R"></a>善男子。<a id="a-3S"></a>于此南方有城。<a id="a-3T"></a>名婆罗波提。<a id="a-3U"></a>彼有一天。<a id="a-3V"></a>名曰大天。<a id="a-3W"></a>汝诣彼问。<a id="a-3X"></a>云何菩萨学菩萨行修菩萨道。<a id="a-3Y"></a>时善财童子。<a id="a-3Z"></a>头面敬礼正趣菩萨。<a id="a-3a"></a>绕无数匝。<a id="a-3b"></a>眷仰观察。<a id="a-3c"></a>辞退南行。</p>
  <p id="a3d">尔时善财童子。<a id="a-3e"></a>正念思惟菩萨无障碍行。<a id="a-3f"></a>一向专求正趣菩萨智慧境界。<a id="a-3g"></a>出生通明境界一切功德。<a id="a-3h"></a>精进坚固。<a id="a-3i"></a>欢喜无量。<a id="a-3j"></a>得不思议游戏神通。<a id="a-3k"></a>决定了知诸功德地。<a id="a-3l"></a>诸三昧地陀罗尼地。<a id="a-3m"></a>诸大愿地。<a id="a-3n"></a>诸辩才地。<a id="a-3o"></a>具诸力地。<a id="a-3p"></a>渐渐游行至于彼城。<a id="a-3q"></a>推问大天今在何所。<a id="a-3r"></a>时有人言。<a id="a-3s"></a>善男子。<a id="a-3t"></a>在此城内大法堂上。<a id="a-3u"></a>化现其身。<a id="a-3v"></a>大众围绕而为说法。<a id="a-3w"></a>尔时善财往诣其所。<a id="a-3x"></a>头面敬礼彼大天足。<a id="a-3y"></a>绕无数匝。<a id="a-3z"></a>恭敬合掌。<a id="a-40"></a>于一面住。<a id="a-41"></a>白言大圣。<a id="a-42"></a>我已先发阿耨多罗三藐三菩提心。<a id="a-43"></a>而未知菩萨云何学菩萨行修菩萨道。<a id="a-44"></a>尔时大天出四长臂。<a id="a-45"></a>取四海水。<a id="a-46"></a>澡洗其面。<a id="a-47"></a>洗已。<a id="a-48"></a>取诸金华以散善财。<a id="a-49"></a>作如是言。<a id="a-4A"></a>善男子。<a id="a-4B"></a>菩萨难闻难见。<a id="a-4C"></a>乃是世间奇特之法。<a id="a-4D"></a>诸男子中分陀利华。<a id="a-4E"></a>为众生归依。<a id="a-4F"></a>摄取饶益载育众生。<a id="a-4G"></a>普照一切。<a id="a-4H"></a>显现正道。<a id="a-4I"></a>远离愚痴。<a id="a-4J"></a>为众生师。<a id="a-4K"></a>救护正法。<a id="a-4L"></a>为众生将救护安隐。<a id="a-4M"></a>悉令得至一切智城。<a id="a-4N"></a>具足成就净身口业。<a id="a-4O"></a>永离众恶。<a id="a-4P"></a>于众生类。<a id="a-4Q"></a>常以爱语。<a id="a-4R"></a>随其所应悉现其前。<a id="a-4S"></a>未曾失时。<a id="a-4T"></a>善男子。<a id="a-4U"></a>我已成就菩萨云网法门。<a id="a-4V"></a>白言大圣。<a id="a-4W"></a>此法门者境界云何。<a id="a-4X"></a>尔时大天。<a id="a-4Y"></a>于善财前。<a id="a-4Z"></a>积天金聚犹如山王。<a id="a-4a"></a>白银琉璃玻璃砗磲码瑙夜光离垢藏宝。<a id="a-4b"></a>明净宝。<a id="a-4c"></a>诸方便门摩尼宝。<a id="a-4d"></a>周罗宝。<a id="a-4e"></a>璎珞宝。<a id="a-4f"></a>吉由罗宝。<a id="a-4g"></a>庄严发宝。<a id="a-4h"></a>庄严童子宝。<a id="a-4i"></a>弥阿罗庄严宝。<a id="a-4j"></a>弥拘罗宝。<a id="a-4k"></a>赤真珠宝。<a id="a-4l"></a>庄严一切诸肢节宝。<a id="a-4m"></a>如意珠宝。<a id="a-4n"></a>皆悉积聚犹若山王。<a id="a-4o"></a>一切华。<a id="a-4p"></a>一切香。<a id="a-4q"></a>一切涂香。<a id="a-4r"></a>一切末香。<a id="a-4s"></a>一切鬘。<a id="a-4t"></a>一切衣。<a id="a-4u"></a>一切盖。<a id="a-4v"></a>一切幢。<a id="a-4w"></a>一切幡。<a id="a-4x"></a>一切娱乐具五欲境界。<a id="a-4y"></a>如是等积悉如山王。<a id="a-4z"></a>又复显现阿僧祇诸童女众。<a id="a-50"></a>语善财言。<a id="a-51"></a>善男子。<a id="a-52"></a>汝取此诸物供养如来。<a id="a-53"></a>惠施一切摄取众生。<a id="a-54"></a>悉令众生。<a id="a-55"></a>修檀波罗蜜。<a id="a-56"></a>学檀波罗蜜。<a id="a-57"></a>舍离一切。<a id="a-58"></a>善男子。<a id="a-59"></a>我以此物教汝惠施。<a id="a-5A"></a>教一切众生亦复如是。<a id="a-5B"></a>悉令众生以无贪善根普熏身心。<a id="a-5C"></a>近善知识。<a id="a-5D"></a>恭敬供养诸佛菩萨。<a id="a-5E"></a>出生长养一切善根。<a id="a-5F"></a>发阿耨多罗三藐三菩提心。<a id="a-5G"></a>复次善男子。<a id="a-5H"></a>若有众生贪五欲者。<a id="a-5I"></a>为彼显现不净境界。<a id="a-5J"></a>若瞋恚放逸憍慢诤讼。<a id="a-5K"></a>如罗刹鬼饮血食肉。<a id="a-5L"></a>悉教彼等修大慈悲。<a id="a-5M"></a>皆令永离瞋恚放逸。<a id="a-5N"></a>若懈怠者。<a id="a-5O"></a>为现水火盗贼恶王怨敌等难。<a id="a-5P"></a>善男子。<a id="a-5Q"></a>如是等类诸恶众生种种方便灭不善根长养善根。<a id="a-5R"></a>除灭一切波罗蜜障碍怨敌。<a id="a-5S"></a>具足成满诸波罗蜜。<a id="a-5T"></a>超出障碍得无碍法。<a id="a-5U"></a>善男子。<a id="a-5V"></a>我唯知此菩萨云网法门。<a id="a-5W"></a>诸大菩萨帝释天王。<a id="a-5X"></a>灭一切烦恼阿修罗难。<a id="a-5Y"></a>诸菩萨水。<a id="a-5Z"></a>灭烦恼火。<a id="a-5a"></a>诸菩萨火。<a id="a-5b"></a>能烧一切众生贪爱。<a id="a-5c"></a>诸菩萨风。<a id="a-5d"></a>能散一切诸染着心。<a id="a-5e"></a>菩萨金刚。<a id="a-5f"></a>摧灭一切吾我之想。<a id="a-5g"></a>我当云何能知能说彼功德行。<a id="a-5h"></a>善男子。<a id="a-5i"></a>此阎浮提内。<a id="a-5j"></a>有一国土。<a id="a-5k"></a>名摩竭提。<a id="a-5l"></a>有道场地神。<a id="a-5m"></a>名曰安住。<a id="a-5n"></a>汝诣彼问。<a id="a-5o"></a>云何菩萨学菩萨行修菩萨道。</p>
  <p id="a5p">时善财童子。<a id="a-5q"></a>头面敬礼彼大天足。<a id="a-5r"></a>乃至辞退。<a id="a-5s"></a>趣摩竭国。<a id="a-5t"></a>诣彼道场安住地神。<a id="a-5u"></a>尔时一万地天各作是言。<a id="a-5v"></a>此来童子能摄众生即是佛藏。<a id="a-5w"></a>能破一切众生无明[穀-禾+卵]膜。<a id="a-5x"></a>生法王家。<a id="a-5y"></a>离垢无碍宝缯以冠其顶。<a id="a-5z"></a>智慧宝藏摧外道轮。<a id="a-60"></a>时安住地天等一万地天。<a id="a-61"></a>雨众香水以洒其地。<a id="a-62"></a>扫以香风而以庄严。<a id="a-63"></a>放大光明。<a id="a-64"></a>普照三千大千世界。<a id="a-65"></a>众宝庄严。<a id="a-66"></a>一切华树开敷鲜茂。<a id="a-67"></a>一切果树悉成果实。<a id="a-68"></a>一切泉源河池流相灌注。<a id="a-69"></a>演出种种娱乐音声。<a id="a-6A"></a>诸天众宝庄严楼阁。<a id="a-6B"></a>异类众鸟皆悉欢喜出哀和音。<a id="a-6C"></a>无量宝藏自然涌出。<a id="a-6D"></a>尔时安住地神。<a id="a-6E"></a>告善财言。<a id="a-6F"></a>善来童子。<a id="a-6G"></a>汝欲自见曾于此处所种善根果报不乎。<a id="a-6H"></a>尔时善财。<a id="a-6I"></a>头面敬礼彼地神足。<a id="a-6J"></a>恭敬合掌于一面住。<a id="a-6K"></a>白言大圣。<a id="a-6L"></a>唯然欲见。<a id="a-6M"></a>时彼地神。<a id="a-6N"></a>即以足指按地。<a id="a-6O"></a>无量阿僧祇那由他宝藏开发显现。<a id="a-6P"></a>善男子。<a id="a-6Q"></a>汝昔所种善根果报致此宝藏。<a id="a-6R"></a>自在随汝。<a id="a-6S"></a>善男子。<a id="a-6T"></a>我已成就菩萨不可坏藏法门。<a id="a-6U"></a>我于燃灯佛来。<a id="a-6V"></a>常护菩萨。<a id="a-6W"></a>修习菩萨行。<a id="a-6X"></a>深入智慧境界。<a id="a-6Y"></a>尽其源底。<a id="a-6Z"></a>大愿成满。<a id="a-6a"></a>净菩萨行。<a id="a-6b"></a>出生菩萨一切通明。<a id="a-6c"></a>具足菩萨诸力功德。<a id="a-6d"></a>成就菩萨不可坏法。<a id="a-6e"></a>游诸佛刹。<a id="a-6f"></a>闻一切佛所授记法。<a id="a-6g"></a>转一切法轮。<a id="a-6h"></a>一切修多罗法云。<a id="a-6i"></a>以大法光明教化众生。<a id="a-6j"></a>受持诸佛自在神力。<a id="a-6k"></a>善男子。<a id="a-6l"></a>乃往古世。<a id="a-6m"></a>过须弥山微尘等劫。<a id="a-6n"></a>有劫名庄严。<a id="a-6o"></a>世界名月幢。<a id="a-6p"></a>佛号善眼。<a id="a-6q"></a>于彼佛所得此法门。<a id="a-6r"></a>修习长养净此法门。<a id="a-6s"></a>于其中间。<a id="a-6t"></a>常遇不可说不可说佛刹微尘等佛。<a id="a-6u"></a>彼诸如来。<a id="a-6v"></a>往诣道场自在神力皆悉奉觐。<a id="a-6w"></a>于此佛所修集善根。<a id="a-6x"></a>善男子。<a id="a-6y"></a>我唯知此法门。<a id="a-6z"></a>诸大菩萨。<a id="a-70"></a>常能随侍一切诸佛。<a id="a-71"></a>悉闻受持彼诸佛法。<a id="a-72"></a>深入诸佛秘密教法。<a id="a-73"></a>于念念中。<a id="a-74"></a>出净法身等一切佛。<a id="a-75"></a>一切佛影藏出一切佛法。<a id="a-76"></a>所行无坏。<a id="a-77"></a>我当云何能知能说彼功德行。<a id="a-78"></a>善男子。<a id="a-79"></a>此阎浮提有城。<a id="a-7A"></a>名曰迦毗罗婆。<a id="a-7B"></a>彼有夜天。<a id="a-7C"></a>名婆娑婆陀。<a id="a-7D"></a>汝诣彼问。<a id="a-7E"></a>云何菩萨学菩萨行修菩萨道。<a id="a-7F"></a>时善财童子。<a id="a-7G"></a>头面敬礼安住地神。<a id="a-7H"></a>绕无数匝。<a id="a-7I"></a>辞诣彼城。</p>
  <p id="a7J">尔时善财童子。<a id="a-7K"></a>正念思惟安住天教菩萨不可坏藏法门。<a id="a-7L"></a>修诸三昧明诸三昧。<a id="a-7M"></a>观察菩萨诸法律仪。<a id="a-7N"></a>菩萨自在游戏神通。<a id="a-7O"></a>观察菩萨一切净法。<a id="a-7P"></a>深入菩萨甚深智慧。<a id="a-7Q"></a>究竟菩萨无坏法门。<a id="a-7R"></a>随顺菩萨无坏法门。<a id="a-7S"></a>深入菩萨诸法门海。<a id="a-7T"></a>渐渐游行至于彼城。<a id="a-7U"></a>从东门入中城而住。<a id="a-7V"></a>尔时善财。<a id="a-7W"></a>日没未久。<a id="a-7X"></a>随顺一切菩萨所教。<a id="a-7Y"></a>一心欲见婆娑婆陀夜天。<a id="a-7Z"></a>于善知识发如来想。<a id="a-7a"></a>普眼境界显现诸方。<a id="a-7b"></a>智慧悉至一切境界。<a id="a-7c"></a>清净法眼普见一切诸法界海。<a id="a-7d"></a>大智慧眼观察十方。<a id="a-7e"></a>见彼夜天。<a id="a-7f"></a>于彼城上虚空中住。<a id="a-7g"></a>处宝楼阁香莲华座。<a id="a-7h"></a>身如真金目发绀色。<a id="a-7i"></a>端严殊妙见者无厌。<a id="a-7j"></a>身服朱衣众宝庄严。<a id="a-7k"></a>顶上结发犹如梵王。<a id="a-7l"></a>于其身上。<a id="a-7m"></a>现一切星宿及其光明。<a id="a-7n"></a>化度无量世界众生。<a id="a-7o"></a>远离恶道。<a id="a-7p"></a>于一毛孔。<a id="a-7q"></a>皆悉睹见所化众生。<a id="a-7r"></a>或有生天。<a id="a-7s"></a>或得声闻缘觉。<a id="a-7t"></a>修菩萨行。<a id="a-7u"></a>种种方便。<a id="a-7v"></a>形色音声。<a id="a-7w"></a>诸语言法。<a id="a-7x"></a>所说正教。<a id="a-7y"></a>化度众生。<a id="a-7z"></a>随所经劫。<a id="a-80"></a>诸菩萨等。<a id="a-81"></a>教化众生。<a id="a-82"></a>悉令修习菩萨诸行。<a id="a-83"></a>勇猛精进修诸三昧诸神力门。<a id="a-84"></a>菩萨自在神力境界。<a id="a-85"></a>菩萨所住。<a id="a-86"></a>菩萨光明。<a id="a-87"></a>菩萨奋迅。<a id="a-88"></a>菩萨法门以化众生。<a id="a-89"></a>于一毛孔皆悉见闻。<a id="a-8A"></a>尔时善财。<a id="a-8B"></a>见闻此已心大欢喜。<a id="a-8C"></a>头面敬礼彼夜天足。<a id="a-8D"></a>绕无数匝恭敬合掌。<a id="a-8E"></a>于一面住。<a id="a-8F"></a>白言天神。<a id="a-8G"></a>我已先发阿耨多罗三藐三菩提心。<a id="a-8H"></a>信解因善知识得诸佛法。<a id="a-8I"></a>唯愿天神。<a id="a-8J"></a>开示显现一切智道。<a id="a-8K"></a>若有菩萨向此道者得十力地。<a id="a-8L"></a>尔时夜天。<a id="a-8M"></a>告善财言。<a id="a-8N"></a>善哉善哉。<a id="a-8O"></a>善男子。<a id="a-8P"></a>敬善知识随顺其教。<a id="a-8Q"></a>若有菩萨随其教者。<a id="a-8R"></a>疾得阿耨多罗三藐三菩提。<a id="a-8S"></a>善男子。<a id="a-8T"></a>我已成就菩萨光明普照诸法。<a id="a-8U"></a>坏散众生愚痴法门。<a id="a-8V"></a>善男子。<a id="a-8W"></a>我于恶众生发大慈心。<a id="a-8X"></a>于不善业众生发大悲心。<a id="a-8Y"></a>于修善众生发欢喜心。<a id="a-8Z"></a>于善恶众生发无二心。<a id="a-8a"></a>于染污众生发清净心。<a id="a-8b"></a>于邪道众生发正道心。<a id="a-8c"></a>于乐不净众生发乐净心。<a id="a-8d"></a>于乐生死众生发随顺法轮心。<a id="a-8e"></a>于乐声闻缘觉众生发安立一切智道心。<a id="a-8f"></a>善男子。<a id="a-8g"></a>我常如是思惟教化众生。<a id="a-8h"></a>于夜闇人静鬼神盗贼所游行时。<a id="a-8i"></a>比丘离威仪时。<a id="a-8j"></a>重云烟尘昏蔽日月不见色时。<a id="a-8k"></a>若有众生。<a id="a-8l"></a>在城邑聚落山岩旷野。<a id="a-8m"></a>八方大海。<a id="a-8n"></a>乃至一切水陆众生。<a id="a-8o"></a>于此众生。<a id="a-8p"></a>以种种方便灭其恐怖。<a id="a-8q"></a>若有众生。<a id="a-8r"></a>遭于海难云难山难。<a id="a-8s"></a>大风洄澓及以波浪。<a id="a-8t"></a>迷惑失道不见边岸。<a id="a-8u"></a>遭如是等种种海难。<a id="a-8v"></a>我于尔时。<a id="a-8w"></a>或作船形。<a id="a-8x"></a>或作马王象王狗王阿修罗王海神王形。<a id="a-8y"></a>作如是等形。<a id="a-8z"></a>方便度脱众生海难。<a id="a-90"></a>为陆地众生。<a id="a-91"></a>或作净月及诸星宿。<a id="a-92"></a>炬火电光诸宝光明。<a id="a-93"></a>天身光明菩萨光明。<a id="a-94"></a>以如是等无量方便救护众生。<a id="a-95"></a>发如是心。<a id="a-96"></a>我为一切众生常作归依。<a id="a-97"></a>除灭烦恼。<a id="a-98"></a>令畏死者得无畏法。<a id="a-99"></a>令贫穷者皆得富乐。<a id="a-9A"></a>为在山众生。<a id="a-9B"></a>或作果树或作流泉。<a id="a-9C"></a>迦陵频伽鸟等出妙音声。<a id="a-9D"></a>或作山神或作平地。<a id="a-9E"></a>以如是等无量方便度脱众生。<a id="a-9F"></a>发如是心。<a id="a-9G"></a>令诸众生免此山难。<a id="a-9H"></a>又令一切越生死山。<a id="a-9I"></a>为旷野众生。<a id="a-9J"></a>种种方便令其悦乐。<a id="a-9K"></a>入正见道。<a id="a-9L"></a>除灭饥渴。<a id="a-9M"></a>于如是等无量难中。<a id="a-9N"></a>救众生已。<a id="a-9O"></a>复作是念愿令众生速灭众苦。<a id="a-9P"></a>究竟一切安隐智道。<a id="a-9Q"></a>见乐着国土众生受诸苦恼。<a id="a-9R"></a>种种方便灭其乐着。<a id="a-9S"></a>作如是念愿。<a id="a-9T"></a>令众生除五阴着。<a id="a-9U"></a>住一切佛萨婆若境。<a id="a-9V"></a>见着聚落众生受诸苦恼。<a id="a-9W"></a>种种方便而为说法。<a id="a-9X"></a>令其厌离以法摄之。<a id="a-9Y"></a>复作是念。<a id="a-9Z"></a>令一切众生。<a id="a-9a"></a>离六入空聚超出生死。<a id="a-9b"></a>究竟得入一切智城。<a id="a-9c"></a>复次善男子。<a id="a-9d"></a>若有众生。<a id="a-9e"></a>迷于十方。<a id="a-9f"></a>以东为西。<a id="a-9g"></a>以西为东。<a id="a-9h"></a>乃至以上为下。<a id="a-9i"></a>以下为上。<a id="a-9j"></a>为此众生。<a id="a-9k"></a>无量方便断其迷惑。<a id="a-9l"></a>若欲出者开示门户。<a id="a-9m"></a>若失道者示导正路。<a id="a-9n"></a>若欲度者示以津济。<a id="a-9o"></a>无舟楫者而资给之。<a id="a-9p"></a>不知方域示其乐土。<a id="a-9q"></a>以如是等无量方便。<a id="a-9r"></a>显现开道而度脱之。<a id="a-9s"></a>发如是心。<a id="a-9t"></a>我已照除长夜昏冥。<a id="a-9u"></a>世间众事无不宣叙。<a id="a-9v"></a>又令众生永灭痴闇得清净眼。<a id="a-9w"></a>离众生相及诸邪见。<a id="a-9x"></a>常乐我净。<a id="a-9y"></a>计着众生及福伽罗。<a id="a-9z"></a>阴界诸入。<a id="a-A0"></a>不了因果。<a id="a-A1"></a>行不善道。<a id="a-A2"></a>杀害众生。<a id="a-A3"></a>乃至邪见不孝父母。<a id="a-A4"></a>不供养沙门婆罗门。<a id="a-A5"></a>远离正道行不善业。<a id="a-A6"></a>诽谤正道欲坏法轮。<a id="a-A7"></a>毁菩萨众憎恶大乘。<a id="a-A8"></a>不赞菩提毁呰贤圣。<a id="a-A9"></a>行恶人法造五逆业。<a id="a-AA"></a>如是等类诸恶众生。<a id="a-AB"></a>我以明净慧光除其愚闇。<a id="a-AC"></a>令发阿耨多罗三藐三菩提心。<a id="a-AD"></a>究竟普贤菩萨所行。<a id="a-AE"></a>开十力道远离生死。<a id="a-AF"></a>现一切智城。<a id="a-AG"></a>诸佛境界诸佛神通。<a id="a-AH"></a>具足诸力现法持力。<a id="a-AI"></a>安住诸佛平等正法。<a id="a-AJ"></a>现一切佛悉同一身。<a id="a-AK"></a>复次善男子。<a id="a-AL"></a>我见贫苦老病众生。<a id="a-AM"></a>种种方便而救济之。<a id="a-AN"></a>复作是念。<a id="a-AO"></a>以无上法摄彼众生。<a id="a-AP"></a>灭诸烦恼令得解脱。<a id="a-AQ"></a>离生老病死忧悲苦恼恶道诸难。<a id="a-AR"></a>近善知识深入法界。<a id="a-AS"></a>离诸恶业净佛法身。<a id="a-AT"></a>置无老病死常住法界。<a id="a-AU"></a>复次善男子。<a id="a-AV"></a>我见诸恶众生。<a id="a-AW"></a>远离正道趣于邪径。<a id="a-AX"></a>着诸倒见虚妄迷惑。<a id="a-AY"></a>具行不善身口意业。<a id="a-AZ"></a>种种放逸依止恶法。<a id="a-Aa"></a>于非正觉为正觉想。<a id="a-Ab"></a>于正觉所非正觉想。<a id="a-Ac"></a>近恶知识受诸苦恼。<a id="a-Ad"></a>我见此已。<a id="a-Ae"></a>无量方便除其邪惑安立正见。<a id="a-Af"></a>令于天人最为殊胜。<a id="a-Ag"></a>复作是念。<a id="a-Ah"></a>令诸众生。<a id="a-Ai"></a>得出世间无上正道。<a id="a-Aj"></a>不复退转。<a id="a-Ak"></a>于一切智。<a id="a-Al"></a>满足普贤菩萨大愿。<a id="a-Am"></a>得一切智。<a id="a-An"></a>而亦不离菩萨诸地。<a id="a-Ao"></a>不坏众生性。<a id="a-Ap"></a>尔时夜天。<a id="a-Aq"></a>欲重宣明此法门义。<a id="a-Ar"></a>承佛神力观察十方。<a id="a-As"></a>即为善财以偈颂曰。</p>
  <p id="aAt">我所成妙法　　知时诸门地</p>
  <p id="aAu">照除愚痴闇　　普观一切法</p>
  <p id="aAv">无量无数劫　　我常修大慈</p>
  <p id="aAw">普覆诸群生　　善财应速具</p>
  <p id="aAx">成就大悲海　　出生三世佛</p>
  <p id="aAy">除灭一切苦　　善财速究竟</p>
  <p id="aAz">佛子心欢喜　　远离世间恶</p>
  <p id="aB0">超出三界苦　　受诸贤圣乐</p>
  <p id="aB1">远离有为恶　　声闻智解脱</p>
  <p id="aB2">满足如来力　　佛子应究竟</p>
  <p id="aB3">我以净天眼　　普观十方刹</p>
  <p id="aB4">于彼世界中　　见佛处道场</p>
  <p id="aB5">相好庄严身　　无量众围绕</p>
  <p id="aB6">放大光明海　　普照化众生</p>
  <p id="aB7">睹诸群生类　　死此而生彼</p>
  <p id="aB8">回流五趣中　　常受无量苦</p>
  <p id="aB9">以净天耳海　　普闻十方音</p>
  <p id="aBA">一切语言海　　皆悉能受持</p>
  <p id="aBB">一切诸如来　　无量微妙声</p>
  <p id="aBC">所转净法轮　　悉闻能受持</p>
  <p id="aBD">我以净鼻根　　法海中无碍</p>
  <p id="aBE">能入诸法门　　善财应究竟</p>
  <p id="aBF">我成大人相　　清净广长舌</p>
  <p id="aBG">随应演妙法　　佛子应究竟</p>
  <p id="aBH">清净妙法身　　三世如如等</p>
  <p id="aBI">随其所应化　　一切无不现</p>
  <p id="aBJ">我心无所染　　清净如虚空</p>
  <p id="aBK">普摄一切佛　　而亦无所著</p>
  <p id="aBL">了知无量刹　　群生诸心海</p>
  <p id="aBM">分别一切根　　远离众虚妄</p>
  <p id="aBN">我以神通力　　遍游无量刹</p>
  <p id="aBO">普覆一切众　　调伏诸众生</p>
  <p id="aBP">智慧如虚空　　无比无尽藏</p>
  <p id="aBQ">供养诸如来　　饶益一切众</p>
  <p id="aBR">清净广智慧　　分别诸法海</p>
  <p id="aBS">除灭众生惑　　佛子应究竟</p>
  <p id="aBT">通达三世法　　深入诸佛海</p>
  <p id="aBU">明了一切法　　无能测量者</p>
  <p id="aBV">一一微尘中　　悉见佛刹海</p>
  <p id="aBW">又睹诸如来　　此是普力地</p>
  <p id="aBX">见卢舍那佛　　道场成正觉</p>
  <p id="aBY">十方刹微尘　　悉转正法轮</p>
  <p id="aBZ">尔时善财童子。<a id="a-Ba"></a>白言天神。<a id="a-Bb"></a>发阿耨多罗三藐三菩提心。<a id="a-Bc"></a>为几时耶。<a id="a-Bd"></a>得此法门其已久如乃能如是饶益众生。<a id="a-Be"></a>答言。<a id="a-Bf"></a>佛子。<a id="a-Bg"></a>乃往古世。<a id="a-Bh"></a>过如须弥山微尘等劫。<a id="a-Bi"></a>有世界名宝德。<a id="a-Bj"></a>劫名寂静。<a id="a-Bk"></a>有五百亿佛出兴于世。<a id="a-Bl"></a>时有大城。<a id="a-Bm"></a>名莲华光。<a id="a-Bn"></a>有转轮圣王。<a id="a-Bo"></a>名善法度。<a id="a-Bp"></a>如圣王法成就七宝。<a id="a-Bq"></a>城东有林名曰妙德。<a id="a-Br"></a>于此林中有菩提树。<a id="a-Bs"></a>名一切佛自在光明。<a id="a-Bt"></a>尔时一切法雷王佛。<a id="a-Bu"></a>坐此树下成等正觉。<a id="a-Bv"></a>放大光明普照世界。<a id="a-Bw"></a>王玉女宝。<a id="a-Bx"></a>名法慧月莲华光。<a id="a-By"></a>于彼城内有一夜天。<a id="a-Bz"></a>名曰净月。<a id="a-C0"></a>于中夜时。<a id="a-C1"></a>出微妙音告此玉女。<a id="a-C2"></a>汝应当知。<a id="a-C3"></a>一切法雷王佛。<a id="a-C4"></a>出兴于世。<a id="a-C5"></a>称扬赞叹彼佛功德。<a id="a-C6"></a>显现如来自在神力。<a id="a-C7"></a>发阿耨多罗三藐三菩提心。<a id="a-C8"></a>赞叹普贤菩萨一切愿行。<a id="a-C9"></a>时王玉女。<a id="a-CA"></a>供养彼佛及诸菩萨诸声闻众。<a id="a-CB"></a>善男子。<a id="a-CC"></a>尔时玉女法慧月莲华光者。<a id="a-CD"></a>岂异人乎。<a id="a-CE"></a>我身是也。<a id="a-CF"></a>善男子。<a id="a-CG"></a>我于彼佛种善根力。<a id="a-CH"></a>于须弥山微尘等劫。<a id="a-CI"></a>不堕地狱饿鬼畜生阎罗王处。<a id="a-CJ"></a>不生下贱之家。<a id="a-CK"></a>具足诸根除灭众苦。<a id="a-CL"></a>常于天人中胜。<a id="a-CM"></a>不离善知识诸佛菩萨。<a id="a-CN"></a>不生五浊劫中。<a id="a-CO"></a>于彼诸佛菩萨所增长善根。<a id="a-CP"></a>于八十须弥山微尘等劫。<a id="a-CQ"></a>安隐快乐。<a id="a-CR"></a>而未满足菩萨善根。<a id="a-CS"></a>复次善男子。<a id="a-CT"></a>过此须弥山微尘等劫已。<a id="a-CU"></a>复过一万劫。<a id="a-CV"></a>有劫名离忧。<a id="a-CW"></a>世界名离垢胜。<a id="a-CX"></a>有须弥寂静眼如来应供等正觉等五百如来。<a id="a-CY"></a>出兴于世。<a id="a-CZ"></a>其佛国土或净或秽。<a id="a-Ca"></a>彼世界中有一四天下。<a id="a-Cb"></a>名曰离垢。<a id="a-Cc"></a>城名庄严。<a id="a-Cd"></a>我于尔时。<a id="a-Ce"></a>为明胜长者女。<a id="a-Cf"></a>名胜慧光。<a id="a-Cg"></a>端正殊妙。<a id="a-Ch"></a>彼净月天。<a id="a-Ci"></a>以本愿力生此城中。<a id="a-Cj"></a>复作夜天。<a id="a-Ck"></a>名清净眼。<a id="a-Cl"></a>时彼夜天。<a id="a-Cm"></a>复于中夜来诣我家。<a id="a-Cn"></a>显现妙色赞叹如来。<a id="a-Co"></a>又劝导我诣彼如来。<a id="a-Cp"></a>放大光明在前引导。<a id="a-Cq"></a>我于尔时与父母俱及其眷属。<a id="a-Cr"></a>往诣须弥寂静眼如来所。<a id="a-Cs"></a>供养恭敬。<a id="a-Ct"></a>听佛说法。<a id="a-Cu"></a>得菩萨三昧。<a id="a-Cv"></a>名曰见佛教化众生明净慧光普照三世。<a id="a-Cw"></a>得此三昧已。<a id="a-Cx"></a>忆念过去须弥山微尘等劫所见诸佛。<a id="a-Cy"></a>又闻彼佛所说经法。<a id="a-Cz"></a>得光明普照诸法坏散众生愚痴法门。<a id="a-D0"></a>放大光明。<a id="a-D1"></a>照十佛刹微尘等世界。<a id="a-D2"></a>见彼刹中一切如来。<a id="a-D3"></a>往诣其所。<a id="a-D4"></a>知彼众生诸语言法心根欲性。<a id="a-D5"></a>为彼众生作善知识。<a id="a-D6"></a>随其所应显现其身。<a id="a-D7"></a>于念念中长养此法门。<a id="a-D8"></a>一身充满世界微尘等世界。<a id="a-D9"></a>乃至充满世界海微尘等世界海。<a id="a-DA"></a>悉见彼世界海微尘等世界海中一切如来。<a id="a-DB"></a>往诣其所。<a id="a-DC"></a>彼佛说法我悉闻持。<a id="a-DD"></a>分别了知彼诸如来本事愿海。<a id="a-DE"></a>彼诸如来严净佛刹。<a id="a-DF"></a>我亦严净。<a id="a-DG"></a>于彼世界中。<a id="a-DH"></a>随其所应示现其身化度众生。<a id="a-DI"></a>念念长养于此法门与法界等。<a id="a-DJ"></a>善男子。<a id="a-DK"></a>我唯知此光明普照诸法坏散众生愚痴法门。<a id="a-DL"></a>诸大菩萨。<a id="a-DM"></a>究竟无量无边普贤所行。<a id="a-DN"></a>深入法界海。<a id="a-DO"></a>建智慧幢。<a id="a-DP"></a>得诸三昧。<a id="a-DQ"></a>游戏神通。<a id="a-DR"></a>大愿成满。<a id="a-DS"></a>守护受持十方世界一切佛法。<a id="a-DT"></a>于念念中。<a id="a-DU"></a>悉能严净一切佛刹。<a id="a-DV"></a>满功德海。<a id="a-DW"></a>于念念中。<a id="a-DX"></a>教化一切诸群生海。<a id="a-DY"></a>智慧净日普照三世一切世界。<a id="a-DZ"></a>教化一切众生。<a id="a-Da"></a>离垢净月。<a id="a-Db"></a>除灭一切众生热恼疑惑痴闇。<a id="a-Dc"></a>于一切有海。<a id="a-Dd"></a>心无所著。<a id="a-De"></a>演出清净圆满妙音。<a id="a-Df"></a>充满十方一切法界。<a id="a-Dg"></a>于一一微尘中。<a id="a-Dh"></a>显现一切自在神力。<a id="a-Di"></a>明净慧光普照三世。<a id="a-Dj"></a>我当云何能知能说彼功德行。<a id="a-Dk"></a>善男子。<a id="a-Dl"></a>此阎浮提摩竭提国有一夜天。<a id="a-Dm"></a>名甚深妙德离垢光明。<a id="a-Dn"></a>汝诣彼问。<a id="a-Do"></a>云何菩萨学菩萨行修菩萨道。<a id="a-Dp"></a>尔时善财。<a id="a-Dq"></a>即以偈赞彼夜天曰。</p>
  <p id="aDr">我见清净身　　相好自庄严</p>
  <p id="aDs">如文殊师利　　亦如宝山王</p>
  <p id="aDt">具足净法身　　三世悉平等</p>
  <p id="aDu">普摄诸群生　　其心无所著</p>
  <p id="aDv">放演净光明　　遍照一切趣</p>
  <p id="aDw">于一毛孔中　　悉见诸星宿</p>
  <p id="aDx">离垢清净心　　如空满十方</p>
  <p id="aDy">摄取诸法王　　明净深智慧</p>
  <p id="aDz">一一毛孔中　　悉放无量光</p>
  <p id="aE0">十方诸佛所　　普雨功德云</p>
  <p id="aE1">一一毛孔中　　出诸变化身</p>
  <p id="aE2">充满十方界　　方便度众生</p>
  <p id="aE3">本为菩萨时　　净不思议刹</p>
  <p id="aE4">一一毛孔中　　皆悉得显现</p>
  <p id="aE5">若有见闻者　　悉获功德利</p>
  <p id="aE6">专求菩萨道　　成就佛菩提</p>
  <p id="aE7">若有见闻者　　发大欢喜心</p>
  <p id="aE8">远离恶道难　　除灭诸烦恼</p>
  <p id="aE9">千刹微尘劫　　赞叹其功德</p>
  <p id="aEA">诸劫犹可尽　　功德无穷已</p>
  <p id="aEB">时善财童子。<a id="a-EC"></a>头面敬礼彼夜天足。<a id="a-ED"></a>绕无数匝眷仰观察心无厌足。<a id="a-EE"></a>辞退游行向摩竭国。</p>
  <p id="aEF">尔时善财童子。<a id="a-EG"></a>一心思惟彼夜天神初发道心圆满清净。<a id="a-EH"></a>思惟是已。<a id="a-EI"></a>即得深入诸菩萨藏。<a id="a-EJ"></a>出生菩萨诸大愿海。<a id="a-EK"></a>净诸菩萨波罗蜜道。<a id="a-EL"></a>逮得菩萨圆满诸地。<a id="a-EM"></a>住诸菩萨圆满行业。<a id="a-EN"></a>穷尽菩萨发趣道海。<a id="a-EO"></a>善能深入一切智海。<a id="a-EP"></a>皆悉救护一切众生。<a id="a-EQ"></a>长养增广大慈悲云。<a id="a-ER"></a>于一切刹。<a id="a-ES"></a>出生普贤诸大愿行。<a id="a-ET"></a>渐渐游行。<a id="a-EU"></a>至甚深妙德离垢光明夜天所。<a id="a-EV"></a>头面礼足绕无数匝。<a id="a-EW"></a>恭敬合掌于一面住。<a id="a-EX"></a>白言天神。<a id="a-EY"></a>我已先发阿耨多罗三藐三菩提心。<a id="a-EZ"></a>而未知菩萨云何修菩萨行具足诸地。<a id="a-Ea"></a>答言。<a id="a-Eb"></a>善哉善哉。<a id="a-Ec"></a>童子。<a id="a-Ed"></a>乃能发阿耨多罗三藐三菩提心。<a id="a-Ee"></a>问菩萨行具足诸地。<a id="a-Ef"></a>善男子。<a id="a-Eg"></a>菩萨成就十法。<a id="a-Eh"></a>则能具足菩萨所行。<a id="a-Ei"></a>何等为十。<a id="a-Ej"></a>一者得现前三昧见一切佛。<a id="a-Ek"></a>二者得清净眼见一切佛相好严身。<a id="a-El"></a>三者分别了知一切诸佛无量无边功德大海。<a id="a-Em"></a>四者无量无边佛光明海。<a id="a-En"></a>悉能普照一切法界。<a id="a-Eo"></a>五者于一毛孔。<a id="a-Ep"></a>放一切众生数等大光明海。<a id="a-Eq"></a>随其所应度脱众生。<a id="a-Er"></a>六者于一一毛孔。<a id="a-Es"></a>悉见一切宝光焰海。<a id="a-Et"></a>七者于念念中。<a id="a-Eu"></a>出一切佛变化大海。<a id="a-Ev"></a>充满法界。<a id="a-Ew"></a>究竟一切诸佛境界。<a id="a-Ex"></a>教化众生而无障碍。<a id="a-Ey"></a>八者出一切佛妙音声海。<a id="a-Ez"></a>转三世佛清净法轮。<a id="a-F0"></a>九者演说一切修多罗云。<a id="a-F1"></a>究竟佛音。<a id="a-F2"></a>深入一切诸如来海。<a id="a-F3"></a>十者现不思议佛自在神力化度众生。<a id="a-F4"></a>善男子。<a id="a-F5"></a>若有菩萨。<a id="a-F6"></a>具此十法。<a id="a-F7"></a>则满足菩萨一切诸行。<a id="a-F8"></a>善男子。<a id="a-F9"></a>我已成就菩萨寂灭定乐精进法门。<a id="a-FA"></a>悉见三世严净佛刹。<a id="a-FB"></a>一切诸佛及眷属海。<a id="a-FC"></a>无量无边佛神力海。<a id="a-FD"></a>分别了知佛名号海。<a id="a-FE"></a>转法轮海。<a id="a-FF"></a>知彼诸佛寿命无量音声微妙。<a id="a-FG"></a>法身清净充满法界。<a id="a-FH"></a>亦不着如来一切诸相。<a id="a-FI"></a>何以故。<a id="a-FJ"></a>如来非过去。<a id="a-FK"></a>除灭世间一切取故。<a id="a-FL"></a>如来非未来。<a id="a-FM"></a>无所起故。<a id="a-FN"></a>如来非现在。<a id="a-FO"></a>无生身故。<a id="a-FP"></a>如来非灭。<a id="a-FQ"></a>离语言道故。<a id="a-FR"></a>如来非实。<a id="a-FS"></a>现幻法故。<a id="a-FT"></a>如来非虚妄。<a id="a-FU"></a>饶益一切众生出兴世故。<a id="a-FV"></a>如来去无所至。<a id="a-FW"></a>灭死此生彼故。<a id="a-FX"></a>如来不可坏。<a id="a-FY"></a>法性无坏故。<a id="a-FZ"></a>如来一性。<a id="a-Fa"></a>离语言道故。<a id="a-Fb"></a>如来无性。<a id="a-Fc"></a>究竟法性故。<a id="a-Fd"></a>善男子。<a id="a-Fe"></a>我如是了知一切如来。<a id="a-Ff"></a>开发增广菩萨寂灭定乐精进法门。<a id="a-Fg"></a>照明庄严。<a id="a-Fh"></a>深入随顺平等坚固境界。<a id="a-Fi"></a>分别了知远离虚妄。<a id="a-Fj"></a>发起大悲摄取众生。<a id="a-Fk"></a>未曾舍离一心寂定。<a id="a-Fl"></a>正受初禅。<a id="a-Fm"></a>除灭意业。<a id="a-Fn"></a>得寂智力。<a id="a-Fo"></a>摄取众生。<a id="a-Fp"></a>欢喜悦乐。<a id="a-Fq"></a>入第二禅。<a id="a-Fr"></a>舍离生死。<a id="a-Fs"></a>寂灭涅槃。<a id="a-Ft"></a>观众生性。<a id="a-Fu"></a>修第三禅。<a id="a-Fv"></a>灭一切众生诸烦恼苦。<a id="a-Fw"></a>修第四禅。<a id="a-Fx"></a>增长一切智菩提心愿。<a id="a-Fy"></a>出生菩萨一切三昧海。<a id="a-Fz"></a>巧妙方便。<a id="a-G0"></a>究竟菩萨一切法门海。<a id="a-G1"></a>成就菩萨游戏神通。<a id="a-G2"></a>出生菩萨自在所行。<a id="a-G3"></a>明净智慧深入普门法界。<a id="a-G4"></a>善男子。<a id="a-G5"></a>我如是修习菩萨寂灭定乐精进法门。<a id="a-G6"></a>种种方便度脱众生。<a id="a-G7"></a>在家放逸贪欲众生。<a id="a-G8"></a>令修不净想。<a id="a-G9"></a>不乐想。<a id="a-GA"></a>忧恼想。<a id="a-GB"></a>逼迫想。<a id="a-GC"></a>系缚想。<a id="a-GD"></a>罗刹想。<a id="a-GE"></a>无常想。<a id="a-GF"></a>苦想。<a id="a-GG"></a>无我想。<a id="a-GH"></a>空想。<a id="a-GI"></a>不自在想。<a id="a-GJ"></a>老死想。<a id="a-GK"></a>令彼众生远离五欲。<a id="a-GL"></a>常乐正法信家非家。<a id="a-GM"></a>出家学道思惟坐禅。<a id="a-GN"></a>为障乱声除鬼神怖。<a id="a-GO"></a>若于中夜欲出行时为开门户。<a id="a-GP"></a>光明照路除灭闇冥。<a id="a-GQ"></a>赞佛法僧及善知识。<a id="a-GR"></a>又复赞叹近善知识。<a id="a-GS"></a>令诸众生。<a id="a-GT"></a>未生恶法方便不生。<a id="a-GU"></a>已生恶法方便令灭。<a id="a-GV"></a>未生善法方便令生。<a id="a-GW"></a>已生善法方便增广。<a id="a-GX"></a>行菩萨行修波罗蜜满足大愿。<a id="a-GY"></a>出生一切智习大慈悲。<a id="a-GZ"></a>欲令众生得人天乐除灭妄想。<a id="a-Ga"></a>增长善法顺萨婆若。<a id="a-Gb"></a>善男子。<a id="a-Gc"></a>我唯知此菩萨寂灭定乐精进法门。<a id="a-Gd"></a>诸大菩萨。<a id="a-Ge"></a>满普贤愿。<a id="a-Gf"></a>具足普贤菩萨所行。<a id="a-Gg"></a>究竟得离痴闇法界。<a id="a-Gh"></a>具诸善根。<a id="a-Gi"></a>成就如来智力光明。<a id="a-Gj"></a>于佛境界无所障碍。<a id="a-Gk"></a>住生死中心无所染。<a id="a-Gl"></a>萨婆若愿具足成满。<a id="a-Gm"></a>深入一切诸佛刹海。<a id="a-Gn"></a>摄取一切诸佛大海。<a id="a-Go"></a>受一切佛妙法云海。<a id="a-Gp"></a>灭一切众生生死闇海。<a id="a-Gq"></a>萨婆若光照生死夜。<a id="a-Gr"></a>我当云何能知能说彼功德行。<a id="a-Gs"></a>善男子。<a id="a-Gt"></a>去此不远。<a id="a-Gu"></a>如来右面有一夜天。<a id="a-Gv"></a>名曰喜目观察众生。<a id="a-Gw"></a>汝诣彼问。<a id="a-Gx"></a>云何菩萨学菩萨行修菩萨道。<a id="a-Gy"></a>尔时甚深妙德离垢光明夜天。<a id="a-Gz"></a>欲重宣明此法门义。<a id="a-H0"></a>以偈颂曰。</p>
  <p id="aH1">入于现前定　　普见三世佛</p>
  <p id="aH2">离垢清净眼　　分别诸佛海</p>
  <p id="aH3">观察诸佛身　　相好自庄严</p>
  <p id="aH4">一念无量力　　自在满法界</p>
  <p id="aH5">卢舍那如来　　道场成正觉</p>
  <p id="aH6">一切法界中　　转于净法轮</p>
  <p id="aH7">最胜知法相　　寂灭无有二</p>
  <p id="aH8">妙色相庄严　　显现一切众</p>
  <p id="aH9">佛身难思议　　悉满诸法界</p>
  <p id="aHA">普于十方刹　　随应悉现前</p>
  <p id="aHB">一念放光明　　一切刹尘等</p>
  <p id="aHC">无量微妙色　　普照诸法界</p>
  <p id="aHD">如来一毛孔　　放不思议光</p>
  <p id="aHE">普照诸群生　　除灭众烦恼</p>
  <p id="aHF">如来一毛孔　　出无尽化海</p>
  <p id="aHG">充满诸法界　　显现众生类</p>
  <p id="aHH">如来一妙音　　充满诸法界</p>
  <p id="aHI">普雨甘露法　　令发菩提心</p>
  <p id="aHJ">无量劫修行　　摄取诸群生</p>
  <p id="aHK">普见诸佛刹　　皆悉如电光</p>
  <p id="aHL">如来出世间　　普见群萌类</p>
  <p id="aHM">众生性境界　　悉能分别知</p>
  <p id="aHN">一切诸菩萨　　所住诸法门</p>
  <p id="aHO">于佛一毛孔　　悉能分别知</p>
  <p id="aHP">不远有夜天　　名喜目观察</p>
  <p id="aHQ">汝往诣彼问　　云何菩萨行</p>
  <p id="aHR">时善财童子。<a id="a-HS"></a>头面敬礼彼夜天足。<a id="a-HT"></a>绕无数匝眷仰辞退。<a id="a-HU"></a>向喜目观察众生夜天。</p>
 </body>
</html>