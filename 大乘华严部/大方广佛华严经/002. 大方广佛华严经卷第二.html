<!doctype html>
<html id="z3IBTPbGH" data-ver="657">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二</h1>
  <h2 id="a2">世间净眼品第一之二</h2>
  <p id="a3">复有兜率天王。<a id="a-4"></a>于成就诸佛转法轮法门而得自在。<a id="a-5"></a>乐宝髻天。<a id="a-6"></a>于虚空界净光法门而得自在。<a id="a-7"></a>胜幢天。<a id="a-8"></a>于广愿海入诸众生寂静法门而得自在。<a id="a-9"></a>百光明天。<a id="a-A"></a>于一切法无量无相观行法门而得自在。<a id="a-B"></a>超踊月天。<a id="a-C"></a>于佛境界超踊觉力法门而得自在。<a id="a-D"></a>胜眼光天。<a id="a-E"></a>于喜修集不可沮坏菩提心法门而得自在。<a id="a-F"></a>宿庄严天。<a id="a-G"></a>于诸十方佛调伏众生方便法门而得自在。<a id="a-H"></a>乐静妙天。<a id="a-I"></a>于无边心海念念回向随器普现法门而得自在。<a id="a-J"></a>尔时兜率天王。<a id="a-K"></a>承佛神力。<a id="a-L"></a>遍观兜率天众。<a id="a-M"></a>以偈颂曰。</p>
  <p id="aN">如来普周等法界　　为垢众生出现世</p>
  <p id="aO">随诸所欲为说法　　是名无上胜法王</p>
  <p id="aP">如来宿世无量行　　清净愿海具足满</p>
  <p id="aQ">一切诸法悉周备　　是名方便胜功德</p>
  <p id="aR">如来法身不思议　　法界法性辩亦然</p>
  <p id="aS">光明普照一切法　　寂静诸法皆悉现</p>
  <p id="aT">众生痴闇结业障　　高心放逸驰境界</p>
  <p id="aU">如来为说寂灭法　　欢喜善乐悉能见</p>
  <p id="aV">一切世间最上归　　救护群生除众苦</p>
  <p id="aW">众生乐观无上尊　　犹如满月显高山</p>
  <p id="aX">诸佛境界不思议　　一切法界亦如是</p>
  <p id="aY">于诸法力悉究竟　　定慧方便皆成就</p>
  <p id="aZ">清净境界功德海　　一切众生有缘者</p>
  <p id="aa">闻佛功德发菩提　　消除尘垢成最胜</p>
  <p id="ab">如世界海微尘数　　诸佛子等悉来集</p>
  <p id="ac">供养如来听受法　　悉睹法幢方便王</p>
  <p id="ad">复有夜摩天王。<a id="a-e"></a>于诸众生离忧回向善根法门而得自在。<a id="a-f"></a>悦乐光天。<a id="a-g"></a>于诸境界法门而得自在。<a id="a-h"></a>无尽慧天。<a id="a-i"></a>于离诸患具大慈悲法门而得自在。<a id="a-j"></a>净庄严天。<a id="a-k"></a>于分别诸根法门而得自在。<a id="a-l"></a>持须弥天。<a id="a-m"></a>于无量总持照明法门而得自在。<a id="a-n"></a>不思议慧天。<a id="a-o"></a>于诸境界业行真实不思议法门而得自在。<a id="a-p"></a>脐轮天。<a id="a-q"></a>于转法轮调伏众生法门而得自在。<a id="a-r"></a>不思议光天。<a id="a-s"></a>于众生界胜眼普观法门而得自在。<a id="a-t"></a>月姿颜天。<a id="a-u"></a>于诸法实普现法门而得自在。<a id="a-v"></a>普音遍观天。<a id="a-w"></a>于诸天众所应施作心净法门而得自在。<a id="a-x"></a>尔时夜摩天王。<a id="a-y"></a>承佛神力。<a id="a-z"></a>遍观夜摩天众。<a id="a-10"></a>以偈颂曰。</p>
  <p id="a11">佛于无量大劫海　　生死烦恼永已尽</p>
  <p id="a12">能教众生清净道　　佛为一切智慧灯</p>
  <p id="a13">如来法身甚弥旷　　周遍十方无涯际</p>
  <p id="a14">智慧光明方便力　　寂灭禅乐亦无边</p>
  <p id="a15">生老病死忧悲苦　　毒害逼切恼众生</p>
  <p id="a16">为斯等类起慈悲　　以无尽智示菩提</p>
  <p id="a17">如来智慧随顺觉　　了达三世无障碍</p>
  <p id="a18">一切善行悉了知　　是名乐化明法门</p>
  <p id="a19">无量总持无边际　　如来辩海无穷尽</p>
  <p id="a1A">能转清净妙法轮　　是名须弥总持门</p>
  <p id="a1B">无上大圣一妙身　　应化周满一切世</p>
  <p id="a1C">悉现一切众生前　　是名善光胜境界</p>
  <p id="a1D">众生一见如来身　　悉能断除众烦恼</p>
  <p id="a1E">远离一切诸魔事　　是名清净妙境界</p>
  <p id="a1F">佛于一切大众海　　处此众会悉遍照</p>
  <p id="a1G">普为众生雨法雨　　是名普音称法门</p>
  <p id="a1H">复有释提桓因。<a id="a-1I"></a>于三世佛出兴住灭决定大智念喜法门。<a id="a-1J"></a>而得自在。<a id="a-1K"></a>普称满天。<a id="a-1L"></a>于众生色如来色身诸功德力清净法门。<a id="a-1M"></a>而得自在。<a id="a-1N"></a>慈眼天。<a id="a-1O"></a>于平等慈云荫覆法门。<a id="a-1P"></a>而得自在。<a id="a-1Q"></a>宝光称天。<a id="a-1R"></a>于众光色具足念佛普势法门。<a id="a-1S"></a>而得自在。<a id="a-1T"></a>乐喜髻天。<a id="a-1U"></a>于观众生业报法门。<a id="a-1V"></a>而得自在。<a id="a-1W"></a>乐念净天。<a id="a-1X"></a>于诸佛国具净法门。<a id="a-1Y"></a>而得自在。<a id="a-1Z"></a>须弥胜音天。<a id="a-1a"></a>于观世间生灭法门。<a id="a-1b"></a>而得自在。<a id="a-1c"></a>念智慧天。<a id="a-1d"></a>于起当来菩萨诸行化众生因超念法门。<a id="a-1e"></a>而得自在。<a id="a-1f"></a>净华光天。<a id="a-1g"></a>于一切天娱乐法门。<a id="a-1h"></a>而得自在。<a id="a-1i"></a>慧日眼天。<a id="a-1j"></a>于诸天处教化流通善根法门。<a id="a-1k"></a>而得自在。<a id="a-1l"></a>尔时释提桓因。<a id="a-1m"></a>承佛神力。<a id="a-1n"></a>遍观三十三天众。<a id="a-1o"></a>以偈颂曰。</p>
  <p id="a1p">若念一切三世佛　　广能观察佛境界</p>
  <p id="a1q">诸佛国土成败事　　以佛神力皆悉见</p>
  <p id="a1r">佛身清净满十方　　妙色无比应一切</p>
  <p id="a1s">光明照耀最殊特　　具足广称如是见</p>
  <p id="a1t">本修方便大慈海　　充满一切诸众生</p>
  <p id="a1u">悉能调伏一切众　　开清净眼见无极</p>
  <p id="a1v">念佛功德无量故　　得生广大欢喜心</p>
  <p id="a1w">世间无与如来等　　离垢称王住法门</p>
  <p id="a1x">清净业海满众生　　一切悉见无有余</p>
  <p id="a1y">种种因起深广福　　如是善见犹满月</p>
  <p id="a1z">诸佛充满遍十方　　一切众生无不见</p>
  <p id="a20">既得见已悉调伏　　皆得无上方便念</p>
  <p id="a21">如来智身明净眼　　周遍一切十方刹</p>
  <p id="a22">悉令众生皆睹见　　妙音宣化无不解</p>
  <p id="a23">佛一毛孔现众行　　佛子见已具修习</p>
  <p id="a24">具足成就无量德　　如是善慧犹满月</p>
  <p id="a25">一切众生得悦乐　　皆因如来神力生</p>
  <p id="a26">如来无量功德故　　是名无垢杂华门</p>
  <p id="a27">若能须臾念如来　　乃至一念功德力</p>
  <p id="a28">永得远离众恶趣　　智慧日光灭痴闇</p>
  <p id="a29">复有日光天子。<a id="a-2A"></a>于照十方诸众生身尽未来际正住庄严法门。<a id="a-2B"></a>而得自在。<a id="a-2C"></a>眼焰光天。<a id="a-2D"></a>于照诸色无上智海法门。<a id="a-2E"></a>而得自在。<a id="a-2F"></a>须弥光天。<a id="a-2G"></a>于起众生转胜清净功德法门。<a id="a-2H"></a>而得自在。<a id="a-2I"></a>净宝月天。<a id="a-2J"></a>于乐度一切苦行法门。<a id="a-2K"></a>而得自在。<a id="a-2L"></a>勇猛不退天。<a id="a-2M"></a>于无障碍普照法门。<a id="a-2N"></a>而得自在。<a id="a-2O"></a>妙华光天。<a id="a-2P"></a>于净日光照众生身法门。<a id="a-2Q"></a>而得自在。<a id="a-2R"></a>胜光天。<a id="a-2S"></a>于光照世间积集功德法门。<a id="a-2T"></a>而得自在。<a id="a-2U"></a>宝髻天。<a id="a-2V"></a>于众宝海现种种色境界法门。<a id="a-2W"></a>而得自在。<a id="a-2X"></a>明眼天。<a id="a-2Y"></a>于一切趣开清净眼观法界藏法门。<a id="a-2Z"></a>而得自在。<a id="a-2a"></a>胜地天。<a id="a-2b"></a>于诸众生净乘法门。<a id="a-2c"></a>而得自在。<a id="a-2d"></a>尔时日光天子。<a id="a-2e"></a>承佛神力。<a id="a-2f"></a>遍观日天子众。<a id="a-2g"></a>以偈颂曰。</p>
  <p id="a2h">佛慧光明无边际　　普照十方无量土</p>
  <p id="a2i">令一切众面睹佛　　种种方便化众生</p>
  <p id="a2j">众生大海广无量　　悉能具足知其心</p>
  <p id="a2k">开发众生智慧海　　善胜光明如是见</p>
  <p id="a2l">如来普为出兴世　　遍照十方悉无余</p>
  <p id="a2m">如来法身无等等　　以无上智演说法</p>
  <p id="a2n">无数劫海诸有中　　难行苦行为众生</p>
  <p id="a2o">是故净光如虚空　　妙身显现犹满月</p>
  <p id="a2p">佛演妙音无障碍　　周遍十方悉无余</p>
  <p id="a2q">分别广演一切法　　因缘方便具足说</p>
  <p id="a2r">放大光明不思议　　十方世界悉明净</p>
  <p id="a2s">令人欢喜发道意　　是名庄严胜法门</p>
  <p id="a2t">一切世间诸光明　　不及佛身一毛光</p>
  <p id="a2u">佛光微妙难思议　　最胜能现此神变</p>
  <p id="a2v">一切诸佛法如是　　各坐十方道树下</p>
  <p id="a2w">为众分别道非道　　清净妙眼如是见</p>
  <p id="a2x">痴冥众生盲无目　　为斯苦类开净眼</p>
  <p id="a2y">为彼示现智慧灯　　得见如来清净身</p>
  <p id="a2z">方便自在无倒惑　　悉应堪受一切供</p>
  <p id="a30">渐教开示解脱道　　是名净眼方便地</p>
  <p id="a31">于一法门说无边　　无数劫中广敷演</p>
  <p id="a32">分别深远清净义　　是名周遍妙法门</p>
  <p id="a33">复有月天子。<a id="a-34"></a>于调伏众生普照法界法门。<a id="a-35"></a>而得自在。<a id="a-36"></a>耀华天。<a id="a-37"></a>于普观摄一切诸法境界法门。<a id="a-38"></a>而得自在。<a id="a-39"></a>胜光庄严天。<a id="a-3A"></a>于诸众生心海境界皆悉令转法门。<a id="a-3B"></a>而得自在。<a id="a-3C"></a>杂乐世间天。<a id="a-3D"></a>于能生一切不可思议爱乐法门。<a id="a-3E"></a>而得自在。<a id="a-3F"></a>眼光天。<a id="a-3G"></a>于令众生实见法门。<a id="a-3H"></a>而得自在。<a id="a-3I"></a>现净光天。<a id="a-3J"></a>于大慈悲救护一切苦恼众生法门。<a id="a-3K"></a>而得自在。<a id="a-3L"></a>普游静光天。<a id="a-3M"></a>于无痴净月法门。<a id="a-3N"></a>而得自在。<a id="a-3O"></a>妙庄严天。<a id="a-3P"></a>于观诸法如幻如化空无法门。<a id="a-3Q"></a>而得自在。<a id="a-3R"></a>净菩提天。<a id="a-3S"></a>于善解一切业行所起法门。<a id="a-3T"></a>而得自在。<a id="a-3U"></a>大光焰天。<a id="a-3V"></a>于灭诸天疑照度法门。<a id="a-3W"></a>而得自在。<a id="a-3X"></a>尔时月天子。<a id="a-3Y"></a>承佛神力。<a id="a-3Z"></a>遍观月天子众。<a id="a-3a"></a>以偈颂曰。</p>
  <p id="a3b">普于众生放大光　　十方国土见如来</p>
  <p id="a3c">照除一切愚痴闇　　明了不可思议法</p>
  <p id="a3d">佛界无边不可尽　　无量劫中集功德</p>
  <p id="a3e">种种方便妙法门　　调伏一切众生类</p>
  <p id="a3f">如来智慧甚深远　　知他无量诸心海</p>
  <p id="a3g">随顺为转净法轮　　令生无量欢喜心</p>
  <p id="a3h">众生远离贤圣乐　　没在世间无量苦</p>
  <p id="a3i">佛与斯等清净法　　心得悦乐安隐住</p>
  <p id="a3j">如来普放大光明　　分别世间诸法相</p>
  <p id="a3k">罪福报应不败亡　　清净光天如是见</p>
  <p id="a3l">佛是一切众生地　　能持无量善果报</p>
  <p id="a3m">悉令众生离邪道　　善能安立方便地</p>
  <p id="a3n">大慈悲云靡不覆　　佛身难思等众生</p>
  <p id="a3o">普雨法雨润一切　　是佛第一上方便</p>
  <p id="a3p">一切有无性如空　　佛是众生大光明</p>
  <p id="a3q">常勤方便利一切　　最胜清净如是见</p>
  <p id="a3r">复有持国乾闼婆王。<a id="a-3s"></a>于摄一切众生娱乐方便法门。<a id="a-3t"></a>而得自在。<a id="a-3u"></a>乐树光乾闼婆。<a id="a-3v"></a>于佛功德庄严法门。<a id="a-3w"></a>而得自在。<a id="a-3x"></a>起净眼乾闼婆。<a id="a-3y"></a>于众生离忧喜法门。<a id="a-3z"></a>而得自在。<a id="a-40"></a>华树乾闼婆。<a id="a-41"></a>于灭结使法门。<a id="a-42"></a>而得自在。<a id="a-43"></a>乐游行乾闼婆。<a id="a-44"></a>于调伏希望法门。<a id="a-45"></a>而得自在。<a id="a-46"></a>妙眼乾闼婆。<a id="a-47"></a>于一切乐喜光藏正住法门。<a id="a-48"></a>而得自在。<a id="a-49"></a>师子幢乾闼婆。<a id="a-4A"></a>于一切方雨宝法门。<a id="a-4B"></a>而得自在。<a id="a-4C"></a>宝光解脱乾闼婆。<a id="a-4D"></a>于现一切妙身广智法门。<a id="a-4E"></a>而得自在。<a id="a-4F"></a>金刚树乾闼婆。<a id="a-4G"></a>于长养诸树喜光法门。<a id="a-4H"></a>而得自在。<a id="a-4I"></a>现诸庄严乾闼婆。<a id="a-4J"></a>于一切佛诸境界行悉令众生受乐法门。<a id="a-4K"></a>而得自在。<a id="a-4L"></a>尔时持国乾闼婆王。<a id="a-4M"></a>承佛神力。<a id="a-4N"></a>遍观乾闼婆众。<a id="a-4O"></a>以偈颂曰。</p>
  <p id="a4P">如来境界无量门　　一切众生莫能思</p>
  <p id="a4Q">世尊清净如虚空　　开示众生见正道</p>
  <p id="a4R">如来无量功德海　　一一毛孔悉得见</p>
  <p id="a4S">能令一切随意乐　　清净悦乐如是见</p>
  <p id="a4T">众生无量忧苦海　　佛能除灭悉无余</p>
  <p id="a4U">佛以大慈多方便　　能开众生清净眼</p>
  <p id="a4V">诸佛刹海满十方　　如来光明悉遍照</p>
  <p id="a4W">能除众生烦恼垢　　演说甚深清净法</p>
  <p id="a4X">佛于无量诸劫海　　方便广修净国土</p>
  <p id="a4Y">以一切智无上音　　安慰无边众生类</p>
  <p id="a4Z">乐见如来普清净　　众生悉得无尽乐</p>
  <p id="a4a">随顺能起解脱因　　得解脱冠心欢喜</p>
  <p id="a4b">愚痴障盖甚坚固　　众生轮转生死海</p>
  <p id="a4c">如来示现广大法　　演说清净建法幢</p>
  <p id="a4d">一切众生无量门　　如来为现种种形</p>
  <p id="a4e">多方便门照众生　　爱音如来如是现</p>
  <p id="a4f">如来方便无边际　　善逝具足广开现</p>
  <p id="a4g">入最胜道方便行　　金刚树下成正觉</p>
  <p id="a4h">以无量劫为一念　　佛力能现亦不积</p>
  <p id="a4i">能与众生一切乐　　是名乐见方便门</p>
  <p id="a4j">复有毗楼勒鸠槃荼王。<a id="a-4k"></a>于能灭一切斗诤法门。<a id="a-4l"></a>而得自在。<a id="a-4m"></a>长灯照光鸠槃荼。<a id="a-4n"></a>于一切行现前法门。<a id="a-4o"></a>而得自在。<a id="a-4p"></a>善修幢鸠槃荼。<a id="a-4q"></a>于专正诸趣法门。<a id="a-4r"></a>而得自在。<a id="a-4s"></a>饶益诸行鸠槃荼。<a id="a-4t"></a>于善恶平等清净法门。<a id="a-4u"></a>而得自在。<a id="a-4v"></a>除恐怖鸠槃荼。<a id="a-4w"></a>于一切众生无畏安隐庄严法门。<a id="a-4x"></a>而得自在。<a id="a-4y"></a>净娑罗林。<a id="a-4z"></a>鸠槃荼于除灭。<a id="a-50"></a>无量众生爱海炽然法门。<a id="a-51"></a>而得自在。<a id="a-52"></a>起须弥鸠槃荼。<a id="a-53"></a>于一切趣照明云法门。<a id="a-54"></a>而得自在。<a id="a-55"></a>常勤鸠槃荼。<a id="a-56"></a>于普照法门。<a id="a-57"></a>而得自在。<a id="a-58"></a>无量净眼鸠槃荼。<a id="a-59"></a>于起不退转大慈藏法门。<a id="a-5A"></a>而得自在。<a id="a-5B"></a>无量门鸠槃荼。<a id="a-5C"></a>于起一切趣所作法门。<a id="a-5D"></a>而得自在。<a id="a-5E"></a>尔时毗楼勒鸠槃荼王。<a id="a-5F"></a>承佛神力。<a id="a-5G"></a>遍观鸠槃荼众。<a id="a-5H"></a>以偈颂曰。</p>
  <p id="a5I">如来忍力成满足　　无量劫行为众生</p>
  <p id="a5J">离放逸慢诸烦恼　　故佛身净照十方</p>
  <p id="a5K">昔行菩萨诸行海　　调伏十方无量众</p>
  <p id="a5L">种种方便起慈门　　令众生得一切智</p>
  <p id="a5M">如来智慧济群生　　悉分别知众生心</p>
  <p id="a5N">无量自在调众生　　一切见者皆欢喜</p>
  <p id="a5O">佛神力境难思议　　于当来世一切劫</p>
  <p id="a5P">转实法轮犹虚空　　无量众生得净眼</p>
  <p id="a5Q">众生痴垢翳心目　　如来照除见正道</p>
  <p id="a5R">救济永离无量苦　　令无恐怖得净智</p>
  <p id="a5S">众生没在爱苦海　　如来智照灭无余</p>
  <p id="a5T">离欲无垢见佛身　　犹如宝树悉清净</p>
  <p id="a5U">佛身普应无不见　　种种方便化众生</p>
  <p id="a5V">音如雷震雨法雨　　是名山王慧法门</p>
  <p id="a5W">佛光无垢最清净　　照除众生痴冥山</p>
  <p id="a5X">显现如来无量德　　无痴方便见佛身</p>
  <p id="a5Y">无量劫修大悲门　　悉与众生自在乐</p>
  <p id="a5Z">种种方便灭众苦　　离垢清净如华敷</p>
  <p id="a5a">最胜现身悉周遍　　于十方界无去来</p>
  <p id="a5b">自觉大圣一切现　　是无量门佛能见</p>
  <p id="a5c">复有毗楼波叉龙王。<a id="a-5d"></a>于一切龙趣中除灭炽然恐怖救济法门。<a id="a-5e"></a>而得自在。<a id="a-5f"></a>海龙王。<a id="a-5g"></a>于一念中能转一切不可思议龙身法门。<a id="a-5h"></a>而得自在。<a id="a-5i"></a>云乐妙幢龙。<a id="a-5j"></a>于一切有趣转清净轮闻声法门。<a id="a-5k"></a>而得自在。<a id="a-5l"></a>须弥普幢龙。<a id="a-5m"></a>于一切众生示大功德海法门。<a id="a-5n"></a>而得自在。<a id="a-5o"></a>德叉伽龙。<a id="a-5p"></a>于离恐怖清净法门。<a id="a-5q"></a>而得自在。<a id="a-5r"></a>无量步龙。<a id="a-5s"></a>于示现一切众生无量云超度无量劫住寿法门。<a id="a-5t"></a>而得自在。<a id="a-5u"></a>焰眼善住龙。<a id="a-5v"></a>于安立一切世界分别无量佛法示现方便法门。<a id="a-5w"></a>而得自在。<a id="a-5x"></a>离垢势色龙。<a id="a-5y"></a>于一切众生离垢欢喜知足入方便法门。<a id="a-5z"></a>而得自在。<a id="a-60"></a>普行广圣龙。<a id="a-61"></a>于一切善恶音声具满平等观法门。<a id="a-62"></a>而得自在。<a id="a-63"></a>阿那婆达多龙王。<a id="a-64"></a>于大悲云荫覆一切众生离苦法门。<a id="a-65"></a>而得自在。<a id="a-66"></a>尔时毗楼波叉龙王。<a id="a-67"></a>承佛神力。<a id="a-68"></a>遍观龙众。<a id="a-69"></a>以偈颂曰。</p>
  <p id="a6A">观见一切最胜法　　救济十方群生类</p>
  <p id="a6B">恶趣众生常轮转　　以大悲力能济拔</p>
  <p id="a6C">随诸众生所乐色　　佛一毛孔皆悉现</p>
  <p id="a6D">神足境界无有量　　佛功德海清净现</p>
  <p id="a6E">最胜妙法无限量　　譬如大海深无底</p>
  <p id="a6F">随其所乐令得闻　　妙声柔软发雷音</p>
  <p id="a6G">一切众生嗔恚心　　荫盖障覆愚痴海</p>
  <p id="a6H">如来无上大慈悲　　以神足力度脱之</p>
  <p id="a6I">于如来身一毛孔　　众生功德皆悉现</p>
  <p id="a6J">入深无量功德海　　须弥山幢功德现</p>
  <p id="a6K">众生种种恐怖苦　　法王智光悉救济</p>
  <p id="a6L">最胜毛孔演妙音　　无量众生开净眼</p>
  <p id="a6M">十方三世诸如来　　于佛身中现色像</p>
  <p id="a6N">无量劫中净佛土　　是名无上大龙地</p>
  <p id="a6O">佛一毛中皆悉现　　无量神变庄严土</p>
  <p id="a6P">佛与眷属围绕坐　　为众生说微妙法</p>
  <p id="a6Q">佛为菩萨求道时　　恭敬供养诸佛海</p>
  <p id="a6R">种种无量方便门　　度脱一切众生海</p>
  <p id="a6S">如来演说正法时　　充满一切众生乐</p>
  <p id="a6T">佛音能起欢悦心　　普令众生得法喜</p>
  <p id="a6U">复有毗沙门夜叉王。<a id="a-6V"></a>于平等观方便离一切恶饶益众生法门。<a id="a-6W"></a>而得自在。<a id="a-6X"></a>音主夜叉。<a id="a-6Y"></a>于一切普胜法门。<a id="a-6Z"></a>而得自在。<a id="a-6a"></a>持地夜叉。<a id="a-6b"></a>于能除夺众生精气长养一切生气法门。<a id="a-6c"></a>而得自在。<a id="a-6d"></a>一切主夜叉。<a id="a-6e"></a>于观一切圣功德法门。<a id="a-6f"></a>而得自在。<a id="a-6g"></a>胜眼神足夜叉。<a id="a-6h"></a>于观一切众生智慧法门。<a id="a-6i"></a>而得自在。<a id="a-6j"></a>坚固金刚眼夜叉。<a id="a-6k"></a>于与一切众生安乐法门。<a id="a-6l"></a>而得自在。<a id="a-6m"></a>护命夜叉。<a id="a-6n"></a>于持力救济法门。<a id="a-6o"></a>而得自在。<a id="a-6p"></a>能破须弥山夜叉。<a id="a-6q"></a>于起随顺佛力法门。<a id="a-6r"></a>而得自在。<a id="a-6s"></a>尔时毗沙门夜叉王。<a id="a-6t"></a>承佛神力。<a id="a-6u"></a>遍观夜叉众。<a id="a-6v"></a>以偈颂曰。</p>
  <p id="a6w">众生罪垢甚深重　　于百千劫不见佛</p>
  <p id="a6x">轮转生死受众苦　　为度是等佛兴世</p>
  <p id="a6y">佛为救济一切故　　悉现十方众生前</p>
  <p id="a6z">拔济诸趣众苦轮　　因缘音主最方便</p>
  <p id="a70">众生重罪恶业障　　佛以方便悉除灭</p>
  <p id="a71">安立众生正法中　　是名离痴方便见</p>
  <p id="a72">佛昔无量劫行时　　赞叹十方一切佛</p>
  <p id="a73">故有高远大名称　　皆悉普闻十方国</p>
  <p id="a74">佛慧无边等虚空　　如来法身不思议</p>
  <p id="a75">故能显现照十方　　明净眼王妙法门</p>
  <p id="a76">一切众生入邪径　　佛示正道难思议</p>
  <p id="a77">见诸众生堪受化　　种种方便令调伏</p>
  <p id="a78">一切众生诸功德　　不及如来一光福</p>
  <p id="a79">佛智慧海不可议　　是名宝王如是见</p>
  <p id="a7A">无量劫数难思议　　佛于是中修十力</p>
  <p id="a7B">是故世尊力具足　　一切世间无能坏</p>
  <p id="a7C">复有金刚眼照力士。<a id="a-7D"></a>于示现如来无量色像法门。<a id="a-7E"></a>而得自在。<a id="a-7F"></a>离垢日踊力士。<a id="a-7G"></a>于诸佛无量色法门。<a id="a-7H"></a>而得自在。<a id="a-7I"></a>须弥华光力士。<a id="a-7J"></a>于离垢自在种种现法门。<a id="a-7K"></a>而得自在。<a id="a-7L"></a>净云音力士。<a id="a-7M"></a>于如来无边净音不可量法门。<a id="a-7N"></a>而得自在。<a id="a-7O"></a>阿修罗主力士。<a id="a-7P"></a>于一切示现种种法门。<a id="a-7Q"></a>而得自在。<a id="a-7R"></a>金刚光乐力士。<a id="a-7S"></a>于入一切佛法无余法门。<a id="a-7T"></a>而得自在。<a id="a-7U"></a>雷音力士。<a id="a-7V"></a>于能举一切诸天法门。<a id="a-7W"></a>而得自在。<a id="a-7X"></a>师子端严王力士。<a id="a-7Y"></a>于如来功德广照法门。<a id="a-7Z"></a>而得自在。<a id="a-7a"></a>胜光明力士。<a id="a-7b"></a>于除灭众生恶心安立佛境法门。<a id="a-7c"></a>而得自在。<a id="a-7d"></a>珠髻华光力士。<a id="a-7e"></a>于菩萨示现一切世间雨宝法门。<a id="a-7f"></a>而得自在。<a id="a-7g"></a>尔时金刚眼照力士。<a id="a-7h"></a>承佛神力。<a id="a-7i"></a>遍观力士众。<a id="a-7j"></a>以偈颂曰。</p>
  <p id="a7k">普为三界一切众　　于诸法中为法王</p>
  <p id="a7l">具足无量众妙色　　悉照十方无不明</p>
  <p id="a7m">佛身一切诸毛孔　　普放光明不可议</p>
  <p id="a7n">映蔽一切日光明　　遍照十方靡不周</p>
  <p id="a7o">如来大圣自在力　　充满一切诸法界</p>
  <p id="a7p">法身示现无涯际　　悉现一切众生前</p>
  <p id="a7q">佛音清净甚深妙　　普震十方诸世界</p>
  <p id="a7r">柔软微妙和雅音　　灭众生垢愿满足</p>
  <p id="a7s">十方三界诸宫殿　　最胜悉现于彼坐</p>
  <p id="a7t">一一佛所无量众　　导师处中为说法</p>
  <p id="a7u">法海无量无有边　　众方便门悉入中</p>
  <p id="a7v">分别一切诸法界　　最胜示现无穷尽</p>
  <p id="a7w">众生大海无边际　　最胜净眼能度脱</p>
  <p id="a7x">如来光明照众生　　一切普见大导师</p>
  <p id="a7y">悉皆恭敬兴供养　　无量尘海国土佛</p>
  <p id="a7z">功德无量如虚空　　一切悉见大导师</p>
  <p id="a80">如来神力不可坏　　一切佛土皆悉现</p>
  <p id="a81">如来安坐净道场　　一切众生现前见</p>
  <p id="a82">光明普照如云兴　　众妙庄严光圆满</p>
  <p id="a83">普照一切诸法界　　示现诸佛深妙法</p>
  <p id="a84">是时普贤菩萨。<a id="a-85"></a>成就不可思议方便法门海。<a id="a-86"></a>能入如来无量功德海。<a id="a-87"></a>所谓出生究竟净诸佛土调伏众生法门。<a id="a-88"></a>诣诸佛所能起一切具足功德法门。<a id="a-89"></a>菩萨诸地愿行法门。<a id="a-8A"></a>普门示现法界尘数身云法门。<a id="a-8B"></a>持诸佛土不可思议方便轮法门。<a id="a-8C"></a>一切众中自在显现无量无边菩萨境界法门。<a id="a-8D"></a>于一念中知三世劫生灭法门。<a id="a-8E"></a>分别显现一切菩萨诸根境界海法门。<a id="a-8F"></a>其身自在充满无量无边法界法门。<a id="a-8G"></a>一切菩萨种种方便广分别法入一切智方便法门。<a id="a-8H"></a>尔时普贤菩萨。<a id="a-8I"></a>遍观一切大众。<a id="a-8J"></a>以偈颂曰。</p>
  <p id="a8K">最胜严净　　无数佛土　　无量净色</p>
  <p id="a8L">甚深功德　　真净离垢　　佛子充满</p>
  <p id="a8M">常闻妙法　　不思议音　　见佛处此</p>
  <p id="a8N">师子座上　　一切尘中　　亦复如是</p>
  <p id="a8O">而如来身　　亦不往彼　　普现佛土</p>
  <p id="a8P">功德境界　　悉入无量　　诸地方便</p>
  <p id="a8Q">佛示一切　　诸菩萨行　　说诸方便</p>
  <p id="a8R">不可思议　　令诸佛子　　入净法界</p>
  <p id="a8S">离垢净眼　　住深法性　　十方无量</p>
  <p id="a8T">无有边际　　微尘数等　　诸化佛身</p>
  <p id="a8U">教导无量　　众生等类　　一切十方</p>
  <p id="a8V">如来刹土　　世尊皆悉　　为平等护</p>
  <p id="a8W">佛于方便　　悉已清净　　调伏众生</p>
  <p id="a8X">令除垢秽　　一切尘数　　诸佛国土</p>
  <p id="a8Y">如来示现　　无量自在　　梵音和雅</p>
  <p id="a8Z">遍诸道场　　演畅最胜　　菩萨本行</p>
  <p id="a8a">一切三世　　所有劫数　　于念念中</p>
  <p id="a8b">悉见无余　　观彼生灭　　如实法相</p>
  <p id="a8c">不可思议　　世护能见　　无量大众</p>
  <p id="a8d">数不可尽　　如来真子　　欲观佛地</p>
  <p id="a8e">一切法门　　无量无边　　非诸佛子</p>
  <p id="a8f">所有境界　　离垢如来　　犹如虚空</p>
  <p id="a8g">清净无著　　等真法性　　现化无量</p>
  <p id="a8h">不可穷尽　　悉坐道树　　成等正觉</p>
  <p id="a8i">佛以一言　　说一切地　　一切法相</p>
  <p id="a8j">皆悉穷尽　　无量方便　　一一门中</p>
  <p id="a8k">演畅诸法　　亦悉无余</p>
  <p id="a8l">尔时于佛师子之座。<a id="a-8m"></a>一切妙华摩尼宝轮高台楼观庄严具中。<a id="a-8n"></a>一一各出一佛世界微尘数等大菩萨众。<a id="a-8o"></a>其名曰海慧超越菩萨。<a id="a-8p"></a>无量师子吼菩萨。<a id="a-8q"></a>众宝光幢菩萨。<a id="a-8r"></a>智日超慧菩萨。<a id="a-8s"></a>不思议功德智称菩萨。<a id="a-8t"></a>方便寂静妙华髻菩萨。<a id="a-8u"></a>金光焰菩萨。<a id="a-8v"></a>法界普音菩萨。<a id="a-8w"></a>净云月幢菩萨。<a id="a-8x"></a>善超净光菩萨。<a id="a-8y"></a>如是等一一佛世界微尘数等大菩萨众。<a id="a-8z"></a>设诸供养散众妙华充满虚空。<a id="a-90"></a>烧诸杂香气过腾云。<a id="a-91"></a>普现一切众宝圆光。<a id="a-92"></a>又放无量净日光明。<a id="a-93"></a>作众妓乐诸微妙音。<a id="a-94"></a>杂种宝树枝叶华实一切光明犹若云起雨无量宝。<a id="a-95"></a>如是一一菩萨所供养具。<a id="a-96"></a>各与一佛世界微尘数等。<a id="a-97"></a>一一供具复与一佛世界微尘数等。<a id="a-98"></a>皆大欢喜。<a id="a-99"></a>供养世尊绕百千匝已。<a id="a-9A"></a>随其所应供养大众。<a id="a-9B"></a>犹如云雨而无断绝。<a id="a-9C"></a>随所出方。<a id="a-9D"></a>化作宝莲华藏师子之座。<a id="a-9E"></a>恭敬向佛结跏趺坐。<a id="a-9F"></a>彼菩萨等。<a id="a-9G"></a>悉得无量清净法海普明法门。<a id="a-9H"></a>于佛境界无所障碍。<a id="a-9I"></a>悉入一切辩才法海。<a id="a-9J"></a>又得不可思议照明法门。<a id="a-9K"></a>正住如来普门境界。<a id="a-9L"></a>三世智地皆已得入。<a id="a-9M"></a>具足成就大力法爱。<a id="a-9N"></a>无量功德清净圆满。<a id="a-9O"></a>常行法界毕竟空性。<a id="a-9P"></a>悉已具足供养诸佛。<a id="a-9Q"></a>尔时一切海慧自在智明王菩萨。<a id="a-9R"></a>以偈颂曰。</p>
  <p id="a9S">佛觉诸法　　平等真实　　无有障碍</p>
  <p id="a9T">净如虚空　　普悉照明　　十方世界</p>
  <p id="a9U">处一切众　　最胜殊特　　自然正觉</p>
  <p id="a9V">无量无边　　充满十方　　众生境界</p>
  <p id="a9W">一切悉坐　　菩提树王　　诸众生主</p>
  <p id="a9X">皆悉围绕　　佛有如是　　自在神力</p>
  <p id="a9Y">于一念顷　　现无量身　　普令众生</p>
  <p id="a9Z">灭除垢秽　　如来境界　　无有边际</p>
  <p id="a9a">无量劫海　　具足修行　　如来处在</p>
  <p id="a9b">一切有海　　种种方便　　调伏众生</p>
  <p id="a9c">皆悉受行　　最胜正法　　众会离垢</p>
  <p id="a9d">普得清净　　一切观佛　　深乐无厌</p>
  <p id="a9e">最胜妙相　　庄严具足　　处莲华藏</p>
  <p id="a9f">宝师子座　　一切众宝　　诸庄严具</p>
  <p id="a9g">皆出无量　　微妙香熏　　杂色华鬘</p>
  <p id="a9h">悬布虚空　　佛处如是　　宝师子座</p>
  <p id="a9i">无量众宝　　流出妙光　　晖焰清净</p>
  <p id="a9j">十方明耀　　如来安住　　庄严楼观</p>
  <p id="a9k">演出清净　　微密梵音　　宣畅最胜</p>
  <p id="a9l">无上正法　　闻者欢喜　　得净妙道</p>
  <p id="a9m">金刚承座　　安峙坚固　　如意藏宝</p>
  <p id="a9n">以为庄严　　宝髻菩萨　　常守护之</p>
  <p id="a9o">世尊于此　　普现照明　　天尊处在</p>
  <p id="a9p">宝师子座　　遍照三世　　一切导师</p>
  <p id="a9q">无量化佛　　遍满十方　　阐扬如来</p>
  <p id="a9r">无尽法藏</p>
  <p id="a9s">尔时佛神力故。<a id="a-9t"></a>莲华藏庄严世界海。<a id="a-9u"></a>六种十八相震动。<a id="a-9v"></a>所谓。<a id="a-9w"></a>动。<a id="a-9x"></a>遍动。<a id="a-9y"></a>等遍动起。<a id="a-9z"></a>遍起。<a id="a-A0"></a>等遍起觉。<a id="a-A1"></a>遍觉。<a id="a-A2"></a>等遍觉。<a id="a-A3"></a>震。<a id="a-A4"></a>遍震。<a id="a-A5"></a>等遍震。<a id="a-A6"></a>吼。<a id="a-A7"></a>遍吼。<a id="a-A8"></a>等遍吼。<a id="a-A9"></a>涌。<a id="a-AA"></a>遍涌。<a id="a-AB"></a>等遍涌。<a id="a-AC"></a>又令一切世界诸王。<a id="a-AD"></a>各雨不可思议诸供养具。<a id="a-AE"></a>供养如来大众海会。<a id="a-AF"></a>所谓雨一切香华云。<a id="a-AG"></a>众妙宝云。<a id="a-AH"></a>杂宝莲华云。<a id="a-AI"></a>无量色宝曼陀罗云。<a id="a-AJ"></a>解脱宝云。<a id="a-AK"></a>碎末栴檀香云。<a id="a-AL"></a>清净柔软声云。<a id="a-AM"></a>宝网日云。<a id="a-AN"></a>各随其力雨众供养。<a id="a-AO"></a>如是等一一世界诸王。<a id="a-AP"></a>设不可思议诸供养云。<a id="a-AQ"></a>普供一切如来大众。<a id="a-AR"></a>如此世界设众供养。<a id="a-AS"></a>一切十方诸佛国土亦复如是。<a id="a-AT"></a>此世界中佛坐道场。<a id="a-AU"></a>世界诸王各随所乐境界三昧诸方便门。<a id="a-AV"></a>欢喜厌离通达诸方勇猛之法。<a id="a-AW"></a>如来境界神力所入。<a id="a-AX"></a>诸佛无量法海之门。<a id="a-AY"></a>皆已得度。<a id="a-AZ"></a>如此世界。<a id="a-Aa"></a>十方一切世界亦复如是。</p>
 </body>
</html>