<!doctype html>
<html id="z3IBTQOGf" data-ver="1046">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十六</h1>
  <h2 id="a2">十地品第二十二之四</h2>
  <h2 id="a3">第六现前地</h2>
  <p id="a4">诸菩萨闻说　　上地之行相</p>
  <p id="a5">在于虚空中　　雨众妙珍宝</p>
  <p id="a6">放清净光明　　供养于世尊</p>
  <p id="a7">咸赞言善哉　　善哉金刚藏</p>
  <p id="a8">无量亿诸天　　心皆大欢喜</p>
  <p id="a9">于上虚空中　　雨种种珍宝</p>
  <p id="aA">光明相绮错　　微妙甚可乐</p>
  <p id="aB">香华诸璎珞　　幡盖散佛上</p>
  <p id="aC">他化自在王　　与诸眷属等</p>
  <p id="aD">雨众妙宝物　　雰雰如雪下</p>
  <p id="aE">歌颂供养佛　　称叹金刚藏</p>
  <p id="aF">咸赞言善哉　　快说诸地行</p>
  <p id="aG">千万亿天女　　于上虚空中</p>
  <p id="aH">作天众妓乐　　歌叹佛功德</p>
  <p id="aI">咸作如是言　　如来之所说</p>
  <p id="aJ">微妙无有量　　能灭诸烦恼</p>
  <p id="aK">诸法本性空　　无有毫末相</p>
  <p id="aL">空无有分别　　同若如虚空</p>
  <p id="aM">无有去住相　　亦无有戏论</p>
  <p id="aN">本来常清净　　如如无分别</p>
  <p id="aO">若人能通达　　一切诸法性</p>
  <p id="aP">于有于无中　　其心不动摇</p>
  <p id="aQ">但以大悲心　　为度诸众生</p>
  <p id="aR">是名诸佛子　　从佛口法生</p>
  <p id="aS">常行于布施　　利益诸众生</p>
  <p id="aT">本来虽清净　　持戒而坚心</p>
  <p id="aU">虽本心无伤　　而行于忍辱</p>
  <p id="aV">虽知法性离　　而行于精进</p>
  <p id="aW">虽先灭烦恼　　而入于诸禅</p>
  <p id="aX">虽先解法空　　而分别诸法</p>
  <p id="aY">寂灭智虽多　　而求利世间</p>
  <p id="aZ">能灭诸恶者　　名之为大人</p>
  <p id="aa">如是诸天女　　百千种妙音</p>
  <p id="ab">称赞歌颂已　　默然而观佛</p>
  <p id="ac">解脱月菩萨　　请金刚藏言</p>
  <p id="ad">当以何行相　　得成第六地。</p>
  <p id="ae">金刚藏菩萨言。<a id="a-f"></a>佛子。<a id="a-g"></a>菩萨摩诃萨已具足五地。<a id="a-h"></a>欲入六地。<a id="a-i"></a>当以十平等法。<a id="a-j"></a>何等为十。<a id="a-k"></a>一以无性故。<a id="a-l"></a>一切法平等。<a id="a-m"></a>二以无相故。<a id="a-n"></a>一切法平等。<a id="a-o"></a>三以无生故。<a id="a-p"></a>一切法平等。<a id="a-q"></a>四以无成故。<a id="a-r"></a>一切法平等。<a id="a-s"></a>五以本来清净故。<a id="a-t"></a>一切法平等。<a id="a-u"></a>六以无戏论故。<a id="a-v"></a>一切法平等。<a id="a-w"></a>七以不取不舍故。<a id="a-x"></a>一切法平等。<a id="a-y"></a>八以离故。<a id="a-z"></a>一切法平等。<a id="a-10"></a>九以幻梦影响水中月故。<a id="a-11"></a>一切法平等。<a id="a-12"></a>十以有无不二故。<a id="a-13"></a>一切法平等。<a id="a-14"></a>菩萨以是十平等法。<a id="a-15"></a>得入第六地。<a id="a-16"></a>菩萨如是观一切法性。<a id="a-17"></a>能忍随顺得第六地。<a id="a-18"></a>无生法忍虽未现前。<a id="a-19"></a>心已成就明利顺忍。<a id="a-1A"></a>是菩萨观一切法如是相。<a id="a-1B"></a>大悲为首。<a id="a-1C"></a>增长大悲故。<a id="a-1D"></a>观世间生灭相。<a id="a-1E"></a>作是念。<a id="a-1F"></a>世间所有受身生处。<a id="a-1G"></a>皆以贪着我故。<a id="a-1H"></a>若离着我。<a id="a-1I"></a>则无生处。<a id="a-1J"></a>一切凡夫。<a id="a-1K"></a>常随邪念。<a id="a-1L"></a>行邪妄道。<a id="a-1M"></a>愚痴所盲。<a id="a-1N"></a>贪着于我。<a id="a-1O"></a>习起三行。<a id="a-1P"></a>罪行福行不动行。<a id="a-1Q"></a>以是行故。<a id="a-1R"></a>起有漏心种子。<a id="a-1S"></a>有漏有取心故。<a id="a-1T"></a>起生死身。<a id="a-1U"></a>所谓业为地。<a id="a-1V"></a>识为种子。<a id="a-1W"></a>无明覆蔽。<a id="a-1X"></a>爱水为润。<a id="a-1Y"></a>我心溉灌种种诸见。<a id="a-1Z"></a>令得增长。<a id="a-1a"></a>生名色芽。<a id="a-1b"></a>因名色故生诸根。<a id="a-1c"></a>诸根合故有触。<a id="a-1d"></a>从触生受。<a id="a-1e"></a>乐受故生爱。<a id="a-1f"></a>爱增长故有取。<a id="a-1g"></a>取因缘故有有。<a id="a-1h"></a>于有起五阴身名为生。<a id="a-1i"></a>五阴变名为老。<a id="a-1j"></a>五阴灭名为死。<a id="a-1k"></a>老死因缘。<a id="a-1l"></a>有忧悲热恼。<a id="a-1m"></a>众苦聚集。<a id="a-1n"></a>是十二因缘。<a id="a-1o"></a>无有集者。<a id="a-1p"></a>无有散者。<a id="a-1q"></a>缘合则有。<a id="a-1r"></a>缘散则无。<a id="a-1s"></a>菩萨如是。<a id="a-1t"></a>于六地中。<a id="a-1u"></a>随顺观十二因缘。<a id="a-1v"></a>又作是念。<a id="a-1w"></a>不如实知第一义故有无明。<a id="a-1x"></a>无明起业是名行。<a id="a-1y"></a>依行有初识。<a id="a-1z"></a>与识共生有四取阴。<a id="a-20"></a>依止取阴有名色。<a id="a-21"></a>名色成就有六入。<a id="a-22"></a>根尘合故有触。<a id="a-23"></a>触因缘生受。<a id="a-24"></a>贪乐受名为爱。<a id="a-25"></a>爱增长名为取。<a id="a-26"></a>从取起业名为有。<a id="a-27"></a>业报五阴名为生。<a id="a-28"></a>五阴变名为老。<a id="a-29"></a>五阴坏名为死。<a id="a-2A"></a>死别离时。<a id="a-2B"></a>贪着心热名为悲。<a id="a-2C"></a>发声啼哭。<a id="a-2D"></a>五识为苦。<a id="a-2E"></a>意识为忧。<a id="a-2F"></a>忧苦转多名为恼。<a id="a-2G"></a>如是但生大苦积聚。<a id="a-2H"></a>是十二因缘。<a id="a-2I"></a>无我无我所。<a id="a-2J"></a>无作者。<a id="a-2K"></a>无使作者。<a id="a-2L"></a>若有作者。<a id="a-2M"></a>则有作事。<a id="a-2N"></a>若无作者。<a id="a-2O"></a>则无作事。<a id="a-2P"></a>第一义中。<a id="a-2Q"></a>无作者。<a id="a-2R"></a>无作事。<a id="a-2S"></a>又作是念。<a id="a-2T"></a>三界虚妄。<a id="a-2U"></a>但是心作。<a id="a-2V"></a>十二缘分。<a id="a-2W"></a>是皆依心。<a id="a-2X"></a>所以者何。<a id="a-2Y"></a>随事生欲心。<a id="a-2Z"></a>是心即是识。<a id="a-2a"></a>事是行。<a id="a-2b"></a>行诳心故名无明。<a id="a-2c"></a>识所依处名名色。<a id="a-2d"></a>名色增长名六入。<a id="a-2e"></a>三事和合有触。<a id="a-2f"></a>触共生名受。<a id="a-2g"></a>贪着所受名为爱。<a id="a-2h"></a>爱不舍名为取。<a id="a-2i"></a>彼和合故名为有。<a id="a-2j"></a>有所起名为生。<a id="a-2k"></a>生变名为老。<a id="a-2l"></a>老坏名为死。<a id="a-2m"></a>又无明有二种作。<a id="a-2n"></a>一者缘中痴。<a id="a-2o"></a>二者为行作因。<a id="a-2p"></a>行亦有二种作。<a id="a-2q"></a>一者生未来世果报。<a id="a-2r"></a>二者与识作因。<a id="a-2s"></a>识亦有二种作。<a id="a-2t"></a>一者能受生。<a id="a-2u"></a>二者与名色作因。<a id="a-2v"></a>名色亦有二种作。<a id="a-2w"></a>一者令识起相续。<a id="a-2x"></a>二者与六入作因。<a id="a-2y"></a>六入亦有二种作。<a id="a-2z"></a>一者能缘六尘。<a id="a-30"></a>二者能与触作因。<a id="a-31"></a>触亦有二种作。<a id="a-32"></a>一者能触所缘。<a id="a-33"></a>二者能与受作因。<a id="a-34"></a>受亦有二种作。<a id="a-35"></a>一者觉憎爱事。<a id="a-36"></a>二者与爱作因。<a id="a-37"></a>爱亦有二种作。<a id="a-38"></a>一者于可染中生贪心。<a id="a-39"></a>二者与取作因。<a id="a-3A"></a>取亦有二种作。<a id="a-3B"></a>一者能增长烦恼。<a id="a-3C"></a>二者与有作因。<a id="a-3D"></a>有亦有二种作。<a id="a-3E"></a>一者能于余道中生。<a id="a-3F"></a>二者与生作因。<a id="a-3G"></a>生亦有二种作。<a id="a-3H"></a>一者能起五阴。<a id="a-3I"></a>二者与老作因。<a id="a-3J"></a>老亦有二种作。<a id="a-3K"></a>一者令诸根熟。<a id="a-3L"></a>二者与死作因。<a id="a-3M"></a>死亦有二种作。<a id="a-3N"></a>一者坏五阴身。<a id="a-3O"></a>二者以不见知故。<a id="a-3P"></a>而令相续不绝。<a id="a-3Q"></a>又无明缘诸行者。<a id="a-3R"></a>无明令行不断。<a id="a-3S"></a>助成行故。<a id="a-3T"></a>行缘识者。<a id="a-3U"></a>令识不断助成识故。<a id="a-3V"></a>识缘名色者。<a id="a-3W"></a>令名色不断助成名色故。<a id="a-3X"></a>乃至生缘老死忧悲苦恼者。<a id="a-3Y"></a>令死不断助成死故。<a id="a-3Z"></a>无明灭故则诸行灭。<a id="a-3a"></a>乃至生灭故老死忧悲苦恼灭。<a id="a-3b"></a>因灭故果亦灭。<a id="a-3c"></a>又无明爱取是三分。<a id="a-3d"></a>不断烦恼道。<a id="a-3e"></a>行有二分。<a id="a-3f"></a>不断业道。<a id="a-3g"></a>余因缘分。<a id="a-3h"></a>不断苦道。<a id="a-3i"></a>先后际相续故。<a id="a-3j"></a>是三道不断。<a id="a-3k"></a>是三道离我我所而有生灭。<a id="a-3l"></a>又无明及行是过去事。<a id="a-3m"></a>识名色六入触受是现在事。<a id="a-3n"></a>爱取有生老死是未来事。<a id="a-3o"></a>于是有三世转。<a id="a-3p"></a>无明灭故诸行灭。<a id="a-3q"></a>名为断。<a id="a-3r"></a>三世相续说。<a id="a-3s"></a>又十二因缘说名三苦。<a id="a-3t"></a>无明行识名色六入名为行苦。<a id="a-3u"></a>触受名为苦苦。<a id="a-3v"></a>爱取有生老死忧悲苦恼名为坏苦。<a id="a-3w"></a>无明灭故诸行灭。<a id="a-3x"></a>乃至生灭故老死灭。<a id="a-3y"></a>名为断三苦相续说。<a id="a-3z"></a>又因无明诸行生。<a id="a-40"></a>无明灭诸行灭。<a id="a-41"></a>以诸行性空故。<a id="a-42"></a>余亦如是。<a id="a-43"></a>无明因缘诸行生。<a id="a-44"></a>以生缚说。<a id="a-45"></a>无明灭故诸行灭。<a id="a-46"></a>以灭缚说。<a id="a-47"></a>余亦如是。<a id="a-48"></a>又无明因缘诸行生。<a id="a-49"></a>是随顺无所有观说。<a id="a-4A"></a>无明灭诸行灭。<a id="a-4B"></a>是随顺尽观说。<a id="a-4C"></a>余亦如是。<a id="a-4D"></a>如是逆顺十种观十二因缘法。<a id="a-4E"></a>所谓因缘分次第。<a id="a-4F"></a>心所摄。<a id="a-4G"></a>自助成法。<a id="a-4H"></a>不相舍离。<a id="a-4I"></a>随三道行。<a id="a-4J"></a>分别先后际。<a id="a-4K"></a>三苦差别。<a id="a-4L"></a>从因缘起。<a id="a-4M"></a>生灭缚。<a id="a-4N"></a>无所有尽观。</p>
  <p id="a4O">是菩萨随十二因缘。<a id="a-4P"></a>无我无人。<a id="a-4Q"></a>无众生。<a id="a-4R"></a>无寿命者。<a id="a-4S"></a>离作者使作者。<a id="a-4T"></a>无主属众因缘。<a id="a-4U"></a>如是观时。<a id="a-4V"></a>空解脱门现在前。<a id="a-4W"></a>灭此事余不相续故。<a id="a-4X"></a>无相解脱门现在前。<a id="a-4Y"></a>知此二种更不乐有唯大悲心教化众生。<a id="a-4Z"></a>无愿解脱门现在前。<a id="a-4a"></a>菩萨修行三解脱门。<a id="a-4b"></a>离彼我相。<a id="a-4c"></a>离作者受者相。<a id="a-4d"></a>离有无相。<a id="a-4e"></a>悲心转增。<a id="a-4f"></a>以悲心故。<a id="a-4g"></a>勤行精进。<a id="a-4h"></a>未满菩提法欲令满足。<a id="a-4i"></a>菩萨作是念。<a id="a-4j"></a>有为法和合故增。<a id="a-4k"></a>离散则减。<a id="a-4l"></a>缘具故增。<a id="a-4m"></a>不具则减。<a id="a-4n"></a>我知有为法过故。<a id="a-4o"></a>不应和合。<a id="a-4p"></a>具诸因缘。<a id="a-4q"></a>化众生故。<a id="a-4r"></a>亦不毕竟灭有为法。<a id="a-4s"></a>菩萨如是知有为法无性。<a id="a-4t"></a>离坚固相。<a id="a-4u"></a>无生无灭。<a id="a-4v"></a>与大慈悲和合。<a id="a-4w"></a>不舍众生。<a id="a-4x"></a>即得无障碍般若波罗蜜光明现在前。<a id="a-4y"></a>得是智慧具足修集阿耨多罗三藐三菩提因缘。<a id="a-4z"></a>而不住有为法。<a id="a-50"></a>观有为法性寂灭相。<a id="a-51"></a>亦不住其中。<a id="a-52"></a>欲具足无上菩提法故。<a id="a-53"></a>菩萨住现前地。<a id="a-54"></a>得胜空三昧。<a id="a-55"></a>性空三昧。<a id="a-56"></a>第一义空三昧。<a id="a-57"></a>究竟空三昧。<a id="a-58"></a>大空三昧。<a id="a-59"></a>合空三昧。<a id="a-5A"></a>生空三昧。<a id="a-5B"></a>如实离虚妄空三昧。<a id="a-5C"></a>略空三昧。<a id="a-5D"></a>离分别不分别空三昧。<a id="a-5E"></a>如是等万空三昧门现在前。<a id="a-5F"></a>无相无愿三昧亦如是。<a id="a-5G"></a>是菩萨住现前地。<a id="a-5H"></a>深心。<a id="a-5I"></a>决定心。<a id="a-5J"></a>真心。<a id="a-5K"></a>甚深心。<a id="a-5L"></a>不转心。<a id="a-5M"></a>不舍心。<a id="a-5N"></a>广心。<a id="a-5O"></a>无边心。<a id="a-5P"></a>乐智心。<a id="a-5Q"></a>慧方便和合心。<a id="a-5R"></a>如是等心。<a id="a-5S"></a>转胜增长。<a id="a-5T"></a>随顺阿耨多罗三藐三菩提。<a id="a-5U"></a>一切论师不能倾动。<a id="a-5V"></a>入于智地。<a id="a-5W"></a>转声闻辟支佛地。<a id="a-5X"></a>决定向佛智。<a id="a-5Y"></a>一切众魔。<a id="a-5Z"></a>及诸烦恼。<a id="a-5a"></a>所不能坏。<a id="a-5b"></a>安住菩萨智慧明中。<a id="a-5c"></a>修空无相无愿解脱门。<a id="a-5d"></a>专以智慧方便行助菩提法。<a id="a-5e"></a>是菩萨住现前地。<a id="a-5f"></a>于般若波罗蜜偏胜。<a id="a-5g"></a>得明上顺忍。<a id="a-5h"></a>以顺是法无有违逆。<a id="a-5i"></a>菩萨住现前地。<a id="a-5j"></a>得见数百千万亿佛。<a id="a-5k"></a>恭敬供养。<a id="a-5l"></a>尊重赞叹。<a id="a-5m"></a>衣服饮食。<a id="a-5n"></a>卧具医药。<a id="a-5o"></a>亲近诸佛。<a id="a-5p"></a>于诸佛所。<a id="a-5q"></a>听受正法。<a id="a-5r"></a>如说修行。<a id="a-5s"></a>令佛欢喜。<a id="a-5t"></a>是人转胜。<a id="a-5u"></a>知佛法藏。<a id="a-5v"></a>乃至无量百千万亿劫一切善根。<a id="a-5w"></a>转妙明净。<a id="a-5x"></a>譬如真金。<a id="a-5y"></a>以琉璃磨莹光色转胜。<a id="a-5z"></a>菩萨住现前地。<a id="a-60"></a>以慧方便故。<a id="a-61"></a>一切善根。<a id="a-62"></a>转胜明净。<a id="a-63"></a>余地不及。<a id="a-64"></a>譬如月明。<a id="a-65"></a>能令众生。<a id="a-66"></a>身得清凉。<a id="a-67"></a>四种风吹不能遏绝。<a id="a-68"></a>菩萨住现前地。<a id="a-69"></a>善根转胜。<a id="a-6A"></a>能灭众生烦恼之火。<a id="a-6B"></a>四种恶魔所不能坏。<a id="a-6C"></a>诸佛子。<a id="a-6D"></a>是名略说菩萨现前地。<a id="a-6E"></a>菩萨住是地。<a id="a-6F"></a>多作善化自在天王。<a id="a-6G"></a>智慧猛利能破一切增上慢者。<a id="a-6H"></a>声闻问难不能穷尽。<a id="a-6I"></a>有所施作。<a id="a-6J"></a>布施爱语利益同事。<a id="a-6K"></a>皆不离念佛。<a id="a-6L"></a>不离念法。<a id="a-6M"></a>乃至不离念具足一切种智。<a id="a-6N"></a>常生是心。<a id="a-6O"></a>我当于一切众生。<a id="a-6P"></a>为首为胜。<a id="a-6Q"></a>乃至于一切众生为依止者。<a id="a-6R"></a>是菩萨若欲勤行精进。<a id="a-6S"></a>于须臾间。<a id="a-6T"></a>得百千亿三昧。<a id="a-6U"></a>乃至能示百千亿菩萨。<a id="a-6V"></a>以为眷属。<a id="a-6W"></a>若以愿力。<a id="a-6X"></a>能过是数。<a id="a-6Y"></a>若干百千万亿劫。<a id="a-6Z"></a>不可计知。<a id="a-6a"></a>时金刚藏菩萨。<a id="a-6b"></a>欲重明此义。<a id="a-6c"></a>以偈颂曰。</p>
  <p id="a6d">诸菩萨已得　　具足五地行</p>
  <p id="a6e">知诸法无性　　无相无生灭</p>
  <p id="a6f">本来常清净　　无有诸戏论</p>
  <p id="a6g">诸法常离相　　不取亦不舍</p>
  <p id="a6h">性空犹如幻　　离二无分别</p>
  <p id="a6i">随顺如是行　　得入第六地</p>
  <p id="a6j">住明利顺忍　　以智慧力故</p>
  <p id="a6k">观察于一切　　世间生灭相</p>
  <p id="a6l">悉知诸世间　　皆从无明有</p>
  <p id="a6m">无明若灭者　　则无有世间</p>
  <p id="a6n">观察因缘法　　随顺第一义</p>
  <p id="a6o">而不坏缘报　　所作及假名</p>
  <p id="a6p">如实无作者　　亦无有受者</p>
  <p id="a6q">如是观有为　　如云无实事</p>
  <p id="a6r">不知真谛义　　名之为无明</p>
  <p id="a6s">从是则生思　　身口业行果</p>
  <p id="a6t">从行故有识　　即生于名色</p>
  <p id="a6u">如是次第起　　生死苦恼聚</p>
  <p id="a6v">了达于三界　　但从贪心有</p>
  <p id="a6w">知十二因缘　　在于一心中</p>
  <p id="a6x">如是则生死　　但从心而起</p>
  <p id="a6y">心若得灭者　　生死则亦尽</p>
  <p id="a6z">无明二种作　　缘痴作于业</p>
  <p id="a70">乃至于老死　　坏散五阴聚</p>
  <p id="a71">从于此事边　　具出于苦恼</p>
  <p id="a72">是事若尽者　　苦恼则亦灭</p>
  <p id="a73">无明若具足　　相续则不灭</p>
  <p id="a74">因缘若尽者　　相续则亦断</p>
  <p id="a75">无明及爱取　　即是烦恼道</p>
  <p id="a76">行及有是业　　余分则是苦</p>
  <p id="a77">痴行为过去　　识名色六入</p>
  <p id="a78">触受是现在　　余则未来世</p>
  <p id="a79">痴业识名色　　六入名为行</p>
  <p id="a7A">触受是苦苦　　余分则是坏</p>
  <p id="a7B">痴从众缘生　　则有于诸缚</p>
  <p id="a7C">众缘若灭者　　诸缚则亦断</p>
  <p id="a7D">从因而生果　　因灭则果灭</p>
  <p id="a7E">如是观诸法　　自性则皆空</p>
  <p id="a7F">随顺于无明　　则有诸世间</p>
  <p id="a7G">若能不随顺　　是则断于有</p>
  <p id="a7H">从是则有是　　是无则无是</p>
  <p id="a7I">如是十种观　　甚深因缘法</p>
  <p id="a7J">因缘分次第　　去来及现在</p>
  <p id="a7K">作不舍一心　　分别有三道</p>
  <p id="a7L">三种苦差别　　生灭于缚法</p>
  <p id="a7M">无所有及尽　　能行逆顺观</p>
  <p id="a7N">菩萨如是入　　十二因缘法</p>
  <p id="a7O">知空如梦幻　　无作者受者</p>
  <p id="a7P">如是观因缘　　智者修于空</p>
  <p id="a7Q">事灭不相续　　入于无相行</p>
  <p id="a7R">知此二虚假　　于中无所愿</p>
  <p id="a7S">但以大悲心　　愍度于众生</p>
  <p id="a7T">如是诸大士　　修习解脱门</p>
  <p id="a7U">悲心爱乐佛　　无量诸功德</p>
  <p id="a7V">知诸有为法　　皆从和合有</p>
  <p id="a7W">得万空三昧　　无相无愿定</p>
  <p id="a7X">智慧转增进　　入于上顺忍</p>
  <p id="a7Y">得于诸菩萨　　无碍智解脱</p>
  <p id="a7Z">如是诸善根　　转胜利明净</p>
  <p id="a7a">供养无量佛　　诸佛所称赞</p>
  <p id="a7b">于诸如来所　　出家学佛道</p>
  <p id="a7c">入佛诸法藏　　善根转增长</p>
  <p id="a7d">犹以琉璃宝　　莹磨于真金</p>
  <p id="a7e">光明转清净　　余所不能及</p>
  <p id="a7f">如月行虚空　　清凉被一切</p>
  <p id="a7g">四种风所吹　　不能令遏绝</p>
  <p id="a7h">菩萨智慧光　　灭诸烦恼火</p>
  <p id="a7i">四魔不能坏　　其义亦如是</p>
  <p id="a7j">菩萨住是地　　多作善化王</p>
  <p id="a7k">诸根悉猛利　　能破增上慢</p>
  <p id="a7l">所作诸善业　　皆悉随智慧</p>
  <p id="a7m">声闻诸问难　　不能得穷尽</p>
  <p id="a7n">是佛子若欲　　如是勤精进</p>
  <p id="a7o">须臾即能得　　百千亿三昧</p>
  <p id="a7p">见于百千亿　　十方世界佛</p>
  <p id="a7q">如秋清凉时　　月光明净好</p>
  <p id="a7r">如是第六地　　深妙难知见</p>
  <p id="a7s">声闻所不了　　大士略说竟</p>
  <p data-pb></p>
  <h2 id="a7t">第七远行地</h2>
  <p id="a7u">尔时诸天众　　在于虚空中</p>
  <p id="a7v">雨香华珍宝　　如云散佛上</p>
  <p id="a7w">踊跃发妙音　　咸赞言善哉</p>
  <p id="a7x">善哉金刚藏　　善知第一义</p>
  <p id="a7y">无量功德聚　　人中之莲华</p>
  <p id="a7z">说此上妙行　　利益诸世间</p>
  <p id="a80">他化自在王　　雨光明宝华</p>
  <p id="a81">雰雰而供养　　除忧烦恼者</p>
  <p id="a82">诸天及天王　　咸发如是言</p>
  <p id="a83">若闻此地义　　则为得大利</p>
  <p id="a84">时作百千种　　上妙诸妓乐</p>
  <p id="a85">诸天女称赞　　承佛神力故</p>
  <p id="a86">诸佛最寂灭　　能转恶为善</p>
  <p id="a87">一切诸世间　　皆所共恭敬</p>
  <p id="a88">虽出过世间　　而示世间法</p>
  <p id="a89">知身同实相　　而示种种身</p>
  <p id="a8A">虽以诸言音　　演说寂灭法</p>
  <p id="a8B">而知于语言　　无有音声相</p>
  <p id="a8C">能过百千土　　上妙供诸佛</p>
  <p id="a8D">知身佛国土　　离相智自在</p>
  <p id="a8E">虽教化众生　　而无彼我想</p>
  <p id="a8F">广集大功德　　不于中起着</p>
  <p id="a8G">以见取相故　　三毒火然世</p>
  <p id="a8H">不取一切相　　慈悲起精进</p>
  <p id="a8I">诸天及天女　　欢喜设供养</p>
  <p id="a8J">如是赞叹已　　默然而观佛</p>
  <p id="a8K">解脱月菩萨　　请金刚藏言</p>
  <p id="a8L">大众皆清净　　愿说七地行</p>
  <p id="a8M">金刚藏菩萨言。<a id="a-8N"></a>佛子。<a id="a-8O"></a>菩萨摩诃萨已具足第六地。<a id="a-8P"></a>欲入第七地。<a id="a-8Q"></a>从方便慧起十妙行。<a id="a-8R"></a>何等为十。<a id="a-8S"></a>善修空无相无愿。<a id="a-8T"></a>而以慈悲心处在众生。<a id="a-8U"></a>随诸佛平等法。<a id="a-8V"></a>而不舍供养诸佛。<a id="a-8W"></a>常乐思惟空智门。<a id="a-8X"></a>而广修集福德资粮。<a id="a-8Y"></a>远离三界。<a id="a-8Z"></a>而庄严三界。<a id="a-8a"></a>毕竟寂灭诸烦恼焰。<a id="a-8b"></a>而为众生起灭贪恚痴烦恼焰法。<a id="a-8c"></a>随顺诸法如幻如梦如水中月不二相。<a id="a-8d"></a>而起分别种种烦恼。<a id="a-8e"></a>及不失业果报。<a id="a-8f"></a>知一切佛国土空如虚空皆是离相。<a id="a-8g"></a>而起净国土行。<a id="a-8h"></a>知一切佛法身无身。<a id="a-8i"></a>而起色身三十二相八十种好。<a id="a-8j"></a>以自庄严。<a id="a-8k"></a>知诸佛音声不可说寂灭相。<a id="a-8l"></a>而随一切。<a id="a-8m"></a>起种种庄严音声。<a id="a-8n"></a>知诸佛于一念中。<a id="a-8o"></a>通达三世。<a id="a-8p"></a>而知种种相。<a id="a-8q"></a>种种时。<a id="a-8r"></a>种种劫。<a id="a-8s"></a>得阿耨多罗三藐三菩提。<a id="a-8t"></a>随众生信解。<a id="a-8u"></a>作如是说。<a id="a-8v"></a>是名从慧方便生十妙行。<a id="a-8w"></a>菩萨摩诃萨修此妙行。<a id="a-8x"></a>如是方便慧现前故。<a id="a-8y"></a>名为入七地。<a id="a-8z"></a>是菩萨住七地。<a id="a-90"></a>入无量众生界。<a id="a-91"></a>入无量诸佛教化众生法。<a id="a-92"></a>入无量世界。<a id="a-93"></a>入诸佛无量清净国土。<a id="a-94"></a>入无量诸法差别。<a id="a-95"></a>入无量诸佛智得无上道。<a id="a-96"></a>入无量诸劫数。<a id="a-97"></a>入无量诸佛通达三世。<a id="a-98"></a>入无量众生欲乐差别。<a id="a-99"></a>入无量诸佛色身别异。<a id="a-9A"></a>入无量诸佛知众生志行诸根差别。<a id="a-9B"></a>入无量诸佛音声语言令众生欢喜。<a id="a-9C"></a>入无量众生心心所行差别。<a id="a-9D"></a>入无量诸佛随智慧行。<a id="a-9E"></a>入示无量声闻乘信解。<a id="a-9F"></a>入诸佛无量说道因缘令众生信解。<a id="a-9G"></a>入无量辟支佛智慧习成。<a id="a-9H"></a>入诸佛无量甚深智慧所说。<a id="a-9I"></a>入诸菩萨无量所行道。<a id="a-9J"></a>入诸佛无量诸说大乘集成事。<a id="a-9K"></a>令众生得入。<a id="a-9L"></a>菩萨作是念。<a id="a-9M"></a>如是诸佛。<a id="a-9N"></a>有无量无边大势力。<a id="a-9O"></a>如是势力。<a id="a-9P"></a>我应修集。<a id="a-9Q"></a>得此势力。<a id="a-9R"></a>不以分别。<a id="a-9S"></a>菩萨如是智慧思惟。<a id="a-9T"></a>修习大方便慧。<a id="a-9U"></a>安住佛智。<a id="a-9V"></a>以不动法故。<a id="a-9W"></a>常起种种度众生道。<a id="a-9X"></a>无有障碍。<a id="a-9Y"></a>行住坐卧。<a id="a-9Z"></a>皆悉能起度众生法。<a id="a-9a"></a>离诸阴盖。<a id="a-9b"></a>住诸威仪。<a id="a-9c"></a>常不远离如是想念。<a id="a-9d"></a>是菩萨于念念中。<a id="a-9e"></a>具足十波罗蜜。<a id="a-9f"></a>及十地行。<a id="a-9g"></a>何以故。<a id="a-9h"></a>是菩萨。<a id="a-9i"></a>于念念中。<a id="a-9j"></a>大悲为首。<a id="a-9k"></a>修习佛法。<a id="a-9l"></a>一切回向大智慧故。<a id="a-9m"></a>十波罗蜜者。<a id="a-9n"></a>菩萨以求佛道所修善根。<a id="a-9o"></a>与一切众生。<a id="a-9p"></a>是檀波罗蜜。<a id="a-9q"></a>能灭一切烦恼热。<a id="a-9r"></a>是尸波罗蜜。<a id="a-9s"></a>慈悲为首。<a id="a-9t"></a>于一切众生。<a id="a-9u"></a>心无所伤。<a id="a-9v"></a>是羼提波罗蜜。<a id="a-9w"></a>求善根无厌足。<a id="a-9x"></a>是毗梨耶波罗蜜。<a id="a-9y"></a>修道心不散。<a id="a-9z"></a>常向一切智。<a id="a-A0"></a>是禅波罗蜜。<a id="a-A1"></a>忍诸法不生门。<a id="a-A2"></a>是般若波罗蜜能起无量智门。<a id="a-A3"></a>是方便波罗蜜。<a id="a-A4"></a>求转胜智慧。<a id="a-A5"></a>是愿波罗蜜。<a id="a-A6"></a>诸魔外道不能沮坏。<a id="a-A7"></a>是力波罗蜜。<a id="a-A8"></a>于一切法相如实说。<a id="a-A9"></a>是智波罗蜜。<a id="a-AA"></a>如是念念中。<a id="a-AB"></a>具足十波罗蜜。<a id="a-AC"></a>是菩萨具足十波罗蜜时。<a id="a-AD"></a>四摄法。<a id="a-AE"></a>三十七品。<a id="a-AF"></a>三解脱门。<a id="a-AG"></a>一切助阿耨多罗三藐三菩提法。<a id="a-AH"></a>于念念中。<a id="a-AI"></a>皆悉具足。<a id="a-AJ"></a>解脱月菩萨问金刚藏菩萨言。<a id="a-AK"></a>佛子。<a id="a-AL"></a>菩萨摩诃萨但七地具足助菩提法。<a id="a-AM"></a>一切诸地亦能具足。<a id="a-AN"></a>金刚藏言。<a id="a-AO"></a>佛子。<a id="a-AP"></a>菩萨摩诃萨于诸地中。<a id="a-AQ"></a>皆悉具足助菩提法。<a id="a-AR"></a>远行胜故。<a id="a-AS"></a>于此地说。<a id="a-AT"></a>何以故。<a id="a-AU"></a>诸菩萨摩诃萨。<a id="a-AV"></a>于七地中。<a id="a-AW"></a>功行具足。<a id="a-AX"></a>入智慧神通道故。<a id="a-AY"></a>佛子。<a id="a-AZ"></a>菩萨于初地发愿缘一切佛法故。<a id="a-Aa"></a>具足助菩提法。<a id="a-Ab"></a>二地除心恶垢故。<a id="a-Ac"></a>具足助菩提法。<a id="a-Ad"></a>三地愿转增长。<a id="a-Ae"></a>得法明故。<a id="a-Af"></a>具足助菩提法。<a id="a-Ag"></a>四地入道故。<a id="a-Ah"></a>具足助菩提法。<a id="a-Ai"></a>五地随顺行世间法故。<a id="a-Aj"></a>具足助菩提法。<a id="a-Ak"></a>六地入甚深法门故。<a id="a-Al"></a>具足助菩提法。<a id="a-Am"></a>此第七地起一切佛法故。<a id="a-An"></a>具足助菩提法。<a id="a-Ao"></a>何以故。<a id="a-Ap"></a>菩萨摩诃萨。<a id="a-Aq"></a>于此地中。<a id="a-Ar"></a>得诸智慧所行道。<a id="a-As"></a>以是力故。<a id="a-At"></a>第八地自然得成。<a id="a-Au"></a>佛子。<a id="a-Av"></a>譬如二世界。<a id="a-Aw"></a>一定清净。<a id="a-Ax"></a>一定垢秽。<a id="a-Ay"></a>是二中间。<a id="a-Az"></a>难可得过。<a id="a-B0"></a>欲过此界。<a id="a-B1"></a>当以神通。<a id="a-B2"></a>及大愿力。<a id="a-B3"></a>菩萨亦如是。<a id="a-B4"></a>行于杂道。<a id="a-B5"></a>难可得过。<a id="a-B6"></a>以大愿力。<a id="a-B7"></a>大智慧力。<a id="a-B8"></a>大方便力故。<a id="a-B9"></a>尔乃得过。<a id="a-BA"></a>解脱月言。<a id="a-BB"></a>第七菩萨。<a id="a-BC"></a>为是净行。<a id="a-BD"></a>为是垢行。<a id="a-BE"></a>金刚藏言。<a id="a-BF"></a>从欢喜地菩萨所行皆离罪业。<a id="a-BG"></a>何以故。<a id="a-BH"></a>回向阿耨多罗三藐三菩提故。<a id="a-BI"></a>随地所行清净不名为过。<a id="a-BJ"></a>佛子。<a id="a-BK"></a>譬如转轮圣王。<a id="a-BL"></a>乘大宝象。<a id="a-BM"></a>游四天下。<a id="a-BN"></a>见诸众生。<a id="a-BO"></a>贫穷困恼。<a id="a-BP"></a>王虽无苦。<a id="a-BQ"></a>而未离人。<a id="a-BR"></a>若舍王身。<a id="a-BS"></a>生于梵世。<a id="a-BT"></a>游千世界。<a id="a-BU"></a>现大威力。<a id="a-BV"></a>尔时乃名离于人身。<a id="a-BW"></a>菩萨亦如是。<a id="a-BX"></a>从初地在诸波罗蜜乘。<a id="a-BY"></a>知一切众生心所行事。<a id="a-BZ"></a>及烦恼垢。<a id="a-Ba"></a>不为烦恼垢之所污。<a id="a-Bb"></a>虽乘善道不名为过。<a id="a-Bc"></a>若舍一切所修功行。<a id="a-Bd"></a>入于八地。<a id="a-Be"></a>尔时名为乘清净乘。<a id="a-Bf"></a>悉知一切诸烦恼垢。<a id="a-Bg"></a>不为烦恼垢之所污。<a id="a-Bh"></a>乃名为过。<a id="a-Bi"></a>诸佛子。<a id="a-Bj"></a>菩萨住七地。<a id="a-Bk"></a>过贪欲等诸烦恼垢。<a id="a-Bl"></a>在此七地。<a id="a-Bm"></a>不名有烦恼。<a id="a-Bn"></a>不名无烦恼。<a id="a-Bo"></a>何以故。<a id="a-Bp"></a>一切烦恼不起故。<a id="a-Bq"></a>不名有烦恼。<a id="a-Br"></a>贪求如来智慧。<a id="a-Bs"></a>未满愿故。<a id="a-Bt"></a>不名无烦恼。</p>
  <p id="aBu">菩萨住七地。<a id="a-Bv"></a>成就深净身口意业。<a id="a-Bw"></a>是菩萨所有不善业随烦恼者。<a id="a-Bx"></a>悉已舍离。<a id="a-By"></a>所有善业常修习行。<a id="a-Bz"></a>又世间经书。<a id="a-C0"></a>如五地说自然而得。<a id="a-C1"></a>于三千大千世界。<a id="a-C2"></a>最为希有。<a id="a-C3"></a>得为大师。<a id="a-C4"></a>唯除如来八地菩萨。<a id="a-C5"></a>无有众生深心妙行能与等者。<a id="a-C6"></a>是菩萨所有禅定神通解脱三昧。<a id="a-C7"></a>不随禅生。<a id="a-C8"></a>所欲自在。<a id="a-C9"></a>菩萨住远行地。<a id="a-CA"></a>于念念中。<a id="a-CB"></a>具足修集方便慧力。<a id="a-CC"></a>及一切助菩提法。<a id="a-CD"></a>转胜具足。<a id="a-CE"></a>能入菩萨善伏三昧。<a id="a-CF"></a>善思义三昧。<a id="a-CG"></a>进慧三昧。<a id="a-CH"></a>分别义藏三昧。<a id="a-CI"></a>如实分别法三昧。<a id="a-CJ"></a>坚固安住三昧。<a id="a-CK"></a>知神通门三昧。<a id="a-CL"></a>净法界三昧。<a id="a-CM"></a>顺佛教三昧。<a id="a-CN"></a>种种义藏三昧。<a id="a-CO"></a>背生死向涅槃三昧。<a id="a-CP"></a>如是具足百万三昧。<a id="a-CQ"></a>净治此地。<a id="a-CR"></a>是菩萨得是三昧智慧方便善清净故。<a id="a-CS"></a>深得大悲力故。<a id="a-CT"></a>名为过声闻辟支佛地趣佛智地。<a id="a-CU"></a>是菩萨住是地。<a id="a-CV"></a>无量身业无相行。<a id="a-CW"></a>无量口意业无相行。<a id="a-CX"></a>是菩萨清净行故。<a id="a-CY"></a>得无生法忍。<a id="a-CZ"></a>照明诸法。<a id="a-Ca"></a>解脱月菩萨言。<a id="a-Cb"></a>佛子。<a id="a-Cc"></a>菩萨住初地。<a id="a-Cd"></a>有无量身业。<a id="a-Ce"></a>无量口意业。<a id="a-Cf"></a>已能过声闻辟支佛地。<a id="a-Cg"></a>金刚藏菩萨言。<a id="a-Ch"></a>缘大法故过。<a id="a-Ci"></a>非实行力。<a id="a-Cj"></a>第七地实行力故。<a id="a-Ck"></a>一切声闻辟支佛所不能坏。<a id="a-Cl"></a>譬如生在王家。<a id="a-Cm"></a>即胜一切。<a id="a-Cn"></a>何以故。<a id="a-Co"></a>地尊贵故。<a id="a-Cp"></a>其身长大。<a id="a-Cq"></a>智慧成就。<a id="a-Cr"></a>尔乃真实。<a id="a-Cs"></a>胜于一切。<a id="a-Ct"></a>菩萨亦如是。<a id="a-Cu"></a>初发心时。<a id="a-Cv"></a>胜于二乘。<a id="a-Cw"></a>以发大愿深心清净故。<a id="a-Cx"></a>今住此地。<a id="a-Cy"></a>以智慧力。<a id="a-Cz"></a>胜于声闻及辟支佛。<a id="a-D0"></a>佛子。<a id="a-D1"></a>菩萨住七地。<a id="a-D2"></a>得甚深远离无行。<a id="a-D3"></a>身口意业转求胜法而不舍离。<a id="a-D4"></a>以转胜心故。<a id="a-D5"></a>虽行实际。<a id="a-D6"></a>而不证实际。<a id="a-D7"></a>解脱月言。<a id="a-D8"></a>佛子。<a id="a-D9"></a>菩萨从何地来。<a id="a-DA"></a>能入寂灭。<a id="a-DB"></a>金刚藏言。<a id="a-DC"></a>从六地来。<a id="a-DD"></a>能入寂灭。<a id="a-DE"></a>今住此地。<a id="a-DF"></a>于念念中。<a id="a-DG"></a>能入寂灭。<a id="a-DH"></a>而不证寂灭。<a id="a-DI"></a>是菩萨成就不可思议身口意业。<a id="a-DJ"></a>行实际。<a id="a-DK"></a>而不证实际。<a id="a-DL"></a>譬如有人。<a id="a-DM"></a>乘船入海。<a id="a-DN"></a>善为行法。<a id="a-DO"></a>善知水相。<a id="a-DP"></a>不为水害之所沦没。<a id="a-DQ"></a>如是菩萨住此七地。<a id="a-DR"></a>乘诸波罗蜜船。<a id="a-DS"></a>能行实际。<a id="a-DT"></a>而不证实际。<a id="a-DU"></a>菩萨如是以大愿力故。<a id="a-DV"></a>得智慧力故。<a id="a-DW"></a>从禅定智慧生大方便力故。<a id="a-DX"></a>虽深爱涅槃。<a id="a-DY"></a>而现身生死。<a id="a-DZ"></a>虽眷属围绕。<a id="a-Da"></a>而心常远离。<a id="a-Db"></a>以愿力故。<a id="a-Dc"></a>受生三界。<a id="a-Dd"></a>不为世法之所污染。<a id="a-De"></a>心常善寂。<a id="a-Df"></a>以方便力故。<a id="a-Dg"></a>而还炽然。<a id="a-Dh"></a>随行佛智。<a id="a-Di"></a>转声闻辟支佛地。<a id="a-Dj"></a>至佛法藏。<a id="a-Dk"></a>而现魔界。<a id="a-Dl"></a>虽过四魔。<a id="a-Dm"></a>而现魔行。<a id="a-Dn"></a>虽现外道行。<a id="a-Do"></a>而不舍佛济。<a id="a-Dp"></a>虽现身一切世间。<a id="a-Dq"></a>而心常在出世间法。<a id="a-Dr"></a>一切所有庄严之事。<a id="a-Ds"></a>胜诸天龙夜叉乾闼婆阿修罗迦楼罗紧那罗摩睺罗伽。<a id="a-Dt"></a>人非人。<a id="a-Du"></a>四天王。<a id="a-Dv"></a>释提桓因。<a id="a-Dw"></a>梵天王。<a id="a-Dx"></a>而不舍乐法爱法。<a id="a-Dy"></a>菩萨成就如是智慧。<a id="a-Dz"></a>住远行地。<a id="a-E0"></a>值百千万亿那由他佛。<a id="a-E1"></a>恭敬供养。<a id="a-E2"></a>尊重赞叹。<a id="a-E3"></a>衣服饮食。<a id="a-E4"></a>卧具医药。<a id="a-E5"></a>供养诸佛。<a id="a-E6"></a>护持佛法。<a id="a-E7"></a>诸声闻辟支佛智慧问难所不能坏。<a id="a-E8"></a>是菩萨哀愍众生故。<a id="a-E9"></a>法忍转净。<a id="a-EA"></a>是菩萨无量百千万亿那由他劫。<a id="a-EB"></a>善根转胜。<a id="a-EC"></a>譬如真金。<a id="a-ED"></a>以诸好宝庄严间错。<a id="a-EE"></a>转胜明净。<a id="a-EF"></a>余金不及。<a id="a-EG"></a>菩萨亦如是。<a id="a-EH"></a>住远行地。<a id="a-EI"></a>一切善根从方便智慧生。<a id="a-EJ"></a>转胜明净。<a id="a-EK"></a>无能坏者。<a id="a-EL"></a>譬如日光。<a id="a-EM"></a>星宿月光所不能及。<a id="a-EN"></a>一切泥水悉能干竭。<a id="a-EO"></a>菩萨亦如是。<a id="a-EP"></a>住远行地。<a id="a-EQ"></a>善根转胜。<a id="a-ER"></a>一切声闻辟支佛所不能及。<a id="a-ES"></a>又能干竭烦恼污泥。<a id="a-ET"></a>诸佛子。<a id="a-EU"></a>是名略说菩萨摩诃萨远行地。<a id="a-EV"></a>菩萨住是地。<a id="a-EW"></a>多作他化自在天王。<a id="a-EX"></a>诸根猛利。<a id="a-EY"></a>能发众生悟道因缘。<a id="a-EZ"></a>所作善业。<a id="a-Ea"></a>布施爱语。<a id="a-Eb"></a>利益同事。<a id="a-Ec"></a>皆不离念佛。<a id="a-Ed"></a>不离念法。<a id="a-Ee"></a>乃至不离念具足一切种智。<a id="a-Ef"></a>常生是心。<a id="a-Eg"></a>我当于一切众生。<a id="a-Eh"></a>为首为胜。<a id="a-Ei"></a>乃至于一切众生。<a id="a-Ej"></a>为依止者。<a id="a-Ek"></a>是菩萨若欲如是勤行精进。<a id="a-El"></a>于须臾间。<a id="a-Em"></a>得百千亿那由他三昧。<a id="a-En"></a>乃至能现百千亿那由他菩萨。<a id="a-Eo"></a>以为眷属。<a id="a-Ep"></a>若以愿力。<a id="a-Eq"></a>自在示现。<a id="a-Er"></a>过于此数。<a id="a-Es"></a>百千万亿那由他劫。<a id="a-Et"></a>不可计知。<a id="a-Eu"></a>时金刚藏菩萨。<a id="a-Ev"></a>欲重明此义。<a id="a-Ew"></a>以偈颂曰。</p>
  <p id="aEx">深智慧定心　　具行六地已</p>
  <p id="aEy">一时生方便　　智慧入七地</p>
  <p id="aEz">行空无相愿　　而修慈悲心</p>
  <p id="aF0">顺佛平等法　　而供养诸佛</p>
  <p id="aF1">虽以智观空　　而修福无厌</p>
  <p id="aF2">虽能严三界　　而心乐远离</p>
  <p id="aF3">虽心常寂灭　　而起灭恶法</p>
  <p id="aF4">行空不二相　　而行慈悲心</p>
  <p id="aF5">虽观一切土　　空若如虚空</p>
  <p id="aF6">而能善庄严　　清净诸佛土</p>
  <p id="aF7">虽知诸佛身　　同法相无相</p>
  <p id="aF8">而种三十二　　八十诸相好</p>
  <p id="aF9">虽知音声法　　不可言说相</p>
  <p id="aFA">而叹佛音声　　令一切欢喜</p>
  <p id="aFB">虽知于诸佛　　一念中成道</p>
  <p id="aFC">而示时劫刹　　引导诸众生</p>
  <p id="aFD">如是知诸方　　则得法照明</p>
  <p id="aFE">菩萨如是者　　即入第七地</p>
  <p id="aFF">住是地能观　　无量众生行</p>
  <p id="aFG">亦知于诸佛　　教化众生法</p>
  <p id="aFH">世界及劫数　　诸法差别相</p>
  <p id="aFI">又知诸众生　　种种之欲乐</p>
  <p id="aFJ">知说三乘法　　令众生信解</p>
  <p id="aFK">我应修教化　　成就是众生</p>
  <p id="aFL">以如是思惟　　方便慧和合</p>
  <p id="aFM">于四威仪中　　常行如是道</p>
  <p id="aFN">于一一念中　　能具菩提法</p>
  <p id="aFO">所谓施戒等　　十种波罗蜜</p>
  <p id="aFP">如是诸菩萨　　所修之福德</p>
  <p id="aFQ">皆与诸众生　　名檀波罗蜜</p>
  <p id="aFR">灭除心恶垢　　名尸波罗蜜</p>
  <p id="aFS">不为六尘伤　　羼提波罗蜜</p>
  <p id="aFT">能起转胜法　　精进波罗蜜</p>
  <p id="aFU">于是道不动　　名禅波罗蜜</p>
  <p id="aFV">无生忍照明　　般若波罗蜜</p>
  <p id="aFW">回向于佛道　　方便波罗蜜</p>
  <p id="aFX">求于转胜法　　名愿波罗蜜</p>
  <p id="aFY">无有能坏者　　名力波罗蜜</p>
  <p id="aFZ">能解如实说　　名智波罗蜜</p>
  <p id="aFa">是助菩提法　　念念皆能摄</p>
  <p id="aFb">发于广大愿　　缘于大法故</p>
  <p id="aFc">初地中功德　　名之为具足</p>
  <p id="aFd">第二地名为　　除诸心垢恶</p>
  <p id="aFe">第三愿增明　　第四地入道</p>
  <p id="aFf">第五随世行　　第六入深法</p>
  <p id="aFg">得无生相分　　渐渐而增长</p>
  <p id="aFh">第七集一切　　具菩提分法</p>
  <p id="aFi">能起诸功德　　及以一切愿</p>
  <p id="aFj">如是诸功德　　令后八地中</p>
  <p id="aFk">一切诸所行　　自然得清净</p>
  <p id="aFl">远行地难过　　大智力所能</p>
  <p id="aFm">如二国中间　　难可得过度</p>
  <p id="aFn">在于七地中　　不污如圣王</p>
  <p id="aFo">虽住于此道　　不名一切过</p>
  <p id="aFp">若到于第八　　菩萨智慧地</p>
  <p id="aFq">尔时过意界　　住于智业中</p>
  <p id="aFr">如梵王观世　　不得名为人</p>
  <p id="aFs">菩萨罪不污　　如莲华在水</p>
  <p id="aFt">菩萨住是地　　过诸贪欲等</p>
  <p id="aFu">不名有烦恼　　亦不名灭尽</p>
  <p id="aFv">入是正道中　　无有诸烦恼</p>
  <p id="aFw">愿求佛道故　　不得名尽者</p>
  <p id="aFx">于诸世间中　　经书技艺事</p>
  <p id="aFy">文颂咒术等　　自然能明了</p>
  <p id="aFz">修习诸禅定　　及诸神通等</p>
  <p id="aG0">无量心利世　　是事皆能起</p>
  <p id="aG1">尔时此菩萨　　过于二乘行</p>
  <p id="aG2">安住第七地　　菩萨诸行中</p>
  <p id="aG3">以初发心时　　大愿力故胜</p>
  <p id="aG4">今于此地中　　自以智慧力</p>
  <p id="aG5">犹如国王子　　生时姓尊贵</p>
  <p id="aG6">后以功行成　　于诸人中尊</p>
  <p id="aG7">住此得深智　　转发胜精进</p>
  <p id="aG8">念念入寂灭　　而亦不取证</p>
  <p id="aG9">如人善乘船　　入于大海中</p>
  <p id="aGA">虽行深水难　　而不为所害</p>
  <p id="aGB">菩萨行转胜　　方便智慧故</p>
  <p id="aGC">功德悉备足　　非世所能知</p>
  <p id="aGD">供养无量佛　　其心转清净</p>
  <p id="aGE">如真金杂宝　　间错而庄严</p>
  <p id="aGF">得佛智慧光　　干诸爱润水</p>
  <p id="aGG">犹如日光明　　消涸于泥涝</p>
  <p id="aGH">住是地多作　　他化自在王</p>
  <p id="aGI">诸根悉猛利　　通达诸道果</p>
  <p id="aGJ">若欲勤精进　　得见百千亿</p>
  <p id="aGK">那由他诸佛　　愿力复过是</p>
  <p id="aGL">七地智慧净　　人天及二乘</p>
  <p id="aGM">皆非其境界　　今已略说竟</p>
  <p data-pb></p>
  <h2 id="aGN">第八不动地</h2>
  <p id="aGO">他化自在王　　诸天及菩萨</p>
  <p id="aGP">闻说此上行　　心皆大欢喜</p>
  <p id="aGQ">雨上妙华香　　幡盖宝璎珞</p>
  <p id="aGR">真妙摩尼珠　　散佛及大众</p>
  <p id="aGS">天女于空中　　作种种妓乐</p>
  <p id="aGT">供养于如来　　并及诸菩萨</p>
  <p id="aGU">同以微妙音　　歌颂佛功德</p>
  <p id="aGV">一切智慧者　　众生中最尊</p>
  <p id="aGW">哀愍世间故　　现诸神通力</p>
  <p id="aGX">华香珍宝等　　皆出如是音</p>
  <p id="aGY">于一微尘中　　各示那由他</p>
  <p id="aGZ">无量数诸佛　　于中而说法</p>
  <p id="aGa">于一微尘中　　见无量佛国</p>
  <p id="aGb">须弥金刚围　　世间不迫迮</p>
  <p id="aGc">于一微尘中　　见有三恶道</p>
  <p id="aGd">天人阿修罗　　各各受业报</p>
  <p id="aGe">闻诸佛国中　　一切佛妙音</p>
  <p id="aGf">转无上法轮　　随应众生心</p>
  <p id="aGg">诸佛世界中　　众生身种种</p>
  <p id="aGh">随国土众生　　示现种种身</p>
  <p id="aGi">一切诸天人　　皆悉同止住</p>
  <p id="aGj">佛先观察已　　然后为说法</p>
  <p id="aGk">众生悉知见　　微尘中佛国</p>
  <p id="aGl">亦观旷大刹　　以佛威神故</p>
  <p id="aGm">佛现如是等　　种种神通力</p>
  <p id="aGn">若为众生说　　是事不可尽</p>
  <p id="aGo">以是微妙音　　称叹于世尊</p>
  <p id="aGp">心皆大欢喜　　默然而观佛</p>
  <p id="aGq">解脱月菩萨　　请金刚藏言</p>
  <p id="aGr">佛子愿演说　　入于八地行</p>
 </body>
</html>