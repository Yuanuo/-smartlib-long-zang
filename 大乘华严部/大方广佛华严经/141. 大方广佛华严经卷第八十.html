<!doctype html>
<html id="z3IBTVZIW" data-ver="1144">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第八十</h1>
  <h2 id="a2">入法界品第三十九之二十一</h2>
  <p id="a3">尔时，<a id="a-4"></a>善财童子依弥勒菩萨摩诃萨教，<a id="a-5"></a>渐次而行，<a id="a-6"></a>经由一百一十余城已，<a id="a-7"></a>到普门国苏摩那城，<a id="a-8"></a>住其门所，<a id="a-9"></a>思惟文殊师利，<a id="a-A"></a>随顺观察，<a id="a-B"></a>周旋求觅，<a id="a-C"></a>希欲奉觐。</p>
  <p id="aD">是时，<a id="a-E"></a>文殊师利遥伸右手，<a id="a-F"></a>过一百一十由旬，<a id="a-G"></a>按善财顶，<a id="a-H"></a>作如是言：<a id="a-I"></a>“善哉！<a id="a-J"></a>善哉！<a id="a-K"></a>善男子，<a id="a-L"></a>若离信根，<a id="a-M"></a>心劣忧悔，<a id="a-N"></a>功行不具，<a id="a-O"></a>退失精勤，<a id="a-P"></a>于一善根心生住著，<a id="a-Q"></a>于少功德便以为足，<a id="a-R"></a>不能善巧发起行愿，<a id="a-S"></a>不为善知识之所摄护，<a id="a-T"></a>不为如来之所忆念，<a id="a-U"></a>不能了知如是法性、<a id="a-V"></a>如是理趣、<a id="a-W"></a>如是法门、<a id="a-X"></a>如是所行、<a id="a-Y"></a>如是境界；<a id="a-Z"></a>若周遍知、<a id="a-a"></a>若种种知、<a id="a-b"></a>若尽源底，<a id="a-c"></a>若解了、<a id="a-d"></a>若趣入、<a id="a-e"></a>若解说、<a id="a-f"></a>若分别、<a id="a-g"></a>若证知、<a id="a-h"></a>若获得，<a id="a-i"></a>皆悉不能。<a id="a-j"></a>”</p>
  <p id="ak">是时，<a id="a-l"></a>文殊师利宣说此法，<a id="a-m"></a>示教利喜，<a id="a-n"></a>令善财童子成就阿僧祇法门，<a id="a-o"></a>具足无量大智光明，<a id="a-p"></a>令得菩萨无边际陀罗尼、<a id="a-q"></a>无边际愿、<a id="a-r"></a>无边际三昧、<a id="a-s"></a>无边际神通、<a id="a-t"></a>无边际智，<a id="a-u"></a>令入普贤行道场，<a id="a-v"></a>及置善财自所住处；<a id="a-w"></a>文殊师利还摄不现。</p>
  <p id="ax">于是，<a id="a-y"></a>善财思惟观察，<a id="a-z"></a>一心愿见文殊师利，<a id="a-10"></a>及见三千大千世界微尘数诸善知识，<a id="a-11"></a>悉皆亲近，<a id="a-12"></a>恭敬承事，<a id="a-13"></a>受行其教，<a id="a-14"></a>无有违逆；<a id="a-15"></a>增长趣求一切智慧，<a id="a-16"></a>广大悲海，<a id="a-17"></a>益大慈云，<a id="a-18"></a>普观众生，<a id="a-19"></a>生大欢喜，<a id="a-1A"></a>安住菩萨寂静法门；<a id="a-1B"></a>普缘一切广大境界，<a id="a-1C"></a>学一切佛广大功德，<a id="a-1D"></a>入一切佛决定知见，<a id="a-1E"></a>增一切智助道之法，<a id="a-1F"></a>善修一切菩萨深心，<a id="a-1G"></a>知三世佛出兴次第；<a id="a-1H"></a>入一切法海，<a id="a-1I"></a>转一切法轮，<a id="a-1J"></a>生一切世间，<a id="a-1K"></a>入于一切菩萨愿海，<a id="a-1L"></a>住一切劫修菩萨行，<a id="a-1M"></a>照明一切如来境界，<a id="a-1N"></a>长养一切菩萨诸根；<a id="a-1O"></a>获一切智清净光明，<a id="a-1P"></a>普照十方，<a id="a-1Q"></a>除诸暗障，<a id="a-1R"></a>智周法界；<a id="a-1S"></a>于一切佛刹、<a id="a-1T"></a>一切诸有，<a id="a-1U"></a>普现其身，<a id="a-1V"></a>靡不周遍；<a id="a-1W"></a>摧一切障，<a id="a-1X"></a>入无碍法，<a id="a-1Y"></a>住于法界平等之地；<a id="a-1Z"></a>观察普贤解脱境界，<a id="a-1a"></a>即闻普贤菩萨摩诃萨名字、<a id="a-1b"></a>行愿、<a id="a-1c"></a>助道、<a id="a-1d"></a>正道、<a id="a-1e"></a>诸地地、<a id="a-1f"></a>方便地、<a id="a-1g"></a>入地、<a id="a-1h"></a>胜进地、<a id="a-1i"></a>住地、<a id="a-1j"></a>修习地、<a id="a-1k"></a>境界地、<a id="a-1l"></a>威力地，<a id="a-1m"></a>同住渴仰。</p>
  <p id="a1n">欲见普贤菩萨，<a id="a-1o"></a>即于此金刚藏菩提场，<a id="a-1p"></a>毗卢遮那如来师子座前，<a id="a-1q"></a>一切宝莲华藏座上，<a id="a-1r"></a>起等虚空界广大心、<a id="a-1s"></a>舍一切刹离一切著无碍心、<a id="a-1t"></a>普行一切无碍法无碍心、<a id="a-1u"></a>遍入一切十方海无碍心、<a id="a-1v"></a>普入一切智境界清净心、<a id="a-1w"></a>观道场庄严明了心、<a id="a-1x"></a>入一切佛法海广大心、<a id="a-1y"></a>化一切众生界周遍心、<a id="a-1z"></a>净一切国土无量心、<a id="a-20"></a>住一切劫无尽心、<a id="a-21"></a>趣如来十力究竟心。</p>
  <p id="a22">善财童子起如是心时，<a id="a-23"></a>由自善根力、<a id="a-24"></a>一切如来所加被力、<a id="a-25"></a>普贤菩萨同善根力故，<a id="a-26"></a>见十种瑞相。<a id="a-27"></a>何等为十？<a id="a-28"></a>所谓：<a id="a-29"></a>见一切佛刹清净，<a id="a-2A"></a>一切如来成正等觉；<a id="a-2B"></a>见一切佛刹清净，<a id="a-2C"></a>无诸恶道；<a id="a-2D"></a>见一切佛刹清净，<a id="a-2E"></a>众妙莲华以为严饰；<a id="a-2F"></a>见一切佛刹清净，<a id="a-2G"></a>一切众生身心清净；<a id="a-2H"></a>见一切佛刹清净，<a id="a-2I"></a>种种众宝之所庄严；<a id="a-2J"></a>见一切佛刹清净，<a id="a-2K"></a>一切众生诸相严身；<a id="a-2L"></a>见一切佛刹清净，<a id="a-2M"></a>诸庄严云以覆其上；<a id="a-2N"></a>见一切佛刹清净，<a id="a-2O"></a>一切众生互起慈心，<a id="a-2P"></a>递相利益，<a id="a-2Q"></a>不为恼害；<a id="a-2R"></a>见一切佛刹清净，<a id="a-2S"></a>道场庄严；<a id="a-2T"></a>见一切佛刹清净，<a id="a-2U"></a>一切众生心常念佛。<a id="a-2V"></a>是为十。</p>
  <p id="a2W">又见十种光明相。<a id="a-2X"></a>何等为十？<a id="a-2Y"></a>所谓：<a id="a-2Z"></a>见一切世界所有微尘，<a id="a-2a"></a>一一尘中，<a id="a-2b"></a>出一切世界微尘数佛光明网云，<a id="a-2c"></a>周遍照耀；<a id="a-2d"></a>一一尘中，<a id="a-2e"></a>出一切世界微尘数佛光明轮云，<a id="a-2f"></a>种种色相周遍法界；<a id="a-2g"></a>一一尘中，<a id="a-2h"></a>出一切世界微尘数佛色像宝云，<a id="a-2i"></a>周遍法界；<a id="a-2j"></a>一一尘中，<a id="a-2k"></a>出一切世界微尘数佛光焰轮云，<a id="a-2l"></a>周遍法界；<a id="a-2m"></a>一一尘中，<a id="a-2n"></a>出一切世界微尘数众妙香云，<a id="a-2o"></a>周遍十方，<a id="a-2p"></a>称赞普贤一切行愿大功德海；<a id="a-2q"></a>一一尘中，<a id="a-2r"></a>出一切世界微尘数日月星宿云，<a id="a-2s"></a>皆放普贤菩萨光明，<a id="a-2t"></a>遍照法界；<a id="a-2u"></a>一一尘中，<a id="a-2v"></a>出一切世界微尘数一切众生身色像云，<a id="a-2w"></a>放佛光明，<a id="a-2x"></a>遍照法界；<a id="a-2y"></a>一一尘中，<a id="a-2z"></a>出一切世界微尘数一切佛色像摩尼云，<a id="a-30"></a>周遍法界；<a id="a-31"></a>一一尘中，<a id="a-32"></a>出一切世界微尘数菩萨身色像云，<a id="a-33"></a>充满法界，<a id="a-34"></a>令一切众生皆得出离、<a id="a-35"></a>所愿满足；<a id="a-36"></a>一一尘中，<a id="a-37"></a>出一切世界微尘数如来身色像云，<a id="a-38"></a>说一切佛广大誓愿，<a id="a-39"></a>周遍法界。<a id="a-3A"></a>是为十。</p>
  <p id="a3B">时，<a id="a-3C"></a>善财童子见此十种光明相已，<a id="a-3D"></a>即作是念：<a id="a-3E"></a>“我今必见普贤菩萨，<a id="a-3F"></a>增益善根，<a id="a-3G"></a>见一切佛；<a id="a-3H"></a>于诸菩萨广大境界，<a id="a-3I"></a>生决定解，<a id="a-3J"></a>得一切智。<a id="a-3K"></a>”</p>
  <p id="a3L">于时，<a id="a-3M"></a>善财普摄诸根，<a id="a-3N"></a>一心求见普贤菩萨，<a id="a-3O"></a>起大精进，<a id="a-3P"></a>心无退转。<a id="a-3Q"></a>即以普眼观察十方一切诸佛、<a id="a-3R"></a>诸菩萨众所见境界，<a id="a-3S"></a>皆作得见普贤之想；<a id="a-3T"></a>以智慧眼观普贤道，<a id="a-3U"></a>其心广大犹如虚空，<a id="a-3V"></a>大悲坚固犹如金刚，<a id="a-3W"></a>愿尽未来常得随逐普贤菩萨，<a id="a-3X"></a>念念随顺，<a id="a-3Y"></a>修普贤行，<a id="a-3Z"></a>成就智慧，<a id="a-3a"></a>入如来境，<a id="a-3b"></a>住普贤地。</p>
  <p id="a3c">时，<a id="a-3d"></a>善财童子即见普贤菩萨，<a id="a-3e"></a>在如来前众会之中，<a id="a-3f"></a>坐宝莲华师子之座，<a id="a-3g"></a>诸菩萨众所共围绕，<a id="a-3h"></a>最为殊特，<a id="a-3i"></a>世无与等；<a id="a-3j"></a>智慧境界无量无边，<a id="a-3k"></a>难测难思，<a id="a-3l"></a>等三世佛，<a id="a-3m"></a>一切菩萨无能观察。<a id="a-3n"></a>见普贤身一一毛孔，<a id="a-3o"></a>出一切世界微尘数光明云，<a id="a-3p"></a>遍法界、<a id="a-3q"></a>虚空界、<a id="a-3r"></a>一切世界，<a id="a-3s"></a>除灭一切众生苦患，<a id="a-3t"></a>令诸菩萨生大欢喜；<a id="a-3u"></a>见一一毛孔，<a id="a-3v"></a>出一切佛刹微尘数种种色香焰云，<a id="a-3w"></a>遍法界、<a id="a-3x"></a>虚空界一切诸佛众会道场，<a id="a-3y"></a>而以普熏；<a id="a-3z"></a>见一一毛孔，<a id="a-40"></a>出一切佛刹微尘数杂华云，<a id="a-41"></a>遍法界、<a id="a-42"></a>虚空界一切诸佛众会道场，<a id="a-43"></a>雨众妙华；<a id="a-44"></a>见一一毛孔，<a id="a-45"></a>出一切佛刹微尘数香树云，<a id="a-46"></a>遍法界、<a id="a-47"></a>虚空界一切诸佛众会道场，<a id="a-48"></a>雨众妙香；<a id="a-49"></a>见一一毛孔，<a id="a-4A"></a>出一切佛刹微尘数妙衣云，<a id="a-4B"></a>遍法界、<a id="a-4C"></a>虚空界一切诸佛众会道场，<a id="a-4D"></a>雨众妙衣；<a id="a-4E"></a>见一一毛孔，<a id="a-4F"></a>出一切佛刹微尘数宝树云，<a id="a-4G"></a>遍法界、<a id="a-4H"></a>虚空界一切诸佛众会道场，<a id="a-4I"></a>雨摩尼宝；<a id="a-4J"></a>见一一毛孔，<a id="a-4K"></a>出一切佛刹微尘数色界天身云，<a id="a-4L"></a>充满法界，<a id="a-4M"></a>叹菩提心；<a id="a-4N"></a>见一一毛孔，<a id="a-4O"></a>出一切佛刹微尘数梵天身云，<a id="a-4P"></a>劝诸如来转妙法轮；<a id="a-4Q"></a>见一一毛孔，<a id="a-4R"></a>出一切佛刹微尘数欲界天王身云，<a id="a-4S"></a>护持一切如来法轮；<a id="a-4T"></a>见一一毛孔，<a id="a-4U"></a>念念中出一切佛刹微尘数三世佛刹云，<a id="a-4V"></a>遍法界、<a id="a-4W"></a>虚空界，<a id="a-4X"></a>为诸众生，<a id="a-4Y"></a>无归趣者为作归趣，<a id="a-4Z"></a>无覆护者为作覆护，<a id="a-4a"></a>无依止者为作依止；<a id="a-4b"></a>见一一毛孔，<a id="a-4c"></a>念念中出一切佛刹微尘数清净佛刹云，<a id="a-4d"></a>遍法界、<a id="a-4e"></a>虚空界，<a id="a-4f"></a>一切诸佛于中出世，<a id="a-4g"></a>菩萨众会悉皆充满；<a id="a-4h"></a>见一一毛孔，<a id="a-4i"></a>念念中出一切佛刹微尘数净不净佛刹云，<a id="a-4j"></a>遍法界、<a id="a-4k"></a>虚空界，<a id="a-4l"></a>令杂染众生皆得清净；<a id="a-4m"></a>见一一毛孔，<a id="a-4n"></a>念念中出一切佛刹微尘数不净净佛刹云，<a id="a-4o"></a>遍法界、<a id="a-4p"></a>虚空界，<a id="a-4q"></a>令杂染众生皆得清净；<a id="a-4r"></a>见一一毛孔，<a id="a-4s"></a>念念中出一切佛刹微尘数不净佛刹云，<a id="a-4t"></a>遍法界、<a id="a-4u"></a>虚空界，<a id="a-4v"></a>令纯染众生皆得清净；<a id="a-4w"></a>见一一毛孔，<a id="a-4x"></a>念念中出一切佛刹微尘数众生身云，<a id="a-4y"></a>遍法界、<a id="a-4z"></a>虚空界，<a id="a-50"></a>随其所应，<a id="a-51"></a>教化众生，<a id="a-52"></a>皆令发阿耨多罗三藐三菩提心；<a id="a-53"></a>见一一毛孔，<a id="a-54"></a>念念中出一切佛刹微尘数菩萨身云，<a id="a-55"></a>遍法界、<a id="a-56"></a>虚空界，<a id="a-57"></a>称扬种种诸佛名号，<a id="a-58"></a>令诸众生增长善根。<a id="a-59"></a>见一一毛孔，<a id="a-5A"></a>念念中出一切佛刹微尘数菩萨身云，<a id="a-5B"></a>遍法界、<a id="a-5C"></a>虚空界一切佛刹，<a id="a-5D"></a>宣扬一切诸佛菩萨从初发意所生善根；<a id="a-5E"></a>见一一毛孔，<a id="a-5F"></a>念念中出一切佛刹微尘数菩萨身云，<a id="a-5G"></a>遍法界、<a id="a-5H"></a>虚空界，<a id="a-5I"></a>于一切佛刹一一刹中，<a id="a-5J"></a>宣扬一切菩萨愿海及普贤菩萨清净妙行；<a id="a-5K"></a>见一一毛孔，<a id="a-5L"></a>念念中出普贤菩萨行云，<a id="a-5M"></a>令一切众生心得满足，<a id="a-5N"></a>具足修习一切智道；<a id="a-5O"></a>见一一毛孔，<a id="a-5P"></a>出一切佛刹微尘数正觉身云，<a id="a-5Q"></a>于一切佛刹，<a id="a-5R"></a>现成正觉，<a id="a-5S"></a>令诸菩萨增长大法、<a id="a-5T"></a>成一切智。</p>
  <p id="a5U">尔时，<a id="a-5V"></a>善财童子见普贤菩萨如是自在神通境界，<a id="a-5W"></a>身心遍喜，<a id="a-5X"></a>踊跃无量；<a id="a-5Y"></a>重观普贤一一身分、<a id="a-5Z"></a>一一毛孔，<a id="a-5a"></a>悉有三千大千世界。<a id="a-5b"></a>风轮、<a id="a-5c"></a>水轮、<a id="a-5d"></a>地轮、<a id="a-5e"></a>火轮，<a id="a-5f"></a>大海、<a id="a-5g"></a>江河及诸宝山、<a id="a-5h"></a>须弥、<a id="a-5i"></a>铁围，<a id="a-5j"></a>村营、<a id="a-5k"></a>城邑、<a id="a-5l"></a>宫殿、<a id="a-5m"></a>园苑，<a id="a-5n"></a>一切地狱、<a id="a-5o"></a>饿鬼、<a id="a-5p"></a>畜生、<a id="a-5q"></a>阎罗王界，<a id="a-5r"></a>天龙八部、<a id="a-5s"></a>人与非人，<a id="a-5t"></a>欲界、<a id="a-5u"></a>色界、<a id="a-5v"></a>无色界处，<a id="a-5w"></a>日月星宿、<a id="a-5x"></a>风云雷电、<a id="a-5y"></a>昼夜月时及以年劫、<a id="a-5z"></a>诸佛出世、<a id="a-60"></a>菩萨众会、<a id="a-61"></a>道场庄严；<a id="a-62"></a>如是等事，<a id="a-63"></a>悉皆明见。<a id="a-64"></a>如见此世界，<a id="a-65"></a>十方所有一切世界悉如是见；<a id="a-66"></a>如见现在十方世界，<a id="a-67"></a>前际、<a id="a-68"></a>后际一切世界亦如是见，<a id="a-69"></a>各各差别，<a id="a-6A"></a>不相杂乱。<a id="a-6B"></a>如于此毗卢遮那如来所，<a id="a-6C"></a>示现如是神通之力；<a id="a-6D"></a>于东方莲华德世界贤首佛所，<a id="a-6E"></a>现神通力亦复如是。<a id="a-6F"></a>如贤首佛所；<a id="a-6G"></a>如是东方一切世界。<a id="a-6H"></a>如东方，<a id="a-6I"></a>南、<a id="a-6J"></a>西、<a id="a-6K"></a>北方，<a id="a-6L"></a>四维、<a id="a-6M"></a>上、<a id="a-6N"></a>下，<a id="a-6O"></a>一切世界诸如来所，<a id="a-6P"></a>现神通力当知悉尔。<a id="a-6Q"></a>如十方一切世界；<a id="a-6R"></a>如是十方一切佛刹，<a id="a-6S"></a>一一尘中皆有法界诸佛众会，<a id="a-6T"></a>一一佛所普贤菩萨坐宝莲华师子座上现神通力悉亦如是。<a id="a-6U"></a>彼一一普贤身中，<a id="a-6V"></a>皆现三世一切境界、<a id="a-6W"></a>一切佛刹、<a id="a-6X"></a>一切众生、<a id="a-6Y"></a>一切佛出现、<a id="a-6Z"></a>一切菩萨众，<a id="a-6a"></a>及闻一切众生言音、<a id="a-6b"></a>一切佛言音、<a id="a-6c"></a>一切如来所转法轮、<a id="a-6d"></a>一切菩萨所成诸行、<a id="a-6e"></a>一切如来游戏神通。</p>
  <p id="a6f">善财童子见普贤菩萨如是无量不可思议大神通力，<a id="a-6g"></a>即得十种智波罗蜜。<a id="a-6h"></a>何等为十？<a id="a-6i"></a>所谓：<a id="a-6j"></a>于念念中，<a id="a-6k"></a>悉能周遍一切佛刹智波罗蜜；<a id="a-6l"></a>于念念中，<a id="a-6m"></a>悉能往诣一切佛所智波罗蜜；<a id="a-6n"></a>于念念中，<a id="a-6o"></a>悉能供养一切如来智波罗蜜；<a id="a-6p"></a>于念念中，<a id="a-6q"></a>普于一切诸如来所闻法受持智波罗蜜；<a id="a-6r"></a>于念念中，<a id="a-6s"></a>思惟一切如来法轮智波罗蜜；<a id="a-6t"></a>于念念中，<a id="a-6u"></a>知一切佛不可思议大神通事智波罗蜜；<a id="a-6v"></a>于念念中，<a id="a-6w"></a>说一句法尽未来际辩才无尽智波罗蜜；<a id="a-6x"></a>于念念中，<a id="a-6y"></a>以深般若观一切法智波罗蜜；<a id="a-6z"></a>于念念中，<a id="a-70"></a>入一切法界实相海智波罗蜜；<a id="a-71"></a>于念念中，<a id="a-72"></a>知一切众生心智波罗蜜；<a id="a-73"></a>于念念中，<a id="a-74"></a>普贤慧行皆现在前智波罗蜜。</p>
  <p id="a75">善财童子既得是已，<a id="a-76"></a>普贤菩萨即伸右手摩触其顶。<a id="a-77"></a>既摩顶已，<a id="a-78"></a>善财即得一切佛刹微尘数三昧门，<a id="a-79"></a>各以一切佛刹微尘数三昧而为眷属；<a id="a-7A"></a>一一三昧，<a id="a-7B"></a>悉见昔所未见一切佛刹微尘数佛大海，<a id="a-7C"></a>集一切佛刹微尘数一切智助道具，<a id="a-7D"></a>生一切佛刹微尘数一切智上妙法，<a id="a-7E"></a>发一切佛刹微尘数一切智大誓愿，<a id="a-7F"></a>入一切佛刹微尘数大愿海，<a id="a-7G"></a>住一切佛刹微尘数一切智出要道，<a id="a-7H"></a>修一切佛刹微尘数诸菩萨所修行，<a id="a-7I"></a>起一切佛刹微尘数一切智大精进，<a id="a-7J"></a>得一切佛刹微尘数一切智净光明。<a id="a-7K"></a>如此娑婆世界毗卢遮那佛所，<a id="a-7L"></a>普贤菩萨摩善财顶；<a id="a-7M"></a>如是十方所有世界，<a id="a-7N"></a>及彼世界一一尘中一切世界一切佛所，<a id="a-7O"></a>普贤菩萨悉亦如是摩善财顶，<a id="a-7P"></a>所得法门亦皆同等。</p>
  <p id="a7Q">尔时，<a id="a-7R"></a>普贤菩萨摩诃萨告善财言：<a id="a-7S"></a>“善男子，<a id="a-7T"></a>汝见我此神通力不？<a id="a-7U"></a>”</p>
  <p id="a7V">“唯然！<a id="a-7W"></a>已见。<a id="a-7X"></a>大圣，<a id="a-7Y"></a>此不思议大神通事，<a id="a-7Z"></a>唯是如来之所能知。<a id="a-7a"></a>”</p>
  <p id="a7b">普贤告言：<a id="a-7c"></a>“善男子，<a id="a-7d"></a>我于过去不可说不可说佛刹微尘数劫，<a id="a-7e"></a>行菩萨行，<a id="a-7f"></a>求一切智；<a id="a-7g"></a>一一劫中，<a id="a-7h"></a>为欲清净菩提心故，<a id="a-7i"></a>承事不可说不可说佛刹微尘数佛；<a id="a-7j"></a>一一劫中，<a id="a-7k"></a>为集一切智福德具故，<a id="a-7l"></a>设不可说不可说佛刹微尘数广大施会，<a id="a-7m"></a>一切世间咸使闻知，<a id="a-7n"></a>凡有所求悉令满足；<a id="a-7o"></a>一一劫中，<a id="a-7p"></a>为求一切智法故，<a id="a-7q"></a>以不可说不可说佛刹微尘数财物布施；<a id="a-7r"></a>一一劫中，<a id="a-7s"></a>为求佛智故，<a id="a-7t"></a>以不可说不可说佛刹微尘数城邑、<a id="a-7u"></a>聚落、<a id="a-7v"></a>国土、<a id="a-7w"></a>王位、<a id="a-7x"></a>妻子、<a id="a-7y"></a>眷属、<a id="a-7z"></a>眼、<a id="a-80"></a>耳、<a id="a-81"></a>鼻、<a id="a-82"></a>舌、<a id="a-83"></a>身、<a id="a-84"></a>肉、<a id="a-85"></a>手、<a id="a-86"></a>足乃至身命而为布施；<a id="a-87"></a>一一劫中，<a id="a-88"></a>为求一切智首故，<a id="a-89"></a>以不可说不可说佛刹微尘数头而为布施；<a id="a-8A"></a>一一劫中，<a id="a-8B"></a>为求一切智故，<a id="a-8C"></a>于不可说不可说佛刹微尘数诸如来所，<a id="a-8D"></a>恭敬尊重，<a id="a-8E"></a>承事供养，<a id="a-8F"></a>衣服、<a id="a-8G"></a>卧具、<a id="a-8H"></a>饮食、<a id="a-8I"></a>汤药，<a id="a-8J"></a>一切所须悉皆奉施，<a id="a-8K"></a>于其法中出家学道，<a id="a-8L"></a>修行佛法，<a id="a-8M"></a>护持正教。</p>
  <p id="a8N">“善男子，<a id="a-8O"></a>我于尔所劫海中，<a id="a-8P"></a>自忆未曾于一念间不顺佛教，<a id="a-8Q"></a>于一念间生瞋害心、<a id="a-8R"></a>我我所心、<a id="a-8S"></a>自他差别心、<a id="a-8T"></a>远离菩提心、<a id="a-8U"></a>于生死中起疲厌心、<a id="a-8V"></a>懒惰心、<a id="a-8W"></a>障碍心、<a id="a-8X"></a>迷惑心，<a id="a-8Y"></a>唯住无上不可沮坏集一切智助道之法大菩提心。</p>
  <p id="a8Z">“善男子，<a id="a-8a"></a>我庄严佛土，<a id="a-8b"></a>以大悲心，<a id="a-8c"></a>救护众生，<a id="a-8d"></a>教化成就，<a id="a-8e"></a>供养诸佛，<a id="a-8f"></a>事善知识；<a id="a-8g"></a>为求正法，<a id="a-8h"></a>弘宣护持，<a id="a-8i"></a>一切内外悉皆能舍，<a id="a-8j"></a>乃至身命亦无所吝。<a id="a-8k"></a>一切劫海说其因缘，<a id="a-8l"></a>劫海可尽，<a id="a-8m"></a>此无有尽。</p>
  <p id="a8n">“善男子，<a id="a-8o"></a>我法海中，<a id="a-8p"></a>无有一文，<a id="a-8q"></a>无有一句，<a id="a-8r"></a>非是舍施转轮王位而求得者，<a id="a-8s"></a>非是舍施一切所有而求得者。<a id="a-8t"></a>善男子，<a id="a-8u"></a>我所求法，<a id="a-8v"></a>皆为救护一切众生，<a id="a-8w"></a>一心思惟：<a id="a-8x"></a>‘愿诸众生得闻是法，<a id="a-8y"></a>愿以智光普照世间，<a id="a-8z"></a>愿为开示出世间智，<a id="a-90"></a>愿令众生悉得安乐，<a id="a-91"></a>愿普称赞一切诸佛所有功德。<a id="a-92"></a>’我如是等往昔因缘，<a id="a-93"></a>于不可说不可说佛刹微尘数劫海，<a id="a-94"></a>说不可尽。</p>
  <p id="a95">“是故，<a id="a-96"></a>善男子，<a id="a-97"></a>我以如是助道法力、<a id="a-98"></a>诸善根力、<a id="a-99"></a>大志乐力、<a id="a-9A"></a>修功德力、<a id="a-9B"></a>如实思惟一切法力、<a id="a-9C"></a>智慧眼力、<a id="a-9D"></a>佛威神力、<a id="a-9E"></a>大慈悲力、<a id="a-9F"></a>净神通力、<a id="a-9G"></a>善知识力故，<a id="a-9H"></a>得此究竟三世平等清净法身，<a id="a-9I"></a>复得清净无上色身，<a id="a-9J"></a>超诸世间，<a id="a-9K"></a>随诸众生心之所乐而为现形，<a id="a-9L"></a>入一切刹，<a id="a-9M"></a>遍一切处，<a id="a-9N"></a>于诸世界广现神通，<a id="a-9O"></a>令其见者靡不欣乐。<a id="a-9P"></a>善男子，<a id="a-9Q"></a>汝且观我如是色身；<a id="a-9R"></a>我此色身，<a id="a-9S"></a>无边劫海之所成就，<a id="a-9T"></a>无量千亿那由他劫难见难闻。</p>
  <p id="a9U">“善男子，<a id="a-9V"></a>若有众生未种善根，<a id="a-9W"></a>及种少善根声闻、<a id="a-9X"></a>菩萨，<a id="a-9Y"></a>犹尚不得闻我名字，<a id="a-9Z"></a>况见我身！<a id="a-9a"></a>善男子，<a id="a-9b"></a>若有众生得闻我名，<a id="a-9c"></a>于阿耨多罗三藐三菩提不复退转；<a id="a-9d"></a>若见若触，<a id="a-9e"></a>若迎若送，<a id="a-9f"></a>若暂随逐，<a id="a-9g"></a>乃至梦中见闻我者，<a id="a-9h"></a>皆亦如是。<a id="a-9i"></a>或有众生，<a id="a-9j"></a>一日一夜忆念于我即得成熟；<a id="a-9k"></a>或七日七夜、<a id="a-9l"></a>半月一月、<a id="a-9m"></a>半年一年、<a id="a-9n"></a>百年千年、<a id="a-9o"></a>一劫百劫，<a id="a-9p"></a>乃至不可说不可说佛刹微尘数劫，<a id="a-9q"></a>忆念于我而成熟者；<a id="a-9r"></a>或一生、<a id="a-9s"></a>或百生，<a id="a-9t"></a>乃至不可说不可说佛刹微尘数生，<a id="a-9u"></a>忆念于我而成熟者；<a id="a-9v"></a>或见我放大光明，<a id="a-9w"></a>或见我震动佛刹，<a id="a-9x"></a>或生怖畏，<a id="a-9y"></a>或生欢喜，<a id="a-9z"></a>皆得成熟。<a id="a-A0"></a>善男子，<a id="a-A1"></a>我以如是等佛刹微尘数方便门，<a id="a-A2"></a>令诸众生于阿耨多罗三藐三菩提得不退转。</p>
  <p id="aA3">“善男子，<a id="a-A4"></a>若有众生见闻于我清净刹者，<a id="a-A5"></a>必得生此清净刹中；<a id="a-A6"></a>若有众生见闻于我清净身者，<a id="a-A7"></a>必得生我清净身中。<a id="a-A8"></a>善男子，<a id="a-A9"></a>汝应观我此清净身。<a id="a-AA"></a>”</p>
  <p id="aAB">尔时，<a id="a-AC"></a>善财童子观普贤菩萨身，<a id="a-AD"></a>相好肢节，<a id="a-AE"></a>一一毛孔中，<a id="a-AF"></a>皆有不可说不可说佛刹海；<a id="a-AG"></a>一一刹海，<a id="a-AH"></a>皆有诸佛出兴于世，<a id="a-AI"></a>大菩萨众所共围绕。<a id="a-AJ"></a>又复见彼一切刹海，<a id="a-AK"></a>种种建立、<a id="a-AL"></a>种种形状、<a id="a-AM"></a>种种庄严、<a id="a-AN"></a>种种大山周匝围绕，<a id="a-AO"></a>种种色云弥覆虚空，<a id="a-AP"></a>种种佛兴演种种法；<a id="a-AQ"></a>如是等事，<a id="a-AR"></a>各各不同。<a id="a-AS"></a>又见普贤于一一世界海中，<a id="a-AT"></a>出一切佛刹微尘数佛化身云，<a id="a-AU"></a>周遍十方一切世界，<a id="a-AV"></a>教化众生，<a id="a-AW"></a>令向阿耨多罗三藐三菩提。<a id="a-AX"></a>时，<a id="a-AY"></a>善财童子又见自身在普贤身内，<a id="a-AZ"></a>十方一切诸世界中教化众生。</p>
  <p id="aAa">又，<a id="a-Ab"></a>善财童子亲近佛刹微尘数诸善知识所得善根、<a id="a-Ac"></a>智慧光明，<a id="a-Ad"></a>比见普贤菩萨所得善根，<a id="a-Ae"></a>百分不及一，<a id="a-Af"></a>千分不及一，<a id="a-Ag"></a>百千分不及一，<a id="a-Ah"></a>百千亿分乃至算数譬喻亦不能及是。<a id="a-Ai"></a>善财童子从初发心，<a id="a-Aj"></a>乃至得见普贤菩萨，<a id="a-Ak"></a>于其中间所入一切诸佛刹海，<a id="a-Al"></a>今于普贤一毛孔中一念所入诸佛刹海，<a id="a-Am"></a>过前不可说不可说佛刹微尘数倍；<a id="a-An"></a>如一毛孔，<a id="a-Ao"></a>一切毛孔悉亦如是。</p>
  <p id="aAp">善财童子于普贤菩萨毛孔刹中，<a id="a-Aq"></a>行一步，<a id="a-Ar"></a>过不可说不可说佛刹微尘数世界；<a id="a-As"></a>如是而行，<a id="a-At"></a>尽未来劫，<a id="a-Au"></a>犹不能知一毛孔中刹海次第、<a id="a-Av"></a>刹海藏、<a id="a-Aw"></a>刹海差别、<a id="a-Ax"></a>刹海普入、<a id="a-Ay"></a>刹海成、<a id="a-Az"></a>刹海坏、<a id="a-B0"></a>刹海庄严所有边际；<a id="a-B1"></a>亦不能知佛海次第、<a id="a-B2"></a>佛海藏、<a id="a-B3"></a>佛海差别、<a id="a-B4"></a>佛海普入、<a id="a-B5"></a>佛海生、<a id="a-B6"></a>佛海灭所有边际；<a id="a-B7"></a>亦不能知菩萨众海次第、<a id="a-B8"></a>菩萨众海藏、<a id="a-B9"></a>菩萨众海差别、<a id="a-BA"></a>菩萨众海普入、<a id="a-BB"></a>菩萨众海集、<a id="a-BC"></a>菩萨众海散所有边际；<a id="a-BD"></a>亦不能知入众生界、<a id="a-BE"></a>知众生根、<a id="a-BF"></a>教化调伏诸众生智、<a id="a-BG"></a>菩萨所住甚深自在、<a id="a-BH"></a>菩萨所入诸地诸道，<a id="a-BI"></a>如是等海所有边际。</p>
  <p id="aBJ">善财童子于普贤菩萨毛孔刹中，<a id="a-BK"></a>或于一刹经于一劫如是而行，<a id="a-BL"></a>乃至或有经不可说不可说佛刹微尘数劫如是而行，<a id="a-BM"></a>亦不于此刹没、<a id="a-BN"></a>于彼刹现，<a id="a-BO"></a>念念周遍无边刹海，<a id="a-BP"></a>教化众生，<a id="a-BQ"></a>令向阿耨多罗三藐三菩提。</p>
  <p id="aBR">当是之时，<a id="a-BS"></a>善财童子则次第得普贤菩萨诸行愿海，<a id="a-BT"></a>与普贤等，<a id="a-BU"></a>与诸佛等，<a id="a-BV"></a>一身充满一切世界，<a id="a-BW"></a>刹等、<a id="a-BX"></a>行等、<a id="a-BY"></a>正觉等、<a id="a-BZ"></a>神通等、<a id="a-Ba"></a>法轮等、<a id="a-Bb"></a>辩才等、<a id="a-Bc"></a>言辞等、<a id="a-Bd"></a>音声等、<a id="a-Be"></a>力无畏等、<a id="a-Bf"></a>佛所住等、<a id="a-Bg"></a>大慈悲等、<a id="a-Bh"></a>不可思议解脱自在悉皆同等。</p>
  <p id="aBi">尔时，<a id="a-Bj"></a>普贤菩萨摩诃萨即说颂言：</p>
  <p id="aBk">“汝等应除诸惑垢，<a id="a-Bl"></a>一心不乱而谛听；<a id="a-Bm"></a>我说如来具诸度，<a id="a-Bn"></a>一切解脱真实道。</p>
  <p id="aBo">出世调柔胜丈夫，<a id="a-Bp"></a>其心清净如虚空，<a id="a-Bq"></a>恒放智日大光明，<a id="a-Br"></a>普使群生灭痴暗。</p>
  <p id="aBs">如来难可得见闻，<a id="a-Bt"></a>无量亿劫今乃值，<a id="a-Bu"></a>如优昙华时一现，<a id="a-Bv"></a>是故应听佛功德。</p>
  <p id="aBw">随顺世间诸所作，<a id="a-Bx"></a>譬如幻士现众业，<a id="a-By"></a>但为悦可众生心，<a id="a-Bz"></a>未曾分别起想念。<a id="a-C0"></a>”</p>
  <p id="aC1">尔时，<a id="a-C2"></a>诸菩萨闻此说已，<a id="a-C3"></a>一心渴仰，<a id="a-C4"></a>唯愿得闻如来世尊真实功德，<a id="a-C5"></a>咸作是念：<a id="a-C6"></a>“普贤菩萨具修诸行，<a id="a-C7"></a>体性清净，<a id="a-C8"></a>所有言说皆悉不虚，<a id="a-C9"></a>一切如来共所称叹。<a id="a-CA"></a>”作是念已，<a id="a-CB"></a>深生渴仰。</p>
  <p id="aCC">尔时，<a id="a-CD"></a>普贤菩萨功德智慧具足庄严，<a id="a-CE"></a>犹如莲华不著三界一切尘垢，<a id="a-CF"></a>告诸菩萨言：<a id="a-CG"></a>“汝等谛听，<a id="a-CH"></a>我今欲说佛功德海一滴之相。<a id="a-CI"></a>”即说颂言：</p>
  <p id="aCJ">“佛智广大同虚空，<a id="a-CK"></a>普遍一切众生心，<a id="a-CL"></a>悉了世间诸妄想，<a id="a-CM"></a>不起种种异分别。</p>
  <p id="aCN">一念悉知三世法，<a id="a-CO"></a>亦了一切众生根，<a id="a-CP"></a>譬如善巧大幻师，<a id="a-CQ"></a>念念示现无边事。</p>
  <p id="aCR">随众生心种种行，<a id="a-CS"></a>往昔诸业誓愿力，<a id="a-CT"></a>令其所见各不同，<a id="a-CU"></a>而佛本来无动念。</p>
  <p id="aCV">或有处处见佛坐，<a id="a-CW"></a>充满十方诸世界，<a id="a-CX"></a>或有其心不清净，<a id="a-CY"></a>无量劫中不见佛。</p>
  <p id="aCZ">或有信解离憍慢，<a id="a-Ca"></a>发意即得见如来；<a id="a-Cb"></a>或有谄诳不净心，<a id="a-Cc"></a>亿劫寻求莫值遇。</p>
  <p id="aCd">或一切处闻佛音，<a id="a-Ce"></a>其音美妙令心悦；<a id="a-Cf"></a>或有百千万亿劫，<a id="a-Cg"></a>心不净故不闻者。</p>
  <p id="aCh">或见清净大菩萨，<a id="a-Ci"></a>充满三千大千界，<a id="a-Cj"></a>皆已具足普贤行，<a id="a-Ck"></a>如来于中俨然坐。</p>
  <p id="aCl">或见此界妙无比，<a id="a-Cm"></a>佛无量劫所严净；<a id="a-Cn"></a>毗卢遮那最胜尊，<a id="a-Co"></a>于中觉悟成菩提。</p>
  <p id="aCp">或见莲华胜妙刹，<a id="a-Cq"></a>贤首如来住在中，<a id="a-Cr"></a>无量菩萨众围绕，<a id="a-Cs"></a>皆悉勤修普贤行。</p>
  <p id="aCt">或有见佛无量寿，<a id="a-Cu"></a>观自在等所围绕，<a id="a-Cv"></a>悉已住于灌顶地，<a id="a-Cw"></a>充满十方诸世界。</p>
  <p id="aCx">或有见此三千界，<a id="a-Cy"></a>种种庄严如妙喜，<a id="a-Cz"></a>阿閦如来住在中，<a id="a-D0"></a>及如香象诸菩萨。</p>
  <p id="aD1">或见月觉大名称，<a id="a-D2"></a>与金刚幢菩萨等，<a id="a-D3"></a>住如圆镜妙庄严，<a id="a-D4"></a>普遍十方清净刹。</p>
  <p id="aD5">或见日藏世所尊，<a id="a-D6"></a>住善光明清净土，<a id="a-D7"></a>及与灌顶诸菩萨，<a id="a-D8"></a>充遍十方而说法。</p>
  <p id="aD9">或见金刚大焰佛，<a id="a-DA"></a>而与智幢菩萨俱，<a id="a-DB"></a>周行一切广大刹，<a id="a-DC"></a>说法除灭众生翳。</p>
  <p id="aDD">一一毛端不可说，<a id="a-DE"></a>诸佛具相三十二，<a id="a-DF"></a>菩萨眷属共围绕，<a id="a-DG"></a>种种说法度众生。</p>
  <p id="aDH">或有观见一毛孔，<a id="a-DI"></a>具足庄严广大刹，<a id="a-DJ"></a>无量如来悉在中，<a id="a-DK"></a>清净佛子皆充满。</p>
  <p id="aDL">或有见一微尘内，<a id="a-DM"></a>具有恒沙佛国土，<a id="a-DN"></a>无量菩萨悉充满，<a id="a-DO"></a>不可说劫修诸行。</p>
  <p id="aDP">或有见一毛端处，<a id="a-DQ"></a>无量尘沙诸刹海，<a id="a-DR"></a>种种业起各差别，<a id="a-DS"></a>毗卢遮那转法轮。</p>
  <p id="aDT">或见世界不清净，<a id="a-DU"></a>或见清净宝所成，<a id="a-DV"></a>如来住寿无量时，<a id="a-DW"></a>乃至涅槃诸所现。</p>
  <p id="aDX">普遍十方诸世界，<a id="a-DY"></a>种种示现不思议，<a id="a-DZ"></a>随诸众生心智业，<a id="a-Da"></a>靡不化度令清净。</p>
  <p id="aDb">如是无上大导师，<a id="a-Dc"></a>充满十方诸国土，<a id="a-Dd"></a>示现种种神通力，<a id="a-De"></a>我说少分汝当听。</p>
  <p id="aDf">或见释迦成佛道，<a id="a-Dg"></a>已经不可思议劫；<a id="a-Dh"></a>或见今始为菩萨，<a id="a-Di"></a>十方利益诸众生。</p>
  <p id="aDj">或有见此释师子，<a id="a-Dk"></a>供养诸佛修行道；<a id="a-Dl"></a>或见人中最胜尊，<a id="a-Dm"></a>现种种力神通事。</p>
  <p id="aDn">或见布施或持戒，<a id="a-Do"></a>或忍或进或诸禅，<a id="a-Dp"></a>般若方便愿力智，<a id="a-Dq"></a>随众生心皆示现。</p>
  <p id="aDr">或见究竟波罗蜜，<a id="a-Ds"></a>或见安住于诸地，<a id="a-Dt"></a>总持三昧神通智，<a id="a-Du"></a>如是悉现无不尽。</p>
  <p id="aDv">或现修行无量劫，<a id="a-Dw"></a>住于菩萨堪忍位；<a id="a-Dx"></a>或现住于不退地，<a id="a-Dy"></a>或现法水灌其顶。</p>
  <p id="aDz">或现梵释护世身，<a id="a-E0"></a>或现刹利婆罗门，<a id="a-E1"></a>种种色相所庄严，<a id="a-E2"></a>犹如幻师现众像。</p>
  <p id="aE3">或现兜率始降神，<a id="a-E4"></a>或见宫中受嫔御，<a id="a-E5"></a>或见弃舍诸荣乐，<a id="a-E6"></a>出家离俗行学道。</p>
  <p id="aE7">或见始生或见灭，<a id="a-E8"></a>或见出家学异行，<a id="a-E9"></a>或见坐于菩提树，<a id="a-EA"></a>降伏魔军成正觉。</p>
  <p id="aEB">或有见佛始涅槃，<a id="a-EC"></a>或见起塔遍世间，<a id="a-ED"></a>或见塔中立佛像，<a id="a-EE"></a>以知时故如是现。</p>
  <p id="aEF">或见如来无量寿，<a id="a-EG"></a>与诸菩萨授尊记，<a id="a-EH"></a>而成无上大导师，<a id="a-EI"></a>次补住于安乐刹。</p>
  <p id="aEJ">或见无量亿千劫，<a id="a-EK"></a>作佛事已入涅槃；<a id="a-EL"></a>或见今始成菩提，<a id="a-EM"></a>或见正修诸妙行。</p>
  <p id="aEN">或见如来清净月，<a id="a-EO"></a>在于梵世及魔宫，<a id="a-EP"></a>自在天宫化乐宫，<a id="a-EQ"></a>示现种种诸神变。</p>
  <p id="aER">或见在于兜率宫，<a id="a-ES"></a>无量诸天共围绕，<a id="a-ET"></a>为彼说法令欢喜，<a id="a-EU"></a>悉共发心供养佛。</p>
  <p id="aEV">或见住在夜摩天，<a id="a-EW"></a>忉利护世龙神处，<a id="a-EX"></a>如是一切诸宫殿，<a id="a-EY"></a>莫不于中现其像。</p>
  <p id="aEZ">于彼燃灯世尊所，<a id="a-Ea"></a>散华布发为供养，<a id="a-Eb"></a>从是了知深妙法，<a id="a-Ec"></a>恒以此道化群生。</p>
  <p id="aEd">或有见佛久涅槃，<a id="a-Ee"></a>或见初始成菩提；<a id="a-Ef"></a>或见住于无量劫，<a id="a-Eg"></a>或见须臾即灭度。</p>
  <p id="aEh">身相光明与寿命，<a id="a-Ei"></a>智慧菩提及涅槃，<a id="a-Ej"></a>众会所化威仪声，<a id="a-Ek"></a>如是一一皆无数。</p>
  <p id="aEl">或现其身极广大，<a id="a-Em"></a>譬如须弥大宝山；<a id="a-En"></a>或见跏趺不动摇，<a id="a-Eo"></a>充满无边诸世界。</p>
  <p id="aEp">或见圆光一寻量，<a id="a-Eq"></a>或见千万亿由旬，<a id="a-Er"></a>或见照于无量土，<a id="a-Es"></a>或见充满一切刹。</p>
  <p id="aEt">或见佛寿八十年，<a id="a-Eu"></a>或寿百千万亿岁，<a id="a-Ev"></a>或住不可思议劫，<a id="a-Ew"></a>如是展转倍过此。</p>
  <p id="aEx">佛智通达净无碍，<a id="a-Ey"></a>一念普知三世法，<a id="a-Ez"></a>皆从心识因缘起，<a id="a-F0"></a>生灭无常无自性。</p>
  <p id="aF1">于一刹中成正觉，<a id="a-F2"></a>一切刹处悉亦成，<a id="a-F3"></a>一切入一一亦尔，<a id="a-F4"></a>随众生心皆示现。</p>
  <p id="aF5">如来住于无上道，<a id="a-F6"></a>成就十力四无畏；<a id="a-F7"></a>具足智慧无所碍，<a id="a-F8"></a>转于十二行法轮。</p>
  <p id="aF9">了知苦集及灭道，<a id="a-FA"></a>分别十二因缘法；<a id="a-FB"></a>法义乐说辞无碍，<a id="a-FC"></a>以是四辩广开演。</p>
  <p id="aFD">诸法无我无有相，<a id="a-FE"></a>业性不起亦无失，<a id="a-FF"></a>一切远离如虚空，<a id="a-FG"></a>佛以方便而分别。</p>
  <p id="aFH">如来如是转法轮，<a id="a-FI"></a>普震十方诸国土，<a id="a-FJ"></a>宫殿山河悉摇动，<a id="a-FK"></a>不使众生有惊怖。</p>
  <p id="aFL">如来普演广大音，<a id="a-FM"></a>随其根欲皆令解，<a id="a-FN"></a>悉使发心除惑垢，<a id="a-FO"></a>而佛未始生心念。</p>
  <p id="aFP">或闻施戒忍精进，<a id="a-FQ"></a>禅定般若方便智，<a id="a-FR"></a>或闻慈悲及喜舍，<a id="a-FS"></a>种种音辞各差别。</p>
  <p id="aFT">或闻四念四正勤，<a id="a-FU"></a>神足根力及觉道，<a id="a-FV"></a>诸念神通止观等，<a id="a-FW"></a>无量方便诸法门。</p>
  <p id="aFX">龙神八部人非人，<a id="a-FY"></a>梵释护世诸天众，<a id="a-FZ"></a>佛以一音为说法，<a id="a-Fa"></a>随其品类皆令解。</p>
  <p id="aFb">若有贪欲瞋恚痴，<a id="a-Fc"></a>忿覆悭嫉及憍谄，<a id="a-Fd"></a>八万四千烦恼异，<a id="a-Fe"></a>皆令闻说彼治法。</p>
  <p id="aFf">若未具修白净法，<a id="a-Fg"></a>令其闻说十戒行；<a id="a-Fh"></a>已能布施调伏人，<a id="a-Fi"></a>令闻寂灭涅槃音。</p>
  <p id="aFj">若人志劣无慈愍，<a id="a-Fk"></a>厌恶生死自求离；<a id="a-Fl"></a>令其闻说三脱门，<a id="a-Fm"></a>使得出苦涅槃乐。</p>
  <p id="aFn">若有自性少诸欲，<a id="a-Fo"></a>厌背三有求寂静；<a id="a-Fp"></a>令其闻说诸缘起，<a id="a-Fq"></a>依独觉乘而出离。</p>
  <p id="aFr">若有清净广大心，<a id="a-Fs"></a>具足施戒诸功德，<a id="a-Ft"></a>亲近如来具慈愍，<a id="a-Fu"></a>令其闻说大乘音。</p>
  <p id="aFv">或有国土闻一乘，<a id="a-Fw"></a>或二或三或四五，<a id="a-Fx"></a>如是乃至无有量，<a id="a-Fy"></a>悉是如来方便力。</p>
  <p id="aFz">涅槃寂静未曾异，<a id="a-G0"></a>智行胜劣有差别；<a id="a-G1"></a>譬如虚空体性一，<a id="a-G2"></a>鸟飞远近各不同。</p>
  <p id="aG3">佛体音声亦如是，<a id="a-G4"></a>普遍一切虚空界，<a id="a-G5"></a>随诸众生心智殊，<a id="a-G6"></a>所闻所见各差别。</p>
  <p id="aG7">佛以过去修诸行，<a id="a-G8"></a>能随所乐演妙音，<a id="a-G9"></a>无心计念此与彼，<a id="a-GA"></a>我为谁说谁不说。</p>
  <p id="aGB">如来面门放大光，<a id="a-GC"></a>具足八万四千数；<a id="a-GD"></a>所说法门亦如是，<a id="a-GE"></a>普照世界除烦恼。</p>
  <p id="aGF">具足清净功德智，<a id="a-GG"></a>而常随顺三世间，<a id="a-GH"></a>譬如虚空无染著，<a id="a-GI"></a>为众生故而出现。</p>
  <p id="aGJ">示有生老病死苦，<a id="a-GK"></a>亦示住寿处于世；<a id="a-GL"></a>虽顺世间如是现，<a id="a-GM"></a>体性清净同虚空。</p>
  <p id="aGN">一切国土无有边，<a id="a-GO"></a>众生根欲亦无量；<a id="a-GP"></a>如来智眼皆明见，<a id="a-GQ"></a>随所应化示佛道。</p>
  <p id="aGR">究竟虚空十方界，<a id="a-GS"></a>所有人天大众中，<a id="a-GT"></a>随其形相各不同，<a id="a-GU"></a>佛现其身亦如是。</p>
  <p id="aGV">若在沙门大众会，<a id="a-GW"></a>剃除须发服袈裟，<a id="a-GX"></a>执持衣钵护诸根，<a id="a-GY"></a>令其欢喜息烦恼。</p>
  <p id="aGZ">若时亲近婆罗门，<a id="a-Ga"></a>即为示现羸瘦身，<a id="a-Gb"></a>执杖持瓶恒洁净，<a id="a-Gc"></a>具足智慧巧谈说。</p>
  <p id="aGd">吐故纳新自充饱，<a id="a-Ge"></a>吸风饮露无异食，<a id="a-Gf"></a>若坐若立不动摇，<a id="a-Gg"></a>现斯苦行摧异道。</p>
  <p id="aGh">或持彼戒为世师，<a id="a-Gi"></a>善达医方等诸论，<a id="a-Gj"></a>书数天文地众相，<a id="a-Gk"></a>及身休咎无不了。</p>
  <p id="aGl">深入诸禅及解脱，<a id="a-Gm"></a>三昧神通智慧行，<a id="a-Gn"></a>言谈讽咏共嬉戏，<a id="a-Go"></a>方便皆令住佛道。</p>
  <p id="aGp">或现上服以严身，<a id="a-Gq"></a>首戴华冠荫高盖，<a id="a-Gr"></a>四兵前后共围绕，<a id="a-Gs"></a>警众宣威伏小王。</p>
  <p id="aGt">或为听讼断狱官，<a id="a-Gu"></a>善解世间诸法务，<a id="a-Gv"></a>所有与夺皆明审，<a id="a-Gw"></a>令其一切悉欣伏。</p>
  <p id="aGx">或作大臣专弼辅，<a id="a-Gy"></a>善用诸王治政法，<a id="a-Gz"></a>十方利益皆周遍，<a id="a-H0"></a>一切众生莫了知。</p>
  <p id="aH1">或为粟散诸小王，<a id="a-H2"></a>或作飞行转轮帝，<a id="a-H3"></a>令诸王子采女众，<a id="a-H4"></a>悉皆受化无能测。</p>
  <p id="aH5">或作护世四天王，<a id="a-H6"></a>统领诸龙夜叉等，<a id="a-H7"></a>为其众会而说法，<a id="a-H8"></a>一切皆令大欣庆。</p>
  <p id="aH9">或为忉利大天王，<a id="a-HA"></a>住善法堂欢喜园，<a id="a-HB"></a>首戴华冠说妙法，<a id="a-HC"></a>诸天觐仰莫能测。</p>
  <p id="aHD">或住夜摩兜率天，<a id="a-HE"></a>化乐自在魔王所，<a id="a-HF"></a>居处摩尼宝宫殿，<a id="a-HG"></a>说真实行令调伏。</p>
  <p id="aHH">或至梵天众会中，<a id="a-HI"></a>说四无量诸禅道，<a id="a-HJ"></a>普令欢喜便舍去，<a id="a-HK"></a>而莫知其往来相。</p>
  <p id="aHL">或至阿迦尼吒天，<a id="a-HM"></a>为说觉分诸宝华，<a id="a-HN"></a>及余无量圣功德，<a id="a-HO"></a>然后舍去无知者。</p>
  <p id="aHP">如来无碍智所见，<a id="a-HQ"></a>其中一切诸众生，<a id="a-HR"></a>悉以无边方便门，<a id="a-HS"></a>种种教化令成就。</p>
  <p id="aHT">譬如幻师善幻术，<a id="a-HU"></a>现作种种诸幻事；<a id="a-HV"></a>佛化众生亦如是，<a id="a-HW"></a>为其示现种种身。</p>
  <p id="aHX">譬如净月在虚空，<a id="a-HY"></a>令世众生见增减，<a id="a-HZ"></a>一切河池现影像，<a id="a-Ha"></a>所有星宿夺光色。</p>
  <p id="aHb">如来智月出世间，<a id="a-Hc"></a>亦以方便示增减，<a id="a-Hd"></a>菩萨心水现其影，<a id="a-He"></a>声闻星宿无光色。</p>
  <p id="aHf">譬如大海宝充满，<a id="a-Hg"></a>清净无浊无有量；<a id="a-Hh"></a>四洲所有诸众生，<a id="a-Hi"></a>一切于中现其像。</p>
  <p id="aHj">佛身功德海亦尔，<a id="a-Hk"></a>无垢无浊无边际；<a id="a-Hl"></a>乃至法界诸众生，<a id="a-Hm"></a>靡不于中现其影。</p>
  <p id="aHn">譬如净日放千光，<a id="a-Ho"></a>不动本处照十方；<a id="a-Hp"></a>佛日光明亦如是，<a id="a-Hq"></a>无去无来除世暗。</p>
  <p id="aHr">譬如龙王降大雨，<a id="a-Hs"></a>不从身出及心出，<a id="a-Ht"></a>而能沾洽悉周遍，<a id="a-Hu"></a>涤除炎热使清凉。</p>
  <p id="aHv">如来法雨亦复然，<a id="a-Hw"></a>不从于佛身心出，<a id="a-Hx"></a>而能开悟一切众，<a id="a-Hy"></a>普使灭除三毒火。</p>
  <p id="aHz">如来清净妙法身，<a id="a-I0"></a>一切三界无伦匹；<a id="a-I1"></a>以出世间言语道，<a id="a-I2"></a>其性非有非无故。</p>
  <p id="aI3">虽无所依无不住，<a id="a-I4"></a>虽无不至而不去；<a id="a-I5"></a>如空中画梦所见，<a id="a-I6"></a>当于佛体如是观。</p>
  <p id="aI7">三界有无一切法，<a id="a-I8"></a>不能与佛为譬喻；<a id="a-I9"></a>譬如山林鸟兽等，<a id="a-IA"></a>无有依空而住者。</p>
  <p id="aIB">大海摩尼无量色，<a id="a-IC"></a>佛身差别亦复然；<a id="a-ID"></a>如来非色非非色，<a id="a-IE"></a>随应而现无所住。</p>
  <p id="aIF">虚空真如及实际，<a id="a-IG"></a>涅槃法性寂灭等；<a id="a-IH"></a>唯有如是真实法，<a id="a-II"></a>可以显示于如来。</p>
  <p id="aIJ">刹尘心念可数知，<a id="a-IK"></a>大海中水可饮尽，<a id="a-IL"></a>虚空可量风可系，<a id="a-IM"></a>无能尽说佛功德。</p>
  <p id="aIN">若有闻斯功德海，<a id="a-IO"></a>而生欢喜信解心，<a id="a-IP"></a>如所称扬悉当获，<a id="a-IQ"></a>慎勿于此怀疑念。<a id="a-IR"></a>”</p>
 </body>
</html>