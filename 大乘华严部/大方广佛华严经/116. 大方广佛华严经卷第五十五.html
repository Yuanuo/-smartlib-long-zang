<!doctype html>
<html id="z3IBTUlI7" data-ver="1030">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五十五</h1>
  <h2 id="a2">离世间品第三十八之三</h2>
  <p id="a3">“佛子，<a id="a-4"></a>菩萨摩诃萨发十种无下劣心。<a id="a-5"></a>何等为十？<a id="a-6"></a>佛子，<a id="a-7"></a>菩萨摩诃萨作如是念：<a id="a-8"></a>‘我当降伏一切天魔及其眷属。<a id="a-9"></a>’是为第一无下劣心。<a id="a-A"></a>又作是念：<a id="a-B"></a>‘我当悉破一切外道及其邪法。<a id="a-C"></a>’是为第二无下劣心。<a id="a-D"></a>又作是念：<a id="a-E"></a>‘我当于一切众生善言开喻皆令欢喜。<a id="a-F"></a>’是为第三无下劣心。<a id="a-G"></a>又作是念：<a id="a-H"></a>‘我当成满遍法界一切波罗蜜行。<a id="a-I"></a>’是为第四无下劣心。<a id="a-J"></a>又作是念：<a id="a-K"></a>‘我当积集一切福德藏。<a id="a-L"></a>’是为第五无下劣心。<a id="a-M"></a>又作是念：<a id="a-N"></a>‘无上菩提广大难成，<a id="a-O"></a>我当修行悉令圆满。<a id="a-P"></a>’是为第六无下劣心。<a id="a-Q"></a>又作是念：<a id="a-R"></a>‘我当以无上教化、<a id="a-S"></a>无上调伏，<a id="a-T"></a>教化调伏一切众生。<a id="a-U"></a>’是为第七无下劣心。<a id="a-V"></a>又作是念：<a id="a-W"></a>‘一切世界种种不同，<a id="a-X"></a>我当以无量身成等正觉。<a id="a-Y"></a>’是为第八无下劣心。<a id="a-Z"></a>又作是念：<a id="a-a"></a>‘我修菩萨行时，<a id="a-b"></a>若有众生来从我乞手足、<a id="a-c"></a>耳鼻、<a id="a-d"></a>血肉、<a id="a-e"></a>骨髓、<a id="a-f"></a>妻子、<a id="a-g"></a>象马乃至王位，<a id="a-h"></a>如是一切悉皆能舍，<a id="a-i"></a>不生一念忧悔之心，<a id="a-j"></a>但为利益一切众生，<a id="a-k"></a>不求果报，<a id="a-l"></a>以大悲为首，<a id="a-m"></a>大慈究竟。<a id="a-n"></a>’是为第九无下劣心。<a id="a-o"></a>又作是念：<a id="a-p"></a>‘三世所有一切诸佛，<a id="a-q"></a>一切佛法、<a id="a-r"></a>一切众生、<a id="a-s"></a>一切国土、<a id="a-t"></a>一切世间、<a id="a-u"></a>一切三世、<a id="a-v"></a>一切虚空界、<a id="a-w"></a>一切法界、<a id="a-x"></a>一切语言施设界、<a id="a-y"></a>一切寂灭涅槃界，<a id="a-z"></a>如是一切种种诸法，<a id="a-10"></a>我当以一念相应慧，<a id="a-11"></a>悉知悉觉，<a id="a-12"></a>悉见悉证，<a id="a-13"></a>悉修悉断，<a id="a-14"></a>然于其中无分别、<a id="a-15"></a>离分别、<a id="a-16"></a>无种种差别、<a id="a-17"></a>无功德、<a id="a-18"></a>无境界、<a id="a-19"></a>非有非无、<a id="a-1A"></a>非一非二。<a id="a-1B"></a>以不二智知一切二，<a id="a-1C"></a>以无相智知一切相，<a id="a-1D"></a>以无分别智知一切分别，<a id="a-1E"></a>以无异智知一切异，<a id="a-1F"></a>以无差别智知一切差别，<a id="a-1G"></a>以无世间智知一切世间，<a id="a-1H"></a>以无世智知一切世，<a id="a-1I"></a>以无众生智知一切众生，<a id="a-1J"></a>以无执著智知一切执著，<a id="a-1K"></a>以无住处智知一切住处，<a id="a-1L"></a>以无杂染智知一切杂染，<a id="a-1M"></a>以无尽智知一切尽，<a id="a-1N"></a>以究竟法界智于一切世界示现身，<a id="a-1O"></a>以离言音智示不可说言音，<a id="a-1P"></a>以一自性智入于无自性，<a id="a-1Q"></a>以一境界智现种种境界；<a id="a-1R"></a>知一切法不可说，<a id="a-1S"></a>而现大自在言说，<a id="a-1T"></a>证一切智地；<a id="a-1U"></a>为教化调伏一切众生故，<a id="a-1V"></a>于一切世间示现大神通变化。<a id="a-1W"></a>’是为第十无下劣心。<a id="a-1X"></a>佛子，<a id="a-1Y"></a>是为菩萨摩诃萨发十种无下劣心。<a id="a-1Z"></a>若诸菩萨安住此心，<a id="a-1a"></a>则得一切最上无下劣佛法。</p>
  <p id="a1b">“佛子，<a id="a-1c"></a>菩萨摩诃萨于阿耨多罗三藐三菩提，<a id="a-1d"></a>有十种如山增上心。<a id="a-1e"></a>何等为十？<a id="a-1f"></a>佛子，<a id="a-1g"></a>菩萨摩诃萨常作意勤修一切智法，<a id="a-1h"></a>是为第一如山增上心。<a id="a-1i"></a>恒观一切法本性空无所得，<a id="a-1j"></a>是为第二如山增上心。<a id="a-1k"></a>愿于无量劫行菩萨行，<a id="a-1l"></a>修一切白净法，<a id="a-1m"></a>以住一切白净法故，<a id="a-1n"></a>知见如来无量智慧，<a id="a-1o"></a>是为第三如山增上心。<a id="a-1p"></a>为求一切佛法故，<a id="a-1q"></a>等心敬奉诸善知识，<a id="a-1r"></a>无异希求，<a id="a-1s"></a>无盗法心，<a id="a-1t"></a>唯生尊重，<a id="a-1u"></a>未曾有意，<a id="a-1v"></a>一切所有悉皆能舍，<a id="a-1w"></a>是为第四如山增上心。<a id="a-1x"></a>若有众生骂辱、<a id="a-1y"></a>毁谤、<a id="a-1z"></a>打棒、<a id="a-20"></a>屠割，<a id="a-21"></a>苦其形体，<a id="a-22"></a>乃至断命，<a id="a-23"></a>如是等事悉皆能受，<a id="a-24"></a>终不因此生动乱心、<a id="a-25"></a>生瞋害心，<a id="a-26"></a>亦不退舍大悲弘誓，<a id="a-27"></a>更令增长无有休息。<a id="a-28"></a>何以故？<a id="a-29"></a>菩萨于一切法如实出离，<a id="a-2A"></a>舍成就故；<a id="a-2B"></a>证得一切诸如来法，<a id="a-2C"></a>忍辱柔和已自在故。<a id="a-2D"></a>是为第五如山增上心。<a id="a-2E"></a>菩萨摩诃萨成就增上大功德，<a id="a-2F"></a>所谓：<a id="a-2G"></a>天增上功德、<a id="a-2H"></a>人增上功德、<a id="a-2I"></a>色增上功德、<a id="a-2J"></a>力增上功德、<a id="a-2K"></a>眷属增上功德、<a id="a-2L"></a>欲增上功德、<a id="a-2M"></a>王位增上功德、<a id="a-2N"></a>自在增上功德、<a id="a-2O"></a>福德增上功德、<a id="a-2P"></a>智慧增上功德。<a id="a-2Q"></a>虽复成就如是功德，<a id="a-2R"></a>终不于此而生染著，<a id="a-2S"></a>所谓：<a id="a-2T"></a>不著味、<a id="a-2U"></a>不著欲、<a id="a-2V"></a>不著财富、<a id="a-2W"></a>不著眷属；<a id="a-2X"></a>但深乐法，<a id="a-2Y"></a>随法去、<a id="a-2Z"></a>随法住、<a id="a-2a"></a>随法趣向、<a id="a-2b"></a>随法究竟，<a id="a-2c"></a>以法为依、<a id="a-2d"></a>以法为救、<a id="a-2e"></a>以法为归、<a id="a-2f"></a>以法为舍，<a id="a-2g"></a>守护法、<a id="a-2h"></a>爱乐法、<a id="a-2i"></a>希求法、<a id="a-2j"></a>思惟法。<a id="a-2k"></a>佛子，<a id="a-2l"></a>菩萨摩诃萨虽复具受种种法乐，<a id="a-2m"></a>而常远离众魔境界。<a id="a-2n"></a>何以故？<a id="a-2o"></a>菩萨摩诃萨于过去世发如是心：<a id="a-2p"></a>‘我当令一切众生皆悉永离众魔境界，<a id="a-2q"></a>住佛境故。<a id="a-2r"></a>’是为第六如山增上心。<a id="a-2s"></a>菩萨摩诃萨为求阿耨多罗三藐三菩提，<a id="a-2t"></a>已于无量阿僧祇劫行菩萨道精勤匪懈，<a id="a-2u"></a>犹谓：<a id="a-2v"></a>‘我今始发阿耨多罗三藐三菩提心。<a id="a-2w"></a>’行菩萨行，<a id="a-2x"></a>亦不惊、<a id="a-2y"></a>亦不怖、<a id="a-2z"></a>亦不畏。<a id="a-30"></a>虽能一念即成阿耨多罗三藐三菩提，<a id="a-31"></a>然为众生故，<a id="a-32"></a>于无量劫行菩萨行无有休息，<a id="a-33"></a>是为第七如山增上心。<a id="a-34"></a>菩萨摩诃萨知一切众生性不和善，<a id="a-35"></a>难调难度，<a id="a-36"></a>不能知恩，<a id="a-37"></a>不能报恩，<a id="a-38"></a>是故为其发大誓愿，<a id="a-39"></a>欲令皆得心意自在，<a id="a-3A"></a>所行无碍，<a id="a-3B"></a>舍离恶念，<a id="a-3C"></a>不于他所生诸烦恼，<a id="a-3D"></a>是为第八如山增上心。<a id="a-3E"></a>菩萨摩诃萨复作是念：<a id="a-3F"></a>‘非他令我发菩提心，<a id="a-3G"></a>亦不待人助我修行。<a id="a-3H"></a>我自发心，<a id="a-3I"></a>集诸佛法，<a id="a-3J"></a>誓期自勉，<a id="a-3K"></a>尽未来劫行菩萨道，<a id="a-3L"></a>成阿耨多罗三藐三菩提。<a id="a-3M"></a>是故我今修菩萨行，<a id="a-3N"></a>当净自心亦净他心，<a id="a-3O"></a>当知自境界亦知他境界，<a id="a-3P"></a>我当悉与三世诸佛境界平等。<a id="a-3Q"></a>’是为第九如山增上心。<a id="a-3R"></a>菩萨摩诃萨作如是观：<a id="a-3S"></a>‘无有一法修菩萨行，<a id="a-3T"></a>无有一法满菩萨行，<a id="a-3U"></a>无有一法教化调伏一切众生，<a id="a-3V"></a>无有一法供养恭敬一切诸佛，<a id="a-3W"></a>无有一法于阿耨多罗三藐三菩提已成、<a id="a-3X"></a>今成、<a id="a-3Y"></a>当成，<a id="a-3Z"></a>无有一法已说、<a id="a-3a"></a>今说、<a id="a-3b"></a>当说，<a id="a-3c"></a>说者及法俱不可得，<a id="a-3d"></a>而亦不舍阿耨多罗三藐三菩提愿。<a id="a-3e"></a>’何以故？<a id="a-3f"></a>菩萨求一切法皆无所得，<a id="a-3g"></a>如是出生阿耨多罗三藐三菩提。<a id="a-3h"></a>是故，<a id="a-3i"></a>于法虽无所得，<a id="a-3j"></a>而勤修习增上善业，<a id="a-3k"></a>清净对治，<a id="a-3l"></a>智慧圆满，<a id="a-3m"></a>念念增长，<a id="a-3n"></a>一切具足。<a id="a-3o"></a>其心于此不惊不怖，<a id="a-3p"></a>不作是念：<a id="a-3q"></a>‘若一切法皆悉寂灭，<a id="a-3r"></a>我有何义求于无上菩提之道？<a id="a-3s"></a>’是为第十如山增上心。<a id="a-3t"></a>佛子，<a id="a-3u"></a>是为菩萨摩诃萨于阿耨多罗三藐三菩提十种如山增上心。<a id="a-3v"></a>若诸菩萨安住其中，<a id="a-3w"></a>则得如来无上大智山王增上心。</p>
  <p id="a3x">“佛子，<a id="a-3y"></a>菩萨摩诃萨有十种入阿耨多罗三藐三菩提如海智。<a id="a-3z"></a>何等为十？<a id="a-40"></a>所谓：<a id="a-41"></a>入一切无量众生界，<a id="a-42"></a>是为第一如海智。<a id="a-43"></a>入一切世界而不起分别，<a id="a-44"></a>是为第二如海智。<a id="a-45"></a>知一切虚空界无量无碍，<a id="a-46"></a>普入十方一切差别世界网，<a id="a-47"></a>是为第三如海智。<a id="a-48"></a>菩萨摩诃萨善入法界，<a id="a-49"></a>所谓：<a id="a-4A"></a>无碍入、<a id="a-4B"></a>不断入、<a id="a-4C"></a>不常入、<a id="a-4D"></a>无量入、<a id="a-4E"></a>不生入、<a id="a-4F"></a>不灭入、<a id="a-4G"></a>一切入，<a id="a-4H"></a>悉了知故，<a id="a-4I"></a>是为第四如海智。<a id="a-4J"></a>菩萨摩诃萨于过去、<a id="a-4K"></a>未来、<a id="a-4L"></a>现在诸佛、<a id="a-4M"></a>菩萨、<a id="a-4N"></a>法师、<a id="a-4O"></a>声闻、<a id="a-4P"></a>独觉及一切凡夫所集善根已集、<a id="a-4Q"></a>现集、<a id="a-4R"></a>当集，<a id="a-4S"></a>三世诸佛于阿耨多罗三藐三菩提已成、<a id="a-4T"></a>今成、<a id="a-4U"></a>当成所有善根，<a id="a-4V"></a>三世诸佛说法调伏一切众生已说、<a id="a-4W"></a>今说、<a id="a-4X"></a>当说所有善根，<a id="a-4Y"></a>于彼一切皆悉了知，<a id="a-4Z"></a>深信随喜，<a id="a-4a"></a>愿乐修习，<a id="a-4b"></a>无有厌足，<a id="a-4c"></a>是为第五如海智。<a id="a-4d"></a>菩萨摩诃萨于念念中入过去世不可说劫，<a id="a-4e"></a>于一劫中，<a id="a-4f"></a>或百亿佛出世，<a id="a-4g"></a>或千亿佛出世，<a id="a-4h"></a>或百千亿佛出世，<a id="a-4i"></a>或无数、<a id="a-4j"></a>或无量、<a id="a-4k"></a>或无边、<a id="a-4l"></a>或无等、<a id="a-4m"></a>或不可数、<a id="a-4n"></a>或不可称、<a id="a-4o"></a>或不可思、<a id="a-4p"></a>或不可量、<a id="a-4q"></a>或不可说、<a id="a-4r"></a>或不可说不可说，<a id="a-4s"></a>超过算数诸佛世尊出兴于世，<a id="a-4t"></a>及彼诸佛道场众会声闻、<a id="a-4u"></a>菩萨说法调伏，<a id="a-4v"></a>一切众生寿命延促，<a id="a-4w"></a>法住久近，<a id="a-4x"></a>如是一切悉皆明见；<a id="a-4y"></a>如一劫，<a id="a-4z"></a>一切诸劫皆亦如是。<a id="a-50"></a>其无佛劫所有众生，<a id="a-51"></a>有于阿耨多罗三藐三菩提种诸善根，<a id="a-52"></a>亦悉了知；<a id="a-53"></a>若有众生善根熟已，<a id="a-54"></a>于未来世当得见佛，<a id="a-55"></a>亦悉了知。<a id="a-56"></a>如是观察过去世不可说不可说劫，<a id="a-57"></a>心无厌足，<a id="a-58"></a>是为第六如海智。<a id="a-59"></a>菩萨摩诃萨入未来世，<a id="a-5A"></a>观察分别一切诸劫无量无边，<a id="a-5B"></a>知何劫有佛，<a id="a-5C"></a>何劫无佛，<a id="a-5D"></a>何劫有几如来出世，<a id="a-5E"></a>一一如来名号何等，<a id="a-5F"></a>住何世界，<a id="a-5G"></a>世界名何，<a id="a-5H"></a>度几众生，<a id="a-5I"></a>寿命几时。<a id="a-5J"></a>如是观察，<a id="a-5K"></a>尽未来际皆悉了知，<a id="a-5L"></a>不可穷尽而无厌足，<a id="a-5M"></a>是为第七如海智。<a id="a-5N"></a>菩萨摩诃萨入现在世观察思惟，<a id="a-5O"></a>于念念中普见十方无边品类不可说世界，<a id="a-5P"></a>皆有诸佛于无上菩提已成、<a id="a-5Q"></a>今成、<a id="a-5R"></a>当成，<a id="a-5S"></a>往诣道场菩提树下，<a id="a-5T"></a>坐吉祥草，<a id="a-5U"></a>降伏魔军，<a id="a-5V"></a>成阿耨多罗三藐三菩提；<a id="a-5W"></a>从此起已，<a id="a-5X"></a>入于城邑，<a id="a-5Y"></a>升天宫殿，<a id="a-5Z"></a>说微妙法，<a id="a-5a"></a>转大法轮，<a id="a-5b"></a>示现神通，<a id="a-5c"></a>调伏众生，<a id="a-5d"></a>乃至付嘱阿耨多罗三藐三菩提法，<a id="a-5e"></a>舍于寿命，<a id="a-5f"></a>入般涅槃；<a id="a-5g"></a>入涅槃已，<a id="a-5h"></a>结集法藏令久住世，<a id="a-5i"></a>庄严佛塔种种供养。<a id="a-5j"></a>亦见彼世界所有众生，<a id="a-5k"></a>值佛闻法，<a id="a-5l"></a>受持讽诵，<a id="a-5m"></a>忆念思惟，<a id="a-5n"></a>增长慧解。<a id="a-5o"></a>如是观察普遍十方，<a id="a-5p"></a>而于佛法无有错谬。<a id="a-5q"></a>何以故？<a id="a-5r"></a>菩萨摩诃萨了知诸佛皆悉如梦，<a id="a-5s"></a>而能往诣一切佛所恭敬供养。<a id="a-5t"></a>菩萨尔时，<a id="a-5u"></a>不著自身、<a id="a-5v"></a>不著诸佛、<a id="a-5w"></a>不著世界、<a id="a-5x"></a>不著众会、<a id="a-5y"></a>不著说法、<a id="a-5z"></a>不著劫数，<a id="a-60"></a>然见佛闻法，<a id="a-61"></a>观察世界，<a id="a-62"></a>入诸劫数，<a id="a-63"></a>无有厌足，<a id="a-64"></a>是为第八如海智。<a id="a-65"></a>菩萨摩诃萨于不可说不可说劫一一劫中，<a id="a-66"></a>供养恭敬不可说不可说无量诸佛，<a id="a-67"></a>示现自身殁此生彼，<a id="a-68"></a>以出过三界一切供具而为供养，<a id="a-69"></a>并及供养菩萨、<a id="a-6A"></a>声闻、<a id="a-6B"></a>一切大众；<a id="a-6C"></a>一一如来般涅槃后，<a id="a-6D"></a>皆以无上供具供养舍利，<a id="a-6E"></a>及广行惠施满足众生。<a id="a-6F"></a>佛子，<a id="a-6G"></a>菩萨摩诃萨以不可思议心、<a id="a-6H"></a>不求报心、<a id="a-6I"></a>究竟心、<a id="a-6J"></a>饶益心，<a id="a-6K"></a>于不可说不可说劫，<a id="a-6L"></a>为阿耨多罗三藐三菩提故，<a id="a-6M"></a>供养诸佛，<a id="a-6N"></a>饶益众生，<a id="a-6O"></a>护持正法，<a id="a-6P"></a>开示演说，<a id="a-6Q"></a>是为第九如海智。<a id="a-6R"></a>菩萨摩诃萨于一切佛所、<a id="a-6S"></a>一切菩萨所、<a id="a-6T"></a>一切法师所，<a id="a-6U"></a>一向专求菩萨所说法、<a id="a-6V"></a>菩萨所学法、<a id="a-6W"></a>菩萨所教法、<a id="a-6X"></a>菩萨修行法、<a id="a-6Y"></a>菩萨清净法、<a id="a-6Z"></a>菩萨成熟法、<a id="a-6a"></a>菩萨调伏法、<a id="a-6b"></a>菩萨平等法、<a id="a-6c"></a>菩萨出离法、<a id="a-6d"></a>菩萨总持法；<a id="a-6e"></a>得此法已，<a id="a-6f"></a>受持读诵，<a id="a-6g"></a>分别解说，<a id="a-6h"></a>无有厌足；<a id="a-6i"></a>令无量众生，<a id="a-6j"></a>于佛法中，<a id="a-6k"></a>发一切智相应心，<a id="a-6l"></a>入真实相，<a id="a-6m"></a>于阿耨多罗三藐三菩提得不退转。<a id="a-6n"></a>菩萨如是于不可说不可说劫无有厌足，<a id="a-6o"></a>是为第十如海智。<a id="a-6p"></a>佛子，<a id="a-6q"></a>是为菩萨摩诃萨十种入阿耨多罗三藐三菩提如海智。<a id="a-6r"></a>若诸菩萨安住此法，<a id="a-6s"></a>则得一切诸佛无上大智慧海。</p>
  <p id="a6t">“佛子，<a id="a-6u"></a>菩萨摩诃萨于阿耨多罗三藐三菩提，<a id="a-6v"></a>有十种如宝住。<a id="a-6w"></a>何等为十？<a id="a-6x"></a>佛子，<a id="a-6y"></a>菩萨摩诃萨悉能往诣无数世界诸如来所，<a id="a-6z"></a>瞻觐顶礼，<a id="a-70"></a>承事供养，<a id="a-71"></a>是为第一如宝住。<a id="a-72"></a>于不思议诸如来所，<a id="a-73"></a>听闻正法，<a id="a-74"></a>受持忆念，<a id="a-75"></a>不令忘失，<a id="a-76"></a>分别思惟，<a id="a-77"></a>觉慧增长，<a id="a-78"></a>如是所作充满十方，<a id="a-79"></a>是为第二如宝住。<a id="a-7A"></a>于此刹殁，<a id="a-7B"></a>余处现生，<a id="a-7C"></a>而于佛法无所迷惑，<a id="a-7D"></a>是为第三如宝住。<a id="a-7E"></a>知从一法出一切法，<a id="a-7F"></a>而能各各分别演说，<a id="a-7G"></a>以一切法种种义究竟皆是一义故，<a id="a-7H"></a>是为第四如宝住。<a id="a-7I"></a>知厌离烦恼，<a id="a-7J"></a>知止息烦恼，<a id="a-7K"></a>知防护烦恼，<a id="a-7L"></a>知除断烦恼，<a id="a-7M"></a>修菩萨行不证实际，<a id="a-7N"></a>究竟到于实际彼岸，<a id="a-7O"></a>方便善巧，<a id="a-7P"></a>善学所学，<a id="a-7Q"></a>令往昔愿行皆得成满，<a id="a-7R"></a>身不疲倦，<a id="a-7S"></a>是为第五如宝住。<a id="a-7T"></a>知一切众生心所分别皆无处所，<a id="a-7U"></a>而亦说有种种方处；<a id="a-7V"></a>虽无分别、<a id="a-7W"></a>无所造作，<a id="a-7X"></a>为欲调伏一切众生而有修行、<a id="a-7Y"></a>而有所作，<a id="a-7Z"></a>是为第六如宝住。<a id="a-7a"></a>知一切法皆同一性，<a id="a-7b"></a>所谓：<a id="a-7c"></a>无性，<a id="a-7d"></a>无种种性，<a id="a-7e"></a>无无量性，<a id="a-7f"></a>无可算数性，<a id="a-7g"></a>无可称量性，<a id="a-7h"></a>无色无相，<a id="a-7i"></a>若一若多皆不可得，<a id="a-7j"></a>而决定了知此是诸佛法、<a id="a-7k"></a>此是菩萨法、<a id="a-7l"></a>此是独觉法、<a id="a-7m"></a>此是声闻法、<a id="a-7n"></a>此是凡夫法、<a id="a-7o"></a>此是善法、<a id="a-7p"></a>此是不善法、<a id="a-7q"></a>此是世间法、<a id="a-7r"></a>此是出世间法、<a id="a-7s"></a>此是过失法、<a id="a-7t"></a>此是无过失法、<a id="a-7u"></a>此是有漏法、<a id="a-7v"></a>此是无漏法，<a id="a-7w"></a>乃至此是有为法、<a id="a-7x"></a>此是无为法，<a id="a-7y"></a>是为第七如宝住。<a id="a-7z"></a>菩萨摩诃萨求佛不可得、<a id="a-80"></a>求菩萨不可得、<a id="a-81"></a>求法不可得、<a id="a-82"></a>求众生不可得，<a id="a-83"></a>而亦不舍调伏众生令于诸法成正觉愿。<a id="a-84"></a>何以故？<a id="a-85"></a>菩萨摩诃萨善巧观察，<a id="a-86"></a>知一切众生分别，<a id="a-87"></a>知一切众生境界，<a id="a-88"></a>方便化导令得涅槃；<a id="a-89"></a>为欲满足化众生愿，<a id="a-8A"></a>炽然修行菩萨行故。<a id="a-8B"></a>是为第八如宝住。<a id="a-8C"></a>菩萨摩诃萨知善巧说法、<a id="a-8D"></a>示现涅槃，<a id="a-8E"></a>为度众生所有方便，<a id="a-8F"></a>一切皆是心想建立，<a id="a-8G"></a>非是颠倒，<a id="a-8H"></a>亦非虚诳。<a id="a-8I"></a>何以故？<a id="a-8J"></a>菩萨了知一切诸法三世平等、<a id="a-8K"></a>如如不动、<a id="a-8L"></a>实际无住，<a id="a-8M"></a>不见有一众生已受化、<a id="a-8N"></a>今受化、<a id="a-8O"></a>当受化，<a id="a-8P"></a>亦自了知无所修行，<a id="a-8Q"></a>无有少法若生若灭而可得者，<a id="a-8R"></a>而依于一切法，<a id="a-8S"></a>令所愿不空。<a id="a-8T"></a>是为第九如宝住。<a id="a-8U"></a>菩萨摩诃萨于不思议无量诸佛一一佛所，<a id="a-8V"></a>闻不可说不可说授记法，<a id="a-8W"></a>名号各异，<a id="a-8X"></a>劫数不同；<a id="a-8Y"></a>从于一劫乃至不可说不可说劫常如是闻，<a id="a-8Z"></a>闻已修行，<a id="a-8a"></a>不惊不怖，<a id="a-8b"></a>不迷不惑，<a id="a-8c"></a>知如来智不思议故，<a id="a-8d"></a>如来授记言无二故，<a id="a-8e"></a>自身行愿殊胜力故，<a id="a-8f"></a>随应受化令成阿耨多罗三藐三菩提满等法界一切愿故，<a id="a-8g"></a>是为第十如宝住。<a id="a-8h"></a>佛子，<a id="a-8i"></a>是为菩萨摩诃萨于阿耨多罗三藐三菩提十种如宝住。<a id="a-8j"></a>若诸菩萨安住此法，<a id="a-8k"></a>则得诸佛无上大智慧宝。</p>
  <p id="a8l">“佛子，<a id="a-8m"></a>菩萨摩诃萨发十种如金刚大乘誓愿心。<a id="a-8n"></a>何等为十？<a id="a-8o"></a>佛子，<a id="a-8p"></a>菩萨摩诃萨作如是念：<a id="a-8q"></a>‘一切诸法，<a id="a-8r"></a>无有边际，<a id="a-8s"></a>不可穷尽。<a id="a-8t"></a>我当以尽三世智，<a id="a-8u"></a>普皆觉了，<a id="a-8v"></a>无有遗余。<a id="a-8w"></a>’是为第一如金刚大乘誓愿心。<a id="a-8x"></a>菩萨摩诃萨又作是念：<a id="a-8y"></a>‘于一毛端处有无量无边众生，<a id="a-8z"></a>何况一切法界！<a id="a-90"></a>我当皆以无上涅槃而灭度之。<a id="a-91"></a>’是为第二如金刚大乘誓愿心。<a id="a-92"></a>菩萨摩诃萨又作是念：<a id="a-93"></a>‘十方世界，<a id="a-94"></a>无量无边，<a id="a-95"></a>无有齐限，<a id="a-96"></a>不可穷尽。<a id="a-97"></a>我当以诸佛国土最上庄严，<a id="a-98"></a>庄严如是一切世界，<a id="a-99"></a>所有庄严皆悉真实。<a id="a-9A"></a>’是为第三如金刚大乘誓愿心。<a id="a-9B"></a>菩萨摩诃萨又作是念：<a id="a-9C"></a>‘一切众生，<a id="a-9D"></a>无量无边，<a id="a-9E"></a>无有齐限，<a id="a-9F"></a>不可穷尽。<a id="a-9G"></a>我当以一切善根，<a id="a-9H"></a>回向于彼无上智光，<a id="a-9I"></a>照耀于彼。<a id="a-9J"></a>’是为第四如金刚大乘誓愿心。<a id="a-9K"></a>菩萨摩诃萨又作是念：<a id="a-9L"></a>‘一切诸佛，<a id="a-9M"></a>无量无边，<a id="a-9N"></a>无有齐限，<a id="a-9O"></a>不可穷尽。<a id="a-9P"></a>我当以所种善根回向供养，<a id="a-9Q"></a>悉令周遍，<a id="a-9R"></a>无所缺少，<a id="a-9S"></a>然后我当成阿耨多罗三藐三菩提。<a id="a-9T"></a>’是为第五如金刚大乘誓愿心。<a id="a-9U"></a>佛子，<a id="a-9V"></a>菩萨摩诃萨见一切佛，<a id="a-9W"></a>闻所说法生大欢喜，<a id="a-9X"></a>不著自身，<a id="a-9Y"></a>不著佛身，<a id="a-9Z"></a>解如来身非实非虚、<a id="a-9a"></a>非有非无、<a id="a-9b"></a>非性非无性、<a id="a-9c"></a>非色非无色、<a id="a-9d"></a>非相非无相、<a id="a-9e"></a>非生非灭，<a id="a-9f"></a>实无所有，<a id="a-9g"></a>亦不坏有。<a id="a-9h"></a>何以故？<a id="a-9i"></a>不可以一切性相而取著故。<a id="a-9j"></a>是为第六如金刚大乘誓愿心。<a id="a-9k"></a>佛子，<a id="a-9l"></a>菩萨摩诃萨，<a id="a-9m"></a>或被众生诃骂毁呰、<a id="a-9n"></a>挝打楚挞，<a id="a-9o"></a>或截手足，<a id="a-9p"></a>或割耳鼻，<a id="a-9q"></a>或挑其目，<a id="a-9r"></a>或级其头；<a id="a-9s"></a>如是一切皆能忍受，<a id="a-9t"></a>终不因此生恚害心。<a id="a-9u"></a>于不可说不可说无央数劫修菩萨行，<a id="a-9v"></a>摄受众生恒无废舍。<a id="a-9w"></a>何以故？<a id="a-9x"></a>菩萨摩诃萨已善观察一切诸法无有二相，<a id="a-9y"></a>心不动乱，<a id="a-9z"></a>能舍自身忍其苦故。<a id="a-A0"></a>是为第七如金刚大乘誓愿心。<a id="a-A1"></a>佛子，<a id="a-A2"></a>菩萨摩诃萨又作是念：<a id="a-A3"></a>‘未来世劫，<a id="a-A4"></a>无量无边，<a id="a-A5"></a>无有齐限，<a id="a-A6"></a>不可穷尽。<a id="a-A7"></a>我当尽彼劫，<a id="a-A8"></a>于一世界，<a id="a-A9"></a>行菩萨道教化众生；<a id="a-AA"></a>如一世界，<a id="a-AB"></a>尽法界、<a id="a-AC"></a>虚空界、<a id="a-AD"></a>一切世界悉亦如是，<a id="a-AE"></a>而心不惊、<a id="a-AF"></a>不怖、<a id="a-AG"></a>不畏。<a id="a-AH"></a>何以故？<a id="a-AI"></a>为菩萨道法应如是，<a id="a-AJ"></a>为一切众生而修行故。<a id="a-AK"></a>’是为第八如金刚大乘誓愿心。<a id="a-AL"></a>佛子，<a id="a-AM"></a>菩萨摩诃萨又作是念：<a id="a-AN"></a>‘阿耨多罗三藐三菩提以心为本，<a id="a-AO"></a>心若清净，<a id="a-AP"></a>则能圆满一切善根，<a id="a-AQ"></a>于佛菩提必得自在，<a id="a-AR"></a>欲成阿耨多罗三藐三菩提随意即成。<a id="a-AS"></a>若欲除断一切取缘，<a id="a-AT"></a>住一向道，<a id="a-AU"></a>我亦能得，<a id="a-AV"></a>而我不断，<a id="a-AW"></a>为欲究竟佛菩提故，<a id="a-AX"></a>亦不即证无上菩提。<a id="a-AY"></a>何以故？<a id="a-AZ"></a>为满本愿，<a id="a-Aa"></a>尽一切世界行菩萨行化众生故。<a id="a-Ab"></a>’是为第九如金刚大乘誓愿心。<a id="a-Ac"></a>佛子，<a id="a-Ad"></a>菩萨摩诃萨知佛不可得、<a id="a-Ae"></a>菩提不可得、<a id="a-Af"></a>菩萨不可得、<a id="a-Ag"></a>一切法不可得、<a id="a-Ah"></a>众生不可得、<a id="a-Ai"></a>心不可得、<a id="a-Aj"></a>行不可得、<a id="a-Ak"></a>过去不可得、<a id="a-Al"></a>未来不可得、<a id="a-Am"></a>现在不可得、<a id="a-An"></a>一切世间不可得、<a id="a-Ao"></a>有为无为不可得。<a id="a-Ap"></a>菩萨如是寂静住、<a id="a-Aq"></a>甚深住、<a id="a-Ar"></a>寂灭住、<a id="a-As"></a>无诤住、<a id="a-At"></a>无言住、<a id="a-Au"></a>无二住、<a id="a-Av"></a>无等住、<a id="a-Aw"></a>自性住、<a id="a-Ax"></a>如理住、<a id="a-Ay"></a>解脱住、<a id="a-Az"></a>涅槃住、<a id="a-B0"></a>实际住，<a id="a-B1"></a>而亦不舍一切大愿，<a id="a-B2"></a>不舍萨婆若心，<a id="a-B3"></a>不舍菩萨行，<a id="a-B4"></a>不舍教化众生，<a id="a-B5"></a>不舍诸波罗蜜，<a id="a-B6"></a>不舍调伏众生，<a id="a-B7"></a>不舍承事诸佛，<a id="a-B8"></a>不舍演说诸法，<a id="a-B9"></a>不舍庄严世界。<a id="a-BA"></a>何以故？<a id="a-BB"></a>菩萨摩诃萨发大愿故，<a id="a-BC"></a>虽复了达一切法相，<a id="a-BD"></a>大慈悲心转更增长，<a id="a-BE"></a>无量功德皆具修行，<a id="a-BF"></a>于诸众生心不舍离。<a id="a-BG"></a>何以故？<a id="a-BH"></a>‘一切诸法皆无所有，<a id="a-BI"></a>凡夫愚迷不知不觉，<a id="a-BJ"></a>我当令彼悉得开悟，<a id="a-BK"></a>于诸法性分明照了。<a id="a-BL"></a>’何以故？<a id="a-BM"></a>‘一切诸佛安住寂灭，<a id="a-BN"></a>而以大悲心，<a id="a-BO"></a>于诸世间说法教化曾无休息。<a id="a-BP"></a>我今云何而舍大悲？<a id="a-BQ"></a>又我先发广大誓愿心，<a id="a-BR"></a>发决定利益一切众生心，<a id="a-BS"></a>发积集一切善根心，<a id="a-BT"></a>发安住善巧回向心，<a id="a-BU"></a>发出生甚深智慧心，<a id="a-BV"></a>发含受一切众生心，<a id="a-BW"></a>发于一切众生平等心；<a id="a-BX"></a>作真实语、<a id="a-BY"></a>不虚诳语，<a id="a-BZ"></a>愿与一切众生无上大法，<a id="a-Ba"></a>愿不断一切诸佛种性。<a id="a-Bb"></a>今一切众生未得解脱、<a id="a-Bc"></a>未成正觉、<a id="a-Bd"></a>未具佛法，<a id="a-Be"></a>大愿未满，<a id="a-Bf"></a>云何而欲舍离大悲？<a id="a-Bg"></a>’是为第十如金刚大乘誓愿心。<a id="a-Bh"></a>佛子，<a id="a-Bi"></a>是为菩萨摩诃萨发十种如金刚大乘誓愿心。<a id="a-Bj"></a>若诸菩萨安住此法，<a id="a-Bk"></a>则得如来金刚性无上大神通智</p>
  <p id="aBl">“佛子，<a id="a-Bm"></a>菩萨摩诃萨有十种大发起。<a id="a-Bn"></a>何等为十？<a id="a-Bo"></a>佛子，<a id="a-Bp"></a>菩萨摩诃萨作如是念：<a id="a-Bq"></a>‘我当供养恭敬一切诸佛。<a id="a-Br"></a>’是为第一大发起。<a id="a-Bs"></a>又作是念：<a id="a-Bt"></a>‘我当长养一切菩萨所有善根。<a id="a-Bu"></a>’是为第二大发起。<a id="a-Bv"></a>又作是念：<a id="a-Bw"></a>‘我当于一切如来般涅槃后，<a id="a-Bx"></a>庄严佛塔，<a id="a-By"></a>以一切华、<a id="a-Bz"></a>一切鬘、<a id="a-C0"></a>一切香、<a id="a-C1"></a>一切涂香、<a id="a-C2"></a>一切末香、<a id="a-C3"></a>一切衣、<a id="a-C4"></a>一切盖、<a id="a-C5"></a>一切幢、<a id="a-C6"></a>一切幡而供养之，<a id="a-C7"></a>受持守护彼佛正法。<a id="a-C8"></a>’是为第三大发起。<a id="a-C9"></a>又作是念：<a id="a-CA"></a>‘我当教化调伏一切众生，<a id="a-CB"></a>令得阿耨多罗三藐三菩提。<a id="a-CC"></a>’是为第四大发起。<a id="a-CD"></a>又作是念：<a id="a-CE"></a>‘我当以诸佛国土无上庄严，<a id="a-CF"></a>而以庄严一切世界。<a id="a-CG"></a>’是为第五大发起。<a id="a-CH"></a>又作是念：<a id="a-CI"></a>‘我当发大悲心，<a id="a-CJ"></a>为一众生，<a id="a-CK"></a>于一切世界，<a id="a-CL"></a>一一各尽未来际劫行菩萨行；<a id="a-CM"></a>如为一众生，<a id="a-CN"></a>为一切众生悉亦如是，<a id="a-CO"></a>皆令得佛无上菩提，<a id="a-CP"></a>乃至不生一念疲懈。<a id="a-CQ"></a>’是为第六大发起。<a id="a-CR"></a>又作是念：<a id="a-CS"></a>‘彼诸如来无量无边，<a id="a-CT"></a>我当于一如来所，<a id="a-CU"></a>经不思议劫恭敬供养；<a id="a-CV"></a>如于一如来，<a id="a-CW"></a>于一切如来悉亦如是。<a id="a-CX"></a>’是为第七大发起。<a id="a-CY"></a>菩萨摩诃萨又作是念：<a id="a-CZ"></a>‘彼诸如来灭度之后，<a id="a-Ca"></a>我当为一一如来所有舍利各起宝塔，<a id="a-Cb"></a>其量高广与不可说诸世界等；<a id="a-Cc"></a>造佛形像亦复如是，<a id="a-Cd"></a>于不可思议劫以一切宝幢、<a id="a-Ce"></a>幡盖、<a id="a-Cf"></a>香华、<a id="a-Cg"></a>衣服而为供养，<a id="a-Ch"></a>不生一念厌倦之心。<a id="a-Ci"></a>为成就佛法故，<a id="a-Cj"></a>为供养诸佛故，<a id="a-Ck"></a>为教化众生故，<a id="a-Cl"></a>为护持正法开示演说故。<a id="a-Cm"></a>’是为第八大发起。<a id="a-Cn"></a>菩萨摩诃萨又作是念：<a id="a-Co"></a>‘我当以此善根成无上菩提，<a id="a-Cp"></a>得入一切诸如来地，<a id="a-Cq"></a>与一切如来体性平等。<a id="a-Cr"></a>’是为第九大发起。<a id="a-Cs"></a>菩萨摩诃萨复作是念：<a id="a-Ct"></a>‘我当成正觉已，<a id="a-Cu"></a>于一切世界不可说劫，<a id="a-Cv"></a>演说正法，<a id="a-Cw"></a>示现不可思议自在神通，<a id="a-Cx"></a>身、<a id="a-Cy"></a>语及意不生疲倦，<a id="a-Cz"></a>不离正法。<a id="a-D0"></a>以佛力所持故，<a id="a-D1"></a>为一切众生勤行大愿故，<a id="a-D2"></a>大慈为首故，<a id="a-D3"></a>大悲究竟故，<a id="a-D4"></a>达无相法故，<a id="a-D5"></a>住真实语故，<a id="a-D6"></a>证一切法皆寂灭故；<a id="a-D7"></a>知一切众生悉不可得而亦不违诸业所作故，<a id="a-D8"></a>与三世佛同一体故，<a id="a-D9"></a>周遍法界、<a id="a-DA"></a>虚空界故，<a id="a-DB"></a>通达诸法无相故，<a id="a-DC"></a>成就不生不灭故，<a id="a-DD"></a>具足一切佛法故，<a id="a-DE"></a>以大愿力调伏众生，<a id="a-DF"></a>作大佛事无有休息。<a id="a-DG"></a>’是为第十大发起。<a id="a-DH"></a>佛子，<a id="a-DI"></a>是为菩萨摩诃萨十种大发起。<a id="a-DJ"></a>若诸菩萨安住此法，<a id="a-DK"></a>则不断菩萨行，<a id="a-DL"></a>具足如来无上大智。</p>
  <p id="aDM">“佛子，<a id="a-DN"></a>菩萨摩诃萨有十种究竟大事。<a id="a-DO"></a>何等为十？<a id="a-DP"></a>所谓：<a id="a-DQ"></a>恭敬供养一切如来究竟大事；<a id="a-DR"></a>随所念众生悉能救护究竟大事；<a id="a-DS"></a>专求一切佛法究竟大事；<a id="a-DT"></a>积集一切善根究竟大事；<a id="a-DU"></a>思惟一切佛法究竟大事；<a id="a-DV"></a>满足一切誓愿究竟大事；<a id="a-DW"></a>成就一切菩萨行究竟大事；<a id="a-DX"></a>奉事一切善知识究竟大事；<a id="a-DY"></a>往诣一切世界诸如来所究竟大事；<a id="a-DZ"></a>闻持一切诸佛正法究竟大事。<a id="a-Da"></a>是为十。<a id="a-Db"></a>若诸菩萨安住此法，<a id="a-Dc"></a>则得阿耨多罗三藐三菩提大智慧究竟事。</p>
  <p id="aDd">“佛子，<a id="a-De"></a>菩萨摩诃萨有十种不坏信。<a id="a-Df"></a>何等为十？<a id="a-Dg"></a>所谓：<a id="a-Dh"></a>于一切佛不坏信；<a id="a-Di"></a>于一切佛法不坏信；<a id="a-Dj"></a>于一切圣僧不坏信；<a id="a-Dk"></a>于一切菩萨不坏信；<a id="a-Dl"></a>于一切善知识不坏信；<a id="a-Dm"></a>于一切众生不坏信；<a id="a-Dn"></a>于一切菩萨大愿不坏信；<a id="a-Do"></a>于一切菩萨行不坏信；<a id="a-Dp"></a>于恭敬供养一切诸佛不坏信；<a id="a-Dq"></a>于菩萨巧密方便教化调伏一切众生不坏信。<a id="a-Dr"></a>是为十。<a id="a-Ds"></a>若诸菩萨安住此法，<a id="a-Dt"></a>则得诸佛无上大智慧不坏信。</p>
  <p id="aDu">“佛子，<a id="a-Dv"></a>菩萨摩诃萨有十种得授记。<a id="a-Dw"></a>何等为十？<a id="a-Dx"></a>所谓：<a id="a-Dy"></a>内有甚深解得授记；<a id="a-Dz"></a>能随顺起菩萨诸善根得授记；<a id="a-E0"></a>修广大行得授记；<a id="a-E1"></a>现前得授记；<a id="a-E2"></a>不现前得授记；<a id="a-E3"></a>因自心证菩提得授记；<a id="a-E4"></a>成就忍得授记；<a id="a-E5"></a>教化调伏众生得授记；<a id="a-E6"></a>究竟一切劫数得授记；<a id="a-E7"></a>一切菩萨行自在得授记。<a id="a-E8"></a>是为十。<a id="a-E9"></a>若诸菩萨安住此法，<a id="a-EA"></a>则于一切诸佛所而得授记。</p>
  <p id="aEB">“佛子，<a id="a-EC"></a>菩萨摩诃萨有十种善根回向，<a id="a-ED"></a>菩萨由此能以一切善根悉皆回向。<a id="a-EE"></a>何等为十？<a id="a-EF"></a>所谓：<a id="a-EG"></a>以我善根同善知识愿，<a id="a-EH"></a>如是成就，<a id="a-EI"></a>莫别成就；<a id="a-EJ"></a>以我善根同善知识心，<a id="a-EK"></a>如是成就，<a id="a-EL"></a>莫别成就；<a id="a-EM"></a>以我善根同善知识行，<a id="a-EN"></a>如是成就，<a id="a-EO"></a>莫别成就；<a id="a-EP"></a>以我善根同善知识善根，<a id="a-EQ"></a>如是成就，<a id="a-ER"></a>莫别成就；<a id="a-ES"></a>以我善根同善知识平等，<a id="a-ET"></a>如是成就，<a id="a-EU"></a>莫别成就；<a id="a-EV"></a>以我善根同善知识念，<a id="a-EW"></a>如是成就，<a id="a-EX"></a>莫别成就；<a id="a-EY"></a>以我善根同善知识清净，<a id="a-EZ"></a>如是成就，<a id="a-Ea"></a>莫别成就；<a id="a-Eb"></a>以我善根同善知识所住，<a id="a-Ec"></a>如是成就，<a id="a-Ed"></a>莫别成就；<a id="a-Ee"></a>以我善根同善知识成满，<a id="a-Ef"></a>如是成就，<a id="a-Eg"></a>莫别成就；<a id="a-Eh"></a>以我善根同善知识不坏，<a id="a-Ei"></a>如是成就，<a id="a-Ej"></a>莫别成就。<a id="a-Ek"></a>是为十。<a id="a-El"></a>若诸菩萨安住此法，<a id="a-Em"></a>则得无上善根回向。</p>
  <p id="aEn">“佛子，<a id="a-Eo"></a>菩萨摩诃萨有十种得智慧。<a id="a-Ep"></a>何等为十？<a id="a-Eq"></a>所谓：<a id="a-Er"></a>于施自在得智慧；<a id="a-Es"></a>深解一切佛法得智慧；<a id="a-Et"></a>入如来无边智得智慧；<a id="a-Eu"></a>于一切问答中能断疑得智慧；<a id="a-Ev"></a>入于智者义得智慧；<a id="a-Ew"></a>深解一切如来于一切佛法中言音善巧得智慧；<a id="a-Ex"></a>深解于诸佛所种少善根必能满足一切白净法获如来无量智得智慧；<a id="a-Ey"></a>成就菩萨不思议住得智慧；<a id="a-Ez"></a>于一念中悉能往诣不可说佛刹得智慧；<a id="a-F0"></a>觉一切佛菩提、<a id="a-F1"></a>入一切法界闻持一切佛所说法、<a id="a-F2"></a>深入一切如来种种庄严言音得智慧。<a id="a-F3"></a>是为十。<a id="a-F4"></a>若诸菩萨安住此法，<a id="a-F5"></a>则得一切诸佛无上现证智。</p>
  <p id="aF6">“佛子，<a id="a-F7"></a>菩萨摩诃萨有十种发无量无边广大心。<a id="a-F8"></a>何等为十？<a id="a-F9"></a>所谓：<a id="a-FA"></a>于一切诸佛所，<a id="a-FB"></a>发无量无边广大心；<a id="a-FC"></a>观一切众生界，<a id="a-FD"></a>发无量无边广大心；<a id="a-FE"></a>观一切刹、<a id="a-FF"></a>一切世、<a id="a-FG"></a>一切法界，<a id="a-FH"></a>发无量无边广大心；<a id="a-FI"></a>观察一切法皆如虚空，<a id="a-FJ"></a>发无量无边广大心；<a id="a-FK"></a>观察一切菩萨广大行，<a id="a-FL"></a>发无量无边广大心；<a id="a-FM"></a>正念三世一切诸佛，<a id="a-FN"></a>发无量无边广大心；<a id="a-FO"></a>观不思议诸业果报，<a id="a-FP"></a>发无量无边广大心；<a id="a-FQ"></a>严净一切佛刹，<a id="a-FR"></a>发无量无边广大心；<a id="a-FS"></a>遍入一切诸佛大会，<a id="a-FT"></a>发无量无边广大心；<a id="a-FU"></a>观察一切如来妙音，<a id="a-FV"></a>发无量无边广大心。<a id="a-FW"></a>是为十。<a id="a-FX"></a>若诸菩萨安住此心，<a id="a-FY"></a>则得一切佛法无量无边广大智慧海。</p>
  <p id="aFZ">“佛子，<a id="a-Fa"></a>菩萨摩诃萨有十种伏藏。<a id="a-Fb"></a>何等为十？<a id="a-Fc"></a>所谓：<a id="a-Fd"></a>知一切法是起功德行藏；<a id="a-Fe"></a>知一切法是正思惟藏；<a id="a-Ff"></a>知一切法是陀罗尼照明藏；<a id="a-Fg"></a>知一切法是辩才开演藏；<a id="a-Fh"></a>知一切法是不可说善觉真实藏；<a id="a-Fi"></a>知一切佛自在神通是观察示现藏；<a id="a-Fj"></a>知一切法是善巧出生平等藏；<a id="a-Fk"></a>知一切法是常见一切诸佛藏；<a id="a-Fl"></a>知一切不思议劫是善了皆如幻住藏；<a id="a-Fm"></a>知一切诸佛菩萨是发生欢喜净信藏。<a id="a-Fn"></a>是为十。<a id="a-Fo"></a>若诸菩萨安住此法，<a id="a-Fp"></a>则得一切诸佛无上智慧法藏，<a id="a-Fq"></a>悉能调伏一切众生。</p>
  <p id="aFr">“佛子，<a id="a-Fs"></a>菩萨摩诃萨有十种律仪。<a id="a-Ft"></a>何等为十？<a id="a-Fu"></a>所谓：<a id="a-Fv"></a>于一切佛法不生诽谤律仪；<a id="a-Fw"></a>于一切佛所信乐心不可坏律仪；<a id="a-Fx"></a>于一切菩萨所起尊重恭敬律仪；<a id="a-Fy"></a>于一切善知识所终不舍爱乐心律仪；<a id="a-Fz"></a>于一切声闻、<a id="a-G0"></a>独觉不生忆念心律仪；<a id="a-G1"></a>远离一切退菩萨道律仪；<a id="a-G2"></a>不起一切损害众生心律仪；<a id="a-G3"></a>修一切善根皆令究竟律仪；<a id="a-G4"></a>于一切魔悉能降伏律仪；<a id="a-G5"></a>于一切波罗蜜皆令满足律仪。<a id="a-G6"></a>是为十。<a id="a-G7"></a>若诸菩萨安住此法，<a id="a-G8"></a>则得无上大智律仪。</p>
  <p id="aG9">“佛子，<a id="a-GA"></a>菩萨摩诃萨有十种自在。<a id="a-GB"></a>何等为十？<a id="a-GC"></a>所谓：<a id="a-GD"></a>命自在，<a id="a-GE"></a>于不可说劫住寿命故；<a id="a-GF"></a>心自在，<a id="a-GG"></a>智慧能入阿僧祇诸三昧故；<a id="a-GH"></a>资具自在，<a id="a-GI"></a>能以无量庄严庄严一切世界故；<a id="a-GJ"></a>业自在，<a id="a-GK"></a>随时受报故；<a id="a-GL"></a>受生自在，<a id="a-GM"></a>于一切世界示现受生故；<a id="a-GN"></a>解自在，<a id="a-GO"></a>于一切世界见佛充满故；<a id="a-GP"></a>愿自在，<a id="a-GQ"></a>随欲随时于诸刹中成正觉故；<a id="a-GR"></a>神力自在，<a id="a-GS"></a>示现一切大神变故；<a id="a-GT"></a>法自在，<a id="a-GU"></a>示现无边诸法门故；<a id="a-GV"></a>智自在，<a id="a-GW"></a>于念念中示现如来十力、<a id="a-GX"></a>无畏、<a id="a-GY"></a>成正觉故。<a id="a-GZ"></a>是为十。<a id="a-Ga"></a>若诸菩萨安住此法，<a id="a-Gb"></a>则得圆满一切诸佛诸波罗蜜智慧神力菩提自在。</p>
 </body>
</html>