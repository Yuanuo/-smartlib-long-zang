<!doctype html>
<html id="z3IBTVAIK" data-ver="1684">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十八</h1>
  <h2 id="a2">入法界品第三十九之九</h2>
  <p id="a3">尔时，<a id="a-4"></a>善财童子，<a id="a-5"></a>大智光明照启其心，<a id="a-6"></a>思惟观察见诸法性，<a id="a-7"></a>得了知一切言音陀罗尼门，<a id="a-8"></a>得受持一切法轮陀罗尼门，<a id="a-9"></a>得与一切众生作所归依大悲力，<a id="a-A"></a>得观察一切法义理光明门，<a id="a-B"></a>得充满法界清净愿，<a id="a-C"></a>得普照十方一切法智光明，<a id="a-D"></a>得遍庄严一切世界自在力，<a id="a-E"></a>得普发起一切菩萨业圆满愿。</p>
  <p id="aF">渐次游行，<a id="a-G"></a>至险难国宝庄严城，<a id="a-H"></a>处处寻觅婆须蜜多女。</p>
  <p id="aI">城中有人不知此女功德智慧，<a id="a-J"></a>作如是念：<a id="a-K"></a>“今此童子，<a id="a-L"></a>诸根寂静，<a id="a-M"></a>智慧明了，<a id="a-N"></a>不迷不乱，<a id="a-O"></a>谛视一寻，<a id="a-P"></a>无有疲懈，<a id="a-Q"></a>无所取著，<a id="a-R"></a>目视不瞬，<a id="a-S"></a>心无所动，<a id="a-T"></a>甚深宽广，<a id="a-U"></a>犹如大海；<a id="a-V"></a>不应于此婆须蜜女，<a id="a-W"></a>有贪爱心，<a id="a-X"></a>有颠倒心，<a id="a-Y"></a>生于净想，<a id="a-Z"></a>生于欲想；<a id="a-a"></a>不应为此女色所摄。<a id="a-b"></a>此童子者，<a id="a-c"></a>不行魔行，<a id="a-d"></a>不入魔境，<a id="a-e"></a>不没欲泥，<a id="a-f"></a>不被魔缚，<a id="a-g"></a>不应作处已能不作，<a id="a-h"></a>有何等意而求此女？<a id="a-i"></a>”</p>
  <p id="aj">其中有人先知此女有智慧者，<a id="a-k"></a>告善财言：<a id="a-l"></a>“善哉！<a id="a-m"></a>善哉！<a id="a-n"></a>善男子，<a id="a-o"></a>汝今乃能推求寻觅婆须蜜女，<a id="a-p"></a>汝已获得广大善利。<a id="a-q"></a>善男子，<a id="a-r"></a>汝应决定求佛果位，<a id="a-s"></a>决定欲为一切众生作所依怙，<a id="a-t"></a>决定欲拔一切众生贪爱毒箭，<a id="a-u"></a>决定欲破一切众生于女色中所有净想。<a id="a-v"></a>善男子，<a id="a-w"></a>婆须蜜女于此城内市廛之北自宅中住。<a id="a-x"></a>”</p>
  <p id="ay">时，<a id="a-z"></a>善财童子闻是语已，<a id="a-10"></a>欢喜踊跃，<a id="a-11"></a>往诣其门。<a id="a-12"></a>见其住宅广博严丽，<a id="a-13"></a>宝墙、<a id="a-14"></a>宝树及以宝堑，<a id="a-15"></a>一一皆有十重围绕；<a id="a-16"></a>其宝堑中，<a id="a-17"></a>香水盈满，<a id="a-18"></a>金沙布地，<a id="a-19"></a>诸天宝华、<a id="a-1A"></a>优钵罗华、<a id="a-1B"></a>波头摩华、<a id="a-1C"></a>拘物头华、<a id="a-1D"></a>芬陀利华遍覆水上；<a id="a-1E"></a>宫殿、<a id="a-1F"></a>楼阁处处分布，<a id="a-1G"></a>门闼、<a id="a-1H"></a>窗牖相望间列，<a id="a-1I"></a>咸施网铎，<a id="a-1J"></a>悉置幡幢，<a id="a-1K"></a>无量珍奇以为严饰；<a id="a-1L"></a>琉璃为地，<a id="a-1M"></a>众宝间错，<a id="a-1N"></a>烧诸沉水，<a id="a-1O"></a>涂以栴檀，<a id="a-1P"></a>悬众宝铃，<a id="a-1Q"></a>风动成音，<a id="a-1R"></a>散诸天华遍布其地；<a id="a-1S"></a>种种严丽不可称说，<a id="a-1T"></a>诸珍宝藏其数百千，<a id="a-1U"></a>十大园林以为庄严。</p>
  <p id="a1V">尔时，<a id="a-1W"></a>善财见此女人，<a id="a-1X"></a>颜貌端严，<a id="a-1Y"></a>色相圆满，<a id="a-1Z"></a>皮肤金色，<a id="a-1a"></a>目发绀青，<a id="a-1b"></a>不长不短，<a id="a-1c"></a>不粗不细，<a id="a-1d"></a>欲界人、<a id="a-1e"></a>天无能与比；<a id="a-1f"></a>音声美妙超诸梵世，<a id="a-1g"></a>一切众生差别言音，<a id="a-1h"></a>悉皆具足，<a id="a-1i"></a>无不解了；<a id="a-1j"></a>深达字义，<a id="a-1k"></a>善巧谈说，<a id="a-1l"></a>得如幻智，<a id="a-1m"></a>入方便门；<a id="a-1n"></a>众宝璎珞及诸严具庄严其身，<a id="a-1o"></a>如意摩尼以为宝冠而冠其首；<a id="a-1p"></a>复有无量眷属围绕，<a id="a-1q"></a>皆共善根同一行愿，<a id="a-1r"></a>福德大藏具足无尽。<a id="a-1s"></a>时，<a id="a-1t"></a>婆须蜜多女从其身出广大光明，<a id="a-1u"></a>普照宅中一切宫殿；<a id="a-1v"></a>遇斯光者，<a id="a-1w"></a>身得清凉。</p>
  <p id="a1x">尔时，<a id="a-1y"></a>善财前诣其所，<a id="a-1z"></a>顶礼其足，<a id="a-20"></a>合掌而住，<a id="a-21"></a>白言：<a id="a-22"></a>“圣者，<a id="a-23"></a>我已先发阿耨多罗三藐三菩提心，<a id="a-24"></a>而未知菩萨云何学菩萨行？<a id="a-25"></a>云何修菩萨道？<a id="a-26"></a>我闻圣者善能教诲，<a id="a-27"></a>愿为我说！<a id="a-28"></a>”</p>
  <p id="a29">彼即告言：<a id="a-2A"></a>“善男子，<a id="a-2B"></a>我得菩萨解脱，<a id="a-2C"></a>名离贪欲际，<a id="a-2D"></a>随其欲乐而为现身。<a id="a-2E"></a>若天见我，<a id="a-2F"></a>我为天女，<a id="a-2G"></a>形貌、<a id="a-2H"></a>光明殊胜无比；<a id="a-2I"></a>如是乃至人非人等而见我者，<a id="a-2J"></a>我即为现人非人女，<a id="a-2K"></a>随其乐欲皆令得见。</p>
  <p id="a2L">“若有众生欲意所缠来诣我所，<a id="a-2M"></a>我为说法，<a id="a-2N"></a>彼闻法已，<a id="a-2O"></a>则离贪欲，<a id="a-2P"></a>得菩萨无著境界三昧；<a id="a-2Q"></a>若有众生暂见于我，<a id="a-2R"></a>则离贪欲，<a id="a-2S"></a>得菩萨欢喜三昧；<a id="a-2T"></a>若有众生暂与我语，<a id="a-2U"></a>则离贪欲，<a id="a-2V"></a>得菩萨无碍音声三昧；<a id="a-2W"></a>若有众生暂执我手，<a id="a-2X"></a>则离贪欲，<a id="a-2Y"></a>得菩萨遍往一切佛刹三昧；<a id="a-2Z"></a>若有众生暂升我座，<a id="a-2a"></a>则离贪欲，<a id="a-2b"></a>得菩萨解脱光明三昧；<a id="a-2c"></a>若有众生暂观于我，<a id="a-2d"></a>则离贪欲，<a id="a-2e"></a>得菩萨寂静庄严三昧；<a id="a-2f"></a>若有众生见我频申，<a id="a-2g"></a>则离贪欲，<a id="a-2h"></a>得菩萨摧伏外道三昧；<a id="a-2i"></a>若有众生见我目瞬，<a id="a-2j"></a>则离贪欲，<a id="a-2k"></a>得菩萨佛境界光明三昧；<a id="a-2l"></a>若有众生抱持于我，<a id="a-2m"></a>则离贪欲，<a id="a-2n"></a>得菩萨摄一切众生恒不舍离三昧；<a id="a-2o"></a>若有众生唼我唇吻，<a id="a-2p"></a>则离贪欲，<a id="a-2q"></a>得菩萨增长一切众生福德藏三昧。<a id="a-2r"></a>凡有众生亲近于我，<a id="a-2s"></a>一切皆得住离贪际，<a id="a-2t"></a>入菩萨一切智地现前无碍解脱。<a id="a-2u"></a>”</p>
  <p id="a2v">善财白言：<a id="a-2w"></a>“圣者种何善根、<a id="a-2x"></a>修何福业，<a id="a-2y"></a>而得成就如是自在？<a id="a-2z"></a>”</p>
  <p id="a30">答言：<a id="a-31"></a>“善男子，<a id="a-32"></a>我念过去，<a id="a-33"></a>有佛出世，<a id="a-34"></a>名为高行；<a id="a-35"></a>其王都城，<a id="a-36"></a>名曰妙门。<a id="a-37"></a>善男子，<a id="a-38"></a>彼高行如来哀愍众生，<a id="a-39"></a>入于王城蹈彼门阃，<a id="a-3A"></a>其城一切悉皆震动，<a id="a-3B"></a>忽然广博，<a id="a-3C"></a>众宝庄严，<a id="a-3D"></a>无量光明递相映彻，<a id="a-3E"></a>种种宝华散布其地，<a id="a-3F"></a>诸天音乐同时俱奏，<a id="a-3G"></a>一切诸天充满虚空。<a id="a-3H"></a>善男子，<a id="a-3I"></a>我于彼时，<a id="a-3J"></a>为长者妻，<a id="a-3K"></a>名曰善慧；<a id="a-3L"></a>见佛神力，<a id="a-3M"></a>心生觉悟，<a id="a-3N"></a>则与其夫往诣佛所，<a id="a-3O"></a>以一宝钱而为供养。<a id="a-3P"></a>是时，<a id="a-3Q"></a>文殊师利童子为佛侍者，<a id="a-3R"></a>为我说法，<a id="a-3S"></a>令发阿耨多罗三藐三菩提心。</p>
  <p id="a3T">“善男子，<a id="a-3U"></a>我唯知此菩萨离贪际解脱。<a id="a-3V"></a>如诸菩萨摩诃萨，<a id="a-3W"></a>成就无边巧方便智，<a id="a-3X"></a>其藏广大，<a id="a-3Y"></a>境界无比；<a id="a-3Z"></a>而我云何能知能说彼功德行？</p>
  <p id="a3a">“善男子，<a id="a-3b"></a>于此南方有城，<a id="a-3c"></a>名善度；<a id="a-3d"></a>中有居士，<a id="a-3e"></a>名鞞瑟胝罗，<a id="a-3f"></a>彼常供养栴檀座佛塔。<a id="a-3g"></a>汝诣彼问：<a id="a-3h"></a>菩萨云何学菩萨行、<a id="a-3i"></a>修菩萨道？<a id="a-3j"></a>”</p>
  <p id="a3k">时，<a id="a-3l"></a>善财童子顶礼其足，<a id="a-3m"></a>绕无量匝，<a id="a-3n"></a>殷勤瞻仰，<a id="a-3o"></a>辞退而去。</p>
  <p id="a3p">尔时，<a id="a-3q"></a>善财童子渐次游行，<a id="a-3r"></a>至善度城，<a id="a-3s"></a>诣居士宅，<a id="a-3t"></a>顶礼其足，<a id="a-3u"></a>合掌而立，<a id="a-3v"></a>白言：<a id="a-3w"></a>“圣者，<a id="a-3x"></a>我已先发阿耨多罗三藐三菩提心，<a id="a-3y"></a>而未知菩萨云何学菩萨行？<a id="a-3z"></a>云何修菩萨道？<a id="a-40"></a>我闻圣者善能诱诲，<a id="a-41"></a>愿为我说！<a id="a-42"></a>”</p>
  <p id="a43">居士告言：<a id="a-44"></a>“善男子，<a id="a-45"></a>我得菩萨解脱，<a id="a-46"></a>名不般涅槃际。<a id="a-47"></a>善男子，<a id="a-48"></a>我不生心言；<a id="a-49"></a>‘如是如来已般涅槃，<a id="a-4A"></a>如是如来现般涅槃，<a id="a-4B"></a>如是如来当般涅槃。<a id="a-4C"></a>’我知十方一切世界诸佛如来，<a id="a-4D"></a>毕竟无有般涅槃者，<a id="a-4E"></a>唯除为欲调伏众生而示现耳。</p>
  <p id="a4F">“善男子，<a id="a-4G"></a>我开栴檀座如来塔门时，<a id="a-4H"></a>得三昧，<a id="a-4I"></a>名佛种无尽。<a id="a-4J"></a>善男子，<a id="a-4K"></a>我念念中入此三昧，<a id="a-4L"></a>念念得知一切无量殊胜之事。<a id="a-4M"></a>”</p>
  <p id="a4N">善财白言：<a id="a-4O"></a>“此三昧者，<a id="a-4P"></a>境界云何？<a id="a-4Q"></a>”</p>
  <p id="a4R">居士答言：<a id="a-4S"></a>“善男子，<a id="a-4T"></a>我入此三昧，<a id="a-4U"></a>随其次第，<a id="a-4V"></a>见此世界一切诸佛，<a id="a-4W"></a>所谓：<a id="a-4X"></a>迦葉佛、<a id="a-4Y"></a>拘那含牟尼佛、<a id="a-4Z"></a>拘留孙佛、<a id="a-4a"></a>尸弃佛、<a id="a-4b"></a>毗婆尸佛、<a id="a-4c"></a>提舍佛、<a id="a-4d"></a>弗沙佛、<a id="a-4e"></a>无上胜佛、<a id="a-4f"></a>无上莲华佛；<a id="a-4g"></a>如是等而为上首，<a id="a-4h"></a>于一念顷，<a id="a-4i"></a>得见百佛，<a id="a-4j"></a>得见千佛，<a id="a-4k"></a>得见百千佛，<a id="a-4l"></a>得见亿佛、<a id="a-4m"></a>千亿佛、<a id="a-4n"></a>百千亿佛、<a id="a-4o"></a>阿庾多亿佛、<a id="a-4p"></a>那由他亿佛，<a id="a-4q"></a>乃至不可说不可说世界微尘数佛，<a id="a-4r"></a>如是一切，<a id="a-4s"></a>次第皆见。<a id="a-4t"></a>亦见彼佛，<a id="a-4u"></a>初始发心，<a id="a-4v"></a>种诸善根，<a id="a-4w"></a>获胜神通，<a id="a-4x"></a>成就大愿，<a id="a-4y"></a>修行妙行，<a id="a-4z"></a>具波罗蜜，<a id="a-50"></a>入菩萨地，<a id="a-51"></a>得清净忍，<a id="a-52"></a>摧伏魔军，<a id="a-53"></a>成正等觉，<a id="a-54"></a>国土清净，<a id="a-55"></a>众会围绕，<a id="a-56"></a>放大光明，<a id="a-57"></a>转妙法轮，<a id="a-58"></a>神通变现；<a id="a-59"></a>种种差别，<a id="a-5A"></a>我悉能持，<a id="a-5B"></a>我悉能忆，<a id="a-5C"></a>悉能观察，<a id="a-5D"></a>分别显示。<a id="a-5E"></a>未来弥勒佛等一切诸佛，<a id="a-5F"></a>现在毗卢遮那佛等一切诸佛，<a id="a-5G"></a>悉亦如是。<a id="a-5H"></a>如此世界，<a id="a-5I"></a>十方世界所有三世一切诸佛、<a id="a-5J"></a>声闻、<a id="a-5K"></a>独觉、<a id="a-5L"></a>诸菩萨众，<a id="a-5M"></a>悉亦如是。</p>
  <p id="a5N">“善男子，<a id="a-5O"></a>我唯得此菩萨所得不般涅槃际解脱。<a id="a-5P"></a>如诸菩萨摩诃萨，<a id="a-5Q"></a>以一念智普知三世，<a id="a-5R"></a>一念遍入一切三昧，<a id="a-5S"></a>如来智日恒照其心，<a id="a-5T"></a>于一切法无有分别，<a id="a-5U"></a>了一切佛悉皆平等、<a id="a-5V"></a>如来及我一切众生等无有二，<a id="a-5W"></a>知一切法自性清净，<a id="a-5X"></a>无有思虑，<a id="a-5Y"></a>无有动转，<a id="a-5Z"></a>而能普入一切世间，<a id="a-5a"></a>离诸分别，<a id="a-5b"></a>住佛法印，<a id="a-5c"></a>悉能开悟法界众生；<a id="a-5d"></a>而我云何能知能说彼功德行？</p>
  <p id="a5e">“善男子，<a id="a-5f"></a>于此南方有山，<a id="a-5g"></a>名补怛洛迦；<a id="a-5h"></a>彼有菩萨，<a id="a-5i"></a>名观自在。<a id="a-5j"></a>汝诣彼问：<a id="a-5k"></a>菩萨云何学菩萨行、<a id="a-5l"></a>修菩萨道？<a id="a-5m"></a>”</p>
  <p id="a5n">即说颂曰：</p>
  <p id="a5o">“海上有山多圣贤，<a id="a-5p"></a>众宝所成极清净，<a id="a-5q"></a>华果树林皆遍满，<a id="a-5r"></a>泉流池沼悉具足。</p>
  <p id="a5s">勇猛丈夫观自在，<a id="a-5t"></a>为利众生住此山；<a id="a-5u"></a>汝应往问诸功德，<a id="a-5v"></a>彼当示汝大方便。<a id="a-5w"></a>”</p>
  <p id="a5x">时，<a id="a-5y"></a>善财童子顶礼其足，<a id="a-5z"></a>绕无量匝已，<a id="a-60"></a>殷勤瞻仰，<a id="a-61"></a>辞退而去。</p>
  <p id="a62">尔时，<a id="a-63"></a>善财童子一心思惟彼居士教，<a id="a-64"></a>入彼菩萨解脱之藏，<a id="a-65"></a>得彼菩萨能随念力，<a id="a-66"></a>忆彼诸佛出现次第，<a id="a-67"></a>念彼诸佛相续次第，<a id="a-68"></a>持彼诸佛名号次第，<a id="a-69"></a>观彼诸佛所说妙法，<a id="a-6A"></a>知彼诸佛具足庄严，<a id="a-6B"></a>见彼诸佛成正等觉，<a id="a-6C"></a>了彼诸佛不思议业。</p>
  <p id="a6D">渐次游行，<a id="a-6E"></a>至于彼山，<a id="a-6F"></a>处处求觅此大菩萨。<a id="a-6G"></a>见其西面岩谷之中，<a id="a-6H"></a>泉流萦映，<a id="a-6I"></a>树林蓊郁，<a id="a-6J"></a>香草柔软，<a id="a-6K"></a>右旋布地。<a id="a-6L"></a>观自在菩萨于金刚宝石上结跏趺坐，<a id="a-6M"></a>无量菩萨皆坐宝石恭敬围绕，<a id="a-6N"></a>而为宣说大慈悲法，<a id="a-6O"></a>令其摄受一切众生。</p>
  <p id="a6P">善财见已，<a id="a-6Q"></a>欢喜踊跃，<a id="a-6R"></a>合掌谛观，<a id="a-6S"></a>目不暂瞬，<a id="a-6T"></a>作如是念：<a id="a-6U"></a>“善知识者，<a id="a-6V"></a>则是如来；<a id="a-6W"></a>善知识者，<a id="a-6X"></a>一切法云；<a id="a-6Y"></a>善知识者，<a id="a-6Z"></a>诸功德藏；<a id="a-6a"></a>善知识者，<a id="a-6b"></a>难可值遇；<a id="a-6c"></a>善知识者，<a id="a-6d"></a>十力宝因；<a id="a-6e"></a>善知识者，<a id="a-6f"></a>无尽智炬；<a id="a-6g"></a>善知识者，<a id="a-6h"></a>福德根芽；<a id="a-6i"></a>善知识者，<a id="a-6j"></a>一切智门；<a id="a-6k"></a>善知识者，<a id="a-6l"></a>智海导师；<a id="a-6m"></a>善知识者，<a id="a-6n"></a>至一切智助道之具。<a id="a-6o"></a>”便即往诣大菩萨所。</p>
  <p id="a6p">尔时，<a id="a-6q"></a>观自在菩萨遥见善财，<a id="a-6r"></a>告言：<a id="a-6s"></a>“善来！<a id="a-6t"></a>汝发大乘意普摄众生，<a id="a-6u"></a>起正直心专求佛法，<a id="a-6v"></a>大悲深重救护一切，<a id="a-6w"></a>普贤妙行相续现前，<a id="a-6x"></a>大愿深心圆满清净，<a id="a-6y"></a>勤求佛法悉能领受，<a id="a-6z"></a>积集善根恒无厌足，<a id="a-70"></a>顺善知识不违其教；<a id="a-71"></a>从文殊师利功德智慧大海所生，<a id="a-72"></a>其心成熟，<a id="a-73"></a>得佛势力；<a id="a-74"></a>已获广大三昧光明，<a id="a-75"></a>专意希求甚深妙法，<a id="a-76"></a>常见诸佛生大欢喜，<a id="a-77"></a>智慧清净犹如虚空，<a id="a-78"></a>既自明了复为他说，<a id="a-79"></a>安住如来智慧光明。<a id="a-7A"></a>”</p>
  <p id="a7B">尔时，<a id="a-7C"></a>善财童子顶礼观自在菩萨足，<a id="a-7D"></a>绕无数匝，<a id="a-7E"></a>合掌而住，<a id="a-7F"></a>白言：<a id="a-7G"></a>“圣者，<a id="a-7H"></a>我已先发阿耨多罗三藐三菩提心，<a id="a-7I"></a>而未知菩萨云何学菩萨行？<a id="a-7J"></a>云何修菩萨道？<a id="a-7K"></a>我闻圣者善能教诲，<a id="a-7L"></a>愿为我说！<a id="a-7M"></a>”</p>
  <p id="a7N">菩萨告言：<a id="a-7O"></a>“善哉！<a id="a-7P"></a>善哉！<a id="a-7Q"></a>善男子，<a id="a-7R"></a>汝已能发阿耨多罗三藐三菩提心。</p>
  <p id="a7S">“善男子，<a id="a-7T"></a>我已成就菩萨大悲行解脱门。<a id="a-7U"></a>善男子，<a id="a-7V"></a>我以此菩萨大悲行门，<a id="a-7W"></a>平等教化一切众生相续不断。</p>
  <p id="a7X">“善男子，<a id="a-7Y"></a>我住此大悲行门，<a id="a-7Z"></a>常在一切诸如来所，<a id="a-7a"></a>普现一切众生之前。<a id="a-7b"></a>或以布施，<a id="a-7c"></a>摄取众生；<a id="a-7d"></a>或以爱语，<a id="a-7e"></a>或以利行，<a id="a-7f"></a>或以同事，<a id="a-7g"></a>摄取众生；<a id="a-7h"></a>或现色身，<a id="a-7i"></a>摄取众生；<a id="a-7j"></a>或现种种不思议色净光明网，<a id="a-7k"></a>摄取众生；<a id="a-7l"></a>或以音声，<a id="a-7m"></a>或以威仪，<a id="a-7n"></a>或为说法，<a id="a-7o"></a>或现神变，<a id="a-7p"></a>令其心悟而得成熟；<a id="a-7q"></a>或为化现同类之形，<a id="a-7r"></a>与其共居而成熟之。</p>
  <p id="a7s">“善男子，<a id="a-7t"></a>我修行此大悲行门，<a id="a-7u"></a>愿常救护一切众生；<a id="a-7v"></a>愿一切众生，<a id="a-7w"></a>离险道怖，<a id="a-7x"></a>离热恼怖，<a id="a-7y"></a>离迷惑怖，<a id="a-7z"></a>离系缚怖，<a id="a-80"></a>离杀害怖，<a id="a-81"></a>离贫穷怖，<a id="a-82"></a>离不活怖，<a id="a-83"></a>离恶名怖，<a id="a-84"></a>离于死怖，<a id="a-85"></a>离大众怖，<a id="a-86"></a>离恶趣怖，<a id="a-87"></a>离黑暗怖，<a id="a-88"></a>离迁移怖，<a id="a-89"></a>离爱别怖，<a id="a-8A"></a>离冤会怖，<a id="a-8B"></a>离逼迫身怖，<a id="a-8C"></a>离逼迫心怖，<a id="a-8D"></a>离忧悲怖。<a id="a-8E"></a>复作是愿：<a id="a-8F"></a>‘愿诸众生，<a id="a-8G"></a>若念于我，<a id="a-8H"></a>若称我名，<a id="a-8I"></a>若见我身，<a id="a-8J"></a>皆得免离一切怖畏。<a id="a-8K"></a>’善男子，<a id="a-8L"></a>我以此方便，<a id="a-8M"></a>令诸众生离怖畏已，<a id="a-8N"></a>复教令发阿耨多罗三藐三菩提心永不退转。</p>
  <p id="a8O">“善男子，<a id="a-8P"></a>我唯得此菩萨大悲行门。<a id="a-8Q"></a>如诸菩萨摩诃萨，<a id="a-8R"></a>已净普贤一切愿，<a id="a-8S"></a>已住普贤一切行，<a id="a-8T"></a>常行一切诸善法，<a id="a-8U"></a>常入一切诸三昧，<a id="a-8V"></a>常住一切无边劫，<a id="a-8W"></a>常知一切三世法，<a id="a-8X"></a>常诣一切无边刹，<a id="a-8Y"></a>常息一切众生恶，<a id="a-8Z"></a>常长一切众生善，<a id="a-8a"></a>常绝众生生死流；<a id="a-8b"></a>而我云何能知能说彼功德行？<a id="a-8c"></a>”</p>
  <p id="a8d">尔时，<a id="a-8e"></a>东方有一菩萨，<a id="a-8f"></a>名曰正趣，<a id="a-8g"></a>从空中来，<a id="a-8h"></a>至娑婆世界轮围山顶，<a id="a-8i"></a>以足按地；<a id="a-8j"></a>其娑婆世界六种震动，<a id="a-8k"></a>一切皆以众宝庄严。<a id="a-8l"></a>正趣菩萨放身光明，<a id="a-8m"></a>映蔽一切日、<a id="a-8n"></a>月、<a id="a-8o"></a>星、<a id="a-8p"></a>电，<a id="a-8q"></a>天龙八部、<a id="a-8r"></a>释、<a id="a-8s"></a>梵、<a id="a-8t"></a>护世所有光明皆如聚墨；<a id="a-8u"></a>其光普照一切地狱、<a id="a-8v"></a>畜生、<a id="a-8w"></a>饿鬼、<a id="a-8x"></a>阎罗王处，<a id="a-8y"></a>令诸恶趣，<a id="a-8z"></a>众苦皆灭，<a id="a-90"></a>烦恼不起，<a id="a-91"></a>忧悲悉离。<a id="a-92"></a>又于一切诸佛国土，<a id="a-93"></a>普雨一切华香、<a id="a-94"></a>璎珞、<a id="a-95"></a>衣服、<a id="a-96"></a>幢盖；<a id="a-97"></a>如是所有诸庄严具，<a id="a-98"></a>供养于佛。<a id="a-99"></a>复随众生心之所乐，<a id="a-9A"></a>普于一切诸宫殿中而现其身，<a id="a-9B"></a>令其见者皆悉欢喜，<a id="a-9C"></a>然后来诣观自在所。</p>
  <p id="a9D">时，<a id="a-9E"></a>观自在菩萨告善财言：<a id="a-9F"></a>“善男子，<a id="a-9G"></a>汝见正趣菩萨来此会不？<a id="a-9H"></a>”</p>
  <p id="a9I">白言：<a id="a-9J"></a>“已见。<a id="a-9K"></a>”</p>
  <p id="a9L">告言：<a id="a-9M"></a>“善男子，<a id="a-9N"></a>汝可往问：<a id="a-9O"></a>菩萨云何学菩萨行、<a id="a-9P"></a>修菩萨道？<a id="a-9Q"></a>”</p>
  <p id="a9R">尔时，<a id="a-9S"></a>善财童子敬承其教，<a id="a-9T"></a>遽即往诣彼菩萨所，<a id="a-9U"></a>顶礼其足，<a id="a-9V"></a>合掌而立，<a id="a-9W"></a>白言：<a id="a-9X"></a>“圣者，<a id="a-9Y"></a>我已先发阿耨多罗三藐三菩提心，<a id="a-9Z"></a>而未知菩萨云何学菩萨行？<a id="a-9a"></a>云何修菩萨道？<a id="a-9b"></a>我闻圣者善能教诲，<a id="a-9c"></a>愿为我说！<a id="a-9d"></a>”</p>
  <p id="a9e">正趣菩萨言：<a id="a-9f"></a>“善男子，<a id="a-9g"></a>我得菩萨解脱，<a id="a-9h"></a>名普门速疾行。<a id="a-9i"></a>”</p>
  <p id="a9j">善财言：<a id="a-9k"></a>“圣者，<a id="a-9l"></a>于何佛所得此法门？<a id="a-9m"></a>所从来刹，<a id="a-9n"></a>去此几何？<a id="a-9o"></a>发来久如？<a id="a-9p"></a>”</p>
  <p id="a9q">告言：<a id="a-9r"></a>“善男子，<a id="a-9s"></a>此事难知，<a id="a-9t"></a>一切世间天、<a id="a-9u"></a>人、<a id="a-9v"></a>阿修罗、<a id="a-9w"></a>沙门、<a id="a-9x"></a>婆罗门等所不能了；<a id="a-9y"></a>唯勇猛精进无退无怯诸菩萨众，<a id="a-9z"></a>已为一切善友所摄、<a id="a-A0"></a>诸佛所念，<a id="a-A1"></a>善根具足，<a id="a-A2"></a>志乐清净，<a id="a-A3"></a>得菩萨根，<a id="a-A4"></a>有智慧眼，<a id="a-A5"></a>能闻能持，<a id="a-A6"></a>能解能说。<a id="a-A7"></a>”</p>
  <p id="aA8">善财言：<a id="a-A9"></a>“圣者，<a id="a-AA"></a>我承佛神力、<a id="a-AB"></a>善知识力，<a id="a-AC"></a>能信能受，<a id="a-AD"></a>愿为我说！<a id="a-AE"></a>”</p>
  <p id="aAF">正趣菩萨言：<a id="a-AG"></a>“善男子，<a id="a-AH"></a>我从东方妙藏世界普胜生佛所而来此土，<a id="a-AI"></a>于彼佛所得此法门，<a id="a-AJ"></a>从彼发来已经不可说不可说佛刹微尘数劫，<a id="a-AK"></a>一一念中举不可说不可说佛刹微尘数步，<a id="a-AL"></a>一一步过不可说不可说世界微尘数佛刹。<a id="a-AM"></a>一一佛刹，<a id="a-AN"></a>我皆遍入，<a id="a-AO"></a>至其佛所，<a id="a-AP"></a>以妙供具而为供养；<a id="a-AQ"></a>此诸供具，<a id="a-AR"></a>皆是无上心所成，<a id="a-AS"></a>无作法所印，<a id="a-AT"></a>诸如来所忍，<a id="a-AU"></a>诸菩萨所叹。<a id="a-AV"></a>善男子，<a id="a-AW"></a>我又普见彼世界中一切众生，<a id="a-AX"></a>悉知其心，<a id="a-AY"></a>悉知其根，<a id="a-AZ"></a>随其欲解，<a id="a-Aa"></a>现身说法，<a id="a-Ab"></a>或放光明，<a id="a-Ac"></a>或施财宝，<a id="a-Ad"></a>种种方便，<a id="a-Ae"></a>教化调伏，<a id="a-Af"></a>无有休息。<a id="a-Ag"></a>如从东方，<a id="a-Ah"></a>南、<a id="a-Ai"></a>西、<a id="a-Aj"></a>北方，<a id="a-Ak"></a>四维、<a id="a-Al"></a>上、<a id="a-Am"></a>下，<a id="a-An"></a>亦复如是。</p>
  <p id="aAo">“善男子，<a id="a-Ap"></a>我唯得此菩萨普疾行解脱，<a id="a-Aq"></a>能疾周遍到一切处。<a id="a-Ar"></a>如诸菩萨摩诃萨，<a id="a-As"></a>普于十方无所不至，<a id="a-At"></a>智慧境界等无差别，<a id="a-Au"></a>善布其身悉遍法界，<a id="a-Av"></a>至一切道，<a id="a-Aw"></a>入一切刹，<a id="a-Ax"></a>知一切法，<a id="a-Ay"></a>到一切世，<a id="a-Az"></a>平等演说一切法门，<a id="a-B0"></a>同时照耀一切众生，<a id="a-B1"></a>于诸佛所不生分别，<a id="a-B2"></a>于一切处无有障碍；<a id="a-B3"></a>而我云何能知能说彼功德行？</p>
  <p id="aB4">“善男子，<a id="a-B5"></a>于此南方有城，<a id="a-B6"></a>名堕罗钵底；<a id="a-B7"></a>其中有神，<a id="a-B8"></a>名曰大天。<a id="a-B9"></a>汝诣彼问：<a id="a-BA"></a>菩萨云何学菩萨行、<a id="a-BB"></a>修菩萨道？<a id="a-BC"></a>”</p>
  <p id="aBD">时，<a id="a-BE"></a>善财童子顶礼其足，<a id="a-BF"></a>绕无数匝，<a id="a-BG"></a>殷勤瞻仰，<a id="a-BH"></a>辞退而去。</p>
  <p id="aBI">尔时，<a id="a-BJ"></a>善财童子入菩萨广大行，<a id="a-BK"></a>求菩萨智慧境，<a id="a-BL"></a>见菩萨神通事，<a id="a-BM"></a>念菩萨胜功德，<a id="a-BN"></a>生菩萨大欢喜，<a id="a-BO"></a>起菩萨坚精进，<a id="a-BP"></a>入菩萨不思议自在解脱，<a id="a-BQ"></a>行菩萨功德地，<a id="a-BR"></a>观菩萨三昧地，<a id="a-BS"></a>住菩萨总持地，<a id="a-BT"></a>入菩萨大愿地，<a id="a-BU"></a>得菩萨辩才地，<a id="a-BV"></a>成菩萨诸力地。</p>
  <p id="aBW">渐次游行，<a id="a-BX"></a>至于彼城，<a id="a-BY"></a>推问大天今在何所？<a id="a-BZ"></a>人咸告言：<a id="a-Ba"></a>“在此城内，<a id="a-Bb"></a>现广大身，<a id="a-Bc"></a>为众说法。<a id="a-Bd"></a>”</p>
  <p id="aBe">尔时，<a id="a-Bf"></a>善财至大天所，<a id="a-Bg"></a>顶礼其足，<a id="a-Bh"></a>于前合掌而作是言：<a id="a-Bi"></a>“圣者，<a id="a-Bj"></a>我已先发阿耨多罗三藐三菩提心，<a id="a-Bk"></a>而未知菩萨云何学菩萨行？<a id="a-Bl"></a>云何修菩萨道？<a id="a-Bm"></a>我闻圣者善能教诲，<a id="a-Bn"></a>愿为我说！<a id="a-Bo"></a>”</p>
  <p id="aBp">尔时，<a id="a-Bq"></a>大天长舒四手，<a id="a-Br"></a>取四大海水自洗其面，<a id="a-Bs"></a>持诸金华以散善财，<a id="a-Bt"></a>而告之言：<a id="a-Bu"></a>“善男子，<a id="a-Bv"></a>一切菩萨，<a id="a-Bw"></a>难可得见，<a id="a-Bx"></a>难可得闻，<a id="a-By"></a>希出世间，<a id="a-Bz"></a>于众生中最为第一，<a id="a-C0"></a>是诸人中芬陀利华，<a id="a-C1"></a>为众生归，<a id="a-C2"></a>为众生救，<a id="a-C3"></a>为诸世间作安隐处，<a id="a-C4"></a>为诸世间作大光明，<a id="a-C5"></a>示迷惑者安隐正道；<a id="a-C6"></a>为大导师，<a id="a-C7"></a>引诸众生入佛法门；<a id="a-C8"></a>为大法将，<a id="a-C9"></a>善能守护一切智城。<a id="a-CA"></a>菩萨如是难可值遇，<a id="a-CB"></a>唯身、<a id="a-CC"></a>语、<a id="a-CD"></a>意无过失者，<a id="a-CE"></a>然后乃得见其形像、<a id="a-CF"></a>闻其辩才，<a id="a-CG"></a>于一切时常现在前。</p>
  <p id="aCH">“善男子，<a id="a-CI"></a>我已成就菩萨解脱，<a id="a-CJ"></a>名为云网。<a id="a-CK"></a>”</p>
  <p id="aCL">善财言：<a id="a-CM"></a>“圣者，<a id="a-CN"></a>云网解脱境界云何？<a id="a-CO"></a>”</p>
  <p id="aCP">尔时，<a id="a-CQ"></a>大天于善财前，<a id="a-CR"></a>示现金聚、<a id="a-CS"></a>银聚、<a id="a-CT"></a>琉璃聚、<a id="a-CU"></a>玻璃聚、<a id="a-CV"></a>砗磲聚、<a id="a-CW"></a>玛瑙聚、<a id="a-CX"></a>大焰宝聚、<a id="a-CY"></a>离垢藏宝聚、<a id="a-CZ"></a>大光明宝聚、<a id="a-Ca"></a>普现十方宝聚、<a id="a-Cb"></a>宝冠聚、<a id="a-Cc"></a>宝印聚、<a id="a-Cd"></a>宝璎珞聚、<a id="a-Ce"></a>宝珰聚、<a id="a-Cf"></a>宝钏聚、<a id="a-Cg"></a>宝锁聚、<a id="a-Ch"></a>珠网聚、<a id="a-Ci"></a>种种摩尼宝聚、<a id="a-Cj"></a>一切庄严具聚、<a id="a-Ck"></a>如意摩尼聚，<a id="a-Cl"></a>皆如大山；<a id="a-Cm"></a>又复示现一切华、<a id="a-Cn"></a>一切鬘、<a id="a-Co"></a>一切香、<a id="a-Cp"></a>一切烧香、<a id="a-Cq"></a>一切涂香、<a id="a-Cr"></a>一切衣服、<a id="a-Cs"></a>一切幢幡、<a id="a-Ct"></a>一切音乐、<a id="a-Cu"></a>一切五欲娱乐之具，<a id="a-Cv"></a>皆如山积；<a id="a-Cw"></a>及现无数百千万亿诸童女众。<a id="a-Cx"></a>而彼大天告善财言：<a id="a-Cy"></a>“善男子，<a id="a-Cz"></a>可取此物，<a id="a-D0"></a>供养如来，<a id="a-D1"></a>修诸福德，<a id="a-D2"></a>并施一切，<a id="a-D3"></a>摄取众生，<a id="a-D4"></a>令其修学檀波罗蜜，<a id="a-D5"></a>能舍难舍。<a id="a-D6"></a>善男子，<a id="a-D7"></a>如我为汝，<a id="a-D8"></a>示现此物，<a id="a-D9"></a>教汝行施；<a id="a-DA"></a>为一切众生悉亦如是，<a id="a-DB"></a>皆令以此善根熏习，<a id="a-DC"></a>于三宝所、<a id="a-DD"></a>善知识所，<a id="a-DE"></a>恭敬供养，<a id="a-DF"></a>增长善法，<a id="a-DG"></a>发于无上菩提之意。</p>
  <p id="aDH">“善男子，<a id="a-DI"></a>若有众生贪著五欲，<a id="a-DJ"></a>自放逸者，<a id="a-DK"></a>为其示现不净境界；<a id="a-DL"></a>若有众生瞋恚、<a id="a-DM"></a>憍慢、<a id="a-DN"></a>多诤竞者，<a id="a-DO"></a>为其示现极可怖形，<a id="a-DP"></a>如罗刹等饮血啖肉；<a id="a-DQ"></a>令其见已，<a id="a-DR"></a>惊恐惶惧，<a id="a-DS"></a>心意调柔，<a id="a-DT"></a>舍离冤结。<a id="a-DU"></a>若有众生惛沉、<a id="a-DV"></a>懒惰，<a id="a-DW"></a>为其示现王、<a id="a-DX"></a>贼、<a id="a-DY"></a>水、<a id="a-DZ"></a>火及诸重疾；<a id="a-Da"></a>令其见已，<a id="a-Db"></a>心生惶怖，<a id="a-Dc"></a>知有忧苦而自勉策。<a id="a-Dd"></a>以如是等种种方便，<a id="a-De"></a>令舍一切诸不善行，<a id="a-Df"></a>修行善法；<a id="a-Dg"></a>令除一切波罗蜜障，<a id="a-Dh"></a>具波罗蜜；<a id="a-Di"></a>令超一切障碍险道，<a id="a-Dj"></a>到无障处。</p>
  <p id="aDk">“善男子，<a id="a-Dl"></a>我唯知此云网解脱。<a id="a-Dm"></a>如诸菩萨摩诃萨，<a id="a-Dn"></a>犹如帝释，<a id="a-Do"></a>已能摧伏一切烦恼阿修罗军；<a id="a-Dp"></a>犹如大水，<a id="a-Dq"></a>普能消灭一切众生诸烦恼火；<a id="a-Dr"></a>犹如猛火，<a id="a-Ds"></a>普能干竭一切众生诸爱欲水；<a id="a-Dt"></a>犹如大风，<a id="a-Du"></a>普能吹倒一切众生诸见取幢；<a id="a-Dv"></a>犹如金刚，<a id="a-Dw"></a>悉能摧破一切众生诸我见山。<a id="a-Dx"></a>而我云何能知能说彼功德行？</p>
  <p id="aDy">“善男子，<a id="a-Dz"></a>此阎浮提摩竭提国菩提场中，<a id="a-E0"></a>有主地神，<a id="a-E1"></a>其名安住。<a id="a-E2"></a>汝诣彼问：<a id="a-E3"></a>菩萨云何学菩萨行、<a id="a-E4"></a>修菩萨道？<a id="a-E5"></a>”</p>
  <p id="aE6">时，<a id="a-E7"></a>善财童子礼大天足，<a id="a-E8"></a>绕无数匝，<a id="a-E9"></a>辞退而去。</p>
  <p id="aEA">尔时，<a id="a-EB"></a>善财童子渐次游行，<a id="a-EC"></a>趣摩竭提国菩提场内安住神所，<a id="a-ED"></a>百万地神同在其中，<a id="a-EE"></a>更相谓言：<a id="a-EF"></a>“此来童子即是佛藏，<a id="a-EG"></a>必当普为一切众生作所依处，<a id="a-EH"></a>必当普坏一切众生无明[穀-禾+卵]藏。<a id="a-EI"></a>此人已生法王种中，<a id="a-EJ"></a>当以离垢无碍法缯而冠其首，<a id="a-EK"></a>当开智慧大珍宝藏，<a id="a-EL"></a>摧伏一切邪论异道。<a id="a-EM"></a>”</p>
  <p id="aEN">时，<a id="a-EO"></a>安住等百万地神，<a id="a-EP"></a>放大光明，<a id="a-EQ"></a>遍照三千大千世界，<a id="a-ER"></a>普令大地同时震吼，<a id="a-ES"></a>种种宝物处处庄严，<a id="a-ET"></a>影洁光流递相鉴彻；<a id="a-EU"></a>一切树叶俱时生长，<a id="a-EV"></a>一切华树咸共开敷，<a id="a-EW"></a>一切果树靡不成熟，<a id="a-EX"></a>一切河流递相灌注，<a id="a-EY"></a>一切池沼悉皆盈满；<a id="a-EZ"></a>雨细香雨遍洒其地，<a id="a-Ea"></a>风来吹华普散其上，<a id="a-Eb"></a>无数音乐一时俱奏，<a id="a-Ec"></a>天庄严具咸出美音；<a id="a-Ed"></a>牛王、<a id="a-Ee"></a>象王、<a id="a-Ef"></a>师子王等，<a id="a-Eg"></a>皆生欢喜，<a id="a-Eh"></a>踊跃、<a id="a-Ei"></a>哮吼，<a id="a-Ej"></a>犹如大山相击出声；<a id="a-Ek"></a>百千伏藏自然涌现。</p>
  <p id="aEl">时，<a id="a-Em"></a>安住地神告善财言：<a id="a-En"></a>“善来童子！<a id="a-Eo"></a>汝于此地曾种善根，<a id="a-Ep"></a>我为汝现，<a id="a-Eq"></a>汝欲见不？<a id="a-Er"></a>”</p>
  <p id="aEs">尔时，<a id="a-Et"></a>善财礼地神足，<a id="a-Eu"></a>绕无数匝，<a id="a-Ev"></a>合掌而立，<a id="a-Ew"></a>白言：<a id="a-Ex"></a>“圣者，<a id="a-Ey"></a>唯然！<a id="a-Ez"></a>欲见。<a id="a-F0"></a>”</p>
  <p id="aF1">时，<a id="a-F2"></a>安住地神以足按地，<a id="a-F3"></a>百千亿阿僧祇宝藏自然涌出，<a id="a-F4"></a>告言：<a id="a-F5"></a>“善男子，<a id="a-F6"></a>今此宝藏随逐于汝，<a id="a-F7"></a>是汝往昔善根果报，<a id="a-F8"></a>是汝福力之所摄受，<a id="a-F9"></a>汝应随意自在受用。</p>
  <p id="aFA">“善男子，<a id="a-FB"></a>我得菩萨解脱，<a id="a-FC"></a>名不可坏智慧藏，<a id="a-FD"></a>常以此法成就众生。</p>
  <p id="aFE">“善男子，<a id="a-FF"></a>我忆自从燃灯佛来，<a id="a-FG"></a>常随菩萨，<a id="a-FH"></a>恭敬守护，<a id="a-FI"></a>观察菩萨所有心行、<a id="a-FJ"></a>智慧境界、<a id="a-FK"></a>一切誓愿、<a id="a-FL"></a>诸清净行、<a id="a-FM"></a>一切三昧、<a id="a-FN"></a>广大神通、<a id="a-FO"></a>大自在力、<a id="a-FP"></a>无能坏法，<a id="a-FQ"></a>遍往一切诸佛国土，<a id="a-FR"></a>普受一切诸如来记，<a id="a-FS"></a>转于一切诸佛法轮，<a id="a-FT"></a>广说一切修多罗门，<a id="a-FU"></a>大法光明普皆照耀，<a id="a-FV"></a>教化调伏一切众生，<a id="a-FW"></a>示现一切诸佛神变，<a id="a-FX"></a>我皆能领受、<a id="a-FY"></a>皆能忆持。</p>
  <p id="aFZ">“善男子，<a id="a-Fa"></a>乃往古世，<a id="a-Fb"></a>过须弥山微尘数劫，<a id="a-Fc"></a>有劫名庄严，<a id="a-Fd"></a>世界名月幢，<a id="a-Fe"></a>佛号妙眼，<a id="a-Ff"></a>于彼佛所得此法门。<a id="a-Fg"></a>善男子，<a id="a-Fh"></a>我于此法门，<a id="a-Fi"></a>若入若出修习增长，<a id="a-Fj"></a>常见诸佛未曾舍离，<a id="a-Fk"></a>始从初得乃至贤劫，<a id="a-Fl"></a>于其中间，<a id="a-Fm"></a>值遇不可说不可说佛刹微尘数如来、<a id="a-Fn"></a>应、<a id="a-Fo"></a>正等觉，<a id="a-Fp"></a>悉皆承事，<a id="a-Fq"></a>恭敬供养；<a id="a-Fr"></a>亦见彼佛诣菩提座，<a id="a-Fs"></a>现大神力；<a id="a-Ft"></a>亦见彼佛所有一切功德善根。</p>
  <p id="aFu">“善男子，<a id="a-Fv"></a>我唯知此不可坏智慧藏法门。<a id="a-Fw"></a>如诸菩萨摩诃萨常随诸佛，<a id="a-Fx"></a>能持一切诸佛所说，<a id="a-Fy"></a>入一切佛甚深智慧，<a id="a-Fz"></a>念念充遍一切法界，<a id="a-G0"></a>等如来身，<a id="a-G1"></a>生诸佛心，<a id="a-G2"></a>具诸佛法，<a id="a-G3"></a>作诸佛事；<a id="a-G4"></a>而我云何能知能说彼功德行？</p>
  <p id="aG5">“善男子，<a id="a-G6"></a>此阎浮提摩竭提国迦毗罗城，<a id="a-G7"></a>有主夜神，<a id="a-G8"></a>名婆珊婆演底。<a id="a-G9"></a>汝诣彼问：<a id="a-GA"></a>菩萨云何学菩萨行、<a id="a-GB"></a>修菩萨道？<a id="a-GC"></a>”</p>
  <p id="aGD">时，<a id="a-GE"></a>善财童子礼地神足，<a id="a-GF"></a>绕无数匝，<a id="a-GG"></a>殷勤瞻仰，<a id="a-GH"></a>辞退而去。</p>
  <p id="aGI">尔时，<a id="a-GJ"></a>善财童子一心思惟安住神教，<a id="a-GK"></a>忆持菩萨不可沮坏智藏解脱，<a id="a-GL"></a>修其三昧，<a id="a-GM"></a>学其轨则，<a id="a-GN"></a>观其游戏，<a id="a-GO"></a>入其微妙，<a id="a-GP"></a>得其智慧，<a id="a-GQ"></a>达其平等，<a id="a-GR"></a>知其无边，<a id="a-GS"></a>测其甚深。</p>
  <p id="aGT">渐次游行，<a id="a-GU"></a>至于彼城，<a id="a-GV"></a>从东门入，<a id="a-GW"></a>伫立未久，<a id="a-GX"></a>便见日没。<a id="a-GY"></a>心念随顺诸菩萨教，<a id="a-GZ"></a>渴仰欲见彼主夜神，<a id="a-Ga"></a>于善知识生如来想，<a id="a-Gb"></a>复作是念：<a id="a-Gc"></a>“由善知识得周遍眼，<a id="a-Gd"></a>普能明见十方境界；<a id="a-Ge"></a>由善知识得广大解，<a id="a-Gf"></a>普能了达一切所缘；<a id="a-Gg"></a>由善知识得三昧眼，<a id="a-Gh"></a>普能观察一切法门；<a id="a-Gi"></a>由善知识得智慧眼，<a id="a-Gj"></a>普能明照十方刹海。<a id="a-Gk"></a>”</p>
  <p id="aGl">作是念时，<a id="a-Gm"></a>见彼夜神于虚空中，<a id="a-Gn"></a>处宝楼阁香莲华藏师子之座，<a id="a-Go"></a>身真金色，<a id="a-Gp"></a>目发绀青，<a id="a-Gq"></a>形貌端严，<a id="a-Gr"></a>见者欢喜，<a id="a-Gs"></a>众宝璎珞以为严饰，<a id="a-Gt"></a>身服朱衣，<a id="a-Gu"></a>首戴梵冠，<a id="a-Gv"></a>一切星宿炳然在体。<a id="a-Gw"></a>于其身上一一毛孔，<a id="a-Gx"></a>皆现化度无量无数恶道众生，<a id="a-Gy"></a>令其免离险难之像；<a id="a-Gz"></a>是诸众生，<a id="a-H0"></a>或生人中，<a id="a-H1"></a>或生天上，<a id="a-H2"></a>或有趣向二乘菩提，<a id="a-H3"></a>或有修行一切智道。<a id="a-H4"></a>又彼一一诸毛孔中，<a id="a-H5"></a>示现种种教化方便，<a id="a-H6"></a>或为现身，<a id="a-H7"></a>或为说法，<a id="a-H8"></a>或为示现声闻乘道，<a id="a-H9"></a>或为示现独觉乘道，<a id="a-HA"></a>或为示现诸菩萨行、<a id="a-HB"></a>菩萨勇猛、<a id="a-HC"></a>菩萨三昧、<a id="a-HD"></a>菩萨自在、<a id="a-HE"></a>菩萨住处、<a id="a-HF"></a>菩萨观察、<a id="a-HG"></a>菩萨师子频申、<a id="a-HH"></a>菩萨解脱游戏，<a id="a-HI"></a>如是种种成熟众生。</p>
  <p id="aHJ">善财童子见闻此已，<a id="a-HK"></a>心大欢喜，<a id="a-HL"></a>以身投地，<a id="a-HM"></a>礼夜神足，<a id="a-HN"></a>绕无数匝，<a id="a-HO"></a>于前合掌而作是言：<a id="a-HP"></a>“圣者，<a id="a-HQ"></a>我已先发阿耨多罗三藐三菩提心，<a id="a-HR"></a>我心冀望依善知识获诸如来功德法藏。<a id="a-HS"></a>唯愿示我一切智道，<a id="a-HT"></a>我行于中，<a id="a-HU"></a>至十力地！<a id="a-HV"></a>”</p>
  <p id="aHW">时，<a id="a-HX"></a>彼夜神告善财言：<a id="a-HY"></a>“善哉！<a id="a-HZ"></a>善哉！<a id="a-Ha"></a>善男子，<a id="a-Hb"></a>汝能深心敬善知识，<a id="a-Hc"></a>乐闻其语，<a id="a-Hd"></a>修行其教；<a id="a-He"></a>以修行故，<a id="a-Hf"></a>决定当得阿耨多罗三藐三菩提。</p>
  <p id="aHg">“善男子，<a id="a-Hh"></a>我得菩萨破一切众生痴暗法光明解脱。<a id="a-Hi"></a>善男子，<a id="a-Hj"></a>我于恶慧众生，<a id="a-Hk"></a>起大慈心；<a id="a-Hl"></a>于不善业众生，<a id="a-Hm"></a>起大悲心；<a id="a-Hn"></a>于作善业众生，<a id="a-Ho"></a>起于喜心；<a id="a-Hp"></a>于善恶二行众生，<a id="a-Hq"></a>起不二心；<a id="a-Hr"></a>于杂染众生，<a id="a-Hs"></a>起令生清净心；<a id="a-Ht"></a>于邪道众生，<a id="a-Hu"></a>起令生正行心；<a id="a-Hv"></a>于劣解众生，<a id="a-Hw"></a>起令兴大解心；<a id="a-Hx"></a>于乐生死众生，<a id="a-Hy"></a>起令舍轮转心；<a id="a-Hz"></a>于住二乘道众生，<a id="a-I0"></a>起令住一切智心。<a id="a-I1"></a>善男子，<a id="a-I2"></a>我以得此解脱故，<a id="a-I3"></a>常与如是心共相应。</p>
  <p id="aI4">“善男子，<a id="a-I5"></a>我于夜暗人静，<a id="a-I6"></a>鬼、<a id="a-I7"></a>神、<a id="a-I8"></a>盗贼、<a id="a-I9"></a>诸恶众生所游行时，<a id="a-IA"></a>密云重雾、<a id="a-IB"></a>恶风暴雨、<a id="a-IC"></a>日月星宿并皆昏蔽不见色时，<a id="a-ID"></a>见诸众生，<a id="a-IE"></a>若入于海，<a id="a-IF"></a>若行于陆，<a id="a-IG"></a>山林、<a id="a-IH"></a>旷野、<a id="a-II"></a>诸险难处，<a id="a-IJ"></a>或遭盗贼，<a id="a-IK"></a>或乏资粮，<a id="a-IL"></a>或迷惑方隅，<a id="a-IM"></a>或忘失道路，<a id="a-IN"></a>慞惶忧怖不能自出；<a id="a-IO"></a>我时即以种种方便而救济之。</p>
  <p id="aIP">“为海难者，<a id="a-IQ"></a>示作船师、<a id="a-IR"></a>鱼王、<a id="a-IS"></a>马王、<a id="a-IT"></a>龟王、<a id="a-IU"></a>象王、<a id="a-IV"></a>阿修罗王及以海神；<a id="a-IW"></a>为彼众生，<a id="a-IX"></a>止恶风雨，<a id="a-IY"></a>息大波浪，<a id="a-IZ"></a>引其道路，<a id="a-Ia"></a>示其洲岸，<a id="a-Ib"></a>令免怖畏，<a id="a-Ic"></a>悉得安隐。<a id="a-Id"></a>复作是念：<a id="a-Ie"></a>‘以此善根，<a id="a-If"></a>回施众生，<a id="a-Ig"></a>愿令舍离一切诸苦。<a id="a-Ih"></a>’</p>
  <p id="aIi">“为在陆地一切众生于夜暗中遭恐怖者，<a id="a-Ij"></a>现作日月及诸星宿、<a id="a-Ik"></a>晨霞、<a id="a-Il"></a>夕电种种光明，<a id="a-Im"></a>或作屋宅，<a id="a-In"></a>或为人众，<a id="a-Io"></a>令其得免恐怖之厄。<a id="a-Ip"></a>复作是念：<a id="a-Iq"></a>‘以此善根，<a id="a-Ir"></a>回施众生，<a id="a-Is"></a>悉令除灭诸烦恼暗。<a id="a-It"></a>’一切众生，<a id="a-Iu"></a>有惜寿命，<a id="a-Iv"></a>有爱名闻，<a id="a-Iw"></a>有贪财宝，<a id="a-Ix"></a>有重官位，<a id="a-Iy"></a>有著男女，<a id="a-Iz"></a>有恋妻妾，<a id="a-J0"></a>未称所求，<a id="a-J1"></a>多生忧怖；<a id="a-J2"></a>我皆救济，<a id="a-J3"></a>令其离苦。</p>
  <p id="aJ4">“为行山险而留难者，<a id="a-J5"></a>为作善神，<a id="a-J6"></a>现形亲近；<a id="a-J7"></a>为作好鸟，<a id="a-J8"></a>发音慰悦；<a id="a-J9"></a>为作灵药，<a id="a-JA"></a>舒光照耀；<a id="a-JB"></a>示其果树，<a id="a-JC"></a>示其泉井，<a id="a-JD"></a>示正直道，<a id="a-JE"></a>示平坦地，<a id="a-JF"></a>令其免离一切忧厄。</p>
  <p id="aJG">“为行旷野、<a id="a-JH"></a>稠林、<a id="a-JI"></a>险道，<a id="a-JJ"></a>藤萝所罥、<a id="a-JK"></a>云雾所暗而恐怖者，<a id="a-JL"></a>示其正道，<a id="a-JM"></a>令得出离。<a id="a-JN"></a>作是念言：<a id="a-JO"></a>‘愿一切众生，<a id="a-JP"></a>伐见稠林，<a id="a-JQ"></a>截爱罗网，<a id="a-JR"></a>出生死野，<a id="a-JS"></a>灭烦恼暗，<a id="a-JT"></a>入一切智平坦正道，<a id="a-JU"></a>到无畏处毕竟安乐。<a id="a-JV"></a>’</p>
  <p id="aJW">“善男子，<a id="a-JX"></a>若有众生，<a id="a-JY"></a>乐著国土而忧苦者；<a id="a-JZ"></a>我以方便，<a id="a-Ja"></a>令生厌离。<a id="a-Jb"></a>作是念言：<a id="a-Jc"></a>‘愿一切众生不著诸蕴，<a id="a-Jd"></a>住一切佛萨婆若境。<a id="a-Je"></a>’</p>
  <p id="aJf">“善男子，<a id="a-Jg"></a>若有众生，<a id="a-Jh"></a>乐著聚落，<a id="a-Ji"></a>贪爱宅舍，<a id="a-Jj"></a>常处黑暗，<a id="a-Jk"></a>受诸苦者；<a id="a-Jl"></a>我为说法，<a id="a-Jm"></a>令生厌离，<a id="a-Jn"></a>令法满足，<a id="a-Jo"></a>令依法住。<a id="a-Jp"></a>作是念言：<a id="a-Jq"></a>‘愿一切众生，<a id="a-Jr"></a>悉不贪乐六处聚落，<a id="a-Js"></a>速得出离生死境界，<a id="a-Jt"></a>究竟安住一切智城。<a id="a-Ju"></a>’</p>
  <p id="aJv">“善男子，<a id="a-Jw"></a>若有众生行暗夜中，<a id="a-Jx"></a>迷惑十方，<a id="a-Jy"></a>于平坦路生险难想，<a id="a-Jz"></a>于险难道起平坦想，<a id="a-K0"></a>以高为下，<a id="a-K1"></a>以下为高，<a id="a-K2"></a>其心迷惑，<a id="a-K3"></a>生大苦恼。<a id="a-K4"></a>我以方便舒光照及，<a id="a-K5"></a>若欲出者，<a id="a-K6"></a>示其门户；<a id="a-K7"></a>若欲行者，<a id="a-K8"></a>示其道路；<a id="a-K9"></a>欲度沟洫，<a id="a-KA"></a>示其桥梁；<a id="a-KB"></a>欲涉河海，<a id="a-KC"></a>与其船筏；<a id="a-KD"></a>乐观方者，<a id="a-KE"></a>示其险易安危之处；<a id="a-KF"></a>欲休息者，<a id="a-KG"></a>示其城邑、<a id="a-KH"></a>水、<a id="a-KI"></a>树之所。<a id="a-KJ"></a>作是念言：<a id="a-KK"></a>‘如我于此照除夜暗，<a id="a-KL"></a>令诸世事悉得宣叙；<a id="a-KM"></a>愿我普于一切众生生死长夜、<a id="a-KN"></a>无明暗处，<a id="a-KO"></a>以智慧光普皆照了。<a id="a-KP"></a>是诸众生无有智眼，<a id="a-KQ"></a>想心见倒之所覆翳，<a id="a-KR"></a>无常常想，<a id="a-KS"></a>无乐乐想，<a id="a-KT"></a>无我我想，<a id="a-KU"></a>不净净想，<a id="a-KV"></a>坚固执著我人众生、<a id="a-KW"></a>蕴界处法，<a id="a-KX"></a>迷惑因果，<a id="a-KY"></a>不识善恶，<a id="a-KZ"></a>杀害众生，<a id="a-Ka"></a>乃至邪见，<a id="a-Kb"></a>不孝父母，<a id="a-Kc"></a>不敬沙门及婆罗门，<a id="a-Kd"></a>不知恶人，<a id="a-Ke"></a>不识善人，<a id="a-Kf"></a>贪著恶事，<a id="a-Kg"></a>安住邪法，<a id="a-Kh"></a>毁谤如来，<a id="a-Ki"></a>坏正法轮，<a id="a-Kj"></a>于诸菩萨呰辱伤害，<a id="a-Kk"></a>轻大乘道，<a id="a-Kl"></a>断菩提心，<a id="a-Km"></a>于有恩人反加杀害，<a id="a-Kn"></a>于无恩处常怀冤结，<a id="a-Ko"></a>毁谤贤圣，<a id="a-Kp"></a>亲近恶伴，<a id="a-Kq"></a>盗塔寺物，<a id="a-Kr"></a>作五逆罪，<a id="a-Ks"></a>不久当堕三恶道处。<a id="a-Kt"></a>愿我速以大智光明，<a id="a-Ku"></a>破彼众生无明黑暗，<a id="a-Kv"></a>令其疾发阿耨多罗三藐三菩提心。<a id="a-Kw"></a>’既发心已，<a id="a-Kx"></a>示普贤乘，<a id="a-Ky"></a>开十力道，<a id="a-Kz"></a>亦示如来法王境界，<a id="a-L0"></a>亦示诸佛一切智城、<a id="a-L1"></a>诸佛所行、<a id="a-L2"></a>诸佛自在、<a id="a-L3"></a>诸佛成就、<a id="a-L4"></a>诸佛总持、<a id="a-L5"></a>一切诸佛共同一身、<a id="a-L6"></a>一切诸佛平等之处，<a id="a-L7"></a>令其安住。</p>
  <p id="aL8">“善男子，<a id="a-L9"></a>一切众生，<a id="a-LA"></a>或病所缠，<a id="a-LB"></a>或老所侵，<a id="a-LC"></a>或苦贫穷，<a id="a-LD"></a>或遭祸难，<a id="a-LE"></a>或犯王法，<a id="a-LF"></a>临当被刑，<a id="a-LG"></a>无所依怙，<a id="a-LH"></a>生大怖畏；<a id="a-LI"></a>我皆救济，<a id="a-LJ"></a>使得安隐。<a id="a-LK"></a>复作是念：<a id="a-LL"></a>‘愿我以法普摄众生，<a id="a-LM"></a>令其解脱一切烦恼、<a id="a-LN"></a>生老病死、<a id="a-LO"></a>忧悲苦患，<a id="a-LP"></a>近善知识，<a id="a-LQ"></a>常行法施，<a id="a-LR"></a>勤行善业，<a id="a-LS"></a>速得如来清净法身，<a id="a-LT"></a>住于究竟无变易处。<a id="a-LU"></a>’</p>
  <p id="aLV">“善男子，<a id="a-LW"></a>一切众生入见稠林，<a id="a-LX"></a>住于邪道，<a id="a-LY"></a>于诸境界起邪分别，<a id="a-LZ"></a>常行不善身、<a id="a-La"></a>语、<a id="a-Lb"></a>意业，<a id="a-Lc"></a>妄作种种诸邪苦行，<a id="a-Ld"></a>于非正觉生正觉想，<a id="a-Le"></a>于正觉所非正觉想，<a id="a-Lf"></a>为恶知识之所摄受，<a id="a-Lg"></a>以起恶见，<a id="a-Lh"></a>将堕恶道；<a id="a-Li"></a>我以种种诸方便门而为救护，<a id="a-Lj"></a>令住正见，<a id="a-Lk"></a>生人天中。<a id="a-Ll"></a>复作是念：<a id="a-Lm"></a>‘如我救此将坠恶道诸众生等，<a id="a-Ln"></a>愿我普救一切众生，<a id="a-Lo"></a>悉令解脱一切诸苦，<a id="a-Lp"></a>住波罗蜜出世圣道，<a id="a-Lq"></a>于一切智得不退转，<a id="a-Lr"></a>具普贤愿，<a id="a-Ls"></a>近一切智，<a id="a-Lt"></a>而不舍离诸菩萨行，<a id="a-Lu"></a>常勤教化一切众生。<a id="a-Lv"></a>’”</p>
  <p id="aLw">尔时，<a id="a-Lx"></a>婆珊婆演底主夜神，<a id="a-Ly"></a>欲重宣此解脱义，<a id="a-Lz"></a>承佛神力，<a id="a-M0"></a>观察十方，<a id="a-M1"></a>为善财童子而说颂曰：</p>
  <p id="aM2">“我此解脱门，<a id="a-M3"></a>生净法光明，<a id="a-M4"></a>能破愚痴暗，<a id="a-M5"></a>待时而演说。</p>
  <p id="aM6">我昔无边劫，<a id="a-M7"></a>勤行广大慈，<a id="a-M8"></a>普覆诸世间，<a id="a-M9"></a>佛子应修学。</p>
  <p id="aMA">寂静大悲海，<a id="a-MB"></a>出生三世佛，<a id="a-MC"></a>能灭众生苦，<a id="a-MD"></a>汝应入此门。</p>
  <p id="aME">能生世间乐，<a id="a-MF"></a>亦生出世乐，<a id="a-MG"></a>令我心欢喜，<a id="a-MH"></a>汝应入此门。</p>
  <p id="aMI">既舍有为患，<a id="a-MJ"></a>亦远声闻果，<a id="a-MK"></a>净修诸佛力，<a id="a-ML"></a>汝应入此门。</p>
  <p id="aMM">我目甚清净，<a id="a-MN"></a>普见十方刹，<a id="a-MO"></a>亦见其中佛，<a id="a-MP"></a>菩提树下坐，</p>
  <p id="aMQ">相好庄严身，<a id="a-MR"></a>无量众围绕，<a id="a-MS"></a>一一毛孔内，<a id="a-MT"></a>种种光明出；</p>
  <p id="aMU">见诸群生类，<a id="a-MV"></a>死此而生彼，<a id="a-MW"></a>轮回五趣中，<a id="a-MX"></a>常受无量苦。</p>
  <p id="aMY">我耳甚清净，<a id="a-MZ"></a>听之无不及，<a id="a-Ma"></a>一切语言海，<a id="a-Mb"></a>悉闻能忆持；</p>
  <p id="aMc">诸佛转法轮，<a id="a-Md"></a>其声妙无比，<a id="a-Me"></a>所有诸文字，<a id="a-Mf"></a>悉皆能忆持。</p>
  <p id="aMg">我鼻甚清净，<a id="a-Mh"></a>于法无所碍，<a id="a-Mi"></a>一切皆自在，<a id="a-Mj"></a>汝应入此门。</p>
  <p id="aMk">我舌甚广大，<a id="a-Ml"></a>净好能言说，<a id="a-Mm"></a>随应演妙法，<a id="a-Mn"></a>汝应入此门。</p>
  <p id="aMo">我身甚清净，<a id="a-Mp"></a>三世等如如，<a id="a-Mq"></a>随诸众生心，<a id="a-Mr"></a>一切悉皆现。</p>
  <p id="aMs">我心净无碍，<a id="a-Mt"></a>如空含万像，<a id="a-Mu"></a>普念诸如来，<a id="a-Mv"></a>而亦不分别。</p>
  <p id="aMw">了知无量刹，<a id="a-Mx"></a>一切诸心海，<a id="a-My"></a>诸根及欲乐，<a id="a-Mz"></a>而亦不分别。</p>
  <p id="aN0">我以大神通，<a id="a-N1"></a>震动无量刹，<a id="a-N2"></a>其身悉遍往，<a id="a-N3"></a>调彼难调众。</p>
  <p id="aN4">我福甚广大，<a id="a-N5"></a>如空无有尽，<a id="a-N6"></a>供养诸如来，<a id="a-N7"></a>饶益一切众。</p>
  <p id="aN8">我智广清净，<a id="a-N9"></a>了知诸法海，<a id="a-NA"></a>除灭众生惑，<a id="a-NB"></a>汝应入此门。</p>
  <p id="aNC">我知三世佛，<a id="a-ND"></a>及以一切法，<a id="a-NE"></a>亦了彼方便，<a id="a-NF"></a>此门遍无等。</p>
  <p id="aNG">一一尘中见，<a id="a-NH"></a>三世一切刹，<a id="a-NI"></a>亦见彼诸佛，<a id="a-NJ"></a>此是普门力。</p>
  <p id="aNK">十方刹尘内，<a id="a-NL"></a>悉见卢舍那，<a id="a-NM"></a>菩提树下坐，<a id="a-NN"></a>成道演妙法。<a id="a-NO"></a>”</p>
  <p id="aNP">尔时，<a id="a-NQ"></a>善财童子白夜神言：<a id="a-NR"></a>“汝发阿耨多罗三藐三菩提心为几时耶？<a id="a-NS"></a>得此解脱其已久如，<a id="a-NT"></a>乃能如是饶益众生？<a id="a-NU"></a>”</p>
  <p id="aNV">其神答言：<a id="a-NW"></a>“善男子，<a id="a-NX"></a>乃往古世，<a id="a-NY"></a>过如须弥山微尘数劫，<a id="a-NZ"></a>有劫名寂静光，<a id="a-Na"></a>世界名出生妙宝，<a id="a-Nb"></a>有五亿佛于中出现。<a id="a-Nc"></a>彼世界中有四天下，<a id="a-Nd"></a>名宝月灯光，<a id="a-Ne"></a>有城，<a id="a-Nf"></a>名莲华光，<a id="a-Ng"></a>王名善法度，<a id="a-Nh"></a>以法施化，<a id="a-Ni"></a>成就七宝，<a id="a-Nj"></a>王四天下。<a id="a-Nk"></a>王有夫人，<a id="a-Nl"></a>名法慧月，<a id="a-Nm"></a>夜久眠寐。<a id="a-Nn"></a>时，<a id="a-No"></a>彼城东有一大林，<a id="a-Np"></a>名为寂住，<a id="a-Nq"></a>林中有一大菩提树，<a id="a-Nr"></a>名一切光摩尼王庄严身出生一切佛神力光明。<a id="a-Ns"></a>尔时，<a id="a-Nt"></a>有佛名一切法雷音王，<a id="a-Nu"></a>于此树下成等正觉，<a id="a-Nv"></a>放无量色广大光明，<a id="a-Nw"></a>遍照出生妙宝世界。<a id="a-Nx"></a>莲华城内有主夜神，<a id="a-Ny"></a>名为净月，<a id="a-Nz"></a>诣王夫人法慧月所，<a id="a-O0"></a>动身璎珞以觉夫人，<a id="a-O1"></a>而告之言：<a id="a-O2"></a>‘夫人当知，<a id="a-O3"></a>一切法雷音王如来，<a id="a-O4"></a>于寂住林成无上觉，<a id="a-O5"></a>及广为说诸佛功德自在神力、<a id="a-O6"></a>普贤菩萨所有行愿。<a id="a-O7"></a>’令王夫人发阿耨多罗三藐三菩提意，<a id="a-O8"></a>供养彼佛及诸菩萨、<a id="a-O9"></a>声闻、<a id="a-OA"></a>僧众。</p>
  <p id="aOB">“善男子，<a id="a-OC"></a>时王夫人法慧月者，<a id="a-OD"></a>岂异人乎？<a id="a-OE"></a>我身是也！</p>
  <p id="aOF">“我于彼佛所发菩提心种善根故，<a id="a-OG"></a>于须弥山微尘数劫，<a id="a-OH"></a>不生地狱、<a id="a-OI"></a>饿鬼、<a id="a-OJ"></a>畜生诸恶趣中，<a id="a-OK"></a>亦不生于下贱之家，<a id="a-OL"></a>诸根具足，<a id="a-OM"></a>无有众苦，<a id="a-ON"></a>于天人中福德殊胜，<a id="a-OO"></a>不生恶世，<a id="a-OP"></a>恒不离佛及诸菩萨、<a id="a-OQ"></a>大善知识，<a id="a-OR"></a>常于其所种植善根，<a id="a-OS"></a>经八十须弥山微尘数劫常受安乐，<a id="a-OT"></a>而未满足菩萨诸根。</p>
  <p id="aOU">“过此劫已，<a id="a-OV"></a>复过万劫，<a id="a-OW"></a>于贤劫前，<a id="a-OX"></a>有劫名无忧遍照，<a id="a-OY"></a>世界名离垢妙光。<a id="a-OZ"></a>其世界中净秽相杂，<a id="a-Oa"></a>有五百佛于中出现。<a id="a-Ob"></a>其第一佛，<a id="a-Oc"></a>名须弥幢寂静妙眼如来、<a id="a-Od"></a>应、<a id="a-Oe"></a>正等觉；<a id="a-Of"></a>我为：<a id="a-Og"></a>名称长者；<a id="a-Oh"></a>女名妙慧光明，<a id="a-Oi"></a>端正殊妙。<a id="a-Oj"></a>彼净月夜神，<a id="a-Ok"></a>以愿力故，<a id="a-Ol"></a>于离垢世界一四天下妙幢王城中生，<a id="a-Om"></a>作主夜神，<a id="a-On"></a>名清净眼。<a id="a-Oo"></a>我于一时，<a id="a-Op"></a>在父母边，<a id="a-Oq"></a>夜久眠息。<a id="a-Or"></a>彼清净眼来诣我所，<a id="a-Os"></a>震动我宅，<a id="a-Ot"></a>放大光明，<a id="a-Ou"></a>出现其身，<a id="a-Ov"></a>赞佛功德言：<a id="a-Ow"></a>‘妙眼如来坐菩提座，<a id="a-Ox"></a>始成正觉。<a id="a-Oy"></a>’劝喻于我及以父母并诸眷属，<a id="a-Oz"></a>令速见佛；<a id="a-P0"></a>自为前导，<a id="a-P1"></a>引至佛所，<a id="a-P2"></a>广兴供养。</p>
  <p id="aP3">“我才见佛，<a id="a-P4"></a>即得三昧，<a id="a-P5"></a>名出生见佛调伏众生三世智光明轮。<a id="a-P6"></a>获此三昧故，<a id="a-P7"></a>能忆念须弥山微尘数劫，<a id="a-P8"></a>亦见其中诸佛出现，<a id="a-P9"></a>于彼佛所听闻妙法；<a id="a-PA"></a>以闻法故，<a id="a-PB"></a>即得此破一切众生暗法光明解脱。<a id="a-PC"></a>得此解脱已，<a id="a-PD"></a>即见其身遍往佛刹微尘数世界，<a id="a-PE"></a>亦见彼世界所有诸佛，<a id="a-PF"></a>又见自身在其佛所；<a id="a-PG"></a>亦见彼世界一切众生，<a id="a-PH"></a>解其言音，<a id="a-PI"></a>识其根性，<a id="a-PJ"></a>知其往昔曾为善友之所摄受，<a id="a-PK"></a>随其所乐而为现身，<a id="a-PL"></a>令生欢喜。</p>
  <p id="aPM">“我时于彼所得解脱，<a id="a-PN"></a>念念增长，<a id="a-PO"></a>此心无间；<a id="a-PP"></a>又见自身遍往百佛刹微尘数世界，<a id="a-PQ"></a>此心无间；<a id="a-PR"></a>又见自身遍往千佛刹微尘数世界，<a id="a-PS"></a>此心无间；<a id="a-PT"></a>又见自身遍往百千佛刹微尘数世界。<a id="a-PU"></a>如是，<a id="a-PV"></a>念念乃至不可说不可说佛刹微尘数世界，<a id="a-PW"></a>亦见彼世界中一切如来；<a id="a-PX"></a>亦自见身在彼佛所，<a id="a-PY"></a>听闻妙法，<a id="a-PZ"></a>受持忆念，<a id="a-Pa"></a>观察决了；<a id="a-Pb"></a>亦知彼佛诸本事海、<a id="a-Pc"></a>诸大愿海，<a id="a-Pd"></a>彼诸如来严净佛刹，<a id="a-Pe"></a>我亦严净；<a id="a-Pf"></a>亦见彼世界一切众生，<a id="a-Pg"></a>随其所应而为现身教化调伏。<a id="a-Ph"></a>此解脱门，<a id="a-Pi"></a>念念增长，<a id="a-Pj"></a>如是乃至充满法界。</p>
  <p id="aPk">“善男子，<a id="a-Pl"></a>我唯知此菩萨破一切众生暗法光明解脱。<a id="a-Pm"></a>如诸菩萨摩诃萨，<a id="a-Pn"></a>成就普贤无边行愿，<a id="a-Po"></a>普入一切诸法界海，<a id="a-Pp"></a>得诸菩萨金刚智幢自在三昧，<a id="a-Pq"></a>出生大愿，<a id="a-Pr"></a>住持佛种；<a id="a-Ps"></a>于念念中，<a id="a-Pt"></a>成满一切大功德海，<a id="a-Pu"></a>严净一切广大世界；<a id="a-Pv"></a>以自在智，<a id="a-Pw"></a>教化成熟一切众生；<a id="a-Px"></a>以智慧日，<a id="a-Py"></a>灭除一切世间暗障；<a id="a-Pz"></a>以勇猛智，<a id="a-Q0"></a>觉悟一切众生惛睡；<a id="a-Q1"></a>以智慧月，<a id="a-Q2"></a>决了一切众生疑惑；<a id="a-Q3"></a>以清净音，<a id="a-Q4"></a>断除一切诸有执著；<a id="a-Q5"></a>于一切法界一一尘中，<a id="a-Q6"></a>示现一切自在神力，<a id="a-Q7"></a>智眼明净，<a id="a-Q8"></a>等见三世。<a id="a-Q9"></a>而我何能知其妙行、<a id="a-QA"></a>说其功德、<a id="a-QB"></a>入其境界、<a id="a-QC"></a>示其自在？</p>
  <p id="aQD">“善男子，<a id="a-QE"></a>此阎浮提摩竭提国菩提场内，<a id="a-QF"></a>有主夜神，<a id="a-QG"></a>名普德净光。<a id="a-QH"></a>我本从其发阿耨多罗三藐三菩提心，<a id="a-QI"></a>常以妙法开悟于我。<a id="a-QJ"></a>汝诣彼问：<a id="a-QK"></a>菩萨云何学菩萨行、<a id="a-QL"></a>修菩萨道。<a id="a-QM"></a>”</p>
  <p id="aQN">尔时，<a id="a-QO"></a>善财童子向婆珊婆演底神而说颂曰：</p>
  <p id="aQP">“见汝清净身，<a id="a-QQ"></a>相好超世间，<a id="a-QR"></a>如文殊师利，<a id="a-QS"></a>亦如宝山王。</p>
  <p id="aQT">汝法身清净，<a id="a-QU"></a>三世悉平等，<a id="a-QV"></a>世界悉入中，<a id="a-QW"></a>成坏无所碍。</p>
  <p id="aQX">我观一切趣，<a id="a-QY"></a>悉见汝形像，<a id="a-QZ"></a>一一毛孔中，<a id="a-Qa"></a>星月各分布。</p>
  <p id="aQb">汝心极广大，<a id="a-Qc"></a>如空遍十方，<a id="a-Qd"></a>诸佛悉入中，<a id="a-Qe"></a>清净无分别。</p>
  <p id="aQf">一一毛孔内，<a id="a-Qg"></a>悉放无数光，<a id="a-Qh"></a>十方诸佛所，<a id="a-Qi"></a>普雨庄严具。</p>
  <p id="aQj">一一毛孔内，<a id="a-Qk"></a>各现无数身，<a id="a-Ql"></a>十方诸国土，<a id="a-Qm"></a>方便度众生。</p>
  <p id="aQn">一一毛孔内，<a id="a-Qo"></a>示现无量刹，<a id="a-Qp"></a>随诸众生欲，<a id="a-Qq"></a>种种令清净。</p>
  <p id="aQr">若有诸众生，<a id="a-Qs"></a>闻名及见身，<a id="a-Qt"></a>悉获功德利，<a id="a-Qu"></a>成就菩提道。</p>
  <p id="aQv">多劫在恶趣，<a id="a-Qw"></a>始得见闻汝，<a id="a-Qx"></a>亦应欢喜受，<a id="a-Qy"></a>以灭烦恼故。</p>
  <p id="aQz">千刹微尘劫，<a id="a-R0"></a>叹汝一毛德，<a id="a-R1"></a>劫数犹可穷，<a id="a-R2"></a>功德终无尽。<a id="a-R3"></a>”</p>
  <p id="aR4">时，<a id="a-R5"></a>善财童子说此颂已，<a id="a-R6"></a>顶礼其足，<a id="a-R7"></a>绕无量匝，<a id="a-R8"></a>殷勤瞻仰，<a id="a-R9"></a>辞退而去。</p>
 </body>
</html>