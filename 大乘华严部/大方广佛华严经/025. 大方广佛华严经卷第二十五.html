<!doctype html>
<html id="z3IBTQMGe" data-ver="1213">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十五</h1>
  <h2 id="a2">十地品第二十二之三</h2>
  <h2 id="a3">第三发光地</h2>
  <p id="a4">诸菩萨闻是　　不可思议行</p>
  <p id="a5">心皆大欢喜　　恭敬无有量</p>
  <p id="a6">即时虚空中　　雨众名华香</p>
  <p id="a7">如云而散下　　供养金刚藏</p>
  <p id="a8">咸赞言善哉　　善哉金刚藏</p>
  <p id="a9">善说诸大人　　护持净戒行</p>
  <p id="aA">于一切众生　　深有哀愍心</p>
  <p id="aB">敷演解说是　　二地之行相</p>
  <p id="aC">菩萨微妙行　　真实无有异</p>
  <p id="aD">是诸菩萨等　　清净之行足</p>
  <p id="aE">为一切众生　　常求好事者</p>
  <p id="aF">已为具演说　　第二离垢地</p>
  <p id="aG">天人恭敬者　　愿说第三地</p>
  <p id="aH">善示智所作　　菩萨之所行</p>
  <p id="aI">愿说诸大人　　所行布施德</p>
  <p id="aJ">持戒及忍辱　　精进行禅定</p>
  <p id="aK">智慧巧方便　　并及慈悲心</p>
  <p id="aL">云何行是法　　净于诸佛行</p>
  <p id="aM">解脱月菩萨　　请金刚藏言</p>
  <p id="aN">菩萨入三地　　当以何等心</p>
  <p id="aO">金刚藏菩萨语解脱月菩萨言。<a id="a-P"></a>佛子。<a id="a-Q"></a>诸菩萨摩诃萨净第二地已。<a id="a-R"></a>欲得第三地。<a id="a-S"></a>当以十种深心。<a id="a-T"></a>何等为十。<a id="a-U"></a>一净心。<a id="a-V"></a>二猛利心。<a id="a-W"></a>三厌心。<a id="a-X"></a>四离欲心。<a id="a-Y"></a>五不退心。<a id="a-Z"></a>六坚心。<a id="a-a"></a>七明盛心。<a id="a-b"></a>八无足心。<a id="a-c"></a>九胜心。<a id="a-d"></a>十大心。<a id="a-e"></a>菩萨以是十心。<a id="a-f"></a>得入第三地。<a id="a-g"></a>菩萨住明地。<a id="a-h"></a>能观一切有为法如实相。<a id="a-i"></a>所谓无常。<a id="a-j"></a>苦。<a id="a-k"></a>无我。<a id="a-l"></a>不净。<a id="a-m"></a>不久败坏。<a id="a-n"></a>不可信相。<a id="a-o"></a>不生不灭。<a id="a-p"></a>不从前际来。<a id="a-q"></a>不去至后际。<a id="a-r"></a>现在不住。<a id="a-s"></a>菩萨如是观一切有为法真实相。<a id="a-t"></a>知诸法无作无起。<a id="a-u"></a>无来无去。<a id="a-v"></a>而诸众生。<a id="a-w"></a>忧悲苦恼。<a id="a-x"></a>憎爱所系。<a id="a-y"></a>无有停积。<a id="a-z"></a>无定生处。<a id="a-10"></a>但为贪恚痴火所然。<a id="a-11"></a>增长后世苦恼大聚。<a id="a-12"></a>无有实性。<a id="a-13"></a>犹如幻化。<a id="a-14"></a>见如是已。<a id="a-15"></a>于一切有为法。<a id="a-16"></a>转复厌离。<a id="a-17"></a>趣佛智慧。<a id="a-18"></a>是菩萨知如来智慧不可思议。<a id="a-19"></a>不可称量。<a id="a-1A"></a>有大势力。<a id="a-1B"></a>无能胜者。<a id="a-1C"></a>无有杂相。<a id="a-1D"></a>无有衰恼。<a id="a-1E"></a>能至无畏安隐大城。<a id="a-1F"></a>能救无量苦恼众生。<a id="a-1G"></a>如是见知佛智无量。<a id="a-1H"></a>见有为法无量苦恼。<a id="a-1I"></a>于一切众生。<a id="a-1J"></a>转生殊胜十心。<a id="a-1K"></a>何等为十。<a id="a-1L"></a>众生可愍。<a id="a-1M"></a>孤独无救。<a id="a-1N"></a>贫无依止。<a id="a-1O"></a>三毒之火炽然不息。<a id="a-1P"></a>闭在三有牢固之狱。<a id="a-1Q"></a>常住烦恼诸恶刺林。<a id="a-1R"></a>无正观力。<a id="a-1S"></a>于善法中。<a id="a-1T"></a>欲乐心薄。<a id="a-1U"></a>失佛妙法。<a id="a-1V"></a>而常随顺生死水流。<a id="a-1W"></a>怖畏涅槃。<a id="a-1X"></a>是菩萨见诸众生如是衰恼。<a id="a-1Y"></a>发大精进。<a id="a-1Z"></a>是众生等我应救。<a id="a-1a"></a>我应解。<a id="a-1b"></a>应令清净。<a id="a-1c"></a>应令得脱。<a id="a-1d"></a>应着善处。<a id="a-1e"></a>应令安住。<a id="a-1f"></a>应令欢喜。<a id="a-1g"></a>应令知所宜。<a id="a-1h"></a>应令得度。<a id="a-1i"></a>应使灭苦。<a id="a-1j"></a>菩萨如是厌离一切有为法。<a id="a-1k"></a>深念众生。<a id="a-1l"></a>见一切智无量利益。<a id="a-1m"></a>即时欲具佛智慧救度众生。<a id="a-1n"></a>勤行菩萨道。<a id="a-1o"></a>作是思惟。<a id="a-1p"></a>此诸众生。<a id="a-1q"></a>堕在大苦诸烦恼中。<a id="a-1r"></a>以何方便。<a id="a-1s"></a>而拔济之。<a id="a-1t"></a>使得永住毕竟之乐。<a id="a-1u"></a>即时知住无碍解脱智慧中者。<a id="a-1v"></a>乃可得此。<a id="a-1w"></a>是无碍解脱智慧不离通达。<a id="a-1x"></a>诸法如实智。<a id="a-1y"></a>无行行慧。<a id="a-1z"></a>如是慧明从何而得。<a id="a-20"></a>当知不离多闻决定智慧。<a id="a-21"></a>复作是念。<a id="a-22"></a>一切佛法以何为本。<a id="a-23"></a>不离闻法为本。<a id="a-24"></a>菩萨如是知已。<a id="a-25"></a>一切求法。<a id="a-26"></a>转加精勤。<a id="a-27"></a>日夜听受。<a id="a-28"></a>无有厌足。<a id="a-29"></a>喜法。<a id="a-2A"></a>爱法。<a id="a-2B"></a>依法。<a id="a-2C"></a>顺法。<a id="a-2D"></a>满法。<a id="a-2E"></a>辩法。<a id="a-2F"></a>究竟法。<a id="a-2G"></a>归法。<a id="a-2H"></a>救法。<a id="a-2I"></a>随顺行法。<a id="a-2J"></a>菩萨如是方便求法。<a id="a-2K"></a>所有珍宝无所遗惜。<a id="a-2L"></a>于此物中。<a id="a-2M"></a>不生难想。<a id="a-2N"></a>但于说法者。<a id="a-2O"></a>生难遭想。<a id="a-2P"></a>为求法故。<a id="a-2Q"></a>于内外物。<a id="a-2R"></a>无不能舍。<a id="a-2S"></a>国土人民。<a id="a-2T"></a>摩尼七宝。<a id="a-2U"></a>象马辇舆。<a id="a-2V"></a>众宝璎珞。<a id="a-2W"></a>严身之具。<a id="a-2X"></a>妻妾男女。<a id="a-2Y"></a>肢节手足。<a id="a-2Z"></a>举身施与。<a id="a-2a"></a>无所爱惜。<a id="a-2b"></a>又为求法故。<a id="a-2c"></a>于说法者。<a id="a-2d"></a>尽心恭敬。<a id="a-2e"></a>供养给侍。<a id="a-2f"></a>破除憍慢。<a id="a-2g"></a>我慢大慢。<a id="a-2h"></a>诸恶苦恼。<a id="a-2i"></a>悉能忍受。<a id="a-2j"></a>深求法故。<a id="a-2k"></a>若得一句未曾闻法。<a id="a-2l"></a>胜得三千大千世界满中珍宝。<a id="a-2m"></a>得闻一偈。<a id="a-2n"></a>胜得转轮圣王。<a id="a-2o"></a>释提桓因。<a id="a-2p"></a>梵天王处。<a id="a-2q"></a>无量劫住。<a id="a-2r"></a>是菩萨若有人来作如是言。<a id="a-2s"></a>我有佛所说法一句。<a id="a-2t"></a>能净菩萨道。<a id="a-2u"></a>汝今若能入大火坑。<a id="a-2v"></a>受大苦者。<a id="a-2w"></a>当以相与。<a id="a-2x"></a>是菩萨作是念。<a id="a-2y"></a>我受一句法故。<a id="a-2z"></a>设令三千大千世界大火满中。<a id="a-30"></a>尚从梵天而自投下。<a id="a-31"></a>何况小火。<a id="a-32"></a>我尽受一切诸地狱苦。<a id="a-33"></a>犹应求法。<a id="a-34"></a>何况人中诸小苦恼。<a id="a-35"></a>为求法故。<a id="a-36"></a>发如是心。<a id="a-37"></a>又如所闻法。<a id="a-38"></a>心常喜乐。<a id="a-39"></a>悉能正观。<a id="a-3A"></a>是菩萨闻诸法已。<a id="a-3B"></a>降伏其心。<a id="a-3C"></a>于空闲处。<a id="a-3D"></a>心作是念。<a id="a-3E"></a>如说行者。<a id="a-3F"></a>乃得佛法。<a id="a-3G"></a>但以口言。<a id="a-3H"></a>无有是处。<a id="a-3I"></a>菩萨如是则离欲恶。<a id="a-3J"></a>不善法。<a id="a-3K"></a>有觉有观。<a id="a-3L"></a>离生喜乐。<a id="a-3M"></a>入初禅。<a id="a-3N"></a>灭觉观。<a id="a-3O"></a>内清净。<a id="a-3P"></a>心一处无觉无观。<a id="a-3Q"></a>定生喜乐。<a id="a-3R"></a>入二禅。<a id="a-3S"></a>离喜行舍。<a id="a-3T"></a>成就念慧。<a id="a-3U"></a>身受乐。<a id="a-3V"></a>诸贤圣能说能舍。<a id="a-3W"></a>常念受乐。<a id="a-3X"></a>入三禅。<a id="a-3Y"></a>断弃苦乐。<a id="a-3Z"></a>忧喜已灭。<a id="a-3a"></a>不苦不乐。<a id="a-3b"></a>行舍念净。<a id="a-3c"></a>入四禅。<a id="a-3d"></a>是菩萨过一切色相。<a id="a-3e"></a>灭一切有对相。<a id="a-3f"></a>不念一切别异相。<a id="a-3g"></a>故知无边虚空。<a id="a-3h"></a>即入虚空无色定处。<a id="a-3i"></a>过一切虚空相。<a id="a-3j"></a>知无边识。<a id="a-3k"></a>即入识无色定处。<a id="a-3l"></a>过一切识相。<a id="a-3m"></a>知无所有。<a id="a-3n"></a>即入无所有无色定处。<a id="a-3o"></a>过一切无所有处。<a id="a-3p"></a>知非有想非无想安隐。<a id="a-3q"></a>即入非有想非无想无色定处。<a id="a-3r"></a>顺诸法行。<a id="a-3s"></a>而不乐着。</p>
  <p id="a3t">是菩萨以慈心广大无量。<a id="a-3u"></a>无嗔恨。<a id="a-3v"></a>无恼害。<a id="a-3w"></a>以信解力。<a id="a-3x"></a>遍满十方。<a id="a-3y"></a>悲喜舍心亦复如是。<a id="a-3z"></a>是菩萨有神通力。<a id="a-40"></a>能动大地。<a id="a-41"></a>一身为多身。<a id="a-42"></a>多身为一身。<a id="a-43"></a>现没还出。<a id="a-44"></a>石壁皆过。<a id="a-45"></a>如行虚空。<a id="a-46"></a>于虚空中。<a id="a-47"></a>跏趺而去。<a id="a-48"></a>犹如飞鸟。<a id="a-49"></a>履水如地。<a id="a-4A"></a>入地如水。<a id="a-4B"></a>身出烟焰。<a id="a-4C"></a>如大火聚。<a id="a-4D"></a>日月威德。<a id="a-4E"></a>而能以手扪摸摩之。<a id="a-4F"></a>身力自在。<a id="a-4G"></a>乃至梵世。<a id="a-4H"></a>是菩萨天耳清净。<a id="a-4I"></a>过天人耳。<a id="a-4J"></a>悉闻人天音声远近。<a id="a-4K"></a>是菩萨以他心智。<a id="a-4L"></a>如实知他心欲心。<a id="a-4M"></a>如实知欲心。<a id="a-4N"></a>离欲心。<a id="a-4O"></a>如实知离欲心。<a id="a-4P"></a>嗔心。<a id="a-4Q"></a>离嗔心。<a id="a-4R"></a>痴心。<a id="a-4S"></a>离痴心。<a id="a-4T"></a>垢心。<a id="a-4U"></a>离垢心。<a id="a-4V"></a>小心。<a id="a-4W"></a>大心。<a id="a-4X"></a>广心。<a id="a-4Y"></a>狭心。<a id="a-4Z"></a>乱心。<a id="a-4a"></a>无乱心。<a id="a-4b"></a>定心。<a id="a-4c"></a>不定心。<a id="a-4d"></a>缚心。<a id="a-4e"></a>解心。<a id="a-4f"></a>有上心。<a id="a-4g"></a>无上心。<a id="a-4h"></a>如实知有上心。<a id="a-4i"></a>无上心。<a id="a-4j"></a>是菩萨念知宿命诸所生处。<a id="a-4k"></a>一世二世。<a id="a-4l"></a>乃至百千万亿那由他世。<a id="a-4m"></a>一劫二劫。<a id="a-4n"></a>乃至百千万亿那由他劫。<a id="a-4o"></a>其中诸劫。<a id="a-4p"></a>无量成坏。<a id="a-4q"></a>于诸劫中。<a id="a-4r"></a>所经因缘。<a id="a-4s"></a>悉能念知。<a id="a-4t"></a>我生彼处如是种族。<a id="a-4u"></a>如是姓名。<a id="a-4v"></a>如是饮食。<a id="a-4w"></a>如是苦乐。<a id="a-4x"></a>如是久住。<a id="a-4y"></a>我于彼死。<a id="a-4z"></a>生于此间。<a id="a-50"></a>于此间死。<a id="a-51"></a>生于彼间。<a id="a-52"></a>如是种种。<a id="a-53"></a>悉能念知是。<a id="a-54"></a>菩萨天眼清净。<a id="a-55"></a>过天人眼。<a id="a-56"></a>见诸众生死此生彼。<a id="a-57"></a>形色好恶。<a id="a-58"></a>贫贱富贵。<a id="a-59"></a>趣善恶道随业受报。<a id="a-5A"></a>皆如实知。<a id="a-5B"></a>所谓是诸众生。<a id="a-5C"></a>成就身恶业。<a id="a-5D"></a>口恶业。<a id="a-5E"></a>意恶业。<a id="a-5F"></a>拒逆贤圣。<a id="a-5G"></a>受邪见教。<a id="a-5H"></a>起罪业因缘故。<a id="a-5I"></a>身坏命终。<a id="a-5J"></a>堕于恶道。<a id="a-5K"></a>是诸众生。<a id="a-5L"></a>成就身善业。<a id="a-5M"></a>口善业。<a id="a-5N"></a>意善业。<a id="a-5O"></a>不逆贤圣。<a id="a-5P"></a>信受正见。<a id="a-5Q"></a>行善业因缘故。<a id="a-5R"></a>身坏命终。<a id="a-5S"></a>生于善处。<a id="a-5T"></a>是菩萨于诸禅定解脱三昧。<a id="a-5U"></a>能入能出。<a id="a-5V"></a>而不随生。<a id="a-5W"></a>有助菩提法处。<a id="a-5X"></a>以愿力故。<a id="a-5Y"></a>能生其中。<a id="a-5Z"></a>是菩萨住于明地。<a id="a-5a"></a>见数百千万亿那由他诸佛世尊。<a id="a-5b"></a>恭敬供养。<a id="a-5c"></a>尊重赞叹。<a id="a-5d"></a>衣服饮食。<a id="a-5e"></a>卧具医药。<a id="a-5f"></a>亲近诸佛。<a id="a-5g"></a>听受经法。<a id="a-5h"></a>如说修行。<a id="a-5i"></a>是菩萨观诸法不生不灭。<a id="a-5j"></a>众缘而有。<a id="a-5k"></a>于百千亿劫所集欲缚。<a id="a-5l"></a>有缚。<a id="a-5m"></a>无明缚。<a id="a-5n"></a>皆悉微薄。<a id="a-5o"></a>不复积集。<a id="a-5p"></a>不积集故。<a id="a-5q"></a>断于邪贪。<a id="a-5r"></a>邪嗔。<a id="a-5s"></a>邪痴。<a id="a-5t"></a>譬如真金。<a id="a-5u"></a>巧师炼治。<a id="a-5v"></a>转更精好。<a id="a-5w"></a>光明倍胜。<a id="a-5x"></a>菩萨亦如是。<a id="a-5y"></a>住在明地。<a id="a-5z"></a>不集三缚故。<a id="a-60"></a>断于邪贪。<a id="a-61"></a>邪嗔。<a id="a-62"></a>邪痴。<a id="a-63"></a>一切善根。<a id="a-64"></a>转增明净。<a id="a-65"></a>是菩萨忍辱心。<a id="a-66"></a>美妙心。<a id="a-67"></a>不坏心。<a id="a-68"></a>不动心。<a id="a-69"></a>不浊心。<a id="a-6A"></a>不高下心。<a id="a-6B"></a>一切所作不望报心。<a id="a-6C"></a>他少有所作当生报心。<a id="a-6D"></a>不谄曲心。<a id="a-6E"></a>不染乱心。<a id="a-6F"></a>转胜明净。<a id="a-6G"></a>菩萨尔时于四摄法。<a id="a-6H"></a>爱语利益偏多。<a id="a-6I"></a>十波罗蜜。<a id="a-6J"></a>忍辱波罗蜜。<a id="a-6K"></a>精进波罗蜜偏胜。<a id="a-6L"></a>余助菩提法。<a id="a-6M"></a>皆转明净。<a id="a-6N"></a>诸佛子。<a id="a-6O"></a>是名略说菩萨第三明地。<a id="a-6P"></a>菩萨住是地中。<a id="a-6Q"></a>多作释提桓因。<a id="a-6R"></a>智慧猛利。<a id="a-6S"></a>能以方便。<a id="a-6T"></a>转诸众生。<a id="a-6U"></a>令离淫欲。<a id="a-6V"></a>所作善业。<a id="a-6W"></a>布施爱语。<a id="a-6X"></a>利益同事。<a id="a-6Y"></a>皆不离念佛。<a id="a-6Z"></a>不离念法。<a id="a-6a"></a>乃至不离念具足一切种智。<a id="a-6b"></a>常生是心。<a id="a-6c"></a>我当于一切众生。<a id="a-6d"></a>为首为胜。<a id="a-6e"></a>乃至于一切众生。<a id="a-6f"></a>为依止者。<a id="a-6g"></a>是菩萨若欲勤行精进。<a id="a-6h"></a>于须臾间。<a id="a-6i"></a>能得十万三昧。<a id="a-6j"></a>乃至能示十万菩萨。<a id="a-6k"></a>以为眷属。<a id="a-6l"></a>若以愿力神通自在。<a id="a-6m"></a>过于此数。<a id="a-6n"></a>若干百千万亿那由他劫不可计知。<a id="a-6o"></a>时金刚藏菩萨。<a id="a-6p"></a>欲重明此义。<a id="a-6q"></a>以偈颂曰。</p>
  <p id="a6r">菩萨深信心　　能得第三地</p>
  <p id="a6s">清净猛利心　　厌离欲不退</p>
  <p id="a6t">坚堪受无厌　　胜大悉具足</p>
  <p id="a6u">以如是等心　　得入于三地</p>
  <p id="a6v">智者住明地　　观有为作法</p>
  <p id="a6w">不净无常苦　　无我坏败相</p>
  <p id="a6x">无有牢固性　　不久念念灭</p>
  <p id="a6y">如是思惟知　　无有来去相</p>
  <p id="a6z">见诸有为法　　如病如痈疮</p>
  <p id="a70">爱心所缠缚　　生诸忧悲苦</p>
  <p id="a71">但为贪恚痴　　猛火所焚烧</p>
  <p id="a72">从无始世来　　炽然常不息</p>
  <p id="a73">即时于一切　　三界生厌离</p>
  <p id="a74">恶贱有为法　　心无所贪着</p>
  <p id="a75">但求诸佛智　　无量无边限</p>
  <p id="a76">甚深难思议　　清净无诸苦</p>
  <p id="a77">如是见佛智　　无诸苦恼已</p>
  <p id="a78">哀愍诸众生　　贫穷无福慧</p>
  <p id="a79">三毒火常然　　无有救护者</p>
  <p id="a7A">堕在地狱中　　无量苦所切</p>
  <p id="a7B">放逸凡夫人　　没诸烦恼海</p>
  <p id="a7C">盲冥无所见　　失诸佛法宝</p>
  <p id="a7D">常随生死流　　无怖空怖畏</p>
  <p id="a7E">我于是众生　　当勤度脱之</p>
  <p id="a7F">精进求智慧　　为作饶益者</p>
  <p id="a7G">思惟何方便　　可以得救护</p>
  <p id="a7H">唯有诸如来　　深妙无碍智</p>
  <p id="a7I">此智何为因　　无行行慧生</p>
  <p id="a7J">思惟是智慧　　从于多闻起</p>
  <p id="a7K">如是筹量已　　勤求多闻法</p>
  <p id="a7L">日夜常精进　　听受无厌倦</p>
  <p id="a7M">读诵爱乐法　　唯法以为贵</p>
  <p id="a7N">为欲求法故　　以诸珍宝等</p>
  <p id="a7O">所亲爱妻子　　随意诸眷属</p>
  <p id="a7P">国土及城邑　　资生诸宝物</p>
  <p id="a7Q">欢喜而施与　　心无所恋惜</p>
  <p id="a7R">头目耳鼻舌　　牙齿及手足</p>
  <p id="a7S">肢节身血肉　　心肝及髓脑</p>
  <p id="a7T">以此等施人　　犹不以为难</p>
  <p id="a7U">若得闻正法　　是为甚希有</p>
  <p id="a7V">假令有一人　　语此菩萨言</p>
  <p id="a7W">汝今若能入　　是大猛火聚</p>
  <p id="a7X">然后当与汝　　诸佛所说法</p>
  <p id="a7Y">闻已即欢喜　　自投无有疑</p>
  <p id="a7Z">设使三千界　　大火满其中</p>
  <p id="a7a">须弥梵世下　　不足以为难</p>
  <p id="a7b">若为求一句　　诸佛所说法</p>
  <p id="a7c">救诸苦恼者　　得之为甚难</p>
  <p id="a7d">从初始发心　　乃至成佛道</p>
  <p id="a7e">我于其中间　　尽此诸劫数</p>
  <p id="a7f">为欲求法故　　备受阿鼻苦</p>
  <p id="a7g">何况于人间　　小小诸苦恼</p>
  <p id="a7h">以听法因缘　　能得正忆念</p>
  <p id="a7i">正忆念因缘　　能生诸禅定</p>
  <p id="a7j">深妙等三昧　　及五神通事</p>
  <p id="a7k">次第皆能起　　自在不随生</p>
  <p id="a7l">菩萨住是地　　能以决定心</p>
  <p id="a7m">多供养诸佛　　听受所说法</p>
  <p id="a7n">断邪爱恚痴　　诸缚悉微薄</p>
  <p id="a7o">犹如成炼金　　调和得其所</p>
  <p id="a7p">菩萨住是地　　福德藏充满</p>
  <p id="a7q">多作忉利王　　自在化淫欲</p>
  <p id="a7r">爱佛功德故　　化导无量众</p>
  <p id="a7s">悉能令得住　　无上佛道中</p>
  <p id="a7t">菩萨住是地　　能以柔软心</p>
  <p id="a7u">勤行于精进　　得百千三昧</p>
  <p id="a7v">见百千诸佛　　相好庄严身</p>
  <p id="a7w">其心转猛利　　愿力者殊胜</p>
  <p id="a7x">常为诸众生　　勤求好事者</p>
  <p id="a7y">分别解说此　　第三明地竟</p>
  <p data-pb></p>
  <h2 id="a7z">第四炎慧地</h2>
  <p id="a80">诸佛子闻说　　如是地行义</p>
  <p id="a81">深妙无有量　　心皆大欢喜</p>
  <p id="a82">散众名华香　　供养于如来</p>
  <p id="a83">地及大海水　　悉皆大震动</p>
  <p id="a84">天诸采女等　　于上虚空中</p>
  <p id="a85">同以微妙音　　歌颂此上法</p>
  <p id="a86">他化自在王　　闻已大欢喜</p>
  <p id="a87">雨摩尼珠宝　　以散于佛上</p>
  <p id="a88">踊跃称赞言　　善哉佛出世</p>
  <p id="a89">功德藏流布　　利益于我等</p>
  <p id="a8A">我今闻说此　　菩萨地行义</p>
  <p id="a8B">是事百千劫　　难闻而得闻</p>
  <p id="a8C">愿更说后地　　利益诸天人</p>
  <p id="a8D">佥皆喜欲闻　　得地诸行义</p>
  <p id="a8E">解脱月菩萨　　重请金刚藏</p>
  <p id="a8F">愿为诸菩萨　　说至四地行</p>
  <p id="a8G">金刚藏菩萨语解脱月菩萨言。<a id="a-8H"></a>佛子。<a id="a-8I"></a>诸菩萨摩诃萨净三地已。<a id="a-8J"></a>欲得第四地。<a id="a-8K"></a>当以十法明门。<a id="a-8L"></a>何等为十。<a id="a-8M"></a>一观察众生界。<a id="a-8N"></a>二观察法界。<a id="a-8O"></a>三观察世界。<a id="a-8P"></a>四观察虚空界。<a id="a-8Q"></a>五观察识界。<a id="a-8R"></a>六观察欲界。<a id="a-8S"></a>七观察色界。<a id="a-8T"></a>八观察无色界。<a id="a-8U"></a>九观察胜信解界。<a id="a-8V"></a>十观察大心界。<a id="a-8W"></a>菩萨以此十法明门。<a id="a-8X"></a>得入第四地。<a id="a-8Y"></a>菩萨住焰地。<a id="a-8Z"></a>即于如来家。<a id="a-8a"></a>转有势力。<a id="a-8b"></a>得内法故。<a id="a-8c"></a>有十种智。<a id="a-8d"></a>何等为十。<a id="a-8e"></a>一心不退转。<a id="a-8f"></a>二于三宝中。<a id="a-8g"></a>得不坏心。<a id="a-8h"></a>清净毕竟。<a id="a-8i"></a>三修习观生灭。<a id="a-8j"></a>四修习诸法本来不生。<a id="a-8k"></a>五常修习世间成坏。<a id="a-8l"></a>六修习业因缘故有生七修习分别生死涅槃门差别。<a id="a-8m"></a>八修习众生业差别。<a id="a-8n"></a>九修习前际后际差别。<a id="a-8o"></a>十修习现在常灭不住行是十智心。<a id="a-8p"></a>则生佛家。<a id="a-8q"></a>转得势力。<a id="a-8r"></a>佛子。<a id="a-8s"></a>菩萨摩诃萨住是第四地。<a id="a-8t"></a>观内身循身观。<a id="a-8u"></a>精勤一心。<a id="a-8v"></a>除世间贪忧。<a id="a-8w"></a>观外身循身观。<a id="a-8x"></a>精勤一心。<a id="a-8y"></a>除世间贪忧。<a id="a-8z"></a>观内外身循身观精勤一心。<a id="a-90"></a>除世间贪忧。<a id="a-91"></a>观内受外受内外受。<a id="a-92"></a>内心外心内外心。<a id="a-93"></a>内法外法内外法循法观。<a id="a-94"></a>精勤一心。<a id="a-95"></a>除世间贪忧。<a id="a-96"></a>是菩萨未生恶不善法。<a id="a-97"></a>为不生故。<a id="a-98"></a>勤精进发心正断。<a id="a-99"></a>已生诸恶不善法为断故。<a id="a-9A"></a>勤精进发心正断。<a id="a-9B"></a>未生诸善法为生故。<a id="a-9C"></a>勤精进发心正行。<a id="a-9D"></a>已生诸善法为住不失修满增广故。<a id="a-9E"></a>勤精进发心正行。<a id="a-9F"></a>是菩萨修行四如意足。<a id="a-9G"></a>欲定断行成就。<a id="a-9H"></a>修如意足。<a id="a-9I"></a>依止厌依止离。<a id="a-9J"></a>依止灭。<a id="a-9K"></a>回向涅槃。<a id="a-9L"></a>精进定。<a id="a-9M"></a>心定。<a id="a-9N"></a>慧定。<a id="a-9O"></a>断行成就。<a id="a-9P"></a>修如意足。<a id="a-9Q"></a>依止厌离灭。<a id="a-9R"></a>回向涅槃。<a id="a-9S"></a>是菩萨修行信根。<a id="a-9T"></a>精进根。<a id="a-9U"></a>念根。<a id="a-9V"></a>定根。<a id="a-9W"></a>慧根。<a id="a-9X"></a>依止厌离灭。<a id="a-9Y"></a>回向涅槃。<a id="a-9Z"></a>是菩萨修行信力。<a id="a-9a"></a>精进力。<a id="a-9b"></a>念力。<a id="a-9c"></a>定力。<a id="a-9d"></a>慧力。<a id="a-9e"></a>依止厌离灭。<a id="a-9f"></a>回向涅槃。<a id="a-9g"></a>是菩萨修行念觉分。<a id="a-9h"></a>择法觉分。<a id="a-9i"></a>精进觉分。<a id="a-9j"></a>喜觉分。<a id="a-9k"></a>猗觉分。<a id="a-9l"></a>定觉分。<a id="a-9m"></a>舍觉分。<a id="a-9n"></a>依止厌离灭。<a id="a-9o"></a>回向涅槃。<a id="a-9p"></a>是菩萨修行正见。<a id="a-9q"></a>正思惟。<a id="a-9r"></a>正语。<a id="a-9s"></a>正业。<a id="a-9t"></a>正命。<a id="a-9u"></a>正精进。<a id="a-9v"></a>正念。<a id="a-9w"></a>正定。<a id="a-9x"></a>依止厌离灭。<a id="a-9y"></a>回向涅槃。<a id="a-9z"></a>是菩萨以不舍众生心故。<a id="a-A0"></a>行以本愿助故。<a id="a-A1"></a>大悲为首故。<a id="a-A2"></a>大慈合行故。<a id="a-A3"></a>为摄一切智。<a id="a-A4"></a>为庄严佛国。<a id="a-A5"></a>为具佛诸力。<a id="a-A6"></a>无畏。<a id="a-A7"></a>不共法。<a id="a-A8"></a>三十二相。<a id="a-A9"></a>八十种好。<a id="a-AA"></a>为具足音声。<a id="a-AB"></a>为随顺佛深解脱。<a id="a-AC"></a>为思惟大智慧方便故行。</p>
  <p id="aAD">诸佛子。<a id="a-AE"></a>菩萨住焰地。<a id="a-AF"></a>所有身见等。<a id="a-AG"></a>着我。<a id="a-AH"></a>着众生。<a id="a-AI"></a>着人。<a id="a-AJ"></a>寿者。<a id="a-AK"></a>知者。<a id="a-AL"></a>见者。<a id="a-AM"></a>着五阴。<a id="a-AN"></a>十二入。<a id="a-AO"></a>十八界。<a id="a-AP"></a>所起屈伸。<a id="a-AQ"></a>卷舒出没。<a id="a-AR"></a>推求心所行爱着。<a id="a-AS"></a>宝重所见。<a id="a-AT"></a>为归为洲。<a id="a-AU"></a>皆悉断灭。<a id="a-AV"></a>是菩萨转倍精进。<a id="a-AW"></a>智慧方便所生助道法。<a id="a-AX"></a>随所修行。<a id="a-AY"></a>心转柔和。<a id="a-AZ"></a>堪任有用。<a id="a-Aa"></a>无有疲倦。<a id="a-Ab"></a>转求上法。<a id="a-Ac"></a>增益智慧。<a id="a-Ad"></a>救一切世间。<a id="a-Ae"></a>随顺诸师。<a id="a-Af"></a>恭敬受教。<a id="a-Ag"></a>如所说行。<a id="a-Ah"></a>是菩萨尔时。<a id="a-Ai"></a>知恩知报恩。<a id="a-Aj"></a>心转和善。<a id="a-Ak"></a>同止安乐。<a id="a-Al"></a>直心软心。<a id="a-Am"></a>无有邪曲。<a id="a-An"></a>行正定行。<a id="a-Ao"></a>无有憍慢。<a id="a-Ap"></a>随顺教诲。<a id="a-Aq"></a>得说者意。<a id="a-Ar"></a>如是具足善心。<a id="a-As"></a>软心。<a id="a-At"></a>寂灭心。<a id="a-Au"></a>忍辱心。<a id="a-Av"></a>净地诸法思惟修行。<a id="a-Aw"></a>是菩萨尔时成不转精进。<a id="a-Ax"></a>不舍精进。<a id="a-Ay"></a>不染精进。<a id="a-Az"></a>不坏精进。<a id="a-B0"></a>不厌倦精进。<a id="a-B1"></a>广大精进。<a id="a-B2"></a>无边精进猛利精进。<a id="a-B3"></a>无等等精进。<a id="a-B4"></a>救一切众生精进。<a id="a-B5"></a>是菩萨修习如是精进。<a id="a-B6"></a>直心清净。<a id="a-B7"></a>不失深心信解明利。<a id="a-B8"></a>善根增长。<a id="a-B9"></a>远离世间。<a id="a-BA"></a>垢浊不信。<a id="a-BB"></a>皆已灭尽。<a id="a-BC"></a>无疑无悔。<a id="a-BD"></a>现前具足于一切佛大信解事。<a id="a-BE"></a>不厌不舍。<a id="a-BF"></a>自然习乐无量之心。<a id="a-BG"></a>常现在前。<a id="a-BH"></a>菩萨住第四焰地。<a id="a-BI"></a>能见数百千万亿那由他诸佛世尊。<a id="a-BJ"></a>恭敬供养。<a id="a-BK"></a>尊重赞叹。<a id="a-BL"></a>衣服饮食。<a id="a-BM"></a>卧具医药。<a id="a-BN"></a>亲近诸佛。<a id="a-BO"></a>一心听法。<a id="a-BP"></a>能信奉持。<a id="a-BQ"></a>多于佛所。<a id="a-BR"></a>出家修道。<a id="a-BS"></a>是菩萨乐心。<a id="a-BT"></a>深心。<a id="a-BU"></a>清净信解平等。<a id="a-BV"></a>转更明了。<a id="a-BW"></a>住寿多劫。<a id="a-BX"></a>若干百千万亿那由他劫。<a id="a-BY"></a>善根转胜譬如上真金。<a id="a-BZ"></a>为庄严具。<a id="a-Ba"></a>余金不及。<a id="a-Bb"></a>如是菩萨住此焰地善根转增。<a id="a-Bc"></a>下地菩萨所不能及。<a id="a-Bd"></a>譬如摩尼珠。<a id="a-Be"></a>光明清净能照四方。<a id="a-Bf"></a>余宝不及。<a id="a-Bg"></a>水雨浇渍。<a id="a-Bh"></a>光明不灭。<a id="a-Bi"></a>菩萨住焰地。<a id="a-Bj"></a>下地菩萨所不能及。<a id="a-Bk"></a>一切诸魔。<a id="a-Bl"></a>及诸烦恼。<a id="a-Bm"></a>皆不能坏。<a id="a-Bn"></a>诸佛子。<a id="a-Bo"></a>是名略说菩萨第四焰地。<a id="a-Bp"></a>菩萨住是地中。<a id="a-Bq"></a>多作须夜摩天王。<a id="a-Br"></a>教化众生。<a id="a-Bs"></a>破于我心。<a id="a-Bt"></a>所作善业。<a id="a-Bu"></a>布施爱语。<a id="a-Bv"></a>利益同事皆不离念佛。<a id="a-Bw"></a>不离念法。<a id="a-Bx"></a>乃至不离念具足一切种智。<a id="a-By"></a>常生是心我当于一切众生。<a id="a-Bz"></a>为首为胜。<a id="a-C0"></a>乃至于一切众生。<a id="a-C1"></a>为依止者。<a id="a-C2"></a>是菩萨若欲勤行精进。<a id="a-C3"></a>须臾之间。<a id="a-C4"></a>得百亿三昧。<a id="a-C5"></a>乃至示现百亿菩萨。<a id="a-C6"></a>以为眷属。<a id="a-C7"></a>若以愿力自在示现。<a id="a-C8"></a>过于此数。<a id="a-C9"></a>若干百千万亿那由他劫。<a id="a-CA"></a>不可计知。<a id="a-CB"></a>尔时金刚藏菩萨。<a id="a-CC"></a>欲重明此义。<a id="a-CD"></a>以偈颂曰。</p>
  <p id="aCE">诸菩萨具足　　修治明地已</p>
  <p id="aCF">观察诸众生　　法及于世界</p>
  <p id="aCG">虚空识欲色　　无色胜信解</p>
  <p id="aCH">大心清净故　　得入第四地</p>
  <p id="aCI">即于如来家　　增长得势力</p>
  <p id="aCJ">不退于佛道　　三宝不坏信</p>
  <p id="aCK">观诸法生灭　　一切本来空</p>
  <p id="aCL">知世间成败　　从业而有生</p>
  <p id="aCM">众生业差别　　生死涅槃异</p>
  <p id="aCN">观法先后际　　常灭不住相</p>
  <p id="aCO">诸大菩萨等　　得如是法已</p>
  <p id="aCP">哀愍诸众生　　习身受心法</p>
  <p id="aCQ">内外四念处　　依止于厌离</p>
  <p id="aCR">亦依止寂灭　　回向于涅槃</p>
  <p id="aCS">除灭恶法故　　善法得增长</p>
  <p id="aCT">习行四正法　　修四如意足</p>
  <p id="aCU">习行于五根　　及以修五力</p>
  <p id="aCV">修习七觉意　　行于八圣道</p>
  <p id="aCW">修习如是法　　皆为众生故</p>
  <p id="aCX">本愿之所助　　慈悲心为首</p>
  <p id="aCY">为摄一切智　　庄严诸佛土</p>
  <p id="aCZ">成就十种力　　无畏不共法</p>
  <p id="aCa">诸音声言说　　甚深妙道法</p>
  <p id="aCb">及无碍解脱　　大智慧方便</p>
  <p id="aCc">从身见为首　　六十二见等</p>
  <p id="aCd">众生及我人　　寿命知见者</p>
  <p id="aCe">于诸阴界入　　之所贪着处</p>
  <p id="aCf">得是第四地　　皆悉已灭离</p>
  <p id="aCg">断诸烦恼业　　其心转明净</p>
  <p id="aCh">诸所作善业　　皆为救世间</p>
  <p id="aCi">菩萨柔软心　　常不为放逸</p>
  <p id="aCj">堪用正直意　　求利于众生</p>
  <p id="aCk">如此所求事　　皆为无上道</p>
  <p id="aCl">大智慧职位　　利益世间故</p>
  <p id="aCm">深心敬养师　　如说乐修行</p>
  <p id="aCn">知恩报恩者　　易化无嗔恨</p>
  <p id="aCo">无有邪曲心　　柔和同止乐</p>
  <p id="aCp">修习如是法　　精进不退转</p>
  <p id="aCq">菩萨住是地　　不失深直心</p>
  <p id="aCr">净心与信解　　增长诸善根</p>
  <p id="aCs">世间诸垢浊　　不信疑悔事</p>
  <p id="aCt">如是等诸法　　皆悉得除灭</p>
  <p id="aCu">诸菩萨住是　　第四焰地中</p>
  <p id="aCv">得值无量佛　　咨受所说法</p>
  <p id="aCw">于是诸佛所　　出家难沮坏</p>
  <p id="aCx">如真金庄严　　余金所不及</p>
  <p id="aCy">菩萨住是地　　诸功德深心</p>
  <p id="aCz">智慧及方便　　所行清净道</p>
  <p id="aD0">乃至千亿魔　　皆所不能坏</p>
  <p id="aD1">如真妙明珠　　不为水雨败</p>
  <p id="aD2">菩萨住是地　　天人所供养</p>
  <p id="aD3">多作夜摩王　　能转诸邪见</p>
  <p id="aD4">所作诸善业　　皆为佛智慧</p>
  <p id="aD5">其心常坚固　　不可得动转</p>
  <p id="aD6">若勤行精进　　得百亿三昧</p>
  <p id="aD7">能见百亿佛　　愿力则过是</p>
  <p id="aD8">如是第四地　　清净名为焰</p>
  <p id="aD9">无量福慧者　　今已解说竟</p>
  <p data-pb></p>
  <h2 id="aDA">第五难胜地</h2>
  <p id="aDB">诸菩萨闻是　　第四地行法</p>
  <p id="aDC">心皆怀喜悦　　踊跃无有量</p>
  <p id="aDD">雨天众宝华　　雰雰如雪下</p>
  <p id="aDE">咸赞言善哉　　金刚藏大士</p>
  <p id="aDF">他化自在王　　与诸眷属等</p>
  <p id="aDG">于上虚空中　　心皆大欢喜</p>
  <p id="aDH">放众妙光明　　作天诸妓乐</p>
  <p id="aDI">歌叹佛功德　　及诸菩萨众</p>
  <p id="aDJ">天诸采女等　　各以清妙音</p>
  <p id="aDK">同声称赞佛　　而说如是言</p>
  <p id="aDL">世尊久远来　　勤苦所求愿</p>
  <p id="aDM">无上正真道　　于今始乃得</p>
  <p id="aDN">利益天人者　　久乃得奉见</p>
  <p id="aDO">释迦牟尼佛　　今至于天宫</p>
  <p id="aDP">从久远已来　　大海相始动</p>
  <p id="aDQ">久远无量世　　今乃放妙光</p>
  <p id="aDR">众生从久远　　今始得安乐</p>
  <p id="aDS">久乃方得闻　　大慈悲德音</p>
  <p id="aDT">度诸功德岸　　久远今乃值</p>
  <p id="aDU">圣王能悉破　　憍慢我心等</p>
  <p id="aDV">无比可恭敬　　而今得供养</p>
  <p id="aDW">能开诸天道　　使得一切智</p>
  <p id="aDX">世尊甚清净　　无量如虚空</p>
  <p id="aDY">不染于世法　　如莲华在水</p>
  <p id="aDZ">处世最高大　　犹如巨海中</p>
  <p id="aDa">须弥大山王　　是故欢喜礼</p>
  <p id="aDb">如是诸天女　　各以众妙音</p>
  <p id="aDc">敬心歌颂已　　默然而观佛</p>
  <p id="aDd">解脱月菩萨　　请金刚藏言</p>
  <p id="aDe">愿说得五地　　行相之因缘</p>
  <p id="aDf">金刚藏菩萨语解脱月菩萨言。<a id="a-Dg"></a>佛子。<a id="a-Dh"></a>菩萨摩诃萨已具足第四地。<a id="a-Di"></a>欲得第五地。<a id="a-Dj"></a>当以十平等心。<a id="a-Dk"></a>何等为十。<a id="a-Dl"></a>一过去佛法平等。<a id="a-Dm"></a>二未来佛法平等。<a id="a-Dn"></a>三现在佛法平等。<a id="a-Do"></a>四戒净平等。<a id="a-Dp"></a>五心净平等。<a id="a-Dq"></a>六除见疑悔净平等。<a id="a-Dr"></a>七道非道净平等。<a id="a-Ds"></a>八行知见净平等。<a id="a-Dt"></a>九诸菩提分法转胜净平等。<a id="a-Du"></a>十化众生净平等。<a id="a-Dv"></a>菩萨以是十平等心。<a id="a-Dw"></a>得入第五地。<a id="a-Dx"></a>菩萨住难胜地。<a id="a-Dy"></a>善修菩提法故。<a id="a-Dz"></a>深心清净故。<a id="a-E0"></a>求转胜道故。<a id="a-E1"></a>则能得佛。<a id="a-E2"></a>是菩萨得大愿力故。<a id="a-E3"></a>慈悲心不舍一切故。<a id="a-E4"></a>得念慧道力故。<a id="a-E5"></a>修习福慧不舍故。<a id="a-E6"></a>出生方便故。<a id="a-E7"></a>欲得转胜道上地明观法故。<a id="a-E8"></a>受诸佛神力所护故。<a id="a-E9"></a>生定不退心故。<a id="a-EA"></a>如实知是苦圣谛。<a id="a-EB"></a>是苦集谛。<a id="a-EC"></a>是苦灭谛。<a id="a-ED"></a>是苦灭道谛。<a id="a-EE"></a>是菩萨善知世谛。<a id="a-EF"></a>善知第一义谛。<a id="a-EG"></a>善知相谛。<a id="a-EH"></a>善知差别谛。<a id="a-EI"></a>善知说谛。<a id="a-EJ"></a>善知事谛。<a id="a-EK"></a>善知生起谛。<a id="a-EL"></a>善知尽无生谛。<a id="a-EM"></a>善知入道谛。<a id="a-EN"></a>善知一切菩萨次第成就诸地起如来智谛。<a id="a-EO"></a>菩萨随众生意。<a id="a-EP"></a>令欢喜故。<a id="a-EQ"></a>知世谛究竟一乘故。<a id="a-ER"></a>知第一义谛。<a id="a-ES"></a>分别诸法自相故。<a id="a-ET"></a>知相谛诸法各异故知差别谛。<a id="a-EU"></a>分别阴界入故。<a id="a-EV"></a>知说谛以身心苦恼故。<a id="a-EW"></a>知苦谛诸趣生相续故。<a id="a-EX"></a>知集谛毕竟灭一切恼故。<a id="a-EY"></a>知灭谛至不二法故。<a id="a-EZ"></a>知道谛以一切种智。<a id="a-Ea"></a>知一切法。<a id="a-Eb"></a>次第成一切菩萨地故。<a id="a-Ec"></a>知如来智谛以信解力故。<a id="a-Ed"></a>知非得无尽谛智。<a id="a-Ee"></a>菩萨如是以此诸谛智。<a id="a-Ef"></a>如实知一切有为法。<a id="a-Eg"></a>虚伪诳诈。<a id="a-Eh"></a>假住须臾。<a id="a-Ei"></a>诳惑凡人。<a id="a-Ej"></a>菩萨尔时于众生中。<a id="a-Ek"></a>大悲转胜。<a id="a-El"></a>生大慈光明。<a id="a-Em"></a>得如是智慧力。<a id="a-En"></a>不舍一切众生。<a id="a-Eo"></a>常求佛智慧。<a id="a-Ep"></a>如实观一切有为法先际后际。<a id="a-Eq"></a>知众生从先际无明有爱故生。<a id="a-Er"></a>流转生死。<a id="a-Es"></a>于五阴归处。<a id="a-Et"></a>不能动发。<a id="a-Eu"></a>增苦恼聚。<a id="a-Ev"></a>是中无我。<a id="a-Ew"></a>无我所。<a id="a-Ex"></a>无众生。<a id="a-Ey"></a>无人。<a id="a-Ez"></a>无知者。<a id="a-F0"></a>无寿命者。<a id="a-F1"></a>后际亦如是。<a id="a-F2"></a>如是无所有。<a id="a-F3"></a>而愚痴贪着。<a id="a-F4"></a>不知究竟有出无出。<a id="a-F5"></a>又作是念。<a id="a-F6"></a>凡夫众生甚为可怪。<a id="a-F7"></a>无明痴故。<a id="a-F8"></a>有无量身。<a id="a-F9"></a>已灭今灭当灭。<a id="a-FA"></a>如是生死。<a id="a-FB"></a>不能于身生厌离想转更增长五道苦轮。<a id="a-FC"></a>生死水漂不能得返。<a id="a-FD"></a>归五阴舍不能舍离。<a id="a-FE"></a>不知不畏四大毒蛇。<a id="a-FF"></a>不能拔出憍慢见箭。<a id="a-FG"></a>不能灭除贪恚痴火。<a id="a-FH"></a>不能破坏无明愚闇。<a id="a-FI"></a>不能干竭爱着大海。<a id="a-FJ"></a>不求十力大圣导师。<a id="a-FK"></a>常随魔意于生死城。<a id="a-FL"></a>常为诸恶觉观所转。<a id="a-FM"></a>如是苦恼。<a id="a-FN"></a>孤穷众生无有救者。<a id="a-FO"></a>无有舍者。<a id="a-FP"></a>无有究竟道者。<a id="a-FQ"></a>唯我一人独无等侣。<a id="a-FR"></a>修习福慧。<a id="a-FS"></a>以是资粮。<a id="a-FT"></a>令此众生。<a id="a-FU"></a>住毕竟净。<a id="a-FV"></a>乃至得一切法中无碍智力。<a id="a-FW"></a>如是思惟。<a id="a-FX"></a>从正观生于智力发愿。<a id="a-FY"></a>所作一切善根。<a id="a-FZ"></a>皆为度众生故。<a id="a-Fa"></a>为一切众生求安乐故。<a id="a-Fb"></a>为利益一切众生故。<a id="a-Fc"></a>为解脱一切众生故。<a id="a-Fd"></a>为一切众生无苦恼故。<a id="a-Fe"></a>为一切众生无粗恶故。<a id="a-Ff"></a>为一切众生心清净故。<a id="a-Fg"></a>为调伏一切众生故。<a id="a-Fh"></a>为灭一切众生诸忧恼苦。<a id="a-Fi"></a>满其愿故。</p>
  <p id="aFj">是菩萨住难胜地。<a id="a-Fk"></a>不忘诸法故。<a id="a-Fl"></a>名为念者。<a id="a-Fm"></a>决定智慧故。<a id="a-Fn"></a>名为智者。<a id="a-Fo"></a>知经书意次第故。<a id="a-Fp"></a>名为有道者。<a id="a-Fq"></a>自护护彼故。<a id="a-Fr"></a>名为有惭愧者。<a id="a-Fs"></a>不舍持戒故。<a id="a-Ft"></a>名为坚心者。<a id="a-Fu"></a>善思惟是处非处故。<a id="a-Fv"></a>名为觉者。<a id="a-Fw"></a>不随他故。<a id="a-Fx"></a>名为随智者。<a id="a-Fy"></a>善分别诸法章句义故。<a id="a-Fz"></a>名为随慧者。<a id="a-G0"></a>善修禅定故。<a id="a-G1"></a>名为得神通者。<a id="a-G2"></a>随世间法行故。<a id="a-G3"></a>名为方便者。<a id="a-G4"></a>善集福德资粮故。<a id="a-G5"></a>名为无厌足者。<a id="a-G6"></a>常求智慧因缘故。<a id="a-G7"></a>名为不舍者。<a id="a-G8"></a>集大慈大悲因缘故。<a id="a-G9"></a>名为无疲倦者。<a id="a-GA"></a>常正忆念故。<a id="a-GB"></a>名为远离破戒者。<a id="a-GC"></a>深心求佛十力。<a id="a-GD"></a>四无所畏。<a id="a-GE"></a>十八不共法故。<a id="a-GF"></a>名为常念佛法者。<a id="a-GG"></a>常令众生离恶修善故。<a id="a-GH"></a>名为庄严佛国者。<a id="a-GI"></a>种诸福德。<a id="a-GJ"></a>庄严三十二相八十种好故。<a id="a-GK"></a>名为行种种善业者。<a id="a-GL"></a>求庄严佛身口意故。<a id="a-GM"></a>名为常行精进者。<a id="a-GN"></a>供养一切说法菩萨故。<a id="a-GO"></a>名为乐大恭敬者。<a id="a-GP"></a>一切菩萨方便中心无碍故。<a id="a-GQ"></a>名为心无碍者。<a id="a-GR"></a>常乐教化众生故。<a id="a-GS"></a>名为昼夜远离余心者。<a id="a-GT"></a>菩萨如是行时。<a id="a-GU"></a>以布施教化众生。<a id="a-GV"></a>爱语利益同事。<a id="a-GW"></a>亦教化众生。<a id="a-GX"></a>又以色身示现。<a id="a-GY"></a>教化众生。<a id="a-GZ"></a>亦以说法。<a id="a-Ga"></a>教化众生。<a id="a-Gb"></a>亦示诸菩萨行事。<a id="a-Gc"></a>教化众生。<a id="a-Gd"></a>亦示诸佛大事。<a id="a-Ge"></a>教化众生。<a id="a-Gf"></a>亦示生死过恶。<a id="a-Gg"></a>教化众生。<a id="a-Gh"></a>亦示诸佛智慧利益教化众生。<a id="a-Gi"></a>菩萨如是修习。<a id="a-Gj"></a>以大神力种种因缘方便道。<a id="a-Gk"></a>教化众生。<a id="a-Gl"></a>是菩萨虽种种因缘方便。<a id="a-Gm"></a>心常在佛。<a id="a-Gn"></a>不失善根。<a id="a-Go"></a>又复常求转胜利益众生法。<a id="a-Gp"></a>是菩萨利益众生故。<a id="a-Gq"></a>知世所有经书技艺。<a id="a-Gr"></a>文章算数。<a id="a-Gs"></a>金石诸性。<a id="a-Gt"></a>治病医方。<a id="a-Gu"></a>干消癞病。<a id="a-Gv"></a>鬼着蛊毒等。<a id="a-Gw"></a>妓乐歌舞。<a id="a-Gx"></a>戏笑欢娱。<a id="a-Gy"></a>国土城郭。<a id="a-Gz"></a>聚落室宅。<a id="a-H0"></a>园林池观。<a id="a-H1"></a>华果药草。<a id="a-H2"></a>金银琉璃。<a id="a-H3"></a>珊瑚琥珀。<a id="a-H4"></a>砗磲码瑙。<a id="a-H5"></a>示诸宝聚。<a id="a-H6"></a>日月五星。<a id="a-H7"></a>二十八宿。<a id="a-H8"></a>占相吉凶。<a id="a-H9"></a>地动梦怪。<a id="a-HA"></a>身中诸相。<a id="a-HB"></a>布施持戒。<a id="a-HC"></a>摄伏其心。<a id="a-HD"></a>禅定神通。<a id="a-HE"></a>四无量心。<a id="a-HF"></a>四无色定。<a id="a-HG"></a>诸不恼乱。<a id="a-HH"></a>安众生事。<a id="a-HI"></a>哀众生故。<a id="a-HJ"></a>出如此法。<a id="a-HK"></a>令入诸佛无上之法。<a id="a-HL"></a>菩萨住难胜地。<a id="a-HM"></a>值数百千万亿佛。<a id="a-HN"></a>恭敬供养。<a id="a-HO"></a>尊重赞叹。<a id="a-HP"></a>衣服饮食。<a id="a-HQ"></a>卧具医药。<a id="a-HR"></a>亲近听法。<a id="a-HS"></a>闻法出家。<a id="a-HT"></a>而为法师。<a id="a-HU"></a>说法利益。<a id="a-HV"></a>得转胜多闻三昧。<a id="a-HW"></a>乃至过百千万亿劫。<a id="a-HX"></a>而不忘失。<a id="a-HY"></a>一切福德善根。<a id="a-HZ"></a>转胜明净。<a id="a-Ha"></a>譬如成炼真金。<a id="a-Hb"></a>砗磲磨莹。<a id="a-Hc"></a>其光转胜。<a id="a-Hd"></a>菩萨住是地中。<a id="a-He"></a>方便智慧力故。<a id="a-Hf"></a>功德善根。<a id="a-Hg"></a>转净明胜。<a id="a-Hh"></a>下地不及。<a id="a-Hi"></a>又如日月星宿。<a id="a-Hj"></a>诸天宫殿。<a id="a-Hk"></a>风持令去。<a id="a-Hl"></a>不失法度。<a id="a-Hm"></a>如是菩萨住难胜地。<a id="a-Hn"></a>以方便思惟故。<a id="a-Ho"></a>福德善根转倍明净。<a id="a-Hp"></a>而不取证。<a id="a-Hq"></a>亦不疾成于无上道。<a id="a-Hr"></a>佛子。<a id="a-Hs"></a>是名略说菩萨难胜地。<a id="a-Ht"></a>菩萨住是地中。<a id="a-Hu"></a>多作兜率陀天王。<a id="a-Hv"></a>诸根猛利。<a id="a-Hw"></a>悉能摧伏一切外道。<a id="a-Hx"></a>有所作业。<a id="a-Hy"></a>布施爱语。<a id="a-Hz"></a>利益同事。<a id="a-I0"></a>皆不离念佛。<a id="a-I1"></a>不离念法。<a id="a-I2"></a>乃至不离念具足一切种智。<a id="a-I3"></a>常生是心。<a id="a-I4"></a>我当于一切众生。<a id="a-I5"></a>为首为胜。<a id="a-I6"></a>乃至于一切众生。<a id="a-I7"></a>为依止者。<a id="a-I8"></a>佛子。<a id="a-I9"></a>是菩萨若欲勤行精进。<a id="a-IA"></a>须臾之间。<a id="a-IB"></a>得千亿三昧。<a id="a-IC"></a>乃至能示千亿菩萨。<a id="a-ID"></a>以为眷属。<a id="a-IE"></a>若以愿力神通自在。<a id="a-IF"></a>复过是数。<a id="a-IG"></a>若干百千万亿劫不可计知。<a id="a-IH"></a>时金刚藏菩萨欲重明此义。<a id="a-II"></a>以偈颂曰。</p>
  <p id="aIJ">诸菩萨具足　　四地行法已</p>
  <p id="aIK">思惟三世佛　　戒心除疑悔</p>
  <p id="aIL">道非道知见　　菩提化众生</p>
  <p id="aIM">如是平等观　　得入第五地</p>
  <p id="aIN">四念处为弓　　信五根为箭</p>
  <p id="aIO">四正勤为马　　四如意为车</p>
  <p id="aIP">五力以为铠　　破诸烦恼贼</p>
  <p id="aIQ">勇健不退转　　直入第五地</p>
  <p id="aIR">惭愧无垢衣　　净戒以为香</p>
  <p id="aIS">七觉为华鬘　　禅定为涂香</p>
  <p id="aIT">智慧与方便　　种种念庄严</p>
  <p id="aIU">如是则得入　　陀罗尼园林</p>
  <p id="aIV">四如意为足　　正念为头项</p>
  <p id="aIW">慈悲明净眼　　利智慧为牙</p>
  <p id="aIX">以空无我吼　　破诸烦恼贼</p>
  <p id="aIY">如是人师子　　能入第五地</p>
  <p id="aIZ">是菩萨已得　　住于第五地</p>
  <p id="aIa">转修胜净法　　皆为佛道故</p>
  <p id="aIb">常行慈悲心　　未曾有厌倦</p>
  <p id="aIc">常为修习此　　第五地行法</p>
  <p id="aId">深集二资粮　　福德及智慧</p>
  <p id="aIe">种种方便力　　上地明观法</p>
  <p id="aIf">常为佛所护　　得成于念慧</p>
  <p id="aIg">次第能善观　　如实知诸谛</p>
  <p id="aIh">苦集灭止道　　世相第一事</p>
  <p id="aIi">说生起差别　　无生如来智</p>
  <p id="aIj">如是观诸谛　　心微妙清净</p>
  <p id="aIk">虽未能逮得　　无障碍解脱</p>
  <p id="aIl">以能有智慧　　及与信力故</p>
  <p id="aIm">得胜于一切　　世间诸智慧</p>
  <p id="aIn">如是观诸谛　　悉知有为法</p>
  <p id="aIo">虚伪不真实　　无一坚固相</p>
  <p id="aIp">能得于诸佛　　慈悲光明分</p>
  <p id="aIq">为诸众生故　　专心求佛慧</p>
  <p id="aIr">知有为先后　　众生甚可愍</p>
  <p id="aIs">堕在无明闇　　爱因缘所系</p>
  <p id="aIt">是菩萨能灭　　世间之苦恼</p>
  <p id="aIu">知法无寿者　　犹如草木等</p>
  <p id="aIv">众生常以二　　烦恼因缘故</p>
  <p id="aIw">从于先世来　　后世亦如是</p>
  <p id="aIx">相续不断绝　　不能尽苦边</p>
  <p id="aIy">于此生愍伤　　我当度脱之</p>
  <p id="aIz">不能出五阴　　不畏四大害</p>
  <p id="aJ0">不拔诸邪箭　　不灭三毒火</p>
  <p id="aJ1">不除无明闇　　堕在大爱海</p>
  <p id="aJ2">无有智慧眼　　离大导师故</p>
  <p id="aJ3">知如是事已　　转加勤精进</p>
  <p id="aJ4">有所作起业　　皆为度众生</p>
  <p id="aJ5">常住正念慧　　有道有惭愧</p>
  <p id="aJ6">坚心觉随智　　转更令增益</p>
  <p id="aJ7">修福慧无厌　　持戒不羸弱</p>
  <p id="aJ8">求多闻无倦　　正修净佛土</p>
  <p id="aJ9">种相好音声　　因缘无厌足</p>
  <p id="aJA">所作诸善业　　皆为利众生</p>
  <p id="aJB">为利世间故　　造立经书等</p>
  <p id="aJC">金石性医方　　歌舞戏笑事</p>
  <p id="aJD">堂阁及园林　　衣服诸饮食</p>
  <p id="aJE">示种种宝聚　　令众得欢喜</p>
  <p id="aJF">占日月五星　　及二十八宿</p>
  <p id="aJG">地动吉凶相　　梦书诸怪事</p>
  <p id="aJH">布施净戒等　　离欲修禅定</p>
  <p id="aJI">四无量神通　　安乐世间故</p>
  <p id="aJJ">大智慧菩萨　　得此难胜地</p>
  <p id="aJK">供养万亿佛　　从佛而听法</p>
  <p id="aJL">所修诸善根　　皆悉得明净</p>
  <p id="aJM">犹如砗磲宝　　莹磨于真金</p>
  <p id="aJN">譬如宝宫殿　　风持不失法</p>
  <p id="aJO">世法所不染　　如莲华在水</p>
  <p id="aJP">菩萨住是地　　多作兜率王</p>
  <p id="aJQ">诸根转猛利　　破诸外道见</p>
  <p id="aJR">所作诸善业　　皆为佛智慧</p>
  <p id="aJS">得佛力无畏　　能度诸众生</p>
  <p id="aJT">是菩萨勤修　　转胜精进力</p>
  <p id="aJU">即能得千亿　　深妙诸三昧</p>
  <p id="aJV">供养千亿佛　　动千亿世界</p>
  <p id="aJW">随其所愿力　　过是数无量</p>
  <p id="aJX">如是第五地　　种种诸方便</p>
  <p id="aJY">上智慧大人　　如法解说竟</p>
 </body>
</html>