<!doctype html>
<html id="z3IBTYwJe" data-ver="1780">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">渐备一切智德经卷第五</h1>
  <h2 id="a2">法雨住第十</h2>
  <p id="a3">金刚藏问菩萨大士。<a id="a-4"></a>谓解脱月菩萨。<a id="a-5"></a>于是佛子菩萨大士。<a id="a-6"></a>其圣慧意。<a id="a-7"></a>巍巍无量。<a id="a-8"></a>如是行业。<a id="a-9"></a>乃至第九。<a id="a-A"></a>严净道地。<a id="a-B"></a>具足清净鲜明之法。<a id="a-C"></a>而无边际。<a id="a-D"></a>积功累德。<a id="a-E"></a>每生自克。<a id="a-F"></a>无益众生。<a id="a-G"></a>以何方便。<a id="a-H"></a>救济三界。<a id="a-I"></a>善谛摄受。<a id="a-J"></a>无极慧德。<a id="a-K"></a>其无尽哀。<a id="a-L"></a>所入弘广。<a id="a-M"></a>靡不周流。<a id="a-N"></a>分别世界。<a id="a-O"></a>明了无边。<a id="a-P"></a>入众生界。<a id="a-Q"></a>寂寞回旋。<a id="a-R"></a>终而复始。<a id="a-S"></a>开第一藏如来道业。<a id="a-T"></a>所思惟念。<a id="a-U"></a>力无所畏。<a id="a-V"></a>诸佛经典。<a id="a-W"></a>空无无量。<a id="a-X"></a>及一切敏慧。<a id="a-Y"></a>具足成得阿惟颜。<a id="a-Z"></a>此之谓也。<a id="a-a"></a>又诸佛子。<a id="a-b"></a>入如是圣菩萨之业。<a id="a-c"></a>近阿惟颜。<a id="a-d"></a>适住此已有三昧名其号无垢。<a id="a-e"></a>菩萨亲具宣布法界。<a id="a-f"></a>菩萨道场。<a id="a-g"></a>名庄严净。<a id="a-h"></a>名巨海藏。<a id="a-i"></a>又名海印。<a id="a-j"></a>名广如虚空。<a id="a-k"></a>名积一切法自然。<a id="a-l"></a>名众生心行。<a id="a-m"></a>如是等类。<a id="a-n"></a>得近百千阿僧祇定意正法。<a id="a-o"></a>适能逮得此诸定意。<a id="a-p"></a>而以正受亲众善德三昧定。<a id="a-q"></a>施众方便。<a id="a-r"></a>以斯因缘。<a id="a-s"></a>如是定意。<a id="a-t"></a>乃为究畅一切敏智。<a id="a-u"></a>而有殊特。<a id="a-v"></a>尔乃名近阿惟颜菩萨三昧。<a id="a-w"></a>这得近已。<a id="a-x"></a>以是三昧。<a id="a-y"></a>十三千土。<a id="a-z"></a>而自然生百千无极无穷奇宝。<a id="a-10"></a>清净莲华。<a id="a-11"></a>一切之宅。<a id="a-12"></a>自然道宝。<a id="a-13"></a>以得超越一切法界。<a id="a-14"></a>奉行道义至真正法。<a id="a-15"></a>具足度世众德之本。<a id="a-16"></a>究竟成就。<a id="a-17"></a>达玄自然。<a id="a-18"></a>又其法界。<a id="a-19"></a>善修清净。<a id="a-1A"></a>演圣光明。<a id="a-1B"></a>其茎甚大。<a id="a-1C"></a>琉璃明月珠合。<a id="a-1D"></a>以越诸天。<a id="a-1E"></a>无量旃檀。<a id="a-1F"></a>珍宝相挍。<a id="a-1G"></a>无极马瑙。<a id="a-1H"></a>紫磨真金。<a id="a-1I"></a>生为华叶。<a id="a-1J"></a>其明光光。<a id="a-1K"></a>不可计限。<a id="a-1L"></a>莲华照耀。<a id="a-1M"></a>皆以众宝。<a id="a-1N"></a>而合成之。<a id="a-1O"></a>其上虚空。<a id="a-1P"></a>琦珍之缦。<a id="a-1Q"></a>化交露帐。<a id="a-1R"></a>具足充满十三千大千之土。<a id="a-1S"></a>满中尘众。<a id="a-1T"></a>不可称计。<a id="a-1U"></a>百千莲华。<a id="a-1V"></a>罗列周遍十方虚空。<a id="a-1W"></a>其香甘美。<a id="a-1X"></a>勋诸菩萨大士身形。<a id="a-1Y"></a>备一切智。<a id="a-1Z"></a>若逮致此阿惟颜住三昧定者。<a id="a-1a"></a>寻则现坐斯大莲华。<a id="a-1b"></a>这坐已竟。<a id="a-1c"></a>乃复周遍。<a id="a-1d"></a>所化一切。<a id="a-1e"></a>自然罗列。<a id="a-1f"></a>诸大莲华。<a id="a-1g"></a>不可称载。<a id="a-1h"></a>诸菩萨等。<a id="a-1i"></a>眷属围绕。<a id="a-1j"></a>坐诸莲华。<a id="a-1k"></a>周匝巍巍。<a id="a-1l"></a>一一菩萨。<a id="a-1m"></a>逮万百千三昧。<a id="a-1n"></a>而以正受。<a id="a-1o"></a>观诸菩萨。<a id="a-1p"></a>这正受已。<a id="a-1q"></a>十方一切无有边际。<a id="a-1r"></a>诸佛刹土。<a id="a-1s"></a>自然清净。<a id="a-1t"></a>诸如来等。<a id="a-1u"></a>在会道场。<a id="a-1v"></a>以成教照。<a id="a-1w"></a>所以者何。<a id="a-1x"></a>又彼菩萨。<a id="a-1y"></a>这坐斯诸大莲华上。<a id="a-1z"></a>其下足底。<a id="a-20"></a>出十不可计阿僧祇光。<a id="a-21"></a>照于十方至无择狱大泥犁中。<a id="a-22"></a>灭于众生苦恼之患。<a id="a-23"></a>左右膝。<a id="a-24"></a>亦如所演。<a id="a-25"></a>光明这等无异。<a id="a-26"></a>皆悉照耀饿鬼畜生。<a id="a-27"></a>勤苦痛息。<a id="a-28"></a>左右之胁。<a id="a-29"></a>各出无限若干光明。<a id="a-2A"></a>照十方人。<a id="a-2B"></a>皆为蒙耀。<a id="a-2C"></a>二手掌中。<a id="a-2D"></a>各演光明。<a id="a-2E"></a>照于诸天阿须伦宫。<a id="a-2F"></a>其二肩肘。<a id="a-2G"></a>出二品光。<a id="a-2H"></a>照众声闻。<a id="a-2I"></a>背脑户颈各演光明。<a id="a-2J"></a>照于十方诸缘觉心。<a id="a-2K"></a>其口面门。<a id="a-2L"></a>演妙光明。<a id="a-2M"></a>照于十方诸第九住菩萨之众。<a id="a-2N"></a>眉间白毫。<a id="a-2O"></a>演大威耀。<a id="a-2P"></a>照于十方一切魔宫。<a id="a-2Q"></a>皆令蔽冥。<a id="a-2R"></a>以阿惟颜菩萨之身。<a id="a-2S"></a>遂上虚空。<a id="a-2T"></a>照于十方不可计百千三千佛土。<a id="a-2U"></a>满中尘数十方如来。<a id="a-2V"></a>众会道场绕佛十匝。<a id="a-2W"></a>在虚空中。<a id="a-2X"></a>成大光明。<a id="a-2Y"></a>珠交露帐。<a id="a-2Z"></a>名曰大光。<a id="a-2a"></a>晖曜灼灼。<a id="a-2b"></a>以用进奉。<a id="a-2c"></a>供养如来。<a id="a-2d"></a>遂增功勋。<a id="a-2e"></a>缘是供养。<a id="a-2f"></a>从初发意。<a id="a-2g"></a>至第九住。<a id="a-2h"></a>奉顺如来。<a id="a-2i"></a>寂然随时。<a id="a-2j"></a>百千亿倍。<a id="a-2k"></a>不可为喻。<a id="a-2l"></a>其大光明珠交露帐。<a id="a-2m"></a>巍巍光明。<a id="a-2n"></a>乃至十方一切境土。<a id="a-2o"></a>普布众华。<a id="a-2p"></a>香华杂香。<a id="a-2q"></a>捣香。<a id="a-2r"></a>衣服。<a id="a-2s"></a>幢盖旛彩。<a id="a-2t"></a>布以宝瑛。<a id="a-2u"></a>明月珠珍。<a id="a-2v"></a>周遍十方一切世界。<a id="a-2w"></a>成为普世。<a id="a-2x"></a>其善本德。<a id="a-2y"></a>无上正真雨大众华。<a id="a-2z"></a>一一悉雨若干种物。<a id="a-30"></a>供养众会一切道场。<a id="a-31"></a>供养奉进十方如来。<a id="a-32"></a>众生之类。<a id="a-33"></a>敢有见知。<a id="a-34"></a>咸发无上正真道意。<a id="a-35"></a>斯雨众华。<a id="a-36"></a>微妙如是。<a id="a-37"></a>光绕诸佛众会道场。<a id="a-38"></a>十匝已竟。<a id="a-39"></a>入佛足下。<a id="a-3A"></a>华光忽然。<a id="a-3B"></a>照诸如来众菩萨。<a id="a-3C"></a>见其佛世界。<a id="a-3D"></a>立行如斯诸菩萨号。<a id="a-3E"></a>其逮阿惟颜。<a id="a-3F"></a>十方无际。<a id="a-3G"></a>诸菩萨。<a id="a-3H"></a>众九住菩萨。<a id="a-3I"></a>俱来会者。<a id="a-3J"></a>斯诸菩萨。<a id="a-3K"></a>及与眷属。<a id="a-3L"></a>修大供养。<a id="a-3M"></a>观见此以三昧正受。<a id="a-3N"></a>至于十方。<a id="a-3O"></a>睹阿惟颜众菩萨等。<a id="a-3P"></a>庄严元首。<a id="a-3Q"></a>名曰首幻。<a id="a-3R"></a>坚立金刚。<a id="a-3S"></a>降伏魔怨。<a id="a-3T"></a>其一光曜。<a id="a-3U"></a>演百千明。<a id="a-3V"></a>各出无数晃昱营从。<a id="a-3W"></a>照于十方无边佛土。<a id="a-3X"></a>显大变化。<a id="a-3Y"></a>其光奄忽。<a id="a-3Z"></a>入于首幻。<a id="a-3a"></a>庄严菩萨元首。<a id="a-3b"></a>这没未久。<a id="a-3c"></a>即时菩萨。<a id="a-3d"></a>蒙其晖曜。<a id="a-3e"></a>威神力势。<a id="a-3f"></a>遂更茂盛。<a id="a-3g"></a>彼时佛子。<a id="a-3h"></a>复有大光。<a id="a-3i"></a>名一切慧。<a id="a-3j"></a>神通圣君。<a id="a-3k"></a>出诸如来至真等正觉。<a id="a-3l"></a>眉间毫相。<a id="a-3m"></a>各演无限。<a id="a-3n"></a>光明眷属。<a id="a-3o"></a>照于十方无边世界。<a id="a-3p"></a>绕诸佛土。<a id="a-3q"></a>十匝竟已。<a id="a-3r"></a>显诸如来无极神足感动变化。<a id="a-3s"></a>告诸无数亿百千兆垓诸菩萨众。<a id="a-3t"></a>诸佛国土。<a id="a-3u"></a>六反震动。<a id="a-3v"></a>皆悉消灭一切恶趣。<a id="a-3w"></a>蔽魔宫殿。<a id="a-3x"></a>十方诸佛。<a id="a-3y"></a>皆自然现。<a id="a-3z"></a>普现一切至真正觉众会道场。<a id="a-40"></a>威神严净。<a id="a-41"></a>法界第一。<a id="a-42"></a>周遍虚空。<a id="a-43"></a>咸照一切十方世界。<a id="a-44"></a>光寻回还。<a id="a-45"></a>上虚空中。<a id="a-46"></a>右绕一切诸菩萨众。<a id="a-47"></a>现大严净。<a id="a-48"></a>此众光明。<a id="a-49"></a>忽然在上。<a id="a-4A"></a>寻入聚会诸菩萨顶。<a id="a-4B"></a>光明这没。<a id="a-4C"></a>此诸菩萨。<a id="a-4D"></a>前未所更。<a id="a-4E"></a>所不蒙定。<a id="a-4F"></a>承佛威光。<a id="a-4G"></a>辄即逮得百万三昧。<a id="a-4H"></a>此诸光明。<a id="a-4I"></a>称量时节。<a id="a-4J"></a>堕菩萨上。<a id="a-4K"></a>一切如来。<a id="a-4L"></a>等无有异。<a id="a-4M"></a>光明这没。<a id="a-4N"></a>诸菩萨。<a id="a-4O"></a>成阿惟颜。<a id="a-4P"></a>名曰如来至真境界也。<a id="a-4Q"></a>具十种力平等正觉。<a id="a-4R"></a>平若虚空。<a id="a-4S"></a>犹如佛子。<a id="a-4T"></a>转轮圣王第一太子。<a id="a-4U"></a>从尊真后。<a id="a-4V"></a>怀胎而生。<a id="a-4W"></a>其相具足。<a id="a-4X"></a>应为圣王。<a id="a-4Y"></a>时转轮王。<a id="a-4Z"></a>坐天宝象紫金床上。<a id="a-4a"></a>取四大海。<a id="a-4b"></a>致海水来。<a id="a-4c"></a>执大盖覆。<a id="a-4d"></a>幢幡伎乐。<a id="a-4e"></a>而严庄之。<a id="a-4f"></a>取金澡瓶。<a id="a-4g"></a>转轮圣王。<a id="a-4h"></a>以四海水。<a id="a-4i"></a>洗太子首体。<a id="a-4j"></a>适洗浴已。<a id="a-4k"></a>应时名曰圣顶盖王。<a id="a-4l"></a>转轮王者。<a id="a-4m"></a>具十善本。<a id="a-4n"></a>故谓神帝。<a id="a-4o"></a>为转轮圣。<a id="a-4p"></a>是为佛子菩萨大士成就大慧。<a id="a-4q"></a>所以菩萨。<a id="a-4r"></a>行无央数。<a id="a-4s"></a>百千勤苦。<a id="a-4t"></a>如是备悉。<a id="a-4u"></a>其功勋慧。<a id="a-4v"></a>转复增进。<a id="a-4w"></a>所立道地。<a id="a-4x"></a>名曰法雨。<a id="a-4y"></a>菩萨所住。<a id="a-4z"></a>菩萨若住法雨道地。<a id="a-50"></a>解达欲界。<a id="a-51"></a>审从如有。<a id="a-52"></a>所习色界。<a id="a-53"></a>习无色界。<a id="a-54"></a>众生之界。<a id="a-55"></a>无识之界。<a id="a-56"></a>有为无为界。<a id="a-57"></a>虚空之界。<a id="a-58"></a>习于法界。<a id="a-59"></a>解了泥洹。<a id="a-5A"></a>知审如有。<a id="a-5B"></a>晓知诸见邪网遮罗五趣尘劳。<a id="a-5C"></a>习诸生灭。<a id="a-5D"></a>众声闻行。<a id="a-5E"></a>缘觉之行。<a id="a-5F"></a>诸菩萨行。<a id="a-5G"></a>如来十力。<a id="a-5H"></a>四无所畏。<a id="a-5I"></a>色身法身。<a id="a-5J"></a>及一切智。<a id="a-5K"></a>成最正觉。<a id="a-5L"></a>而转法轮。<a id="a-5M"></a>示现灭度。<a id="a-5N"></a>常以平等。<a id="a-5O"></a>入一切法。<a id="a-5P"></a>分别越度。<a id="a-5Q"></a>解达诸习。<a id="a-5R"></a>审如从兴。<a id="a-5S"></a>以入此慧。<a id="a-5T"></a>其意转上。<a id="a-5U"></a>使众生类。<a id="a-5V"></a>无自大业。<a id="a-5W"></a>又如审谛。<a id="a-5X"></a>超越得度。<a id="a-5Y"></a>尘劳之元。<a id="a-5Z"></a>不为憍慢。<a id="a-5a"></a>在于俗法。<a id="a-5b"></a>不怀恐畏。<a id="a-5c"></a>若在道法。<a id="a-5d"></a>不以自大。<a id="a-5e"></a>不舍大慈。<a id="a-5f"></a>若声闻缘觉之法。<a id="a-5g"></a>诸菩萨法。<a id="a-5h"></a>诸如来法。<a id="a-5i"></a>不以自大。<a id="a-5j"></a>于众嗔恚欢悦之中。<a id="a-5k"></a>不以增减。<a id="a-5l"></a>至真得度。<a id="a-5m"></a>亦复审知。<a id="a-5n"></a>佛所建立。<a id="a-5o"></a>经典事业。<a id="a-5p"></a>若在尘劳。<a id="a-5q"></a>顺时誓愿。<a id="a-5r"></a>供养众行。<a id="a-5s"></a>思惟劫数。<a id="a-5t"></a>建立圣慧。<a id="a-5u"></a>审如有知。<a id="a-5v"></a>无所不达。<a id="a-5w"></a>其诸如来至真等正觉。<a id="a-5x"></a>所入玄妙。<a id="a-5y"></a>谓慧微远。<a id="a-5z"></a>生死周旋。<a id="a-60"></a>晓了微妙。<a id="a-61"></a>现出生时。<a id="a-62"></a>弃国捐王。<a id="a-63"></a>成最正觉。<a id="a-64"></a>变化开度。<a id="a-65"></a>解微妙慧。<a id="a-66"></a>转于法轮。<a id="a-67"></a>寿限长短。<a id="a-68"></a>心所建立。<a id="a-69"></a>至于灭度。<a id="a-6A"></a>法立多少。<a id="a-6B"></a>悉微妙慧。<a id="a-6C"></a>又悉晓了诸平等正觉。<a id="a-6D"></a>佛道藏处。<a id="a-6E"></a>身口心藏。<a id="a-6F"></a>有时无时。<a id="a-6G"></a>所行秘密。<a id="a-6H"></a>菩萨受决。<a id="a-6I"></a>恩流众生。<a id="a-6J"></a>而救摄之。<a id="a-6K"></a>若干种品。<a id="a-6L"></a>众生蔽匿。<a id="a-6M"></a>群黎所行。<a id="a-6N"></a>诸根分部。<a id="a-6O"></a>执持造业。<a id="a-6P"></a>正觉所行。<a id="a-6Q"></a>威神圣藏。<a id="a-6R"></a>亦复晓知所在劫数。<a id="a-6S"></a>出入多少。<a id="a-6T"></a>一劫百劫。<a id="a-6U"></a>千劫无央数劫。<a id="a-6V"></a>悉识知之。<a id="a-6W"></a>无央数劫。<a id="a-6X"></a>能入一劫。<a id="a-6Y"></a>又计数无数。<a id="a-6Z"></a>计念识之。<a id="a-6a"></a>不可计数。<a id="a-6b"></a>闲静劫限。<a id="a-6c"></a>悉识念之。<a id="a-6d"></a>闲静之劫。<a id="a-6e"></a>有劫无劫无念。<a id="a-6f"></a>有劫有念。<a id="a-6g"></a>有无之念。<a id="a-6h"></a>悉识念之。<a id="a-6i"></a>成正觉无正觉最正觉。<a id="a-6j"></a>悉识念之。<a id="a-6k"></a>去来现在。<a id="a-6l"></a>去来当来。<a id="a-6m"></a>过去今现在事。<a id="a-6n"></a>悉识念之。<a id="a-6o"></a>现在去来未来当来。<a id="a-6p"></a>长劫短劫。<a id="a-6q"></a>现平等事。<a id="a-6r"></a>咸亦悉知。<a id="a-6s"></a>一切诸劫。<a id="a-6t"></a>近远年岁。<a id="a-6u"></a>天地成败。<a id="a-6v"></a>不可称载。<a id="a-6w"></a>悉亦解达。<a id="a-6x"></a>诸如来等。<a id="a-6y"></a>在所感动。<a id="a-6z"></a>执如毫毛。<a id="a-70"></a>又如微尘刹土诸身。<a id="a-71"></a>最正觉慧。<a id="a-72"></a>众生身心。<a id="a-73"></a>所觉成慧。<a id="a-74"></a>一切普入最正觉慧。<a id="a-75"></a>显示究竟。<a id="a-76"></a>现柔顺慧。<a id="a-77"></a>知可思议不可思议。<a id="a-78"></a>诸佛世界。<a id="a-79"></a>声闻所知。<a id="a-7A"></a>缘觉所解。<a id="a-7B"></a>菩萨所达。<a id="a-7C"></a>及所不逮如来道明。<a id="a-7D"></a>所下圣慧。<a id="a-7E"></a>而悉了之。<a id="a-7F"></a>是为佛子诸等正觉慧不可量宽弘无际。<a id="a-7G"></a>菩萨住此无限道地。<a id="a-7H"></a>入无穷慧。<a id="a-7I"></a>又彼佛子。<a id="a-7J"></a>菩萨以入如是道地。<a id="a-7K"></a>入于菩萨不可思议所立脱门。<a id="a-7L"></a>有名无盖门。<a id="a-7M"></a>净境界门。<a id="a-7N"></a>有名普照脱门。<a id="a-7O"></a>又号如来藏。<a id="a-7P"></a>号莫能当藏。<a id="a-7Q"></a>号入三世。<a id="a-7R"></a>号法界藏。<a id="a-7S"></a>号解脱道场光明照远。<a id="a-7T"></a>号遍入至无余菩萨脱门。<a id="a-7U"></a>是为菩萨造十脱门。<a id="a-7V"></a>不可称计。<a id="a-7W"></a>至阿僧祇百千脱门。<a id="a-7X"></a>若有菩萨。<a id="a-7Y"></a>住十道地。<a id="a-7Z"></a>寻即逮得如是三昧。<a id="a-7a"></a>至亿百千。<a id="a-7b"></a>总持神通无限。<a id="a-7c"></a>彼以是慧。<a id="a-7d"></a>意了所入。<a id="a-7e"></a>游遍无量。<a id="a-7f"></a>所思方便。<a id="a-7g"></a>众德备悉。<a id="a-7h"></a>彼已一时。<a id="a-7i"></a>受于十方无量诸佛所宣道义。<a id="a-7j"></a>演不可限圣法光明。<a id="a-7k"></a>法典晖曜。<a id="a-7l"></a>而雨法泽。<a id="a-7m"></a>寻即受持。<a id="a-7n"></a>犹如佛子。<a id="a-7o"></a>海中诸龙欲雨之时余不能任唯大海受。<a id="a-7p"></a>如是佛子。<a id="a-7q"></a>若入如来诸佛秘藏。</p>
  <p id="a7r">尔时辄能雨大法泽。<a id="a-7s"></a>其余众生。<a id="a-7t"></a>不能任受有。<a id="a-7u"></a>报应缘。<a id="a-7v"></a>执持众行。<a id="a-7w"></a>至第九住。<a id="a-7x"></a>菩萨之业。<a id="a-7y"></a>无能执任。<a id="a-7z"></a>十住菩萨。<a id="a-80"></a>住此道地。<a id="a-81"></a>雨法润泽。<a id="a-82"></a>执持一切众生心意。<a id="a-83"></a>犹如佛子。<a id="a-84"></a>大海之中。<a id="a-85"></a>有大雨云。<a id="a-86"></a>名胜谛无极。<a id="a-87"></a>怀抱二乘。<a id="a-88"></a>一时须臾。<a id="a-89"></a>咸放甘雨。<a id="a-8A"></a>周遍国土。<a id="a-8B"></a>悉润天下无际普地。<a id="a-8C"></a>及诸大城州域大国。<a id="a-8D"></a>所以者何。<a id="a-8E"></a>其大海者。<a id="a-8F"></a>不可限量如是佛子。<a id="a-8G"></a>菩萨大士。<a id="a-8H"></a>住是法雨。<a id="a-8I"></a>如来一身。<a id="a-8J"></a>怀抱法雨。<a id="a-8K"></a>劝化二乘。<a id="a-8L"></a>乃至无限诸如来慧。<a id="a-8M"></a>而无央数。<a id="a-8N"></a>不可思议。<a id="a-8O"></a>不可称不可量。<a id="a-8P"></a>无边无际。<a id="a-8Q"></a>超出无表。<a id="a-8R"></a>不可引喻。<a id="a-8S"></a>诸如来身。<a id="a-8T"></a>一时之间。<a id="a-8U"></a>振大光明圣法之雨。<a id="a-8V"></a>遍润十方。<a id="a-8W"></a>谁能计知彼法雨数。<a id="a-8X"></a>又问宁有能计此菩萨行。<a id="a-8Y"></a>在几佛所。<a id="a-8Z"></a>论其法雨多少数乎。<a id="a-8a"></a>须臾了耶。<a id="a-8b"></a>报曰不能称限合集引喻节限。<a id="a-8c"></a>犹如佛子。<a id="a-8d"></a>十方佛国。<a id="a-8e"></a>不可称计百千亿垓。<a id="a-8f"></a>诸佛世界。<a id="a-8g"></a>满中众尘。<a id="a-8h"></a>众生之类。<a id="a-8i"></a>其数如是。<a id="a-8j"></a>如此尘限。<a id="a-8k"></a>令不减少。<a id="a-8l"></a>一一众生。<a id="a-8m"></a>皆使博闻。<a id="a-8n"></a>逮得总持。<a id="a-8o"></a>悉为如来元首侍者也。<a id="a-8p"></a>为大弟子。<a id="a-8q"></a>极尊博闻。<a id="a-8r"></a>犹金刚上莲华如来至真。<a id="a-8s"></a>有一比丘。<a id="a-8t"></a>名曰大明。<a id="a-8u"></a>建如是像。<a id="a-8v"></a>博闻方便。<a id="a-8w"></a>势力坚强。<a id="a-8x"></a>一一之人智各如斯。<a id="a-8y"></a>普十方界众生之类。<a id="a-8z"></a>尽使如此。<a id="a-90"></a>功勋智慧。<a id="a-91"></a>巍巍无量。<a id="a-92"></a>各各咸受一切法泽。<a id="a-93"></a>于佛子意。<a id="a-94"></a>所趣云何。<a id="a-95"></a>此诸众生。<a id="a-96"></a>博闻宁增多乎。<a id="a-97"></a>答曰无限。<a id="a-98"></a>金刚藏曰。<a id="a-99"></a>吾嘱累仁。<a id="a-9A"></a>殷勤告敕。<a id="a-9B"></a>菩萨得此大法雨。<a id="a-9C"></a>住开士道地。<a id="a-9D"></a>一时须臾。<a id="a-9E"></a>一如来身。<a id="a-9F"></a>法界所雨。<a id="a-9G"></a>演三世藏无极道法。<a id="a-9H"></a>是法光明。<a id="a-9I"></a>斯之前喻。<a id="a-9J"></a>博闻方便。<a id="a-9K"></a>百倍千倍。<a id="a-9L"></a>万倍千亿万倍。<a id="a-9M"></a>不可为喻。<a id="a-9N"></a>如一如来。<a id="a-9O"></a>十方国土。<a id="a-9P"></a>诸佛世界。<a id="a-9Q"></a>满中众尘。<a id="a-9R"></a>亦复如是。<a id="a-9S"></a>诸佛之数。<a id="a-9T"></a>若此尘限。<a id="a-9U"></a>乃复过是。<a id="a-9V"></a>从不可计诸如来尊。<a id="a-9W"></a>一时之间。<a id="a-9X"></a>振大法雨光明之耀。<a id="a-9Y"></a>不可比喻彼之法泽。<a id="a-9Z"></a>又复佛子。<a id="a-9a"></a>菩萨住此法雨道地。<a id="a-9b"></a>在兜术天。<a id="a-9c"></a>至大灭度。<a id="a-9d"></a>皆是如来己身誓愿。<a id="a-9e"></a>威神势力。<a id="a-9f"></a>兴大慈哀。<a id="a-9g"></a>无极法泽。<a id="a-9h"></a>放大法光。<a id="a-9i"></a>发圣经雷。<a id="a-9j"></a>承六神通。<a id="a-9k"></a>三达之智。<a id="a-9l"></a>四无所畏。<a id="a-9m"></a>普有所照。<a id="a-9n"></a>以无极耀。<a id="a-9o"></a>消众垢冥。<a id="a-9p"></a>以大功德圣慧之明。<a id="a-9q"></a>断众疑网。<a id="a-9r"></a>在若干众。<a id="a-9s"></a>示现诸身。<a id="a-9t"></a>称举大法。<a id="a-9u"></a>不舍众会。<a id="a-9v"></a>除诸阴盖。<a id="a-9w"></a>消灭十方一切然炽。<a id="a-9x"></a>如本前说。<a id="a-9y"></a>诸佛世界。<a id="a-9z"></a>所有尘数。<a id="a-A0"></a>亿百千垓诸佛之土。<a id="a-A1"></a>从是以往。<a id="a-A2"></a>雨大甘露。<a id="a-A3"></a>随众生心。<a id="a-A4"></a>性行所在。<a id="a-A5"></a>消尘劳垢。<a id="a-A6"></a>灭然炽火。<a id="a-A7"></a>承彼法泽。<a id="a-A8"></a>靡不永安。<a id="a-A9"></a>又复佛子。<a id="a-AA"></a>菩萨得立此大道地。<a id="a-AB"></a>演以法雨。<a id="a-AC"></a>从一世界。<a id="a-AD"></a>至兜率天大灭度地。<a id="a-AE"></a>建立一切如来之业。<a id="a-AF"></a>随众生心。<a id="a-AG"></a>如应开化。<a id="a-AH"></a>一一世界。<a id="a-AI"></a>所有众尘。<a id="a-AJ"></a>如是比数。<a id="a-AK"></a>亿百千垓诸佛世界。<a id="a-AL"></a>下兜率天。<a id="a-AM"></a>至大灭度。<a id="a-AN"></a>一切普立如来之业。<a id="a-AO"></a>随众生心。<a id="a-AP"></a>应当开化。<a id="a-AQ"></a>慧得自在。<a id="a-AR"></a>以变神通圣明至达。<a id="a-AS"></a>发意之顷。<a id="a-AT"></a>近小国土。<a id="a-AU"></a>建立广大。<a id="a-AV"></a>其广世界。<a id="a-AW"></a>能现令小。<a id="a-AX"></a>发意之顷。<a id="a-AY"></a>秽浊世界。<a id="a-AZ"></a>变令清净。<a id="a-Aa"></a>清净世界。<a id="a-Ab"></a>现使秽浊。<a id="a-Ac"></a>一切世界。<a id="a-Ad"></a>亦复如是。<a id="a-Ae"></a>建立所部。<a id="a-Af"></a>发意之顷。<a id="a-Ag"></a>以用一尘。<a id="a-Ah"></a>现一佛土。<a id="a-Ai"></a>普建一切铁围。<a id="a-Aj"></a>大铁围。<a id="a-Ak"></a>众堑溪涧。<a id="a-Al"></a>一二三。<a id="a-Am"></a>至十五十一百。<a id="a-An"></a>乃至无数诸佛世界。<a id="a-Ao"></a>而建立之。<a id="a-Ap"></a>入在一尘。<a id="a-Aq"></a>虽在一尘。<a id="a-Ar"></a>亦不广大。<a id="a-As"></a>不增不减。<a id="a-At"></a>以是所造。<a id="a-Au"></a>而所示现。<a id="a-Av"></a>发意之顷。<a id="a-Aw"></a>一佛世界。<a id="a-Ax"></a>严净显示。<a id="a-Ay"></a>一一佛国土。<a id="a-Az"></a>乃至无限一切世界。<a id="a-B0"></a>而现其身。<a id="a-B1"></a>亦一念顷。<a id="a-B2"></a>遍于十方一切众生。<a id="a-B3"></a>不娆一国一佛世界。<a id="a-B4"></a>众生之类。<a id="a-B5"></a>亦复如是。<a id="a-B6"></a>至不可计诸佛世界。<a id="a-B7"></a>周入十方无际佛土。<a id="a-B8"></a>现入一毛。<a id="a-B9"></a>无所娆害。<a id="a-BA"></a>一发意顷。<a id="a-BB"></a>一切佛界。<a id="a-BC"></a>现入一毛。<a id="a-BD"></a>显示严净。<a id="a-BE"></a>一发意顷。<a id="a-BF"></a>一时化已。<a id="a-BG"></a>其数多少。<a id="a-BH"></a>如无央数。<a id="a-BI"></a>诸佛世界。<a id="a-BJ"></a>满中众尘。<a id="a-BK"></a>一一所化。<a id="a-BL"></a>变现己身。<a id="a-BM"></a>如是无量。<a id="a-BN"></a>现在手掌。<a id="a-BO"></a>以是手掌。<a id="a-BP"></a>精进供养十方诸佛。<a id="a-BQ"></a>一一手掌。<a id="a-BR"></a>示江河沙华。<a id="a-BS"></a>在诸裓上。<a id="a-BT"></a>以用供养诸佛世尊。<a id="a-BU"></a>众香华饰。<a id="a-BV"></a>杂香捣香。<a id="a-BW"></a>衣被幢盖缯彩。<a id="a-BX"></a>如是一切严净之业。<a id="a-BY"></a>而建立之。<a id="a-BZ"></a>一一诸身。<a id="a-Ba"></a>亦化若干头。<a id="a-Bb"></a>一一诸头。<a id="a-Bc"></a>化若干舌。<a id="a-Bd"></a>咨嗟诸佛十方世尊。<a id="a-Be"></a>发意之顷。<a id="a-Bf"></a>周遍十方。<a id="a-Bg"></a>一心念顷。<a id="a-Bh"></a>令不可计成最正觉乃至建立清净之业大灭度矣。<a id="a-Bi"></a>在于三世。<a id="a-Bj"></a>建立无数无量诸身。<a id="a-Bk"></a>则以己身。<a id="a-Bl"></a>现无央数诸佛世尊。<a id="a-Bm"></a>无限佛土。<a id="a-Bn"></a>建立清净。<a id="a-Bo"></a>又现己身。<a id="a-Bp"></a>变于一切诸佛国土。<a id="a-Bq"></a>散坏合成。<a id="a-Br"></a>己身建立一切普具。<a id="a-Bs"></a>诸佛之土。<a id="a-Bt"></a>着一毛孔。<a id="a-Bu"></a>不娆众生。<a id="a-Bv"></a>发意之顷。<a id="a-Bw"></a>变现无际诸佛国土。<a id="a-Bx"></a>成为大海。<a id="a-By"></a>在于其中。<a id="a-Bz"></a>建众莲华。<a id="a-C0"></a>又彼莲华。<a id="a-C1"></a>光明清净。<a id="a-C2"></a>照不可计周遍佛土。<a id="a-C3"></a>又于其中。<a id="a-C4"></a>化诸佛土。<a id="a-C5"></a>乃至巍巍一切敏慧。<a id="a-C6"></a>其身普至十方佛土。<a id="a-C7"></a>日月周照。<a id="a-C8"></a>一切建立光明道门。<a id="a-C9"></a>所向一一。<a id="a-CA"></a>诸有方面。<a id="a-CB"></a>建立得见无量世界。<a id="a-CC"></a>不畏众生。<a id="a-CD"></a>乃至十方散坏之时。<a id="a-CE"></a>现是散坏。<a id="a-CF"></a>风灾变。<a id="a-CG"></a>火灾变。<a id="a-CH"></a>水灾变。<a id="a-CI"></a>发意之顷。<a id="a-CJ"></a>示诸众生。<a id="a-CK"></a>如其所愿。<a id="a-CL"></a>建化色身。<a id="a-CM"></a>严庄志性。<a id="a-CN"></a>能以己身。<a id="a-CO"></a>现如来身。<a id="a-CP"></a>以如来身。<a id="a-CQ"></a>现为己身。<a id="a-CR"></a>以如来身。<a id="a-CS"></a>建立己身。<a id="a-CT"></a>在佛土中。<a id="a-CU"></a>以己身土。<a id="a-CV"></a>建在佛身。<a id="a-CW"></a>佛子具听。<a id="a-CX"></a>若有菩萨。<a id="a-CY"></a>住法雨道地之业。<a id="a-CZ"></a>现此变化及余无数百千神变。</p>
  <p id="aCa">尔时彼场诸会菩萨。<a id="a-Cb"></a>诸天龙神。<a id="a-Cc"></a>揵沓和。<a id="a-Cd"></a>阿须伦。<a id="a-Ce"></a>迦留罗。<a id="a-Cf"></a>真陀罗。<a id="a-Cg"></a>摩睺勒。<a id="a-Ch"></a>释梵四天王大神妙天王。<a id="a-Ci"></a>净居天人。<a id="a-Cj"></a>各心念言。<a id="a-Ck"></a>假使菩萨。<a id="a-Cl"></a>神足道化。<a id="a-Cm"></a>无量巍巍之德。<a id="a-Cn"></a>乃如是者。<a id="a-Co"></a>游步亘然。<a id="a-Cp"></a>如来至真。<a id="a-Cq"></a>所建威化。<a id="a-Cr"></a>何所比乎。<a id="a-Cs"></a>于是解脱月菩萨。<a id="a-Ct"></a>知众会者心之所念。<a id="a-Cu"></a>问金刚藏菩萨大士。<a id="a-Cv"></a>唯愿佛子。<a id="a-Cw"></a>众会疑网。<a id="a-Cx"></a>以时断结。<a id="a-Cy"></a>善哉决之。<a id="a-Cz"></a>菩萨清净之所显变。<a id="a-D0"></a>化而无等伦。<a id="a-D1"></a>时金刚藏菩萨。<a id="a-D2"></a>取一切佛土。<a id="a-D3"></a>自然身威三昧。<a id="a-D4"></a>而以正受。<a id="a-D5"></a>这定意已。<a id="a-D6"></a>应时一切诸菩萨众。<a id="a-D7"></a>诸天龙神。<a id="a-D8"></a>揵沓和。<a id="a-D9"></a>阿须伦。<a id="a-DA"></a>迦留罗。<a id="a-DB"></a>真陀罗。<a id="a-DC"></a>摩睺勒。<a id="a-DD"></a>释梵四天王。<a id="a-DE"></a>大神妙天王。<a id="a-DF"></a>净居天王。<a id="a-DG"></a>自见己身。<a id="a-DH"></a>在金刚藏菩萨体中。<a id="a-DI"></a>又复睹察三千大千世界。<a id="a-DJ"></a>亦在其体。<a id="a-DK"></a>在彼所作清净之业。<a id="a-DL"></a>不能周体。<a id="a-DM"></a>亿劫之中。<a id="a-DN"></a>修精进行。<a id="a-DO"></a>在彼佛树。<a id="a-DP"></a>其佛树广长。<a id="a-DQ"></a>三十万里。<a id="a-DR"></a>若百若三千。<a id="a-DS"></a>广普无边具足。<a id="a-DT"></a>亦如三千亿刹。<a id="a-DU"></a>悬迥极远。<a id="a-DV"></a>斯佛树下道场师子座。<a id="a-DW"></a>巍巍如是。<a id="a-DX"></a>彼有菩萨。<a id="a-DY"></a>名诸神通。<a id="a-DZ"></a>当成如来。<a id="a-Da"></a>号曰意王。<a id="a-Db"></a>诣树道场。<a id="a-Dc"></a>于是会者。<a id="a-Dd"></a>悉遥见之。<a id="a-De"></a>所见庄严。<a id="a-Df"></a>具足亿劫。<a id="a-Dg"></a>嗟叹其德。<a id="a-Dh"></a>不能究竟。<a id="a-Di"></a>以现此变。<a id="a-Dj"></a>寻还众会。<a id="a-Dk"></a>复在故处。<a id="a-Dl"></a>时普众会。<a id="a-Dm"></a>怪未曾有。<a id="a-Dn"></a>默然无言。<a id="a-Do"></a>察众菩萨寂然而住。<a id="a-Dp"></a>时解脱月菩萨。<a id="a-Dq"></a>问金刚藏。<a id="a-Dr"></a>至未曾有。<a id="a-Ds"></a>佛子。<a id="a-Dt"></a>此三昧定。<a id="a-Du"></a>威耀乃尔。<a id="a-Dv"></a>境界英妙。<a id="a-Dw"></a>是菩萨定。<a id="a-Dx"></a>所号云何。<a id="a-Dy"></a>答曰。<a id="a-Dz"></a>号一切佛土自然身威。<a id="a-E0"></a>又问斯三昧定。<a id="a-E1"></a>以何游行。<a id="a-E2"></a>境界严净。<a id="a-E3"></a>答曰。<a id="a-E4"></a>能备悉行。<a id="a-E5"></a>假使族姓子。<a id="a-E6"></a>若有菩萨。<a id="a-E7"></a>善修斯定。<a id="a-E8"></a>如是像类江河沙等。<a id="a-E9"></a>三千大千世界。<a id="a-EA"></a>遍中众尘。<a id="a-EB"></a>诸菩萨等。<a id="a-EC"></a>周满诸三千世界。<a id="a-ED"></a>自现其身。<a id="a-EE"></a>若复得是法雨道地。<a id="a-EF"></a>若有菩萨。<a id="a-EG"></a>住此道地。<a id="a-EH"></a>获不可计百千定意。<a id="a-EI"></a>无能限知。<a id="a-EJ"></a>诸菩萨等。<a id="a-EK"></a>所现身数。<a id="a-EL"></a>及诸菩萨之所奉行。<a id="a-EM"></a>其善哉妙意。<a id="a-EN"></a>菩萨之住。<a id="a-EO"></a>不知身行。<a id="a-EP"></a>口言心念。<a id="a-EQ"></a>其神足力。<a id="a-ER"></a>亦不能知。<a id="a-ES"></a>察其三世三昧所入。<a id="a-ET"></a>圣慧境界。<a id="a-EU"></a>变化之法。<a id="a-EV"></a>所建立法。<a id="a-EW"></a>不可限知。<a id="a-EX"></a>常可所行。<a id="a-EY"></a>举足下足。<a id="a-EZ"></a>无能知者。<a id="a-Ea"></a>至精进行。<a id="a-Eb"></a>菩萨行业。<a id="a-Ec"></a>住善哉妙意。<a id="a-Ed"></a>菩萨道地。<a id="a-Ee"></a>如是佛子。<a id="a-Ef"></a>其此法雨菩萨道地。<a id="a-Eg"></a>说平等时。<a id="a-Eh"></a>其义广大。<a id="a-Ei"></a>不可限量。<a id="a-Ej"></a>所演正真。<a id="a-Ek"></a>不可思议。<a id="a-El"></a>班宣正辞。<a id="a-Em"></a>百千无际。<a id="a-En"></a>不可为喻。<a id="a-Eo"></a>又问佛子。<a id="a-Ep"></a>诸如来行。<a id="a-Eq"></a>境界玄妙。<a id="a-Er"></a>为如何乎。<a id="a-Es"></a>今诸菩萨。<a id="a-Et"></a>建立所行。<a id="a-Eu"></a>境界神化。<a id="a-Ev"></a>无边若斯。<a id="a-Ew"></a>答曰。<a id="a-Ex"></a>犹如佛子。<a id="a-Ey"></a>而有丈夫。<a id="a-Ez"></a>示其身形。<a id="a-F0"></a>如四方域。<a id="a-F1"></a>取之大杖。<a id="a-F2"></a>如四方域。<a id="a-F3"></a>若二若三。<a id="a-F4"></a>手持大杖。<a id="a-F5"></a>手执至石。<a id="a-F6"></a>以受此石。<a id="a-F7"></a>口说此言。<a id="a-F8"></a>我以投石。<a id="a-F9"></a>如十方尘诸佛世界。<a id="a-FA"></a>乃至无限。<a id="a-FB"></a>满中众尘。<a id="a-FC"></a>宁可计知此尘数。<a id="a-FD"></a>得此无极。<a id="a-FE"></a>悉了所有。<a id="a-FF"></a>无所不达。<a id="a-FG"></a>是乃名曰平等之谓。<a id="a-FH"></a>成就法雨菩萨道地。<a id="a-FI"></a>乃为无量。<a id="a-FJ"></a>过是众喻。<a id="a-FK"></a>诸如来慧。<a id="a-FL"></a>至不可计喻。<a id="a-FM"></a>尔乃成至真正觉。<a id="a-FN"></a>则等修诸菩萨法。<a id="a-FO"></a>又复佛子。<a id="a-FP"></a>犹如有人。<a id="a-FQ"></a>取如四方域。<a id="a-FR"></a>少所有土其余无限。<a id="a-FS"></a>如是佛子。<a id="a-FT"></a>今吾宣说是法雨菩萨道地。<a id="a-FU"></a>歌颂少所。<a id="a-FV"></a>无数劫中。<a id="a-FW"></a>咨叹功德。<a id="a-FX"></a>欲尽其福。<a id="a-FY"></a>不可畅竟。<a id="a-FZ"></a>何况如来之道地也。<a id="a-Fa"></a>吾今嘱累。<a id="a-Fb"></a>殷勤告敕。<a id="a-Fc"></a>于今住在如来之前。<a id="a-Fd"></a>取要言之。<a id="a-Fe"></a>假使佛子。<a id="a-Ff"></a>一一方域。<a id="a-Fg"></a>不可称计。<a id="a-Fh"></a>诸佛世界。<a id="a-Fi"></a>满中众尘。<a id="a-Fj"></a>若干佛土。<a id="a-Fk"></a>皆令逮得如是道住。<a id="a-Fl"></a>菩萨满中。<a id="a-Fm"></a>犹若甘蔗竹苇稻麻丛林。<a id="a-Fn"></a>是无数劫。<a id="a-Fo"></a>成菩萨行。<a id="a-Fp"></a>合集此德。<a id="a-Fq"></a>以为菩萨一圣明慧。<a id="a-Fr"></a>比如来智。<a id="a-Fs"></a>百倍千倍。<a id="a-Ft"></a>万亿倍巨亿万倍。<a id="a-Fu"></a>不可为喻。<a id="a-Fv"></a>是为佛子菩萨以入如是圣慧。<a id="a-Fw"></a>如来至真。<a id="a-Fx"></a>身口心行。<a id="a-Fy"></a>无有二也。<a id="a-Fz"></a>菩萨不舍诸三昧力也。<a id="a-G0"></a>亲见诸佛。<a id="a-G1"></a>供养奉事。<a id="a-G2"></a>于一一劫中。<a id="a-G3"></a>供奉诸佛。<a id="a-G4"></a>不可称载。<a id="a-G5"></a>一切供养。<a id="a-G6"></a>无所乏少。<a id="a-G7"></a>入受道化。<a id="a-G8"></a>稽归诸佛。<a id="a-G9"></a>所建立教。<a id="a-GA"></a>于彼行增而无等伦。<a id="a-GB"></a>咨问。<a id="a-GC"></a>法界。<a id="a-GD"></a>不可计限。<a id="a-GE"></a>乃至巨亿百千垓劫。<a id="a-GF"></a>犹如佛子。<a id="a-GG"></a>金师绝工。<a id="a-GH"></a>作天宝冠。<a id="a-GI"></a>造大璎珞。<a id="a-GJ"></a>治大宝珠。<a id="a-GK"></a>自在天王。<a id="a-GL"></a>着在其颈。<a id="a-GM"></a>而无等伦。<a id="a-GN"></a>及余天人。<a id="a-GO"></a>瑰异宝璎。<a id="a-GP"></a>终不能逮庄严妙好。<a id="a-GQ"></a>如是如是。<a id="a-GR"></a>佛子。<a id="a-GS"></a>若有菩萨。<a id="a-GT"></a>逮得十住。<a id="a-GU"></a>以是菩萨净修慧行。<a id="a-GV"></a>超绝无侣。<a id="a-GW"></a>乃过逮成第九道地。<a id="a-GX"></a>住此道地菩萨。<a id="a-GY"></a>道光巍巍。<a id="a-GZ"></a>乃成一切敏慧。<a id="a-Ga"></a>其行无比。<a id="a-Gb"></a>如是圣器。<a id="a-Gc"></a>莫不蒙济。<a id="a-Gd"></a>犹大神妙天王光明。<a id="a-Ge"></a>超越一切所生诸天之位。<a id="a-Gf"></a>照于众生心性所行。<a id="a-Gg"></a>菩萨如是。<a id="a-Gh"></a>以逮得立第十道地法雨地住圣慧光明。<a id="a-Gi"></a>一切声闻缘觉菩萨。<a id="a-Gj"></a>所不能逮。<a id="a-Gk"></a>至第九住。<a id="a-Gl"></a>亦不能及。<a id="a-Gm"></a>建立乃到一切敏慧。<a id="a-Gn"></a>导利众生。<a id="a-Go"></a>立于道义。<a id="a-Gp"></a>又是菩萨。<a id="a-Gq"></a>以能得入如是圣慧诸佛世尊通达三世无穷之慧。<a id="a-Gr"></a>法界圣慧普遍一切诸佛世界。<a id="a-Gs"></a>皆照一切诸佛国土而建立之。<a id="a-Gt"></a>悉知诸法一切众生之刹土也。<a id="a-Gu"></a>常以平等至一切智。<a id="a-Gv"></a>逮所普解。<a id="a-Gw"></a>众生悉闻。<a id="a-Gx"></a>是为佛子。<a id="a-Gy"></a>菩萨大士。<a id="a-Gz"></a>名曰法雨开士十住。<a id="a-H0"></a>菩萨住斯。<a id="a-H1"></a>假使得作大神妙天。<a id="a-H2"></a>若为天王。<a id="a-H3"></a>说诸声闻缘觉菩萨所度无极。<a id="a-H4"></a>所问法界。<a id="a-H5"></a>则无有侣。<a id="a-H6"></a>所修诸业。<a id="a-H7"></a>布施爱敬利益之理。<a id="a-H8"></a>等利之义。<a id="a-H9"></a>一切不离诸佛之念。<a id="a-HA"></a>乃至备足一切智念。<a id="a-HB"></a>当以何致一切众生之最上尊。<a id="a-HC"></a>道御普智。<a id="a-HD"></a>发意之顷。<a id="a-HE"></a>如是色像。<a id="a-HF"></a>勤修精进。<a id="a-HG"></a>一时须臾。<a id="a-HH"></a>至不可计亿百千垓。<a id="a-HI"></a>诸佛国土。<a id="a-HJ"></a>满中众尘。<a id="a-HK"></a>三昧正受。<a id="a-HL"></a>十不可计亿百千垓诸佛国土。<a id="a-HM"></a>见诸菩萨国土满中尘数。<a id="a-HN"></a>亦等无异。<a id="a-HO"></a>眷属围绕。<a id="a-HP"></a>从其中愿。<a id="a-HQ"></a>菩萨势力。<a id="a-HR"></a>殊特弘誓。<a id="a-HS"></a>变化神足。<a id="a-HT"></a>咨嗟功德。<a id="a-HU"></a>不可称载。<a id="a-HV"></a>所行严净。<a id="a-HW"></a>笃信喜乐。<a id="a-HX"></a>若有所行。<a id="a-HY"></a>身所现行。<a id="a-HZ"></a>其眼神足。<a id="a-Ha"></a>音声种姓。<a id="a-Hb"></a>乃至若干亿百千垓劫。<a id="a-Hc"></a>悉见晓了。<a id="a-Hd"></a>又有佛子。<a id="a-He"></a>菩萨十住入一切智渐成道门。<a id="a-Hf"></a>犹如阿耨达大池流水四河之顶。<a id="a-Hg"></a>乘经水门。<a id="a-Hh"></a>充润四域。<a id="a-Hi"></a>增长遂盛。<a id="a-Hj"></a>而不可尽。<a id="a-Hk"></a>乃入巨海。<a id="a-Hl"></a>若如大海无有边际。<a id="a-Hm"></a>菩萨如是。<a id="a-Hn"></a>所愿善本。<a id="a-Ho"></a>由叙径志。<a id="a-Hp"></a>以四恩义。<a id="a-Hq"></a>充满众生。<a id="a-Hr"></a>而开化之。<a id="a-Hs"></a>功不可尽。<a id="a-Ht"></a>转上增进。<a id="a-Hu"></a>至一切智行无边际。<a id="a-Hv"></a>又此佛子。<a id="a-Hw"></a>菩萨十住。<a id="a-Hx"></a>缘致佛慧。<a id="a-Hy"></a>犹如十大山王。<a id="a-Hz"></a>因于大地。<a id="a-I0"></a>而得自立。<a id="a-I1"></a>何谓为十。<a id="a-I2"></a>一曰雪山。<a id="a-I3"></a>二曰香勋。<a id="a-I4"></a>三曰抲陀利。<a id="a-I5"></a>四曰嫉妒山。<a id="a-I6"></a>五曰执持眴。<a id="a-I7"></a>六曰马耳山。<a id="a-I8"></a>七曰眴持。<a id="a-I9"></a>八曰铁围。<a id="a-IA"></a>九曰英意。<a id="a-IB"></a>十曰大铁围须弥山王。<a id="a-IC"></a>其雪山者。<a id="a-ID"></a>因一切药。<a id="a-IE"></a>以为屋宅。<a id="a-IF"></a>疗众生药草。<a id="a-IG"></a>不可限计。<a id="a-IH"></a>菩萨如是。<a id="a-II"></a>住悦豫地。<a id="a-IJ"></a>造立行业。<a id="a-IK"></a>皆了一切世间之行。<a id="a-IL"></a>传颂经典神咒之语。<a id="a-IM"></a>所立俗术。<a id="a-IN"></a>化无边际。<a id="a-IO"></a>其香勋山。<a id="a-IP"></a>生一切香。<a id="a-IQ"></a>流众香室。<a id="a-IR"></a>则无有量。<a id="a-IS"></a>菩萨如是。<a id="a-IT"></a>住离垢地。<a id="a-IU"></a>成为舍宅。<a id="a-IV"></a>戒闻之香。<a id="a-IW"></a>守护禁法。<a id="a-IX"></a>而不可限。<a id="a-IY"></a>将养戒义。<a id="a-IZ"></a>其抲陀利山。<a id="a-Ia"></a>清净淳宝。<a id="a-Ib"></a>以为屋室。<a id="a-Ic"></a>生一切华。<a id="a-Id"></a>其花无限。<a id="a-Ie"></a>普受众华。<a id="a-If"></a>菩萨如是。<a id="a-Ig"></a>住兴光地。<a id="a-Ih"></a>为众屋室。<a id="a-Ii"></a>处在于世。<a id="a-Ij"></a>禅定脱门。<a id="a-Ik"></a>三昧正受。<a id="a-Il"></a>则而无限。<a id="a-Im"></a>能问一切定意之宜。<a id="a-In"></a>其嫉妒山。<a id="a-Io"></a>清净宝城。<a id="a-Ip"></a>是为五神通之屋宅也。<a id="a-Iq"></a>无限仙人所殿居耳。<a id="a-Ir"></a>若干品山。<a id="a-Is"></a>菩萨如是。<a id="a-It"></a>住晖耀地。<a id="a-Iu"></a>为之屋宅。<a id="a-Iv"></a>讲说道度。<a id="a-Iw"></a>名无限路。<a id="a-Ix"></a>咨问诸慧。<a id="a-Iy"></a>其执持眴山王。<a id="a-Iz"></a>真净之宝。<a id="a-J0"></a>鬼神神足之所屋室。<a id="a-J1"></a>诸鬼无限。<a id="a-J2"></a>若干品种。<a id="a-J3"></a>菩萨如是。<a id="a-J4"></a>住难胜地。<a id="a-J5"></a>一切神足。<a id="a-J6"></a>在所变化。<a id="a-J7"></a>布说无限无限神通。<a id="a-J8"></a>马耳山王。<a id="a-J9"></a>淳以宝成。<a id="a-JA"></a>因为屋室。<a id="a-JB"></a>生一切果。<a id="a-JC"></a>受无数宝。<a id="a-JD"></a>菩萨如是。<a id="a-JE"></a>住近目见菩萨道地。<a id="a-JF"></a>则为屋宅。<a id="a-JG"></a>宣布度故。<a id="a-JH"></a>诸声闻等。<a id="a-JI"></a>无际果实。<a id="a-JJ"></a>随时之宜。<a id="a-JK"></a>其眴持山王。<a id="a-JL"></a>是大龙神。<a id="a-JM"></a>所居之室。<a id="a-JN"></a>诸龙无际。<a id="a-JO"></a>有若干品。<a id="a-JP"></a>菩萨如是。<a id="a-JQ"></a>住玄妙地。<a id="a-JR"></a>是其屋室。<a id="a-JS"></a>宣布(丹注诸本此处玄妙地合词不尽无动地喻文全阙请验异译即知脱略)菩萨如是。<a id="a-JT"></a>住于无动开士道地。<a id="a-JU"></a>为诸菩萨自在屋室。<a id="a-JV"></a>所行独步。<a id="a-JW"></a>咨问无量十方世界也。<a id="a-JX"></a>咸共启受。<a id="a-JY"></a>英意山王。<a id="a-JZ"></a>纯以净宝。<a id="a-Ja"></a>为阿须伦众大神居宅。<a id="a-Jb"></a>不可计数。<a id="a-Jc"></a>诸阿须伦。<a id="a-Jd"></a>菩萨如是。<a id="a-Je"></a>住善哉意地。<a id="a-Jf"></a>成就众生。<a id="a-Jg"></a>以为屋宅。<a id="a-Jh"></a>所现佛身。<a id="a-Ji"></a>无有边际。<a id="a-Jj"></a>十方来受。<a id="a-Jk"></a>究竟慧行。<a id="a-Jl"></a>咨问无始。<a id="a-Jm"></a>众生本末。<a id="a-Jn"></a>轮转无际无边之业。<a id="a-Jo"></a>其须弥山王。<a id="a-Jp"></a>淳用众宝。<a id="a-Jq"></a>诸神足天所居之宅。<a id="a-Jr"></a>诸阿须伦。<a id="a-Js"></a>不可称计。<a id="a-Jt"></a>菩萨如是。<a id="a-Ju"></a>住在法雨开士道地。<a id="a-Jv"></a>如来十力。<a id="a-Jw"></a>四无所畏。<a id="a-Jx"></a>现不可限诸佛之身。<a id="a-Jy"></a>是故佛子。<a id="a-Jz"></a>十宝诸山。<a id="a-K0"></a>周围大海。<a id="a-K1"></a>菩萨如是。<a id="a-K2"></a>住是十地平等普智。<a id="a-K3"></a>奉一切敏。<a id="a-K4"></a>犹如大海。<a id="a-K5"></a>以十事成而无有侣。<a id="a-K6"></a>何谓为十。<a id="a-K7"></a>一曰渐备具足。<a id="a-K8"></a>二曰不与死尸而俱杂错也。<a id="a-K9"></a>三曰异门降众。<a id="a-KA"></a>四曰一味之业。<a id="a-KB"></a>五曰无数众宝。<a id="a-KC"></a>六曰受深远色。<a id="a-KD"></a>七曰广无边际。<a id="a-KE"></a>八曰受诸大身。<a id="a-KF"></a>九曰随于住时不越故岸。<a id="a-KG"></a>十曰受一切雨而无厌足。<a id="a-KH"></a>菩萨如是行十事业。<a id="a-KI"></a>则无双比。<a id="a-KJ"></a>何等为十。<a id="a-KK"></a>乃修悦豫道行之地。<a id="a-KL"></a>渐备誓愿。<a id="a-KM"></a>导化群黎。<a id="a-KN"></a>离垢地业。<a id="a-KO"></a>不与犯戒而俱同居。<a id="a-KP"></a>兴光之地。<a id="a-KQ"></a>降伏世间杀生之事。<a id="a-KR"></a>晖曜之地。<a id="a-KS"></a>笃信佛道。<a id="a-KT"></a>莫能坏者。<a id="a-KU"></a>常修等行。<a id="a-KV"></a>难胜之地。<a id="a-KW"></a>善权神通。<a id="a-KX"></a>不可限量。<a id="a-KY"></a>诱化世俗。<a id="a-KZ"></a>随其所乐。<a id="a-Ka"></a>目见之地。<a id="a-Kb"></a>深妙因缘。<a id="a-Kc"></a>观察众生玄妙之地。<a id="a-Kd"></a>解如审谛。<a id="a-Ke"></a>众行无为。<a id="a-Kf"></a>无动之地。<a id="a-Kg"></a>则能欢导无极如来严净之行。<a id="a-Kh"></a>善哉意地。<a id="a-Ki"></a>深妙脱门。<a id="a-Kj"></a>犹如佛子。<a id="a-Kk"></a>大明月珠。<a id="a-Kl"></a>越十宝种。<a id="a-Km"></a>所著之处。<a id="a-Kn"></a>靡不明曜。<a id="a-Ko"></a>绝工之师。<a id="a-Kp"></a>善权合之磨治晃昱。<a id="a-Kq"></a>合贯清净光之鲜明。<a id="a-Kr"></a>永使究竟。<a id="a-Ks"></a>琦珍为绳。<a id="a-Kt"></a>以谛了达。<a id="a-Ku"></a>贯之通之。<a id="a-Kv"></a>为作直琉璃衡。<a id="a-Kw"></a>着高幢头。<a id="a-Kx"></a>演其光明。<a id="a-Ky"></a>照于远近。<a id="a-Kz"></a>帝王所有。<a id="a-L0"></a>为诸众生。<a id="a-L1"></a>摄护此宝。<a id="a-L2"></a>使得蒙光。<a id="a-L3"></a>出前奉现。<a id="a-L4"></a>菩萨如是。<a id="a-L5"></a>发一切智。<a id="a-L6"></a>心便得通。<a id="a-L7"></a>入十贤圣种。<a id="a-L8"></a>一智止足。<a id="a-L9"></a>乐在闲居。<a id="a-LA"></a>谛晓合德一心脱门。<a id="a-LB"></a>三昧正受。<a id="a-LC"></a>谛晓合集此三清净修治道业正法之事。<a id="a-LD"></a>善修纯清。<a id="a-LE"></a>善权神通。<a id="a-LF"></a>剖判逮了十二缘起若干品行。<a id="a-LG"></a>善权智慧。<a id="a-LH"></a>执持圣幢。<a id="a-LI"></a>而得自在。<a id="a-LJ"></a>因演光明。<a id="a-LK"></a>以慧之宜。<a id="a-LL"></a>观众生行。<a id="a-LM"></a>至阿惟颜。<a id="a-LN"></a>成近得办最正觉道。<a id="a-LO"></a>建立众生。<a id="a-LP"></a>使住十地。<a id="a-LQ"></a>尔乃名曰一切智耳。<a id="a-LR"></a>是为积累菩萨之行。<a id="a-LS"></a>合集功勋一切敏慧法门之品。<a id="a-LT"></a>若有众生。<a id="a-LU"></a>无有德本。<a id="a-LV"></a>终不得闻此大道业。<a id="a-LW"></a>月解脱又问。<a id="a-LX"></a>若有闻声。<a id="a-LY"></a>得值此谊。<a id="a-LZ"></a>为曾积累何所功德。<a id="a-La"></a>答曰。<a id="a-Lb"></a>其功德福。<a id="a-Lc"></a>宿本往时。<a id="a-Ld"></a>曾以奉行。<a id="a-Le"></a>顺一切智。<a id="a-Lf"></a>圣慧以斯不能顺照。<a id="a-Lg"></a>照不能远。<a id="a-Lh"></a>不行大慈愍于一切。<a id="a-Li"></a>周流如斯。<a id="a-Lj"></a>恩施普护。<a id="a-Lk"></a>缘致积德。<a id="a-Ll"></a>逮法门品。<a id="a-Lm"></a>其明若兹。<a id="a-Ln"></a>睹现功勋。<a id="a-Lo"></a>通入积功。<a id="a-Lp"></a>所以者何。<a id="a-Lq"></a>乃得解此。<a id="a-Lr"></a>又有佛子。<a id="a-Ls"></a>自非菩萨。<a id="a-Lt"></a>不能得闻是法门品。<a id="a-Lu"></a>亦不笃信受持讽诵。<a id="a-Lv"></a>况复奉行。<a id="a-Lw"></a>精进勤修。<a id="a-Lx"></a>降伏成就。<a id="a-Ly"></a>是故佛子。<a id="a-Lz"></a>入一切智功勋之德。<a id="a-M0"></a>等类之人。<a id="a-M1"></a>乃受持斯。<a id="a-M2"></a>若得闻此法门之品。<a id="a-M3"></a>闻之则信。<a id="a-M4"></a>思惟奉行。<a id="a-M5"></a>勤修精进。<a id="a-M6"></a>时佛威神。<a id="a-M7"></a>应时十方十亿佛国。<a id="a-M8"></a>如满中尘。<a id="a-M9"></a>诸佛世界。<a id="a-MA"></a>六反震动。<a id="a-MB"></a>兴大雷音。<a id="a-MC"></a>承佛圣旨。<a id="a-MD"></a>法典恩养。<a id="a-ME"></a>寻雨天华。<a id="a-MF"></a>薰流名香。<a id="a-MG"></a>天之庄饰。<a id="a-MH"></a>天衣天宝。<a id="a-MI"></a>天之璎珞幢幡。<a id="a-MJ"></a>诸天伎乐。<a id="a-MK"></a>不鼓自鸣。<a id="a-ML"></a>箫笛琴瑟。<a id="a-MM"></a>自然出声。<a id="a-MN"></a>过诸天物。<a id="a-MO"></a>一切智圣。<a id="a-MP"></a>以得亲近。<a id="a-MQ"></a>无为之地。<a id="a-MR"></a>雨微妙供。<a id="a-MS"></a>如此世界。<a id="a-MT"></a>四方之域。<a id="a-MU"></a>乃至他化自在天宫。<a id="a-MV"></a>自在天王。<a id="a-MW"></a>其天宫殿。<a id="a-MX"></a>如是一切天下世界。<a id="a-MY"></a>周遍十方。<a id="a-MZ"></a>是法之说。<a id="a-Ma"></a>靡不流普。<a id="a-Mb"></a>承佛威神。<a id="a-Mc"></a>其于十方十亿佛国。<a id="a-Md"></a>满中众尘。<a id="a-Me"></a>世界若干十亿佛土。<a id="a-Mf"></a>满中众尘。<a id="a-Mg"></a>诸菩萨等。<a id="a-Mh"></a>其数如是。<a id="a-Mi"></a>各来聚会。<a id="a-Mj"></a>周遍十方。<a id="a-Mk"></a>各自赞言。<a id="a-Ml"></a>善哉善哉。<a id="a-Mm"></a>佛子。<a id="a-Mn"></a>仁乃兴讲是菩萨道地法典之要。<a id="a-Mo"></a>吾等亦复皆同一号。<a id="a-Mp"></a>为金刚藏。<a id="a-Mq"></a>从金刚首世界。<a id="a-Mr"></a>而来至此国土。<a id="a-Ms"></a>其佛名号金刚幢。<a id="a-Mt"></a>从彼佛来。<a id="a-Mu"></a>一切诸佛。<a id="a-Mv"></a>皆亦转是经典之要佛之圣旨。<a id="a-Mw"></a>其诸众会。<a id="a-Mx"></a>亦复如是。<a id="a-My"></a>若斯章句。<a id="a-Mz"></a>义理微妙。<a id="a-N0"></a>形像如是。<a id="a-N1"></a>其义亦然。<a id="a-N2"></a>利养之行。<a id="a-N3"></a>无异不别。<a id="a-N4"></a>亦无猗他。<a id="a-N5"></a>吾等证明。<a id="a-N6"></a>承佛威神。<a id="a-N7"></a>至此众会。<a id="a-N8"></a>如吾到此佛之国土。<a id="a-N9"></a>十方无量一切世界。<a id="a-NA"></a>亦复如斯。<a id="a-NB"></a>一一佛土。<a id="a-NC"></a>四方之域。<a id="a-ND"></a>上至他化自在天宫。<a id="a-NE"></a>自在天王。<a id="a-NF"></a>天王之宫。<a id="a-NG"></a>明月之珠。<a id="a-NH"></a>宝藏宫殿。<a id="a-NI"></a>如十亿佛土满中众尘。<a id="a-NJ"></a>诸菩萨数。<a id="a-NK"></a>如是来会。<a id="a-NL"></a>时金刚藏。<a id="a-NM"></a>察于十方诸菩萨等。<a id="a-NN"></a>观众部会。<a id="a-NO"></a>顾眄法界。<a id="a-NP"></a>咨嗟发起一切智心。<a id="a-NQ"></a>睹众菩萨行力清净。<a id="a-NR"></a>受一切智。<a id="a-NS"></a>班宣道行。<a id="a-NT"></a>消除世垢。<a id="a-NU"></a>导利普智。<a id="a-NV"></a>示现变通。<a id="a-NW"></a>不可思议诸菩萨业功勋之德。<a id="a-NX"></a>宣布此道。<a id="a-NY"></a>承佛圣旨。<a id="a-NZ"></a>则说颂曰。</p>
  <p id="aNa">寂寞无所乐　　静定心专精</p>
  <p id="aNb">等犹如虚空　　平正若惶慌</p>
  <p id="aNc">以离患厌垢　　而住于道慧</p>
  <p id="aNd">闻行有殊特　　诸菩萨至尊</p>
  <p id="aNe">千部众善德　　其心行亿劫</p>
  <p id="aNf">供养至大圣　　诸佛有百千</p>
  <p id="aNg">最胜由自在　　奉敬不可量</p>
  <p id="aNh">愍伤众群生　　兴菩萨之心</p>
  <p id="aNi">精进念外路　　忍辱长仁和</p>
  <p id="aNj">惭愧盛元首　　功勋慧为最</p>
  <p id="aNk">其意无垢秽　　佛圣性慧明</p>
  <p id="aNl">胜力永平等　　劝发菩萨心</p>
  <p id="aNm">诸众祐三世　　供义第一最</p>
  <p id="aNn">限犹如虚空　　一切国清净</p>
  <p id="aNo">平等顺佛义　　乃至一切法</p>
  <p id="aNp">度脱利众生　　降伏至道场</p>
  <p id="aNq">得为尊道地　　发心无等伦</p>
  <p id="aNr">欢悦以离垢　　消除一切恶</p>
  <p id="aNs">行微妙势力　　因成清白法</p>
  <p id="aNt">奉行慈哀心　　转进入上道</p>
  <p id="aNu">戒禁闻德富　　慈心愍众生</p>
  <p id="aNv">舍垢无所怀　　则成清净志</p>
  <p id="aNw">观一切世间　　三火为炽然</p>
  <p id="aNx">第三其志广　　超越利众生</p>
  <p id="aNy">苦恼无吾我　　及疾病疮痏</p>
  <p id="aNz">寂灭三处苦　　常消诸炽然</p>
  <p id="aO0">慕乐佛功勋　　造修见瑕秽</p>
  <p id="aO1">慧弘广照曜　　以过踰众明</p>
  <p id="aO2">心意行平净　　以逮道圣智</p>
  <p id="aO3">善供于是住　　诸佛亿百千</p>
  <p id="aO4">等奉人中上　　心寂诸功勋</p>
  <p id="aO5">降伏一切众　　以越难得胜</p>
  <p id="aO6">圣明为善权　　所修智慧意</p>
  <p id="aO7">所造不可量　　降伏利众生</p>
  <p id="aO8">供养于十力　　以道化群黎</p>
  <p id="aO9">亲近无所生　　得入第六地</p>
  <p id="aOA">众生皆难了　　进普回世间</p>
  <p id="aOB">用身故无患　　受解知有无</p>
  <p id="aOC">诸法本净空　　从十二品生</p>
  <p id="aOD">下劣念微妙　　便得入第七</p>
  <p id="aOE">智慧及善权　　逮得清明心</p>
  <p id="aOF">远游难可胜　　大志难得喻</p>
  <p id="aOG">寂然本清净　　心利志变故</p>
  <p id="aOH">诸苦悉平等　　超越不可动</p>
  <p id="aOI">作福罪若干　　慧圣无数品</p>
  <p id="aOJ">人中上为胜　　建立于寂然</p>
  <p id="aOK">遭治十自然　　游行众生界</p>
  <p id="aOL">用群萌之故　　入善戒道意</p>
  <p id="aOM">于是第一微　　进步一切世</p>
  <p id="aON">救摄众生等　　行解垢尘劳</p>
  <p id="aOO">此等奉律教　　则入功勋富</p>
  <p id="aOP">所行犹妙华　　宣布上我慧</p>
  <p id="aOQ">受如是行已　　本宿行清白</p>
  <p id="aOR">至逮第九住　　获致功德慧</p>
  <p id="aOS">诸胜劝施力　　慕乐上正宜</p>
  <p id="aOT">以近慧功勋　　一切逮佛道</p>
  <p id="aOU">有诸十百千　　三昧之无为</p>
  <p id="aOV">以得弘广明　　游居慧甚大</p>
  <p id="aOW">然后乃逮成　　普慧阿惟颜</p>
  <p id="aOX">其境界宽博　　三昧致无尽</p>
  <p id="aOY">犹如成究竟　　亲近一切慧</p>
  <p id="aOZ">大莲华无限　　众宝若干种</p>
  <p id="aOa">其身长无极　　而坐在中间</p>
  <p id="aOb">最胜子眷属　　住立而察之</p>
  <p id="aOc">其德无数千　　光明无量亿</p>
  <p id="aOd">消灭于十方　　众恼诸苦患</p>
  <p id="aOe">然后元首胜　　光耀亿百千</p>
  <p id="aOf">人中尊众会　　越度入十方</p>
  <p id="aOg">在于上虚空　　化光交露帐</p>
  <p id="aOh">即受佛众行　　随顺供养佛</p>
  <p id="aOi">于彼睹诸佛　　一切解道最</p>
  <p id="aOj">佛子阿惟颜　　逮得上法宜</p>
  <p id="aOk">佛子靡不普　　周旋用供养</p>
  <p id="aOl">阿惟颜如是　　放演尊光明</p>
  <p id="aOm">人中上眉间　　以成一切智</p>
  <p id="aOn">受光踰诸耀　　逮入于斯顶</p>
  <p id="aOo">说寂灭无量　　震动一切世</p>
  <p id="aOp">无择狱众苦　　尔时寻消灭</p>
  <p id="aOq">犹如吾所归　　一切诸佛道</p>
  <p id="aOr">亦若最帝王　　尊上之太子</p>
  <p id="aOs">吾成就亦然　　一切慧究竟</p>
  <p id="aOt">如是趣逮致　　法雨豪道场</p>
  <p id="aOu">至仁住在斯　　慧行不可量</p>
  <p id="aOv">众生共嗟叹　　立此觉成佛</p>
  <p id="aOw">色界无色界　　欲界所讽诵</p>
  <p id="aOx">群黎之国土　　法界之所赞</p>
  <p id="aOy">有为及无为　　并无身之界</p>
  <p id="aOz">一切以选择　　咨嗟皆以法</p>
  <p id="aP0">于是加无极　　一切无慢业</p>
  <p id="aP1">建立如是行　　诸佛微妙慧</p>
  <p id="aP2">人中尊秘密　　解达无数劫</p>
  <p id="aP3">犹如毛沙数　　普入诸世界</p>
  <p id="aP4">人中人所生　　觉了圣舍家</p>
  <p id="aP5">回绕铁围山　　成就而示现</p>
  <p id="aP6">一切归所趣　　至寂然脱门</p>
  <p id="aP7">其志所获致　　一切皆入道</p>
  <p id="aP8">志弘以住此　　诸胜演法雨</p>
  <p id="aP9">一切普周旋　　摄持其心意</p>
  <p id="aPA">雨一切众生　　犹如风持水</p>
  <p id="aPB">诸佛之法雨　　所揽亦如是</p>
  <p id="aPC">安住以一法　　弘音令得闻</p>
  <p id="aPD">于十方佛土　　无数众生种</p>
  <p id="aPE">闻众祐奉持　　一切为声闻</p>
  <p id="aPF">无数众时行　　是菩萨博闻</p>
  <p id="aPG">行慧至势力　　蒙惟宿本行</p>
  <p id="aPH">一时须臾间　　周遍亿佛土</p>
  <p id="aPI">雨放甘露渧　　乐灭众尘劳</p>
  <p id="aPJ">所造性仁和　　诸佛之法雨</p>
  <p id="aPK">六通以住此　　造越至天宫</p>
  <p id="aPL">人中上境界　　示现诸十方</p>
  <p id="aPM">展转变改异　　无数亿千劫</p>
  <p id="aPN">梵天通众生　　其心行佛道</p>
  <p id="aPO">圣明以立斯　　举足一步中</p>
  <p id="aPP">辄至第九住　　所住不可移</p>
  <p id="aPQ">总持慧功勋　　况复畏众生</p>
  <p id="aPR">一切三界众　　成声闻缘觉</p>
  <p id="aPS">最胜立在是　　亦复普示现</p>
  <p id="aPT">三界无所碍　　晓了法界慧</p>
  <p id="aPU">皆遍一切国　　众生法无余</p>
  <p id="aPV">诸佛悉功勋　　亦复依三尊</p>
  <p id="aPW">圣达住于此　　遵习奉事佛</p>
  <p id="aPX">一切十方土　　周旋诸法界</p>
  <p id="aPY">现目前供养　　奉敬众徒类</p>
  <p id="aPZ">一切成功勋　　如天服庄严</p>
  <p id="aPa">贤圣以住此　　照众之慧光</p>
  <p id="aPb">消灭众愚冥　　为示法之日</p>
  <p id="aPc">自在明最胜　　消除众世乱</p>
  <p id="aPd">诸佛子如是　　光明消尘劳</p>
  <p id="aPe">住此在三世　　普世之上尊</p>
  <p id="aPf">解道为极雄　　宣布三乘业</p>
  <p id="aPg">一时须臾间　　逮无数三昧</p>
  <p id="aPh">所在十方土　　见不可限佛</p>
  <p id="aPi">诸佛子如是　　粗举说道地</p>
  <p id="aPj">若干百千劫　　广叹德无尽</p>
  <p id="aPk">离垢德如是　　其地平等觉</p>
  <p id="aPl">所依犹如华　　若太山因地</p>
  <p id="aPm">诸佛子第一　　睹怨无嗔恨</p>
  <p id="aPn">譬山顶积雪　　而中众生药</p>
  <p id="aPo">明解戒禁闻　　如名香流熏</p>
  <p id="aPp">犹如池莲华　　因是生由然</p>
  <p id="aPq">道宝无能乱　　辄逮圣光明</p>
  <p id="aPr">若仙处山中　　乐居犹自娱</p>
  <p id="aPs">鬼神之妙香　　逮得五神通</p>
  <p id="aPt">讲论六报果　　若如马耳珍</p>
  <p id="aPu">其七殊胜觉　　如龙执瑞应</p>
  <p id="aPv">以致八自在　　犹如大铁围</p>
  <p id="aPw">以入第九住　　微妙最上乘</p>
  <p id="aPx">诸佛十功勋　　如须弥照曜</p>
  <p id="aPy">具足第一愿　　宿布戒禁香</p>
  <p id="aPz">行第三功勋　　如是行第四</p>
  <p id="aQ0">第五之清净　　第六行玄妙</p>
  <p id="aQ1">七意无所著　　说八无央数</p>
  <p id="aQ2">以受第九圣　　其心求微慧</p>
  <p id="aQ3">于行在众生　　尔乃入圣慧</p>
  <p id="aQ4">诸佛十事身　　因总持诸法</p>
  <p id="aQ5">如是行大海　　菩萨心无嗔</p>
  <p id="aQ6">以得通十行　　犹因本发心</p>
  <p id="aQ7">修十二至行　　一心定第三</p>
  <p id="aQ8">清净第四地　　则便照第五</p>
  <p id="aQ9">第六坏下苦　　因辄至七住</p>
  <p id="aQA">自然执正幢　　第八为太和</p>
  <p id="aQB">第九受众行　　慧光明远照</p>
  <p id="aQC">第十阿惟颜　　晓了最殊胜</p>
  <p id="aQD">功勋宝清和　　本曾行如是</p>
  <p id="aQE">能坏十方国　　一切悉计数</p>
  <p id="aQF">能以一心睹　　普解众生心</p>
  <p id="aQG">尚可以一毛　　量尽于虚空</p>
  <p id="aQH">叹亿百千劫　　不能尽佛德</p>
  <p id="aQI">金刚藏曰。<a id="a-QJ"></a>所以名曰大光定意。<a id="a-QK"></a>道慧已具。<a id="a-QL"></a>成阿惟颜。<a id="a-QM"></a>便备佛道。<a id="a-QN"></a>一切蒙安。<a id="a-QO"></a>犹如日明。<a id="a-QP"></a>天下戴仰。<a id="a-QQ"></a>十方诸佛。<a id="a-QR"></a>皆由中生。<a id="a-QS"></a>因其得成。<a id="a-QT"></a>佛谓诸菩萨。<a id="a-QU"></a>善哉善哉。<a id="a-QV"></a>金刚藏。<a id="a-QW"></a>嗟叹讲说此十住事。<a id="a-QX"></a>众开士等。<a id="a-QY"></a>所当施行。<a id="a-QZ"></a>从初发意。<a id="a-Qa"></a>至阿惟颜。<a id="a-Qb"></a>犹月初生。<a id="a-Qc"></a>十五日满。<a id="a-Qd"></a>众星独明。<a id="a-Qe"></a>菩萨如是。<a id="a-Qf"></a>渐备众行。<a id="a-Qg"></a>五戒十善。<a id="a-Qh"></a>四等四恩。<a id="a-Qi"></a>六度无极。<a id="a-Qj"></a>大慈大哀。<a id="a-Qk"></a>善权方便。<a id="a-Ql"></a>自致成佛。<a id="a-Qm"></a>润泽众生。<a id="a-Qn"></a>犹如种树。<a id="a-Qo"></a>生根茎节。<a id="a-Qp"></a>枝叶华实。<a id="a-Qq"></a>众人服食。<a id="a-Qr"></a>除其饥虚。<a id="a-Qs"></a>菩萨如是。<a id="a-Qt"></a>从初发意。<a id="a-Qu"></a>自致成佛。<a id="a-Qv"></a>莫不蒙济。<a id="a-Qw"></a>普得至道。<a id="a-Qx"></a>犹如百谷。<a id="a-Qy"></a>草木果实。<a id="a-Qz"></a>众药皆因地生。<a id="a-R0"></a>菩萨如是。<a id="a-R1"></a>行此十住。<a id="a-R2"></a>自致成佛度脱十方。<a id="a-R3"></a>犹如大海出众妙宝。<a id="a-R4"></a>无量之珍。<a id="a-R5"></a>益于天下。<a id="a-R6"></a>此经如是。<a id="a-R7"></a>成就菩萨十住道地。<a id="a-R8"></a>乃使得佛。<a id="a-R9"></a>德过虚空。<a id="a-RA"></a>犹如日月。<a id="a-RB"></a>忽照四域。<a id="a-RC"></a>天下戴仰。<a id="a-RD"></a>菩萨行此。<a id="a-RE"></a>自致佛道。<a id="a-RF"></a>众生蒙恩。<a id="a-RG"></a>除生老病死无量之难。<a id="a-RH"></a>悉升道堂。<a id="a-RI"></a>犹如医王。<a id="a-RJ"></a>疗众人病。<a id="a-RK"></a>无不除愈。<a id="a-RL"></a>此经如是。<a id="a-RM"></a>消众生类淫怒痴病。<a id="a-RN"></a>使至正真。<a id="a-RO"></a>如转轮王。<a id="a-RP"></a>教化四方。<a id="a-RQ"></a>莫不顺命。<a id="a-RR"></a>菩萨如是。<a id="a-RS"></a>四等四恩。<a id="a-RT"></a>化授吾我。<a id="a-RU"></a>猗四大者。<a id="a-RV"></a>至无所畏。<a id="a-RW"></a>四事不护。<a id="a-RX"></a>心病永除。<a id="a-RY"></a>犹须弥山四方之中。<a id="a-RZ"></a>此经如是。<a id="a-Ra"></a>众典之英。<a id="a-Rb"></a>道德弘明。<a id="a-Rc"></a>志平等正。<a id="a-Rd"></a>解达无身。<a id="a-Re"></a>乃至无上正真之道。<a id="a-Rf"></a>度脱一切生死老病终始之患。<a id="a-Rg"></a>去来今佛之所由生。<a id="a-Rh"></a>诸经之渊海。<a id="a-Ri"></a>道德之宫。<a id="a-Rj"></a>藏诸菩萨行。<a id="a-Rk"></a>所会道堂。<a id="a-Rl"></a>三界众人。<a id="a-Rm"></a>所求福粮。<a id="a-Rn"></a>其淫怒痴。<a id="a-Ro"></a>忽自消亡。<a id="a-Rp"></a>犹如虚空。<a id="a-Rq"></a>含受一切诸有形类。<a id="a-Rr"></a>生之长之。<a id="a-Rs"></a>靡不因之。<a id="a-Rt"></a>此经如是。<a id="a-Ru"></a>诸菩萨等。<a id="a-Rv"></a>去来今佛之所由生。<a id="a-Rw"></a>善权智慧。<a id="a-Rx"></a>开化声闻诸缘觉众。<a id="a-Ry"></a>皆令得度。<a id="a-Rz"></a>三界黎庶。<a id="a-S0"></a>悉得蒙济。<a id="a-S1"></a>三苦脱难。<a id="a-S2"></a>咸得解缚。<a id="a-S3"></a>普发道意。<a id="a-S4"></a>入深法藏。<a id="a-S5"></a>无穷法身。<a id="a-S6"></a>开化十方。<a id="a-S7"></a>十方恒沙诸佛国土满中七宝。<a id="a-S8"></a>供十方佛。<a id="a-S9"></a>不如受是。<a id="a-SA"></a>以讽诵说。<a id="a-SB"></a>宣示同学。<a id="a-SC"></a>报去来今诸佛之恩。<a id="a-SD"></a>诸佛之地。<a id="a-SE"></a>一切十方。<a id="a-SF"></a>圣道德无。<a id="a-SG"></a>虚空尚可度。<a id="a-SH"></a>十方海可知渧数。<a id="a-SI"></a>学此经典。<a id="a-SJ"></a>德无能限。<a id="a-SK"></a>金刚藏菩萨。<a id="a-SL"></a>说法如是。<a id="a-SM"></a>如来悦可。<a id="a-SN"></a>一切菩萨。<a id="a-SO"></a>诸天龙神。<a id="a-SP"></a>揵沓和。<a id="a-SQ"></a>阿须伦。<a id="a-SR"></a>释梵四天王。<a id="a-SS"></a>大神妙天。<a id="a-ST"></a>净居天。<a id="a-SU"></a>他化自在。<a id="a-SV"></a>第六天宫。<a id="a-SW"></a>所住犹行。<a id="a-SX"></a>明月宝堂。<a id="a-SY"></a>从初发心。<a id="a-SZ"></a>而修悦豫。<a id="a-Sa"></a>从一至二。<a id="a-Sb"></a>三至四上。<a id="a-Sc"></a>五六至七。<a id="a-Sd"></a>八九至十。<a id="a-Se"></a>成最正觉。<a id="a-Sf"></a>一切会者。<a id="a-Sg"></a>闻金刚藏菩萨所说。<a id="a-Sh"></a>莫不欢喜。</p>
 </body>
</html>