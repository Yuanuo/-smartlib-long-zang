<!doctype html>
<html id="z3IBTYkJa" data-ver="1485">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">渐备一切智德经卷第一</h1>
  <h2 id="a2">初发意悦豫住品第一</h2>
  <p id="a3">闻如是。<a id="a-4"></a>一时佛游第六他化自在天上天王宫如意藏珠妙宝殿上。<a id="a-5"></a>与大菩萨众不可计俱。<a id="a-6"></a>各从他方诸佛国来。<a id="a-7"></a>普集会此。<a id="a-8"></a>金刚藏菩萨等。<a id="a-9"></a>尔时金刚藏菩萨。<a id="a-A"></a>承佛威神。<a id="a-B"></a>以大慧光三昧正受。<a id="a-C"></a>适定意已。<a id="a-D"></a>应时十方诸佛刹土。<a id="a-E"></a>一一诸方。<a id="a-F"></a>如十亿佛刹满中诸尘若干亿国。<a id="a-G"></a>诸如来现。<a id="a-H"></a>边有菩萨。<a id="a-I"></a>其号各各曰金刚藏。<a id="a-J"></a>十方亦然。<a id="a-K"></a>皆同一号。<a id="a-L"></a>时此诸佛。<a id="a-M"></a>俱赞曰。<a id="a-N"></a>善哉善哉。<a id="a-O"></a>汝乃以此大慧光菩萨三昧。<a id="a-P"></a>而以正受。<a id="a-Q"></a>在十方佛土。<a id="a-R"></a>各如十亿满中诸尘诸如来等之所建立。<a id="a-S"></a>一切等号。<a id="a-T"></a>悉是照明。<a id="a-U"></a>如来至真。<a id="a-V"></a>本愿所致。<a id="a-W"></a>而建立此。<a id="a-X"></a>亦是仁者慧净所致。<a id="a-Y"></a>复是一切诸菩萨等。<a id="a-Z"></a>不可思议法光圣旨。<a id="a-a"></a>住明智地。<a id="a-b"></a>多所度脱。<a id="a-c"></a>摄取一切众德之本。<a id="a-d"></a>皆晓诸佛本所行成。<a id="a-e"></a>愍念十方。<a id="a-f"></a>解了善权。<a id="a-g"></a>敷演道化。<a id="a-h"></a>普弘法慧。<a id="a-i"></a>周流十方。<a id="a-j"></a>所讲经谊。<a id="a-k"></a>尽令坚住。<a id="a-l"></a>其智慧明无能毁者。<a id="a-m"></a>随时建立佥使得安。<a id="a-n"></a>游诸世间不着方俗。<a id="a-o"></a>度世清净。<a id="a-p"></a>庄严善本。<a id="a-q"></a>入不可议慧之境界。<a id="a-r"></a>通一切智。<a id="a-s"></a>高远圣道。<a id="a-t"></a>乃能招致诸菩萨等。<a id="a-u"></a>十住行无。<a id="a-v"></a>如开士众所当建立。<a id="a-w"></a>有所宣布。<a id="a-x"></a>往返周旋。<a id="a-y"></a>执无漏法。<a id="a-z"></a>光明咸照。<a id="a-10"></a>而善思惟。<a id="a-11"></a>撰于离心。<a id="a-12"></a>晓了随时。<a id="a-13"></a>大慧光明。<a id="a-14"></a>其未善度。<a id="a-15"></a>至圣道门。<a id="a-16"></a>使得度脱而无所著。<a id="a-17"></a>住于内行。<a id="a-18"></a>专精奉修无上大乘。<a id="a-19"></a>其辩才慧不可称载。<a id="a-1A"></a>威曜普照消除闇冥。<a id="a-1B"></a>已超众行班宣无极。<a id="a-1C"></a>住在佛地逮菩萨意。<a id="a-1D"></a>愍念众生未曾忘舍。<a id="a-1E"></a>游入一切诸佛至真善权方便。<a id="a-1F"></a>决众结网。<a id="a-1G"></a>承佛圣旨。<a id="a-1H"></a>自恣讲说。<a id="a-1I"></a>演此法门靡不解了。<a id="a-1J"></a>如来在世。<a id="a-1K"></a>故为建立。<a id="a-1L"></a>亦是卿本善愿所致。<a id="a-1M"></a>清净行业。<a id="a-1N"></a>而谛庄严一切法界。<a id="a-1O"></a>又救众生之所惑乱。<a id="a-1P"></a>以致法身至圣慧体。<a id="a-1Q"></a>具足诸佛本所志愿。<a id="a-1R"></a>其身所行。<a id="a-1S"></a>皆越世俗。<a id="a-1T"></a>普过世间无益之业。<a id="a-1U"></a>严饰清净。<a id="a-1V"></a>度世之法。<a id="a-1W"></a>诸佛世尊。<a id="a-1X"></a>为金刚藏菩萨大士。<a id="a-1Y"></a>无所吝惜。<a id="a-1Z"></a>各现己身。<a id="a-1a"></a>宣布无限辩才之义。<a id="a-1b"></a>分别决解其清净慧。<a id="a-1c"></a>怀抱不忘。<a id="a-1d"></a>建立显示。<a id="a-1e"></a>随时便宜。<a id="a-1f"></a>畅众疑心。<a id="a-1g"></a>普入一切诸佛所念。<a id="a-1h"></a>诸等正觉十力所由。<a id="a-1i"></a>如来所致四无所畏。<a id="a-1j"></a>而不怯弱。<a id="a-1k"></a>宣布至教。<a id="a-1l"></a>一切智业。<a id="a-1m"></a>诸分别辩。<a id="a-1n"></a>超越得入体解道法。<a id="a-1o"></a>入诸如来身口心行。<a id="a-1p"></a>所以者何。<a id="a-1q"></a>皆由此定。<a id="a-1r"></a>成就所致。<a id="a-1s"></a>亦由本愿。<a id="a-1t"></a>行通巍巍。<a id="a-1u"></a>其心清净。<a id="a-1v"></a>而无沾污。<a id="a-1w"></a>内性明了。<a id="a-1x"></a>常怀清净。<a id="a-1y"></a>威耀弘昭。<a id="a-1z"></a>入于慧场。<a id="a-20"></a>诸所行业。<a id="a-21"></a>靡不备焉。<a id="a-22"></a>斯所造立。<a id="a-23"></a>而悉具足。<a id="a-24"></a>其道器意。<a id="a-25"></a>不可限量。<a id="a-26"></a>信志清净。<a id="a-27"></a>巍巍普达。<a id="a-28"></a>逮总持门。<a id="a-29"></a>无所破坏。<a id="a-2A"></a>常以法界慧门之印。<a id="a-2B"></a>善印一切。<a id="a-2C"></a>是诸佛世尊。<a id="a-2D"></a>各自显现。<a id="a-2E"></a>各申右臂。<a id="a-2F"></a>皆共手摩金刚藏菩萨头首。<a id="a-2G"></a>时金刚藏为诸世尊。<a id="a-2H"></a>所见摩头。<a id="a-2I"></a>道德巍巍遂得成就。<a id="a-2J"></a>威耀光光如佛无异。<a id="a-2K"></a>尔时寻即从三昧起。<a id="a-2L"></a>请诸菩萨而解言曰。<a id="a-2M"></a>诸最胜子。<a id="a-2N"></a>吾已明达诸菩萨愿。<a id="a-2O"></a>破坏疑网。<a id="a-2P"></a>则无所坏。<a id="a-2Q"></a>世无所生亦无罪衅。<a id="a-2R"></a>法界弘广亦无远近。<a id="a-2S"></a>其所游居譬。<a id="a-2T"></a>如虚空。<a id="a-2U"></a>以是救济。<a id="a-2V"></a>拥护十方一切众生。<a id="a-2W"></a>所以然者。<a id="a-2X"></a>族姓子知。<a id="a-2Y"></a>过去菩萨。<a id="a-2Z"></a>往古诸佛。<a id="a-2a"></a>由此慧地而得过度。<a id="a-2b"></a>当来现在亦复如是。<a id="a-2c"></a>诸佛子知。<a id="a-2d"></a>我向者云。<a id="a-2e"></a>菩萨之地。<a id="a-2f"></a>为何谓也。<a id="a-2g"></a>诸菩萨学有十道地。<a id="a-2h"></a>因得成就无上正觉。<a id="a-2i"></a>去来今佛之所讲说。<a id="a-2j"></a>初菩萨住名曰悦豫。<a id="a-2k"></a>第二菩萨住名曰离垢。<a id="a-2l"></a>第三菩萨住名曰兴光第四菩萨住名曰晖曜。<a id="a-2m"></a>第五菩萨住名曰难胜。<a id="a-2n"></a>第六菩萨住名曰目见。<a id="a-2o"></a>第七菩萨住名曰玄妙。<a id="a-2p"></a>第八菩萨住名曰不动。<a id="a-2q"></a>第九菩萨住名曰善哉意。<a id="a-2r"></a>第十菩萨住名曰法雨。<a id="a-2s"></a>是诸菩萨十住道地也。<a id="a-2t"></a>我观十方去来今佛。<a id="a-2u"></a>诸如来至真。<a id="a-2v"></a>无不讲此十住之业。<a id="a-2w"></a>所以者何。<a id="a-2x"></a>诸佛子等。<a id="a-2y"></a>是十住者。<a id="a-2z"></a>令诸菩萨。<a id="a-30"></a>现在亲近清净道无为诸法门。<a id="a-31"></a>名显远照于十方无数佛土。<a id="a-32"></a>三界众生。<a id="a-33"></a>咸蒙得济。<a id="a-34"></a>照天下如日明。<a id="a-35"></a>疗众病如医王。<a id="a-36"></a>度众人如船师。<a id="a-37"></a>曜十方如月盛。<a id="a-38"></a>活一切犹如地。<a id="a-39"></a>安众生如时雨。<a id="a-3A"></a>含道法如虚空。<a id="a-3B"></a>正坚住如须弥。<a id="a-3C"></a>宣布此教。<a id="a-3D"></a>则得坚立在十道地。<a id="a-3E"></a>又解此地不可思议诸菩萨住。<a id="a-3F"></a>佥入圣慧。<a id="a-3G"></a>时金刚藏菩萨。<a id="a-3H"></a>粗举其要。<a id="a-3I"></a>叹此菩萨十住地业。<a id="a-3J"></a>寻即默然。<a id="a-3K"></a>不复重解。</p>
  <p id="a3L">于是大众。<a id="a-3M"></a>咸怀饥虚。<a id="a-3N"></a>闻此菩萨十住道名。<a id="a-3O"></a>欲令分别重敷演义。<a id="a-3P"></a>闻者佥解。<a id="a-3Q"></a>心怀入道。<a id="a-3R"></a>离诸颠倒各心念言。<a id="a-3S"></a>金刚藏菩萨。<a id="a-3T"></a>今何以故。<a id="a-3U"></a>粗举其要。<a id="a-3V"></a>宣于十住菩萨之业。<a id="a-3W"></a>称叹其号而更默然。<a id="a-3X"></a>不复重散解了本末。<a id="a-3Y"></a>时彼会中有一菩萨。<a id="a-3Z"></a>名月解脱。<a id="a-3a"></a>亦来俱会。<a id="a-3b"></a>时月解脱菩萨大士。<a id="a-3c"></a>知彼众会开士所念。<a id="a-3d"></a>以偈叹颂。<a id="a-3e"></a>问金刚藏此义所归。</p>
  <p id="a3f">净念以何故　　怀慧称功勋</p>
  <p id="a3g">明智宣十住　　不重解所入</p>
  <p id="a3h">诸菩萨勇猛　　心各抱犹豫</p>
  <p id="a3i">云何说义名　　不闻道地处</p>
  <p id="a3j">咸欲悉共闻　　最胜子无畏</p>
  <p id="a3k">决义入平等　　所行住道地</p>
  <p id="a3l">众会佥悦豫　　清净除谀谄</p>
  <p id="a3m">坚住解明地　　功勋慧平均</p>
  <p id="a3n">一切立恭敬　　展转相承望</p>
  <p id="a3o">求微妙无瑕　　志无上甘露</p>
  <p id="a3p">因闻金刚藏　　无畏大智慧</p>
  <p id="a3q">常欢悦来众　　仁宜与佛谈</p>
  <p id="a3r">未曾最难及　　显菩萨所行</p>
  <p id="a3s">分别如道地　　所由最上胜</p>
  <p id="a3t">弃想微难见　　常住远离心</p>
  <p id="a3u">柔仁行成慧　　面闻所归趣</p>
  <p id="a3v">所止如金刚　　第一解佛慧</p>
  <p id="a3w">立心舍吾我　　乃闻此上智</p>
  <p id="a3x">如来尽虚无　　离欲亦如空</p>
  <p id="a3y">慧如地无漏　　兴别最难见</p>
  <p id="a3z">道无念如此　　信者甚难值</p>
  <p id="a40">佛慧不可议　　故默不重说</p>
  <p id="a41">月解脱菩萨。<a id="a-42"></a>谓金刚藏。<a id="a-43"></a>佛子当察。<a id="a-44"></a>诸来会者。<a id="a-45"></a>性行淳淑。<a id="a-46"></a>清净离秽。<a id="a-47"></a>其志仁和。<a id="a-48"></a>悉诸菩萨。<a id="a-49"></a>斯行真正。<a id="a-4A"></a>积功累德。<a id="a-4B"></a>每生自克。<a id="a-4C"></a>六度无极。<a id="a-4D"></a>以自庄严。<a id="a-4E"></a>四等四恩。<a id="a-4F"></a>习权方便。<a id="a-4G"></a>功勋远着。<a id="a-4H"></a>名德无量。<a id="a-4I"></a>大慈大哀。<a id="a-4J"></a>欲兴道化。<a id="a-4K"></a>分流法教。<a id="a-4L"></a>救济三界诸危厄众。<a id="a-4M"></a>消众冥如日明。<a id="a-4N"></a>生道品如良田。<a id="a-4O"></a>成正觉如虚空。<a id="a-4P"></a>长弘教如流水。<a id="a-4Q"></a>除狐疑如日光。<a id="a-4R"></a>疗三毒如医王。<a id="a-4S"></a>度生死譬船师。<a id="a-4T"></a>是故佛子。<a id="a-4U"></a>仁者善哉。<a id="a-4V"></a>宜当班宣现在学行。<a id="a-4W"></a>令此道地缘修所归。<a id="a-4X"></a>使诸会者各得开解。<a id="a-4Y"></a>如冥睹明。<a id="a-4Z"></a>应病授药。<a id="a-4a"></a>使无余疑。<a id="a-4b"></a>时月解脱菩萨大士。<a id="a-4c"></a>欲令此义重散本末。<a id="a-4d"></a>显示归趣。<a id="a-4e"></a>为金刚藏。<a id="a-4f"></a>说此颂曰。</p>
  <p id="a4g">茂盛愿讲说　　殊特最上法</p>
  <p id="a4h">人中上所行　　诸菩萨之业</p>
  <p id="a4i">敷演说其教　　所住之道地</p>
  <p id="a4j">圣慧甚清净　　巍巍仁和业</p>
  <p id="a4k">诸会者清净　　不可计第一</p>
  <p id="a4l">坚住在正路　　志性怀笃信</p>
  <p id="a4m">善累功积德　　奉无数亿佛</p>
  <p id="a4n">各欲得决解　　寻现逮十住</p>
  <p id="a4o">金刚藏菩萨。<a id="a-4p"></a>报月解脱。<a id="a-4q"></a>佛子察之。<a id="a-4r"></a>今此众会。<a id="a-4s"></a>四面云集。<a id="a-4t"></a>云何见之。<a id="a-4u"></a>所念应宜。<a id="a-4v"></a>柔弱仁和。<a id="a-4w"></a>清净无瑕。<a id="a-4x"></a>岂离狐疑无犹豫乎。<a id="a-4y"></a>于斯法要。<a id="a-4z"></a>宁有高行。<a id="a-50"></a>不依他人。<a id="a-51"></a>无戴仰耶。<a id="a-52"></a>不从他教。<a id="a-53"></a>进退不安。<a id="a-54"></a>怀抱久病。<a id="a-55"></a>不可疗治。<a id="a-56"></a>坚住罗网。<a id="a-57"></a>未出深堑。<a id="a-58"></a>六十二疑。<a id="a-59"></a>四倒五盖。<a id="a-5A"></a>火林蛇室。<a id="a-5B"></a>十二牵连。<a id="a-5C"></a>十重之阁。<a id="a-5D"></a>三坑三户。<a id="a-5E"></a>三流之逸游在旷野。<a id="a-5F"></a>未向佛门。<a id="a-5G"></a>设闻此法。<a id="a-5H"></a>踌躇不进。<a id="a-5I"></a>或复有人。<a id="a-5J"></a>若闻于此不可思议。<a id="a-5K"></a>如是道住。<a id="a-5L"></a>各怀异心。<a id="a-5M"></a>闻之狐疑不肯笃信。<a id="a-5N"></a>由此惑乱。<a id="a-5O"></a>长夜不安。<a id="a-5P"></a>永失利义。<a id="a-5Q"></a>舍根取枝。<a id="a-5R"></a>吾故向者默然不言。<a id="a-5S"></a>慈愍此等。<a id="a-5T"></a>无辞为住乐无所乐。<a id="a-5U"></a>又说偈言。</p>
  <p id="a5V">岂见于众会　　智慧净无垢</p>
  <p id="a5W">善敷演圣道　　诸根通深妙</p>
  <p id="a5X">而无所戴仰　　无动等如山</p>
  <p id="a5Y">志性无嗔恨　　思平如水正</p>
  <p id="a5Z">习修何所行　　其慧无等伦</p>
  <p id="a5a">住在乐所识　　为求义慧信</p>
  <p id="a5b">适闻恐犹豫　　便堕于恶趣</p>
  <p id="a5c">以故愍念此　　不说慧住地</p>
  <p id="a5d">月解脱菩萨。<a id="a-5e"></a>复谓金刚藏。<a id="a-5f"></a>仁者顾意。<a id="a-5g"></a>承佛威神。<a id="a-5h"></a>宣如来旨。<a id="a-5i"></a>感动十方。<a id="a-5j"></a>反伪向真。<a id="a-5k"></a>消诸垢尘。<a id="a-5l"></a>荡涤结滞。<a id="a-5m"></a>裂三界网。<a id="a-5n"></a>通无极慧。<a id="a-5o"></a>唯敷演之。<a id="a-5p"></a>如是比像不可思议。<a id="a-5q"></a>善当将养。<a id="a-5r"></a>宽弘之士。<a id="a-5s"></a>必当信乐无犹豫者。<a id="a-5t"></a>所以者何。<a id="a-5u"></a>佛子当知。<a id="a-5v"></a>若讲此教。<a id="a-5w"></a>将致道法。<a id="a-5x"></a>一切菩萨。<a id="a-5y"></a>皆念诸佛。<a id="a-5z"></a>识达经义。<a id="a-60"></a>拥护奉此。<a id="a-61"></a>行慧道地。<a id="a-62"></a>靡不蒙赖咸得安隐。<a id="a-63"></a>所以者何。<a id="a-64"></a>斯之所行。<a id="a-65"></a>必归平等。<a id="a-66"></a>诸佛道法。<a id="a-67"></a>犹如佛子。<a id="a-68"></a>一切书疏唯说文字。<a id="a-69"></a>此悉由意心为源首。<a id="a-6A"></a>从志因缘而有所倚。<a id="a-6B"></a>书本无文。<a id="a-6C"></a>所演文字。<a id="a-6D"></a>心之源空。<a id="a-6E"></a>宣之虚无。<a id="a-6F"></a>如是佛子。<a id="a-6G"></a>一切佛法。<a id="a-6H"></a>住为源首。<a id="a-6I"></a>因行而成。<a id="a-6J"></a>依于道地。<a id="a-6K"></a>至自然慧。<a id="a-6L"></a>是故唯说。<a id="a-6M"></a>顾愍一切如来至真等正觉。<a id="a-6N"></a>道力助卿。<a id="a-6O"></a>建立分别如此文字。<a id="a-6P"></a>令其坦然。<a id="a-6Q"></a>将护正法。<a id="a-6R"></a>因得久存。<a id="a-6S"></a>使无余结。<a id="a-6T"></a>又说偈言。</p>
  <p id="a6U">善哉演清净　　解入一切智</p>
  <p id="a6V">普游诸道要　　至觉成圣慧</p>
  <p id="a6W">诸在十方佛　　安住最道胜</p>
  <p id="a6X">慧室至境界　　皆共愍念之</p>
  <p id="a6Y">立此亲近慧　　行是究竟迹</p>
  <p id="a6Z">诸佛无比法　　悉由无量业</p>
  <p id="a6a">犹书意合集　　因心事为首</p>
  <p id="a6b">此住意如是　　解畅至佛道</p>
  <p id="a6c">于是一切菩萨。<a id="a-6d"></a>各各发心。<a id="a-6e"></a>咸共劝助。<a id="a-6f"></a>欲令宣扬仁本兴意。<a id="a-6g"></a>誓为一切。<a id="a-6h"></a>勤劳积功。<a id="a-6i"></a>累无量德。<a id="a-6j"></a>犹如虚空。<a id="a-6k"></a>欲济危厄。<a id="a-6l"></a>不难劫数。<a id="a-6m"></a>周游生死。<a id="a-6n"></a>心常慺慺。<a id="a-6o"></a>欲济一切心无所著。<a id="a-6p"></a>行如莲华在泥涂中。<a id="a-6q"></a>三界之苦不以为拘。<a id="a-6r"></a>唯怀愍伤。<a id="a-6s"></a>拔恼根株。<a id="a-6t"></a>三世之树永令无余。<a id="a-6u"></a>时诸菩萨。<a id="a-6v"></a>同时举声。<a id="a-6w"></a>劝叹金刚藏菩萨。<a id="a-6x"></a>而说颂曰。</p>
  <p id="a6y">最胜殊特志觉远　　辩才无量心念具</p>
  <p id="a6z">宣传柔软至佛教　　第一至真甚微妙</p>
  <p id="a70">其意坚固行清净　　不舍功勋十种力</p>
  <p id="a71">以分别辩故造行　　唯愿当演上道法</p>
  <p id="a72">心之所念如明珠　　意寂以见消尘欲</p>
  <p id="a73">今此众会离狐疑　　咸皆愿乐仁所说</p>
  <p id="a74">虚渴言教如望泉　　饥服仁者病待医</p>
  <p id="a75">甘美之饼在目前　　如是欣乐甘露味</p>
  <p id="a76">故善垂念广其志　　宣殊胜住除垢尘</p>
  <p id="a77">调寂正安不舍无　　讲众祐行无患难</p>
  <p id="a78">于是世尊。<a id="a-79"></a>有诸菩萨至圣光明。<a id="a-7A"></a>号曰力势。<a id="a-7B"></a>佛从眉间。<a id="a-7C"></a>演此光耀。<a id="a-7D"></a>兴无数明。<a id="a-7E"></a>普照十方一切佛土。<a id="a-7F"></a>消灭一切诸所恶趣。<a id="a-7G"></a>勤苦休息。<a id="a-7H"></a>不复考治。<a id="a-7I"></a>皆安隐。<a id="a-7J"></a>照斯如来。<a id="a-7K"></a>一切道场。<a id="a-7L"></a>十方佛国。<a id="a-7M"></a>建立法讲。<a id="a-7N"></a>靡不周悉。<a id="a-7O"></a>不可思议诸佛境界。<a id="a-7P"></a>其光则还。<a id="a-7Q"></a>绕佛三匝。<a id="a-7R"></a>上住虚空。<a id="a-7S"></a>合成大光。<a id="a-7T"></a>光明炜炜。<a id="a-7U"></a>立交露帐。<a id="a-7V"></a>又有诸佛兴出世间。<a id="a-7W"></a>自然威曜。<a id="a-7X"></a>从其眉间。<a id="a-7Y"></a>演如是伦。<a id="a-7Z"></a>诸菩萨等。<a id="a-7a"></a>力势光明。<a id="a-7b"></a>现如此比。<a id="a-7c"></a>神足变化。<a id="a-7d"></a>照斯忍界。<a id="a-7e"></a>曜是能仁。<a id="a-7f"></a>众会道场及金刚藏师子之座。<a id="a-7g"></a>乃住虚空。<a id="a-7h"></a>成光交露帐。<a id="a-7i"></a>是能仁佛。<a id="a-7j"></a>眉间毫跱。<a id="a-7k"></a>光明广远。<a id="a-7l"></a>照诸闇冥。<a id="a-7m"></a>十方佛界。<a id="a-7n"></a>众会道场。<a id="a-7o"></a>莫不蒙明光。<a id="a-7p"></a>咸显现在诸菩萨。<a id="a-7q"></a>大士屋宇。<a id="a-7r"></a>一切晃现。<a id="a-7s"></a>其于十方诸佛国土。<a id="a-7t"></a>现诸如来所可演出。<a id="a-7u"></a>眉间光耀。<a id="a-7v"></a>皆复照耀此忍世界能仁众会菩萨道场。<a id="a-7w"></a>周照师子高广之座。<a id="a-7x"></a>在金刚藏菩萨身。<a id="a-7y"></a>现于大光。<a id="a-7z"></a>巍巍晃然。<a id="a-80"></a>珠交露帐。<a id="a-81"></a>各有坐佛。<a id="a-82"></a>自从口出如是辈声。<a id="a-83"></a>而叹颂曰。</p>
  <p id="a84">喻之无等伦　　譬之如虚空</p>
  <p id="a85">十力境界尊　　功勋不可量</p>
  <p id="a86">殊胜最上特　　普世为无上</p>
  <p id="a87">建立第一业　　释师子之法</p>
  <p id="a88">讲众安住子　　蒙导师恩慈</p>
  <p id="a89">法王人中帝　　演眉间光明</p>
  <p id="a8A">班宣佛道慧　　入妙众行无</p>
  <p id="a8B">赖十力垂顾　　分别普化众</p>
  <p id="a8C">安住已建立　　斯闻能宣照</p>
  <p id="a8D">宝法为上尊　　是寂其志性</p>
  <p id="a8E">一切住无秽　　具足满本愿</p>
  <p id="a8F">因十力最胜　　志求上尊路</p>
  <p id="a8G">海水尚可尽　　一切数知限</p>
  <p id="a8H">若人欲度此　　不可卒得闻</p>
  <p id="a8I">其能离志念　　永除众狐疑</p>
  <p id="a8J">一切未有愍　　照以此经典</p>
  <p id="a8K">是故辩才尊　　缘住慧径路</p>
  <p id="a8L">所处奉斯行　　游步依本业</p>
  <p id="a8M">至行入境界　　普到佛圣智</p>
  <p id="a8N">愍一切众生　　布散此法因</p>
  <p id="a8O">于是金刚藏菩萨。<a id="a-8P"></a>观于十方。<a id="a-8Q"></a>欲令众会重怀悦豫。<a id="a-8R"></a>渴仰于法。<a id="a-8S"></a>兴发大哀无极之慈。<a id="a-8T"></a>应时因是。<a id="a-8U"></a>嗟叹此颂。</p>
  <p id="a8V">大圣之道法　　微妙甚深远</p>
  <p id="a8W">无念以舍念　　清澄永难了</p>
  <p id="a8X">圣明达玄微　　智慧解所行</p>
  <p id="a8Y">自然业寂安　　柔仁无诤乱</p>
  <p id="a8Z">自然空净法　　寂寞除苦患</p>
  <p id="a8a">游居至解脱　　逮平等灭度</p>
  <p id="a8b">无限无极义　　言辞近超度</p>
  <p id="a8c">以越于三世　　行等犹虚空</p>
  <p id="a8d">诸众祐所行　　寂然甚淡泊</p>
  <p id="a8e">一切之行业　　径路难逮解</p>
  <p id="a8f">此等行如地　　志性亦若斯</p>
  <p id="a8g">甚难可讲说　　何能分别了</p>
  <p id="a8h">以去弃心意　　永无心句迹</p>
  <p id="a8i">诸众祐所行　　智慧消言食</p>
  <p id="a8j">亦复无所行　　无阴众衰入</p>
  <p id="a8k">圣达依慧业　　其心无想念</p>
  <p id="a8l">犹如有飞鸟　　游行在虚空</p>
  <p id="a8m">不可以言辞　　何况欲睹见</p>
  <p id="a8n">安住自然慧　　如是行道住</p>
  <p id="a8o">其心所行念　　不可分别知</p>
  <p id="a8p">何所有入处　　殊胜慧土地</p>
  <p id="a8q">愍伤常慈哀　　志愿普备悉</p>
  <p id="a8r">渐以具众行　　心亦无想念</p>
  <p id="a8s">犹如心本性　　智慧以明了</p>
  <p id="a8t">如斯行之业　　微妙甚难解</p>
  <p id="a8u">自己志性无　　不可卒达知</p>
  <p id="a8v">何况能宣布　　安住之所念</p>
  <p id="a8w">一切共恭敬　　明听玄妙教</p>
  <p id="a8x">以入正真慧　　如行道之住</p>
  <p id="a8y">若于亿千劫　　不可尽究竟</p>
  <p id="a8z">等俱咸悦豫　　普共且专听</p>
  <p id="a90">至诚妙真义　　无厌亦无异</p>
  <p id="a91">不以为愦乱　　犹如成大海</p>
  <p id="a92">今当具敷演　　诸众祐道行</p>
  <p id="a93">又当班宣说　　殊特之法音</p>
  <p id="a94">牵引众譬喻　　正真等文字</p>
  <p id="a95">其所讲分别　　甚难可解散</p>
  <p id="a96">安住行业事　　如是不可量</p>
  <p id="a97">今已得逮入　　吾我之自然</p>
  <p id="a98">咸乐如一渧　　且听所宣言</p>
  <p id="a99">尔时金刚藏菩萨大士。<a id="a-9A"></a>谓众会者。<a id="a-9B"></a>佛子且察。<a id="a-9C"></a>诸集众生。<a id="a-9D"></a>积累德本所行真谛而无虚伪。<a id="a-9E"></a>所造行业甚善将护。<a id="a-9F"></a>诸佛兴世常勤供养。<a id="a-9G"></a>极以合会诸清白法。<a id="a-9H"></a>恒以咨受善知识俱。<a id="a-9I"></a>以除忧戚志性宽弘。<a id="a-9J"></a>笃信微妙定意平等。<a id="a-9K"></a>面睹现在愍念慈哀。<a id="a-9L"></a>心常志慕诸佛圣慧。<a id="a-9M"></a>化诸众生悉发道心。<a id="a-9N"></a>皆令至真好一切智。<a id="a-9O"></a>其十种力强而有势。<a id="a-9P"></a>则得游行大无所畏。<a id="a-9Q"></a>其意坦然得佛正法。<a id="a-9R"></a>拥护救济一切众生。<a id="a-9S"></a>修大愍伤其哀清净。<a id="a-9T"></a>十方无余悉解一切。<a id="a-9U"></a>明智至门悉现目前。<a id="a-9V"></a>一切佛土无为清净。<a id="a-9W"></a>一时觉了三世世事。<a id="a-9X"></a>转大法轮疗众疾病。<a id="a-9Y"></a>菩萨大士须臾发意。<a id="a-9Z"></a>愍众生行无极大哀以为元首。<a id="a-9a"></a>智慧明了甚为巍巍。<a id="a-9b"></a>常勤学受善权方便。<a id="a-9c"></a>意性和柔亲近道法。<a id="a-9d"></a>如来十力不可限量。<a id="a-9e"></a>善思选择计一切人力佛力最上。<a id="a-9f"></a>所宣法门无所挂碍。<a id="a-9g"></a>而以和顺自在之慧。<a id="a-9h"></a>佛悉了知一切佛兴。<a id="a-9i"></a>因是自在。<a id="a-9j"></a>造立道法法界行最。<a id="a-9k"></a>立虚空际。<a id="a-9l"></a>所可发心。<a id="a-9m"></a>显了当来发菩萨意。<a id="a-9n"></a>适发道意超凡夫地。<a id="a-9o"></a>以得超越菩萨之地。<a id="a-9p"></a>则得生在如来种姓。<a id="a-9q"></a>因号之曰无所从生。<a id="a-9r"></a>无有罪衅。<a id="a-9s"></a>辄以回转世俗所趣。<a id="a-9t"></a>适过世俗由度世行。<a id="a-9u"></a>因得住立菩萨道法。<a id="a-9v"></a>已得住立菩萨道法。<a id="a-9w"></a>便能顺从三世佛教。<a id="a-9x"></a>勤心道义常深第一。<a id="a-9y"></a>菩萨住如是道法。<a id="a-9z"></a>悦豫道地。<a id="a-A0"></a>佛子当知。<a id="a-A1"></a>如斯得立住菩萨道。<a id="a-A2"></a>所行不动入不回还。<a id="a-A3"></a>以住菩萨悦豫地者。<a id="a-A4"></a>因是发意多所悦豫。<a id="a-A5"></a>其有见者莫不欢然。<a id="a-A6"></a>常有恭敬以致利养。<a id="a-A7"></a>其来见者咸共欣喜。<a id="a-A8"></a>开化众人佥然受教。<a id="a-A9"></a>普来云集共相娱乐。<a id="a-AA"></a>虽致远近计无坚固。<a id="a-AB"></a>常抱仁和无所伤害。<a id="a-AC"></a>恒志悦豫心不怀恨。<a id="a-AD"></a>和颜悦色而无嗔恨是为菩萨悦豫之地。<a id="a-AE"></a>住于道教。<a id="a-AF"></a>诸佛世尊。<a id="a-AG"></a>皆共念之。<a id="a-AH"></a>第一悦豫思于佛法。<a id="a-AI"></a>适发悦豫。<a id="a-AJ"></a>念于菩萨大士本业。<a id="a-AK"></a>适怀悦豫念菩萨行。<a id="a-AL"></a>适发悦豫念于六度清净无极。<a id="a-AM"></a>适发悦豫。<a id="a-AN"></a>念于开士所住殊特。<a id="a-AO"></a>适发悦豫。<a id="a-AP"></a>思道最微而无等侣。<a id="a-AQ"></a>适发悦豫。<a id="a-AR"></a>用众生故利益道义。<a id="a-AS"></a>适发悦豫进心深法。<a id="a-AT"></a>适发悦豫。<a id="a-AU"></a>念于如来至真之教。<a id="a-AV"></a>念以劝化一切众生。<a id="a-AW"></a>适发悦豫。<a id="a-AX"></a>念诸菩萨入如来慧精进之业。<a id="a-AY"></a>重复思惟将导不逮。<a id="a-AZ"></a>为以得度。<a id="a-Aa"></a>说诸众生所慕境界。<a id="a-Ab"></a>怀来进入诸佛平等。<a id="a-Ac"></a>已得远出愚痴之地。<a id="a-Ad"></a>亲近道场。<a id="a-Ae"></a>断除一切恶趣勤苦。<a id="a-Af"></a>为诸众生劝导之首。<a id="a-Ag"></a>已得睹见如来至真。<a id="a-Ah"></a>具足成就如来境界。<a id="a-Ai"></a>皆已逮睹诸菩萨定平等之业。<a id="a-Aj"></a>故悦豫耳。<a id="a-Ak"></a>永以消除一切恐惧。<a id="a-Al"></a>衣毛不竖。<a id="a-Am"></a>故悦豫耳。<a id="a-An"></a>所以者何。<a id="a-Ao"></a>是故佛子。<a id="a-Ap"></a>诸菩萨学以是悦豫。<a id="a-Aq"></a>便逮得立菩萨道地。<a id="a-Ar"></a>以得住立菩萨道地。<a id="a-As"></a>诸所恐畏。<a id="a-At"></a>永无复难。<a id="a-Au"></a>在无命安。<a id="a-Av"></a>无世俗畏无死之畏。<a id="a-Aw"></a>不畏恶趣。<a id="a-Ax"></a>所入众会无所忌难。<a id="a-Ay"></a>皆以永除一切诸惧。<a id="a-Az"></a>所以者何。<a id="a-B0"></a>无吾我想。<a id="a-B1"></a>不贪己身。<a id="a-B2"></a>况复贪爱一切荣异。<a id="a-B3"></a>所生业乎。<a id="a-B4"></a>不畏无寿。<a id="a-B5"></a>亦不思念悕望侥幸。<a id="a-B6"></a>唯愍群生一切所有无极之业。<a id="a-B7"></a>救诸穷乏。<a id="a-B8"></a>贪不识道是无俗畏。<a id="a-B9"></a>成其道明。<a id="a-BA"></a>不自见身。<a id="a-BB"></a>不畏失己无吾我想。<a id="a-BC"></a>不畏当死。<a id="a-BD"></a>虽身寿终。<a id="a-BE"></a>成菩萨行。<a id="a-BF"></a>不离诸佛。<a id="a-BG"></a>由是之故。<a id="a-BH"></a>不畏恶趣。<a id="a-BI"></a>普观世间。<a id="a-BJ"></a>察于道心。<a id="a-BK"></a>而无等伦。<a id="a-BL"></a>志性仁和。<a id="a-BM"></a>谁能踰者。<a id="a-BN"></a>以是之故。<a id="a-BO"></a>所入众会。<a id="a-BP"></a>不怀忌难。<a id="a-BQ"></a>离于恐懅。<a id="a-BR"></a>衣毛不竖。<a id="a-BS"></a>佛子当解。<a id="a-BT"></a>菩萨大士。<a id="a-BU"></a>以具大哀。<a id="a-BV"></a>不抱伤害。<a id="a-BW"></a>修本净心。<a id="a-BX"></a>益加精进。<a id="a-BY"></a>合集一切众德之本。</p>
  <p id="aBZ">佛言。<a id="a-Ba"></a>以笃信至。<a id="a-Bb"></a>威神渐备多所欢悦。<a id="a-Bc"></a>净诸不信。<a id="a-Bd"></a>笃信以兴。<a id="a-Be"></a>常行愍哀。<a id="a-Bf"></a>归无极慈。<a id="a-Bg"></a>心不患厌生死之难。<a id="a-Bh"></a>志于惭愧。<a id="a-Bi"></a>而自庄严。<a id="a-Bj"></a>心所生处。<a id="a-Bk"></a>忍辱仁和。<a id="a-Bl"></a>若干种物。<a id="a-Bm"></a>供养奉上如来至真最等正觉夙兴夜寐。<a id="a-Bn"></a>精进勤修。<a id="a-Bo"></a>不厌讲诵。<a id="a-Bp"></a>积功德本。<a id="a-Bq"></a>习于善友。<a id="a-Br"></a>以法乐而自娱。<a id="a-Bs"></a>求博闻不懈惓。<a id="a-Bt"></a>若闻法顺思惟。<a id="a-Bu"></a>已思惟无所著。<a id="a-Bv"></a>不悕望衣食。<a id="a-Bw"></a>业诸利养。<a id="a-Bx"></a>心不贪慕。<a id="a-By"></a>万物恩爱。<a id="a-Bz"></a>心永已除。<a id="a-C0"></a>唯慕义求三宝。<a id="a-C1"></a>发意之顷。<a id="a-C2"></a>不废正行。<a id="a-C3"></a>勤修慕乐一切智地。<a id="a-C4"></a>如来十力。<a id="a-C5"></a>四无所畏。<a id="a-C6"></a>佛十八法。<a id="a-C7"></a>专精奉行六度无极。<a id="a-C8"></a>弃捐虚伪。<a id="a-C9"></a>而无谀谄。<a id="a-CA"></a>言行相应。<a id="a-CB"></a>不违心口。<a id="a-CC"></a>所至到处。<a id="a-CD"></a>常顺言行。<a id="a-CE"></a>未曾毁乱如来种姓。<a id="a-CF"></a>恒一心念菩萨禁戒。<a id="a-CG"></a>一切智心。<a id="a-CH"></a>不可动摇。<a id="a-CI"></a>犹如太山不可倾覆。<a id="a-CJ"></a>普于世间。<a id="a-CK"></a>无所慕乐。<a id="a-CL"></a>求度世业。<a id="a-CM"></a>以化未闻。<a id="a-CN"></a>学于道品。<a id="a-CO"></a>不知厌足。<a id="a-CP"></a>心常勤勤。<a id="a-CQ"></a>求殊特事。<a id="a-CR"></a>是为佛子如是像业清净道事净菩萨法辄得坚住悦豫之地。<a id="a-CS"></a>世尊复言。<a id="a-CT"></a>若能得立悦豫地者。<a id="a-CU"></a>成菩萨住建立广大无极之道。<a id="a-CV"></a>如是景模无限大愿弘誓之铠。<a id="a-CW"></a>又有十事法。<a id="a-CX"></a>何谓为十。<a id="a-CY"></a>班宣无尽。<a id="a-CZ"></a>和雅音辞。<a id="a-Ca"></a>至于无喻。<a id="a-Cb"></a>无不周悉。<a id="a-Cc"></a>供养诸佛一切奇珍。<a id="a-Cd"></a>笃信微妙清净之业。<a id="a-Ce"></a>法界坦然。<a id="a-Cf"></a>志归空界。<a id="a-Cg"></a>究畅解达。<a id="a-Ch"></a>于当来际。<a id="a-Ci"></a>一切无想。<a id="a-Cj"></a>无所悕望。<a id="a-Ck"></a>令佛道兴。<a id="a-Cl"></a>无所思乐。<a id="a-Cm"></a>所奉事者。<a id="a-Cn"></a>供于无极。<a id="a-Co"></a>志务大愿。<a id="a-Cp"></a>念诸如来所开演教。<a id="a-Cq"></a>执持法目。<a id="a-Cr"></a>将护诸佛诸菩萨业。<a id="a-Cs"></a>不违一切平等觉训。<a id="a-Ct"></a>已能具足如上法训。<a id="a-Cu"></a>辄得出生。<a id="a-Cv"></a>在兜术天上。<a id="a-Cw"></a>从天来下。<a id="a-Cx"></a>入母腹中。<a id="a-Cy"></a>处在胎藏。<a id="a-Cz"></a>从母腹出。<a id="a-D0"></a>随行七步。<a id="a-D1"></a>举手自赞。<a id="a-D2"></a>三界最尊。<a id="a-D3"></a>释梵稽首。<a id="a-D4"></a>诸龙浴体。<a id="a-D5"></a>学书手博。<a id="a-D6"></a>游观所睹。<a id="a-D7"></a>出家入山。<a id="a-D8"></a>成佛降魔。<a id="a-D9"></a>释梵劝助。<a id="a-DA"></a>转大法轮。<a id="a-DB"></a>现大灭度。<a id="a-DC"></a>供养舍利。<a id="a-DD"></a>宣布道化。<a id="a-DE"></a>显众经义。<a id="a-DF"></a>皆以一时。<a id="a-DG"></a>至不退转。<a id="a-DH"></a>法界弘广。<a id="a-DI"></a>不可限量。<a id="a-DJ"></a>处虚空界。<a id="a-DK"></a>究竟解畅当来之际。<a id="a-DL"></a>于一切念而无想念。<a id="a-DM"></a>从无数劫。<a id="a-DN"></a>会成佛道。<a id="a-DO"></a>笃信无惓。<a id="a-DP"></a>俱往合同。<a id="a-DQ"></a>班宣义音。<a id="a-DR"></a>无极弘誓。<a id="a-DS"></a>乃至菩萨一切诸行。<a id="a-DT"></a>弘普无穷。<a id="a-DU"></a>无量无数。<a id="a-DV"></a>摄取一切诸度无极。<a id="a-DW"></a>住清净道。<a id="a-DX"></a>校计众会品类音响有相无相。<a id="a-DY"></a>合会别离有为无为。<a id="a-DZ"></a>为诸菩萨一切师首。<a id="a-Da"></a>道住真妙。<a id="a-Db"></a>所演章句。<a id="a-Dc"></a>诸度无极。<a id="a-Dd"></a>所当宣行。<a id="a-De"></a>勤修正行。<a id="a-Df"></a>而无所生。<a id="a-Dg"></a>近成发心。<a id="a-Dh"></a>以能具足此诸法已。<a id="a-Di"></a>具足解畅众生境界。<a id="a-Dj"></a>色无色想。<a id="a-Dk"></a>无想有想无想。<a id="a-Dl"></a>水生陆地。<a id="a-Dm"></a>合会聚处。<a id="a-Dn"></a>一切所生。<a id="a-Do"></a>三界受形。<a id="a-Dp"></a>六品所趣。<a id="a-Dq"></a>此皆受形。<a id="a-Dr"></a>而有处所。<a id="a-Ds"></a>受无像形。<a id="a-Dt"></a>一切无喻众生之界。<a id="a-Du"></a>悉分别之。<a id="a-Dv"></a>化入佛法断除一切有为所生。<a id="a-Dw"></a>则得建立成一切智。<a id="a-Dx"></a>是则名曰法界弘广。<a id="a-Dy"></a>而得处在虚空之界。<a id="a-Dz"></a>心能解畅当来原际。<a id="a-E0"></a>一切诸想有为之业。<a id="a-E1"></a>笃信无惓。<a id="a-E2"></a>演御音响。<a id="a-E3"></a>乃至无极弘誓之业。<a id="a-E4"></a>一切解此众生境界。<a id="a-E5"></a>道俗悉达无所不通。<a id="a-E6"></a>普诸佛界广狭粗微。<a id="a-E7"></a>大小所现。<a id="a-E8"></a>有量无量。<a id="a-E9"></a>眇眇难名。<a id="a-EA"></a>旷远原顶。<a id="a-EB"></a>入于平等。<a id="a-EC"></a>已入平等。<a id="a-ED"></a>晓了诸根。<a id="a-EE"></a>一切罗网解如门阃。<a id="a-EF"></a>入诸十方。<a id="a-EG"></a>以慧遍观。<a id="a-EH"></a>解畅法界虚空原际。<a id="a-EI"></a>则得了入无极弘誓。<a id="a-EJ"></a>又一切国以为一国。<a id="a-EK"></a>又以一国为一切国。<a id="a-EL"></a>而平等御。<a id="a-EM"></a>清净无秽。<a id="a-EN"></a>其光普照无量佛国。<a id="a-EO"></a>庄严诸国。<a id="a-EP"></a>永无尘埃。<a id="a-EQ"></a>分别清净章句所归。<a id="a-ER"></a>圣慧道堂。<a id="a-ES"></a>不可限量。<a id="a-ET"></a>具众生愿。<a id="a-EU"></a>显示诸佛微妙境界。<a id="a-EV"></a>随其黎庶本行所兴。<a id="a-EW"></a>而为现化。<a id="a-EX"></a>法界弘广。<a id="a-EY"></a>察空虚界永无边幅。<a id="a-EZ"></a>究竟本际一切想念。<a id="a-Ea"></a>计校合会。<a id="a-Eb"></a>无有休息。<a id="a-Ec"></a>亦不信随邪行之业。<a id="a-Ed"></a>修于清净。<a id="a-Ee"></a>建弘誓铠。<a id="a-Ef"></a>以化未闻。<a id="a-Eg"></a>使诸菩萨入寂和性。<a id="a-Eh"></a>当行至诚。<a id="a-Ei"></a>积功累德。<a id="a-Ej"></a>以一缘进。<a id="a-Ek"></a>劝化诱导一切菩萨。<a id="a-El"></a>未曾违舍菩萨之业。<a id="a-Em"></a>恣其意解。<a id="a-En"></a>显现佛兴。<a id="a-Eo"></a>自发己心。<a id="a-Ep"></a>思如来教。<a id="a-Eq"></a>无复往返。<a id="a-Er"></a>逮致神通。<a id="a-Es"></a>普游诸国。<a id="a-Et"></a>其大圣慧。<a id="a-Eu"></a>不可思议。<a id="a-Ev"></a>行菩萨业。<a id="a-Ew"></a>法界弘广。<a id="a-Ex"></a>虚空之界而无边际。<a id="a-Ey"></a>游当来际。<a id="a-Ez"></a>达诸想数。<a id="a-F0"></a>佛与众数。<a id="a-F1"></a>其行之数。<a id="a-F2"></a>莫能损毁。<a id="a-F3"></a>入于圣智。<a id="a-F4"></a>显发言行。<a id="a-F5"></a>无极弘誓。<a id="a-F6"></a>行菩萨道。<a id="a-F7"></a>心得逮转。<a id="a-F8"></a>不退法轮。<a id="a-F9"></a>其身口意。<a id="a-FA"></a>未曾虚妄。<a id="a-FB"></a>适得见佛闻经法教。<a id="a-FC"></a>班宣圣众。<a id="a-FD"></a>演明智业。<a id="a-FE"></a>适发悦豫。<a id="a-FF"></a>消除尘劳。<a id="a-FG"></a>致真志性。<a id="a-FH"></a>犹大医王疗众生病。<a id="a-FI"></a>皆修一切诸菩萨行。<a id="a-FJ"></a>以故名曰法界弘广。<a id="a-FK"></a>其虚空界而无崖际。<a id="a-FL"></a>畅当来际。<a id="a-FM"></a>皆知一切无央数劫。<a id="a-FN"></a>众生行迹。<a id="a-FO"></a>善恶所趣。<a id="a-FP"></a>在于十方诸佛国土。<a id="a-FQ"></a>逮成无上正真之道。<a id="a-FR"></a>为最正觉。<a id="a-FS"></a>入于一切体中毛孔。<a id="a-FT"></a>尽遍众毛。<a id="a-FU"></a>在所生处。<a id="a-FV"></a>坐佛树下。<a id="a-FW"></a>转于法轮。<a id="a-FX"></a>现大灭度。<a id="a-FY"></a>修大境界。<a id="a-FZ"></a>宣佛慧业。<a id="a-Fa"></a>在众生界。<a id="a-Fb"></a>从其本行。<a id="a-Fc"></a>兴佛现形。<a id="a-Fd"></a>频数开化。<a id="a-Fe"></a>灭众秽行。<a id="a-Ff"></a>一成佛道。<a id="a-Fg"></a>普通法界。<a id="a-Fh"></a>谦下恭顺。<a id="a-Fi"></a>靡不周悉。<a id="a-Fj"></a>一发音响。<a id="a-Fk"></a>皆悦一切众生心性。<a id="a-Fl"></a>现大灭度。<a id="a-Fm"></a>不毁十力。<a id="a-Fn"></a>以大明地。<a id="a-Fo"></a>显示宣布一切法藏。<a id="a-Fp"></a>神足法慧。<a id="a-Fq"></a>六通之业。<a id="a-Fr"></a>周游十方诸佛境界。<a id="a-Fs"></a>以故名曰法界弘广其虚空界而无崖际。<a id="a-Ft"></a>畅当来际无央数劫。<a id="a-Fu"></a>当成佛道。<a id="a-Fv"></a>致大神通弘誓之铠。<a id="a-Fw"></a>是为佛子菩萨十愿。<a id="a-Fx"></a>以得亲近具足十愿。<a id="a-Fy"></a>令无央数不可称载诸菩萨众。<a id="a-Fz"></a>心怀悦豫。<a id="a-G0"></a>住菩萨地。<a id="a-G1"></a>随时开化佛言。<a id="a-G2"></a>是菩萨学。<a id="a-G3"></a>以成此愿。<a id="a-G4"></a>复有十事所可班宣不可究竟。<a id="a-G5"></a>何谓为十。<a id="a-G6"></a>众生境界不可究竟。<a id="a-G7"></a>诸佛境界亦不可尽。<a id="a-G8"></a>其虚空界亦不可量。<a id="a-G9"></a>思法境界亦不可畅。<a id="a-GA"></a>无为境界亦不可限。<a id="a-GB"></a>佛之境界不可得底。<a id="a-GC"></a>如来境界亦无崖际。<a id="a-GD"></a>其心因缘亦不可限。<a id="a-GE"></a>慧行本末不可得崖。<a id="a-GF"></a>诸佛境界所可进退。<a id="a-GG"></a>法回慧转不可究竟。<a id="a-GH"></a>是为十事众生境界不可究竟成大弘誓。<a id="a-GI"></a>是十事业。<a id="a-GJ"></a>一切皆悉不可究竟。<a id="a-GK"></a>诸界虚空。<a id="a-GL"></a>法界无为。<a id="a-GM"></a>佛与如来。<a id="a-GN"></a>其心慧行。<a id="a-GO"></a>世界法转。<a id="a-GP"></a>慧进致成。<a id="a-GQ"></a>是大弘誓亦尽无尽。<a id="a-GR"></a>众生之界亦不可尽。<a id="a-GS"></a>以不可尽此众德本。<a id="a-GT"></a>如是究竟成其道慧。<a id="a-GU"></a>以是巨尽众德之本。<a id="a-GV"></a>成无损秏弘誓之铠。<a id="a-GW"></a>其心微妙而怀仁和。<a id="a-GX"></a>常抱至诚笃信质朴。<a id="a-GY"></a>以此信乐如来大化。<a id="a-GZ"></a>入平等觉本所誓愿。<a id="a-Ga"></a>而复信乐诸度无极。<a id="a-Gb"></a>信入道地殊特之业。<a id="a-Gc"></a>信十种力开化十方。<a id="a-Gd"></a>信无所畏四事不护而具足是独步三界。<a id="a-Ge"></a>信诸佛法十八不共超绝之义。<a id="a-Gf"></a>而无等侣。<a id="a-Gg"></a>信诸佛法不可思议。<a id="a-Gh"></a>信如来界不可得底。<a id="a-Gi"></a>宣传圣教而不可尽。<a id="a-Gj"></a>信入如来无量道业。<a id="a-Gk"></a>信诸菩萨其行平等。<a id="a-Gl"></a>而无偏谠。<a id="a-Gm"></a>住于如来。<a id="a-Gn"></a>班宣道教。<a id="a-Go"></a>彼念如是如来道法。<a id="a-Gp"></a>甚深微妙巍巍如斯。<a id="a-Gq"></a>寂寞无限淡泊无量。<a id="a-Gr"></a>空净无际如此无相。<a id="a-Gs"></a>为灭无著为极宽弘。<a id="a-Gt"></a>如是无极所入无边。<a id="a-Gu"></a>如此难当况复佛法。<a id="a-Gv"></a>谁能限哉。<a id="a-Gw"></a>是诸凡夫所见颠倒。<a id="a-Gx"></a>邪不能正唯念愚冥求无益事。<a id="a-Gy"></a>心怀意忆游于尘劳。<a id="a-Gz"></a>求恩爱网协于谀谄。<a id="a-H0"></a>心行虚伪悭嫉贪妒。<a id="a-H1"></a>志慕生死。<a id="a-H2"></a>周游往来。<a id="a-H3"></a>而抱三毒。<a id="a-H4"></a>淫怒痴垢轮转无际。<a id="a-H5"></a>兴于恚害心欻欻然炽。<a id="a-H6"></a>在颠倒业造行罪患。<a id="a-H7"></a>所有恩爱无明诸漏。<a id="a-H8"></a>常思在心缚其意识。<a id="a-H9"></a>展转三界苦恼之厄。<a id="a-HA"></a>篡逆之行往返无休。<a id="a-HB"></a>与名色俱由相生。<a id="a-HC"></a>以是名色。<a id="a-HD"></a>增长所生。<a id="a-HE"></a>便有六入诸衰聚宅。<a id="a-HF"></a>以生六入转相合流。<a id="a-HG"></a>成于更习。<a id="a-HH"></a>则兴痛痒。<a id="a-HI"></a>倍复贪乐。<a id="a-HJ"></a>于痛痒业。<a id="a-HK"></a>因即业成长养因爱。<a id="a-HL"></a>适成恩爱。<a id="a-HM"></a>因从致生。<a id="a-HN"></a>以致此生。<a id="a-HO"></a>便老病死忧恼啼哭。<a id="a-HP"></a>心抱恼热。<a id="a-HQ"></a>合成大患。<a id="a-HR"></a>计于众生。<a id="a-HS"></a>由是之故生苦阴恼身。<a id="a-HT"></a>若离吾我。<a id="a-HU"></a>心自计察。<a id="a-HV"></a>又此我身。<a id="a-HW"></a>由以愚冥。<a id="a-HX"></a>譬若草木瓦石墙壁。<a id="a-HY"></a>犹若形影。<a id="a-HZ"></a>晓了无名。<a id="a-Ha"></a>以是之故。<a id="a-Hb"></a>解脱名色。<a id="a-Hc"></a>五阴之身。<a id="a-Hd"></a>永消诸见。<a id="a-He"></a>六十二疑。<a id="a-Hf"></a>因斯得成无极大哀。<a id="a-Hg"></a>吾等当护救济此行。<a id="a-Hh"></a>志在永平固安道地。<a id="a-Hi"></a>便致大慈弘坦圣慧。<a id="a-Hj"></a>菩萨以能如是慈愍。<a id="a-Hk"></a>是故佛子。<a id="a-Hl"></a>致成仁和。<a id="a-Hm"></a>真正顺从。<a id="a-Hn"></a>初发意业。<a id="a-Ho"></a>心弃一切万物利养。<a id="a-Hp"></a>汲汲吝惜。<a id="a-Hq"></a>修广大业。<a id="a-Hr"></a>其意内怀。<a id="a-Hs"></a>所有珍宝。<a id="a-Ht"></a>帑藏金银。<a id="a-Hu"></a>琉璃水精。<a id="a-Hv"></a>诸明月珠。<a id="a-Hw"></a>车磲马瑙。<a id="a-Hx"></a>珊瑚虎珀。<a id="a-Hy"></a>妙玉璎珞。<a id="a-Hz"></a>[王*步]瑶奇异。<a id="a-I0"></a>象马车乘。<a id="a-I1"></a>奴客婢使。<a id="a-I2"></a>眷属徒使。<a id="a-I3"></a>普能布施。<a id="a-I4"></a>无所爱惜。<a id="a-I5"></a>能惠郡国县邑丘聚。<a id="a-I6"></a>村落园观。<a id="a-I7"></a>池水果实。<a id="a-I8"></a>妻子男女。<a id="a-I9"></a>己所重爱头目肌肉。<a id="a-IA"></a>髓脑支体。<a id="a-IB"></a>以能不吝一切所有。<a id="a-IC"></a>则好布施。<a id="a-ID"></a>供众贫乏。<a id="a-IE"></a>入佛圣明无极大道。<a id="a-IF"></a>是为名曰得立初发第一道地。<a id="a-IG"></a>成广大施。<a id="a-IH"></a>志性如是。<a id="a-II"></a>行于愍哀。<a id="a-IJ"></a>施慈布仁。<a id="a-IK"></a>救济众生。<a id="a-IL"></a>加护见在度世之业慕求利义。<a id="a-IM"></a>将顺群萌。<a id="a-IN"></a>未曾兴发患厌之心。<a id="a-IO"></a>心不懈惓。<a id="a-IP"></a>勤学众典微妙经籍。<a id="a-IQ"></a>普达诸经。<a id="a-IR"></a>晓了一切诸所造业。<a id="a-IS"></a>进退由己。<a id="a-IT"></a>众义法藏。<a id="a-IU"></a>睹诸众庶。<a id="a-IV"></a>随上中下。<a id="a-IW"></a>而顺其意。<a id="a-IX"></a>各得所。<a id="a-IY"></a>从其本器。<a id="a-IZ"></a>应大小故。<a id="a-Ia"></a>故解世事。<a id="a-Ib"></a>以解世事。<a id="a-Ic"></a>便行时宜因护彼我被惭愧服。<a id="a-Id"></a>戒德自熏。<a id="a-Ie"></a>忍辱心和。<a id="a-If"></a>精进无过。<a id="a-Ig"></a>一心智慧。<a id="a-Ih"></a>所行精进。<a id="a-Ii"></a>为己为众。<a id="a-Ij"></a>惭愧行成。<a id="a-Ik"></a>以是修行。<a id="a-Il"></a>便复出家。<a id="a-Im"></a>心不回动。<a id="a-In"></a>无能倾者。<a id="a-Io"></a>其力坚强。<a id="a-Ip"></a>缘是坚强。<a id="a-Iq"></a>供养如来。<a id="a-Ir"></a>奉受其教。<a id="a-Is"></a>由是之故。<a id="a-It"></a>修治道地。<a id="a-Iu"></a>令其严净。<a id="a-Iv"></a>兴显正法。<a id="a-Iw"></a>乃至笃信。<a id="a-Ix"></a>慈愍施众。<a id="a-Iy"></a>悉具此已。<a id="a-Iz"></a>乃住菩萨悦豫之地。<a id="a-J0"></a>为无数佛所见照念。<a id="a-J1"></a>于无量亿百千垓无限兆载诸佛所护。<a id="a-J2"></a>便得进现。<a id="a-J3"></a>所愿有力。<a id="a-J4"></a>微以逮见如来至真等正觉。<a id="a-J5"></a>以仁和心。<a id="a-J6"></a>而奉事之。<a id="a-J7"></a>积累菩萨永安之业。<a id="a-J8"></a>诸有群生。<a id="a-J9"></a>所在危厄。<a id="a-JA"></a>往将护之。<a id="a-JB"></a>以是德本。<a id="a-JC"></a>劝助使发无上正真之道。<a id="a-JD"></a>供养诸佛。<a id="a-JE"></a>开化众生。<a id="a-JF"></a>使得成就。<a id="a-JG"></a>欲化众生。<a id="a-JH"></a>布施饮食。<a id="a-JI"></a>先救饥渴。<a id="a-JJ"></a>发于四恩。<a id="a-JK"></a>悦乐有力。<a id="a-JL"></a>奉上敬中。<a id="a-JM"></a>愍顺其下。<a id="a-JN"></a>惠施仁爱。<a id="a-JO"></a>利人等利。<a id="a-JP"></a>一切罪除。<a id="a-JQ"></a>无有余殃。<a id="a-JR"></a>不复种祸。<a id="a-JS"></a>所可供佛。<a id="a-JT"></a>开化众生以成究竟。<a id="a-JU"></a>住此道地。<a id="a-JV"></a>以是德本助一切智。<a id="a-JW"></a>诸通愍慧。<a id="a-JX"></a>转更茂盛。<a id="a-JY"></a>犹如佛子紫磨真金。<a id="a-JZ"></a>绝工金师烧治炼金。<a id="a-Ja"></a>以着火中其色益发。<a id="a-Jb"></a>菩萨如是供养诸佛。<a id="a-Jc"></a>勤化众生功祚转茂。<a id="a-Jd"></a>严净此法住于道地。<a id="a-Je"></a>以是德本兴显本元。<a id="a-Jf"></a>乃至元本进退自由。<a id="a-Jg"></a>金刚藏曰。<a id="a-Jh"></a>唯听佛子。<a id="a-Ji"></a>菩萨以住初发之地。<a id="a-Jj"></a>当作是求。<a id="a-Jk"></a>观其行迹问其本末。<a id="a-Jl"></a>诸佛菩萨为护善友。<a id="a-Jm"></a>正行无厌。<a id="a-Jn"></a>以成道品。<a id="a-Jo"></a>当所施住。<a id="a-Jp"></a>是故名曰第一地住。<a id="a-Jq"></a>以当次问第二住地所行之业。<a id="a-Jr"></a>云何致之。<a id="a-Js"></a>诸佛菩萨。<a id="a-Jt"></a>明师贤友。<a id="a-Ju"></a>行法无厌。<a id="a-Jv"></a>以成道住。<a id="a-Jw"></a>取要言之。<a id="a-Jx"></a>如是第二。<a id="a-Jy"></a>第三第四。<a id="a-Jz"></a>第五第六第七第八。<a id="a-K0"></a>第九第十。<a id="a-K1"></a>问其本末所当施行。<a id="a-K2"></a>而得成就诸佛菩萨。<a id="a-K3"></a>明师贤友。<a id="a-K4"></a>行法无厌。<a id="a-K5"></a>成就道地。<a id="a-K6"></a>道地之品。<a id="a-K7"></a>所观道业。<a id="a-K8"></a>奉行德本。<a id="a-K9"></a>道地处所。<a id="a-KA"></a>晓了方便。<a id="a-KB"></a>一一分别。<a id="a-KC"></a>道地清净。<a id="a-KD"></a>所入殊特。<a id="a-KE"></a>圣慧曰进。<a id="a-KF"></a>各各逮致。<a id="a-KG"></a>使不退转。<a id="a-KH"></a>彼以如是净菩萨住。<a id="a-KI"></a>解别如来无量圣慧。<a id="a-KJ"></a>以立若斯方便随时。<a id="a-KK"></a>是为菩萨第一道地。<a id="a-KL"></a>而不回转也。<a id="a-KM"></a>未曾废退。<a id="a-KN"></a>如是遂进。<a id="a-KO"></a>得成十住。<a id="a-KP"></a>不还堕落声闻缘觉。<a id="a-KQ"></a>慧住显明。<a id="a-KR"></a>稍近佛智无极光明。<a id="a-KS"></a>犹如佛子明智导师。<a id="a-KT"></a>将护大贾。<a id="a-KU"></a>诸品群众。<a id="a-KV"></a>度厄难路。<a id="a-KW"></a>得愿到国入大城中。<a id="a-KX"></a>所越径路悉晓了之。<a id="a-KY"></a>径路好丑善恶难易。<a id="a-KZ"></a>某处殊安某处恐难。<a id="a-Ka"></a>重问余路所当兴立。<a id="a-Kb"></a>所乘车马诸象大乘。<a id="a-Kc"></a>可得通度。<a id="a-Kd"></a>而不动倾。<a id="a-Ke"></a>第一住地亦复如斯。<a id="a-Kf"></a>犹如斯人至大城里。<a id="a-Kg"></a>悉别安处无诸动转。<a id="a-Kh"></a>从第一住所立道地。<a id="a-Ki"></a>奉慧如是靡所不达。<a id="a-Kj"></a>以大财富无穷之业。<a id="a-Kk"></a>等化大众至入大城。<a id="a-Kl"></a>不为秽浊之所见溺。<a id="a-Km"></a>能自为己不危众贾。<a id="a-Kn"></a>如是佛子。<a id="a-Ko"></a>菩萨犹如明智导师。<a id="a-Kp"></a>以能得住第一道地。<a id="a-Kq"></a>晓了诸地。<a id="a-Kr"></a>严净修治一切道地。<a id="a-Ks"></a>至于十住解畅菩萨一切道地。<a id="a-Kt"></a>入如来慧。<a id="a-Ku"></a>摄取菩萨无极福庆积德之业。<a id="a-Kv"></a>累于圣慧。<a id="a-Kw"></a>所作已办。<a id="a-Kx"></a>为众大导应意开化。<a id="a-Ky"></a>使越生死往返大难无穷旷野饥渴苦患。<a id="a-Kz"></a>则以通达。<a id="a-L0"></a>入一切智无极法城。<a id="a-L1"></a>是故佛子。<a id="a-L2"></a>菩萨大士。<a id="a-L3"></a>以无惓心。<a id="a-L4"></a>常修精进。<a id="a-L5"></a>致于殊特严净道地。<a id="a-L6"></a>是为佛子名曰菩萨大士悦豫第一住地入于道门演普等教。<a id="a-L7"></a>菩萨住此。<a id="a-L8"></a>所游天下。<a id="a-L9"></a>国土处所。<a id="a-LA"></a>得大威豪将护道法。<a id="a-LB"></a>以大惠施济于众生。<a id="a-LC"></a>以善功德消除贪嫉。<a id="a-LD"></a>退其垢秽宣无穷施。<a id="a-LE"></a>所兴德本施救众乏。<a id="a-LF"></a>诸可珍爱。<a id="a-LG"></a>割情济众。<a id="a-LH"></a>行四恩义。<a id="a-LI"></a>惠施仁爱。<a id="a-LJ"></a>利人等利一切救济。<a id="a-LK"></a>合聚黎庶心不舍佛。<a id="a-LL"></a>思法圣众惟菩萨业。<a id="a-LM"></a>志菩萨行诸度无极十住之地。<a id="a-LN"></a>念于十力。<a id="a-LO"></a>四无所畏。<a id="a-LP"></a>十八不共。<a id="a-LQ"></a>诸佛之法。<a id="a-LR"></a>至悉具足一切智矣。<a id="a-LS"></a>以是德致一切至尊无极豪相。<a id="a-LT"></a>为最为上为无畴匹。<a id="a-LU"></a>为无等侣。<a id="a-LV"></a>开导宣化。<a id="a-LW"></a>显示众人。<a id="a-LX"></a>成一切智。<a id="a-LY"></a>将济危厄。<a id="a-LZ"></a>发意之顷。<a id="a-La"></a>精进勤修一切顺化。<a id="a-Lb"></a>不慕时俗财利之业。<a id="a-Lc"></a>道法之正。<a id="a-Ld"></a>出家学道。<a id="a-Le"></a>奉佛法教。<a id="a-Lf"></a>斯须之间。<a id="a-Lg"></a>致无央数。<a id="a-Lh"></a>诸三昧定。<a id="a-Li"></a>见诸佛尊不可称载。<a id="a-Lj"></a>以是建立。<a id="a-Lk"></a>睹诸世界无央数千。<a id="a-Ll"></a>念得越度无数国土。<a id="a-Lm"></a>照诸境界。<a id="a-Ln"></a>开化众生。<a id="a-Lo"></a>识念过去当来诸劫。<a id="a-Lp"></a>撰择法门。<a id="a-Lq"></a>显示诸身。<a id="a-Lr"></a>现诸菩萨无央数载。<a id="a-Ls"></a>眷属围绕。<a id="a-Lt"></a>菩萨由是。<a id="a-Lu"></a>所建立力。<a id="a-Lv"></a>入殊特愿。<a id="a-Lw"></a>在所变现。<a id="a-Lx"></a>诸可兴善。<a id="a-Ly"></a>宣布惠施。<a id="a-Lz"></a>乃至普通无数亿垓百千劫事。<a id="a-M0"></a>于是金刚藏菩萨大士。<a id="a-M1"></a>思惟察是菩萨住义之所归矣。<a id="a-M2"></a>即时颂曰。</p>
  <p id="aM3">积累清白法　　殖众德之本</p>
  <p id="aM4">稽首归诸佛　　顺行慈仁业</p>
  <p id="aM5">入于信解脱　　清净善之元</p>
  <p id="aM6">心御无限量　　最胜之圣慧</p>
  <p id="aM7">佛为一切智　　净力现其处</p>
  <p id="aM8">成就众祐法　　导利护群黎</p>
  <p id="aM9">以行大愍哀　　转殊胜法轮</p>
  <p id="aMA">如来田佳良　　兴发心甚尊</p>
  <p id="aMB">一时所晓了　　思惟泥洹业</p>
  <p id="aMC">若干觉众生　　随时显其义</p>
  <p id="aMD">合集一切德　　是为众导师</p>
  <p id="aME">其心所周入　　犹等如虚空</p>
  <p id="aMF">智慧最威神　　本哀行善权</p>
  <p id="aMG">志性怀笃信　　清净力无量</p>
  <p id="aMH">面见无挂碍　　救济外众生</p>
  <p id="aMI">殖种平等业　　思惟念安住</p>
  <p id="aMJ">适生心之宝　　众祐自然慧</p>
  <p id="aMK">以通雅力行　　究竟佛道法</p>
  <p id="aML">生十力种性　　永无诸罪殃</p>
  <p id="aMM">最胜曜正真　　至于尊上道</p>
  <p id="aMN">是为心和同　　显发致平地</p>
  <p id="aMO">无动犹如山　　在国等性行</p>
  <p id="aMP">多所抱欢悦　　志意修笃信</p>
  <p id="aMQ">欣乐应广普　　善哉意义妙</p>
  <p id="aMR">要离诸恐惧　　无有嗔恚行</p>
  <p id="aMS">应时胜弃秽　　谨顺善将养</p>
  <p id="aMT">乐救众群生　　圣慧无等侣</p>
  <p id="aMU">心怀至踊跃　　捐除众非处</p>
  <p id="aMV">以消五恐畏　　缘是致道地</p>
  <p id="aMW">至死不保命　　远于诸恶趣</p>
  <p id="aMX">以舍众会畏　　终无恐惧心</p>
  <p id="aMY">何因至今无　　则无有吾我</p>
  <p id="aMZ">若能离恐惧　　专精行慈愍</p>
  <p id="aMa">至信修恭敬　　除慕富功勋</p>
  <p id="aMb">夙兴而夜寐　　修习众德本</p>
  <p id="aMc">以立诚信法　　不为欲所污</p>
  <p id="aMd">心若闻雅典　　修善无厌极</p>
  <p id="aMe">永除爱欲利　　常好乐佛道</p>
  <p id="aMf">志慕净慧力　　修治佛经法</p>
  <p id="aMg">求诸度无极　　弃捐谀谄业</p>
  <p id="aMh">言行常相应　　终无虚妄言</p>
  <p id="aMi">最胜种无秽　　疾学至佛道</p>
  <p id="aMj">以离方俗事　　不乐世诸利</p>
  <p id="aMk">不违清白法　　勤修最上行</p>
  <p id="aMl">精勤功勋义　　唯好如此法</p>
  <p id="aMm">导御以自誓　　所欲见最胜</p>
  <p id="aMn">为诸奉持法　　所至无嫉妒</p>
  <p id="aMo">将顺以弘誓　　身行常殊妙</p>
  <p id="aMp">严净诸佛土　　开化众群生</p>
  <p id="aMq">是遍诸佛土　　与诸佛俱游</p>
  <p id="aMr">佛以一名称　　彼此无虚妄</p>
  <p id="aMs">一切皆可得　　觉了最上义</p>
  <p id="aMt">如是愿无量　　导利至永安</p>
  <p id="aMu">是广普无限　　逮致无可畏</p>
  <p id="aMv">众生犹虚空　　诸法所因生</p>
  <p id="aMw">最胜究竟俗　　兴显于慧地</p>
  <p id="aMx">其心之境界　　极入于圣慧</p>
  <p id="aMy">逮致三达智　　以开于众生</p>
  <p id="aMz">究竟至弘誓　　令我获此愿</p>
  <p id="aN0">如是之畅达　　其行亦若兹</p>
  <p id="aN1">如是善藏恩　　仁和心柔软</p>
  <p id="aN2">笃信佛功德　　观察众生元</p>
  <p id="aN3">缘行入愍哀　　兴发于大慈</p>
  <p id="aN4">吾当护养育　　欲安立黎庶</p>
  <p id="aN5">以是故布施　　若干种可惠</p>
  <p id="aN6">国土城邑聚　　众宝及象马</p>
  <p id="aN7">头目及手足　　并以己身肉</p>
  <p id="aN8">一切普能施　　不可坏怯弱</p>
  <p id="aN9">志慕众经典　　不以为患厌</p>
  <p id="aNA">晓了世经籍　　随俗而劝化</p>
  <p id="aNB">其智超三世　　怀惭志坚强</p>
  <p id="aNC">供养无等双　　奉敬诸长者</p>
  <p id="aND">众圣行如是　　夙夜勤不废</p>
  <p id="aNE">炽盛诸功德　　犹火中之金</p>
  <p id="aNF">彼勤精行此　　菩萨十住地</p>
  <p id="aNG">慕于无为业　　而化诸有为</p>
  <p id="aNH">犹如有导师　　愍伤大众贾</p>
  <p id="aNI">豫问安隐路　　故在前指示</p>
  <p id="aNJ">菩萨亦如是　　初发第一住</p>
  <p id="aNK">稍进至十住　　成致无碍道</p>
  <p id="aNL">以能住此义　　究畅执功勋</p>
  <p id="aNM">慈心不怀害　　以法而教众</p>
  <p id="aNN">在天下知时　　开化咸将护</p>
  <p id="aNO">立众令布施　　使乐佛圣慧</p>
  <p id="aNP">至圣发意顷　　弃国捐王舍</p>
  <p id="aNQ">入于佛法教　　出行修精进</p>
  <p id="aNR">寻逮得三昧　　见佛无数千</p>
  <p id="aNS">感动诸佛国　　睹光往听经</p>
  <p id="aNT">净化无数众　　使入道法门</p>
  <p id="aNU">游于百千劫　　随时现其身</p>
  <p id="aNV">诸最胜本业　　觉寤众睡眠</p>
  <p id="aNW">如过去诸佛　　觉寤众懵懵</p>
  <p id="aNX">是为第一住　　最胜所宣布</p>
  <p id="aNY">普愍伤世间　　无上诸菩萨</p>
  <p id="aNZ">诸菩萨等。<a id="a-Na"></a>咸有闻此无上道业。<a id="a-Nb"></a>慕乐尊行。<a id="a-Nc"></a>心抱悦豫。<a id="a-Nd"></a>忻然安隐。<a id="a-Ne"></a>自从坐起。<a id="a-Nf"></a>迎逆稽首。<a id="a-Ng"></a>踊在虚空。<a id="a-Nh"></a>散众天华。<a id="a-Ni"></a>口宣妙言。<a id="a-Nj"></a>叹曰。<a id="a-Nk"></a>善哉金刚藏。<a id="a-Nl"></a>圣猛无所畏。<a id="a-Nm"></a>晓了道住。<a id="a-Nn"></a>行菩萨法。<a id="a-No"></a>众会悦豫。<a id="a-Np"></a>闻解脱元。<a id="a-Nq"></a>唯咨上道第二之住。<a id="a-Nr"></a>其行云何。<a id="a-Ns"></a>当所思奉。<a id="a-Nt"></a>大智唯宣。<a id="a-Nu"></a>闻者坦然。<a id="a-Nv"></a>进至无极。<a id="a-Nw"></a>开化众生。</p>
 </body>
</html>