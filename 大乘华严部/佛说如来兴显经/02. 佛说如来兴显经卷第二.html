<!doctype html>
<html id="z3IBTXXJH" data-ver="1390">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">佛说如来兴显经卷第二</h1>
  <p id="a2">何谓佛子。<a id="a-3"></a>诸菩萨众。<a id="a-4"></a>觐见如来。<a id="a-5"></a>至无限量。<a id="a-6"></a>菩萨设若亲近如来。<a id="a-7"></a>则为归道。<a id="a-8"></a>所以者何。<a id="a-9"></a>无所见者。<a id="a-A"></a>为见如来。<a id="a-B"></a>见如来者。<a id="a-C"></a>则为一法身。<a id="a-D"></a>以一法身。<a id="a-E"></a>若一慈心向于一人。<a id="a-F"></a>则为普及一切群萌。<a id="a-G"></a>多所将养。<a id="a-H"></a>如虚空界。<a id="a-I"></a>无所不苞。<a id="a-J"></a>无所不入。<a id="a-K"></a>或至一切有色无色。<a id="a-L"></a>有形无形。<a id="a-M"></a>有处无处。<a id="a-N"></a>亦无所至。<a id="a-O"></a>亦无有来。<a id="a-P"></a>则无有身。<a id="a-Q"></a>以无身故。<a id="a-R"></a>无所不周。<a id="a-S"></a>佛身如是。<a id="a-T"></a>普入一切。<a id="a-U"></a>群萌之类。<a id="a-V"></a>悉于诸法。<a id="a-W"></a>一切佛土。<a id="a-X"></a>靡所不遍。<a id="a-Y"></a>亦无所去。<a id="a-Z"></a>亦无所从来。<a id="a-a"></a>所以者何。<a id="a-b"></a>用无身故。<a id="a-c"></a>如来身者。<a id="a-d"></a>欲以开化众生之故。<a id="a-e"></a>因现身耳。<a id="a-f"></a>是为佛子。<a id="a-g"></a>菩萨入于第一之门归趣兴显。<a id="a-h"></a>则谓如来。</p>
  <p id="ai">复次佛子。<a id="a-j"></a>譬如虚空无色无见。<a id="a-k"></a>无有形类。<a id="a-l"></a>而不可睹。<a id="a-m"></a>因分别知。<a id="a-n"></a>众生之类其所苞[果/衣]。<a id="a-o"></a>广普弥远不以逼迫。<a id="a-p"></a>空亦无想念。<a id="a-q"></a>如是若见如来之身。<a id="a-r"></a>普照世间。<a id="a-s"></a>及度世事。<a id="a-t"></a>因别罪福。<a id="a-u"></a>如来不来。<a id="a-v"></a>亦无所去。<a id="a-w"></a>无所挂碍。<a id="a-x"></a>亦不可得。<a id="a-y"></a>所以者何。<a id="a-z"></a>大圣光明。<a id="a-10"></a>蠲除一切八十颠倒。<a id="a-11"></a>是为第二所入之门。<a id="a-12"></a>于是颂曰。</p>
  <p id="a13">因发起驰逸　　则尽威光焰</p>
  <p id="a14">悉见于众生　　增损诸因缘</p>
  <p id="a15">如空无形色　　如来亦如是</p>
  <p id="a16">以一等法身　　救脱众生类</p>
  <p id="a17">最胜适出现　　化一切冥者</p>
  <p id="a18">渐渐观察谊　　兴盛遇佛道</p>
  <p id="a19">道德甚弘广　　照曜三千界</p>
  <p id="a1A">度脱生死难　　心悉无想念</p>
  <p id="a1B">人尊无等伦　　示现于增损</p>
  <p id="a1C">若有训己者　　逮得于缘觉</p>
  <p id="a1D">一切众生知　　亲近人中圣</p>
  <p id="a1E">譬如大梵志　　自处清明宫</p>
  <p id="a1F">复次佛子。<a id="a-1G"></a>日之光明。<a id="a-1H"></a>照阎浮提。<a id="a-1I"></a>众生之类。<a id="a-1J"></a>蒙恩无限。<a id="a-1K"></a>而仰得活。<a id="a-1L"></a>辉耀无量。<a id="a-1M"></a>犹如流水出于山川。<a id="a-1N"></a>生长百谷。<a id="a-1O"></a>衣服之具。<a id="a-1P"></a>其有窈冥不明之处。<a id="a-1Q"></a>亦复赖之。<a id="a-1R"></a>蜎蜚蠕动。<a id="a-1S"></a>牛马骡驴。<a id="a-1T"></a>亦复由之。<a id="a-1U"></a>所欲读说。<a id="a-1V"></a>溪谷树木。<a id="a-1W"></a>及诸药草。<a id="a-1X"></a>悉亦因之。<a id="a-1Y"></a>诤讼虚无。<a id="a-1Z"></a>悉得决了。<a id="a-1a"></a>空中游行众生之类。<a id="a-1b"></a>悉复怙之。<a id="a-1c"></a>江河浴池。<a id="a-1d"></a>泉源流水。<a id="a-1e"></a>亦复恃之。<a id="a-1f"></a>莲华开披。<a id="a-1g"></a>郡国县邑。<a id="a-1h"></a>州域大邦。<a id="a-1i"></a>悉得其明。<a id="a-1j"></a>展转睹见若干形色。<a id="a-1k"></a>游于田野草苗之中。<a id="a-1l"></a>陆地之人。<a id="a-1m"></a>水中品类。<a id="a-1n"></a>悉复仰之。<a id="a-1o"></a>各各修治生活之业。<a id="a-1p"></a>有所兴造。<a id="a-1q"></a>便能究竟。<a id="a-1r"></a>所以者何。<a id="a-1s"></a>日之光明。<a id="a-1t"></a>宫殿所照不可限量。<a id="a-1u"></a>饶益众生。<a id="a-1v"></a>道德如日。<a id="a-1w"></a>群萌若觐如来身。<a id="a-1x"></a>闻其音声。<a id="a-1y"></a>致无央数不可称限方便之缘。<a id="a-1z"></a>而依得安。<a id="a-20"></a>回恶就善功德之法。<a id="a-21"></a>蠲除愚戆。<a id="a-22"></a>灭众冥事。<a id="a-23"></a>兴隆道慧。<a id="a-24"></a>巍巍晖曜。<a id="a-25"></a>其大慈者。<a id="a-26"></a>普护众生。<a id="a-27"></a>其大哀者。<a id="a-28"></a>救脱黎庶。<a id="a-29"></a>归趣诸法。<a id="a-2A"></a>长育成就三十七品道之力也。<a id="a-2B"></a>殖种信净。<a id="a-2C"></a>犹如浊水。<a id="a-2D"></a>而致清澄。<a id="a-2E"></a>所睹不虚。<a id="a-2F"></a>不失报应有色无色生没之事。<a id="a-2G"></a>悉见睹之无所伤害。<a id="a-2H"></a>道慧光明。<a id="a-2I"></a>令诸众生。<a id="a-2J"></a>不失德本。<a id="a-2K"></a>为众之首。<a id="a-2L"></a>菩萨大士。<a id="a-2M"></a>犹如莲华。<a id="a-2N"></a>劝化布施一切诸行因缘之便。<a id="a-2O"></a>而为最上。<a id="a-2P"></a>所以者何。<a id="a-2Q"></a>圣之道场而无涯底。<a id="a-2R"></a>如来奋震。<a id="a-2S"></a>无量慧光。<a id="a-2T"></a>无限圣场。<a id="a-2U"></a>亦复若斯。<a id="a-2V"></a>是为第三所入之门。<a id="a-2W"></a>于是颂曰。</p>
  <p id="a2X">譬如日宫殿　　悉照阎浮提</p>
  <p id="a2Y">于空而垂光　　除闇无蔽碍</p>
  <p id="a2Z">本无无处所　　因地生莲华</p>
  <p id="a2a">众人而依怙　　若干之土地</p>
  <p id="a2b">胜日亦如是　　众生悉恃仰</p>
  <p id="a2c">诸天世人民　　善修于德本</p>
  <p id="a2d">降伏于无极　　逮致法光明</p>
  <p id="a2e">得见人中圣　　因成于三乘</p>
  <p id="a2f">复次佛子。<a id="a-2g"></a>譬如彼一日之宫殿。<a id="a-2h"></a>照大石帝须弥山王。<a id="a-2i"></a>次复照于诸余大山。<a id="a-2j"></a>次照黑山。<a id="a-2k"></a>后乃照陵阜丘垤。<a id="a-2l"></a>及地处所。<a id="a-2m"></a>此阎浮提人所游居。<a id="a-2n"></a>光明随地。<a id="a-2o"></a>其日宫光。<a id="a-2p"></a>无有想念。<a id="a-2q"></a>言当先照于宝山王。<a id="a-2r"></a>又日演晖。<a id="a-2s"></a>等无差别。<a id="a-2t"></a>是其土地。<a id="a-2u"></a>处所高卑。<a id="a-2v"></a>非日光明而有殊特。<a id="a-2w"></a>不念先后。<a id="a-2x"></a>如来若此。<a id="a-2y"></a>等游无量忠正法界巍巍道场。<a id="a-2z"></a>则演出于无损光晖。<a id="a-30"></a>以斯慧明。<a id="a-31"></a>普有所照。<a id="a-32"></a>其前云大。<a id="a-33"></a>帝石山须弥王者。<a id="a-34"></a>而先遇光。<a id="a-35"></a>则谓趣于诸大正士。<a id="a-36"></a>以法光明而为示现。<a id="a-37"></a>开化度之。<a id="a-38"></a>然次乃示声闻缘觉之所慕慧。<a id="a-39"></a>众生发志。<a id="a-3A"></a>建立德本。<a id="a-3B"></a>然后化于不善之党。<a id="a-3C"></a>稍渐教于一切黎庶。<a id="a-3D"></a>长处邪见。<a id="a-3E"></a>悉皆遭蒙如来之光。<a id="a-3F"></a>已蒙光明。<a id="a-3G"></a>便得受决于当来世。<a id="a-3H"></a>得值如来日之慧晖。<a id="a-3I"></a>令无思想。<a id="a-3J"></a>成诸德本。<a id="a-3K"></a>如其志愿。<a id="a-3L"></a>逮智慧耀。<a id="a-3M"></a>是为第四所入之门。<a id="a-3N"></a>于是颂曰。</p>
  <p id="a3O">如斯日之曜　　不离诸有形</p>
  <p id="a3P">又及诸天众　　亦皆得依倚</p>
  <p id="a3Q">犹如诸江河　　饶益于众人</p>
  <p id="a3R">安住光如是　　众生悉戴仰</p>
  <p id="a3S">其离笃信者　　不见佛日光</p>
  <p id="a3T">何所佛差特　　斯等亦蒙赖</p>
  <p id="a3U">若有闻名者　　遭遇胜光明</p>
  <p id="a3V">缘是渐获进　　至于成佛道</p>
  <p id="a3W">复次佛子。<a id="a-3X"></a>如日宫殿。<a id="a-3Y"></a>其生盲者。<a id="a-3Z"></a>不见威光。<a id="a-3a"></a>虽无眼目不知昼夜。<a id="a-3b"></a>续因其明。<a id="a-3c"></a>得生活业饮食之具。<a id="a-3d"></a>如是众生。<a id="a-3e"></a>亡失本净。<a id="a-3f"></a>见佛不信无极道光。<a id="a-3g"></a>则谓生盲。<a id="a-3h"></a>虽不睹见。<a id="a-3i"></a>如来慧光。<a id="a-3j"></a>纵使如此。<a id="a-3k"></a>续当蒙于大圣日照。<a id="a-3l"></a>如是比类。<a id="a-3m"></a>微妙弘明。<a id="a-3n"></a>晖曜神通。<a id="a-3o"></a>照其身形。<a id="a-3p"></a>为设瑞应。<a id="a-3q"></a>于当来蠲除爱欲尘劳之行。<a id="a-3r"></a>是为第五所入之门。<a id="a-3s"></a>于是颂曰。</p>
  <p id="a3t">如日照天下　　生盲不能见</p>
  <p id="a3u">虽不别昼夜　　续蒙其晖曜</p>
  <p id="a3v">众生失本净　　不信如来慧</p>
  <p id="a3w">佛恩慈广大　　续当蒙得度</p>
  <p id="a3x">复次佛子。<a id="a-3y"></a>譬如月殿造立现四未曾有法。<a id="a-3z"></a>何谓四。<a id="a-40"></a>照诸窈冥。<a id="a-41"></a>在于众星。<a id="a-42"></a>而常弘明。<a id="a-43"></a>其亡道者。<a id="a-44"></a>指示处所。<a id="a-45"></a>普游天下。<a id="a-46"></a>有所容受。<a id="a-47"></a>已见月光。<a id="a-48"></a>众生戴仰。<a id="a-49"></a>立随方面。<a id="a-4A"></a>有所游出。<a id="a-4B"></a>不怀狐疑。<a id="a-4C"></a>是为四。<a id="a-4D"></a>如是如来之身。<a id="a-4E"></a>有四难及。<a id="a-4F"></a>自昔未有。<a id="a-4G"></a>示现叵逮。<a id="a-4H"></a>非人所见。<a id="a-4I"></a>何等四。<a id="a-4J"></a>普现一切学与不学。<a id="a-4K"></a>缘觉之乘。<a id="a-4L"></a>所誓愿者。<a id="a-4M"></a>从其信乐。<a id="a-4N"></a>如示现之。<a id="a-4O"></a>限碍之事。<a id="a-4P"></a>寿命之节。<a id="a-4Q"></a>其损耗者。<a id="a-4R"></a>为示长益。<a id="a-4S"></a>如来道场。<a id="a-4T"></a>不增不减。<a id="a-4U"></a>咸见一切诸佛世界。<a id="a-4V"></a>众生之类。<a id="a-4W"></a>所可造念。<a id="a-4X"></a>随力信乐。<a id="a-4Y"></a>应为道器。<a id="a-4Z"></a>因何光明。<a id="a-4a"></a>则为一切群萌品类。<a id="a-4b"></a>而见瞻戴。<a id="a-4c"></a>观于佛身。<a id="a-4d"></a>皆蒙曜晖。<a id="a-4e"></a>又如来身。<a id="a-4f"></a>无有想念。<a id="a-4g"></a>便能逮得无所著心。<a id="a-4h"></a>是为第六所入之门。<a id="a-4i"></a>于是颂曰。</p>
  <p id="a4j">其月光明照　　神围须弥山</p>
  <p id="a4k">光乃至诸山　　然后至丘岸</p>
  <p id="a4l">次照于高土　　乃至于平地</p>
  <p id="a4m">渐曜诸卑下　　所有诸土地</p>
  <p id="a4n">安住光先照　　诸菩萨身形</p>
  <p id="a4o">然后奋晖曜　　缘觉之所行</p>
  <p id="a4p">尔乃照自在　　次照学不学</p>
  <p id="a4q">乃照众无余　　佛道无想念</p>
  <p id="a4r">复次佛子。<a id="a-4s"></a>如大梵天。<a id="a-4t"></a>名曰三千。<a id="a-4u"></a>悉现身三千世界。<a id="a-4v"></a>靡不周遍。<a id="a-4w"></a>亦不分身。<a id="a-4x"></a>群生品类。<a id="a-4y"></a>敢有形者。<a id="a-4z"></a>随其色貌。<a id="a-50"></a>皆现其前无不见像。<a id="a-51"></a>如来至真。<a id="a-52"></a>亦复如是。<a id="a-53"></a>未曾分身。<a id="a-54"></a>无若干体。<a id="a-55"></a>普诸世界。<a id="a-56"></a>随诸黎庶。<a id="a-57"></a>志性形体。<a id="a-58"></a>所可信乐。<a id="a-59"></a>而示现之。<a id="a-5A"></a>大圣身心。<a id="a-5B"></a>亦无想念。<a id="a-5C"></a>是为第七所入之门。<a id="a-5D"></a>于是颂曰。</p>
  <p id="a5E">梵天名三千　　悉遍自现形</p>
  <p id="a5F">于众势各尊　　自在无不睹</p>
  <p id="a5G">又斯梵天者　　而不分其体</p>
  <p id="a5H">诸法之导师　　自在亦如是</p>
  <p id="a5I">佛身普示现　　在十方世界</p>
  <p id="a5J">其像无限量　　亦不分别体</p>
  <p id="a5K">一切人各念　　今现在我前</p>
  <p id="a5L">悉睹佛面像　　闻所讲说法</p>
  <p id="a5M">复次佛子。<a id="a-5N"></a>如大医王。<a id="a-5O"></a>皆知诸药。<a id="a-5P"></a>分别好丑所入分部。<a id="a-5Q"></a>晓练群籍经典术咒。<a id="a-5R"></a>其阎浮提一切众药。<a id="a-5S"></a>人不识知。<a id="a-5T"></a>谓不中用。<a id="a-5U"></a>医药本德及医咒力。<a id="a-5V"></a>表示群黎。<a id="a-5W"></a>适见此医。<a id="a-5X"></a>病皆除愈悉得安隐。<a id="a-5Y"></a>又是其医。<a id="a-5Z"></a>非力所造。<a id="a-5a"></a>现在得立。<a id="a-5b"></a>心自念言。<a id="a-5c"></a>此诸民人。<a id="a-5d"></a>将失救护。<a id="a-5e"></a>若没之后。<a id="a-5f"></a>得无孤茕。<a id="a-5g"></a>鄙宁可设权善方便。<a id="a-5h"></a>而为示现。<a id="a-5i"></a>采集众药。<a id="a-5j"></a>以自涂体。<a id="a-5k"></a>承己术力。<a id="a-5l"></a>已合诸药。<a id="a-5m"></a>示如寿终。<a id="a-5n"></a>其身不坏。<a id="a-5o"></a>亦不枯朽。<a id="a-5p"></a>亦不毁碎。<a id="a-5q"></a>往来周旋。<a id="a-5r"></a>坐起经行。<a id="a-5s"></a>皆为变现。<a id="a-5t"></a>医药所当。<a id="a-5u"></a>而疗除众生之病。<a id="a-5v"></a>闻见其音。<a id="a-5w"></a>亦得安隐。<a id="a-5x"></a>终始无异。<a id="a-5y"></a>如来亦然。<a id="a-5z"></a>则为无上医王。<a id="a-60"></a>晓了疗治一切众生尘劳之病。<a id="a-61"></a>亿百千垓诸劫之数。<a id="a-62"></a>造设医药。<a id="a-63"></a>普归一切智度无极。<a id="a-64"></a>方便善学道术法药。<a id="a-65"></a>皆是往古为菩萨时。<a id="a-66"></a>所建奉行。<a id="a-67"></a>智慧善权术咒食药。<a id="a-68"></a>威势之力。<a id="a-69"></a>住当来际如是无限。<a id="a-6A"></a>处于众生。<a id="a-6B"></a>为兴救护。<a id="a-6C"></a>疗治群萌诸疹疾也。<a id="a-6D"></a>斯则无身。<a id="a-6E"></a>无有事业。<a id="a-6F"></a>其身清净。<a id="a-6G"></a>一切众生。<a id="a-6H"></a>适睹见之。<a id="a-6I"></a>爱欲劳病悉为除愈。<a id="a-6J"></a>虽不信者续而得安。<a id="a-6K"></a>一切佛事未曾断绝。<a id="a-6L"></a>是为第八所入之门。<a id="a-6M"></a>于是颂曰。</p>
  <p id="a6N">犹如假有医　　皆学诸方术</p>
  <p id="a6O">其见此师者　　众病悉消除</p>
  <p id="a6P">如人病困厄　　赍药欲往疗</p>
  <p id="a6Q">则已涂己体　　现一切威仪</p>
  <p id="a6R">人中尊如是　　医王无限量</p>
  <p id="a6S">显扬于圣智　　善学慧医术</p>
  <p id="a6T">往本宿所行　　故现尊圣身</p>
  <p id="a6U">众人得睹见　　除欲病无余</p>
  <p id="a6V">复次佛子。<a id="a-6W"></a>如巨海中。<a id="a-6X"></a>有大宝珠琉璃之藏。<a id="a-6Y"></a>名曰等演诸光。<a id="a-6Z"></a>其有见此大宝珠曜。<a id="a-6a"></a>若遭斯珠。<a id="a-6b"></a>形像颜貌。<a id="a-6c"></a>皆变如琉璃藏。<a id="a-6d"></a>设人睹见大宝珠色。<a id="a-6e"></a>眼即清净。<a id="a-6f"></a>普获安隐。<a id="a-6g"></a>乃至大珠光明威神。<a id="a-6h"></a>宫殿咸照。<a id="a-6i"></a>群萌蒙光。<a id="a-6j"></a>而永无患。<a id="a-6k"></a>如大宝珠。<a id="a-6l"></a>名曰安众。<a id="a-6m"></a>所处年岁。<a id="a-6n"></a>若放雨时。<a id="a-6o"></a>众生即悉而得安隐。<a id="a-6p"></a>休息诸[病-丙+(止/(止*止))]。<a id="a-6q"></a>如来影曜亦复如是。<a id="a-6r"></a>为大珍宝一切福会无极慧藏。<a id="a-6s"></a>假使众生。<a id="a-6t"></a>遭遇如来圣慧光明。<a id="a-6u"></a>皆获一类。<a id="a-6v"></a>升于正真道宝形像。<a id="a-6w"></a>若觐如来。<a id="a-6x"></a>则逮五眼。<a id="a-6y"></a>值大圣光。<a id="a-6z"></a>一切贫匮。<a id="a-70"></a>则获法珍。<a id="a-71"></a>便得丰饶无极之财。<a id="a-72"></a>乃至道安如来之安。<a id="a-73"></a>佛子且观正觉威容。<a id="a-74"></a>无所演说。<a id="a-75"></a>而普化益。<a id="a-76"></a>开导群黎。<a id="a-77"></a>是为第九所入之门。<a id="a-78"></a>于是颂曰。</p>
  <p id="a79">譬如无琦珍　　诣海深求宝</p>
  <p id="a7A">致一切明珠　　其光照周普</p>
  <p id="a7B">若人遭斯珠　　便得致自然</p>
  <p id="a7C">其有目睹者　　寻获清净眼</p>
  <p id="a7D">胜宝亦如是　　演出慧光明</p>
  <p id="a7E">若人遭此晖　　则致佛容貌</p>
  <p id="a7F">若观察最胜　　即获成五眼</p>
  <p id="a7G">蠲去诸尘冥　　便住佛道地</p>
  <p id="a7H">复次佛子。<a id="a-7I"></a>有大宝珠。<a id="a-7J"></a>名一切净念藏王。<a id="a-7K"></a>其大宝珠。<a id="a-7L"></a>功德威神。<a id="a-7M"></a>非十非千。<a id="a-7N"></a>而合集致。<a id="a-7O"></a>又彼大珠。<a id="a-7P"></a>所可着处。<a id="a-7Q"></a>斯处众生。<a id="a-7R"></a>普无诸病。<a id="a-7S"></a>亦无众患。<a id="a-7T"></a>设令群黎。<a id="a-7U"></a>从摩尼宝。<a id="a-7V"></a>所念誓愿。<a id="a-7W"></a>悉令具足。<a id="a-7X"></a>如意皆获。<a id="a-7Y"></a>又彼宝珠。<a id="a-7Z"></a>则不照及。<a id="a-7a"></a>无德本者。<a id="a-7b"></a>一切净念藏王珠者。<a id="a-7c"></a>则谓如来。<a id="a-7d"></a>悦可一切众生品类。<a id="a-7e"></a>至真正觉。<a id="a-7f"></a>所示现身。<a id="a-7g"></a>三昧定者。<a id="a-7h"></a>嗟叹称誉。<a id="a-7i"></a>诸声闻众。<a id="a-7j"></a>一切众生。<a id="a-7k"></a>在彼生死。<a id="a-7l"></a>于五苦中。<a id="a-7m"></a>得越殊特。<a id="a-7n"></a>而度终始。<a id="a-7o"></a>又彼佛子。<a id="a-7p"></a>如来之身。<a id="a-7q"></a>无前无后。<a id="a-7r"></a>一切世界。<a id="a-7s"></a>受形众生。<a id="a-7t"></a>宿有福者。<a id="a-7u"></a>悉为一心。<a id="a-7v"></a>而无乱志。<a id="a-7w"></a>遵修正念。<a id="a-7x"></a>纯淑诸行。<a id="a-7y"></a>精进至向。<a id="a-7z"></a>于如来尊。<a id="a-80"></a>悉获法愿。<a id="a-81"></a>而皆具足。<a id="a-82"></a>其罪重者。<a id="a-83"></a>无有德本。<a id="a-84"></a>不能睹见如来光明。<a id="a-85"></a>则建立之。<a id="a-86"></a>使蒙劝化。<a id="a-87"></a>示其德本。<a id="a-88"></a>是为第十所入之门。<a id="a-89"></a>为菩萨行。<a id="a-8A"></a>至真正觉。<a id="a-8B"></a>入近如来。<a id="a-8C"></a>而至无量心之所念。<a id="a-8D"></a>其罔普周一切十方。<a id="a-8E"></a>行无挂碍。<a id="a-8F"></a>又法界者。<a id="a-8G"></a>观于诸界。<a id="a-8H"></a>不住本际。<a id="a-8I"></a>又如来者。<a id="a-8J"></a>无起无灭。<a id="a-8K"></a>咸等三世。<a id="a-8L"></a>于一切想而无所想。<a id="a-8M"></a>导利群萌。<a id="a-8N"></a>当来心际。<a id="a-8O"></a>入于此道。<a id="a-8P"></a>令无有余。<a id="a-8Q"></a>周满一切诸佛世界。<a id="a-8R"></a>具足法身一切如来。<a id="a-8S"></a>悉为一净。<a id="a-8T"></a>于是颂曰。</p>
  <p id="a8U">譬若如意珠　　能与一切愿</p>
  <p id="a8V">设有所求者　　则获如所志</p>
  <p id="a8W">其无功德者　　斯等不见宝</p>
  <p id="a8X">又其尊妙珠　　永无吝惜想</p>
  <p id="a8Y">安住身如此　　惠施一切愿</p>
  <p id="a8Z">若睹有所游　　如志悉逮成</p>
  <p id="a8a">其怀凶危心　　此人不见佛</p>
  <p id="a8b">如来无吝想　　亦无有贪嫉</p>
  <p id="a8c">佛告普贤菩萨。<a id="a-8d"></a>何谓佛子。<a id="a-8e"></a>菩萨顺从如来之音。<a id="a-8f"></a>而等游达宣正觉声。<a id="a-8g"></a>不可限量众响言辞。<a id="a-8h"></a>则从众生心意所好。<a id="a-8i"></a>而为说法。<a id="a-8j"></a>至令众会各得所乐。<a id="a-8k"></a>如其志操而现化之。<a id="a-8l"></a>从心所念随时而入。<a id="a-8m"></a>不失三昧。<a id="a-8n"></a>不终不没。<a id="a-8o"></a>不起不灭。<a id="a-8p"></a>又而察之犹若呼响。<a id="a-8q"></a>悉无有主。<a id="a-8r"></a>亦无有我。<a id="a-8s"></a>众生罪福。<a id="a-8t"></a>所积行故。<a id="a-8u"></a>违失深妙。<a id="a-8v"></a>便有归趣。<a id="a-8w"></a>遐邈难济。<a id="a-8x"></a>兴不洁净。<a id="a-8y"></a>分别法界。<a id="a-8z"></a>故随无断。<a id="a-90"></a>不舍坏法故。<a id="a-91"></a>无嗔无恚。<a id="a-92"></a>无没究竟。<a id="a-93"></a>所缘住故。<a id="a-94"></a>亦无有主。<a id="a-95"></a>亦无不主。<a id="a-96"></a>亦无教化。<a id="a-97"></a>亦无不教。<a id="a-98"></a>斯则为随如来音响。<a id="a-99"></a>所以者何。<a id="a-9A"></a>譬如世遭大灾变时。<a id="a-9B"></a>即有自然四大音声。<a id="a-9C"></a>乃得知法而无有主。<a id="a-9D"></a>则无贪业。<a id="a-9E"></a>何谓为四。<a id="a-9F"></a>世灾变起。<a id="a-9G"></a>有一大音。<a id="a-9H"></a>自然而出。<a id="a-9I"></a>诸贤且听。<a id="a-9J"></a>一禅为安。<a id="a-9K"></a>第一禅者。<a id="a-9L"></a>离爱恚患。<a id="a-9M"></a>度于欲界。<a id="a-9N"></a>已得超越而致自然。<a id="a-9O"></a>于是众生。<a id="a-9P"></a>闻斯音声。<a id="a-9Q"></a>成第一禅。<a id="a-9R"></a>度于欲界。<a id="a-9S"></a>即生梵天。<a id="a-9T"></a>适逮法已。<a id="a-9U"></a>闻于二音。<a id="a-9V"></a>诸贤且听。<a id="a-9W"></a>二禅安隐。<a id="a-9X"></a>则无想行。<a id="a-9Y"></a>超度梵天而得自在。<a id="a-9Z"></a>于时众生。<a id="a-9a"></a>闻斯二声。<a id="a-9b"></a>则行二禅无想无行。<a id="a-9c"></a>其内为寂。<a id="a-9d"></a>心无所著。<a id="a-9e"></a>成第二禅。<a id="a-9f"></a>即得生于光音天上。<a id="a-9g"></a>适逮法已。<a id="a-9h"></a>闻于三音。<a id="a-9i"></a>诸贤且听。<a id="a-9j"></a>三禅最安。<a id="a-9k"></a>离喜所欲。<a id="a-9l"></a>于心寂定。<a id="a-9m"></a>内无所念。<a id="a-9n"></a>第三禅者。<a id="a-9o"></a>随圣所教。<a id="a-9p"></a>度光音天。<a id="a-9q"></a>于时众生。<a id="a-9r"></a>闻斯三声。<a id="a-9s"></a>超光音天。<a id="a-9t"></a>生离果天。<a id="a-9u"></a>这生天上。<a id="a-9v"></a>这逮法已。<a id="a-9w"></a>闻于四音。<a id="a-9x"></a>诸贤且听。<a id="a-9y"></a>四禅寂然。<a id="a-9z"></a>除苦去安。<a id="a-A0"></a>忧戚喜欢。<a id="a-A1"></a>无苦无乐。<a id="a-A2"></a>清净具足。<a id="a-A3"></a>为第四禅。<a id="a-A4"></a>度离果天。<a id="a-A5"></a>于时众生。<a id="a-A6"></a>闻斯四声。<a id="a-A7"></a>舍离果天。<a id="a-A8"></a>超生清净难及天上。<a id="a-A9"></a>是为佛子。<a id="a-AA"></a>世灾变时。<a id="a-AB"></a>闻四大音。<a id="a-AC"></a>而致弘典自然之声则无部主。<a id="a-AD"></a>大圣之德巍巍无量。<a id="a-AE"></a>自然音声微妙柔软。<a id="a-AF"></a>播越远震。<a id="a-AG"></a>如是无主。<a id="a-AH"></a>亦无所造。<a id="a-AI"></a>无应不应。<a id="a-AJ"></a>无举无下。<a id="a-AK"></a>若有欲逮如来法者。<a id="a-AL"></a>则有自然四大音声四大言教。<a id="a-AM"></a>何等四。<a id="a-AN"></a>一声出曰不造德者。<a id="a-AO"></a>皆为苦患。<a id="a-AP"></a>地狱饿鬼畜生三趣。<a id="a-AQ"></a>计吾我人。<a id="a-AR"></a>言是我所。<a id="a-AS"></a>贪着所有一切万物。<a id="a-AT"></a>亦复为苦。<a id="a-AU"></a>设殖德本。<a id="a-AV"></a>生天人间。<a id="a-AW"></a>受贤圣教。<a id="a-AX"></a>弃八无闲。<a id="a-AY"></a>所生艰难。<a id="a-AZ"></a>奉行十善。<a id="a-Aa"></a>诸厄乃除。<a id="a-Ab"></a>常值佛法。<a id="a-Ac"></a>二声出曰诸贤且听。<a id="a-Ad"></a>万物皆苦。<a id="a-Ae"></a>烧炙然炽。<a id="a-Af"></a>转相逼迫。<a id="a-Ag"></a>思想众患。<a id="a-Ah"></a>身则无常别离之法。<a id="a-Ai"></a>无形寂灭。<a id="a-Aj"></a>不志利养。<a id="a-Ak"></a>便无然炽。<a id="a-Al"></a>寻离众难。<a id="a-Am"></a>于时众人。<a id="a-An"></a>闻此声已。<a id="a-Ao"></a>奉持宣行。<a id="a-Ap"></a>稍渐精进。<a id="a-Aq"></a>得声闻乘。<a id="a-Ar"></a>以忍度岸。<a id="a-As"></a>三声出曰过于罗汉。<a id="a-At"></a>则有微妙所乐之乘。<a id="a-Au"></a>名曰缘觉。<a id="a-Av"></a>无有师主。<a id="a-Aw"></a>而自觉了。<a id="a-Ax"></a>于是诸人。<a id="a-Ay"></a>闻斯音已。<a id="a-Az"></a>信乐微进逮。<a id="a-B0"></a>缘觉乘。<a id="a-B1"></a>四声出曰。<a id="a-B2"></a>过于声闻缘觉之地。<a id="a-B3"></a>而有大乘菩萨所行。<a id="a-B4"></a>所苞含桴筏回御洪舟。<a id="a-B5"></a>济于彼岸。<a id="a-B6"></a>不断道心。<a id="a-B7"></a>所度无极。<a id="a-B8"></a>将护终始众生患厌。<a id="a-B9"></a>而现有声闻缘觉。<a id="a-BA"></a>其大乘者。<a id="a-BB"></a>为最尊乘为极殊特乘。<a id="a-BC"></a>一切众生。<a id="a-BD"></a>所戴仰乘。<a id="a-BE"></a>信乐超绝。<a id="a-BF"></a>正真乘者。<a id="a-BG"></a>闻此声已。<a id="a-BH"></a>斯等诸根。<a id="a-BI"></a>明达往古宿殖德本。<a id="a-BJ"></a>如来至真威神圣旨之所建立。<a id="a-BK"></a>令其志性。<a id="a-BL"></a>含弘光大。<a id="a-BM"></a>自在至诚则发道意。<a id="a-BN"></a>其音说曰。<a id="a-BO"></a>诸如来者。<a id="a-BP"></a>无身无心。<a id="a-BQ"></a>亦无所演。<a id="a-BR"></a>无所开化。<a id="a-BS"></a>而令众生。<a id="a-BT"></a>如得蒙安。<a id="a-BU"></a>是为佛子。<a id="a-BV"></a>第一缘事。<a id="a-BW"></a>为诸菩萨。<a id="a-BX"></a>而得顺从如来之音。<a id="a-BY"></a>于是颂曰。</p>
  <p id="aBZ">如四无量音　　普宣于世间</p>
  <p id="aBa">众生界清净　　本出虚无际</p>
  <p id="aBb">则有四智慧　　寂然安隐禅</p>
  <p id="aBc">众人闻斯响　　便弃捐欲界</p>
  <p id="aBd">十力亦如是　　普周于法界</p>
  <p id="aBe">为众生之故　　畅演无量音</p>
  <p id="aBf">其有致斯印　　则超有为相</p>
  <p id="aBg">安住之音响　　未曾有疑想</p>
  <p id="aBh">复次佛子。<a id="a-Bi"></a>譬如深山岩石之间。<a id="a-Bj"></a>因对有声。<a id="a-Bk"></a>世假如是。<a id="a-Bl"></a>记是方俗。<a id="a-Bm"></a>言而无有。<a id="a-Bn"></a>身亦无有。<a id="a-Bo"></a>见则因呼。<a id="a-Bp"></a>对而有声矣。<a id="a-Bq"></a>一切音声。<a id="a-Br"></a>言语所由。<a id="a-Bs"></a>皆缘对耳。<a id="a-Bt"></a>诚谛计之。<a id="a-Bu"></a>永无想念。<a id="a-Bv"></a>如是仁者。<a id="a-Bw"></a>如来音声。<a id="a-Bx"></a>无有言教。<a id="a-By"></a>亦无所处。<a id="a-Bz"></a>众生之类。<a id="a-C0"></a>心怀念道。<a id="a-C1"></a>因缘出意。<a id="a-C2"></a>究理音声。<a id="a-C3"></a>亦无有响。<a id="a-C4"></a>亦不可得。<a id="a-C5"></a>是为佛子。<a id="a-C6"></a>第二缘事。<a id="a-C7"></a>为诸菩萨。<a id="a-C8"></a>而得顺从如来之音。<a id="a-C9"></a>于是颂曰。</p>
  <p id="aCA">犹如深山中　　因缘而有响</p>
  <p id="aCB">从众人所呼　　寻报一切音</p>
  <p id="aCC">佛劝化群萌　　以音令开达</p>
  <p id="aCD">虽有言辞说　　未曾有疑想</p>
  <p id="aCE">十力之音响　　法界无著念</p>
  <p id="aCF">分别开导人　　制化诸根原</p>
  <p id="aCG">诸微细众生　　令其可意悦</p>
  <p id="aCH">有诸十力者　　不怀忘想求</p>
  <p id="aCI">复次佛子。<a id="a-CJ"></a>如大雷震出音声时。<a id="a-CK"></a>名曰诸天诚谛之法。<a id="a-CL"></a>假使诸天。<a id="a-CM"></a>游行放逸。<a id="a-CN"></a>应时虚空。<a id="a-CO"></a>畅法雷震。<a id="a-CP"></a>一切爱欲。<a id="a-CQ"></a>皆归无常。<a id="a-CR"></a>苦恼诳惑。<a id="a-CS"></a>须臾间耳。<a id="a-CT"></a>愚騃所习。<a id="a-CU"></a>觉无放逸。<a id="a-CV"></a>勿务驰骋。<a id="a-CW"></a>若自放恣。<a id="a-CX"></a>当归恶趣。<a id="a-CY"></a>无得迷谬。<a id="a-CZ"></a>放逸诸天。<a id="a-Ca"></a>闻斯言教。<a id="a-Cb"></a>寻则愁戚。<a id="a-Cc"></a>各各弃舍爱欲之乐。<a id="a-Cd"></a>诣天王宫。<a id="a-Ce"></a>乐于天王无尽之典。<a id="a-Cf"></a>遵奉法行。<a id="a-Cg"></a>且观其法雷震之音。<a id="a-Ch"></a>而可自然。<a id="a-Ci"></a>亦无别异。<a id="a-Cj"></a>为诸天人众。<a id="a-Ck"></a>而兴因缘。<a id="a-Cl"></a>欲建立众生之故。<a id="a-Cm"></a>而有此音。<a id="a-Cn"></a>如来音声。<a id="a-Co"></a>亦复如此。<a id="a-Cp"></a>则不可得。<a id="a-Cq"></a>随人所行。<a id="a-Cr"></a>而加演畅大法之音。<a id="a-Cs"></a>亦无贪爱无业之音。<a id="a-Ct"></a>无放逸音。<a id="a-Cu"></a>无常苦空非身之音。<a id="a-Cv"></a>皆告法界。<a id="a-Cw"></a>悉逮无余。<a id="a-Cx"></a>普周众生。<a id="a-Cy"></a>随其所乐。<a id="a-Cz"></a>而劝化之。<a id="a-D0"></a>便得悦可。<a id="a-D1"></a>导以三乘。<a id="a-D2"></a>各令得所。<a id="a-D3"></a>已无有量自在之慧。<a id="a-D4"></a>菩萨所行。<a id="a-D5"></a>令咸游入不可思议。<a id="a-D6"></a>又如来者。<a id="a-D7"></a>慧无财业。<a id="a-D8"></a>亦无处所。<a id="a-D9"></a>而以诱引。<a id="a-DA"></a>宣告一切。<a id="a-DB"></a>闻此声已。<a id="a-DC"></a>不可计会。<a id="a-DD"></a>众生品类。<a id="a-DE"></a>精进奉行。<a id="a-DF"></a>于是德本。<a id="a-DG"></a>或求声闻缘觉之乘。<a id="a-DH"></a>或志无上无极大乘。<a id="a-DI"></a>又佛道音。<a id="a-DJ"></a>普于一切。<a id="a-DK"></a>无所猗着。<a id="a-DL"></a>亦无言说。<a id="a-DM"></a>是为第三为诸菩萨而得顺从如来之音。<a id="a-DN"></a>于是颂曰。</p>
  <p id="aDO">假使天放逸　　自然有雷震</p>
  <p id="aDP">发明于诸法　　令乐于道义</p>
  <p id="aDQ">则于虚空中　　宣扬说法音</p>
  <p id="aDR">诸天闻此声　　便改不驰骋</p>
  <p id="aDS">十力亦如是　　雷震演法雨</p>
  <p id="aDT">流溢于十方　　导利诸众生</p>
  <p id="aDU">具足胜言说　　以开化他人</p>
  <p id="aDV">闻此音响已　　黎庶成佛道</p>
  <p id="aDW">复次佛子。<a id="a-DX"></a>喻有天子。<a id="a-DY"></a>名曰自在。<a id="a-DZ"></a>又名善门。<a id="a-Da"></a>所向瞻望。<a id="a-Db"></a>则诸玉女。<a id="a-Dc"></a>有百千品。<a id="a-Dd"></a>而来集会。<a id="a-De"></a>鼓作琴瑟。<a id="a-Df"></a>歌颂应弦。<a id="a-Dg"></a>节奏若干。<a id="a-Dh"></a>且观伎乐。<a id="a-Di"></a>调发妙曲。<a id="a-Dj"></a>如来若此。<a id="a-Dk"></a>则以一音。<a id="a-Dl"></a>随群生心。<a id="a-Dm"></a>依本志性情所慕乐。<a id="a-Dn"></a>无量之行因其所信。<a id="a-Do"></a>各各现教。<a id="a-Dp"></a>令得开解。<a id="a-Dq"></a>是为第四为诸菩萨。<a id="a-Dr"></a>而得顺从如来之音。<a id="a-Ds"></a>于是颂曰。</p>
  <p id="aDt">犹如魔自恣　　兴造天伎乐</p>
  <p id="aDu">玉女之姿颜　　节奏互相和</p>
  <p id="aDv">一心而歌颂　　齐音发妙曲</p>
  <p id="aDw">具足亿百千　　种种之新声</p>
  <p id="aDx">诸十力若兹　　常演一声诏</p>
  <p id="aDy">则以权方便　　音气畅群萌</p>
  <p id="aDz">黎庶随信乐　　若得闻言教</p>
  <p id="aE0">这听尘劳断　　其音无想念</p>
  <p id="aE1">复次佛子。<a id="a-E2"></a>犹如大梵处于天宫。<a id="a-E3"></a>发意之顷。<a id="a-E4"></a>敕诫之音。<a id="a-E5"></a>扬溢于外。<a id="a-E6"></a>众会之表。<a id="a-E7"></a>令诸梵天梵身天子。<a id="a-E8"></a>敬奉音诏。<a id="a-E9"></a>如是仁者。<a id="a-EA"></a>如来正觉演出无上微妙佛音。<a id="a-EB"></a>普告一切众会。<a id="a-EC"></a>仪默于内。<a id="a-ED"></a>声达十方。<a id="a-EE"></a>开度群萌。<a id="a-EF"></a>使至道场。<a id="a-EG"></a>如来等哀。<a id="a-EH"></a>无吝众生。<a id="a-EI"></a>众生诸根。<a id="a-EJ"></a>不纯不寂。<a id="a-EK"></a>见闻法化而不爱者。<a id="a-EL"></a>一切悉得。<a id="a-EM"></a>普集道场。<a id="a-EN"></a>各心念言。<a id="a-EO"></a>今者如来。<a id="a-EP"></a>而独为我。<a id="a-EQ"></a>演法音声。<a id="a-ER"></a>又如来音声。<a id="a-ES"></a>亦无所御。<a id="a-ET"></a>而造成立所当教化。<a id="a-EU"></a>是为第五为诸菩萨而得顺从如来之音。<a id="a-EV"></a>于是颂曰。</p>
  <p id="aEW">假使逮尊处　　梵天之床座</p>
  <p id="aEX">则以一言诏　　悦可梵天心</p>
  <p id="aEY">其梵天之响　　不超逸于外</p>
  <p id="aEZ">悉知一切心　　及来众会意</p>
  <p id="aEa">谓十力之德　　净处于佛坐</p>
  <p id="aEb">则畅一音响　　普遍于法界</p>
  <p id="aEc">不佹戾众会　　亦不怀贪吝</p>
  <p id="aEd">其不笃信者　　不闻佛音响</p>
  <p id="aEe">复次佛子。<a id="a-Ef"></a>犹计如水一切同等。<a id="a-Eg"></a>以为一味。<a id="a-Eh"></a>若随器中。<a id="a-Ei"></a>为若干变。<a id="a-Ej"></a>又分别知。<a id="a-Ek"></a>诸味各异。<a id="a-El"></a>法教若斯。<a id="a-Em"></a>如来道教。<a id="a-En"></a>为一味者。<a id="a-Eo"></a>谓解脱味。<a id="a-Ep"></a>众生之心。<a id="a-Eq"></a>志性各异。<a id="a-Er"></a>谓为正觉。<a id="a-Es"></a>所说不同。<a id="a-Et"></a>如来音声。<a id="a-Eu"></a>无有想念。<a id="a-Ev"></a>是为第六为诸菩萨而得顺从如来之音。<a id="a-Ew"></a>于是颂曰。</p>
  <p id="aEx">犹如计诸水　　一切雨自然</p>
  <p id="aEy">味等均清净　　无秽八种甘</p>
  <p id="aEz">诸佛子如是　　晓了众生音</p>
  <p id="aF0">若志念一味　　得佛自然道</p>
  <p id="aF1">遭遇因缘故　　随地各差别</p>
  <p id="aF2">其器各各异　　令水永不同</p>
  <p id="aF3">一切诸群类　　众生行各异</p>
  <p id="aF4">随心闻佛音　　所听故不同</p>
  <p id="aF5">复次佛子。<a id="a-F6"></a>如阿耨达大龙王者。<a id="a-F7"></a>若欲雨时。<a id="a-F8"></a>阴云普遍于阎浮提。<a id="a-F9"></a>然后降雨。<a id="a-FA"></a>长育百谷众药树木。<a id="a-FB"></a>竹芦丛林。<a id="a-FC"></a>皆得茂盛。<a id="a-FD"></a>华实充满。<a id="a-FE"></a>诸河源流。<a id="a-FF"></a>悉从无焚龙王身出。<a id="a-FG"></a>令无数物难计众类。<a id="a-FH"></a>致得滋益。<a id="a-FI"></a>如是仁者。<a id="a-FJ"></a>如来普于一切世界。<a id="a-FK"></a>周遍无余。<a id="a-FL"></a>大哀优渥。<a id="a-FM"></a>而澍甘露大法之雨。<a id="a-FN"></a>悦可众生。<a id="a-FO"></a>长茂功德。<a id="a-FP"></a>具足备悉十方诸乘。<a id="a-FQ"></a>如来之音不从内出。<a id="a-FR"></a>亦不从外。<a id="a-FS"></a>如是无量不可计人。<a id="a-FT"></a>群萌品类。<a id="a-FU"></a>而荷戴仰。<a id="a-FV"></a>是为第七为诸菩萨而得顺从如来之音。<a id="a-FW"></a>于是颂曰。</p>
  <p id="aFX">如众水流行　　周于阎浮提</p>
  <p id="aFY">无所不通彻　　普润于大地</p>
  <p id="aFZ">山陵草众木　　五谷依因生</p>
  <p id="aFa">有察其水者　　所至无想念</p>
  <p id="aFb">世尊亦如是　　宣扬诸法界</p>
  <p id="aFc">布演正法雨　　众满于众生</p>
  <p id="aFd">长育百千善　　灭除诸尘劳</p>
  <p id="aFe">已晓了佛言　　于外不驰骋</p>
  <p id="aFf">复次佛子。<a id="a-Fg"></a>如摩奈斯大龙王。<a id="a-Fh"></a>假使兴大阴雨时。<a id="a-Fi"></a>先贮集云。<a id="a-Fj"></a>遍诸天宫。<a id="a-Fk"></a>靡不周接。<a id="a-Fl"></a>或不演降雨之一渧。<a id="a-Fm"></a>观察众人农业普备。<a id="a-Fn"></a>然后乃雨。<a id="a-Fo"></a>所以者何。<a id="a-Fp"></a>不欲烦恼众生之故。<a id="a-Fq"></a>心念大龙。<a id="a-Fr"></a>设而七日。<a id="a-Fs"></a>徐详而下。<a id="a-Ft"></a>则放微渧咸周土田。<a id="a-Fu"></a>多所滋茂。<a id="a-Fv"></a>如是仁者。<a id="a-Fw"></a>如来至真。<a id="a-Fx"></a>为大法王。<a id="a-Fy"></a>兴法重阴。<a id="a-Fz"></a>开化众生。<a id="a-G0"></a>若有所道。<a id="a-G1"></a>雨甘露味。<a id="a-G2"></a>为纯淑类。<a id="a-G3"></a>然后乃演无极道化。<a id="a-G4"></a>雨于法泽畅深奥典。<a id="a-G5"></a>不令众生怀恐惧心。<a id="a-G6"></a>宣于无上诸通慧味。<a id="a-G7"></a>多所充满。<a id="a-G8"></a>使得成就。<a id="a-G9"></a>是为第八为诸菩萨而得顺从如来之音。<a id="a-GA"></a>于是颂曰。</p>
  <p id="aGB">犹如有贤龙　　名曰摩那斯</p>
  <p id="aGC">则雨周七日　　徐泽无所伤</p>
  <p id="aGD">斯龙所以来　　欲成众生业</p>
  <p id="aGE">然后设愍伤　　安隐降澍雨</p>
  <p id="aGF">十力因黎庶　　云集布法阴</p>
  <p id="aGG">欲化众生故　　显示第一义</p>
  <p id="aGH">从其人之器　　宣奥之法音</p>
  <p id="aGI">闻诏不恐懅　　则入于佛慧</p>
  <p id="aGJ">复次佛子。<a id="a-GK"></a>譬巨海中。<a id="a-GL"></a>有大龙王。<a id="a-GM"></a>名大严净。<a id="a-GN"></a>一念之顷。<a id="a-GO"></a>便能演出十品之雨。<a id="a-GP"></a>不可计限百千之类。<a id="a-GQ"></a>莫不沾洽。<a id="a-GR"></a>雨无想念。<a id="a-GS"></a>又其龙王。<a id="a-GT"></a>无异想念雨之自然。<a id="a-GU"></a>百千众品。<a id="a-GV"></a>而令差别。<a id="a-GW"></a>如是仁者。<a id="a-GX"></a>如来至真。<a id="a-GY"></a>假使欲演法音雨时。<a id="a-GZ"></a>发念之顷。<a id="a-Ga"></a>分别十法了其所归。<a id="a-Gb"></a>宣法光曜。<a id="a-Gc"></a>出百种音。<a id="a-Gd"></a>或复显畅八万四千众生之行。<a id="a-Ge"></a>现八万四千所入之响。<a id="a-Gf"></a>至于无量亿百千垓言声之说。<a id="a-Gg"></a>悦于无限众生之心。<a id="a-Gh"></a>道教法音。<a id="a-Gi"></a>亦无想念。<a id="a-Gj"></a>而则裂解一切根原。<a id="a-Gk"></a>如来之法。<a id="a-Gl"></a>若慈无极若干种变。<a id="a-Gm"></a>善妙清净。<a id="a-Gn"></a>巍巍如是也。<a id="a-Go"></a>是为第九为诸菩萨而得顺从如来之音。<a id="a-Gp"></a>于是颂曰。</p>
  <p id="aGq">犹如大严净　　龙王之嫡子</p>
  <p id="aGr">而先设云集　　然后乃降雨</p>
  <p id="aGs">佛道则自然　　而主有所度</p>
  <p id="aGt">口出十种音　　二十或至百</p>
  <p id="aGu">或复至百千　　法泽无限量</p>
  <p id="aGv">所尊无所畅　　不毁坏法界</p>
  <p id="aGw">自恣之龙王　　一切龙中尊</p>
  <p id="aGx">荫雨且普达　　周遍四方域</p>
  <p id="aGy">润一切有形　　堕雨若干品</p>
  <p id="aGz">其海所有水　　无有若干种</p>
  <p id="aH0">世尊亦如是　　道教等一品</p>
  <p id="aH1">行者心各异　　所获故不同</p>
  <p id="aH2">复次佛子。<a id="a-H3"></a>海大龙王。<a id="a-H4"></a>欲兴无极感动变时。<a id="a-H5"></a>必安众生。<a id="a-H6"></a>令怀欣踊。<a id="a-H7"></a>雨四天下。<a id="a-H8"></a>周遍大地。<a id="a-H9"></a>上达自在清明天宫。<a id="a-HA"></a>云布覆荫若干品类。<a id="a-HB"></a>又众云同。<a id="a-HC"></a>现如是像。<a id="a-HD"></a>种种别异。<a id="a-HE"></a>或紫金色。<a id="a-HF"></a>或复黄色。<a id="a-HG"></a>或琉璃色。<a id="a-HH"></a>或白银色。<a id="a-HI"></a>或水精色。<a id="a-HJ"></a>或赤珠色。<a id="a-HK"></a>或马瑙光。<a id="a-HL"></a>或车磲光。<a id="a-HM"></a>或首陀光。<a id="a-HN"></a>如是杂逮。<a id="a-HO"></a>大阴所覆。<a id="a-HP"></a>普遍四嵎及四天下。<a id="a-HQ"></a>又其水者。<a id="a-HR"></a>无有别异。<a id="a-HS"></a>而云雾布若干种像。<a id="a-HT"></a>变出电已。<a id="a-HU"></a>畅大雷音。<a id="a-HV"></a>从其群萌所欲乐雨。<a id="a-HW"></a>或出玉女倡乐之音。<a id="a-HX"></a>或天琴瑟众伎箫和。<a id="a-HY"></a>或以若干龙妃乐音。<a id="a-HZ"></a>或揵沓和妃乐音。<a id="a-Ha"></a>或阿须伦偶乐音。<a id="a-Hb"></a>或以土地所出音。<a id="a-Hc"></a>或以海中雷震伎乐音。<a id="a-Hd"></a>或以鹿王鸣呦音。<a id="a-He"></a>或以无坏鸟乐音。<a id="a-Hf"></a>或若干种万舞之伎。<a id="a-Hg"></a>其巨云阴之所覆盖。<a id="a-Hh"></a>如是色像。<a id="a-Hi"></a>时节大悦。<a id="a-Hj"></a>自然龙风。<a id="a-Hk"></a>普有所吹。<a id="a-Hl"></a>假其风出。<a id="a-Hm"></a>云雾安详。<a id="a-Hn"></a>先放微渧。<a id="a-Ho"></a>后散大雨。<a id="a-Hp"></a>上达自在清明之天。<a id="a-Hq"></a>下遍地上。<a id="a-Hr"></a>虚空天宫。<a id="a-Hs"></a>靡所不接。<a id="a-Ht"></a>雨于大海。<a id="a-Hu"></a>莫所破坏。<a id="a-Hv"></a>又至自在诸天游居。<a id="a-Hw"></a>玉女伎。<a id="a-Hx"></a>名欢乐。<a id="a-Hy"></a>雨诸舞乐。<a id="a-Hz"></a>至其不乐慢天。<a id="a-I0"></a>雨诸如意珠。<a id="a-I1"></a>于兜术天。<a id="a-I2"></a>雨珠璎饰于盐天上。<a id="a-I3"></a>雨若干种华。<a id="a-I4"></a>忉利天上。<a id="a-I5"></a>雨软名香。<a id="a-I6"></a>四天王上。<a id="a-I7"></a>雨好衣服。<a id="a-I8"></a>于郁单曰。<a id="a-I9"></a>雨微妙华。<a id="a-IA"></a>于大龙王宫。<a id="a-IB"></a>雨超等光赤明真珠。<a id="a-IC"></a>为阿须伦。<a id="a-ID"></a>雨于兵仗。<a id="a-IE"></a>名坏怨敌。<a id="a-IF"></a>如是比像。<a id="a-IG"></a>周于四方四天下域。<a id="a-IH"></a>诸天宫殿。<a id="a-II"></a>所雨弥漫。<a id="a-IJ"></a>不可计会。<a id="a-IK"></a>海大龙王。<a id="a-IL"></a>无所吝惜。<a id="a-IM"></a>亦无悭嫉。<a id="a-IN"></a>又诸众生。<a id="a-IO"></a>所殖德本。<a id="a-IP"></a>各各别异。<a id="a-IQ"></a>而不一等。<a id="a-IR"></a>自然变为差特之雨。<a id="a-IS"></a>如是佛子。<a id="a-IT"></a>如来至真。<a id="a-IU"></a>以无上慧。<a id="a-IV"></a>为大法王。<a id="a-IW"></a>常显法乐。<a id="a-IX"></a>而以自娱。<a id="a-IY"></a>寂然无以普布法界。<a id="a-IZ"></a>法身阴云。<a id="a-Ia"></a>靡不周遍。<a id="a-Ib"></a>因其众生所信乐者。<a id="a-Ic"></a>而示现之。<a id="a-Id"></a>或为众生。<a id="a-Ie"></a>颁宣畅示最正觉身。<a id="a-If"></a>而兴法雨。<a id="a-Ig"></a>现变化身。<a id="a-Ih"></a>放法云雨。<a id="a-Ii"></a>现建立身。<a id="a-Ij"></a>而降法雨。<a id="a-Ik"></a>现色像身。<a id="a-Il"></a>若干品雨。<a id="a-Im"></a>现功德身。<a id="a-In"></a>而演云雨。<a id="a-Io"></a>或复示现慧身云雨。<a id="a-Ip"></a>或复随俗。<a id="a-Iq"></a>示现其身。<a id="a-Ir"></a>有十种力。<a id="a-Is"></a>或复现身。<a id="a-It"></a>四无所畏。<a id="a-Iu"></a>自然为显无所损乏。<a id="a-Iv"></a>或现法界而无身形。<a id="a-Iw"></a>是为大圣法身阴雨。<a id="a-Ix"></a>普遍世界。<a id="a-Iy"></a>随其音声之所信乐。<a id="a-Iz"></a>而为众生演其耀光。<a id="a-J0"></a>除诸垢浊。<a id="a-J1"></a>斯光名曰平等晖曜。<a id="a-J2"></a>或复名曰无量光明。<a id="a-J3"></a>或名普世。<a id="a-J4"></a>或名佛所建立秘奥之藏。<a id="a-J5"></a>或复名曰光照于世。<a id="a-J6"></a>或复名曰无尽之行入总持门。<a id="a-J7"></a>或复名曰其意不乱。<a id="a-J8"></a>或复名曰其心无侣。<a id="a-J9"></a>或复名曰游步所入。<a id="a-JA"></a>或复光明。<a id="a-JB"></a>名曰悦可众愿。<a id="a-JC"></a>如是比像。<a id="a-JD"></a>法雨所闻。<a id="a-JE"></a>雷震之响。<a id="a-JF"></a>至于正觉。<a id="a-JG"></a>晓了佛道。<a id="a-JH"></a>若净逮闻平等雷震。<a id="a-JI"></a>寻则畅达离垢之印。<a id="a-JJ"></a>三昧雷震自然之声。<a id="a-JK"></a>一切诸法自在三昧。<a id="a-JL"></a>金刚场三昧。<a id="a-JM"></a>须弥幢幡三昧。<a id="a-JN"></a>日定光三昧。<a id="a-JO"></a>巨海印三昧。<a id="a-JP"></a>可众庶心三昧。<a id="a-JQ"></a>无尽响解脱无嗔三昧。<a id="a-JR"></a>无所志乐三昧。<a id="a-JS"></a>常愍无失三昧。<a id="a-JT"></a>假使扬声。<a id="a-JU"></a>各令闻此佛法之音。<a id="a-JV"></a>是如来身。<a id="a-JW"></a>而演甘露。<a id="a-JX"></a>出于无数法音云雨。<a id="a-JY"></a>所闻讲法。<a id="a-JZ"></a>游无等侣。<a id="a-Ja"></a>悦可众生。<a id="a-Jb"></a>是为正觉一切智门不可思议。<a id="a-Jc"></a>悦群萌心。<a id="a-Jd"></a>悉得其时。<a id="a-Je"></a>名曰晓了弘慧道场成就往古无垢方便。<a id="a-Jf"></a>大慈大悲。<a id="a-Jg"></a>究竟无逸。<a id="a-Jh"></a>兴隆道化。<a id="a-Ji"></a>斯则所遵一切菩萨。<a id="a-Jj"></a>定厥身心。<a id="a-Jk"></a>然后乃演大法之雨。<a id="a-Jl"></a>是为佛子。<a id="a-Jm"></a>若兹色像显大法雨愍哀之雨不可议雨。<a id="a-Jn"></a>平等之觉。<a id="a-Jo"></a>导诸群生。<a id="a-Jp"></a>开化身心。<a id="a-Jq"></a>如来至真。<a id="a-Jr"></a>畅不可畅。<a id="a-Js"></a>无极甘露。<a id="a-Jt"></a>若诣佛树道场之时。<a id="a-Ju"></a>为诸菩萨。<a id="a-Jv"></a>宣大法雨。<a id="a-Jw"></a>名法界无所破坏。<a id="a-Jx"></a>最究兴成阿维颜地。<a id="a-Jy"></a>又名如来秘藏菩萨所乐大法之雨。<a id="a-Jz"></a>成诸菩萨一生补处。<a id="a-K0"></a>有大法雨名严净饰普令群生。<a id="a-K1"></a>无所违失。<a id="a-K2"></a>不废菩萨。<a id="a-K3"></a>如来之地有大法雨。<a id="a-K4"></a>名曰庄校道自严饰。<a id="a-K5"></a>合逮法忍诸菩萨等。<a id="a-K6"></a>合集宝慧。<a id="a-K7"></a>有菩萨行。<a id="a-K8"></a>名善化。<a id="a-K9"></a>无所断截。<a id="a-KA"></a>而阐法雨。<a id="a-KB"></a>行成菩萨。<a id="a-KC"></a>名无慢门。<a id="a-KD"></a>入深奥门。<a id="a-KE"></a>行不懈厌。<a id="a-KF"></a>又有法雨。<a id="a-KG"></a>令初发菩萨意者。<a id="a-KH"></a>遵无上道。<a id="a-KI"></a>名如来行。<a id="a-KJ"></a>大慈大哀。<a id="a-KK"></a>将济群生。<a id="a-KL"></a>兴发法雨。<a id="a-KM"></a>化缘觉乘。<a id="a-KN"></a>信乐中行。<a id="a-KO"></a>为众现说十二因缘之所。<a id="a-KP"></a>或超有解脱果。<a id="a-KQ"></a>名入普至际诸见事。<a id="a-KR"></a>而演法雨。<a id="a-KS"></a>开声闻乘。<a id="a-KT"></a>众生信乐。<a id="a-KU"></a>以圣达刀。<a id="a-KV"></a>截割一切尘劳之垢。<a id="a-KW"></a>有智慧剑。<a id="a-KX"></a>而布法雨。<a id="a-KY"></a>名欣灭诸害。<a id="a-KZ"></a>为众邪见不可了者。<a id="a-Ka"></a>积累德本。<a id="a-Kb"></a>而雨诸法。<a id="a-Kc"></a>闻音斯名十法畅显法雨。<a id="a-Kd"></a>悉得充满。<a id="a-Ke"></a>周于一切。<a id="a-Kf"></a>随其信乐。<a id="a-Kg"></a>应得解脱。<a id="a-Kh"></a>如来则为演大法雨。<a id="a-Ki"></a>普遍法界。<a id="a-Kj"></a>靡所不达。<a id="a-Kk"></a>大圣未曾吝惜于法。<a id="a-Kl"></a>从其众生纯熟之行。<a id="a-Km"></a>而因根源精进若干。<a id="a-Kn"></a>现于法雨。<a id="a-Ko"></a>是为佛子诸菩萨行第十之事。</p>
  <p id="aKp">犹如云雾集　　四方而风起</p>
  <p id="aKq">超过以时雨　　及水之所流</p>
  <p id="aKr">菩萨分别说　　黎庶之德本</p>
  <p id="aKs">故今现在世　　立此三千界</p>
  <p id="aKt">诸十力如是　　善修慧为风</p>
  <p id="aKu">因缘澍法雨　　志性甚清净</p>
  <p id="aKv">察众生无等　　劝助以清净</p>
  <p id="aKw">所谓诸十力　　导师因开化</p>
  <p id="aKx">上于虚空中　　云集而降雨</p>
  <p id="aKy">无有而堪任　　执持所雨水</p>
  <p id="aKz">唯世遭灾变　　乃能堪受耳</p>
  <p id="aL0">言辞谛无著　　身界为广普</p>
  <p id="aL1">诸十力如是　　自然无所有</p>
  <p id="aL2">大圣有所说　　法界之言辞</p>
  <p id="aL3">而雨法教化　　所润不可限</p>
  <p id="aL4">无能堪任持　　唯有法净志</p>
  <p id="aL5">未曾有斯念　　去来之所由</p>
  <p id="aL6">亦复无所造　　永无所遭遇</p>
  <p id="aL7">犹如虚空中　　云雾而致雨</p>
  <p id="aL8">但假名法耳　　自然而无化</p>
  <p id="aL9">诸十力如是　　法雨无所有</p>
  <p id="aLA">亦无有来者　　未曾见往者</p>
  <p id="aLB">尽菩萨威神　　而兴造斯行</p>
  <p id="aLC">觉了法幻变　　获世而放雨</p>
  <p id="aLD">众生无所行　　则无有三界</p>
  <p id="aLE">犹如自然荫　　而降随水渧</p>
  <p id="aLF">唯有尊自在　　三千之教名</p>
  <p id="aLG">造立得自由　　斯本福果报</p>
  <p id="aLH">安行雨若斯　　遍佛土无余</p>
  <p id="aLI">思念及限量　　无能计数者</p>
  <p id="aLJ">其于众生上　　一切世间尊</p>
  <p id="aLK">斯而思惟雨　　道宝为手掌</p>
  <p id="aLL">寂灭应澹泊　　自然得解达</p>
  <p id="aLM">又断除余事　　所起诸阴盖</p>
  <p id="aLN">弃捐斯众瑕　　长益道宝行</p>
  <p id="aLO">品任三千界　　悉晓了一切</p>
  <p id="aLP">十力之所由　　灭尽尘劳欲</p>
  <p id="aLQ">思惟念自然　　垓德不可量</p>
  <p id="aLR">又复断绝去　　一切诸邪见</p>
  <p id="aLS">分别志性行　　最胜宝为富</p>
  <p id="aLT">一味而真谛　　犹空中放雨</p>
  <p id="aLU">所雨无有际　　散渧各有处</p>
  <p id="aLV">又计其水者　　无应不应想</p>
  <p id="aLW">众人怀欢喜　　犹因生诸法</p>
  <p id="aLX">又复其法者　　不起一不多</p>
  <p id="aLY">其无本味等　　无应不应想</p>
  <p id="aLZ">至于无边际　　成佛及圣众</p>
  <p id="aLa">斯等为受持　　如是之像法</p>
  <p id="aLb">佛言。<a id="a-Lc"></a>以十名德。<a id="a-Ld"></a>于如来之音。<a id="a-Le"></a>入无限量。<a id="a-Lf"></a>何谓十。<a id="a-Lg"></a>游入虚空。<a id="a-Lh"></a>则无限量。<a id="a-Li"></a>普至诸法一切境界。<a id="a-Lj"></a>而无限量。<a id="a-Lk"></a>游入无余。<a id="a-Ll"></a>分别晓了众生之界。<a id="a-Lm"></a>而无限量。<a id="a-Ln"></a>游入一切悦黎庶心。<a id="a-Lo"></a>罪福所趣而无限量。<a id="a-Lp"></a>游入因缘报应萌类。<a id="a-Lq"></a>去尘劳结。<a id="a-Lr"></a>慧无限量。<a id="a-Ls"></a>游入究竟寂然澹泊无生之音。<a id="a-Lt"></a>而无限量。<a id="a-Lu"></a>随众所乐。<a id="a-Lv"></a>而开化之。<a id="a-Lw"></a>入于脱心。<a id="a-Lx"></a>而无限量。<a id="a-Ly"></a>顺解脱味。<a id="a-Lz"></a>游入三界。<a id="a-M0"></a>无有边际。<a id="a-M1"></a>而无限量。<a id="a-M2"></a>处于无底。<a id="a-M3"></a>得无境界。<a id="a-M4"></a>游入慧行。<a id="a-M5"></a>而无限量。<a id="a-M6"></a>选诸法要。<a id="a-M7"></a>诸佛境界。<a id="a-M8"></a>不复回还而无限量。<a id="a-M9"></a>入于如来。<a id="a-MA"></a>顺法不奏。<a id="a-MB"></a>而无限量。<a id="a-MC"></a>如是。<a id="a-MD"></a>贤目菩萨。<a id="a-ME"></a>为不可计。<a id="a-MF"></a>群生言响。<a id="a-MG"></a>畅如来音。<a id="a-MH"></a>于是颂曰。</p>
  <p id="aMI">以十德之事　　入佛无量慧</p>
  <p id="aMJ">至一切诸法　　境界无齐限</p>
  <p id="aMK">大道亦如是　　巍巍无能思</p>
  <p id="aML">而多所愍伤　　一切悉蒙度</p>
  <p id="aMM">分别生死际　　萌类不可极</p>
  <p id="aMN">化除众罪福　　悦心令开解</p>
  <p id="aMO">使不求报应　　道慧无崖底</p>
  <p id="aMP">了佛之音声　　忽入于寂然</p>
 </body>
</html>