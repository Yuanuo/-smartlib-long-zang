<!doctype html>
<html id="z3IBTXVJG" data-ver="1049">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">佛说如来兴显经卷第一</h1>
  <p id="a2">闻如是。<a id="a-3"></a>一时佛游如来建立之土。<a id="a-4"></a>号叹法身深奥悦豫普见棚阁。<a id="a-5"></a>为大严净显曜威宫琉璃之藏如来所行。<a id="a-6"></a>佛时兴出无量之路。<a id="a-7"></a>为法界宫。<a id="a-8"></a>观菩萨身。<a id="a-9"></a>光明清净。<a id="a-A"></a>师子之座。<a id="a-B"></a>咸受一切菩萨之体。<a id="a-C"></a>为大法座。<a id="a-D"></a>咨嗟法界。<a id="a-E"></a>如来圣旨。<a id="a-F"></a>缘虚空界。<a id="a-G"></a>行无挂碍。<a id="a-H"></a>晓了本际圣慧之界。<a id="a-I"></a>普解佛慧。<a id="a-J"></a>分别圣道。<a id="a-K"></a>去来今佛。<a id="a-L"></a>一切悉等。<a id="a-M"></a>为一法身。<a id="a-N"></a>一切诸佛行。<a id="a-O"></a>皆平等神通之行。<a id="a-P"></a>无所挂碍。<a id="a-Q"></a>法身慧体。<a id="a-R"></a>究竟无相。<a id="a-S"></a>法度无极。<a id="a-T"></a>游于法界。<a id="a-U"></a>无有二行。<a id="a-V"></a>玄旷无限。<a id="a-W"></a>为最正觉。<a id="a-X"></a>其等如称。<a id="a-Y"></a>则超度行。<a id="a-Z"></a>无有阴盖解脱之门。<a id="a-a"></a>其法界者。<a id="a-b"></a>普同虚空。<a id="a-c"></a>常游十方。<a id="a-d"></a>诸佛国土无限之故。<a id="a-e"></a>靡所不睹。<a id="a-f"></a>亿百千垓诸菩萨等。<a id="a-g"></a>犹如尘数。<a id="a-h"></a>一切悉已一生补处。<a id="a-i"></a>各各在于异佛世界。<a id="a-j"></a>志愿无极。<a id="a-k"></a>奉诸慧行。<a id="a-l"></a>各各入于无所破坏平等法界。<a id="a-m"></a>空界无限。<a id="a-n"></a>无所获致。<a id="a-o"></a>无中间行。<a id="a-p"></a>无有自然。<a id="a-q"></a>亦无所生。<a id="a-r"></a>晓了证明一切诸法。<a id="a-s"></a>亦复如是。<a id="a-t"></a>众菩萨身。<a id="a-u"></a>无所动舍。<a id="a-v"></a>逮诸通慧。<a id="a-w"></a>遍诸佛土。<a id="a-x"></a>而无所念遵如来慧。<a id="a-y"></a>而于佛道。<a id="a-z"></a>现在得致显明之曜。<a id="a-10"></a>游大圣行。<a id="a-11"></a>无所震动。<a id="a-12"></a>慧以一身。<a id="a-13"></a>示于无量所行之体。<a id="a-14"></a>周于无限法界之里分别善人众生之界。<a id="a-15"></a>至不退转。<a id="a-16"></a>等获本际。<a id="a-17"></a>无本法界。<a id="a-18"></a>除去自大。<a id="a-19"></a>身常卑顺。<a id="a-1A"></a>则无所畏。<a id="a-1B"></a>如来照明。<a id="a-1C"></a>一切德本。<a id="a-1D"></a>以为徒类。</p>
  <p id="a1E">其名曰普贤菩萨。<a id="a-1F"></a>普称尊菩萨。<a id="a-1G"></a>如来族姓成首菩萨。<a id="a-1H"></a>金刚幢英菩萨。<a id="a-1I"></a>无盖月净菩萨。<a id="a-1J"></a>日光离垢藏菩萨。<a id="a-1K"></a>大神通变动菩萨。<a id="a-1L"></a>离垢光首十方精进王大师子娱乐神通菩萨。<a id="a-1M"></a>如是等类。<a id="a-1N"></a>犹如十方不可计数亿百千垓诸佛之土满中众尘。<a id="a-1O"></a>众会菩萨。<a id="a-1P"></a>其数如斯。</p>
  <p id="a1Q">于是有光。<a id="a-1R"></a>号如来圣旨。<a id="a-1S"></a>世尊眉间。<a id="a-1T"></a>演出斯耀。<a id="a-1U"></a>无央数垓亿百千明。<a id="a-1V"></a>照于无量无有边际。<a id="a-1W"></a>无余世界十方佛土。<a id="a-1X"></a>示现如来威神之变。<a id="a-1Y"></a>告无央数亿百千垓诸菩萨众。<a id="a-1Z"></a>威神。<a id="a-1a"></a>则令诸佛世界一切恶趣。<a id="a-1b"></a>悉为销灭。<a id="a-1c"></a>覆蔽一切诸魔宫殿。<a id="a-1d"></a>又诸如来。<a id="a-1e"></a>成最正觉。<a id="a-1f"></a>寤诸未觉。<a id="a-1g"></a>示现诸佛众会道场。<a id="a-1h"></a>所出光明严净之座。<a id="a-1i"></a>显曜法界第一空界在所周遍。<a id="a-1j"></a>达诸佛界。<a id="a-1k"></a>寻复来还。<a id="a-1l"></a>皆绕一切菩萨坐场。<a id="a-1m"></a>入如来族姓成首菩萨顶上不现。<a id="a-1n"></a>如是众会。<a id="a-1o"></a>一切菩萨。<a id="a-1p"></a>怪未曾有。<a id="a-1q"></a>身心踊跃。<a id="a-1r"></a>今日当有无极之变。<a id="a-1s"></a>讲说大法。<a id="a-1t"></a>如此光明。<a id="a-1u"></a>自然来现。<a id="a-1v"></a>光明适没。<a id="a-1w"></a>如来族姓成首菩萨。<a id="a-1x"></a>即从坐起。<a id="a-1y"></a>于莲花上。<a id="a-1z"></a>而下右膝。<a id="a-20"></a>长跪叉手。<a id="a-21"></a>思如来德。<a id="a-22"></a>以偈颂曰。</p>
  <p id="a23">寤诸不觉者　　超踰诸德王</p>
  <p id="a24">其行无挂碍　　所起度无极</p>
  <p id="a25">其大圣安住　　平等于三世</p>
  <p id="a26">恭敬今稽首　　明哲之慧上</p>
  <p id="a27">所行无形相　　则度于彼岸</p>
  <p id="a28">又复而示现　　善庄严身相</p>
  <p id="a29">光明离众垢　　演显百千曜</p>
  <p id="a2A">降伏诸魔事　　以顶归命礼</p>
  <p id="a2B">震动诸国土　　宫殿之元首</p>
  <p id="a2C">乃至于十方　　诸所有土地</p>
  <p id="a2D">终不令一人　　而使获恐惧</p>
  <p id="a2E">佛道之威神　　所兴如是比</p>
  <p id="a2F">而平等建立　　于虚空之界</p>
  <p id="a2G">其法界如是　　获逮诸境土</p>
  <p id="a2H">严净于黎庶　　亿垓之尘数</p>
  <p id="a2I">蠲除诸众生　　一切之罪衅</p>
  <p id="a2J">志愿甚坚强　　行于亿千劫</p>
  <p id="a2K">玩习积累德　　殊胜之佛道</p>
  <p id="a2L">逮得于一行　　圣慧无挂碍</p>
  <p id="a2M">以一之自然　　皆行诸佛道</p>
  <p id="a2N">所演放光明　　导师为若兹</p>
  <p id="a2O">普见于忍界　　一切靡不周</p>
  <p id="a2P">普示现一切　　威神之变化</p>
  <p id="a2Q">吾身已得入　　于一自然行</p>
  <p id="a2R">今以是之故　　兴发如此念</p>
  <p id="a2S">今为正应时　　稽首于法王</p>
  <p id="a2T">无央数菩萨　　悉来集会斯</p>
  <p id="a2U">而欲得听省　　所分别法事</p>
  <p id="a2V">今日诸会者　　清净复清净</p>
  <p id="a2W">而于诸世界　　亲近遵修行</p>
  <p id="a2X">圣慧无限量　　境界无挂碍</p>
  <p id="a2Y">逮得于勇猛　　无极之威神</p>
  <p id="a2Z">斯等游世谊　　所行逮神仙</p>
  <p id="a2a">智慧不可计　　超越精进力</p>
  <p id="a2b">而造奋光明　　悉照诸菩萨</p>
  <p id="a2c">今鄙如应问　　殊胜最上法</p>
  <p id="a2d">所堪任境界　　为之大圣通</p>
  <p id="a2e">自恣其威曜　　而普悉示现</p>
  <p id="a2f">导师最上尊　　颁宣诸佛土</p>
  <p id="a2g">孰为人中圣　　至上之真子</p>
  <p id="a2h">说此颂赞已。<a id="a-2i"></a>应时世尊从口演光。<a id="a-2j"></a>名不可计亿数照明。<a id="a-2k"></a>照于一切无有边际诸佛世界。<a id="a-2l"></a>绕诸佛土。<a id="a-2m"></a>具足十匝。<a id="a-2n"></a>示现如来圣旨威变。<a id="a-2o"></a>请无央数诸菩萨亿百千垓。<a id="a-2p"></a>悉见告敕。<a id="a-2q"></a>动诸佛土。<a id="a-2r"></a>至诸恶趣。<a id="a-2s"></a>悉灭灾患。<a id="a-2t"></a>覆蔽一切诸魔宫殿。<a id="a-2u"></a>十方如来平等正觉。<a id="a-2v"></a>觉诸不觉。<a id="a-2w"></a>示现诸佛众会道场。<a id="a-2x"></a>光明之耀度于法界。<a id="a-2y"></a>一切周遍虚空之界。<a id="a-2z"></a>达诸佛土。<a id="a-30"></a>寻即复还。<a id="a-31"></a>绕诸菩萨。<a id="a-32"></a>入于普贤菩萨面门。<a id="a-33"></a>普贤菩萨。<a id="a-34"></a>适遇斯光。<a id="a-35"></a>寻时如应。<a id="a-36"></a>功德威颜。<a id="a-37"></a>师子之座。<a id="a-38"></a>倍加于前。<a id="a-39"></a>超越佛身及师子座。<a id="a-3A"></a>又复绝踰诸菩萨体师子之座。<a id="a-3B"></a>普贤菩萨仪观美德。<a id="a-3C"></a>师子之座。<a id="a-3D"></a>高广殊妙。<a id="a-3E"></a>而现特为显丽。<a id="a-3F"></a>尔时如来族姓成首菩萨。<a id="a-3G"></a>问普贤曰。<a id="a-3H"></a>唯佛之子。<a id="a-3I"></a>仁之功德不可思议。<a id="a-3J"></a>一切世界悉遍知之。<a id="a-3K"></a>兴大变化悦诸菩萨无极感动。<a id="a-3L"></a>今斯佛子。<a id="a-3M"></a>如来所现。<a id="a-3N"></a>变本瑞应。<a id="a-3O"></a>普贤菩萨。<a id="a-3P"></a>谓如来族姓成首菩萨。<a id="a-3Q"></a>如吾所忆。<a id="a-3R"></a>又如往古诸平等觉之所睹现。<a id="a-3S"></a>如斯变化无极感动。<a id="a-3T"></a>当讲如来兴显经典。<a id="a-3U"></a>今者大圣。<a id="a-3V"></a>欲演此义。<a id="a-3W"></a>故复示现如是变应。<a id="a-3X"></a>如来族姓成首菩萨。<a id="a-3Y"></a>适闻于斯兴显典名。<a id="a-3Z"></a>寻时即以佛之威神。<a id="a-3a"></a>地则大动。<a id="a-3b"></a>于是如来族姓成首菩萨。<a id="a-3c"></a>谓普贤曰。<a id="a-3d"></a>善哉佛子。<a id="a-3e"></a>堪任能乐为诸菩萨大士之等。<a id="a-3f"></a>赞扬如来至真等正觉。<a id="a-3g"></a>兴显成乎。<a id="a-3h"></a>今者十方悉皆严净。<a id="a-3i"></a>无央数亿百千垓众。<a id="a-3j"></a>而来集会。<a id="a-3k"></a>往古善修清净之行。<a id="a-3l"></a>心有所归。<a id="a-3m"></a>怀抱道德。<a id="a-3n"></a>显发觉意。<a id="a-3o"></a>演大言辞。<a id="a-3p"></a>超度彼岸。<a id="a-3q"></a>建立一切诸如来行。<a id="a-3r"></a>威仪礼节。<a id="a-3s"></a>心念诸佛。<a id="a-3t"></a>未曾忘舍。<a id="a-3u"></a>兴设大哀。<a id="a-3v"></a>普观众生。<a id="a-3w"></a>诸大菩萨。<a id="a-3x"></a>决了神通。<a id="a-3y"></a>分别一切如来精进。<a id="a-3z"></a>己身惔怕。<a id="a-40"></a>闻一切佛所赞道音尊妙之法。<a id="a-41"></a>如是俦伦。<a id="a-42"></a>功德名称。<a id="a-43"></a>平等蠲除一切憎爱。<a id="a-44"></a>而无适莫。<a id="a-45"></a>今斯菩萨。<a id="a-46"></a>皆来集会。<a id="a-47"></a>仁为佛子。<a id="a-48"></a>曾已供养无央数亿百千垓佛。<a id="a-49"></a>稽首咨受。<a id="a-4A"></a>悉已遵修诸菩萨行。<a id="a-4B"></a>获大神足诸三昧门。<a id="a-4C"></a>娱乐神通。<a id="a-4D"></a>皆入如来秘密之藏。<a id="a-4E"></a>销诸狐疑。<a id="a-4F"></a>入于如来无畏精进。<a id="a-4G"></a>探睹众生一切诸根。<a id="a-4H"></a>皆以信于真谛解脱。<a id="a-4I"></a>而说经典。<a id="a-4J"></a>达如来动。<a id="a-4K"></a>圣性所归。<a id="a-4L"></a>颁宣一切诸佛之法。<a id="a-4M"></a>最为第一得度无极。<a id="a-4N"></a>如是比类。<a id="a-4O"></a>不可称计。<a id="a-4P"></a>众德奇特。<a id="a-4Q"></a>善哉佛子。<a id="a-4R"></a>愿说如来兴显现身。<a id="a-4S"></a>畅演弘音。<a id="a-4T"></a>所可讲说。<a id="a-4U"></a>诸心念行境界之处。<a id="a-4V"></a>所叹行者。<a id="a-4W"></a>成最正觉。<a id="a-4X"></a>转于法轮。<a id="a-4Y"></a>宣传佛教。<a id="a-4Z"></a>现大灭度。<a id="a-4a"></a>示于如来一切德本。<a id="a-4b"></a>诸所造行。<a id="a-4c"></a>尔时。<a id="a-4d"></a>如来族姓成首菩萨。<a id="a-4e"></a>重欲解义分别所归。<a id="a-4f"></a>则为普贤菩萨。<a id="a-4g"></a>而说颂曰。</p>
  <p id="a4h">善归无合会　　谛晓了悉觉</p>
  <p id="a4i">其慧则无上　　平等离欲尘</p>
  <p id="a4j">称叹于最胜　　所行无限量</p>
  <p id="a4k">其闻于音响　　一切悉踊跃</p>
  <p id="a4l">菩萨之殊特　　云何兴出胜</p>
  <p id="a4m">所以得归趣　　何因致真实</p>
  <p id="a4n">如来之音响　　何谓为身心</p>
  <p id="a4o">其行之境界　　斯大称云何</p>
  <p id="a4p">何谓为诸佛　　而因言如来</p>
  <p id="a4q">何故为最胜　　而转于法轮</p>
  <p id="a4r">愿讲众安住　　灭度之道地</p>
  <p id="a4s">当悦可斯等　　无量诸佛子</p>
  <p id="a4t">其在于十方　　安住大法王</p>
  <p id="a4u">一切诸众生　　功德之所归</p>
  <p id="a4v">斯等之福庆　　大圣愿为说</p>
  <p id="a4w">何缘见道意　　云何至安住</p>
  <p id="a4x">云何得听闻　　如来之名号</p>
  <p id="a4y">未曾得睹见　　灭度诸大圣</p>
  <p id="a4z">假使发踊跃　　恭敬于尊圣</p>
  <p id="a50">唯悦豫说之　　何因成大意</p>
  <p id="a51">今以问于此　　清净之大人</p>
  <p id="a52">为说所奉行　　大德之巨海</p>
  <p id="a53">察斯诸菩萨　　一切悉叉手</p>
  <p id="a54">问佛并仁者　　及咨于鄙身</p>
  <p id="a55">当为斯等故　　宣说净尊法</p>
  <p id="a56">为断众狐疑　　获无量大慧</p>
  <p id="a57">因为引譬喻　　示现佛种姓</p>
  <p id="a58">设众生闻者　　发清净道心</p>
  <p id="a59">悉令诸佛土　　周遍胜无余</p>
  <p id="a5A">诸佛普示现　　若干种身形</p>
  <p id="a5B">知法清净者　　则演随应时</p>
  <p id="a5C">因其族譬喻　　而为示现说</p>
  <p id="a5D">往至垓佛土　　于十方百千</p>
  <p id="a5E">亿百那术数　　无量不可计</p>
  <p id="a5F">难可得值见　　如是等菩萨</p>
  <p id="a5G">如今日聚会　　若兹自在胜</p>
  <p id="a5H">是故愿说之　　安住行清净</p>
  <p id="a5I">由斯广宣阐　　如来之族姓</p>
  <p id="a5J">斯等诸菩萨　　一切叉手立</p>
  <p id="a5K">普悉志求法　　渴仰于经典</p>
  <p id="a5L">普贤菩萨。<a id="a-5M"></a>缘如来族姓成首所问。<a id="a-5N"></a>普告一切诸菩萨众。<a id="a-5O"></a>唯最胜子。<a id="a-5P"></a>诸如来处不可思议。<a id="a-5Q"></a>至真等正觉。<a id="a-5R"></a>若兴出者。<a id="a-5S"></a>演不可量。<a id="a-5T"></a>叙法次第。<a id="a-5U"></a>无能称计。<a id="a-5V"></a>如来熙隆。<a id="a-5W"></a>巍巍如是。<a id="a-5X"></a>虽以一事。<a id="a-5Y"></a>不以一事。<a id="a-5Z"></a>而归于道。<a id="a-5a"></a>所以者何。<a id="a-5b"></a>唯佛之号。<a id="a-5c"></a>又有十事。<a id="a-5d"></a>为无量法归。<a id="a-5e"></a>不可计百千功德。<a id="a-5f"></a>修习所行。<a id="a-5g"></a>得至如来。<a id="a-5h"></a>何谓为十。<a id="a-5i"></a>道心无量。<a id="a-5j"></a>普护群黎一切之意。<a id="a-5k"></a>往宿积累善行之念。<a id="a-5l"></a>志性无限从本清净。<a id="a-5m"></a>合集无极。<a id="a-5n"></a>大慈大哀。<a id="a-5o"></a>而以习趣。<a id="a-5p"></a>救济众生。<a id="a-5q"></a>愿行无底。<a id="a-5r"></a>不断遵修。<a id="a-5s"></a>福慧无极。<a id="a-5t"></a>习行无厌。<a id="a-5u"></a>而习归趣。<a id="a-5v"></a>教化众生。<a id="a-5w"></a>无边佛藏。<a id="a-5x"></a>亦以习趣。<a id="a-5y"></a>善谛清净。<a id="a-5z"></a>无量善权。<a id="a-60"></a>智慧之路。<a id="a-61"></a>奉无量德。<a id="a-62"></a>无限之道。<a id="a-63"></a>所习圣智。<a id="a-64"></a>合集怀来无际法义经典之藏。<a id="a-65"></a>是故佛子。<a id="a-66"></a>十法之行。<a id="a-67"></a>为法面首。<a id="a-68"></a>已具足十不可计会。<a id="a-69"></a>无量百千眷属枝党。<a id="a-6A"></a>得归如来。<a id="a-6B"></a>譬如佛子其千世界。<a id="a-6C"></a>所因得号。<a id="a-6D"></a>不以一事。<a id="a-6E"></a>而合成也。<a id="a-6F"></a>以无数合会成。<a id="a-6G"></a>譬如大阴。<a id="a-6H"></a>不失时节。<a id="a-6I"></a>而以澍雨。<a id="a-6J"></a>有四因缘。<a id="a-6K"></a>诸风习习。<a id="a-6L"></a>飘飖流布。<a id="a-6M"></a>风名执御。<a id="a-6N"></a>其大风场。<a id="a-6O"></a>多有众水。<a id="a-6P"></a>主导御雨。<a id="a-6Q"></a>有枯竭风。<a id="a-6R"></a>其风烧水。<a id="a-6S"></a>有风名曰住立。<a id="a-6T"></a>住立一切所有宫殿。<a id="a-6U"></a>风名庄严。<a id="a-6V"></a>为诸三千受体众生。<a id="a-6W"></a>罪福俱游。<a id="a-6X"></a>计诸菩萨所成功德。<a id="a-6Y"></a>亦复如是。<a id="a-6Z"></a>无有限量。<a id="a-6a"></a>不可计会。<a id="a-6b"></a>亦如若干立三千界。<a id="a-6c"></a>乃得诸法。<a id="a-6d"></a>无有能为分别计数。<a id="a-6e"></a>称量本末。<a id="a-6f"></a>无能睹见尽其原者。<a id="a-6g"></a>如是佛子。<a id="a-6h"></a>如来至真等正觉。<a id="a-6i"></a>不以一事不以一义。<a id="a-6j"></a>而兴出也。<a id="a-6k"></a>又从往古诸如来所。<a id="a-6l"></a>先兴弘阴法雨。<a id="a-6m"></a>其心奉教。<a id="a-6n"></a>而无厌惓。<a id="a-6o"></a>志性坚强。<a id="a-6p"></a>执持不忘。<a id="a-6q"></a>不有愦乱。<a id="a-6r"></a>观察寂然。<a id="a-6s"></a>以慧道场。<a id="a-6t"></a>枯竭一切尘劳之欲。<a id="a-6u"></a>诱劝修殖。<a id="a-6v"></a>众德之本。<a id="a-6w"></a>而善建进。<a id="a-6x"></a>锁却憍慢。<a id="a-6y"></a>分别决了清净之行。<a id="a-6z"></a>讲畅言教。<a id="a-70"></a>德净群生。<a id="a-71"></a>如来功祚。<a id="a-72"></a>道原无漏。<a id="a-73"></a>怀来如是。<a id="a-74"></a>至真正觉。<a id="a-75"></a>获致诸法。<a id="a-76"></a>于彼无有兴出之者。<a id="a-77"></a>是为入于第一之门。<a id="a-78"></a>菩萨所行。<a id="a-79"></a>至于如来之所兴显。<a id="a-7A"></a>复次佛子。<a id="a-7B"></a>譬如喻于三千世界。<a id="a-7C"></a>自然兴盛。<a id="a-7D"></a>起大阴云。<a id="a-7E"></a>名不可坏。<a id="a-7F"></a>应时而雨。<a id="a-7G"></a>其余地者。<a id="a-7H"></a>不能堪任。<a id="a-7I"></a>受于此水。<a id="a-7J"></a>唯有三千世界遭水变时。<a id="a-7K"></a>如是仁者。<a id="a-7L"></a>佛之法界。<a id="a-7M"></a>有弘法泽。<a id="a-7N"></a>名曰无坏。<a id="a-7O"></a>合集如来不断佛种。<a id="a-7P"></a>及诸圣士。<a id="a-7Q"></a>一切声闻。<a id="a-7R"></a>及与缘觉。<a id="a-7S"></a>所不堪任受持奉行。<a id="a-7T"></a>唯有菩萨。<a id="a-7U"></a>承大势力。<a id="a-7V"></a>心无恐惧。<a id="a-7W"></a>誓被德铠。<a id="a-7X"></a>是为二事。<a id="a-7Y"></a>于是颂曰。</p>
  <p id="a7Z">明听诸十方　　一切世间上</p>
  <p id="a7a">求比无等伦　　譬之若虚空</p>
  <p id="a7b">导师之所行　　无量无边际</p>
  <p id="a7c">则为无俦匹　　其德皆周遍</p>
  <p id="a7d">假使思惟佛　　心念之所由</p>
  <p id="a7e">斯诸十方者　　功德无限量</p>
  <p id="a7f">众人之口辞　　亿百千劫叹</p>
  <p id="a7g">雄师子无极　　世俗无有双</p>
  <p id="a7h">一切诸十方　　诸所有佛土</p>
  <p id="a7i">皆破碎如尘　　如是尘数劫</p>
  <p id="a7j">复如亿百千　　咨嗟诸十方</p>
  <p id="a7k">一毛之功德　　而不能尽极</p>
  <p id="a7l">假令有丈夫　　欲称量虚空</p>
  <p id="a7m">第二人计然　　疾算诸受相</p>
  <p id="a7n">不可计无量　　不能尽虚空</p>
  <p id="a7o">当知诸十方　　如是行无限</p>
  <p id="a7p">假令三世人　　诸在三界者</p>
  <p id="a7q">设计此众生　　心之所行念</p>
  <p id="a7r">心一时须臾　　悉可知分数</p>
  <p id="a7s">群萌诸思想　　神识之所念</p>
  <p id="a7t">犹譬如法界　　悉无有边际</p>
  <p id="a7u">而不见一切　　法界之所趣</p>
  <p id="a7v">十力亦如是　　所行无限量</p>
  <p id="a7w">一切无一切　　法界为自然</p>
  <p id="a7x">犹如大雨时　　名曰不可坏</p>
  <p id="a7y">无能任受者　　水灾乃能苞</p>
  <p id="a7z">佛演无极泽　　小乘不堪受</p>
  <p id="a80">唯菩萨能奉　　遍布于一切</p>
  <p id="a81">无本如无本　　寂寞无二想</p>
  <p id="a82">永无有生者　　是曰为普等</p>
  <p id="a83">一切世间上　　境界亦如兹</p>
  <p id="a84">无本等自然　　已脱于增损</p>
  <p id="a85">犹如斯本际　　真本际无际</p>
  <p id="a86">三世为平等　　普解脱一切</p>
  <p id="a87">愍哀等如斯　　导师之所行</p>
  <p id="a88">咸周于三世　　一切无挂碍</p>
  <p id="a89">本际无所造　　无造能自然</p>
  <p id="a8A">本净如虚空　　无垢无尘劳</p>
  <p id="a8B">最胜显如是　　一切悉严净</p>
  <p id="a8C">已舍造无造　　弃于有无事</p>
  <p id="a8D">释放言声辞　　及一切音响</p>
  <p id="a8E">蠲除于去来　　灭度无所有</p>
  <p id="a8F">诸十方如斯　　于法而自然</p>
  <p id="a8G">一切言无声　　亦不可受持</p>
  <p id="a8H">如是净寂然　　晓了一切法</p>
  <p id="a8I">如空中鸟迹　　若石处虚空</p>
  <p id="a8J">缘本所誓愿　　而示现色身</p>
  <p id="a8K">自观诸十方　　最胜所变化</p>
  <p id="a8L">假使欲入斯　　如是最胜界</p>
  <p id="a8M">当志念遵道　　自净其志性</p>
  <p id="a8N">制捐诸思想　　于念亦无念</p>
  <p id="a8O">犹空中鸟迹　　心所入如是</p>
  <p id="a8P">是故安住子　　省诸导师行</p>
  <p id="a8Q">听我之所说　　精举诸譬喻</p>
  <p id="a8R">计于诸十方　　名德不可极</p>
  <p id="a8S">况复说其义　　咨嗟讲圣尊</p>
  <p id="a8T">如彼群萌类　　自然行致身</p>
  <p id="a8U">不能思念计　　诸导师所行</p>
  <p id="a8V">十方境界果　　佛道自在伦</p>
  <p id="a8W">成就诸德本　　听说一切德</p>
  <p id="a8X">今现是世人　　思行令无余</p>
  <p id="a8Y">未曾念堪任　　合聚依因缘</p>
  <p id="a8Z">百亿土有辞　　音合亿百千</p>
  <p id="a8a">所以曰言世　　因立三千界</p>
  <p id="a8b">人中上如是　　斯等自然悉</p>
  <p id="a8c">不能计演德　　如其等所周</p>
  <p id="a8d">常可数宣畅　　一切众生念</p>
  <p id="a8e">不可知人尊　　所行之自然</p>
  <p id="a8f">复次佛子。<a id="a-8g"></a>犹如此雨无所从来。<a id="a-8h"></a>无所从去。<a id="a-8i"></a>而致斯润。<a id="a-8j"></a>是群萌类。<a id="a-8k"></a>因罪福生。<a id="a-8l"></a>如是佛子。<a id="a-8m"></a>斯诸如来。<a id="a-8n"></a>兴隆道化。<a id="a-8o"></a>无所从来无所从去。<a id="a-8p"></a>而致法雨。<a id="a-8q"></a>悉是菩萨。<a id="a-8r"></a>众德本力。<a id="a-8s"></a>是为三事。<a id="a-8t"></a>于是颂曰。</p>
  <p id="a8u">如雨无从来　　去亦无所至</p>
  <p id="a8v">佛化一切然　　无来亦无去</p>
  <p id="a8w">复次佛子。<a id="a-8x"></a>譬如大雨三千世界。<a id="a-8y"></a>受体众人无能计会。<a id="a-8z"></a>知其渧数。<a id="a-90"></a>设一佛土。<a id="a-91"></a>所兴众生。<a id="a-92"></a>思念弘泽。<a id="a-93"></a>心眼为惑。<a id="a-94"></a>唯有主知。<a id="a-95"></a>三千世界。<a id="a-96"></a>雨尊天子。<a id="a-97"></a>悉知诸数。<a id="a-98"></a>不失一渧。<a id="a-99"></a>悉是宿本德之所致。<a id="a-9A"></a>如是仁者。<a id="a-9B"></a>一切众生。<a id="a-9C"></a>声闻缘觉。<a id="a-9D"></a>不能晓了。<a id="a-9E"></a>思惟观察。<a id="a-9F"></a>如来法泽。<a id="a-9G"></a>不能及念。<a id="a-9H"></a>怀来大心。<a id="a-9I"></a>假使闻之。<a id="a-9J"></a>斯大心者。<a id="a-9K"></a>则当迷惑。<a id="a-9L"></a>唯众生尊菩萨大人。<a id="a-9M"></a>于过去佛。<a id="a-9N"></a>善修道业。<a id="a-9O"></a>得无上力。<a id="a-9P"></a>能知之耳。<a id="a-9Q"></a>是为第四。<a id="a-9R"></a>于是颂曰。</p>
  <p id="a9S">犹如有大雨　　遍三千佛土</p>
  <p id="a9T">唯尊天子知　　其余无能别</p>
  <p id="a9U">计一切声闻　　及缘觉之乘</p>
  <p id="a9V">不解佛法雨　　唯菩萨能知</p>
  <p id="a9W">复次佛子。<a id="a-9X"></a>兴大云时。<a id="a-9Y"></a>又有阴雨。<a id="a-9Z"></a>名曰灭除。<a id="a-9a"></a>灭尽于火。<a id="a-9b"></a>有大雨。<a id="a-9c"></a>名曰愦乱。<a id="a-9d"></a>坏于水灾。<a id="a-9e"></a>又有大雨。<a id="a-9f"></a>名曰断绝。<a id="a-9g"></a>断除于风。<a id="a-9h"></a>又有大雨。<a id="a-9i"></a>名曰坏败。<a id="a-9j"></a>毁坏大宝。<a id="a-9k"></a>又有大雨。<a id="a-9l"></a>名曰消烂。<a id="a-9m"></a>则以糜烂三千世界。<a id="a-9n"></a>如来如是。<a id="a-9o"></a>兴显于世。<a id="a-9p"></a>有大法雨。<a id="a-9q"></a>名曰灭除。<a id="a-9r"></a>而演法泽。<a id="a-9s"></a>消除一切尘劳之欲。<a id="a-9t"></a>又名积业。<a id="a-9u"></a>而演法泽。<a id="a-9v"></a>积累一切。<a id="a-9w"></a>众德之本。<a id="a-9x"></a>又名蠲释。<a id="a-9y"></a>而演法泽。<a id="a-9z"></a>断除一切六十二见。<a id="a-A0"></a>又名坏败。<a id="a-A1"></a>而演法泽。<a id="a-A2"></a>令成一切诸法之慧。<a id="a-A3"></a>又名消化。<a id="a-A4"></a>而演法泽。<a id="a-A5"></a>化灭一切心志所行。<a id="a-A6"></a>是为第五。<a id="a-A7"></a>于是颂曰。</p>
  <p id="aA8">如雨灭除火　　有雨坏水灾</p>
  <p id="aA9">有雨断绝风　　毁落大宝山</p>
  <p id="aAA">如来兴显世　　灭一切贪欲</p>
  <p id="aAB">积累众德本　　除六十二见</p>
  <p id="aAC">法雨于十方　　成就一切慧</p>
  <p id="aAD">化众生志性　　使顺从正道</p>
  <p id="aAE">令不吝四大　　三界无根原</p>
  <p id="aAF">自然无极慈　　三达无挂碍</p>
  <p id="aAG">复次佛子。<a id="a-AH"></a>如雨一味。<a id="a-AI"></a>若滋无限。<a id="a-AJ"></a>润悉周遍。<a id="a-AK"></a>如来若斯。<a id="a-AL"></a>以一大哀。<a id="a-AM"></a>咸雨一切。<a id="a-AN"></a>令至无边。<a id="a-AO"></a>法泽周普。<a id="a-AP"></a>怀致大圣。<a id="a-AQ"></a>故曰如来分别显现无量之法是为六事。<a id="a-AR"></a>于是颂曰。</p>
  <p id="aAS">譬如雨一味　　而悉遍蒙润</p>
  <p id="aAT">如来亦如是　　行等无偏邪</p>
  <p id="aAU">则以一大哀　　咸雨一切人</p>
  <p id="aAV">法泽至无边　　普怀来大道</p>
  <p id="aAW">复次佛子。<a id="a-AX"></a>犹如三千世界还复之时。<a id="a-AY"></a>先成色界诸天子身所有宫殿。<a id="a-AZ"></a>次成欲界世人所居。<a id="a-Aa"></a>然后成就众生之类。<a id="a-Ab"></a>如来若斯。<a id="a-Ac"></a>兴显现世。<a id="a-Ad"></a>先成就于诸菩萨慧。<a id="a-Ae"></a>然后次演缘觉慧行。<a id="a-Af"></a>次乃显示声闻德本所行之慧。<a id="a-Ag"></a>然后示于余众生合集善本所当行慧。<a id="a-Ah"></a>道法一味。<a id="a-Ai"></a>随众生乐。<a id="a-Aj"></a>所为德本。<a id="a-Ak"></a>所居屋宅。<a id="a-Al"></a>宫殿之处。<a id="a-Am"></a>如现一类。<a id="a-An"></a>或不用者。<a id="a-Ao"></a>如来法味。<a id="a-Ap"></a>亦复如是。<a id="a-Aq"></a>从黎庶器。<a id="a-Ar"></a>所殖德本。<a id="a-As"></a>而显慧行。<a id="a-At"></a>自然为现。<a id="a-Au"></a>是为七事。<a id="a-Av"></a>于是颂曰。</p>
  <p id="aAw">犹始立天宫　　色界无色界</p>
  <p id="aAx">然后乃兴盛　　欲界之宫殿</p>
  <p id="aAy">已后乃成地　　人民之处所</p>
  <p id="aAz">一切诸萌类　　诸龙揵沓和</p>
  <p id="aB0">十力亦如是　　本已应自然</p>
  <p id="aB1">修行无边际　　菩萨之风仪</p>
  <p id="aB2">然后寂然宝　　因缘而得立</p>
  <p id="aB3">次于得自在　　分乃及众生</p>
  <p id="aB4">雨诸渧堕已　　无青亦无黄</p>
  <p id="aB5">水则入于地　　缘是生若干</p>
  <p id="aB6">因其地欲就　　生树山丛林</p>
  <p id="aB7">其水不若干　　生地种之名</p>
  <p id="aB8">诸导师住谛　　智慧悉圣达</p>
  <p id="aB9">哀慧如虚空　　执持于善权</p>
  <p id="aBA">如最胜之法　　则入斯供养</p>
  <p id="aBB">智慧离众垢　　其身无所住</p>
  <p id="aBC">复次佛子。<a id="a-BD"></a>犹如水灾兴起之时。<a id="a-BE"></a>等在虚空。<a id="a-BF"></a>斯三千界。<a id="a-BG"></a>现有莲华。<a id="a-BH"></a>名成德宝。<a id="a-BI"></a>为若干种。<a id="a-BJ"></a>而自然生。<a id="a-BK"></a>皆悉覆蔽于水灾变。<a id="a-BL"></a>普照世间。<a id="a-BM"></a>假使莲华。<a id="a-BN"></a>自然出时。<a id="a-BO"></a>大尊天子。<a id="a-BP"></a>及净居天。<a id="a-BQ"></a>得见斯华。<a id="a-BR"></a>则便知之。<a id="a-BS"></a>于此劫中。<a id="a-BT"></a>当有若干平等觉兴。<a id="a-BU"></a>彼有自然风。<a id="a-BV"></a>名显曜。<a id="a-BW"></a>而起游行。<a id="a-BX"></a>则已成就色界天子宫殿屋宅。<a id="a-BY"></a>又复有风。<a id="a-BZ"></a>名净显明。<a id="a-Ba"></a>安隐净洁。<a id="a-Bb"></a>而以成立欲行天子宫殿屋宅。<a id="a-Bc"></a>又复有风。<a id="a-Bd"></a>名曰一类。<a id="a-Be"></a>无所破坏。<a id="a-Bf"></a>而成立于大铁围山金刚之山。<a id="a-Bg"></a>又复有风。<a id="a-Bh"></a>名曰特尊。<a id="a-Bi"></a>而吹成立须弥山王。<a id="a-Bj"></a>又复有风。<a id="a-Bk"></a>名曰长立。<a id="a-Bl"></a>而吹成就七大宝山王。<a id="a-Bm"></a>一曰阴涂利。<a id="a-Bn"></a>二曰懿此山其利。<a id="a-Bo"></a>三曰除害[土*屋]。<a id="a-Bp"></a>四曰除优陀罗。<a id="a-Bq"></a>五曰脱化民随罗。<a id="a-Br"></a>六曰目邻大目邻。<a id="a-Bs"></a>七曰香山冰山。<a id="a-Bt"></a>又复有风。<a id="a-Bu"></a>名曰善住。<a id="a-Bv"></a>成立大地。<a id="a-Bw"></a>又复有风。<a id="a-Bx"></a>名曰严净。<a id="a-By"></a>成立游地诸天。<a id="a-Bz"></a>天龙揵沓和宫殿屋宅。<a id="a-C0"></a>又复有风。<a id="a-C1"></a>名无尽意。<a id="a-C2"></a>成立三千通流一切海之渊。<a id="a-C3"></a>又复有风。<a id="a-C4"></a>名照明藏。<a id="a-C5"></a>成立普世如意宝珠。<a id="a-C6"></a>又复有风。<a id="a-C7"></a>名坚固根。<a id="a-C8"></a>吹令成就衣服之树。<a id="a-C9"></a>如是仁者。<a id="a-CA"></a>其大阴雨。<a id="a-CB"></a>则为一味。<a id="a-CC"></a>又其水者。<a id="a-CD"></a>无有想念。<a id="a-CE"></a>获致诸法自然之数。<a id="a-CF"></a>而使众生别知德本。<a id="a-CG"></a>如斯诸风。<a id="a-CH"></a>则以诸风。<a id="a-CI"></a>分别了知三千世界如来至真等正觉者。<a id="a-CJ"></a>所以怀来一切德本。<a id="a-CK"></a>成就诸法积累无上无极之慧。<a id="a-CL"></a>为世面首。<a id="a-CM"></a>而不断绝。<a id="a-CN"></a>如来种性。<a id="a-CO"></a>显耀无极威神光明。<a id="a-CP"></a>普晖世间。<a id="a-CQ"></a>靡不周遍。<a id="a-CR"></a>其见光明。<a id="a-CS"></a>皆以至心。<a id="a-CT"></a>向于如来。<a id="a-CU"></a>又是大圣。<a id="a-CV"></a>无所挂碍。<a id="a-CW"></a>及诸菩萨。<a id="a-CX"></a>各自念言。<a id="a-CY"></a>今者如来。<a id="a-CZ"></a>所以兴显化诸菩萨。<a id="a-Ca"></a>是故现身于斯世矣。<a id="a-Cb"></a>分别演说诸佛种性清净离垢平等之慧。<a id="a-Cc"></a>奋此光明。<a id="a-Cd"></a>如来所可咏怀合集无漏之慧道光明。<a id="a-Ce"></a>名曰普照。<a id="a-Cf"></a>令致如来不可思议法界之慧正觉种性。<a id="a-Cg"></a>又有光明。<a id="a-Ch"></a>名曰总持以。<a id="a-Ci"></a>故如来。<a id="a-Cj"></a>力不可动。<a id="a-Ck"></a>怀来兴显。<a id="a-Cl"></a>无能胜者。<a id="a-Cm"></a>有道光明。<a id="a-Cn"></a>名曰超越。<a id="a-Co"></a>故诸如来。<a id="a-Cp"></a>慧无所畏。<a id="a-Cq"></a>怀来兴显。<a id="a-Cr"></a>莫能及者。<a id="a-Cs"></a>有道光明。<a id="a-Ct"></a>名一切通。<a id="a-Cu"></a>故诸如来。<a id="a-Cv"></a>怀来合集。<a id="a-Cw"></a>诸通之慧。<a id="a-Cx"></a>靡不从教。<a id="a-Cy"></a>有道光明。<a id="a-Cz"></a>名坏憍慢。<a id="a-D0"></a>故诸如来。<a id="a-D1"></a>令众声闻。<a id="a-D2"></a>见功德本。<a id="a-D3"></a>不为虚妄。<a id="a-D4"></a>无所缺减。<a id="a-D5"></a>致无所著。<a id="a-D6"></a>有慧光明。<a id="a-D7"></a>名曰普德。<a id="a-D8"></a>一切众生。<a id="a-D9"></a>若见佛者。<a id="a-DA"></a>悉令归趣。<a id="a-DB"></a>无尽福慧身亦如是。<a id="a-DC"></a>有慧光明。<a id="a-DD"></a>名远中间。<a id="a-DE"></a>如来以斯深妙之智。<a id="a-DF"></a>归趣合集。<a id="a-DG"></a>至道三宝。<a id="a-DH"></a>而不断绝。<a id="a-DI"></a>有慧光明。<a id="a-DJ"></a>名若干种庄校严净。<a id="a-DK"></a>如来以斯具三十二相。<a id="a-DL"></a>八十种好。<a id="a-DM"></a>怀来合集。<a id="a-DN"></a>一切普备。<a id="a-DO"></a>悦可众人。<a id="a-DP"></a>有慧光明。<a id="a-DQ"></a>名无等伦。<a id="a-DR"></a>如来以斯。<a id="a-DS"></a>度于法典。<a id="a-DT"></a>咸同空界。<a id="a-DU"></a>于佛之土。<a id="a-DV"></a>寿命无量。<a id="a-DW"></a>致无穷极。<a id="a-DX"></a>如是仁者。<a id="a-DY"></a>如来法雨。<a id="a-DZ"></a>则为一味。<a id="a-Da"></a>如来慧场。<a id="a-Db"></a>无所想念。<a id="a-Dc"></a>显示菩萨。<a id="a-Dd"></a>成致道法。<a id="a-De"></a>见众生根。<a id="a-Df"></a>而为说经。<a id="a-Dg"></a>如来之慧。<a id="a-Dh"></a>悉为一等。<a id="a-Di"></a>圣道光明。<a id="a-Dj"></a>等无差特。<a id="a-Dk"></a>以故如来。<a id="a-Dl"></a>兴出现耳。<a id="a-Dm"></a>佛子。<a id="a-Dn"></a>观此如来致于一解脱味。<a id="a-Do"></a>分别显现。<a id="a-Dp"></a>无有限量不可思议清净之德。<a id="a-Dq"></a>令众生类。<a id="a-Dr"></a>悉睹知之。<a id="a-Ds"></a>皆是大圣之所建立。<a id="a-Dt"></a>又复欲令如来无所建立。<a id="a-Du"></a>而显现法未之有也。<a id="a-Dv"></a>若使劝立化于一人。<a id="a-Dw"></a>至于无上。<a id="a-Dx"></a>则为如来。<a id="a-Dy"></a>俱显德本。<a id="a-Dz"></a>若能晓了如来之德。<a id="a-E0"></a>想念智慧。<a id="a-E1"></a>而逮及者未之有也。<a id="a-E2"></a>如来圣旨。<a id="a-E3"></a>超殊诸法。<a id="a-E4"></a>故为众生。<a id="a-E5"></a>分别显现。<a id="a-E6"></a>令入此义。<a id="a-E7"></a>使了亮法。<a id="a-E8"></a>不以厌足。<a id="a-E9"></a>如来无想。<a id="a-EA"></a>亦无所念。<a id="a-EB"></a>无所成就。<a id="a-EC"></a>亦不怀来。<a id="a-ED"></a>无所造作。<a id="a-EE"></a>亦无不作。<a id="a-EF"></a>彼无作者。<a id="a-EG"></a>无所从来。<a id="a-EH"></a>乃为兴显。<a id="a-EI"></a>是为八事。<a id="a-EJ"></a>于是颂曰。</p>
  <p id="aEK">如莲华出生　　觉佛兴如斯</p>
  <p id="aEL">诸天欢喜者　　曾见过去佛</p>
  <p id="aEM">睹水之所在　　宫殿则清明</p>
  <p id="aEN">今世不复久　　各当有国土</p>
  <p id="aEO">佛真善光明　　斯为本瑞应</p>
  <p id="aEP">菩萨之所念　　觉了靡不达</p>
  <p id="aEQ">其慧识清净　　身鲜洁无垢</p>
  <p id="aER">十力济蠕动　　念行诸佛法</p>
  <p id="aES">晓了世所有　　无量所造业</p>
  <p id="aET">犹在因地上　　地在于水表</p>
  <p id="aEU">悉处于虚空　　此谓大宫殿</p>
  <p id="aEV">两足及四足　　众生皆依仰</p>
  <p id="aEW">人中尊如是　　已达为法王</p>
  <p id="aEX">为一切无余　　众生皆戴赖</p>
  <p id="aEY">睹见若闻者　　悉宗共侍之</p>
  <p id="aEZ">破坏爱欲尘　　群生所依业</p>
  <p id="aEa">上至于梵天　　然及无边际</p>
  <p id="aEb">孰为众生故　　而欲安黎庶</p>
  <p id="aEc">不应光为迷　　而求于智慧</p>
  <p id="aEd">无喻而为喻　　最胜以故见</p>
  <p id="aEe">复次佛子。<a id="a-Ef"></a>譬如空中而立四风。<a id="a-Eg"></a>执持水种。<a id="a-Eh"></a>何谓为四。<a id="a-Ei"></a>住风起风御风坚周风。<a id="a-Ej"></a>是为四。<a id="a-Ek"></a>持虚空水。<a id="a-El"></a>地在水上。<a id="a-Em"></a>不动不摇。<a id="a-En"></a>是则名曰为地力矣。<a id="a-Eo"></a>水在风上。<a id="a-Ep"></a>风立于空。<a id="a-Eq"></a>空无所住。<a id="a-Er"></a>以是之故。<a id="a-Es"></a>三千世界。<a id="a-Et"></a>而有处所。<a id="a-Eu"></a>如是仁者。<a id="a-Ev"></a>假使怀集。<a id="a-Ew"></a>如来兴显。<a id="a-Ex"></a>建立于世。<a id="a-Ey"></a>无所挂碍。<a id="a-Ez"></a>智慧之明。<a id="a-F0"></a>便有四部。<a id="a-F1"></a>无极慧场。<a id="a-F2"></a>执持一切众生德本。<a id="a-F3"></a>何谓为四。<a id="a-F4"></a>一时顺欢悦群黎慧场。<a id="a-F5"></a>二建立诸法因缘慧场。<a id="a-F6"></a>三护众德本所御慧场具足诸业。<a id="a-F7"></a>四住无漏界而睹慧场。<a id="a-F8"></a>是为四慧场。<a id="a-F9"></a>以此将育一切黎庶。<a id="a-FA"></a>其大慈者。<a id="a-FB"></a>度脱群萌。<a id="a-FC"></a>其大哀者。<a id="a-FD"></a>执师子吼。<a id="a-FE"></a>以能立此大慈大哀。<a id="a-FF"></a>分别众生诸所念趣。<a id="a-FG"></a>住权方便。<a id="a-FH"></a>建立慈行。<a id="a-FI"></a>是为绥怀如来兴显。<a id="a-FJ"></a>又如来者。<a id="a-FK"></a>无所挂碍。<a id="a-FL"></a>圣达之明。<a id="a-FM"></a>悉无所住。<a id="a-FN"></a>是为九法。<a id="a-FO"></a>于是颂曰。</p>
  <p id="aFP">犹如虚空界　　而无有齐限</p>
  <p id="aFQ">受有色无色　　所苞无有量</p>
  <p id="aFR">八维及上下　　佛土诸有身</p>
  <p id="aFS">三界无有余　　是为虚空界</p>
  <p id="aFT">诸胜身如是　　则普而示现</p>
  <p id="aFU">观察诸法界　　有无之所处</p>
  <p id="aFV">大圣之尊体　　一切无见者</p>
  <p id="aFW">若睹诸导师　　随律蒙开化</p>
  <p id="aFX">复次佛子。<a id="a-FY"></a>犹如三千世界。<a id="a-FZ"></a>弥广无限。<a id="a-Fa"></a>众生之类。<a id="a-Fb"></a>有若干行。<a id="a-Fc"></a>若有方便。<a id="a-Fd"></a>不离虚空。<a id="a-Fe"></a>或在水中。<a id="a-Ff"></a>或在地上。<a id="a-Fg"></a>或分陀利。<a id="a-Fh"></a>不可计量。<a id="a-Fi"></a>各行权便。<a id="a-Fj"></a>或在诸天宫殿之中。<a id="a-Fk"></a>自在天宫。<a id="a-Fl"></a>或在虚空。<a id="a-Fm"></a>因空自恣。<a id="a-Fn"></a>如是仁者。<a id="a-Fo"></a>假使如来。<a id="a-Fp"></a>绥集显现。<a id="a-Fq"></a>一切众生。<a id="a-Fr"></a>见皆戴仰。<a id="a-Fs"></a>若有觐者。<a id="a-Ft"></a>欢喜踊跃随时自恣。<a id="a-Fu"></a>则住觉力。<a id="a-Fv"></a>继习禁戒。<a id="a-Fw"></a>娱乐弘业。<a id="a-Fx"></a>度世贤圣。<a id="a-Fy"></a>自由神通。<a id="a-Fz"></a>智慧无身。<a id="a-G0"></a>说无挂碍。<a id="a-G1"></a>圣达之门。<a id="a-G2"></a>修行此业。<a id="a-G3"></a>演说显耀。<a id="a-G4"></a>而自恣成。<a id="a-G5"></a>不失报应。<a id="a-G6"></a>讲务光辉。<a id="a-G7"></a>导利诸法。<a id="a-G8"></a>依由大化。<a id="a-G9"></a>无所忘失。<a id="a-GA"></a>是者名曰。<a id="a-GB"></a>绥集如来显现。<a id="a-GC"></a>一切众生而悉戴仰。<a id="a-GD"></a>是为十力法。<a id="a-GE"></a>斯为佛子。<a id="a-GF"></a>如来至真等正觉为诸菩萨兴显示现怀来讲法。<a id="a-GG"></a>有所归趣。<a id="a-GH"></a>不可限量。<a id="a-GI"></a>无有放逸。<a id="a-GJ"></a>亦不调戏。<a id="a-GK"></a>其心意识。<a id="a-GL"></a>有所兴发。<a id="a-GM"></a>归于无身。<a id="a-GN"></a>自然如空。<a id="a-GO"></a>了解众生。<a id="a-GP"></a>则为自然。<a id="a-GQ"></a>不计吾我。<a id="a-GR"></a>非有崖底。<a id="a-GS"></a>一切佛土。<a id="a-GT"></a>则无有土。<a id="a-GU"></a>诸土尽空。<a id="a-GV"></a>归无退还而不断绝。<a id="a-GW"></a>当来之际至无欢豫如来圣慧无有[番*去]党。<a id="a-GX"></a>归于无二。<a id="a-GY"></a>有形无形。<a id="a-GZ"></a>有为无为。<a id="a-Ga"></a>诸法平等。<a id="a-Gb"></a>假使通达一切众生遵修大猷自恣之业。<a id="a-Gc"></a>乃是往古之所劝助。<a id="a-Gd"></a>则能具足斯奇雅矣。<a id="a-Ge"></a>是为佛子。<a id="a-Gf"></a>无限言辞之徒类也。<a id="a-Gg"></a>所言徒类。<a id="a-Gh"></a>怀集如来兴显大道。<a id="a-Gi"></a>于是颂曰。</p>
  <p id="aGj">一切诸众生　　依怙于佛土</p>
  <p id="aGk">悉因虚空界　　则顺随法教</p>
  <p id="aGl">或水中平地　　若于诸天宫</p>
  <p id="aGm">鬼神及龙王　　皆为依仰之</p>
  <p id="aGn">空无有斯念　　今吾何所造</p>
  <p id="aGo">已为何所失　　为谁现造义</p>
  <p id="aGp">人中上如是　　身显诸缘便</p>
  <p id="aGq">随一切十方　　而造若干行</p>
  <p id="aGr">戒禁自娱乐　　弘业度世圣</p>
  <p id="aGs">以神通慧明　　为益谁利义</p>
  <p id="aGt">顺示清白法　　了无有诸身</p>
  <p id="aGu">未曾兴想念　　为益谁利义</p>
 </body>
</html>