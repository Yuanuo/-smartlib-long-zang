<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第三</title>
</head>
<body>
  <h1 class="head">大方广佛华严经卷第三</h1>
  <h2>卢舍那佛品第二之一</h2>
  <p>尔时诸菩萨众。及一切世界诸王。咸作是念。何等是一切诸佛地。佛境界。佛持。佛行。佛力。佛无畏。佛三昧。佛自在。佛胜法。示现菩提。佛眼耳鼻舌身意诸根。佛光明音声。佛智海。世界海。众生海。法界方便海。佛海。波罗蜜海。法门海。化身海。佛名号海。佛寿量海。一切菩萨所修行海。发大乘心。出生诸波罗蜜愿智慧藏。唯愿如来慈悲方便。发起我心令得开解。时诸菩萨神力故。一切供养具中。出自然音而说偈言。</p>
  <p class="l-js-7c">如来无量旷劫行　　自然正觉出世间</p>
  <p class="l-js-7c">于当来世无量劫　　身应一切如大云</p>
  <p class="l-js-7c">断众生疑永无余　　出生胜力得解脱</p>
  <p class="l-js-7c">灭除世间无量苦　　令一切得正觉乐</p>
  <p class="l-js-7c">无量刹尘诸菩萨　　一心合掌观最胜</p>
  <p class="l-js-7c">随彼所愿诸境界　　断除疑惑开法门</p>
  <p class="l-js-7c">何等一切诸佛地　　大圣境界佛诸持</p>
  <p class="l-js-7c">佛无上智力无畏　　愿为佛子平等现</p>
  <p class="l-js-7c">无量如实诸三昧　　诸清净行深妙法</p>
  <p class="l-js-7c">大圣神力无有边　　兴大雷云雨众生</p>
  <p class="l-js-7c">悉入法王如实趣　　于最胜境不退转</p>
  <p class="l-js-7c">及无量佛诸功德　　愿起慈悲悉令见</p>
  <p class="l-js-7c">如来眼根无限量　　耳鼻舌身亦如是</p>
  <p class="l-js-7c">佛意如实难思议　　愿令众生悉知见</p>
  <p class="l-js-7c">佛国土海众生海　　诸法界海调伏海</p>
  <p class="l-js-7c">佛海无量无边际　　愿令佛子平等见</p>
  <p class="l-js-7c">波罗蜜海不思议　　无上方便法门海</p>
  <p class="l-js-7c">无量无边法门海　　愿在道场具足说</p>
  <p>尔时世尊。知诸菩萨心之所念。即于面门及一一齿间。各放佛世界尘数光明。所谓宝幢照光明。法界妙音庄严光明。生乐垂云光明。佛十种力严净道场光明。一切宝焰云光明。清净无碍充满法界光明。能成一切世界光明。净宝金刚日幢光明。往诣菩萨大众光明。演出诸佛语轮光明。如是等一一光明。各有佛世界尘数光明。以为眷属。一一光明。照十佛土微尘等刹。彼诸菩萨见此光已。得睹莲华藏庄严世界海。佛神力故。于光明中而说偈言。</p>
  <p class="l-js-7c">无量劫海修功德　　供养十方一切佛</p>
  <p class="l-js-7c">教化无边众生海　　卢舍那佛成正觉</p>
  <p class="l-js-7c">放大光明照十方　　诸毛孔出化身云</p>
  <p class="l-js-7c">随众生器而开化　　令得方便清净道</p>
  <p class="l-js-7c">佛于往古生死中　　调伏一切诸群生</p>
  <p class="l-js-7c">于一念中悉解脱　　世雄无量得自在</p>
  <p class="l-js-7c">深心净信普庄严　　往修满足波罗蜜</p>
  <p class="l-js-7c">与诸刹海尘数等　　坚固安住一切力</p>
  <p class="l-js-7c">出微妙音遍十方　　具足实智满众心</p>
  <p class="l-js-7c">无量方便化众生　　是师子吼寂静法</p>
  <p class="l-js-7c">人尊如是德无量　　应诣供养听受法</p>
  <p class="l-js-7c">如佛刹等微尘数　　最胜诸子诣如来</p>
  <p class="l-js-7c">各雨一切供养具　　一心恭敬观导师</p>
  <p class="l-js-7c">如来所说一语中　　演出无边契经海</p>
  <p class="l-js-7c">于一切众雨甘露　　恭敬往诣两足尊</p>
  <p class="l-js-7c">三世诸佛无上愿　　大圣道场分别说</p>
  <p class="l-js-7c">亦非集在一念中　　宜速时诣觐最胜</p>
  <p class="l-js-7c">卢舍那佛大智海　　光明普照无有量</p>
  <p class="l-js-7c">如实观察真谛法　　普照一切诸法门</p>
  <p>尔时莲华藏庄严世界海东。次有世界海。名净莲华胜光庄严。中有佛刹。名众宝金刚藏。佛号法水觉虚空法王。于彼如来大众海中。有菩萨名观胜法妙清净王。为佛光明所开发已。与世界海尘数菩萨眷属围绕来向佛所。充满十方一切虚空。兴十种宝色光明华云。悉皆弥覆充满虚空。十种妙宝须弥山云。十种日轮云。十种宝华云。十种妙宝楼阁藏云。十种华树云。十种妙香现众色云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于东方杂华光藏师子座上。结跏趺坐。此世界海南。次有世界海。名众宝月光庄严藏。中有佛刹。名无量光严。佛号普智光胜须弥山王。于彼如来大众海中。有菩萨名清净海慧。为佛光明所开发已。与世界海尘数菩萨眷属围绕来向佛所。兴十种一切妙庄严藏众宝王云。悉皆弥覆充满虚空。十种普庄严宝王云。十种妙宝藏炽然照明叹佛功德宝王云。十种妙音充满赞叹宝王云。十种菩提树庄严道场宝王云。十种普门光明佛变化宝王云。十种不坏众光明示现宝王云。十种香灯照一切刹充满宝王云。十种不可思议佛刹如来宫殿普现宝王云。十种杂宝三世诸佛法身光明宝王云。悉皆弥覆充满虚空。来诣佛所恭敬供养礼拜已。在于南方青色莲华师子座上。结跏趺坐。此世界海西。次有世界海。名宝光乐。中有佛刹。名一切胜观。佛号香光王功德宝庄严。于彼如来大众海中。有菩萨名香焰平等庄严月光。为佛光明所开发已。与世界海尘数菩萨眷属围绕来向佛所。兴十种一切杂宝香华楼阁云。悉皆弥覆充满虚空。十种一切色宝王庄严楼阁云。十种一切宝幢香焰楼阁云。十种一切解脱庄严楼阁云。十种一切宝华鬘云。十种一切宝鬘庄严宝楼阁云。十种一切普光明藏照一切庄严楼阁云。十种一切宝庄严无量庄严悉现楼阁云。十种普满庄严楼阁云。十种无量华乐云。悉皆弥覆充满虚空。来诣佛所供养恭敬礼拜已。在于西方金色杂宝庄严莲华藏化师子座上。结跏趺坐。此世界海北。次有世界海。名琉璃宝光充满藏。中有佛刹。名化青莲华庄严。佛号无量智慧音王。于彼如来大众海中。有菩萨名师子光庄严。为佛光明所开发已。与世界海尘数菩萨眷属围绕来向佛所。兴十种一切香云。悉皆弥覆充满虚空。十种一切青色华云。十种一切妙宝树云。十种一切诸杂华云。十种一切宝庄严云。十种一切宝雷音云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于北方大灯变化师子座上。结跏趺坐。此世界海东南方。次有世界海。名阎浮檀玻璃色幢。中有佛刹。名宝庄严藏。佛号一切法灯无所怖畏。于彼如来大众海中。有菩萨名无尽胜灯功德法藏。为佛光明所开发已。与世界海尘数菩萨眷属围绕。来向佛所。兴十种无量色莲华藏师子座云。悉皆弥覆充满虚空。十种师子座云。十种一切庄严具庄严师子座云。十种灯明师子座云。十种能出十方一切众宝师子座云。十种一切香鬘师子座云。十种一切诸佛庄严示现师子座云。十种一切宝台栏楯庄严师子座云。十种一切宝树庄严师子座云。十种日庄严师子座云。皆悉弥覆充满虚空。来诣佛所供养恭敬礼拜已。在东南方夜光幢宝藏师子座上。结跏趺坐。此世界海西南方。次有世界海。名普照庄严。中有佛刹。名香胜离垢光明。佛号一切众生普欢喜王。于彼如来大众海中。有菩萨名普智光明慧灯。为佛光明所开发已。与世界海尘数菩萨眷属围绕来向佛所。兴十种如意宝王云。悉皆弥覆充满虚空。十种青色宝云。十种一切香云。十种一切幡云。十种一切妙色庄严云。悉皆弥覆充满虚空。来诣佛所供养恭敬礼拜已。在西南方众宝师子座上。结跏趺坐。此世界海西北方。次有世界海。名善光照。中有佛刹名意入。佛号普门智慧意入明净音。于彼如来大众海中。有菩萨名无量华照垂髻。为佛光明所开发已。与世界海尘数菩萨眷属围绕来向佛所。兴十种一切杂宝轮盖云。悉皆弥覆充满虚空。十种华盖云。十种解脱盖云。十种宝王盖云。十种杂宝盖云。十种普宝盖云。十种琉璃宝王盖云。十种一切香盖云。悉皆弥覆充满虚空。来诣佛所供养恭敬礼拜已。在西北方众善光明幢师子座上。结跏趺坐。此世界海东北方。次有世界海。名宝照光明藏。中有佛刹。名香庄严乐胜藏。佛号无量功德海。于彼如来大众海中。有菩萨名无尽清净光明王。为佛光明所开发已与世界海尘数菩萨眷属围绕来向佛所。兴十种一切宝光轮云。悉皆弥覆充满虚空。十种光轮云。十种华云。十种如来变化轮云。十种一切佛境界轮云。十种一切功德宝云。十种一切众生乐不可尽示现云。十种一切诸佛所愿示现云。悉皆弥覆充满虚空。来诣佛所供养恭敬礼拜已。在东北方清净光明不可尽师子座上。结跏趺坐。</p>
  <p>此世界海下方。次有世界海。名莲华妙香胜藏。中有佛刹。名宝师子光。佛号明照法界。于彼如来大众海中。有菩萨名光照分别法界。为佛光明所开发已。与世界海尘数菩萨眷属围绕来向佛所。兴十种一切宝光明云。悉皆弥覆充满虚空。十种一切香光明云。十种诸佛师子吼云。十种一切佛刹功德庄严云。十种一切华楼阁云。十种一切座庄严云。悉皆弥覆充满虚空。来诣佛所。在于下方宝藏师子座上。结跏趺坐。此世界海上方。次有世界海。名杂宝光海庄严。中有佛刹名乐行清净。佛号无碍功德称离闇光王。于彼如来大众海中。有菩萨名无障碍力精进慧。为佛光明所开发已。与世界海尘数菩萨眷属围绕来向佛所。兴十种一切无量妙色宝照云。悉皆弥覆充满虚空。十种无量光普照云。十种一切庄严照明云。十种香焰云十种一切庄严云。十种佛光焰云。十种宝树华焰云。十种一切宝树坚固光明云。十种一切胜光明云。十种一切菩萨所行示现云。十种一切解脱光明云。悉皆弥覆充满虚空。来诣佛所供养恭敬礼拜已。在于上方妙音胜莲华藏师子座上。结跏趺坐。如是等十亿佛刹尘数世界海中。有十亿佛刹微尘数等大菩萨来。一一菩萨各将一佛世界尘数菩萨。以为眷属。一一菩萨各兴一佛世界微尘数等妙庄严云。悉皆弥覆充满虚空。随所来方结跏趺坐。</p>
  <p>彼诸菩萨次第坐已。一切毛孔各出十佛世界微尘数等一切妙宝净光明云。一一光中各出十佛世界微尘数菩萨。一一菩萨一切法界方便海充满一切微尘数道。一一尘中有十佛世界尘数佛刹。一一佛刹中三世诸佛皆悉显现。念念中于一一世界。各化一佛刹尘数众生。以梦自在示现法门教化。一切诸天化生法门教化。一切菩萨行处音声法门教化。震动一切佛刹建立诸佛法门教化。一切愿海法门教化。一切众生言辞入佛音声法门教化。一切佛法云雨法门教化。法界自在光明法门教化。建立一切大众海于普贤菩萨法门教化。以如是等一切法门。随其所乐而教化之。于一念顷。能灭一切世界中各如须弥山尘数众生诸恶道苦。各如须弥山尘数众生令离邪定立正定聚。各如须弥山尘数众生令立声闻缘觉之地。各如须弥山尘数众生立无上道。各如须弥山尘数众生立一切不可尽功德智慧地。各如须弥山尘数众生令立卢舍那佛愿性海中。尔时诸菩萨光明中。以偈颂言。</p>
  <p class="l-js-7c">一切光明出妙音　　说诸菩萨具足行</p>
  <p class="l-js-7c">佛子功德悉成满　　普遍一切十方界</p>
  <p class="l-js-7c">无量劫海修行道　　欲令众生离苦故</p>
  <p class="l-js-7c">不自计己生死苦　　佛子善入大方便</p>
  <p class="l-js-7c">无量无边无有余　　穷尽一切大海劫</p>
  <p class="l-js-7c">遍行一切诸法门　　善说微妙寂静法</p>
  <p class="l-js-7c">一切三世佛所愿　　皆得清净具足满</p>
  <p class="l-js-7c">佛子饶益诸众生　　能自具行清净道</p>
  <p class="l-js-7c">皆能往诣诸佛所　　清净法身照十方</p>
  <p class="l-js-7c">佛子智海无边底　　普观诸法寂灭相</p>
  <p class="l-js-7c">一光明中有无量　　无上大慈难思议</p>
  <p class="l-js-7c">清净慧眼照诸法　　此是佛子妙境界</p>
  <p class="l-js-7c">一毛悉受诸佛刹　　又能震动诸国土</p>
  <p class="l-js-7c">能令众生无怖想　　是名清净方便地</p>
  <p class="l-js-7c">一一尘中无量身　　复现无量庄严刹</p>
  <p class="l-js-7c">于一念中皆悉见　　是无障碍净法门</p>
  <p class="l-js-7c">三世所有一切劫　　于一念中能悉现</p>
  <p class="l-js-7c">犹如幻化无所有　　是名诸佛无碍法</p>
  <p class="l-js-7c">普贤诸行皆具足　　能令众生悉清净</p>
  <p class="l-js-7c">诸佛子具自在法　　一一毛孔师子吼</p>
  <p>尔时世尊。欲令一切菩萨大众。知佛无量无边境界自在法门故。放眉间白毫相一切宝色灯明云光。名一切菩萨慧光观察照十方藏。此光遍照一切佛刹。于一念中。皆悉普照一切法界。于一切世界。雨一切佛诸大愿云。显现普贤菩萨。示大众已。还从足下相轮中入。于彼复有大莲华生。以众宝为茎。一切宝王为庄严藏。其叶遍覆一切法界。一切宝香庄严其须。阎浮檀金以为其台。此华生已。如来眉间有一大菩萨出。名曰一切诸法胜音。与世界。海尘数菩萨众俱。敬绕世尊无量匝已。退坐莲华台上。眷属菩萨坐莲华须。一切诸法胜音菩萨成就无量法界欢喜。随顺诸佛境界深智。度不可思议佛海光明。悉能往诣一切佛所。尔时一切诸法胜音菩萨。以偈颂曰。</p>
  <p class="l-js-7c">佛身充满诸法界　　普现一切众生前</p>
  <p class="l-js-7c">应受化器悉充满　　佛故处此菩提树</p>
  <p class="l-js-7c">一切佛刹微尘等　　尔所佛坐一毛孔</p>
  <p class="l-js-7c">皆有无量菩萨众　　各为具说普贤行</p>
  <p class="l-js-7c">无量刹海处一毛　　悉坐菩提莲华座</p>
  <p class="l-js-7c">遍满一切诸法界　　一切毛孔自在现</p>
  <p>尔时师子焰光奋迅音菩萨。以偈颂曰。</p>
  <p class="l-js-5c">卢舍那如来　　转清净法轮</p>
  <p class="l-js-5c">一切法方便　　如来云普覆</p>
  <p class="l-js-5c">十方国土中　　一切世界海</p>
  <p class="l-js-5c">佛愿力自在　　普现转法轮</p>
  <p class="l-js-5c">一切佛土中　　无量大众海</p>
  <p class="l-js-5c">言号各不同　　而转净法轮</p>
  <p class="l-js-7c">卢舍那佛神力故　　一切刹中转法轮</p>
  <p class="l-js-7c">普贤菩萨愿音声　　遍满一切世界海</p>
  <p class="l-js-7c">法身充满一切刹　　普雨一切诸法雨</p>
  <p class="l-js-7c">法相不生亦不灭　　悉照一切诸世间</p>
  <p class="l-js-7c">无量无数亿劫中　　一切佛刹微尘道</p>
  <p class="l-js-7c">卢舍那佛妙音声　　具足演说本所行</p>
  <p class="l-js-7c">一切佛刹微尘数　　大光明网照十方</p>
  <p class="l-js-7c">一一光中有诸佛　　以无上道化众生</p>
  <p class="l-js-7c">法身坚固不可坏　　充满一切诸法界</p>
  <p class="l-js-7c">普能示现诸色身　　随应化导诸群生</p>
  <p class="l-js-7c">三世无量诸佛刹　　其中一切诸导师</p>
  <p class="l-js-7c">一切音声及名字　　普见诸佛力自在</p>
  <p class="l-js-7c">过去未来及现在　　如是一切诸导师</p>
  <p class="l-js-7c">彼圣能令一切闻　　不可思议正法轮</p>
  <p>如此四天下道场上见佛神力一切菩萨大众云集。一切世界海中亦复如是。</p>
  <p>尔时普贤菩萨。于如来前。坐莲华藏师子之座。即入一切如来净藏三昧正受。普照一切法界诸如来身无所障碍。离垢满足犹如虚空。普贤菩萨。于此世界三昧正受。尽法界虚空界等一切佛刹亦复如是。普贤菩萨。入是三昧已。十方世界海诸佛悉现。彼诸如来各各赞言。善哉善哉。善男子。汝乃能入此三昧正受。是皆卢舍那佛本愿力故。又汝于诸佛所清净行愿力故。所谓转一切诸佛法轮故。开一切如来智慧海故。尽度一切诸法方便及十方海悉无余故。除一切众生烦恼得清净故。能到一切诸佛国土无障碍故。入一切诸佛境界无碍故。一切诸佛普门功德满足故。入一切法方便深乐一切智故。方便观察一切世间法故。知一切众生诸根海故。</p>
  <p>尔时一切诸佛。与普贤菩萨入一切智力。与入无量无边法界智。与能诣三世诸佛所智。与一切世界海成坏智。与入无量众生界智。与佛甚深法门智。与一切不坏三昧住智。与入一切菩萨诸根海智。与一切众生语言海转法轮辞辩智。与一身遍满一切世界智。与一切诸佛音声智。何以故。以得此三昧法故。</p>
  <p>尔时十方诸佛各申右手。摩普贤菩萨顶。尔时一切菩萨。见十方诸佛各申右手摩普贤菩萨顶已。彼诸菩萨。一心恭敬观察普贤菩萨。即时同声以偈颂曰。</p>
  <p class="l-js-7c">于诸佛所修善法　　满足一切大愿力</p>
  <p class="l-js-7c">出生清净妙法身　　如实平等同虚空</p>
  <p class="l-js-7c">一切诸佛国土中　　普贤菩萨常依住</p>
  <p class="l-js-7c">十方世界无不见　　无量功德智慧海</p>
  <p class="l-js-7c">悉见十方一切佛　　清净身行功德海</p>
  <p class="l-js-7c">能于一一微尘道　　普皆示现一切刹</p>
  <p class="l-js-7c">一切十方佛世界　　无量微尘诸劫数</p>
  <p class="l-js-7c">常见普贤真佛子　　无量三昧方便行</p>
  <p class="l-js-7c">法身充满诸法界　　一切十方佛国土</p>
  <p class="l-js-7c">遍游一切众生海　　安住深妙清净法</p>
  <p class="l-js-7c">永度无量诸法界　　离众烦恼不可坏</p>
  <p class="l-js-7c">其身周遍满虚空　　广说无量诸佛法</p>
  <p class="l-js-7c">一切功德海中生　　普放光明如大云</p>
  <p class="l-js-7c">坚固众生清净行　　微妙音说佛境界</p>
  <p class="l-js-7c">无量无数大劫中　　修习普贤甚深行</p>
  <p class="l-js-7c">无量无边诸法云　　雷震演说胜法界</p>
  <p class="l-js-7c">一切佛土如实性　　十力修集净庄严</p>
  <p class="l-js-7c">普入一切众生海　　如应为说清净法</p>
  <p class="l-js-7c">无量无边大众海　　一心恭敬观普贤</p>
  <p class="l-js-7c">无量深广智慧海　　愿转清净妙法轮</p>
  <p>尔时普贤菩萨。承佛神力。观察一切诸世界海。一切众生海。法界业海。一切众生欲乐诸根海。一切三世诸佛海已。普告菩萨大众海言。佛子。诸佛一切世界海成败清净智。不可思议一切众生界起智。观察法界智。一切如来自在智。清净愿转法轮智。力无所畏不共法智。光明赞叹音声智。三种教化众生智。无量三昧法门不坏智。如来种种自在智。如是等一切皆不可思议。我当承佛神力具足演说。欲令一切众生入佛智海。</p>
  <p>尔时普贤菩萨。从彼三昧起。从世界微尘等三昧起。念念中不坏方便智一切三世三昧起。时彼一切诸菩萨众。一一皆得世界尘数诸三昧。世界尘数方便法海。方便辩海。诸行愿海。如此会菩萨所得功德。一切世界海。一切如来众海。诸菩萨众所得功德亦复如是。是时一切世界六种震动。一切众生安隐悦乐。一切众宝种种庄严。一切如来大众海中。雨十种宝王云。所谓胜金色幢宝王云。佛光明照宝王云。金莲华宝王云。菩萨辩才光明宝王云。一切妙音众宝王云。庄严佛土道场宝王云。一切菩萨无量功德光明轮妙音宝王云。一切如来毛孔及诸光明。以偈颂曰。</p>
  <p>普贤悉在　　一切佛刹　　坐宝莲华</p>
  <p>师子座上　　如是示现　　遍一切界</p>
  <p>普入无量　　无边诸行　　悉能示现</p>
  <p>无量种身　　变化充满　　十方世界</p>
  <p>妙音和雅　　说法无碍　　一切三昧</p>
  <p>方便自在　　一切佛土　　诸如来所</p>
  <p>一切三昧　　皆得自在　　悉能了知</p>
  <p>最胜境界　　示现普贤　　无量自在</p>
  <p>如一切土　　诸如来前　　一切刹尘</p>
  <p>诸世界中　　普贤自在　　亦复如是</p>
  <p>尽卢舍那　　本愿底故　　普贤身相</p>
  <p>犹如虚空　　依于如如　　不依佛国</p>
  <p>现身无量　　普应众生　　随群萌类</p>
  <p>为现化故　　一切世界　　无量佛土</p>
  <p>悉能示现　　入诸法门　　普贤菩萨</p>
  <p>具足净愿　　如是等比　　无量自在</p>
  <p>一切众海　　无量无边　　各于佛土</p>
  <p>示现清净　　如是一切　　身中悉现</p>
  <p>随其起灭　　一念悉知</p>
  <p>尔时普贤菩萨。欲令大众重欢喜故。以偈颂曰。</p>
  <p class="l-js-7c">诸佛深智功德海　　充满无量无边刹</p>
  <p class="l-js-7c">方便随众所应见　　卢舍那佛转法轮</p>
  <p class="l-js-7c">不可思议佛刹海　　于无量劫令清净</p>
  <p class="l-js-7c">最胜导师照一切　　悉能调伏众生海</p>
  <p class="l-js-7c">众生大海难可测　　诸佛境界不思议</p>
  <p class="l-js-7c">众生乐恶著诸有　　不能了知无上道</p>
  <p class="l-js-7c">功德法海长养心　　常能亲近善知识</p>
  <p class="l-js-7c">恒为诸佛所护念　　是等能度得上智</p>
  <p class="l-js-7c">离诸谄曲心清净　　广大慈悲无边际</p>
  <p class="l-js-7c">深心净信无厌足　　彼闻是法喜无量</p>
  <p class="l-js-7c">普贤菩萨诸地愿　　安谛善住能顺行</p>
  <p class="l-js-7c">游心法界如虚空　　是人乃知佛境界</p>
  <p class="l-js-7c">一切菩萨得善利　　能见自在最胜尊</p>
  <p class="l-js-7c">非余境界之所知　　普贤方便皆得入</p>
  <p class="l-js-7c">无量无边诸众生　　一切如来所护念</p>
  <p class="l-js-7c">于一切处转法轮　　卢舍那佛境界力</p>
  <p class="l-js-7c">一切刹土及诸佛　　在我身内无所碍</p>
  <p class="l-js-7c">我于一切毛孔中　　现佛境界谛观察</p>
  <p class="l-js-7c">普贤菩萨所愿行　　无量无边悉具足</p>
  <p class="l-js-7c">普眼境界清净身　　我今演说仁谛听</p>
  <p>尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰。</p>
  <p>佛智境界　　不可思议　　自在善住</p>
  <p>悉皆如是　　无量无边　　诸世界海</p>
  <p>卢舍那佛　　悉能严净　　如应化度</p>
  <p>一切菩萨　　无量愿海　　皆悉清净</p>
  <p>十方佛土　　一切众生　　以不思议</p>
  <p>而觉悟之　　一切菩萨　　无量自在</p>
  <p>度一切智　　方便法门　　出生一切</p>
  <p>无量愿海　　起诸世界　　犹如虚空</p>
  <p>普行一切　　菩萨善行　　入佛境界</p>
  <p>无量无边　　悉能严净　　十方佛刹</p>
  <p>一一佛土　　无量劫行　　众生心境</p>
  <p>不可思议　　业能悉起　　一切刹海</p>
  <p>众生垢秽　　国不清净　　行业无量</p>
  <p>世界不同　　诸佛刹海　　净庄严藏</p>
  <p>离垢杂宝　　以为校饰　　长养无垢</p>
  <p>弘誓愿海　　佛子能净　　无数国土</p>
  <p>若有菩萨　　修普贤行　　常能履行</p>
  <p>清净法界　　当知是等　　功德如佛</p>
  <p>能出无量　　如来刹海　　于一念中</p>
  <p>悉遍十方　　能现一切　　菩萨所行</p>
  <p>甚深清净　　犹如虚空　　等空界者</p>
  <p>自在如是　　一切道场　　诸如来前</p>
  <p>坐宝莲华　　现众妙色　　于其身内</p>
  <p>容一切刹　　又一念中　　示现三世</p>
  <p>入巧方便　　起诸刹海　　于三世国</p>
  <p>示现成佛　　卢舍那佛　　此土清净</p>
  <p>众宝成就　　无有边际</p>
  <p>尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰。</p>
  <p class="l-js-7c">无量无边佛刹海　　离垢妙宝以庄严</p>
  <p class="l-js-7c">摩尼宝王清净照　　最胜威神靡不见</p>
  <p class="l-js-7c">清净刹海住虚空　　宝王妙藏光普照</p>
  <p class="l-js-7c">畅发无量微妙音　　宣扬佛道靡不欣</p>
  <p class="l-js-7c">种种华光善喜乐　　如意宝珠为庄严</p>
  <p class="l-js-7c">无量光网弥覆上　　种种香云遍充满</p>
  <p class="l-js-7c">无量无边妙莲华　　青琉璃宝以为台</p>
  <p class="l-js-7c">清净国土甚奇妙　　一切诸佛庄严故</p>
  <p class="l-js-7c">或有诸佛清净土　　以佛威神得安住</p>
  <p class="l-js-7c">见离垢净众妙宝　　无量菩萨悉充满</p>
  <p class="l-js-7c">或有诸佛清净土　　金刚力士掌中住</p>
  <p class="l-js-7c">十力世雄卢舍那　　常为一切转法轮</p>
  <p class="l-js-7c">或依宝树平正住　　依香焰云亦如是</p>
  <p class="l-js-7c">有依水轮住坚固　　或依金刚海座住</p>
  <p class="l-js-7c">有住金刚胜妙幢　　种种宝华弥覆上</p>
  <p class="l-js-7c">无量自在一切处　　卢舍那佛令众见</p>
  <p class="l-js-7c">众杂异色长光明　　普流一切佛世界</p>
  <p class="l-js-7c">悉见种种庄严藏　　离垢微妙甚清净</p>
  <p class="l-js-7c">彼以一切愿海力　　无量种种所依住</p>
  <p class="l-js-7c">诸如来云悉充满　　常依清净虚空住</p>
  <p class="l-js-7c">或有佛刹处上方　　依净菩萨天冠住</p>
  <p class="l-js-7c">彼现无量佛自在　　佛子妙音净业化</p>
  <p class="l-js-7c">诸法界等佛国土　　譬如电光亦如幻</p>
  <p class="l-js-7c">绀琉璃宝广清净　　悉从离垢净业起</p>
  <p class="l-js-7c">普现种种庄严藏　　依止虚空静安住</p>
  <p class="l-js-7c">行业境界不可议　　佛令众生普得见</p>
  <p class="l-js-7c">一切尘等诸佛刹　　普贤菩萨一念起</p>
  <p class="l-js-7c">无量劫行化众生　　充满法界现自在</p>
  <p class="l-js-5c">一一微尘中　　佛国海安住</p>
  <p class="l-js-5c">佛云遍护念　　弥纶覆一切</p>
  <p class="l-js-5c">于一微尘中　　佛现自在力</p>
  <p class="l-js-5c">一切微尘中　　神变亦如是</p>
  <p class="l-js-5c">诸佛及神力　　卢舍那示现</p>
  <p>尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰。</p>
  <p class="l-js-5c">刹海无有量　　殊形异庄严</p>
  <p class="l-js-5c">十方世界海　　见诸杂种相</p>
  <p class="l-js-5c">或圆或四方　　或复非方圆</p>
  <p class="l-js-5c">三维及八隅　　状若摩尼宝</p>
  <p class="l-js-5c">一切诸业海　　种种别异故</p>
  <p class="l-js-5c">有如金刚掌　　庄严坦平正</p>
  <p>炼真金色　　清净妙形　　入于无量</p>
  <p>正法之门　　诸佛刹海　　种种之藏</p>
  <p>犹如大云　　悬处虚空　　彼宝轮地</p>
  <p>妙净分明　　卢舍那佛　　光明悉照</p>
  <p>诸佛国土　　起由心业　　无量种形</p>
  <p>而以庄严　　彼国一切　　各各自在</p>
  <p>如来刹海　　现无量相　　或有净秽</p>
  <p>苦乐不同　。</p>
  <p>法常流转　　变现如是　　一切业海</p>
  <p>不可思议　　一毛孔中　　无量佛刹</p>
  <p>庄严清净　　旷然安住　　彼一切处</p>
  <p>卢舍那佛　　于众海中　　演说正法</p>
  <p>于一尘内　　微细国土　　一切尘等</p>
  <p>悉于中住　　一切世界　　有种种形</p>
  <p>悉于其中　　转尊法轮　　是弘誓愿</p>
  <p>自在之力　　一一尘中　　现一切刹</p>
  <p>譬如幻化　　亦如虚空　　诸心业力</p>
  <p>之所庄严　　一一尘中　　众生数等</p>
  <p>诸化佛云　　神力自在　　于微尘中</p>
  <p>善住佛刹　　卢舍那佛　　现法如是</p>
  <p>尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰。</p>
  <p class="l-js-5c">或有世界海　　众宝所合成</p>
  <p class="l-js-5c">坚固不可坏　　安住宝莲华</p>
  <p class="l-js-5c">或胜光明起　　清净晖焰照</p>
  <p class="l-js-5c">众妙庄严刹　　依止虚空住</p>
  <p class="l-js-5c">或有光明刹　　依止光明住</p>
  <p class="l-js-5c">光明云庄严　　诸菩萨宫殿</p>
  <p class="l-js-5c">或有佛刹海　　犹如电光住</p>
  <p class="l-js-5c">言取不可得　　斯由愿力起</p>
  <p class="l-js-5c">或有摩尼宝　　日光明藏照</p>
  <p class="l-js-5c">贯真珠轮地　　菩萨悉充满</p>
  <p class="l-js-5c">或有宝焰刹　　光明云荫覆</p>
  <p class="l-js-5c">一切宝庄严　　悉皆有变化</p>
  <p class="l-js-5c">或有众相体　　微妙相庄严</p>
  <p class="l-js-5c">间错杂宝冠　　一切佛所化</p>
  <p class="l-js-5c">心海业所起　　国土随乐住</p>
  <p class="l-js-5c">谕如幻无方　　皆从妄想生</p>
  <p class="l-js-5c">如来身光明　　摩尼刹安住</p>
  <p class="l-js-5c">正觉云弥覆　　一切佛自在</p>
  <p class="l-js-5c">或普贤菩萨　　化现佛刹海</p>
  <p class="l-js-5c">一切宝校饰　　愿力所庄严</p>
  <p>尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰。</p>
  <p class="l-js-7c">如世界海微尘等　　不可思议业果报</p>
  <p class="l-js-7c">一切十方世界海　　种种严净广无边</p>
  <p class="l-js-7c">无量净色普庄严　　上妙功德常充满</p>
  <p class="l-js-7c">杂光明云出梵音　　闻于一切诸佛刹</p>
  <p class="l-js-7c">菩萨无量功德海　　妙声遍满一切刹</p>
  <p class="l-js-7c">诸誓愿云具庄严　　声震十方世界海</p>
  <p class="l-js-7c">众生业海广无际　　净庄严云出妙音</p>
  <p class="l-js-7c">业报如宝随应变　　诸佛力故悉周满</p>
  <p class="l-js-7c">一切三世诸如来　　自在普现无量刹</p>
  <p class="l-js-7c">一一境界一切佛　　庄严刹海皆悉见</p>
  <p class="l-js-7c">过去未来现在劫　　一切十方诸世界</p>
  <p class="l-js-7c">于无量劫净庄严　　一一佛刹皆悉见</p>
  <p class="l-js-7c">一切境界诸佛云　　数等众生满十方</p>
  <p class="l-js-7c">佛自在行令众知　　是谓如来庄严刹</p>
  <p class="l-js-7c">众香焰流及华流　　一切众宝摩尼流</p>
  <p class="l-js-7c">种种众妙庄严云　　皆悉校饰诸佛刹</p>
  <p class="l-js-7c">十方世界诸道场　　一切众具妙庄严</p>
  <p class="l-js-7c">靡不睹见此刹海　　犹如空中电光现</p>
  <p class="l-js-7c">普贤菩萨佛子等　　悉能庄严诸佛刹</p>
  <p class="l-js-7c">众生等劫净行海　　于此世界悉显现</p>
  <p>尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰。</p>
  <p class="l-js-7c">一切佛刹诸庄严　　无数愿海方便生</p>
  <p class="l-js-7c">一切佛刹清净色　　无量行海所修集</p>
  <p class="l-js-7c">久远亲近善知识　　一切净妙诸业行</p>
  <p class="l-js-7c">慈悲普流润众生　　是故清净佛刹海</p>
  <p class="l-js-7c">一切法门三昧地　　一切佛所净德海</p>
  <p class="l-js-7c">禅门方便清净地　　是故严净佛刹海</p>
  <p class="l-js-7c">能起无量清净心　　信佛坚固不可坏</p>
  <p class="l-js-7c">以忍方便净无垢　　庄严刹海微妙色</p>
  <p class="l-js-7c">兴功德云满虚空　　利益一切修净行</p>
  <p class="l-js-7c">众生普获无量德　　是故严净佛刹海</p>
  <p class="l-js-7c">刹海方便等无量　　悉净诸度无有余</p>
  <p class="l-js-7c">修无尽愿波罗蜜　　是故严净佛刹海</p>
  <p class="l-js-7c">幻化行起无有量　　一切诸法广清净</p>
  <p class="l-js-7c">种种方便净众生　　起是可乐佛刹海</p>
  <p class="l-js-7c">方便严净一切地　　具足诸佛功德海</p>
  <p class="l-js-7c">令诸众生竭苦源　　是故严净佛刹海</p>
  <p class="l-js-7c">修净力海无与等　　能净一切众生根</p>
  <p class="l-js-7c">恭敬供养无量佛　　是故严净佛刹海</p>
  <p>尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰。</p>
  <p class="l-js-7c">佛以无量方便门　　能起一切佛刹海</p>
  <p class="l-js-7c">随顺众生所欲乐　　诸佛法王出兴世</p>
  <p class="l-js-7c">如来法身不思议　　无色无相无伦匹</p>
  <p class="l-js-7c">示现色身为众生　　十方受化靡不见</p>
  <p class="l-js-7c">或为众生现短命　　或现长寿无量劫</p>
  <p class="l-js-7c">法身多门现十方　　常为世间良福田</p>
  <p class="l-js-7c">或有能令不思议　　十方刹海悉清净</p>
  <p class="l-js-7c">或有能净一刹土　　是彼方便愿所立</p>
  <p class="l-js-7c">或说不可思议乘　　佛普示现随所乐</p>
  <p class="l-js-7c">或有如来说一乘　　是佛方便无有量</p>
  <p class="l-js-7c">自然无师得正觉　　或有济度少众生</p>
  <p class="l-js-7c">或有能于一念中　　化度无量众生海</p>
  <p class="l-js-7c">或有于一毛孔中　　化佛云出不思议</p>
  <p class="l-js-7c">充满一切十方界　　无量方便化众生</p>
  <p class="l-js-7c">或佛音声震十方　　随诸众生所欲乐</p>
  <p class="l-js-7c">无量亿劫不断绝　　度众生海无有边</p>
  <p class="l-js-7c">或有无量庄严刹　　清净大众围绕坐</p>
  <p class="l-js-7c">充满一切世界海　　佛遍处众如空云</p>
  <p class="l-js-7c">是佛方便不思议　　慈海充满遍一切</p>
  <p class="l-js-7c">入诸庄严方便门　　悉现一切众生前</p>
  <p>尔时普贤菩萨。告诸菩萨言。佛子当知。世界海。有世界海微尘等劫住。所谓佛刹海。或住不可数劫。或住可数劫。有如是等世界海微尘数劫住。</p>
</body></html>