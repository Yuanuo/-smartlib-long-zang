<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第三十</title>
</head>
<body>
  <h1 class="head">大方广佛华严经卷第三十</h1>
  <h2>十忍品第二十四之二</h2>
  <p class="l-js-5c">譬如世有人　　闻有宝藏处</p>
  <p class="l-js-5c">闻已大欢喜　　宝藏可得故</p>
  <p class="l-js-5c">如是大智慧　　菩萨真佛子</p>
  <p class="l-js-5c">佛深寂灭法　　闻已大欢喜</p>
  <p class="l-js-5c">闻彼深法已　　其心不恐怖</p>
  <p class="l-js-5c">亦不生惊畏　　不退亦不没</p>
  <p class="l-js-5c">菩萨向菩提　　闻此寂灭音</p>
  <p class="l-js-5c">堪忍寂灭法　　于彼不生疑</p>
  <p class="l-js-5c">我作一切智　　天人尊导师</p>
  <p class="l-js-5c">以闻甚深法　　其心堪忍故</p>
  <p class="l-js-5c">彼闻寂灭音　　踊跃大欢喜</p>
  <p class="l-js-5c">一心乐专求　　一切诸佛法</p>
  <p class="l-js-5c">修习调伏心　　正直求菩提</p>
  <p class="l-js-5c">长养诸善根　　而不坏法性</p>
  <p class="l-js-5c">堪忍寂灭法　　随顺彼音声</p>
  <p class="l-js-5c">修习菩萨行　　安住音声忍</p>
  <p class="l-js-5c">转求胜妙道　　出生诸善法</p>
  <p class="l-js-5c">精进不退转　　究竟成菩提</p>
  <p class="l-js-5c">闻此妙音声　　菩提心清净</p>
  <p class="l-js-5c">得勇健善根　　令诸佛欢喜</p>
  <p class="l-js-5c">譬如功德人　　获大珍宝藏</p>
  <p class="l-js-5c">随顺身所宜　　造诸庄严具</p>
  <p class="l-js-5c">慧者亦如是　　闻此深法义</p>
  <p class="l-js-5c">增广智慧海　　随顺求诸法</p>
  <p class="l-js-5c">决定随顺法　　分别无所有</p>
  <p class="l-js-5c">随顺于真如　　得彼真实法</p>
  <p class="l-js-5c">得净自在心　　明彻大欢喜</p>
  <p class="l-js-5c">解了一切法　　悉从众缘起</p>
  <p class="l-js-5c">修习平等法　　分别性非性</p>
  <p class="l-js-5c">不坏佛法藏　　正觉一切法</p>
  <p class="l-js-5c">正直心坚固　　庄严净菩提</p>
  <p class="l-js-5c">不动如须弥　　一向求佛道</p>
  <p class="l-js-5c">修习深三昧　　精进不懈怠</p>
  <p class="l-js-5c">无量劫修行　　未曾有退失</p>
  <p class="l-js-5c">最胜甚深海　　究竟到彼岸</p>
  <p class="l-js-5c">尽诸法原底　　远离众恐怖</p>
  <p class="l-js-5c">等心观诸法　　如无等所说</p>
  <p class="l-js-5c">成就随顺忍　　平等智满足</p>
  <p class="l-js-5c">具足顺忍门　　顺佛之所说</p>
  <p class="l-js-5c">随顺真实智　　不分别法相</p>
  <p class="l-js-5c">三十三天中　　彼诸天子等</p>
  <p class="l-js-5c">共一宝器食　　所食各不同</p>
  <p class="l-js-5c">诸天种种食　　不从十方来</p>
  <p class="l-js-5c">随彼所修业　　自然食在器</p>
  <p class="l-js-5c">菩萨亦如是　　观察一切法</p>
  <p class="l-js-5c">悉从因缘起　　不生亦不灭</p>
  <p class="l-js-5c">若法不生灭　　是法不可尽</p>
  <p class="l-js-5c">了达其成败　　清净不可坏</p>
  <p class="l-js-5c">实际不可坏　　悉寂灭如如</p>
  <p class="l-js-5c">金刚愿饶益　　具佛无碍智</p>
  <p class="l-js-5c">专念寂灭法　　其心未曾离</p>
  <p class="l-js-5c">随顺世间行　　长养大悲愿</p>
  <p class="l-js-5c">具足诸愿力　　不著于世间</p>
  <p class="l-js-5c">成就甚深智　　随顺广说法</p>
  <p class="l-js-5c">是名无生忍　　解诸法无尽</p>
  <p class="l-js-5c">了达悉如如　　法界无所起</p>
  <p class="l-js-5c">菩萨住此忍　　一切十方界</p>
  <p class="l-js-5c">现在无量佛　　皆悉授彼记</p>
  <p class="l-js-5c">乐观寂灭法　　出生诸善根</p>
  <p class="l-js-5c">一念达三世　　调伏净众生</p>
  <p class="l-js-5c">观察诸世间　　解了悉如幻</p>
  <p class="l-js-5c">寂灭无所有　　于彼无染著</p>
  <p class="l-js-5c">诸色从心造　　示现犹如幻</p>
  <p class="l-js-5c">虚空非真实　　一切有如幻</p>
  <p class="l-js-5c">譬如工幻师　　四衢现众像</p>
  <p class="l-js-5c">众生见欢喜　　而实无所有</p>
  <p class="l-js-5c">世间亦如是　　一切皆如幻</p>
  <p class="l-js-5c">有无等诸法　　了知悉虚妄</p>
  <p class="l-js-5c">度脱一切众　　解了悉如幻</p>
  <p class="l-js-5c">善能平等知　　众生幻无异</p>
  <p class="l-js-5c">众生诸佛刹　　三世一切法</p>
  <p class="l-js-5c">无量诸世间　　悉了义如幻</p>
  <p class="l-js-5c">譬如工幻师　　示现种种形</p>
  <p class="l-js-5c">男女象马牛　　园林华果等</p>
  <p class="l-js-5c">幻无所染著　　亦无有住处</p>
  <p class="l-js-5c">幻法无真实　　所现悉虚妄</p>
  <p class="l-js-5c">佛子亦如是　　观察诸世间</p>
  <p class="l-js-5c">有无一切法　　了达悉如幻</p>
  <p class="l-js-5c">众生诸佛刹　　种种业所造</p>
  <p class="l-js-5c">觉悟如幻际　　于彼无所著</p>
  <p class="l-js-5c">菩萨摩诃萨　　常乐寂静法</p>
  <p class="l-js-5c">深入真实地　　究竟住法界</p>
  <p class="l-js-5c">随顺向正法　　最胜法化生</p>
  <p class="l-js-5c">善解一切想　　缠网群生类</p>
  <p class="l-js-5c">想如热时焰　　令众生颠倒</p>
  <p class="l-js-5c">菩萨善知想　　能离一切倒</p>
  <p class="l-js-5c">世间各别异　　形类悉不同</p>
  <p class="l-js-5c">佛子善明达　　了相非真相</p>
  <p class="l-js-5c">十方诸群生　　悉为想网覆</p>
  <p class="l-js-5c">菩萨慧眼净　　善见世间想</p>
  <p class="l-js-5c">世间犹如焰　　妄想取世间</p>
  <p class="l-js-5c">能断世间想　　则离三种倒</p>
  <p class="l-js-5c">譬如热时焰　　众生于远见</p>
  <p class="l-js-5c">妄想谓为水　　其实非真水</p>
  <p class="l-js-5c">众生亦如是　　虚妄取世间</p>
  <p class="l-js-5c">想如热时焰　　无碍心境界</p>
  <p class="l-js-5c">分别一切想　　成就无碍智</p>
  <p class="l-js-5c">想缚群生类　　勇健能解脱</p>
  <p class="l-js-5c">远离放逸慢　　除灭世间想</p>
  <p class="l-js-5c">究竟尽无尽　　无尽者方便</p>
  <p class="l-js-5c">彼能解世间　　一切法如梦</p>
  <p class="l-js-5c">梦性无方处　　世间亦如是</p>
  <p class="l-js-5c">解法离虚妄　　寂灭心无异</p>
  <p class="l-js-5c">明了世间行　　三世皆如梦</p>
  <p class="l-js-5c">梦非生死法　　非有亦非无</p>
  <p class="l-js-5c">三有悉如梦　　寂灭心无缚</p>
  <p class="l-js-5c">解世如梦性　　不依于世间</p>
  <p class="l-js-5c">观世间寂灭　　不染著诸趣</p>
  <p class="l-js-5c">明见一切世　　不起虚妄倒</p>
  <p class="l-js-5c">善解法如梦　　逮得如梦忍</p>
  <p class="l-js-5c">众生于梦见　　种种诸异相</p>
  <p class="l-js-5c">悉知从心造　　而实无所有</p>
  <p class="l-js-5c">智月如是见　　众生皆如梦</p>
  <p class="l-js-5c">晓了如梦已　　离一切虚妄</p>
  <p class="l-js-5c">菩萨方便解　　一切法如梦</p>
  <p class="l-js-5c">梦性无真实　　非一亦非异</p>
  <p class="l-js-5c">众生一切法　　佛刹诸行业</p>
  <p class="l-js-5c">菩萨悉明了　　一切皆如梦</p>
  <p class="l-js-5c">随一切垢净　　悉能如实知</p>
  <p class="l-js-5c">解知世如梦　　不取虚妄相</p>
  <p class="l-js-5c">菩萨所行行　　一切诸妙愿</p>
  <p class="l-js-5c">明解悉如梦　　于彼无所著</p>
  <p class="l-js-5c">决定解诸法　　及一切世间</p>
  <p class="l-js-5c">菩萨能善知　　其性皆如梦</p>
  <p class="l-js-5c">世间生灭法　　众生去来相</p>
  <p class="l-js-5c">解了净如梦　　其性无忘失</p>
  <p class="l-js-5c">随顺如梦行　　亦不坏世间</p>
  <p class="l-js-5c">了达诸威仪　　如修短无实</p>
  <p class="l-js-5c">是名如梦忍　　解了一切法</p>
  <p class="l-js-5c">成就无碍智　　度脱一切众</p>
  <p class="l-js-5c">菩萨摩诃萨　　广行无量行</p>
  <p class="l-js-5c">出生于一切　　正觉平等法</p>
  <p class="l-js-5c">种种诸方便　　解法真实相</p>
  <p class="l-js-5c">诸法无去来　　于彼心无著</p>
  <p class="l-js-5c">一切众生类　　无量诸音声</p>
  <p class="l-js-5c">菩萨深觉悟　　了之悉如响</p>
  <p class="l-js-5c">菩萨知音声　　非是内外法</p>
  <p class="l-js-5c">谛了诸音声　　一切皆如响</p>
  <p class="l-js-5c">一切诸音声　　皆悉是虚妄</p>
  <p class="l-js-5c">菩萨知非实　　于彼无所著</p>
  <p class="l-js-5c">菩萨悉睹见　　十方一切佛</p>
  <p class="l-js-5c">又闻彼如来　　梵音演说法</p>
  <p class="l-js-5c">彼诸大导师　　广说修多罗</p>
  <p class="l-js-5c">菩萨闻法音　　其心无所著</p>
  <p class="l-js-5c">所闻声如响　　悉无所从来</p>
  <p class="l-js-5c">分别一切音　　善解无坏法</p>
  <p class="l-js-5c">分别诸音声　　善解一切法</p>
  <p class="l-js-5c">解声非是声　　出无量净音</p>
  <p class="l-js-5c">观察一切法　　皆悉离音声</p>
  <p class="l-js-5c">种种语言际　　悉能善了知</p>
  <p class="l-js-5c">菩萨于众生　　了之悉如响</p>
  <p class="l-js-5c">如是能深解　　一切诸众生</p>
  <p class="l-js-5c">菩萨善随顺　　明达语言道</p>
  <p class="l-js-5c">解了一切世　　种种诸音声</p>
  <p class="l-js-5c">了知音声性　　常乐寂静地</p>
  <p class="l-js-5c">明解诸世间　　一切悉如响</p>
  <p class="l-js-5c">犹如语言道　　宣明种种法</p>
  <p class="l-js-5c">众生乐染著　　虚妄之音声</p>
  <p class="l-js-5c">如彼音声相　　世间亦如是</p>
  <p class="l-js-5c">众生相亦然　　真佛子明觉</p>
  <p class="l-js-5c">如此真实相　　明智之忍力</p>
  <p class="l-js-5c">令音净微妙　　解世皆寂灭</p>
  <p class="l-js-5c">彼于三世中　　了达语言道</p>
  <p class="l-js-5c">不取虚妄声　　其心无所著</p>
  <p class="l-js-7c">寂静定意为世间　　一向专求佛菩提</p>
  <p class="l-js-7c">未曾虚妄取世间　　心常欣乐寂灭法</p>
  <p class="l-js-7c">观察世间无有余　　皆悉寂灭无自性</p>
  <p class="l-js-7c">专求菩提为众生　　具足智力大慈悲</p>
  <p class="l-js-7c">不受一切世间生　　亦不解脱于世间</p>
  <p class="l-js-7c">一切世间无所依　　亦复不离依世间</p>
  <p class="l-js-7c">解知众生诸法性　　于彼法性不染著</p>
  <p class="l-js-7c">于诸众生无所依　　清净解脱而无缚</p>
  <p class="l-js-7c">于一切趣知实性　　世间生死流转法</p>
  <p class="l-js-7c">菩萨解法无有二　　于不二法无所著</p>
  <p class="l-js-7c">其心不住诸世间　　又亦不离于世间</p>
  <p class="l-js-7c">所行不在世间外　　了知诸法真实相</p>
  <p class="l-js-7c">譬如水中电光色　　彼色非内亦非外</p>
  <p class="l-js-7c">菩萨饶益众生故　　演说世间无真实</p>
  <p class="l-js-7c">众生无缚无解脱　　一切世间不可说</p>
  <p class="l-js-7c">世间非内亦非外　　如彼水中电光像</p>
  <p class="l-js-7c">如是清净离垢心　　随顺甚深微妙行</p>
  <p class="l-js-7c">具足智慧法灯明　　成满诸愿不退转</p>
  <p class="l-js-7c">智慧成就不可量　　常能饶益一切众</p>
  <p class="l-js-7c">安立众生无畏法　　除灭一切诸障碍</p>
  <p class="l-js-5c">修习甚深法　　饶益一切众</p>
  <p class="l-js-5c">此忍增妙智　　具足菩萨行</p>
  <p class="l-js-5c">深入寂灭法　　谛了悉如化</p>
  <p class="l-js-5c">示现无量行　　而实无所行</p>
  <p class="l-js-5c">胜地修菩提　　随顺如化行</p>
  <p class="l-js-5c">如化常寂灭　　菩萨行亦然</p>
  <p class="l-js-5c">了知众生类　　及无量行业</p>
  <p class="l-js-5c">平等悉如化　　解脱亦如是</p>
  <p class="l-js-5c">明解三世佛　　一切悉如化</p>
  <p class="l-js-5c">无量本行愿　　化成诸导师</p>
  <p class="l-js-5c">大慈悲弥广　　化众生清净</p>
  <p class="l-js-5c">清净即是化　　化力持应现</p>
  <p class="l-js-5c">世间悉虚妄　　菩萨解如化</p>
  <p class="l-js-5c">化性诸世间　　种种业庄严</p>
  <p class="l-js-5c">变化藏严饰　　究竟菩萨行</p>
  <p class="l-js-5c">随世诸行业　　种种杂无量</p>
  <p class="l-js-5c">化是虚妄法　　出生化虚妄</p>
  <p class="l-js-5c">菩萨所行法　　皆悉离虚妄</p>
  <p class="l-js-5c">化智海决定　　化印印世间</p>
  <p class="l-js-5c">化非生灭法　　智慧亦如是</p>
  <p class="l-js-5c">第十忍明观　　清净如虚空</p>
  <p class="l-js-5c">虚空众生法　　等观无别异</p>
  <p class="l-js-5c">智满如虚空　　除灭诸障碍</p>
  <p class="l-js-5c">虚空性无杂　　世间亦如是</p>
  <p class="l-js-5c">成就空忍力　　如空不可尽</p>
  <p class="l-js-5c">境界如虚空　　不取虚妄相</p>
  <p class="l-js-5c">虚空无自性　　虚空不可断</p>
  <p class="l-js-5c">虚空无种种　　智力亦如是</p>
  <p class="l-js-5c">譬如虚空性　　无有初中后</p>
  <p class="l-js-5c">虚空无异性　　智慧亦如是</p>
  <p class="l-js-5c">如是正观法　　皆悉如虚空</p>
  <p class="l-js-5c">无生亦无灭　　平等观诸法</p>
  <p class="l-js-5c">安住虚空法　　广为十方说</p>
  <p class="l-js-5c">虚空方便忍　　调伏一切魔</p>
  <p class="l-js-5c">虚空无自性　　世间亦如是</p>
  <p class="l-js-5c">有性无性法　　平等如虚空</p>
  <p class="l-js-5c">一方便庄严　　观世间虚空</p>
  <p class="l-js-5c">悉知三世法　　犹如虚空性</p>
  <p class="l-js-5c">菩萨智慧身　　音声如虚空</p>
  <p class="l-js-5c">身性亦虚空　　安住虚空智</p>
  <p class="l-js-5c">是名十种忍　　佛子具足行</p>
  <p class="l-js-5c">心安住忍力　　广为十方说</p>
  <p class="l-js-5c">真佛子善学　　超成智慧力</p>
  <p class="l-js-5c">法力定智力　　随顺修菩提</p>
  <p class="l-js-5c">深入此忍门　　成就无碍智</p>
  <p class="l-js-5c">调伏一切恶　　转无上法轮</p>
  <p class="l-js-5c">安住无量法　　一切莫能知</p>
  <p class="l-js-5c">调御师智海　　菩萨尽原底</p>
  <p class="l-js-5c">谦下行菩提　　得此深法忍</p>
  <p class="l-js-5c">妙法清净意　　悉满一切愿</p>
  <p class="l-js-5c">一切众生类　　诸佛刹微尘</p>
  <p class="l-js-5c">悉可算其数　　菩萨德难知</p>
  <p class="l-js-5c">若有真佛子　　成此十种忍</p>
  <p class="l-js-5c">一切诸众生　　无能知境界</p>
  <h2>心王菩萨问阿僧祇品第二十五</h2>
  <p>尔时心王菩萨白佛言。世尊。所谓阿僧祇。不可量。无分齐。无周遍。不可数。不可称量。不可思议。不可说。不可说不可说。世尊。云何阿僧祇。乃至不可说不可说耶。佛告心王菩萨言。善哉善哉。善男子。饶益众生故。乃能问此如来应供等正觉。佛智境界甚深之义。善男子。汝今谛听。我当说之。尔时心王菩萨白佛言。世尊。唯然善听。佛告心王菩萨言。百千百千名一拘梨。拘梨拘梨名一不变。不变不变名一那由他。那由他那由他名一鞞婆逻。鞞婆逻鞞婆逻名一作。作作名一来。来来名一胜。胜胜名一复次。复次复次名一阿婆逻。阿婆逻阿婆逻名一得胜。得胜得胜名一分界。分界分界名一充满。充满充满名一量。量量名一解。解解名一此解。此解此解名一离欲。离欲离欲名一舍。舍舍名一聚。聚聚名一通。通通名一频申。频申频申名一网。网网名一众流。众流众流名一出。出出名一分。分分名一分别。分别分别名一称。称称名一持。持持名一不颠倒。不颠倒不颠倒名一不幡。不幡不幡名一正。正正名一慧。慧慧名一第一。第一第一名一觉。觉觉名一毗遮妒。毗遮妒毗遮妒名一极高。极高极高名一妙。妙妙名一逻婆。逻婆逻婆名一诃梨婆。诃梨婆诃梨婆名一解脱。解脱解脱名一黄。黄黄名一诃梨那。诃梨那诃梨那名一因。因因名一贤觉。贤觉贤觉名一明相。明相明相名一摩楼陀。摩楼陀摩楼陀名一忍。忍忍名一枝。枝枝名一摩楼摩。摩楼摩摩楼摩名一等。等等名一离疑。离疑离疑名一种。种种名一不放逸。不放逸不放逸名一摩多罗。摩多罗摩多罗名一动。动动名一到。到到名一说。说说名一白。白白名一了别。了别了别名一究竟。究竟究竟名一清凉。清凉清凉名一阿罗。阿罗阿罗名一潮。潮潮名一油。油油名一只逻。只逻只逻名一味。味味名一泥逻。泥逻泥逻名一戏。戏戏名一斯罗。斯罗斯罗名一聚沫。聚沫聚沫名一弥罗。弥罗弥罗名一坚固。坚固坚固名一风。风风名一满。满满名一不可称量。不可称量不可称量名一根。根根名一微细。微细微细名一莲华。莲华莲华名一摩伽婆。摩伽婆摩伽婆名一不可度。不可度不可度名一醯楼。醯楼醯楼名一语。语语名一劫。劫劫名一婆婆。婆婆婆婆名一间。间间名一无间。无间无间名一离垢。离垢离垢名一实胜。实胜实胜名一弥罗覆。弥罗覆弥罗覆名一遮摩罗。遮摩罗遮摩罗名一法。法法名一波罗摩驮。波罗摩驮波罗摩驮名一决定。决定决定名一流转。流转流转名一广说。广说广说名一无尽。无尽无尽名一等真实。等真实等真实名一无我。无我无我名一阿盘陀。阿盘陀阿盘陀名一青莲华。青莲华青莲华名一数。数数名一趣。趣趣名一受。受受名一阿僧祇。阿僧祇阿僧祇名一阿僧祇转。阿僧祇转阿僧祇转名一无量。无量无量名一无量转。无量转无量转名一无分齐。无分齐无分齐名一无分齐转。无分齐转无分齐转名一无周遍。无周遍无周遍名一无周遍转。无周遍转无周遍转名一无数。无数无数名一无数转。无数转无数转名一不可称。不可称不可称名一不可称转。不可称转不可称转名一不可思议。不可思议不可思议名一不可思议转。不可思议转不可思议转名一不可量。不可量不可量名一不可量转。不可量转不可量转名一不可说。不可说不可说名一不可说转。不可说转不可说转名一不可说转转。尔时世尊。为心王菩萨。以偈颂曰。</p>
  <p class="l-js-7c">不可言说不可说　　充满一切不可说</p>
  <p class="l-js-7c">不可言说诸劫中　　说不可说不可尽</p>
  <p class="l-js-7c">不可言说诸佛刹　　皆悉尽末为微尘</p>
  <p class="l-js-7c">悉于一一微尘中　　演说一切不可说</p>
  <p class="l-js-7c">悉能善于一念中　　说不可说诸世界</p>
  <p class="l-js-7c">不可称说诸劫中　　念念次第而演说</p>
  <p class="l-js-7c">不可说劫犹可尽　　而不可说不可尽</p>
  <p class="l-js-7c">悉于一一微尘中　　分别演说不可说</p>
  <p class="l-js-7c">不可说劫犹可尽　　而不可说不可尽</p>
  <p class="l-js-7c">不可言说微尘中　　悉有不可说众生</p>
  <p class="l-js-7c">皆共赞叹普贤德　　犹尚不能令穷尽</p>
  <p class="l-js-7c">设使一微毛端处　　有不可说诸普贤</p>
  <p class="l-js-7c">彼诸一切普贤等　　说不可说不能尽</p>
  <p class="l-js-7c">如一微细毛端处　　十方世界亦如是</p>
  <p class="l-js-7c">于彼一一毛端处　　置不可说诸佛刹</p>
  <p class="l-js-7c">毛端能量虚空尽　　而说佛刹不可尽</p>
  <p class="l-js-7c">于彼一一毛道中　　种种无量诸佛刹</p>
  <p class="l-js-7c">有同类者不可说　　亦有异类不可说</p>
  <p class="l-js-7c">于彼一一毛道中　　有不可说净佛刹</p>
  <p class="l-js-7c">以不可说庄严具　　庄严彼彼诸佛刹</p>
  <p class="l-js-7c">于彼一一毛道中　　演出名身不可说</p>
  <p class="l-js-7c">于彼一一诸名身　　广宣无量诸佛名</p>
  <p class="l-js-7c">一一如来自身中　　变化毛孔不可说</p>
  <p class="l-js-7c">于彼一一毛孔中　　出生异色不可说</p>
  <p class="l-js-7c">于彼一一异色中　　放妙光明不可说</p>
  <p class="l-js-7c">于彼一一光明中　　出宝莲华不可说</p>
  <p class="l-js-7c">于彼一一宝莲华　　各有宝叶不可说</p>
  <p class="l-js-7c">于彼一一宝莲叶　　有微妙色不可说</p>
  <p class="l-js-7c">于彼一一妙色中　　出生莲华不可说</p>
  <p class="l-js-7c">于彼一一莲华中　　各放光明不可说</p>
  <p class="l-js-7c">于彼一一光明中　　出生净月不可说</p>
  <p class="l-js-7c">于彼一一诸月中　　复出净月不可说</p>
  <p class="l-js-7c">于彼一一净月中　　出净光明不可说</p>
  <p class="l-js-7c">于彼一一光明中　　出不可说明净日</p>
  <p class="l-js-7c">于彼一一诸日中　　出不可说净妙色</p>
  <p class="l-js-7c">于彼一一妙色中　　出不可说净光明</p>
  <p class="l-js-7c">于彼净妙光明中　　出不可说师子座</p>
  <p class="l-js-7c">不可言说庄严具　　出不可说净光明</p>
  <p class="l-js-7c">于彼一一光明中　　出不可说异妙色</p>
  <p class="l-js-7c">于彼一一妙色中　　出不可说明净宝</p>
  <p class="l-js-7c">于彼一一明净宝　　出不可说不可说</p>
  <p class="l-js-7c">金刚宝藏如须弥　　清净具足而庄严</p>
  <p class="l-js-7c">于彼一宝须弥中　　有不可说不可说</p>
  <p class="l-js-7c">微妙殊特诸佛刹　　清净具足而庄严</p>
  <p class="l-js-7c">如此一宝须弥山　　一切须弥亦如是</p>
  <p class="l-js-7c">悉有无量不可说　　具足清净诸佛刹</p>
  <p class="l-js-7c">是不可说不可说　　皆悉分别不可说</p>
  <p class="l-js-7c">摄取不可言说转　　出生光明不可说</p>
  <p class="l-js-7c">于彼一一光明中　　出生诸佛不可说</p>
  <p class="l-js-7c">彼诸一切如来等　　说不可说清净偈</p>
  <p class="l-js-7c">彼偈悉于念念中　　说不可说真实谛</p>
  <p class="l-js-7c">示现一切未来际　　如来智慧无穷尽</p>
  <p class="l-js-7c">彼诸一一如来等　　出不可说梵音声</p>
  <p class="l-js-7c">于彼一一梵音中　　转不可说净法轮</p>
  <p class="l-js-7c">于彼一一法轮中　　雨不可说修多罗</p>
  <p class="l-js-7c">于彼一一修多罗　　分别诸法不可说</p>
  <p class="l-js-7c">于彼一一诸法中　　又说诸法不可说</p>
  <p class="l-js-7c">又复于彼诸法中　　说众生依不可说</p>
  <p class="l-js-7c">又于一一毛道中　　不可说劫说正法</p>
  <p class="l-js-7c">如彼一微毛端处　　一切十方亦如是</p>
  <p class="l-js-7c">不可称说无碍心　　变化诸佛不可说</p>
  <p class="l-js-7c">彼诸一一化如来　　所出变化不可说</p>
  <p class="l-js-7c">彼诸一切所变化　　遍游佛刹不可说</p>
  <p class="l-js-7c">不可称说变化身　　种种妙色而庄严</p>
  <p class="l-js-7c">彼不可说佛世界　　分别一切诸众生</p>
  <p class="l-js-7c">清净一切众生类　　度脱一切诸群生</p>
  <p class="l-js-7c">庄严庄严不可说　　成就神力不可说</p>
  <p class="l-js-7c">清净自在不可说　　应现众生不可说</p>
  <p class="l-js-7c">神力自在不可说　　智慧境界不可说</p>
  <p class="l-js-7c">不可称说神力持　　普转世间令清净</p>
  <p class="l-js-7c">不可说净方便法　　说修多罗不可说</p>
  <p class="l-js-7c">于彼一一修多罗　　摄诸佛法不可说</p>
  <p class="l-js-7c">于彼一一净法中　　复说正法不可说</p>
  <p class="l-js-7c">于彼一一诸法中　　说不可说决定法</p>
  <p class="l-js-7c">于彼一一决定中　　说不可说众生依</p>
  <p class="l-js-7c">不可称说种类法　　不可称说种类心</p>
  <p class="l-js-7c">不可称说非类法　　不可称说非类心</p>
  <p class="l-js-7c">不可称说非类根　　不可称说非类语</p>
  <p class="l-js-7c">彼悉能于念念中　　调伏众生不可说</p>
  <p class="l-js-7c">不可称说自在力　　应现众生不可说</p>
  <p class="l-js-7c">彼不可说应化时　　或有同类不同类</p>
  <p class="l-js-7c">菩萨皆悉分别知　　诸明算者不能数</p>
  <p class="l-js-7c">菩萨于一毛端处　　安置佛刹不可说</p>
  <p class="l-js-7c">或有微细或广狭　　净秽无量不可说</p>
  <p class="l-js-7c">于彼一一佛刹中　　复有佛刹不可说</p>
  <p class="l-js-7c">菩萨皆悉分别知　　如是佛刹不可说</p>
  <p class="l-js-7c">一毛端处无量刹　　而于其中不迫迮</p>
  <p class="l-js-7c">微小毛端亦不大　　悉容弥广诸佛刹</p>
  <p class="l-js-7c">不令佛刹有杂乱　　形相如本而无异</p>
  <p class="l-js-7c">一佛刹有无量刹　　一切佛刹亦如是</p>
  <p class="l-js-7c">一毛端处悉容受　　如虚空等无量刹</p>
  <p class="l-js-7c">佛刹形相不可说　　一毛端处各殊别</p>
  <p class="l-js-7c">入于一毫毛道中　　次第悉入不可说</p>
  <p class="l-js-7c">毛道摄取不可说　　毛道亦无究竟满</p>
  <p class="l-js-7c">次第劫入不可说　　常能摄取不可说</p>
  <p class="l-js-7c">种种方便不可说　　度脱众生不可说</p>
  <p class="l-js-7c">具足摄取是方便　　境界无量不可说</p>
  <p class="l-js-7c">菩萨深入不可说　　是名深入不可说</p>
  <p class="l-js-7c">意根深广不可说　　遍游诸方不可说</p>
  <p class="l-js-7c">勇猛精进不可说　　具足自在不可说</p>
  <p class="l-js-7c">彼诸大愿不可说　　所得功德不可说</p>
  <p class="l-js-7c">彼诸境界不可说　　能究竟度不可说</p>
  <p class="l-js-7c">菩萨身业不可说　　口业清净不可说</p>
  <p class="l-js-7c">意业清净不可说　　清净解脱不可说</p>
  <p class="l-js-7c">清净智慧不可说　　微妙奇特不可说</p>
  <p class="l-js-7c">方便深入不可说　　除灭疑惑不可说</p>
  <p class="l-js-7c">勇猛精进不可说　　深入正法不可说</p>
  <p class="l-js-7c">甚深三昧不可说　　究竟彼岸不可说</p>
  <p class="l-js-7c">一切众生不可说　　一切佛刹不可说</p>
  <p class="l-js-7c">诸众生身不可说　　众生希望不可说</p>
  <p class="l-js-7c">彼诸业报不可说　　知众生欲不可说</p>
  <p class="l-js-7c">知众生性不可说　　分别众生不可说</p>
  <p class="l-js-7c">彼应化时不可说　　随所出处不可说</p>
  <p class="l-js-7c">随方便道不可说　　彼诸出者不可说</p>
  <p class="l-js-7c">无上智慧不可说　　彼方便道不可说</p>
  <p class="l-js-7c">彼诸所说不可说　　一切转时不可说</p>
  <p class="l-js-7c">如是成就大慈悲　　饶益一切诸世间</p>
  <p class="l-js-7c">应现色像不可说　　游诸佛刹不可说</p>
  <p class="l-js-7c">菩萨智慧甚明净　　睹十方佛不可说</p>
  <p class="l-js-7c">所问正法不可说　　诸佛应答不可说</p>
  <p class="l-js-7c">应现色像不可说　　游行诸方不可说</p>
  <p class="l-js-7c">往诣佛所不可说　　示现自在不可说</p>
  <p class="l-js-7c">以不可说诸色像　　诣不可说如来所</p>
  <p class="l-js-7c">以不可说供养具　　供不可说诸如来</p>
  <p class="l-js-7c">不可称说清净宝　　不可称说众宝华</p>
  <p class="l-js-7c">不可称说妙华鬘　　供不可说诸最胜</p>
  <p class="l-js-7c">彼深信心不可说　　清净解脱不可说</p>
  <p class="l-js-7c">正直希望不可说　　恭敬供养一切佛</p>
  <p class="l-js-7c">成就施心不可说　　过去施心不可说</p>
  <p class="l-js-7c">修行布施不可说　　内外悉施不可说</p>
  <p class="l-js-7c">禁戒清净不可说　　信心清净不可说</p>
  <p class="l-js-7c">赞叹最胜不可说　　生妙法爱不可说</p>
  <p class="l-js-7c">具足诸忍不可说　　深解无生不可说</p>
  <p class="l-js-7c">成就寂灭不可说　　住寂灭地不可说</p>
  <p class="l-js-7c">具足精进不可说　　过去妙心不可说</p>
  <p class="l-js-7c">不退转心不可说　　忍辱之心不可说</p>
  <p class="l-js-7c">一切禅藏不可说　　观察诸法不可说</p>
  <p class="l-js-7c">寂静定意不可说　　了知诸禅不可说</p>
  <p class="l-js-7c">波罗蜜慧不可说　　成就三昧不可说</p>
  <p class="l-js-7c">决定解法不可说　　究竟诸佛不可说</p>
  <p class="l-js-7c">菩萨行门不可说　　具足诸愿不可说</p>
  <p class="l-js-7c">智慧境界不可说　　清净法门不可说</p>
  <p class="l-js-7c">彼诸法力不可说　　清净住法不可说</p>
  <p class="l-js-7c">菩萨正念不可说　　彼诸法界不可说</p>
  <p class="l-js-7c">修行智慧不可说　　善学智慧不可说</p>
  <p class="l-js-7c">彼智慧身不可说　　住持智慧不可说</p>
  <p class="l-js-7c">彼净法轮不可说　　彼法智慧不可说</p>
  <p class="l-js-7c">彼妙法云不可说　　彼妙法雨不可说</p>
  <p class="l-js-7c">彼诸神力不可说　　解方便法不可说</p>
  <p class="l-js-7c">彼悉能于念念中　　解深法界不可说</p>
  <p class="l-js-7c">成就回向不可说　　于念念中遍游行</p>
  <p class="l-js-7c">诸佛刹海不可说　　所诣诸佛不可说</p>
  <p class="l-js-7c">分别佛刹不可说　　种种庄严不可说</p>
  <p class="l-js-7c">庄严清净不可说　　微妙净色不可说</p>
  <p class="l-js-7c">种种杂色不可说　　众庄严具不可说</p>
  <p class="l-js-7c">清净佛刹不可说　　垢秽佛刹不可说</p>
  <p class="l-js-7c">深入众生不可说　　众生诸界不可说</p>
  <p class="l-js-7c">彼诸业报不可说　　众生所行不可说</p>
  <p class="l-js-7c">种种诸根不可说　　众生虚妄不可说</p>
  <p class="l-js-7c">众生诸性不可说　　众生欲乐不可说</p>
  <p class="l-js-7c">众生威仪不可说　　众生烦恼不可说</p>
  <p class="l-js-7c">众生清净不可说　　调伏众生不可说</p>
  <p class="l-js-7c">菩萨神力不可说　　所变化身不可说</p>
  <p class="l-js-7c">随顺诸行不可说　　度脱众生不可说</p>
  <p class="l-js-7c">示现自在不可说　　放大光明不可说</p>
  <p class="l-js-7c">光明妙色不可说　　令众生净不可说</p>
  <p class="l-js-7c">彼于一一毛端中　　放光明网不可说</p>
  <p class="l-js-7c">光明网色不可说　　普照佛刹不可说</p>
  <p class="l-js-7c">勇猛精进不可说　　成就无畏不可说</p>
  <p class="l-js-7c">寂静三昧不可说　　调伏世间不可说</p>
  <p class="l-js-7c">清净身业不可说　　清净口业不可说</p>
  <p class="l-js-7c">意业无量不可说　　清净胜行不可说</p>
  <p class="l-js-7c">成就智宝不可说　　深入法界不可说</p>
  <p class="l-js-7c">诸陀罗尼不可说　　菩萨善学不可说</p>
  <p class="l-js-7c">音声清净不可说　　智慧知音不可说</p>
  <p class="l-js-7c">真实正念不可说　　持众生语不可说</p>
  <p class="l-js-7c">菩萨所行不可说　　正觉清净不可说</p>
  <p class="l-js-7c">离众恐怖不可说　　调伏世间不可说</p>
  <p class="l-js-7c">不可称说真佛子　　彼清净行不可说</p>
  <p class="l-js-7c">赞叹佛子不可说　　欲究竟尽不可说</p>
  <p class="l-js-7c">不可称说诸导师　　赞叹菩萨不可说</p>
  <p class="l-js-7c">彼诸菩萨不可说　　清净功德不可说</p>
  <p class="l-js-7c">彼诸分齐不可说　　随彼所住不可说</p>
  <p class="l-js-7c">随住智慧不可说　　不可说劫不能说</p>
  <p class="l-js-7c">乐见诸佛不可说　　长养智慧不可说</p>
  <p class="l-js-7c">永度正法不可说　　离碍正法不可说</p>
  <p class="l-js-7c">正观三世不可说　　三世智慧不可说</p>
  <p class="l-js-7c">彼所称量不可说　　出生智慧不可说</p>
  <p class="l-js-7c">菩萨胜行不可说　　种种所愿不可说</p>
  <p class="l-js-7c">清净所愿不可说　　具足菩提不可说</p>
  <p class="l-js-7c">诸佛菩提不可说　　彼起智慧不可说</p>
  <p class="l-js-7c">分别真实不可说　　知一切法不可说</p>
  <p class="l-js-7c">清净佛刹不可说　　所行诸力不可说</p>
  <p class="l-js-7c">彼所修习不可说　　一念开悟不可说</p>
  <p class="l-js-7c">广说正法不可说　　诸佛自在不可说</p>
  <p class="l-js-7c">踊跃欢喜不可说　　示现世间不可说</p>
  <p class="l-js-7c">转妙法轮不可说　　离众怖畏不可说</p>
  <p class="l-js-7c">所说正法不可说　　度脱众生不可说</p>
  <p class="l-js-7c">不可称说一切劫　　赞叹菩萨诸功德</p>
  <p class="l-js-7c">彼诸大劫犹可尽　　赞叹功德不可尽</p>
  <p class="l-js-7c">不可称说诸如来　　各有无量清净根</p>
  <p class="l-js-7c">不可说劫常赞叹　　如来功德犹不尽</p>
  <p class="l-js-7c">一切十方诸众生　　皆悉一时成正觉</p>
  <p class="l-js-7c">彼诸正觉一一有　　不可称说净妙身</p>
  <p class="l-js-7c">彼净妙身一一有　　不可称说如来头</p>
  <p class="l-js-7c">彼如来头一一有　　不可称说广长舌</p>
  <p class="l-js-7c">彼广长舌一一出　　无量清净妙音声</p>
  <p class="l-js-7c">以彼一一妙音声　　不可说劫赞叹佛</p>
  <p class="l-js-7c">不可称说一切劫　　宣扬赞叹佛功德</p>
  <p class="l-js-7c">不可说劫犹可尽　　叹佛功德无穷尽</p>
  <p class="l-js-7c">若于一小微尘中　　有诸佛刹不可说</p>
  <p class="l-js-7c">于彼一一佛刹中　　各有贤首不可说</p>
  <p class="l-js-7c">贤首如来世界中　　复有佛刹不可说</p>
  <p class="l-js-7c">一切法界无有余　　其中所有诸微尘</p>
  <p class="l-js-7c">于彼一一微尘中　　佛刹成败不可说</p>
  <p class="l-js-7c">于彼一一微尘中　　安置佛刹不可说</p>
  <p class="l-js-7c">复置刹海不可说　　分别方类不可说</p>
  <p class="l-js-7c">于彼一一佛刹中　　不可称说诸如来</p>
  <p class="l-js-7c">彼诸如来所寿命　　不可称说诸大劫</p>
  <p class="l-js-7c">诸佛所行不可说　　微妙正法不可说</p>
  <p class="l-js-7c">威神道力不可说　　离障碍智不可说</p>
  <p class="l-js-7c">微妙智慧不可说　　境界甚深不可说</p>
  <p class="l-js-7c">十力功德不可说　　佛觉菩提不可说</p>
  <p class="l-js-7c">清净深入不可说　　清净法界不可说</p>
  <p class="l-js-7c">彼智慧藏不可说　　分别功德不可说</p>
  <p class="l-js-7c">菩萨究竟正随顺　　具足回向不可说</p>
  <p class="l-js-7c">分别无量诸回向　　回向一切诸导师</p>
  <p class="l-js-7c">不可称说诸大劫　　一心正受诸三昧</p>
  <p class="l-js-7c">于不可说诸佛所　　所行清净不可说</p>
  <p class="l-js-7c">得不可说无碍心　　悉遍游行十方界</p>
  <p class="l-js-7c">所修行业不可说　　神力应现不可说</p>
  <p class="l-js-7c">分别佛刹不可说　　诸佛现前不可说</p>
  <p class="l-js-7c">勇猛精进不可说　　究竟智慧不可说</p>
  <p class="l-js-7c">未曾离于一坐处　　而能遍游十方界</p>
  <p class="l-js-7c">不可称说诸大劫　　遍游十方诸佛刹</p>
  <p class="l-js-7c">智慧方便不可说　　如实智慧不可说</p>
  <p class="l-js-7c">转净智慧不可说　　念念示现不可说</p>
  <p class="l-js-7c">于诸一一语言中　　解佛智慧不可说</p>
  <p class="l-js-7c">或于一时觉菩提　　或种种时觉菩提</p>
  <p class="l-js-7c">入诸毛端不可说　　入诸微细不可说</p>
  <p class="l-js-7c">殊特胜性不可说　　见诸如来不可说</p>
  <p class="l-js-7c">一一方便不可说　　随顺善入诸佛性</p>
  <p class="l-js-7c">诸佛刹性不可说　　悉能随顺入菩提</p>
  <p class="l-js-7c">不坏法界不可说　　佛众生刹不可说</p>
  <p class="l-js-7c">三世所摄不可说　　菩萨究竟不可说</p>
</body></html>