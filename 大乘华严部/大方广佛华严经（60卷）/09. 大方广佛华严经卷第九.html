<!doctype html>
<html id="z3IBTPoGO" data-ver="1070">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第九</h1>
  <h2 id="a2">初发心菩萨功德品第十三</h2>
  <p id="a3">尔时天帝释。<a id="a-4"></a>白法慧菩萨言。<a id="a-5"></a>佛子。<a id="a-6"></a>初发心菩萨。<a id="a-7"></a>为成就几功德藏。<a id="a-8"></a>法慧答言。<a id="a-9"></a>佛子。<a id="a-A"></a>是处甚深难知难信难解难说难通难分别。<a id="a-B"></a>虽然我当承佛神力具足演说。<a id="a-C"></a>佛子。<a id="a-D"></a>假使有人。<a id="a-E"></a>供养东方阿僧祇世界众生一切乐具。<a id="a-F"></a>乃至一劫。<a id="a-G"></a>然后教令净修五戒。<a id="a-H"></a>南西北方四维上下亦复如是。<a id="a-I"></a>佛子。<a id="a-J"></a>于意云何。<a id="a-K"></a>彼人功德宁为多不。<a id="a-L"></a>帝释言。<a id="a-M"></a>佛子。<a id="a-N"></a>除诸如来。<a id="a-O"></a>其余一切。<a id="a-P"></a>不能称量彼人功德。<a id="a-Q"></a>法慧菩萨语帝释言。<a id="a-R"></a>佛子。<a id="a-S"></a>初发心菩萨。<a id="a-T"></a>功德之藏百分。<a id="a-U"></a>彼人功德不及其一。<a id="a-V"></a>千分百千分。<a id="a-W"></a>亿分百亿分。<a id="a-X"></a>千亿分百千亿分。<a id="a-Y"></a>百那由他分。<a id="a-Z"></a>千那由他分。<a id="a-a"></a>百千那由他分。<a id="a-b"></a>亿那由他分。<a id="a-c"></a>百亿那由他分。<a id="a-d"></a>千亿那由他分。<a id="a-e"></a>百千亿那由他分。<a id="a-f"></a>乃至不可数不可譬谕不可说分。<a id="a-g"></a>彼人功德不及其一。<a id="a-h"></a>佛子。<a id="a-i"></a>复置此谕。<a id="a-j"></a>假使有人。<a id="a-k"></a>供养十方各十阿僧祇世界众生一切乐具。<a id="a-l"></a>乃至百劫。<a id="a-m"></a>然后教令净修十善。<a id="a-n"></a>教十善已。<a id="a-o"></a>又复供养一切乐具。<a id="a-p"></a>乃至千劫。<a id="a-q"></a>然后教令净修四禅。<a id="a-r"></a>教四禅已。<a id="a-s"></a>又复供养一切乐具至百千劫。<a id="a-t"></a>然后教行四无量心。<a id="a-u"></a>又复供养一切乐具。<a id="a-v"></a>乃至亿劫。<a id="a-w"></a>然后教行四无色定。<a id="a-x"></a>又复供养一切乐具。<a id="a-y"></a>至百亿劫。<a id="a-z"></a>然后教令得须陀洹果。<a id="a-10"></a>又复供养一切乐具。<a id="a-11"></a>至千亿劫。<a id="a-12"></a>然后教令得斯陀含果。<a id="a-13"></a>又复供养一切乐具。<a id="a-14"></a>至百千亿劫。<a id="a-15"></a>然后教令得阿那含果。<a id="a-16"></a>又复供养一切乐具。<a id="a-17"></a>至亿那由他劫。<a id="a-18"></a>然后教令得阿罗汉果。<a id="a-19"></a>又复供养一切乐具。<a id="a-1A"></a>至千亿那由他劫。<a id="a-1B"></a>然后教令尽成缘觉。<a id="a-1C"></a>佛子。<a id="a-1D"></a>于意云何。<a id="a-1E"></a>彼人功德宁为多不。<a id="a-1F"></a>帝释白言。<a id="a-1G"></a>佛子。<a id="a-1H"></a>彼人功德唯除诸佛。<a id="a-1I"></a>其余一切悉不能知。<a id="a-1J"></a>法慧言。<a id="a-1K"></a>佛子。<a id="a-1L"></a>初发心菩萨。<a id="a-1M"></a>功德之藏。<a id="a-1N"></a>百分千分。<a id="a-1O"></a>乃至不可数不可譬谕不可说分。<a id="a-1P"></a>彼人功德不及其一。<a id="a-1Q"></a>何以故。<a id="a-1R"></a>佛子。<a id="a-1S"></a>一切诸佛初发心时。<a id="a-1T"></a>不为供养十方各十阿僧祇世界众生一切乐具。<a id="a-1U"></a>百劫乃至千亿那由他劫。<a id="a-1V"></a>故出兴于世。<a id="a-1W"></a>亦不为教尔所众生净修五戒十善。<a id="a-1X"></a>四禅四无量心四无色定。<a id="a-1Y"></a>须陀洹果斯陀含果。<a id="a-1Z"></a>阿那含果阿罗汉果。<a id="a-1a"></a>辟支佛道。<a id="a-1b"></a>故出兴于世。<a id="a-1c"></a>欲不断佛种故。<a id="a-1d"></a>发菩提心。<a id="a-1e"></a>欲充满十方一切世界故。<a id="a-1f"></a>发菩提心。<a id="a-1g"></a>欲悉度脱一切众生故。<a id="a-1h"></a>发菩提心。<a id="a-1i"></a>欲悉知一切世界成坏故。<a id="a-1j"></a>发菩提心。<a id="a-1k"></a>欲悉知一切世界中众生垢净起故。<a id="a-1l"></a>发菩提心。<a id="a-1m"></a>欲悉知一切世界自性清净故。<a id="a-1n"></a>发菩提心。<a id="a-1o"></a>欲悉知一切群生虚妄烦恼习气故。<a id="a-1p"></a>发菩提心。<a id="a-1q"></a>欲悉知一切众生死此生彼故。<a id="a-1r"></a>发菩提心。<a id="a-1s"></a>欲悉知一切众生诸根方便故。<a id="a-1t"></a>发菩提心。<a id="a-1u"></a>欲悉知一切众生心心所念故。<a id="a-1v"></a>发菩提心。<a id="a-1w"></a>欲悉分别三世一切众生故。<a id="a-1x"></a>发菩提心。<a id="a-1y"></a>欲悉知一切诸佛平等境界故。<a id="a-1z"></a>发菩提心。<a id="a-20"></a>佛子。<a id="a-21"></a>复置此谕。<a id="a-22"></a>假使有人。<a id="a-23"></a>于一念顷。<a id="a-24"></a>能过东方无量世界。<a id="a-25"></a>彼人以此自在神力。<a id="a-26"></a>从此东行。<a id="a-27"></a>尽无量无数阿僧祇劫。<a id="a-28"></a>犹不能得世界边际。<a id="a-29"></a>又第二人神力自在。<a id="a-2A"></a>于一念顷。<a id="a-2B"></a>能过前人无量无数阿僧祇劫所行世界。<a id="a-2C"></a>此第二人从此东行。<a id="a-2D"></a>尽无量无边阿僧祇劫。<a id="a-2E"></a>犹不能得世界边际。<a id="a-2F"></a>又第三人神力自在。<a id="a-2G"></a>于一念顷。<a id="a-2H"></a>能过前人无量无数阿僧祇劫所行世界。<a id="a-2I"></a>又第四人神力自在。<a id="a-2J"></a>于一念顷。<a id="a-2K"></a>能过前人无量无数阿僧祇劫所行世界。<a id="a-2L"></a>又第五人神力自在。<a id="a-2M"></a>于一念顷。<a id="a-2N"></a>能过前人无量无数阿僧祇劫所行世界。<a id="a-2O"></a>又第六人神力自在。<a id="a-2P"></a>于一念顷。<a id="a-2Q"></a>能过前人无量无数阿僧祇劫所行世界。<a id="a-2R"></a>又第七人神力自在。<a id="a-2S"></a>于一念顷。<a id="a-2T"></a>能过前人无量无数阿僧祇劫所行世界。<a id="a-2U"></a>又第八人神力自在。<a id="a-2V"></a>于一念顷。<a id="a-2W"></a>能过前人无量无数阿僧祇劫所行世界。<a id="a-2X"></a>又第九人神力自在。<a id="a-2Y"></a>于一念顷。<a id="a-2Z"></a>能过前人无量无数阿僧祇劫所行世界。<a id="a-2a"></a>又第十人神力自在。<a id="a-2b"></a>于一念顷。<a id="a-2c"></a>能过前人无量无数阿僧祇劫所行世界。<a id="a-2d"></a>彼第十人。<a id="a-2e"></a>以此最胜自在神力。<a id="a-2f"></a>从此东行。<a id="a-2g"></a>尽无量无数阿僧祇劫。<a id="a-2h"></a>犹故不得世界边际。<a id="a-2i"></a>十方世界亦复如是。<a id="a-2j"></a>如是展转乃至百人。<a id="a-2k"></a>其人以此最胜自在神力。<a id="a-2l"></a>于无量无数阿僧祇劫所至十方。<a id="a-2m"></a>尚可了知得其边际。<a id="a-2n"></a>初发心菩萨功德之藏不可得知。<a id="a-2o"></a>何以故。<a id="a-2p"></a>初发心菩萨不齐限。<a id="a-2q"></a>为尔所世界众生故发菩提心。<a id="a-2r"></a>悉为十方一切世界众生故。<a id="a-2s"></a>欲度一切众生故。<a id="a-2t"></a>欲分别知一切世界故。<a id="a-2u"></a>发菩提心。<a id="a-2v"></a>欲知微细世界即是大世界。<a id="a-2w"></a>知大世界即是微细世界。<a id="a-2x"></a>知少世界即是多世界。<a id="a-2y"></a>知多世界即是少世界。<a id="a-2z"></a>知广世界即是狭世界。<a id="a-30"></a>知狭世界即是广世界。<a id="a-31"></a>知一世界即是无量无边世界。<a id="a-32"></a>知无量无边世界即是一世界。<a id="a-33"></a>知无量无边世界入一世界。<a id="a-34"></a>知一世界入无量无边世界。<a id="a-35"></a>知秽世界即是净世界。<a id="a-36"></a>知净世界即是秽世界。<a id="a-37"></a>于一毛孔中。<a id="a-38"></a>悉分别知一切世界。<a id="a-39"></a>于一切世界中。<a id="a-3A"></a>悉分别知一毛孔性。<a id="a-3B"></a>知一世界出生一切世界。<a id="a-3C"></a>知一切世界犹如虚空。<a id="a-3D"></a>欲于一念知一切世界悉无有余故。<a id="a-3E"></a>发阿耨多罗三藐三菩提心。<a id="a-3F"></a>佛子。<a id="a-3G"></a>复置此谕。<a id="a-3H"></a>假使有人于东方无量无边阿僧祇世界。<a id="a-3I"></a>于一念中。<a id="a-3J"></a>悉分别知成败之数。<a id="a-3K"></a>此人精勤方便。<a id="a-3L"></a>念念次第。<a id="a-3M"></a>于无量无数阿僧祇劫。<a id="a-3N"></a>欲尽算知东方世界成败之数。<a id="a-3O"></a>犹不能知。<a id="a-3P"></a>又第二人。<a id="a-3Q"></a>于第一人无量无数阿僧祇劫所算世界成败之数。<a id="a-3R"></a>于一念中悉能了知。<a id="a-3S"></a>此人精勤方便。<a id="a-3T"></a>念念次第。<a id="a-3U"></a>于无量无边阿僧祇劫。<a id="a-3V"></a>犹不能尽知东方世界成败之数。<a id="a-3W"></a>如是展转乃至第十。<a id="a-3X"></a>彼第十人。<a id="a-3Y"></a>于第九人无量无边阿僧祇劫所算世界成败之数。<a id="a-3Z"></a>于一念中悉能了知。<a id="a-3a"></a>此人精勤方便。<a id="a-3b"></a>念念次第。<a id="a-3c"></a>于无量无边阿僧祇劫。<a id="a-3d"></a>犹不能尽知东方世界成败之数。<a id="a-3e"></a>乃至十方亦复如是。<a id="a-3f"></a>十方无量无边世界成败之数。<a id="a-3g"></a>尚可了知。<a id="a-3h"></a>初发心菩萨功德之藏。<a id="a-3i"></a>不可得知。<a id="a-3j"></a>何以故。<a id="a-3k"></a>初发心菩萨摩诃萨。<a id="a-3l"></a>不为齐限。<a id="a-3m"></a>知尔所世界劫数成败故。<a id="a-3n"></a>发菩提心。<a id="a-3o"></a>菩萨摩诃萨。<a id="a-3p"></a>欲悉了知一切世界劫数成败故。<a id="a-3q"></a>发菩提心。<a id="a-3r"></a>欲知长劫即是短劫。<a id="a-3s"></a>短劫即是长劫。<a id="a-3t"></a>知一劫即是不可数阿僧祇劫。<a id="a-3u"></a>不可数阿僧祇劫即是一劫。<a id="a-3v"></a>知一切有佛劫。<a id="a-3w"></a>知一切无佛劫。<a id="a-3x"></a>知一佛劫中有无量佛。<a id="a-3y"></a>知无量佛劫中有一佛。<a id="a-3z"></a>知异劫中有无异劫。<a id="a-40"></a>知无异劫中有异劫。<a id="a-41"></a>知有尽劫是无尽劫。<a id="a-42"></a>知无尽劫是有尽劫。<a id="a-43"></a>知无量劫即是一念。<a id="a-44"></a>知一念即是无量劫。<a id="a-45"></a>知一切劫入无劫。<a id="a-46"></a>知无劫入一切劫。<a id="a-47"></a>欲悉了知过去未来际及现在一切世界劫数成败故。<a id="a-48"></a>发阿耨多罗三藐三菩提心。<a id="a-49"></a>是名菩萨初大誓庄严。<a id="a-4A"></a>所谓悉知一切劫智慧照明。<a id="a-4B"></a>佛子。<a id="a-4C"></a>复置此谕。<a id="a-4D"></a>假使有人。<a id="a-4E"></a>于一念中。<a id="a-4F"></a>悉知无量无数阿僧祇世界众生种种欲乐。<a id="a-4G"></a>此人精勤方便。<a id="a-4H"></a>念念次第。<a id="a-4I"></a>于无量无数阿僧祇劫。<a id="a-4J"></a>不能尽知东方一切世界众生种种欲乐。<a id="a-4K"></a>如是展转至第十人。<a id="a-4L"></a>此第十人。<a id="a-4M"></a>于第九人无量无数阿僧祇劫精勤方便所知众生种种欲乐。<a id="a-4N"></a>于一念中悉能了知。<a id="a-4O"></a>此人如是精勤方便。<a id="a-4P"></a>念念次第。<a id="a-4Q"></a>无量无数阿僧祇劫。<a id="a-4R"></a>犹不能尽知东方一切世界众生种种欲乐。<a id="a-4S"></a>乃至十方亦复如是。<a id="a-4T"></a>如是十方无量无边阿僧祇世界众生。<a id="a-4U"></a>种种欲乐尚可了知。<a id="a-4V"></a>初发心菩萨功德之藏。<a id="a-4W"></a>不可得知。<a id="a-4X"></a>何以故。<a id="a-4Y"></a>佛子。<a id="a-4Z"></a>初发心菩萨摩诃萨不齐限。<a id="a-4a"></a>欲知尔所世界众生种种欲乐故。<a id="a-4b"></a>发菩提心。<a id="a-4c"></a>欲悉知十方一切世界众生种种欲乐故。<a id="a-4d"></a>发阿耨多罗三藐三菩提心。<a id="a-4e"></a>欲知种种无量欲乐即是一欲。<a id="a-4f"></a>而亦不坏一切欲性。<a id="a-4g"></a>欲悉知一切众生欲乐海。<a id="a-4h"></a>欲知一众生欲即是一切众生欲。<a id="a-4i"></a>欲悉知一切众生去来现在种种欲乐。<a id="a-4j"></a>欲悉知相似欲不相似欲。<a id="a-4k"></a>欲知一切欲即是一欲。<a id="a-4l"></a>一欲即是一切欲。<a id="a-4m"></a>欲得具足如来种种欲乐力。<a id="a-4n"></a>欲知有上欲无上欲。<a id="a-4o"></a>有余欲无余欲。<a id="a-4p"></a>等欲不等欲。<a id="a-4q"></a>有所依欲无所依欲。<a id="a-4r"></a>共欲不共欲。<a id="a-4s"></a>有边欲无边欲。<a id="a-4t"></a>善欲不善欲。<a id="a-4u"></a>世间欲出世间欲。<a id="a-4v"></a>大智欲净欲胜欲。<a id="a-4w"></a>无碍智欲。<a id="a-4x"></a>无碍智佛解脱欲。<a id="a-4y"></a>清净欲不清净欲。<a id="a-4z"></a>广欲狭欲。<a id="a-50"></a>细欲粗欲故。<a id="a-51"></a>发阿耨多罗三藐三菩提心。<a id="a-52"></a>欲悉知一切众生一一众生有十种欲。<a id="a-53"></a>所谓因苦生欲。<a id="a-54"></a>方便欲。<a id="a-55"></a>希望欲。<a id="a-56"></a>着味欲。<a id="a-57"></a>随因生欲随缘生欲。<a id="a-58"></a>尽欲。<a id="a-59"></a>一切欲。<a id="a-5A"></a>初发心菩萨摩诃萨。<a id="a-5B"></a>欲悉分别了知此诸欲网故。<a id="a-5C"></a>发阿耨多罗三藐三菩提心。<a id="a-5D"></a>佛子。<a id="a-5E"></a>复置此谕。<a id="a-5F"></a>假使有人。<a id="a-5G"></a>于一念中。<a id="a-5H"></a>悉知无量无边阿僧祇世界众生种种诸根。<a id="a-5I"></a>以此智慧精勤方便。<a id="a-5J"></a>念念次第。<a id="a-5K"></a>于无量无数阿僧祇劫。<a id="a-5L"></a>不能尽知东方一切世界众生种种诸根。<a id="a-5M"></a>广说乃至悉知一切众生一一众生有十种根。<a id="a-5N"></a>佛子。<a id="a-5O"></a>复置此谕。<a id="a-5P"></a>假使有人。<a id="a-5Q"></a>于一念中。<a id="a-5R"></a>悉知东方无量无边阿僧祇世界众生种种希望。<a id="a-5S"></a>广说乃至悉知一切众生一一皆有十种希望。<a id="a-5T"></a>佛子。<a id="a-5U"></a>复置此谕。<a id="a-5V"></a>假使有人。<a id="a-5W"></a>于一念中。<a id="a-5X"></a>悉知无量无边阿僧祇世界众生种种方便。<a id="a-5Y"></a>广说乃至悉知一切众生一一皆有十种方便。<a id="a-5Z"></a>佛子。<a id="a-5a"></a>复置此谕。<a id="a-5b"></a>假使有人。<a id="a-5c"></a>于一念中。<a id="a-5d"></a>悉知无量无边阿僧祇世界众生念念心意。<a id="a-5e"></a>广说乃至悉知一切众生一一皆有十种心。<a id="a-5f"></a>佛子。<a id="a-5g"></a>复置此谕。<a id="a-5h"></a>假使有人。<a id="a-5i"></a>于一念中。<a id="a-5j"></a>悉知无量无边阿僧祇世界众生种种诸业。<a id="a-5k"></a>广说乃至悉知一切众生一一皆有十种业。<a id="a-5l"></a>佛子。<a id="a-5m"></a>复置此谕。<a id="a-5n"></a>假使有人。<a id="a-5o"></a>于一念中。<a id="a-5p"></a>悉知东方无量无边阿僧祇世界众生种种烦恼。<a id="a-5q"></a>此人精勤方便。<a id="a-5r"></a>念念次第。<a id="a-5s"></a>于无量无数阿僧祇劫。<a id="a-5t"></a>犹不能知东方一切众生种种烦恼。<a id="a-5u"></a>如是展转乃至第十。<a id="a-5v"></a>此第十人。<a id="a-5w"></a>于第九人无量无数阿僧祇劫所知众生种种烦恼。<a id="a-5x"></a>于一念中悉分别知。<a id="a-5y"></a>此人精勤方便。<a id="a-5z"></a>念念次第。<a id="a-60"></a>于无量无数阿僧祇劫。<a id="a-61"></a>犹不能尽知一切众生种种烦恼。<a id="a-62"></a>乃至十方亦复如是。<a id="a-63"></a>尔所世界一切众生种种烦恼尚可得知。<a id="a-64"></a>初发心菩萨功德之藏不可得知。<a id="a-65"></a>何以故。<a id="a-66"></a>佛子。<a id="a-67"></a>初发心菩萨不齐限。<a id="a-68"></a>欲知尔所世界众生种种烦恼故。<a id="a-69"></a>发阿耨多罗三藐三菩提心。<a id="a-6A"></a>欲悉分别了知一切众生种种烦恼故。<a id="a-6B"></a>发菩提心。<a id="a-6C"></a>所谓欲悉知轻烦恼。<a id="a-6D"></a>重烦恼。<a id="a-6E"></a>结使烦恼。<a id="a-6F"></a>缠烦恼。<a id="a-6G"></a>一一众生无量烦恼。<a id="a-6H"></a>一切众生种种觉观烦恼。<a id="a-6I"></a>依无明烦恼。<a id="a-6J"></a>爱相应烦恼。<a id="a-6K"></a>贪欲不善根烦恼。<a id="a-6L"></a>嗔恚不善根烦恼。<a id="a-6M"></a>愚痴不善根烦恼。<a id="a-6N"></a>等分烦恼。<a id="a-6O"></a>一切烦恼。<a id="a-6P"></a>根本烦恼。<a id="a-6Q"></a>我我所烦恼。<a id="a-6R"></a>我慢烦恼。<a id="a-6S"></a>邪忆念虚妄生烦恼。<a id="a-6T"></a>因身见生六十二见等诸烦恼。<a id="a-6U"></a>盖烦恼。<a id="a-6V"></a>障碍烦恼。<a id="a-6W"></a>欲悉了知一切众生烦恼惑网。<a id="a-6X"></a>具足大慈悲大一切种智故。<a id="a-6Y"></a>发阿耨多罗三藐三菩提心。<a id="a-6Z"></a>佛子。<a id="a-6a"></a>复置此谕。<a id="a-6b"></a>假使有人。<a id="a-6c"></a>于一念中。<a id="a-6d"></a>悉见东方无量无边世界现在诸佛及彼一切众生。<a id="a-6e"></a>此人悉能恭敬礼拜。<a id="a-6f"></a>尊重赞叹一心观察种种供养无量上味。<a id="a-6g"></a>肴膳饮食香华璎珞。<a id="a-6h"></a>缯彩幢盖上妙宫殿。<a id="a-6i"></a>严饰帐幔宝网罗覆。<a id="a-6j"></a>众宝庄严师子之座。<a id="a-6k"></a>此人精勤方便。<a id="a-6l"></a>念念次第。<a id="a-6m"></a>以如是等众妙供具。<a id="a-6n"></a>无量无数阿僧祇劫供养诸佛。<a id="a-6o"></a>又复劝教彼诸众生。<a id="a-6p"></a>以如是等众妙供具。<a id="a-6q"></a>于无量无数阿僧祇劫供养诸佛。<a id="a-6r"></a>彼诸如来般涅槃已。<a id="a-6s"></a>复为一一诸如来故。<a id="a-6t"></a>以无量宝起塔供养。<a id="a-6u"></a>其塔高广一一周满无量无边世界。<a id="a-6v"></a>又以上妙众宝而庄严之。<a id="a-6w"></a>一一塔中。<a id="a-6x"></a>有无量无数如来形像。<a id="a-6y"></a>彼诸形像。<a id="a-6z"></a>光明普照无量无边诸佛世界。<a id="a-70"></a>又复劝彼一一众生。<a id="a-71"></a>为诸如来起众宝塔严好如前。<a id="a-72"></a>十方世界亦复如是。<a id="a-73"></a>佛子。<a id="a-74"></a>于意云何。<a id="a-75"></a>彼人功德宁为多不。<a id="a-76"></a>帝释答言。<a id="a-77"></a>彼人功德唯佛乃知余无能及。<a id="a-78"></a>法慧答言。<a id="a-79"></a>佛子。<a id="a-7A"></a>初发心菩萨摩诃萨。<a id="a-7B"></a>功德之藏百分千分。<a id="a-7C"></a>乃至不可数不可譬谕不可说分。<a id="a-7D"></a>彼人功德不及其一。<a id="a-7E"></a>佛子。<a id="a-7F"></a>假使有人。<a id="a-7G"></a>于第一人及所劝众生精勤方便。<a id="a-7H"></a>念念次第。<a id="a-7I"></a>无量无数阿僧祇劫。<a id="a-7J"></a>所作功德诸供养具。<a id="a-7K"></a>于一念中皆悉能辨。<a id="a-7L"></a>此人如是精勤方便。<a id="a-7M"></a>念念次第。<a id="a-7N"></a>于无量无数阿僧祇劫。<a id="a-7O"></a>供养功德。<a id="a-7P"></a>广说如前。<a id="a-7Q"></a>如是展转乃至第十人。<a id="a-7R"></a>广说亦复如前。<a id="a-7S"></a>初发心菩萨摩诃萨。<a id="a-7T"></a>功德之藏百分千分。<a id="a-7U"></a>乃至不可数不可譬谕不可说分。<a id="a-7V"></a>彼人功德不及其一。<a id="a-7W"></a>何以故。<a id="a-7X"></a>佛子。<a id="a-7Y"></a>彼菩萨不为齐限。<a id="a-7Z"></a>供养尔所如来故。<a id="a-7a"></a>发阿耨多罗三藐三菩提心。<a id="a-7b"></a>欲悉供养十方法界虚空界等世界中三世诸佛故。<a id="a-7c"></a>发阿耨多罗三藐三菩提心。<a id="a-7d"></a>发是心已。<a id="a-7e"></a>得知尽过去际诸佛无障碍智。<a id="a-7f"></a>得信尽未来际诸佛功德。<a id="a-7g"></a>得知尽现在际一切诸佛所说智慧。<a id="a-7h"></a>彼三世一切诸佛功德。<a id="a-7i"></a>此菩萨摩诃萨。<a id="a-7j"></a>悉皆信向。<a id="a-7k"></a>受持修习得证身证。<a id="a-7l"></a>悉等诸佛一切功德。<a id="a-7m"></a>何以故。<a id="a-7n"></a>初发心菩萨摩诃萨。<a id="a-7o"></a>欲不断一切诸佛性故。<a id="a-7p"></a>发菩提心。<a id="a-7q"></a>欲令慈悲心充满一切世界众生悉无余故。<a id="a-7r"></a>欲悉度脱一切众生故。<a id="a-7s"></a>欲悉知一切世界成败故。<a id="a-7t"></a>欲悉知一切世界众生垢净起故。<a id="a-7u"></a>欲令三有众生悉得清净故。<a id="a-7v"></a>欲悉知一切众生心念烦恼习故。<a id="a-7w"></a>欲悉知一切众生死此生彼故。<a id="a-7x"></a>欲悉知一切众生诸根方便故。<a id="a-7y"></a>欲悉知一切众生心心行故。<a id="a-7z"></a>欲悉知一切三世众生故。<a id="a-80"></a>欲悉知三世诸佛具足功德故。<a id="a-81"></a>欲悉知三世诸佛无上菩提故。<a id="a-82"></a>欲悉知三世诸佛具足净法故。<a id="a-83"></a>欲悉知三世诸佛法平等相故。<a id="a-84"></a>欲悉知三世诸佛无上智慧因缘清净故。<a id="a-85"></a>欲悉知长养三世诸佛智慧力故。<a id="a-86"></a>欲悉具足三世诸佛无畏法故。<a id="a-87"></a>欲悉具足庄严三世诸佛不共法故。<a id="a-88"></a>欲悉得法界等无量无边三世诸佛平等智慧故。<a id="a-89"></a>发阿耨多罗三藐三菩提心。<a id="a-8A"></a>何以故。<a id="a-8B"></a>此初发心菩萨即是佛故。<a id="a-8C"></a>悉与三世诸如来等。<a id="a-8D"></a>亦与三世佛境界等。<a id="a-8E"></a>悉与三世佛正法等。<a id="a-8F"></a>得如来一身无量身三世诸佛平等智慧。<a id="a-8G"></a>所化众生皆悉同等。<a id="a-8H"></a>悉能震动一切世界。<a id="a-8I"></a>悉能普照一切世界。<a id="a-8J"></a>悉能休息一切世界诸恶道苦。<a id="a-8K"></a>悉能严净一切世界。<a id="a-8L"></a>悉于一切世界示现成佛。<a id="a-8M"></a>悉令一切众生皆得欢喜。<a id="a-8N"></a>悉令一切众生解深法界。<a id="a-8O"></a>悉能护持诸佛种性。<a id="a-8P"></a>悉得诸佛智慧光明。<a id="a-8Q"></a>彼初发心菩萨摩诃萨。<a id="a-8R"></a>常不远离三世诸佛及诸佛法。<a id="a-8S"></a>一切菩萨缘觉声闻及所行法。<a id="a-8T"></a>世间出世间法。<a id="a-8U"></a>众生及众生法。<a id="a-8V"></a>专求菩提智慧无碍。</p>
  <p id="a8W">尔时佛神力故。<a id="a-8X"></a>说初发心菩萨功德藏力故。<a id="a-8Y"></a>十方各万佛刹尘数世界六种震动。<a id="a-8Z"></a>雨众天华天香天末香天鬘天宝天庄严具。<a id="a-8a"></a>自然演出微妙乐声。<a id="a-8b"></a>又复震吼师子之音。<a id="a-8c"></a>放大光明普照十方。<a id="a-8d"></a>尔时十方各过十佛刹尘数世界。<a id="a-8e"></a>有万佛刹尘数诸佛。<a id="a-8f"></a>悉号法慧。<a id="a-8g"></a>各现其身。<a id="a-8h"></a>示法慧菩萨。<a id="a-8i"></a>而告之言。<a id="a-8j"></a>善哉善哉。<a id="a-8k"></a>佛子。<a id="a-8l"></a>善说初发心菩萨功德之藏。<a id="a-8m"></a>我等万佛刹尘数如来。<a id="a-8n"></a>亦悉演说发心菩萨功德之藏。<a id="a-8o"></a>十方世界一切诸佛亦复如是。<a id="a-8p"></a>法慧菩萨。<a id="a-8q"></a>说是发心菩萨功德藏时。<a id="a-8r"></a>万佛世界尘数众生。<a id="a-8s"></a>皆得初发心菩萨功德之藏。<a id="a-8t"></a>发阿耨多罗三藐三菩提心。<a id="a-8u"></a>我等今者悉授彼记。<a id="a-8v"></a>于未来世。<a id="a-8w"></a>各于十方。<a id="a-8x"></a>一时成佛。<a id="a-8y"></a>同号净心如来应供等正觉。<a id="a-8z"></a>我等悉当护持此法。<a id="a-90"></a>普为未来诸菩萨故。<a id="a-91"></a>如此娑婆世界四天下阎浮提菩提树下须弥山顶妙胜殿上敷演此法教化众生。<a id="a-92"></a>十方世界千亿那由他不可量不可数不可思议无有边际不可说法界虚空界等诸世界中。<a id="a-93"></a>亦说是法教化众生。<a id="a-94"></a>彼说法者悉名法慧。<a id="a-95"></a>佛神力故。<a id="a-96"></a>佛本愿力故。<a id="a-97"></a>显示佛法故。<a id="a-98"></a>智慧光明普照故。<a id="a-99"></a>解第一义故。<a id="a-9A"></a>法如是故。<a id="a-9B"></a>诸菩萨欢喜故。<a id="a-9C"></a>赞叹诸佛功德故。<a id="a-9D"></a>悉知诸佛平等故。<a id="a-9E"></a>解法界无有二故。<a id="a-9F"></a>尔时法慧菩萨。<a id="a-9G"></a>普观十方。<a id="a-9H"></a>普观一切大众。<a id="a-9I"></a>观虚空界。<a id="a-9J"></a>观成就众生界。<a id="a-9K"></a>不违业报。<a id="a-9L"></a>清净如虚空界。<a id="a-9M"></a>欲拔三有垢秽众生。<a id="a-9N"></a>欲令众生得广解脱。<a id="a-9O"></a>欲知种种诸根等。<a id="a-9P"></a>观三世正趣涅槃。<a id="a-9Q"></a>及现自身甚深清净诸功德故。<a id="a-9R"></a>承佛神力。<a id="a-9S"></a>以偈颂曰。</p>
  <p id="a9T">大慈大悲心　　充满十方界</p>
  <p id="a9U">分别诸佛刹　　佛法及三世</p>
  <p id="a9V">欲具佛功德　　菩萨法藏海</p>
  <p id="a9W">饶益众生故　　初发菩提心</p>
  <p id="a9X">欲悉分别知　　虚空等法界</p>
  <p id="a9Y">一切群生类　　诸佛及佛法</p>
  <p id="a9Z">欲得一切佛　　诸道至处力</p>
  <p id="a9a">成就不退转　　饶益诸群生</p>
  <p id="a9b">一切众生中　　常起大慈悲</p>
  <p id="a9c">远离嗔恚念　　修习饶益心</p>
  <p id="a9d">慈光照十方　　为众作归依</p>
  <p id="a9e">诸佛悉护念　　功德难思议</p>
  <p id="a9f">欲悉分别知　　一切诸佛刹</p>
  <p id="a9g">如来妙法身　　甚深难思议</p>
  <p id="a9h">无量功德藏　　智慧甚深广</p>
  <p id="a9i">因是初发心　　专求佛菩提</p>
  <p id="a9j">欲悉分别知　　一切众生类</p>
  <p id="a9k">十方世界中　　智慧无障碍</p>
  <p id="a9l">粗细诸世界　　或狭广无量</p>
  <p id="a9m">一切中知一　　一中知一切</p>
  <p id="a9n">菩萨于彼行　　精勤不放逸</p>
  <p id="a9o">苦乐无厌着　　欲度众生故</p>
  <p id="a9p">一切佛现前　　乐观无厌足</p>
  <p id="a9q">悉入甚深法　　无量功德海</p>
  <p id="a9r">五道诸群生　　愍之如一子</p>
  <p id="a9s">令除众垢秽　　具足清净法</p>
  <p id="a9t">欲令诸佛种　　究竟不断绝</p>
  <p id="a9u">降伏一切魔　　摧灭无有余</p>
  <p id="a9v">平等观如来　　三世诸法相</p>
  <p id="a9w">甚深微妙法　　常修不放逸</p>
  <p id="a9x">菩萨常乐观　　一切佛境界</p>
  <p id="a9y">是故诸如来　　甘露慧灌顶</p>
  <p id="a9z">信心不可沮　　坚固如金刚</p>
  <p id="aA0">于诸如来所　　知恩而报恩</p>
  <p id="aA1">最胜之境界　　无量智慧光</p>
  <p id="aA2">自悟不由他　　菩萨初发心</p>
  <p id="aA3">悉能分别知　　五道众生欲</p>
  <p id="aA4">种种诸业报　　一切心所行</p>
  <p id="aA5">知诸根利钝　　无量无数性</p>
  <p id="aA6">一切胜境界　　菩萨初发心</p>
  <p id="aA7">菩提心无量　　清净法界等</p>
  <p id="aA8">无著无所依　　无染如虚空</p>
  <p id="aA9">成就佛智慧　　其心无障碍</p>
  <p id="aAA">谛了真实际　　寂灭离虚妄</p>
  <p id="aAB">了达众生心　　而无众生想</p>
  <p id="aAC">方便分别法　　究竟到彼岸</p>
  <p id="aAD">无量无数劫　　悉能分别知</p>
  <p id="aAE">往诣诸佛刹　　明解甚深法</p>
  <p id="aAF">若能分别知　　无量诸佛法</p>
  <p id="aAG">清净法界藏　　谛了无疑惑</p>
  <p id="aAH">深解众生根　　究竟到彼岸</p>
  <p id="aAI">平等观诸法　　则与如来等</p>
  <p id="aAJ">清净无量心　　常在诸佛前</p>
  <p id="aAK">恭敬而尊重　　供养人师子</p>
  <p id="aAL">亲觐一切佛　　乐观无厌足</p>
  <p id="aAM">彼诸如来等　　护念此菩萨</p>
  <p id="aAN">于诸深妙法　　分别无障碍</p>
  <p id="aAO">无著无所依　　心净如虚空</p>
  <p id="aAP">彼知人师子　　智慧海深广</p>
  <p id="aAQ">寂然入正受　　三世观无碍</p>
  <p id="aAR">坚固不可沮　　一切莫能坏</p>
  <p id="aAS">专念无上道　　未曾有断绝</p>
  <p id="aAT">离闇趣明正　　志学诸善法</p>
  <p id="aAU">常乐观寂灭　　具足真实性</p>
  <p id="aAV">寂默语言道　　平等无异观</p>
  <p id="aAW">于法不分别　　是则从如生</p>
  <p id="aAX">悉能分别知　　诸佛深境界</p>
  <p id="aAY">寂然入正受　　三达无障碍</p>
  <p id="aAZ">十方世界中　　一切诸佛刹</p>
  <p id="aAa">菩萨自在力　　一念悉周遍</p>
  <p id="aAb">无量不可数　　方便悉具足</p>
  <p id="aAc">普游十方界　　是名真佛子</p>
  <p id="aAd">具足大悲心　　清凉除渴爱</p>
  <p id="aAe">大慈念一切　　无碍如虚空</p>
  <p id="aAf">于彼众生类　　不生众生想</p>
  <p id="aAg">悉已离虚妄　　清净游十方</p>
  <p id="aAh">于彼诸群生　　常施以无畏</p>
  <p id="aAi">如此真实行　　是则等如来</p>
  <p id="aAj">常说甚深法　　清净无所著</p>
  <p id="aAk">是故十方佛　　一切悉护念</p>
  <p id="aAl">过去未来世　　无量无数劫</p>
  <p id="aAm">次第悉忆念　　具足分别知</p>
  <p id="aAn">菩萨于现在　　一切十方界</p>
  <p id="aAo">悉能普周遍　　济度诸群萌</p>
  <p id="aAp">深智正观察　　明了无障碍</p>
  <p id="aAq">悉知因缘合　　磨灭无坚固</p>
  <p id="aAr">一切众生类　　诸有疑难者</p>
  <p id="aAs">菩萨悉除灭　　安住法性中</p>
  <p id="aAt">菩萨无畏力　　降伏一切魔</p>
  <p id="aAu">悉能为众生　　灭除愚痴闇</p>
  <p id="aAv">世界若成败　　悉皆分别知</p>
  <p id="aAw">若能如是观　　佛境无疑惑</p>
  <p id="aAx">观察三世法　　疑网永已除</p>
  <p id="aAy">一切如来所　　净信不可坏</p>
  <p id="aAz">信力安隐住　　智慧力成就</p>
  <p id="aB0">智慧清净故　　决定解真实</p>
  <p id="aB1">尽于未来际　　饶益众生故</p>
  <p id="aB2">欲令一切众　　究竟得解脱</p>
  <p id="aB3">无际生死中　　精勤不厌倦</p>
  <p id="aB4">一切地狱处　　受苦为众生</p>
  <p id="aB5">功德智慧藏　　具足皆成就</p>
  <p id="aB6">悉能善分别　　一切众生根</p>
  <p id="aB7">又能分别知　　众生种种业</p>
  <p id="aB8">随彼业对治　　菩萨为说法</p>
  <p id="aB9">以大慈悲心　　随顺世间行</p>
  <p id="aBA">悉于一切法　　解达空无我</p>
  <p id="aBB">一一音声中　　演说无量教</p>
  <p id="aBC">菩萨放大光　　种种微妙色</p>
  <p id="aBD">普照十方界　　除灭一切闇</p>
  <p id="aBE">一一光明端　　清净宝华座</p>
  <p id="aBF">菩萨悉处上　　为众演说法</p>
  <p id="aBG">于一毛孔中　　普见十方刹</p>
  <p id="aBH">彼刹妙庄严　　诸佛菩萨会</p>
  <p id="aBI">一一如来所　　无量众围绕</p>
  <p id="aBJ">清净妙智慧　　明了众生心</p>
  <p id="aBK">十方世界中　　无量诸佛刹</p>
  <p id="aBL">菩萨神通力　　一念悉遍至</p>
  <p id="aBM">恭敬供养佛　　饶益众生故</p>
  <p id="aBN">一一导师所　　咨决甚深义</p>
  <p id="aBO">普于诸世尊　　先起慈父想</p>
  <p id="aBP">饶益众生故　　分别菩萨行</p>
  <p id="aBQ">明净利智慧　　解达深法藏</p>
  <p id="aBR">出生无量智　　佛法无所碍</p>
  <p id="aBS">无量无数劫　　分别说法界</p>
  <p id="aBT">劫数可究竟　　法界无穷尽</p>
  <p id="aBU">平等观诸法　　其心无所染</p>
  <p id="aBV">不厌生死苦　　智慧无障碍</p>
  <p id="aBW">无上佛种性　　三世法王家</p>
  <p id="aBX">一切如来法　　菩萨由此生</p>
  <p id="aBY">清净妙法身　　应现种种形</p>
  <p id="aBZ">犹如大幻师　　所乐无不见</p>
  <p id="aBa">或处为众生　　究竟菩萨行</p>
  <p id="aBb">或复现初生　　出家行学道</p>
  <p id="aBc">或于树王下　　自然成正觉</p>
  <p id="aBd">或处为众生　　示现入泥洹</p>
  <p id="aBe">现住甚深妙　　无量自在法</p>
  <p id="aBf">声闻辟支佛　　一切莫能测</p>
  <p id="aBg">菩萨身口意　　寂灭无生相</p>
  <p id="aBh">普应一切世　　方便无不现</p>
  <p id="aBi">如是佛真子　　境界甚深妙</p>
  <p id="aBj">众生若思议　　迷乱心发狂</p>
  <p id="aBk">一切悉具足　　安住无碍智</p>
  <p id="aBl">普现诸如来　　无量自在力</p>
  <p id="aBm">菩萨功德藏　　世间无与等</p>
  <p id="aBn">何况最胜尊　　无量难思议</p>
  <p id="aBo">菩萨虽未得　　具足一切智</p>
  <p id="aBp">无量诸法门　　究竟到彼岸</p>
  <p id="aBq">一切胜妙法　　皆悉已具足</p>
  <p id="aBr">一向求菩提　　究竟一乘道</p>
  <p id="aBs">于彼诸群生　　善知时非时</p>
  <p id="aBt">为欲利益故　　示现大神力</p>
  <p id="aBu">一身悉充满　　一切诸佛刹</p>
  <p id="aBv">演出净光明　　辉耀无伦匹</p>
  <p id="aBw">遍照十方界　　除灭一切闇</p>
  <p id="aBx">普降妙法雨　　如海大龙王</p>
  <p id="aBy">观察一切法　　虚妄犹如幻</p>
  <p id="aBz">烦恼业力故　　生死常轮转</p>
  <p id="aC0">以大慈悲心　　普覆诸群生</p>
  <p id="aC1">清净妙方便　　度脱无量众</p>
  <p id="aC2">菩萨功德力　　与诸如来等</p>
  <p id="aC3">无量智慧海　　清净如虚空</p>
  <p id="aC4">无量无数劫　　具修菩萨行</p>
  <p id="aC5">精进勤方便　　欲度一切众</p>
  <p id="aC6">众生种种行　　悉能分别知</p>
  <p id="aC7">令修清净业　　志求无上道</p>
  <p id="aC8">菩萨摩诃萨　　行是胜妙法</p>
  <p id="aC9">决定不退转　　谛观一切智</p>
  <p id="aCA">一切诸世界　　无量难思议</p>
  <p id="aCB">菩萨能于彼　　一念悉周遍</p>
  <p id="aCC">远离虚妄想　　其心如虚空</p>
  <p id="aCD">清净法身一　　普应一切世</p>
  <p id="aCE">湛然常不动　　十方无不现</p>
  <p id="aCF">分别一切法　　不取诸法相</p>
  <p id="aCG">了达一切法　　其心无所染</p>
  <p id="aCH">济度一切众　　而无解脱者</p>
  <p id="aCI">一切群生类　　种种诸希望</p>
  <p id="aCJ">善恶无记法　　寂灭如虚空</p>
  <p id="aCK">随顺众庶类　　种种欲乐相</p>
  <p id="aCL">无量自在力　　悉能应化之</p>
  <p id="aCM">犹如工幻师　　能现种种身</p>
  <p id="aCN">菩萨自在力　　充满十方界</p>
  <p id="aCO">菩萨净法身　　无量等虚空</p>
  <p id="aCP">随众所欲乐　　一切无不现</p>
  <p id="aCQ">其心无所染　　真实无虚妄</p>
  <p id="aCR">清净烦恼法　　皆悉无所有</p>
  <p id="aCS">解脱非解脱　　其心无所染</p>
  <p id="aCT">普施苦众生　　无上涅槃乐</p>
  <p id="aCU">悉于诸世间　　智慧无所畏</p>
  <p id="aCV">具足众相好　　究竟无上道</p>
  <p id="aCW">一念悉分别　　一切诸法相</p>
  <p id="aCX">去来现在世　　求之无所有</p>
  <p id="aCY">菩萨观前际　　了达过去世</p>
  <p id="aCZ">分别后际相　　究竟亦如是</p>
  <p id="aCa">一切佛世界　　分别皆悉知</p>
  <p id="aCb">除灭众烦恼　　具足诸功德</p>
  <p id="aCc">常好观寂静　　究竟趣涅槃</p>
  <p id="aCd">乐无诤三昧　　其心无所依</p>
  <p id="aCe">菩萨等实际　　一切无与等</p>
  <p id="aCf">究竟坚固行　　决定不退转</p>
  <p id="aCg">彼修众胜行　　寂灭无所依</p>
  <p id="aCh">其心常安住　　不动如须弥</p>
  <p id="aCi">菩萨净妙行　　充满诸法界</p>
  <p id="aCj">诸佛及菩萨　　皆悉分别知</p>
  <p id="aCk">欲求导师慧　　究竟最胜道</p>
  <p id="aCl">甚深一切智　　无上解脱王</p>
  <p id="aCm">勇猛勤精进　　速发菩提心</p>
  <p id="aCn">欲求最胜乐　　应疾断诸漏</p>
  <p id="aCo">菩萨摩诃萨　　初发清净心</p>
  <p id="aCp">彼心功德藏　　说之不可尽</p>
  <p id="aCq">饶益众生故　　赞叹如来行</p>
  <p id="aCr">一心善谛听　　最胜所行道</p>
  <p id="aCs">无量诸佛刹　　悉末为微尘</p>
  <p id="aCt">一尘置一刹　　悉能分别知</p>
  <p id="aCu">是诸刹土中　　一切诸如来</p>
  <p id="aCv">说初功德藏　　犹故不可尽</p>
  <p id="aCw">善分别众生　　而无众生想</p>
  <p id="aCx">善解一切语　　而无言语想</p>
  <p id="aCy">甚深无碍智　　分别诸世界</p>
  <p id="aCz">善解劫成败　　而无成败想</p>
  <p id="aD0">清净广大心　　犹如虚空性</p>
  <p id="aD1">明解三世法　　一切诸世间</p>
  <p id="aD2">除灭诸烦恼　　永尽无有余</p>
  <p id="aD3">无碍寂灭观　　是则佛正法</p>
  <p id="aD4">十方世界中　　一切如来所</p>
  <p id="aD5">一念悉遍至　　其心无所染</p>
  <p id="aD6">善解不生法　　如如真实际</p>
  <p id="aD7">一切种种相　　皆悉无真实</p>
  <p id="aD8">无量不可数　　一切诸如来</p>
  <p id="aD9">清净眷属俱　　悉往礼供养</p>
  <p id="aDA">常乐问如来　　甚深微妙法</p>
  <p id="aDB">一切诸菩萨　　誓愿清净行</p>
  <p id="aDC">十方世界中　　一切诸导师</p>
  <p id="aDD">一念悉睹见　　而心无所依</p>
  <p id="aDE">一切三有中　　最胜妙功德</p>
  <p id="aDF">以此清净行　　庄严诸佛刹</p>
  <p id="aDG">慧眼无障碍　　善解一切生</p>
  <p id="aDH">分别无所有　　远离无染着</p>
  <p id="aDI">善解众生根　　烦恼及习气</p>
  <p id="aDJ">众生种种欲　　了达不思议</p>
  <p id="aDK">菩萨摩诃萨　　先知众生心</p>
  <p id="aDL">随彼所应度　　慧者为说法</p>
  <p id="aDM">善知时非时　　众生净秽行</p>
  <p id="aDN">渐令彼清净　　究竟得解脱</p>
  <p id="aDO">无量那由他　　甚深诸三昧</p>
  <p id="aDP">菩萨自在力　　一念悉能入</p>
  <p id="aDQ">三昧起住相　　悉善分别知</p>
  <p id="aDR">无量诸境界　　善解住起缘</p>
  <p id="aDS">如是等智慧　　皆悉已具足</p>
  <p id="aDT">不久得菩提　　一切无障碍</p>
  <p id="aDU">常为利众生　　正趣智慧光</p>
  <p id="aDV">彼能与众生　　无上丈夫法</p>
  <p id="aDW">悉能善分别　　一切劫长短</p>
  <p id="aDX">昼夜及岁月　　斯亦善观察</p>
  <p id="aDY">正念不放逸　　善解诸世间</p>
  <p id="aDZ">分别诸佛刹　　真实无差别</p>
  <p id="aDa">能善分别知　　一切诸世界</p>
  <p id="aDb">于彼十方国　　无有分别想</p>
  <p id="aDc">如是正观察　　十方诸世界</p>
  <p id="aDd">严净一切国　　而心无所著</p>
  <p id="aDe">成就智慧力　　与诸如来等</p>
  <p id="aDf">是处非处力　　分别知众生</p>
  <p id="aDg">悉知众生类　　善恶诸业报</p>
  <p id="aDh">过去未来世　　明达无障碍</p>
  <p id="aDi">一切诸世界　　众生种种性</p>
  <p id="aDj">于彼三有中　　悉能分别知</p>
  <p id="aDk">一切群生类　　诸根上中下</p>
  <p id="aDl">菩萨摩诃萨　　悉能分别知</p>
  <p id="aDm">一切众生类　　欲乐上中下</p>
  <p id="aDn">清净不清净　　悉能分别知</p>
  <p id="aDo">分别知众生　　一切至处道</p>
  <p id="aDp">永断相续缘　　究竟离三有</p>
  <p id="aDq">一切诸三昧　　正受禅解脱</p>
  <p id="aDr">垢秽清净起　　悉能分别知</p>
  <p id="aDs">次第知宿命　　随所受苦乐</p>
  <p id="aDt">如是分别者　　是则如来力</p>
  <p id="aDu">一切善不善　　众生烦恼业</p>
  <p id="aDv">分别五道生　　究竟得泥洹</p>
  <p id="aDw">诸漏若未尽　　能趣处处生</p>
  <p id="aDx">烦恼习已灭　　究竟无上道</p>
  <p id="aDy">方便度众生　　灭垢具净道</p>
  <p id="aDz">慧者能分别　　是则人中雄</p>
  <p id="aE0">具足十种力　　慧光除众冥</p>
  <p id="aE1">安住最胜力　　疑惑究竟灭</p>
  <p id="aE2">一一毛孔中　　无量诸佛刹</p>
  <p id="aE3">菩萨摩诃萨　　一切皆悉见</p>
  <p id="aE4">秽浊或清净　　种种妙庄严</p>
  <p id="aE5">随彼诸行业　　皆悉分别知</p>
  <p id="aE6">一一微尘中　　一切诸佛刹</p>
  <p id="aE7">诸佛及菩萨　　佛子皆悉见</p>
  <p id="aE8">诸刹不积聚　　不乱不迫迮</p>
  <p id="aE9">一切入一刹　　而亦无所入</p>
  <p id="aEA">十方诸国土　　虚空法界等</p>
  <p id="aEB">能于一毛孔　　具足分别知</p>
  <p id="aEC">普见十方界　　一切诸最胜</p>
  <p id="aED">微妙净庄严　　一切诸佛刹</p>
  <p id="aEE">一切诸如来　　及彼严净国</p>
  <p id="aEF">于一毛孔中　　慧者皆悉见</p>
  <p id="aEG">三世差别相　　一切诸法界</p>
  <p id="aEH">时节岁相续　　分别得解脱</p>
  <p id="aEI">如是真佛子　　具足无所畏</p>
  <p id="aEJ">是名人中雄　　明达智慧者</p>
  <p id="aEK">如是深法门　　慧者悉分别</p>
  <p id="aEL">彼于如来所　　恭敬喜无量</p>
  <p id="aEM">无量无数劫　　长养功德藏</p>
  <p id="aEN">供养一切佛　　度脱众生故</p>
  <p id="aEO">无量自在力　　种种能示现</p>
  <p id="aEP">彼智慧境界　　与诸如来等</p>
  <p id="aEQ">无量诸佛所　　所学皆成就</p>
  <p id="aER">寂静深法藏　　悉乐无厌足</p>
  <p id="aES">一切导师所　　恭敬尊重心</p>
  <p id="aET">彼修菩萨行　　常饮法甘露</p>
  <p id="aEU">悉能善分别　　长养智慧法</p>
  <p id="aEV">菩提无碍辩　　甚深诸三昧</p>
  <p id="aEW">信心不可动　　犹如须弥山</p>
  <p id="aEX">长养诸众生　　一切功德藏</p>
  <p id="aEY">菩萨摩诃萨　　大慈悲无量</p>
  <p id="aEZ">普念一切众　　其心无所著</p>
  <p id="aEa">一切种智乐　　惠施诸众生</p>
  <p id="aEb">悉欲救世间　　永离烦恼垢</p>
  <p id="aEc">菩萨摩诃萨　　大悲心无量</p>
  <p id="aEd">佛及己众生　　等观无有异</p>
  <p id="aEe">乐观寂灭相　　诸法如虚空</p>
  <p id="aEf">慧者如是观　　一切真实性</p>
  <p id="aEg">菩萨初发心　　甚深功德藏</p>
  <p id="aEh">无量无数劫　　说之不可尽</p>
  <p id="aEi">出生诸如来　　缘觉闲静乐</p>
  <p id="aEj">自在声闻众　　一切贤圣故</p>
  <p id="aEk">十方世界中　　无边诸佛刹</p>
  <p id="aEl">所有众生类　　供养无量劫</p>
  <p id="aEm">又教修五戒　　十善及四禅</p>
  <p id="aEn">四等无色定　　寂灭诸解脱</p>
  <p id="aEo">复于无量劫　　供施诸乐具</p>
  <p id="aEp">又复教转胜　　漏尽成罗汉</p>
  <p id="aEq">如此诸功德　　犹尚可称量</p>
  <p id="aEr">发心功德藏　　无譬不可说</p>
  <p id="aEs">又化无量众　　悉成辟支佛</p>
  <p id="aEt">寂静三摩提　　甚深诸功德</p>
  <p id="aEu">彼人功德聚　　比初发心藏</p>
  <p id="aEv">百分不及一　　乃至不可说</p>
  <p id="aEw">无量无有边　　微尘等佛刹</p>
  <p id="aEx">假使神力人　　一念悉能过</p>
  <p id="aEy">如是神足力　　无量劫中行</p>
  <p id="aEz">彼刹犹可数　　发心藏难知</p>
  <p id="aF0">去来现在劫　　无量无有边</p>
  <p id="aF1">如是等诸劫　　犹可知其数</p>
  <p id="aF2">菩萨初发心　　无量功德藏</p>
  <p id="aF3">犹如虚空界　　分际不可知</p>
  <p id="aF4">去来现在世　　一切诸劫数</p>
  <p id="aF5">菩萨于一念　　悉能分别故</p>
  <p id="aF6">菩萨发心宝　　欲达去来今</p>
  <p id="aF7">一念悉明了　　利益众生故</p>
  <p id="aF8">十方世界中　　无量刹众生</p>
  <p id="aF9">所有欲希望　　一念悉分别</p>
  <p id="aFA">知诸根方便　　念念心所行</p>
  <p id="aFB">虚空尚可量　　菩提心难知</p>
  <p id="aFC">所以不可量　　大慈无量故</p>
  <p id="aFD">普施一切乐　　充满十方界</p>
  <p id="aFE">欲令悉得佛　　法藏解脱乐</p>
  <p id="aFF">初发宝藏心　　功德力无量</p>
  <p id="aFG">众生欲希望　　方便愿求想</p>
  <p id="aFH">随彼种种根　　身口意所行</p>
  <p id="aFI">能于一念中　　彼彼悉觉知</p>
  <p id="aFJ">欲得一切智　　发心愿菩提</p>
  <p id="aFK">一切众生类　　无量烦恼业</p>
  <p id="aFL">由斯结业故　　趣趣受诸有</p>
  <p id="aFM">如此结业报　　犹可知边际</p>
  <p id="aFN">发心功德藏　　不可得思议</p>
  <p id="aFO">所以不可议　　能发无上愿</p>
  <p id="aFP">供养一切佛　　永离诸烦恼</p>
  <p id="aFQ">兼除群生类　　一切烦恼业</p>
  <p id="aFR">济拔三世苦　　究竟大悲心</p>
  <p id="aFS">十方诸世界　　无量无数佛</p>
  <p id="aFT">一念悉供养　　兼以劝众生</p>
  <p id="aFU">熏以殊妙香　　宝幢诸幡盖</p>
  <p id="aFV">天衣珍妙馔　　上味甘露浆</p>
  <p id="aFW">随时诸宫观　　床卧庄严具</p>
  <p id="aFX">清净经行地　　安身顺道心</p>
  <p id="aFY">斯等众供具　　无量宝庄严</p>
  <p id="aFZ">摩尼发光耀　　皆是快乐因</p>
  <p id="aFa">如是供养佛　　兼以劝众生</p>
  <p id="aFb">不可思议劫　　常行此供养</p>
  <p id="aFc">斯等诸功德　　尚可究竟说</p>
  <p id="aFd">发心功德藏　　无可为譬谕</p>
  <p id="aFe">一切诸譬谕　　如前广分别</p>
  <p id="aFf">欲比初发心　　无量不及一</p>
  <p id="aFg">三世人中尊　　一切功德业</p>
  <p id="aFh">无上菩提果　　皆由初发心</p>
  <p id="aFi">无数亿劫中　　修行无上道</p>
  <p id="aFj">无数无有量　　出过一切量</p>
  <p id="aFk">究竟一切智　　其力不可量</p>
  <p id="aFl">到彼菩提岸　　超度群生趣</p>
  <p id="aFm">初发菩萨心　　广大如虚空</p>
  <p id="aFn">出生诸功德　　其相同法界</p>
  <p id="aFo">等观诸法性　　如实无异相</p>
  <p id="aFp">永离一切有　　性同坚固士</p>
  <p id="aFq">甚深真法性　　妙智随顺入</p>
  <p id="aFr">无边诸佛土　　一念悉周遍</p>
  <p id="aFs">一切智所知　　无不遍观察</p>
  <p id="aFt">无量佛境界　　了达无障碍</p>
  <p id="aFu">常修妙功德　　一切无与等</p>
  <p id="aFv">具足微妙戒　　清净无瑕秽</p>
  <p id="aFw">内外一切施　　等心施一切</p>
  <p id="aFx">一切时常施　　精勤不退转</p>
  <p id="aFy">专念修正受　　诸禅功德藏</p>
  <p id="aFz">常习微妙智　　深广无涯底</p>
  <p id="aG0">于此最胜地　　成就佛真子</p>
  <p id="aG1">逮得如实智　　平等甚深行</p>
  <p id="aG2">去来现在世　　一切诸如来</p>
  <p id="aG3">悉以威神护　　初发菩提心</p>
  <p id="aG4">甚深诸三昧　　无量陀罗尼</p>
  <p id="aG5">诸佛自在力　　庄严初发心</p>
  <p id="aG6">一切诸世间　　莫能称算者</p>
  <p id="aG7">无量无有边　　犹如虚空界</p>
  <p id="aG8">初发菩提心　　无量无有边</p>
  <p id="aG9">一切人师子　　皆由初发心</p>
  <p id="aGA">如来十种力　　四辩无所畏</p>
  <p id="aGB">无量诸功德　　皆由初发心</p>
  <p id="aGC">一切诸导师　　十八不共法</p>
  <p id="aGD">斯等殊胜慧　　皆由初发心</p>
  <p id="aGE">诸佛妙色身　　种种相庄严</p>
  <p id="aGF">究竟离虚妄　　清净真法身</p>
  <p id="aGG">天人所应供　　甚深无碍智</p>
  <p id="aGH">如是等功德　　皆由初发心</p>
  <p id="aGI">一切辟支佛　　无量声闻众</p>
  <p id="aGJ">斯等诸贤圣　　皆由初发心</p>
  <p id="aGK">四禅无色定　　甚深诸三昧</p>
  <p id="aGL">斯等无量乐　　皆由初发心</p>
  <p id="aGM">去来今现在　　十方天人类</p>
  <p id="aGN">一切世界中　　趣趣受生乐</p>
  <p id="aGO">方便勤精进　　诸根悉调伏</p>
  <p id="aGP">斯等无量乐　　皆由初发心</p>
  <p id="aGQ">所以然者何　　菩萨摩诃萨</p>
  <p id="aGR">因初发心故　　具六波罗蜜</p>
  <p id="aGS">化诸群生类　　弃邪入正道</p>
  <p id="aGT">故能令三界　　受兹种种乐</p>
  <p id="aGU">菩萨深妙智　　通达无障碍</p>
  <p id="aGV">开导诸众生　　净修殊胜业</p>
  <p id="aGW">灭除众烦恼　　一切不善行</p>
  <p id="aGX">修习涅槃道　　度脱一切众</p>
  <p id="aGY">无量智慧明　　犹如净日光</p>
  <p id="aGZ">具足清白行　　譬如月盛满</p>
  <p id="aGa">无边功德藏　　犹如十方海</p>
  <p id="aGb">无垢无所染　　清净如虚空</p>
  <p id="aGc">菩萨初发心　　称赞不可尽</p>
  <p id="aGd">悉令诸众生　　具受一切乐</p>
  <p id="aGe">无量无数劫　　广修诸大愿</p>
  <p id="aGf">常习功德业　　调伏众生故</p>
  <p id="aGg">无量无有数　　净愿难思议</p>
  <p id="aGh">皆悉具足满　　令众得清净</p>
  <p id="aGi">普观一切法　　悉空无相愿</p>
  <p id="aGj">弘誓愿力故　　心净无所畏</p>
  <p id="aGk">解法真实性　　清净如虚空</p>
  <p id="aGl">定乱悉平等　　寂灭无所有</p>
  <p id="aGm">甚深诸妙法　　无量难思议</p>
  <p id="aGn">常为大众说　　其心无染着</p>
  <p id="aGo">十方世界中　　一切诸如来</p>
  <p id="aGp">彼佛常赞叹　　菩萨初发心</p>
  <p id="aGq">无量妙功德　　庄严初发心</p>
  <p id="aGr">至彼清净岸　　性同诸如来</p>
  <p id="aGs">一切众生类　　无量无数劫</p>
  <p id="aGt">称赞初发心　　功德不可尽</p>
  <p id="aGu">诸佛功德藏　　菩萨由是生</p>
  <p id="aGv">于诸三有中　　最胜无伦匹</p>
  <p id="aGw">欲得一切佛　　明净智慧灯</p>
  <p id="aGx">应建弘誓愿　　速发菩提心</p>
  <p id="aGy">一切功德中　　菩提心为最</p>
  <p id="aGz">能得无碍智　　从佛法化生</p>
  <p id="aH0">一切众生心　　悉可分别知</p>
  <p id="aH1">一切刹微尘　　尚可算其数</p>
  <p id="aH2">十方虚空界　　一毛犹可量</p>
  <p id="aH3">菩萨初发心　　究竟不可测</p>
  <p id="aH4">因初菩提心　　出生三世佛</p>
  <p id="aH5">一切诸众生　　种种上妙乐</p>
  <p id="aH6">佛所赞功德　　因此悉具足</p>
  <p id="aH7">于佛境界中　　其心无疑惑</p>
  <p id="aH8">若能永远离　　一切诸疑惑</p>
  <p id="aH9">则能灭众生　　无量诸障碍</p>
  <p id="aHA">因初菩提心　　严净诸佛国</p>
  <p id="aHB">普令一切众　　具足微妙智</p>
  <p id="aHC">欲见十方刹　　三世一切佛</p>
  <p id="aHD">又欲得无量　　甚深功德藏</p>
  <p id="aHE">若欲灭众生　　无量生死苦</p>
  <p id="aHF">应建坚誓愿　　速发菩提心</p>
 </body>
</html>