<!doctype html>
<html id="z3IBTRgGx" data-ver="750">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第四十四</h1>
  <h2 id="a2">离世间品第三十三之八</h2>
  <p id="a3">佛子。<a id="a-4"></a>菩萨摩诃萨。<a id="a-5"></a>有十种事故往诣道场。<a id="a-6"></a>何等为十。<a id="a-7"></a>所谓欲普照一切世界。<a id="a-8"></a>故往诣道场。<a id="a-9"></a>为震动一切世界故往诣道场。<a id="a-A"></a>欲于一切世界普现身故往诣道场。<a id="a-B"></a>为觉悟一切菩萨一切众生一切同行故往诣道场。<a id="a-C"></a>为示现道场庄严事故往诣道场。<a id="a-D"></a>为随应受化示现庄严菩提树故往诣道场。<a id="a-E"></a>欲对见十方世界一切佛故往诣道场。<a id="a-F"></a>欲于举足下足念念悉入无量正受诸三昧门成等正觉故往诣道场。<a id="a-G"></a>为受一切天龙夜叉乾闼婆阿修罗迦楼罗紧那罗摩睺罗伽乃至释梵四天王等恭敬供养各不相知故往诣道场。<a id="a-H"></a>欲以无碍智眼普观一切世界正念一切佛于一切刹现成佛故往诣道场。<a id="a-I"></a>佛子。<a id="a-J"></a>是为菩萨摩诃萨十种事故往诣道场。<a id="a-K"></a>为教化众生故。<a id="a-L"></a>佛子。<a id="a-M"></a>菩萨摩诃萨。<a id="a-N"></a>有十种事故坐于道场。<a id="a-O"></a>何等为十。<a id="a-P"></a>所谓种种震动一切刹故坐于道场。<a id="a-Q"></a>普照一切诸世界故坐于道场。<a id="a-R"></a>除灭一切诸恶道故坐于道场。<a id="a-S"></a>变一切刹为金刚故坐于道场。<a id="a-T"></a>观一切佛师子吼故坐于道场。<a id="a-U"></a>离一切虚妄心净如虚空故坐于道场。<a id="a-V"></a>示现随顺净身威仪故坐于道场。<a id="a-W"></a>随顺圆满金刚三昧故坐于道场。<a id="a-X"></a>受一切佛清净坐处故坐于道场。<a id="a-Y"></a>自善根力悉能受持一切众生故坐于道场。<a id="a-Z"></a>佛子。<a id="a-a"></a>是为菩萨摩诃萨十种事故坐于道场。<a id="a-b"></a>佛子。<a id="a-c"></a>菩萨摩诃萨。<a id="a-d"></a>坐道场时。<a id="a-e"></a>有十种奇特未曾有法。<a id="a-f"></a>何等为十。<a id="a-g"></a>所谓菩萨摩诃萨。<a id="a-h"></a>坐道场时。<a id="a-i"></a>十方世界一切诸佛。<a id="a-j"></a>观此菩萨咸举右手赞言。<a id="a-k"></a>善哉善哉无上导师。<a id="a-l"></a>是一奇特未曾有法。<a id="a-m"></a>菩萨摩诃萨。<a id="a-n"></a>坐道场时。<a id="a-o"></a>一切如来应供等正觉皆悉护持。<a id="a-p"></a>是二奇特未曾有法。<a id="a-q"></a>菩萨摩诃萨。<a id="a-r"></a>坐道场时。<a id="a-s"></a>宿世同行菩萨悉来云集。<a id="a-t"></a>以种种庄严具恭敬供养。<a id="a-u"></a>是三奇特未曾有法。<a id="a-v"></a>菩萨摩诃萨。<a id="a-w"></a>坐道场时。<a id="a-x"></a>十方一切世界草木丛林非众生类。<a id="a-y"></a>皆悉曲躬归向道场。<a id="a-z"></a>是四奇特未曾有法。<a id="a-10"></a>菩萨摩诃萨。<a id="a-11"></a>坐道场时。<a id="a-12"></a>正受三昧名善知法界。<a id="a-13"></a>得此三昧故究竟菩萨一切诸行。<a id="a-14"></a>是五奇特未曾有法。<a id="a-15"></a>菩萨摩诃萨。<a id="a-16"></a>坐道场时。<a id="a-17"></a>得陀罗尼。<a id="a-18"></a>名曰离垢胜妙海藏。<a id="a-19"></a>菩萨摩诃萨。<a id="a-1A"></a>住此陀罗尼故。<a id="a-1B"></a>一切诸佛降甘露法雨此菩萨。<a id="a-1C"></a>是六奇特未曾有法。<a id="a-1D"></a>菩萨摩诃萨。<a id="a-1E"></a>坐道场时。<a id="a-1F"></a>以神通力。<a id="a-1G"></a>恭敬供养一切诸佛。<a id="a-1H"></a>是七奇特未曾有法。<a id="a-1I"></a>菩萨摩诃萨。<a id="a-1J"></a>坐道场时。<a id="a-1K"></a>入于无上智慧法门善巧方便。<a id="a-1L"></a>悉知一切众生诸根。<a id="a-1M"></a>是八奇特未曾有法。<a id="a-1N"></a>菩萨摩诃萨。<a id="a-1O"></a>坐道场时。<a id="a-1P"></a>正受三昧名曰善觉。<a id="a-1Q"></a>菩萨摩诃萨。<a id="a-1R"></a>入此定已得净法身。<a id="a-1S"></a>满虚空界一切三世。<a id="a-1T"></a>是九奇特未曾有法。<a id="a-1U"></a>菩萨摩诃萨。<a id="a-1V"></a>坐道场时。<a id="a-1W"></a>清净身业摄取三世。<a id="a-1X"></a>无碍智慧普照一切。<a id="a-1Y"></a>是十奇特未曾有法。<a id="a-1Z"></a>佛子。<a id="a-1a"></a>是为菩萨摩诃萨坐道场时得十种奇特未曾有法。<a id="a-1b"></a>佛子。<a id="a-1c"></a>菩萨摩诃萨。<a id="a-1d"></a>坐道场时。<a id="a-1e"></a>有十种义故示现降魔。<a id="a-1f"></a>何等为十。<a id="a-1g"></a>所谓五浊恶世众生乐相征伐。<a id="a-1h"></a>欲显菩萨功德力故。<a id="a-1i"></a>示现降魔。<a id="a-1j"></a>悉灭天人诸疑惑故。<a id="a-1k"></a>示现降魔。<a id="a-1l"></a>为欲化度魔眷属故。<a id="a-1m"></a>示现降魔。<a id="a-1n"></a>诸天世人乐征伐者令集受化故。<a id="a-1o"></a>示现降魔。<a id="a-1p"></a>集天人已显现菩萨功德之力不可破坏调伏众生故示现降魔。<a id="a-1q"></a>发起一切众生力故。<a id="a-1r"></a>示现降魔。<a id="a-1s"></a>哀愍未来一切众生故。<a id="a-1t"></a>示现降魔。<a id="a-1u"></a>乃至道场现有魔事。<a id="a-1v"></a>悉能超出众魔境故。<a id="a-1w"></a>示现降魔。<a id="a-1x"></a>显现烦恼力势羸劣。<a id="a-1y"></a>大悲善根势强盛故。<a id="a-1z"></a>示现降魔。<a id="a-20"></a>顺五浊世诸众生故。<a id="a-21"></a>示现降魔。<a id="a-22"></a>佛子。<a id="a-23"></a>是为菩萨摩诃萨十种义故坐道场时示现降魔。<a id="a-24"></a>佛子。<a id="a-25"></a>菩萨摩诃萨。<a id="a-26"></a>有十种觉如来力。<a id="a-27"></a>何等为十。<a id="a-28"></a>所谓超出一切众魔事业除灭烦恼。<a id="a-29"></a>究竟一切菩萨所行。<a id="a-2A"></a>觉如来力。<a id="a-2B"></a>于一切菩萨三昧而得自在。<a id="a-2C"></a>觉如来力。<a id="a-2D"></a>具足成就一切菩萨诸禅三昧。<a id="a-2E"></a>觉如来力。<a id="a-2F"></a>满足一切诸白净法。<a id="a-2G"></a>觉如来力。<a id="a-2H"></a>分别善法调伏世间法。<a id="a-2I"></a>觉如来力。<a id="a-2J"></a>以净法身满一切刹。<a id="a-2K"></a>觉如来力。<a id="a-2L"></a>所出净音悉与一切众生心等。<a id="a-2M"></a>觉如来力。<a id="a-2N"></a>悉能受持一切佛法。<a id="a-2O"></a>觉如来力。<a id="a-2P"></a>得与三世如来身口意等。<a id="a-2Q"></a>于一念中知三世法。<a id="a-2R"></a>觉如来力。<a id="a-2S"></a>得善觉三昧具佛十力。<a id="a-2T"></a>所谓是处非处智乃至漏尽智。<a id="a-2U"></a>觉如来力。<a id="a-2V"></a>佛子。<a id="a-2W"></a>是为菩萨摩诃萨十种觉如来力。<a id="a-2X"></a>菩萨摩诃萨。<a id="a-2Y"></a>具此力故得名如来。<a id="a-2Z"></a>佛子。<a id="a-2a"></a>如是得成如来应供等正觉已。<a id="a-2b"></a>能转十行清净法轮。<a id="a-2c"></a>何等为十。<a id="a-2d"></a>一者具足清净四无所畏。<a id="a-2e"></a>二者出生四辩净妙音声。<a id="a-2f"></a>三者明了四谛。<a id="a-2g"></a>四者随顺诸佛无碍法门。<a id="a-2h"></a>五者清净等心悉能普覆一切众生。<a id="a-2i"></a>六者所说不虚决定济度众生苦际。<a id="a-2j"></a>七者宿世大悲所持。<a id="a-2k"></a>八者以妙法音充满世界一切众生无不闻知。<a id="a-2l"></a>九者阿僧祇劫常说正法未曾暂息。<a id="a-2m"></a>十者转诸根力觉意解脱诸禅三昧相续不绝。<a id="a-2n"></a>佛子。<a id="a-2o"></a>如来应供等正觉。<a id="a-2p"></a>转如是十行等无量行法轮。<a id="a-2q"></a>佛子。<a id="a-2r"></a>如来应供等正觉。<a id="a-2s"></a>清净法轮。<a id="a-2t"></a>因十种白净法故。<a id="a-2u"></a>转入众生心。<a id="a-2v"></a>出生无相。<a id="a-2w"></a>决定不虚。<a id="a-2x"></a>何等为十。<a id="a-2y"></a>所谓过去愿力故。<a id="a-2z"></a>大悲所持故。<a id="a-30"></a>不舍众生故。<a id="a-31"></a>智慧自在随其所应为说法故。<a id="a-32"></a>未曾失时故。<a id="a-33"></a>随彼法器不增减故。<a id="a-34"></a>决定了知三世智故。<a id="a-35"></a>身行最胜故。<a id="a-36"></a>口行无虚故。<a id="a-37"></a>智行随音声悉觉悟故。<a id="a-38"></a>佛子。<a id="a-39"></a>是为因十种白净法故能转法轮入众生心出生无相决定不虚。<a id="a-3A"></a>佛子。<a id="a-3B"></a>如来应供等正觉。<a id="a-3C"></a>究竟佛事已。<a id="a-3D"></a>有十种义。<a id="a-3E"></a>示现大般涅槃。<a id="a-3F"></a>何等为十。<a id="a-3G"></a>所谓明一切行悉无常故。<a id="a-3H"></a>明一切有为非安隐故。<a id="a-3I"></a>明般涅槃趣最安隐故。<a id="a-3J"></a>明般涅槃远离一切诸怖畏故。<a id="a-3K"></a>以诸天人乐着色身。<a id="a-3L"></a>明色身无常是磨灭法。<a id="a-3M"></a>令求常住净法身故。<a id="a-3N"></a>明无常力强不可转故。<a id="a-3O"></a>明有为法不随爱行不自在故。<a id="a-3P"></a>明三界法悉如坯器无坚牢故。<a id="a-3Q"></a>明般涅槃最为真实不可坏故。<a id="a-3R"></a>明般涅槃远离生死非起灭故。<a id="a-3S"></a>佛子。<a id="a-3T"></a>以此十种义故。<a id="a-3U"></a>如来应供等正觉示现大般涅槃。<a id="a-3V"></a>佛子。<a id="a-3W"></a>一切如来应供等正觉法皆如是。<a id="a-3X"></a>所愿已成已转法轮。<a id="a-3Y"></a>所应度者皆悉已度。<a id="a-3Z"></a>已与菩萨授尊记号。<a id="a-3a"></a>一切佛事皆悉究竟。<a id="a-3b"></a>安住不变示现大般涅槃。<a id="a-3c"></a>佛子。<a id="a-3d"></a>是为如来应供等正觉以十义故示现大般涅槃。</p>
  <p id="a3e">佛子。<a id="a-3f"></a>是为菩萨摩诃萨清净胜行大妙法门。<a id="a-3g"></a>诸佛所说无量深义。<a id="a-3h"></a>能令一切诸有智者皆悉欢喜。<a id="a-3i"></a>究竟一切菩萨大愿。<a id="a-3j"></a>不断所行。<a id="a-3k"></a>佛子。<a id="a-3l"></a>若有众生闻此经者。<a id="a-3m"></a>信心清净不起诽谤。<a id="a-3n"></a>如说修行。<a id="a-3o"></a>彼诸众生。<a id="a-3p"></a>速成阿耨多罗三藐三菩提。<a id="a-3q"></a>何以故。<a id="a-3r"></a>菩萨摩诃萨如说行故。<a id="a-3s"></a>佛子。<a id="a-3t"></a>是故菩萨摩诃萨。<a id="a-3u"></a>应如说行一心敬信受持此经。<a id="a-3v"></a>佛子。<a id="a-3w"></a>此经出生一切菩萨诸行功德深妙义华。<a id="a-3x"></a>深入智慧。<a id="a-3y"></a>摄一切法门。<a id="a-3z"></a>远离世间。<a id="a-40"></a>声闻缘觉一切众生所不共法。<a id="a-41"></a>悉能普照一切法门。<a id="a-42"></a>长养善根度脱众生。<a id="a-43"></a>是故菩萨摩诃萨。<a id="a-44"></a>应一心听受护持此经。<a id="a-45"></a>若菩萨摩诃萨。<a id="a-46"></a>受持此经。<a id="a-47"></a>则能出生一切诸愿。<a id="a-48"></a>以少方便疾得阿耨多罗三藐三菩提。<a id="a-49"></a>说此出生一切菩萨诸行功德深妙义华，<a id="a-4A"></a>深入智慧摄一切法门，<a id="a-4B"></a>远离世间声闻、<a id="a-4C"></a>缘觉，<a id="a-4D"></a>一切众生所不共法悉能普照，<a id="a-4E"></a>一切法门长养善根度脱众生经时。<a id="a-4F"></a>佛神力故。<a id="a-4G"></a>此经法如是故。<a id="a-4H"></a>十方无量阿僧祇世界六种震动。<a id="a-4I"></a>大光普照。<a id="a-4J"></a>尔时十方诸佛面对观视普贤菩萨欢喜赞言。<a id="a-4K"></a>善哉佛子。<a id="a-4L"></a>乃能说此出生一切菩萨诸行功德深妙义华，<a id="a-4M"></a>深入智慧摄一切法门，<a id="a-4N"></a>远离世间声闻、<a id="a-4O"></a>缘觉，<a id="a-4P"></a>一切众生所不共法悉能普照，<a id="a-4Q"></a>一切法门长养善根度脱众生经。<a id="a-4R"></a>佛子。<a id="a-4S"></a>汝已善学此法。<a id="a-4T"></a>善知此法。<a id="a-4U"></a>快说此法。<a id="a-4V"></a>我等诸佛亦说此法。<a id="a-4W"></a>一切诸佛亦复如是。<a id="a-4X"></a>是故佛子。<a id="a-4Y"></a>我等悉共守护此经。<a id="a-4Z"></a>令未来菩萨未闻者闻。<a id="a-4a"></a>尔时普贤菩萨。<a id="a-4b"></a>承佛神力。<a id="a-4c"></a>观察十方一切大众一切法界。<a id="a-4d"></a>以偈颂曰。</p>
  <p id="a4e">无量无数劫　　勤修诸苦行</p>
  <p id="a4f">供养无量佛　　生此真佛子</p>
  <p id="a4g">化度无量众　　安立无上道</p>
  <p id="a4h">菩萨无等行　　我说善谛听</p>
  <p id="a4i">供养无量佛　　皆悉无染着</p>
  <p id="a4j">化度一切众　　不起众生想</p>
  <p id="a4k">常求佛功德　　其心无所依</p>
  <p id="a4l">说彼胜妙行　　令众悉欢喜</p>
  <p id="a4m">降伏一切魔　　灭三界烦恼</p>
  <p id="a4n">已具圣功德　　示现童子地</p>
  <p id="a4o">灭恶烦恼痴　　其心常寂然</p>
  <p id="a4p">示现无量行　　我说彼功德</p>
  <p id="a4q">远离一切恶　　究竟到彼岸</p>
  <p id="a4r">无量众生中　　种种现变化</p>
  <p id="a4s">知心生住灭　　示现一切事</p>
  <p id="a4t">说彼妙功德　　令众悉欢喜</p>
  <p id="a4u">见三有众生　　无量苦逼迫</p>
  <p id="a4v">流转于生死　　烦恼火炽然</p>
  <p id="a4w">欲令彼解脱　　一向求菩提</p>
  <p id="a4x">略说彼净德　　一心善谛听</p>
  <p id="a4y">施戒忍精进　　禅定得自在</p>
  <p id="a4z">具足慧方便　　大慈度众生</p>
  <p id="a50">无量无数劫　　乐修悲喜舍</p>
  <p id="a51">我说彼功德　　仁等当谛听</p>
  <p id="a52">枯槁无量身　　常正求菩提</p>
  <p id="a53">不惜其寿命　　究竟无上道</p>
  <p id="a54">常为利众生　　不求自安乐</p>
  <p id="a55">慈悲心牟尼　　我说彼胜行</p>
  <p id="a56">无量无数劫　　说少分不尽</p>
  <p id="a57">虚空可度量　　海水可渧数</p>
  <p id="a58">菩萨功德海　　无可为譬谕</p>
  <p id="a59">饶益众生故　　略说其小分</p>
  <p id="a5A">持众生善根　　长养白净法</p>
  <p id="a5B">远离憍慢心　　求法无厌足</p>
  <p id="a5C">令众得安止　　长养智慧树</p>
  <p id="a5D">菩萨心如地　　饶益一切众</p>
  <p id="a5E">柔软慈心根　　无上大悲茎</p>
  <p id="a5F">功德叶智华　　持戒为妙香</p>
  <p id="a5G">如来净慧光　　开敷菩萨华</p>
  <p id="a5H">不著有为水　　普令众生喜</p>
  <p id="a5I">直心为种子　　慈悲为根芽</p>
  <p id="a5J">智慧方便茎　　五度为枝条</p>
  <p id="a5K">禅叶诸明华　　一切智为果</p>
  <p id="a5L">法树神力鸟　　普覆三世间</p>
  <p id="a5M">真实谛为足　　白净法为身</p>
  <p id="a5N">正念为颈顶　　智首解脱顶</p>
  <p id="a5O">慈悲明净眼　　实义幽谷出</p>
  <p id="a5P">菩萨法师子　　调伏一切魔</p>
  <p id="a5Q">生死为旷野　　烦恼诸恶道</p>
  <p id="a5R">边见为贼难　　痴盲迷正路</p>
  <p id="a5S">菩萨大导师　　见彼迷冥者</p>
  <p id="a5T">开示其正道　　引至安隐处</p>
  <p id="a5U">贪恚诸烦恼　　常恼害众生</p>
  <p id="a5V">无量众苦患　　长夜而逼切</p>
  <p id="a5W">菩萨见彼苦　　为发大悲心</p>
  <p id="a5X">具说八万四　　对治济度之</p>
  <p id="a5Y">菩萨为法王　　正道化众生</p>
  <p id="a5Z">远恶修众善　　一向求菩提</p>
  <p id="a5a">一切诸佛所　　受自在智记</p>
  <p id="a5b">广施贤圣珍　　令具七觉宝</p>
  <p id="a5c">清净戒为毂　　精进以为辐</p>
  <p id="a5d">三昧正受辋　　三转净法轮</p>
  <p id="a5e">清净心为楯　　明利智慧剑</p>
  <p id="a5f">摧灭诸烦恼　　外道众魔怨</p>
  <p id="a5g">甚深智慧海　　正法一味水</p>
  <p id="a5h">禅觉宝充满　　一切莫能知</p>
  <p id="a5i">直心净弥广　　一切智为潮</p>
  <p id="a5j">菩萨智慧海　　演说不可尽</p>
  <p id="a5k">世间高无上　　于彼无所著</p>
  <p id="a5l">禅明智慧山　　坚正不倾动</p>
  <p id="a5m">若有亲近者　　疾得同彼慧</p>
  <p id="a5n">住智须弥顶　　普观一切世</p>
  <p id="a5o">深心如金刚　　一切悉坚固</p>
  <p id="a5p">三宝一切智　　信心不可坏</p>
  <p id="a5q">降伏一切魔　　除灭诸烦恼</p>
  <p id="a5r">安住无所畏　　度脱诸群生</p>
  <p id="a5s">兴起大慈云　　普覆于一切</p>
  <p id="a5t">明曜大悲电　　雷震法洪音</p>
  <p id="a5u">四辩澍法雨　　八正甘露水</p>
  <p id="a5v">除灭烦恼火　　安住一切义</p>
  <p id="a5w">白净法为城　　智慧为墙壁</p>
  <p id="a5x">无上智楼阁　　惭愧为深堑</p>
  <p id="a5y">三空解脱门　　正念为防守</p>
  <p id="a5z">四道为正路　　游之出三界</p>
  <p id="a60">建无上法幢　　摧灭一切魔</p>
  <p id="a61">法身金翅鸟　　四如意为足</p>
  <p id="a62">慈悲明净眼　　住一切智树</p>
  <p id="a63">菩萨金翅王　　生死大海中</p>
  <p id="a64">搏撮天人龙　　安置涅槃岸</p>
  <p id="a65">净戒圆满日　　清净智光明</p>
  <p id="a66">神足为疾行　　消竭爱欲水</p>
  <p id="a67">觉长夜众生　　长养根力药</p>
  <p id="a68">菩萨明净日　　一切无不照</p>
  <p id="a69">圆满法界月　　众生观无厌</p>
  <p id="a6A">映蔽于二乘　　小智萤火光</p>
  <p id="a6B">菩萨清凉月　　游于毕竟空</p>
  <p id="a6C">垂光照三界　　心法无不现</p>
  <p id="a6D">自在诸法王　　功德色严身</p>
  <p id="a6E">方便净智眼　　安住胜妙法</p>
  <p id="a6F">相好庄严身　　一切观无厌</p>
  <p id="a6G">彼法自在王　　如法治众生</p>
  <p id="a6H">除灭欲烦恼　　超出于三界</p>
  <p id="a6I">常乐勤修习　　慈悲喜舍法</p>
  <p id="a6J">菩萨大梵王　　普现种种身</p>
  <p id="a6K">演出净妙音　　三界无不闻</p>
  <p id="a6L">远离一切行　　境界常清净</p>
  <p id="a6M">逮得不退智　　具足法自在</p>
  <p id="a6N">永离二乘道　　诸佛所授记</p>
  <p id="a6O">乘于无上乘　　究竟一切智</p>
  <p id="a6P">心净如虚空　　永离一切有</p>
  <p id="a6Q">行于世间事　　其心无所依</p>
  <p id="a6R">究竟白净行　　亦令众生然</p>
  <p id="a6S">菩萨慧弥广　　清净如虚空</p>
  <p id="a6T">无量方便地　　饶益诸群生</p>
  <p id="a6U">清凉慈悲水　　消灭炽烦恼</p>
  <p id="a6V">智慧猛盛火　　烧尽烦恼习</p>
  <p id="a6W">风驰游十方　　广作诸佛事</p>
  <p id="a6X">菩萨如意宝　　除灭众贫苦</p>
  <p id="a6Y">智慧如金刚　　摧灭诸邪见</p>
  <p id="a6Z">无量德庄严　　悉令众生喜</p>
  <p id="a6a">究竟无上行　　安住如来处</p>
  <p id="a6b">菩萨功德华　　七觉令开敷</p>
  <p id="a6c">诸愿为宝鬘　　严饰世间顶</p>
  <p id="a6d">菩萨净戒香　　远离诸恶戒</p>
  <p id="a6e">以此净戒香　　涂熏一切众</p>
  <p id="a6f">菩萨无上盖　　普覆诸世间</p>
  <p id="a6g">建立智慧幢　　摧灭众魔幢</p>
  <p id="a6h">菩萨庄严行　　净妙智慧幡</p>
  <p id="a6i">惭愧功德衣　　普覆一切众</p>
  <p id="a6j">菩萨无上乘　　乘之出三界</p>
  <p id="a6k">其心善调顺　　安住宝象王</p>
  <p id="a6l">菩萨大龙王　　具足自在力</p>
  <p id="a6m">普降甘露法　　泽润诸群生</p>
  <p id="a6n">菩萨甚难值　　犹如优昙华</p>
  <p id="a6o">降伏一切魔　　除灭诸烦恼</p>
  <p id="a6p">佛所转法轮　　彼能随顺转</p>
  <p id="a6q">慧灯除众闇　　普令见正道</p>
  <p id="a6r">菩萨功德河　　随顺正道流</p>
  <p id="a6s">常为生死桥　　度人无休息</p>
  <p id="a6t">菩萨正法船　　泛游诸愿海</p>
  <p id="a6u">智慧悉成满　　度人到彼岸</p>
  <p id="a6v">菩萨净园林　　实乐乐众生</p>
  <p id="a6w">正法解脱华　　明净智宫殿</p>
  <p id="a6x">菩萨雪山顶　　出生药树王</p>
  <p id="a6y">除灭烦恼病　　悉令一切喜</p>
  <p id="a6z">菩萨等如来　　觉悟诸众生</p>
  <p id="a70">除灭愚痴闇　　得成等正觉</p>
  <p id="a71">最胜所从来　　菩萨如是来</p>
  <p id="a72">逮得平等智　　究竟到彼岸</p>
  <p id="a73">菩萨大导师　　教化诸群生</p>
  <p id="a74">自然成正觉　　一切智境界</p>
  <p id="a75">具足无量力　　一切莫能坏</p>
  <p id="a76">安住无所畏　　知法了众生</p>
  <p id="a77">乃至色界中　　所有诸众生</p>
  <p id="a78">一切语言音　　皆悉能随顺</p>
  <p id="a79">过色至无色　　现彼一切事</p>
  <p id="a7A">一切诸众生　　说之不能尽</p>
  <p id="a7B">菩萨悉成就　　如是等功德</p>
  <p id="a7C">解了性非性　　所有无所有</p>
  <p id="a7D">具足真实智　　除灭一切缚</p>
  <p id="a7E">究竟一切智　　其心无所著</p>
  <p id="a7F">说彼甚深行　　令众悉欢喜</p>
  <p id="a7G">了达一切法　　皆悉如幻化</p>
  <p id="a7H">发起方便悲　　一切佛护持</p>
  <p id="a7I">出生智化门　　普现无量事</p>
  <p id="a7J">仁等当谛听　　菩萨诸功德</p>
  <p id="a7K">一身无边际　　普现无量身</p>
  <p id="a7L">非心非心境　　应现一切众</p>
  <p id="a7M">出于一妙音　　究竟语言法</p>
  <p id="a7N">悉摄众生类　　一切语言音</p>
  <p id="a7O">远离烦恼身　　随应示现身</p>
  <p id="a7P">无量方便身　　一切音说法</p>
  <p id="a7Q">其心常寂灭　　清净如虚空</p>
  <p id="a7R">以心庄严刹　　示现一切众</p>
  <p id="a7S">示现种种身　　于彼无所著</p>
  <p id="a7T">远离一切生　　亦不坏彼因</p>
  <p id="a7U">随顺一切趣　　受生无所著</p>
  <p id="a7V">了身如虚空　　随其所应现</p>
  <p id="a7W">菩萨现如是　　无量无边事</p>
  <p id="a7X">恭敬供养彼　　最胜两足尊</p>
  <p id="a7Y">涂香末香华　　幢盖幡音乐</p>
  <p id="a7Z">无上供养具　　直心供诸佛</p>
  <p id="a7a">不离一佛会　　普在诸佛所</p>
  <p id="a7b">善巧能问难　　听受深妙法</p>
  <p id="a7c">闻此正法故　　逮得诸三昧</p>
  <p id="a7d">一一三昧中　　生无量定门</p>
  <p id="a7e">又复能普现　　无量三昧起</p>
  <p id="a7f">智慧巧方便　　究竟到彼岸</p>
  <p id="a7g">觉悟一切法　　皆悉如幻化</p>
  <p id="a7h">示现种种身　　出生无量音</p>
  <p id="a7i">入众生想网　　其心无染着</p>
  <p id="a7j">或时现众生　　随顺世间义</p>
  <p id="a7k">或示菩提行　　无量无有边</p>
  <p id="a7l">布施持净戒　　忍辱勤精进</p>
  <p id="a7m">定慧四无量　　修行四摄法</p>
  <p id="a7n">或现行成满　　或得无生忍</p>
  <p id="a7o">或受灌顶记　　或一生补处</p>
  <p id="a7p">或现声闻乘　　或复现缘觉</p>
  <p id="a7q">无量刹涅槃　　不舍菩萨行</p>
  <p id="a7r">或现为帝释　　或现梵天王</p>
  <p id="a7s">或天女围绕　　或复独宴默</p>
  <p id="a7t">或现比丘像　　净戒调诸根</p>
  <p id="a7u">或现自在王　　或现入法网</p>
  <p id="a7v">或现巧术女　　或现修苦行</p>
  <p id="a7w">或现在五欲　　或复在禅定</p>
  <p id="a7x">或现般涅槃　　或复现受生</p>
  <p id="a7y">或现童子身　　或复现衰老</p>
  <p id="a7z">若有思议者　　迷乱心发狂</p>
  <p id="a80">或在天宫殿　　或现终下生</p>
  <p id="a81">或现处母胎　　成佛转法轮</p>
  <p id="a82">或复现出生　　或现般涅槃</p>
  <p id="a83">或现童子术　　或复现出家</p>
  <p id="a84">或现坐道场　　或成无上道</p>
  <p id="a85">或复示现转　　自在正法轮</p>
  <p id="a86">或现求正法　　或现为佛身</p>
  <p id="a87">充满无量刹　　不退菩萨行</p>
  <p id="a88">深入无量劫　　究竟到彼岸</p>
  <p id="a89">无量劫一念　　一念无量劫</p>
  <p id="a8A">一切劫非劫　　示现众生劫</p>
  <p id="a8B">无来无积聚　　示现诸劫事</p>
  <p id="a8C">于一微尘中　　普见一切佛</p>
  <p id="a8D">一切诸群生　　无处不有佛</p>
  <p id="a8E">一切诸佛刹　　及众生境界</p>
  <p id="a8F">悉能分别知　　一切诸法印</p>
  <p id="a8G">一切劫可尽　　法印无穷已</p>
  <p id="a8H">如是知众生　　无量无有边</p>
  <p id="a8I">彼一众生有　　无量百千万</p>
  <p id="a8J">那由他等身　　因缘亦如是</p>
  <p id="a8K">如彼一众生　　一切亦复然</p>
  <p id="a8L">如是究竟知　　亦令一切学</p>
  <p id="a8M">悉知众生根　　上中下不同</p>
  <p id="a8N">诸根常流转　　知是器非器</p>
  <p id="a8O">一根一切根　　展转相依持</p>
  <p id="a8P">菩萨微细智　　皆悉分别知</p>
  <p id="a8Q">亦知诸欲性　　种种烦恼垢</p>
  <p id="a8R">了过去心行　　未来今现在</p>
  <p id="a8S">悉知众生行　　究竟到彼岸</p>
  <p id="a8T">知行无所行　　为众说妙法</p>
  <p id="a8U">如是知心行　　染污及清净</p>
  <p id="a8V">菩萨一念中　　逮得一切智</p>
  <p id="a8W">深入如来心　　究竟难思议</p>
  <p id="a8X">一念悉能知　　诸佛无上智</p>
  <p id="a8Y">究竟神力智　　具足诸通明</p>
  <p id="a8Z">能于一念中　　悉诣十方刹</p>
  <p id="a8a">如是疾游行　　无量无数劫</p>
  <p id="a8b">不离本坐处　　安住甚深法</p>
  <p id="a8c">犹如工幻师　　种种现形色</p>
  <p id="a8d">非色非无色　　幻化无所有</p>
  <p id="a8e">菩萨亦如是　　深知广方便</p>
  <p id="a8f">示现众变化　　充满一切世</p>
  <p id="a8g">譬如明净日　　出现于世间</p>
  <p id="a8h">悉能除众冥　　一切靡不照</p>
  <p id="a8i">菩萨智慧日　　明净甚圆满</p>
  <p id="a8j">出净心境界　　普照一切法</p>
  <p id="a8k">犹如人梦中　　造作种种事</p>
  <p id="a8l">无量劫可尽　　梦性无穷尽</p>
  <p id="a8m">菩萨于一念　　示现梦等法</p>
  <p id="a8n">无量劫可尽　　智慧无终极</p>
  <p id="a8o">常乐居山泽　　远离世间语</p>
  <p id="a8p">究竟语言道　　其心无染着</p>
  <p id="a8q">菩萨悉了知　　诸法真实性</p>
  <p id="a8r">普说众生音　　不起虚妄想</p>
  <p id="a8s">譬如春月时　　众生见焰气</p>
  <p id="a8t">愚者谓为水　　寻之增渴爱</p>
  <p id="a8u">菩萨如是见　　众生烦恼覆</p>
  <p id="a8v">如焰增渴爱　　一向求解脱</p>
  <p id="a8w">知众生非实　　而更增大悲</p>
  <p id="a8x">观色如聚沫　　受如水上泡</p>
  <p id="a8y">想如春时焰　　众行如芭蕉</p>
  <p id="a8z">心如工幻师　　示现种种事</p>
  <p id="a90">善分别五阴　　其心无所著</p>
  <p id="a91">诸入悉空寂　　远离自在事</p>
  <p id="a92">诸界无实性　　示众生界分</p>
  <p id="a93">第一真实谛　　决定寂灭性</p>
  <p id="a94">广演分别法　　而心不染着</p>
  <p id="a95">菩萨知五阴　　无有去来今</p>
  <p id="a96">因由烦恼业　　转此三苦轮</p>
  <p id="a97">演说缘起法　　非有亦非无</p>
  <p id="a98">深解真实义　　于彼无所著</p>
  <p id="a99">菩萨净智慧　　解说三世法</p>
  <p id="a9A">示现诸群生　　皆悉是一念</p>
  <p id="a9B">欲色无色界　　示现众生事</p>
  <p id="a9C">三乘戒解脱　　究竟一切智</p>
  <p id="a9D">了知处非处　　知业知诸根</p>
  <p id="a9E">欲性诸烦恼　　一切至处道</p>
  <p id="a9F">宿命智天眼　　除灭诸烦恼</p>
  <p id="a9G">知佛十种力　　而犹未究竟</p>
  <p id="a9H">随顺诸佛法　　深解诸法空</p>
  <p id="a9I">悉灭众烦恼　　而不尽诸漏</p>
  <p id="a9J">广入甚深道　　教化诸群生</p>
  <p id="a9K">佛子住无畏　　不舍菩萨行</p>
  <p id="a9L">无谬无漏失　　亦不舍正念</p>
  <p id="a9M">精进欲三昧　　智慧无损减</p>
  <p id="a9N">三种常清净　　明达于三世</p>
  <p id="a9O">大慈念众生　　一切无障碍</p>
  <p id="a9P">深入诸法门　　具足如是行</p>
  <p id="a9Q">我说其少分　　庄严功德义</p>
  <p id="a9R">无量无数劫　　说之不可尽</p>
  <p id="a9S">我所说少分　　如大地一尘</p>
  <p id="a9T">常依如来智　　而亦无所依</p>
  <p id="a9U">常修奇特想　　大悲坚强故</p>
  <p id="a9V">安住清净戒　　常勤修精进</p>
  <p id="a9W">教化诸群生　　授真佛子记</p>
  <p id="a9X">究竟佛功德　　知刹知众生</p>
  <p id="a9Y">分别三世劫　　其心无疲倦</p>
  <p id="a9Z">具陀罗尼力　　深解真实义</p>
  <p id="a9a">思惟无等法　　逮得无上道</p>
  <p id="a9b">一切妙功德　　发愿求菩提</p>
  <p id="a9c">慈悲因缘力　　令菩提净胜</p>
  <p id="a9d">具足波罗蜜　　随顺善究竟</p>
  <p id="a9e">决定诸智力　　觉悟无上道</p>
  <p id="a9f">成就方便智　　乐说甚深法</p>
  <p id="a9g">随顺常守护　　逮得法王处</p>
  <p id="a9h">安住胜妙法　　于彼无所著</p>
  <p id="a9i">出生智慧化　　觉悟胜菩提</p>
  <p id="a9j">住持一切劫　　菩萨得正望</p>
  <p id="a9k">安住甚深法　　除灭众生疑</p>
  <p id="a9l">修习甚深智　　善能分别法</p>
  <p id="a9m">究竟定慧境　　觉悟一切智</p>
  <p id="a9n">智入诸解脱　　究竟到彼岸</p>
  <p id="a9o">具足诸通明　　离垢清凉园</p>
  <p id="a9p">具足白净法　　示现种种行</p>
  <p id="a9q">普现庄严法　　皆悉不可议</p>
  <p id="a9r">善知众生心　　能说令究竟</p>
  <p id="a9s">清净菩提印　　智光照一切</p>
  <p id="a9t">一切莫能称　　远离懈怠法</p>
  <p id="a9u">安住如山王　　具功德智海</p>
  <p id="a9v">金刚妙宝法　　安住大庄严</p>
  <p id="a9w">究竟诸大事　　一切莫能坏</p>
  <p id="a9x">得授菩提记　　安住广大心</p>
  <p id="a9y">得佛无尽藏　　觉悟一切法</p>
  <p id="a9z">世智常自在　　游戏诸神通</p>
  <p id="aA0">一切法境界　　自在无障碍</p>
  <p id="aA1">身愿行自在　　智慧亦自在</p>
  <p id="aA2">无量亿自在　　示现于一切</p>
  <p id="aA3">具足诸自在　　游戏诸通力</p>
  <p id="aA4">深入佛境界　　一切莫能坏</p>
  <p id="aA5">黠慧所庄严　　无畏不共法</p>
  <p id="aA6">修行佛子业　　远离一切恶</p>
  <p id="aA7">清净身身业　　清净口口业</p>
  <p id="aA8">诸佛守护故　　成办十大事</p>
  <p id="aA9">心心所起住　　显现无上事</p>
  <p id="aAA">安住诸根定　　逮得最胜根</p>
  <p id="aAB">清净正直心　　远离诸谄曲</p>
  <p id="aAC">深入众生性　　示现种种事</p>
  <p id="aAD">除灭烦恼习　　究竟无上行</p>
  <p id="aAE">具足深智慧　　逮得一切智</p>
  <p id="aAF">远离一切恶　　方便趣寂灭</p>
  <p id="aAG">出生功德道　　善学一切学</p>
  <p id="aAH">无量道心境　　修习无所著</p>
  <p id="aAI">安住深智慧　　示现道庄严</p>
  <p id="aAJ">手足及心腹　　无上智慧藏</p>
  <p id="aAK">其心如金刚　　智慧为器仗</p>
  <p id="aAL">智慧观察顶　　深入菩提行</p>
  <p id="aAM">清净戒为鼻　　除灭诸炽然</p>
  <p id="aAN">四辩广长舌　　无处不至身</p>
  <p id="aAO">净妙智慧心　　诸善行为行</p>
  <p id="aAP">道场安隐住　　师子座为坐</p>
  <p id="aAQ">梵住为安卧　　无碍第一义</p>
  <p id="aAR">观察善逝智　　普照于一切</p>
  <p id="aAS">遍观众生行　　种种妙功德</p>
  <p id="aAT">以此为奋迅　　离贪为净施</p>
  <p id="aAU">不慢清净戒　　不动为净忍</p>
  <p id="aAV">不转净精进　　自在为净禅</p>
  <p id="aAW">不行愚痴智　　虚空慈普救</p>
  <p id="aAX">不忧恼为悲　　清净法为喜</p>
  <p id="aAY">离诸烦恼舍　　寂静为深义</p>
  <p id="aAZ">境界为正法　　回向功德具</p>
  <p id="aAa">智具如利剑　　普照为众明</p>
  <p id="aAb">闻法无厌足　　是为正求法</p>
  <p id="aAc">不惜身寿命　　是为明正法</p>
  <p id="aAd">随顺诸佛教　　除灭诸魔道</p>
  <p id="aAe">清净正直心　　摄取诸佛业</p>
  <p id="aAf">远离众魔业　　长养诸智慧</p>
  <p id="aAg">远离魔所持　　安住诸佛持</p>
  <p id="aAh">究竟得法持　　住无住智慧</p>
  <p id="aAi">作业已命终　　降神入母胎</p>
  <p id="aAj">示现微细趣　　又复现出生</p>
  <p id="aAk">现称我最胜　　示现行七步</p>
  <p id="aAl">现为童子地　　复现处深宫</p>
  <p id="aAm">现出家学道　　庄严诸道场</p>
  <p id="aAn">普放无量光　　觉悟诸群生</p>
  <p id="aAo">降伏一切魔　　得成无上道</p>
  <p id="aAp">现转净法轮　　示现如来地</p>
  <p id="aAq">增长白净法　　现大般涅槃</p>
  <p id="aAr">菩萨修诸行　　无量无有边</p>
  <p id="aAs">如我向所说　　略举其少分</p>
  <p id="aAt">无量劫修习　　令众住菩提</p>
  <p id="aAu">众生诸法行　　于彼无染着</p>
  <p id="aAv">如是具足行　　成就力自在</p>
  <p id="aAw">以无量诸刹　　安置一毛道</p>
  <p id="aAx">掌持无量刹　　遍游诸世界</p>
  <p id="aAy">还置于本处　　众生无恐怖</p>
  <p id="aAz">菩萨以一切　　严净诸佛刹</p>
  <p id="aB0">安置一毛孔　　众生无不见</p>
  <p id="aB1">能以一毛孔　　悉受一切海</p>
  <p id="aB2">大海不增减　　众生无娆害</p>
  <p id="aB3">示现如是等　　一切诸事相</p>
  <p id="aB4">无量金刚山　　手摩为微尘</p>
  <p id="aB5">以此一切尘　　遍散诸佛刹</p>
  <p id="aB6">复末尘下刹　　遍布余世界</p>
  <p id="aB7">一切尘可知　　智慧不可尽</p>
  <p id="aB8">于一毛孔中　　放演净光明</p>
  <p id="aB9">普照一切世　　悉蔽日月光</p>
  <p id="aBA">珠火天神光　　隐没悉不现</p>
  <p id="aBB">除灭恶道苦　　为说无上法</p>
  <p id="aBC">菩萨一言音　　出生一切音</p>
  <p id="aBD">一切诸众生　　无不悉闻者</p>
  <p id="aBE">以闻此法音　　皆得大欢喜</p>
  <p id="aBF">具足广宣畅　　诸佛所说法</p>
  <p id="aBG">过去一切劫　　安置未来今</p>
  <p id="aBH">未来现在劫　　回置过去世</p>
  <p id="aBI">十方一切刹　　皆悉现成坏</p>
  <p id="aBJ">以一切众生　　安置一毛道</p>
  <p id="aBK">过去及现在　　一切诸如来</p>
  <p id="aBL">具足自在力　　悉于身中现</p>
  <p id="aBM">深知变化法　　善能随所应</p>
  <p id="aBN">普现无量身　　于彼悉无著</p>
  <p id="aBO">帝释梵王身　　四天大王身</p>
  <p id="aBP">诸天清净身　　一切众生身</p>
  <p id="aBQ">声闻缘觉身　　如来清净身</p>
  <p id="aBR">普现一切身　　善修菩萨行</p>
  <p id="aBS">现入众想网　　上中下诸品</p>
  <p id="aBT">一切智所持　　普现佛及刹</p>
  <p id="aBU">具足深智慧　　除灭诸想网</p>
  <p id="aBV">示现菩萨行　　究竟成菩提</p>
  <p id="aBW">示现如是等　　无量自在力</p>
  <p id="aBX">一切无不现　　举世莫能知</p>
  <p id="aBY">示现无所现　　究竟无有上</p>
  <p id="aBZ">随顺应众生　　为说决定行</p>
  <p id="aBa">净身等虚空　　妙音满世间</p>
  <p id="aBb">净戒为涂香　　惭愧衣普覆</p>
  <p id="aBc">离垢正法缯　　一切智摩尼</p>
  <p id="aBd">功德庄严身　　拜署无上王</p>
  <p id="aBe">波罗蜜金轮　　诸通为象宝</p>
  <p id="aBf">神足为马宝　　净慧无上珠</p>
  <p id="aBg">妙行为女宝　　四摄宝藏臣</p>
  <p id="aBh">方便主兵宝　　无上转轮王</p>
  <p id="aBi">胜妙三昧城　　空观妙宫殿</p>
  <p id="aBj">慈悲大庄严　　智慧为利剑</p>
  <p id="aBk">坚强正念弓　　明利根为箭</p>
  <p id="aBl">诸佛护持盖　　建立智慧幢</p>
  <p id="aBm">直入诸魔军　　忍力悉摧灭</p>
  <p id="aBn">陀罗尼平地　　净妙行流水</p>
  <p id="aBo">深智为涌泉　　净慧清凉林</p>
  <p id="aBp">空为澄净池　　七觉妙华敷</p>
  <p id="aBq">神足以庄严　　三昧为娱乐</p>
  <p id="aBr">法门为歌颂　　思惟正法女</p>
  <p id="aBs">甘露法之食　　解脱味为浆</p>
  <p id="aBt">御调顺三乘　　游戏无上园</p>
  <p id="aBu">此等诸胜行　　及余无上法</p>
  <p id="aBv">无量劫修学　　其心无疲倦</p>
  <p id="aBw">供养一切佛　　严净一切刹</p>
  <p id="aBx">普令一切众　　安住一切智</p>
  <p id="aBy">一切刹微尘　　悉可知其数</p>
  <p id="aBz">一切虚空界　　皆悉可度量</p>
  <p id="aC0">一切众生心　　念念可知数</p>
  <p id="aC1">佛子诸功德　　说之不可尽</p>
  <p id="aC2">欲具此功德　　及余胜妙法</p>
  <p id="aC3">欲灭一切苦　　安乐诸群生</p>
  <p id="aC4">欲与诸如来　　身口意齐等</p>
  <p id="aC5">应发金刚心　　究竟此胜行</p>
 </body>
</html>