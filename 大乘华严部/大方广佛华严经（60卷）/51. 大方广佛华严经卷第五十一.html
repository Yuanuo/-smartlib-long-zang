<!doctype html>
<html id="z3IBTS1H4" data-ver="1205">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第五十一</h1>
  <h2 id="a2">入法界品第三十四之七</h2>
  <p id="a3">尔时善财童子。<a id="a-4"></a>一心正念彼优婆夷。<a id="a-5"></a>是我真善知识。<a id="a-6"></a>念彼正教。<a id="a-7"></a>念彼所说。<a id="a-8"></a>念彼所发。<a id="a-9"></a>念彼所开。<a id="a-A"></a>念彼示现。<a id="a-B"></a>念彼所叹。<a id="a-C"></a>念彼所明。<a id="a-D"></a>念彼广演。<a id="a-E"></a>念彼修习。<a id="a-F"></a>随顺思惟。<a id="a-G"></a>修遍修寂静寂灭。<a id="a-H"></a>照明观察。<a id="a-I"></a>渐渐经由城邑聚落。<a id="a-J"></a>于日没时入知足城。<a id="a-K"></a>周遍推求随顺一切众生外道。<a id="a-L"></a>今在何所。<a id="a-M"></a>于中夜时。<a id="a-N"></a>见彼城北有一大山。<a id="a-O"></a>光明照耀如日初出。<a id="a-P"></a>尔时善财。<a id="a-Q"></a>天明出城登彼山上。<a id="a-R"></a>遥见外道静处经行。<a id="a-S"></a>成就妙色超逾梵王。<a id="a-T"></a>一万梵天眷属围绕。<a id="a-U"></a>往诣其所。<a id="a-V"></a>头面礼足。<a id="a-W"></a>却住一面。<a id="a-X"></a>白言大圣。<a id="a-Y"></a>我已先发阿耨多罗三藐三菩提心。<a id="a-Z"></a>而未知菩萨云何学菩萨行修菩萨道。<a id="a-a"></a>答言。<a id="a-b"></a>善哉善哉。<a id="a-c"></a>善男子。<a id="a-d"></a>乃能发阿耨多罗三藐三菩提心。<a id="a-e"></a>善男子。<a id="a-f"></a>我已安住至一切处菩萨之行。<a id="a-g"></a>成就普观三昧法门无依无作神足。<a id="a-h"></a>以平等般若波罗蜜光明。<a id="a-i"></a>观察分别一切诸趣。<a id="a-j"></a>一切众生。<a id="a-k"></a>死此生彼流转诸有。<a id="a-l"></a>种种杂类形色好丑。<a id="a-m"></a>种种欲乐诸趣受生。<a id="a-n"></a>所谓天龙夜叉乾闼婆阿修罗迦楼罗紧那罗摩睺罗伽。<a id="a-o"></a>地狱饿鬼畜生。<a id="a-p"></a>阎罗王处人非人处。<a id="a-q"></a>彼诸众生或着邪见。<a id="a-r"></a>或好二乘。<a id="a-s"></a>或乐大乘。<a id="a-t"></a>以妙智慧种种方便。<a id="a-u"></a>饶益众生。<a id="a-v"></a>或教世间种种技艺。<a id="a-w"></a>欲令众生得诸巧术陀罗尼门。<a id="a-x"></a>或以四摄摄取众生。<a id="a-y"></a>欲令一切得萨婆若。<a id="a-z"></a>或叹诸波罗蜜。<a id="a-10"></a>欲令众生得一切智回向。<a id="a-11"></a>或叹发菩提心。<a id="a-12"></a>欲令众生于诸善根不可沮坏。<a id="a-13"></a>或叹菩萨行。<a id="a-14"></a>欲令众生严净佛刹。<a id="a-15"></a>满足大愿教化众生。<a id="a-16"></a>或说厌离法。<a id="a-17"></a>欲令众生知恶行果受三涂苦。<a id="a-18"></a>或说净法。<a id="a-19"></a>欲令众生发欢喜心。<a id="a-1A"></a>于诸佛所植众德本。<a id="a-1B"></a>得一切智果。<a id="a-1C"></a>或叹如来应供等正觉。<a id="a-1D"></a>欲令众生发弘誓愿。<a id="a-1E"></a>一向专求清净法身。<a id="a-1F"></a>或叹如来功德。<a id="a-1G"></a>欲令众生一向乐求佛无坏身。<a id="a-1H"></a>或叹如来无比妙法。<a id="a-1I"></a>欲令众生得佛一切无坏功德。<a id="a-1J"></a>复次善男子。<a id="a-1K"></a>此知足城内。<a id="a-1L"></a>一切人民男女长幼。<a id="a-1M"></a>随其所应我悉化度。<a id="a-1N"></a>彼诸众生莫知我谁。<a id="a-1O"></a>此阎浮提九十六种外道邪见。<a id="a-1P"></a>我悉为彼种种说法断其邪见。<a id="a-1Q"></a>三千大千世界。<a id="a-1R"></a>乃至十方一切世界诸众生海。<a id="a-1S"></a>以种种智方便法门。<a id="a-1T"></a>种种诸事色像音声。<a id="a-1U"></a>化度饶益。<a id="a-1V"></a>亦复如是。<a id="a-1W"></a>善男子。<a id="a-1X"></a>我唯知此菩萨至一切处行法门。<a id="a-1Y"></a>诸大菩萨身与一切众生数等。<a id="a-1Z"></a>悉得分别一切众生身三昧。<a id="a-1a"></a>出生变化轮。<a id="a-1b"></a>遍游一切世界。<a id="a-1c"></a>一切诸趣。<a id="a-1d"></a>普现十方一切众生前。<a id="a-1e"></a>其有见者乐观无厌。<a id="a-1f"></a>悉能长养一切善根。<a id="a-1g"></a>住一切劫不舍大愿。<a id="a-1h"></a>得因那罗庄严光明之行。<a id="a-1i"></a>不着一切。<a id="a-1j"></a>专求实义。<a id="a-1k"></a>随顺众生。<a id="a-1l"></a>三世平等。<a id="a-1m"></a>照无我界。<a id="a-1n"></a>具足无尽大悲之藏。<a id="a-1o"></a>我当云何能知能说彼清净行功德智慧。<a id="a-1p"></a>善男子。<a id="a-1q"></a>于此南方。<a id="a-1r"></a>有一国土。<a id="a-1s"></a>名甘露味。<a id="a-1t"></a>彼有长者。<a id="a-1u"></a>名青莲华香。<a id="a-1v"></a>汝诣彼问。<a id="a-1w"></a>云何菩萨学菩萨行修菩萨道。<a id="a-1x"></a>时善财童子。<a id="a-1y"></a>头面敬礼彼外道足。<a id="a-1z"></a>绕无数匝辞退南行。</p>
  <p id="a20">尔时善财童子。<a id="a-21"></a>不惜身命不着财宝。<a id="a-22"></a>远离炽然不着诸趣。<a id="a-23"></a>不着世间五欲快乐。<a id="a-24"></a>不着眷属势力自在。<a id="a-25"></a>常乐化度一切众生。<a id="a-26"></a>严净一切诸佛世界。<a id="a-27"></a>恭敬供养一切诸佛。<a id="a-28"></a>心无厌足。<a id="a-29"></a>知一切法真实之相。<a id="a-2A"></a>欲得一切菩萨功德巨海满足大愿。<a id="a-2B"></a>于一切劫修菩萨行诣一切佛及眷属海。<a id="a-2C"></a>入一切菩萨三昧。<a id="a-2D"></a>悉能显现一切菩萨神力自在。<a id="a-2E"></a>于一毛孔见一切佛。<a id="a-2F"></a>心无厌足。<a id="a-2G"></a>悉闻受持一切诸佛正法轮云。<a id="a-2H"></a>心无厌足。<a id="a-2I"></a>专求此等一切菩萨诸佛功德。<a id="a-2J"></a>渐渐游行。<a id="a-2K"></a>至甘露味国。<a id="a-2L"></a>诣青莲华香长者所。<a id="a-2M"></a>头面礼足。<a id="a-2N"></a>绕无数匝。<a id="a-2O"></a>于一面住。<a id="a-2P"></a>白言大圣。<a id="a-2Q"></a>我已先发阿耨多罗三藐三菩提心。<a id="a-2R"></a>向无上道。<a id="a-2S"></a>志求一切诸佛智慧。<a id="a-2T"></a>欲满一切诸佛大愿。<a id="a-2U"></a>欲净一切诸佛色身。<a id="a-2V"></a>欲见一切诸佛法身。<a id="a-2W"></a>欲知一切诸佛智身。<a id="a-2X"></a>欲净满一切菩萨诸行。<a id="a-2Y"></a>欲照一切菩萨诸三昧门。<a id="a-2Z"></a>欲成就一切菩萨诸陀罗尼。<a id="a-2a"></a>欲悉除灭一切障碍。<a id="a-2b"></a>欲遍游一切诸佛世界。<a id="a-2c"></a>而未知菩萨云何学菩萨行修菩萨道。<a id="a-2d"></a>生一切智。<a id="a-2e"></a>答言。<a id="a-2f"></a>善哉善哉。<a id="a-2g"></a>善男子。<a id="a-2h"></a>乃能发阿耨多罗三藐三菩提心。<a id="a-2i"></a>善男子。<a id="a-2j"></a>我能善知一切诸香。<a id="a-2k"></a>一切和香。<a id="a-2l"></a>一切熏香。<a id="a-2m"></a>一切涂香一切末香。<a id="a-2n"></a>一切香王。<a id="a-2o"></a>一切天香龙夜叉乾闼婆阿修罗迦楼罗紧那罗摩睺罗伽人非人等香。<a id="a-2p"></a>除灭一切众疾病香。<a id="a-2q"></a>灭忧恼香。<a id="a-2r"></a>生一切众生诸喜乐香。<a id="a-2s"></a>长养诸烦恼香。<a id="a-2t"></a>除灭诸烦恼香。<a id="a-2u"></a>喜乐有为香。<a id="a-2v"></a>厌离有为香。<a id="a-2w"></a>放逸香。<a id="a-2x"></a>不放逸香。<a id="a-2y"></a>念诸佛香。<a id="a-2z"></a>顺正法香。<a id="a-30"></a>贤圣人香。<a id="a-31"></a>分别一切诸菩萨香。<a id="a-32"></a>一切菩萨地香。<a id="a-33"></a>一切菩萨住香。<a id="a-34"></a>如是等香。<a id="a-35"></a>我悉了知。<a id="a-36"></a>彼香生起。<a id="a-37"></a>所行成就。<a id="a-38"></a>具足清净安隐。<a id="a-39"></a>方便境界。<a id="a-3A"></a>行业根本。<a id="a-3B"></a>皆悉了知。<a id="a-3C"></a>善男子。<a id="a-3D"></a>人中有香。<a id="a-3E"></a>名大象藏。<a id="a-3F"></a>因龙斗生。<a id="a-3G"></a>若烧一丸。<a id="a-3H"></a>兴大光网云。<a id="a-3I"></a>覆甘露味国。<a id="a-3J"></a>七日七夜降香水雨。<a id="a-3K"></a>若着身者身则金色。<a id="a-3L"></a>若着衣服宫殿楼阁。<a id="a-3M"></a>亦悉金色。<a id="a-3N"></a>若有众生得闻此香。<a id="a-3O"></a>七日七夜欢喜悦乐。<a id="a-3P"></a>灭一切病无有狂横。<a id="a-3Q"></a>远离恐怖危害之心。<a id="a-3R"></a>专向大慈普念众生。<a id="a-3S"></a>我知彼已而为说法。<a id="a-3T"></a>令无量众生。<a id="a-3U"></a>于阿耨多罗三藐三菩提。<a id="a-3V"></a>得不退转。</p>
  <p id="a3W">善男子。<a id="a-3X"></a>复有香。<a id="a-3Y"></a>名牛头栴檀。<a id="a-3Z"></a>从离垢山王生。<a id="a-3a"></a>若以涂身火不能烧。<a id="a-3b"></a>复有香。<a id="a-3c"></a>名不可坏。<a id="a-3d"></a>从大海生。<a id="a-3e"></a>若以涂身。<a id="a-3f"></a>出妙音声降伏怨敌。<a id="a-3g"></a>复有香。<a id="a-3h"></a>名莲华黑沉水。<a id="a-3i"></a>从阿耨达池四岸边生。<a id="a-3j"></a>若烧一丸。<a id="a-3k"></a>悉能普熏阎浮提界。<a id="a-3l"></a>若有众生得闻此香。<a id="a-3m"></a>离一切恶具清净戒。<a id="a-3n"></a>复有香。<a id="a-3o"></a>名曰明相。<a id="a-3p"></a>从雪山王生。<a id="a-3q"></a>若有众生闻此香者。<a id="a-3r"></a>离诸垢染心得清净。<a id="a-3s"></a>而为说法。<a id="a-3t"></a>令彼悉得菩萨离垢圆满三昧。<a id="a-3u"></a>复有香。<a id="a-3v"></a>名曰海藏。<a id="a-3w"></a>从罗刹国生。<a id="a-3x"></a>应转轮王。<a id="a-3y"></a>若烧一丸。<a id="a-3z"></a>令四种兵列住虚空。<a id="a-40"></a>复有香。<a id="a-41"></a>名清净庄严。<a id="a-42"></a>从善法堂生。<a id="a-43"></a>若烧一丸。<a id="a-44"></a>悉令诸天得念佛三昧。<a id="a-45"></a>复有香。<a id="a-46"></a>名曰净藏。<a id="a-47"></a>从夜摩天生。<a id="a-48"></a>若烧一丸。<a id="a-49"></a>令彼诸天皆悉云集。<a id="a-4A"></a>诣夜摩天王听受正法。<a id="a-4B"></a>复有香。<a id="a-4C"></a>名先陀婆。<a id="a-4D"></a>从兜率天生。<a id="a-4E"></a>常在补处菩萨座前。<a id="a-4F"></a>若烧一丸。<a id="a-4G"></a>兴大香云。<a id="a-4H"></a>普覆十方一切法界。<a id="a-4I"></a>雨无量庄严。<a id="a-4J"></a>供一切佛及其眷属。<a id="a-4K"></a>复有香。<a id="a-4L"></a>名曰转意。<a id="a-4M"></a>从化自在天生。<a id="a-4N"></a>若烧一丸。<a id="a-4O"></a>于化自在天。<a id="a-4P"></a>七日七夜雨庄严雨。<a id="a-4Q"></a>善男子。<a id="a-4R"></a>我唯知此香。<a id="a-4S"></a>诸大菩萨远离一切不善习气。<a id="a-4T"></a>永离五欲。<a id="a-4U"></a>灭除烦恼降伏众魔。<a id="a-4V"></a>断一切缚离三有趣。<a id="a-4W"></a>智慧妙香而自庄严。<a id="a-4X"></a>一切世间无所染着。<a id="a-4Y"></a>具足成就无碍戒香。<a id="a-4Z"></a>除灭障碍。<a id="a-4a"></a>智慧境界通达无滞。<a id="a-4b"></a>心常平等。<a id="a-4c"></a>我当云何能知能说彼功德行。<a id="a-4d"></a>清净戒门。<a id="a-4e"></a>身口意业离一切恶。<a id="a-4f"></a>善男子。<a id="a-4g"></a>于此南方有城。<a id="a-4h"></a>名曰楼阁。<a id="a-4i"></a>彼有海师。<a id="a-4j"></a>名曰自在。<a id="a-4k"></a>汝诣彼问。<a id="a-4l"></a>云何菩萨学菩萨行。<a id="a-4m"></a>修菩萨道。<a id="a-4n"></a>时善财童子。<a id="a-4o"></a>头面敬礼彼长者足。<a id="a-4p"></a>绕无数匝辞退南行。</p>
  <p id="a4q">尔时善财童子。<a id="a-4r"></a>向楼阁城。<a id="a-4s"></a>观察正道。<a id="a-4t"></a>专求正道。<a id="a-4u"></a>观夷险道。<a id="a-4v"></a>垢净道。<a id="a-4w"></a>安危道。<a id="a-4x"></a>复作是念。<a id="a-4y"></a>因善知识。<a id="a-4z"></a>得菩萨道诸波罗蜜道。<a id="a-50"></a>摄取众生入无碍法界。<a id="a-51"></a>随顺一切众生。<a id="a-52"></a>除灭一切烦恼炽然一切邪见。<a id="a-53"></a>拔一切不善刺。<a id="a-54"></a>度一切生死海。<a id="a-55"></a>必至一切智城。<a id="a-56"></a>何以故。<a id="a-57"></a>因善知识。<a id="a-58"></a>得一切善根。<a id="a-59"></a>因善知识。<a id="a-5A"></a>得一切智。<a id="a-5B"></a>作是念已。<a id="a-5C"></a>渐渐游行至楼阁城。<a id="a-5D"></a>周遍推求自在海师。<a id="a-5E"></a>见在海岸船舶处住。<a id="a-5F"></a>十万商人及无量众。<a id="a-5G"></a>而围绕之。<a id="a-5H"></a>欲闻胜法。<a id="a-5I"></a>入大海法。<a id="a-5J"></a>佛功德海法。<a id="a-5K"></a>往诣其所。<a id="a-5L"></a>头面礼足。<a id="a-5M"></a>却住一面。<a id="a-5N"></a>白言大圣。<a id="a-5O"></a>我已先发阿耨多罗三藐三菩提心。<a id="a-5P"></a>而未知菩萨云何学菩萨行修菩萨道。<a id="a-5Q"></a>答言。<a id="a-5R"></a>善哉善哉。<a id="a-5S"></a>善男子。<a id="a-5T"></a>乃能发阿耨多罗三藐三菩提心。<a id="a-5U"></a>能咨问我大乘妙宝。<a id="a-5V"></a>度生死海到一切智洲。<a id="a-5W"></a>得不可坏摩诃衍法。<a id="a-5X"></a>离二乘难住寂灭乐。<a id="a-5Y"></a>远离生死洄澓流渊。<a id="a-5Z"></a>逮得菩萨至处道法陀罗尼轮。<a id="a-5a"></a>菩萨庄严道。<a id="a-5b"></a>萨婆若道波浪。<a id="a-5c"></a>成就普法门。<a id="a-5d"></a>于一切法无所障碍。<a id="a-5e"></a>度一切智海。<a id="a-5f"></a>善男子。<a id="a-5g"></a>我成就大悲幢净行法门。<a id="a-5h"></a>在此海边楼阁城中。<a id="a-5i"></a>为贫穷者修诸苦行。<a id="a-5j"></a>欲令一切随意所求。<a id="a-5k"></a>悉充足已广为说法。<a id="a-5l"></a>皆令欢喜发起善根。<a id="a-5m"></a>长养功德智慧之藏。<a id="a-5n"></a>利菩萨根。<a id="a-5o"></a>发菩提心。<a id="a-5p"></a>净菩萨直心。<a id="a-5q"></a>增益菩萨深心。<a id="a-5r"></a>出生长养大悲之力。<a id="a-5s"></a>除生死苦。<a id="a-5t"></a>游生死海。<a id="a-5u"></a>而无疲倦。<a id="a-5v"></a>摄取众生海。<a id="a-5w"></a>令住功德海。<a id="a-5x"></a>得一切法智海光明。<a id="a-5y"></a>见一切佛海。<a id="a-5z"></a>度一切智海。<a id="a-60"></a>善男子。<a id="a-61"></a>我住此城。<a id="a-62"></a>如是思惟。<a id="a-63"></a>如是正念。<a id="a-64"></a>饶益众生。<a id="a-65"></a>善男子。<a id="a-66"></a>我知海中一切宝洲。<a id="a-67"></a>一切宝相。<a id="a-68"></a>一切生宝。<a id="a-69"></a>一切净宝及不净宝。<a id="a-6A"></a>知一切宝价。<a id="a-6B"></a>一切宝器。<a id="a-6C"></a>知一切宝随所应用。<a id="a-6D"></a>知作一切宝。<a id="a-6E"></a>知一切宝境界。<a id="a-6F"></a>知一切宝光明。<a id="a-6G"></a>知一切龙宫殿灭一切龙难。<a id="a-6H"></a>知一切罗刹宫殿灭一切罗刹难。<a id="a-6I"></a>知一切大身众生宫殿灭一切大身众生难。<a id="a-6J"></a>知趣知舍洄澓恐怖能离波浪。<a id="a-6K"></a>知相水色。<a id="a-6L"></a>知日月星宿。<a id="a-6M"></a>知诸算数。<a id="a-6N"></a>知昼知夜。<a id="a-6O"></a>知刹那罗婆摩睺姤路。<a id="a-6P"></a>知去知住安危之法。<a id="a-6Q"></a>知海船舶牢不牢法。<a id="a-6R"></a>明候风相。<a id="a-6S"></a>而回转之。<a id="a-6T"></a>了所至处。<a id="a-6U"></a>善男子。<a id="a-6V"></a>我已成就如是智慧。<a id="a-6W"></a>利益众生故。<a id="a-6X"></a>入于大海。<a id="a-6Y"></a>因为说法。<a id="a-6Z"></a>悉令欢喜离生死怖。<a id="a-6a"></a>入一切智海。<a id="a-6b"></a>竭爱欲海。<a id="a-6c"></a>逮得三世光明智海。<a id="a-6d"></a>度一切苦海。<a id="a-6e"></a>清净一切众生心海。<a id="a-6f"></a>严净一切诸佛刹海。<a id="a-6g"></a>遍游一切十方界海。<a id="a-6h"></a>无所障碍。<a id="a-6i"></a>知一切众生诸根愿海。<a id="a-6j"></a>随顺一切众生行海。<a id="a-6k"></a>知一切众生随所应海。<a id="a-6l"></a>善男子。<a id="a-6m"></a>我成就此大悲幢净行法门。<a id="a-6n"></a>若有见闻忆念我者。<a id="a-6o"></a>皆悉不虚。<a id="a-6p"></a>善男子。<a id="a-6q"></a>我唯知此法门。<a id="a-6r"></a>诸大菩萨行于生死烦恼大海。<a id="a-6s"></a>无所染着。<a id="a-6t"></a>离邪见海。<a id="a-6u"></a>入实法海以善方便摄众生海。<a id="a-6v"></a>住一切智海。<a id="a-6w"></a>灭一切众生诸放逸海。<a id="a-6x"></a>善分别知时非时海。<a id="a-6y"></a>善方便知化众生海。<a id="a-6z"></a>未曾失时。<a id="a-70"></a>我当云何能知能说彼功德行。<a id="a-71"></a>善男子。<a id="a-72"></a>于此南方有城。<a id="a-73"></a>名曰可乐。<a id="a-74"></a>彼有长者。<a id="a-75"></a>名无上胜。<a id="a-76"></a>汝诣彼问。<a id="a-77"></a>云何菩萨学菩萨行修菩萨道。<a id="a-78"></a>时善财童子。<a id="a-79"></a>头面礼足绕无数匝。<a id="a-7A"></a>悲泣流泪辞退南行。</p>
  <p id="a7B">尔时善财童子。<a id="a-7C"></a>增广大慈大悲润泽。<a id="a-7D"></a>长养功德智慧庄严。<a id="a-7E"></a>离烦恼垢。<a id="a-7F"></a>入平等法。<a id="a-7G"></a>心不放逸拔不善刺灭一切障精进坚固修习菩萨不可思议三昧。<a id="a-7H"></a>慧光普照寂静快乐。<a id="a-7I"></a>功德水池解脱华敷。<a id="a-7J"></a>满足大愿。<a id="a-7K"></a>充满法界无所障碍。<a id="a-7L"></a>趣一切智。<a id="a-7M"></a>一向专求菩萨正道。<a id="a-7N"></a>渐渐游行至可乐城。<a id="a-7O"></a>周遍推求无上胜长者。<a id="a-7P"></a>城东有林。<a id="a-7Q"></a>名离忧恼妙庄严幢。<a id="a-7R"></a>时彼长者在此林中。<a id="a-7S"></a>无量长者周匝围绕。<a id="a-7T"></a>理断国事。<a id="a-7U"></a>因为说法。<a id="a-7V"></a>离我我所及一切有。<a id="a-7W"></a>远离嫉妒。<a id="a-7X"></a>清净心海。<a id="a-7Y"></a>安住净心。<a id="a-7Z"></a>常见诸佛。<a id="a-7a"></a>得无垢信力。<a id="a-7b"></a>受诸佛法。<a id="a-7c"></a>起菩萨力。<a id="a-7d"></a>行菩萨行。<a id="a-7e"></a>出生菩萨诸三昧力。<a id="a-7f"></a>显现菩萨诸智慧力。<a id="a-7g"></a>演说菩萨正念之力。<a id="a-7h"></a>乐发无上菩提之心。<a id="a-7i"></a>尔时善财。<a id="a-7j"></a>诣长者所。<a id="a-7k"></a>以敬法故。<a id="a-7l"></a>五体投地。<a id="a-7m"></a>良久乃起。<a id="a-7n"></a>白言大圣。<a id="a-7o"></a>我是善财。<a id="a-7p"></a>我是善财。<a id="a-7q"></a>我已先发阿耨多罗三藐三菩提心。<a id="a-7r"></a>而未知菩萨云何学菩萨行修菩萨道。<a id="a-7s"></a>教化众生。<a id="a-7t"></a>常见诸佛。<a id="a-7u"></a>咨问正法悉能受持诸佛法云。<a id="a-7v"></a>专向一切诸方便门。<a id="a-7w"></a>于一切世界一切劫中。<a id="a-7x"></a>行菩萨行。<a id="a-7y"></a>知一切佛自在神力。<a id="a-7z"></a>能受一切诸佛所持。<a id="a-80"></a>得诸佛力。<a id="a-81"></a>时彼长者。<a id="a-82"></a>告善财言。<a id="a-83"></a>善哉善哉。<a id="a-84"></a>善男子。<a id="a-85"></a>乃能发阿耨多罗三藐三菩提心。<a id="a-86"></a>善男子。<a id="a-87"></a>我成就至一切趣菩萨净行庄严法门。<a id="a-88"></a>无依无作神足之力。<a id="a-89"></a>善男子。<a id="a-8A"></a>何等为至一切趣菩萨净行庄严法门。<a id="a-8B"></a>善男子。<a id="a-8C"></a>此三千大千世界一切阿修罗世间。<a id="a-8D"></a>一切迦楼罗。<a id="a-8E"></a>地狱饿鬼。<a id="a-8F"></a>夜叉罗刹。<a id="a-8G"></a>鸠槃荼乾闼婆。<a id="a-8H"></a>人非人等世间。<a id="a-8I"></a>三十三天。<a id="a-8J"></a>须夜摩天。<a id="a-8K"></a>删兜率天。<a id="a-8L"></a>乃至魔天世间。<a id="a-8M"></a>欲界所住一切生趣。<a id="a-8N"></a>一切天宫。<a id="a-8O"></a>一切龙宫。<a id="a-8P"></a>一切夜叉乾闼婆阿修罗迦楼罗紧那罗摩睺罗伽等宫。<a id="a-8Q"></a>人中国土城邑聚落。<a id="a-8R"></a>于中说法。<a id="a-8S"></a>灭除诤讼诸恚害心。<a id="a-8T"></a>悉解系缚皆令出狱。<a id="a-8U"></a>离诸恐怖。<a id="a-8V"></a>灭不善业杀害众生乃至邪见。<a id="a-8W"></a>断诸王事及国土事。<a id="a-8X"></a>远不善法。<a id="a-8Y"></a>悉令众生除灭诸恶。<a id="a-8Z"></a>教以巧术及种种论。<a id="a-8a"></a>饶益一切皆令欢喜。<a id="a-8b"></a>随顺一切诸外道众。<a id="a-8c"></a>现胜妙智远离邪见乐于佛法。<a id="a-8d"></a>乃至梵天。<a id="a-8e"></a>广为说法。<a id="a-8f"></a>如此三千大千世界。<a id="a-8g"></a>乃至十方不可说不可说亿那由他佛刹微尘等世界中。<a id="a-8h"></a>广说正法。<a id="a-8i"></a>所谓佛法。<a id="a-8j"></a>菩萨法。<a id="a-8k"></a>众生法。<a id="a-8l"></a>声闻法。<a id="a-8m"></a>缘觉法。<a id="a-8n"></a>说地狱饿鬼畜生阎罗趣法。<a id="a-8o"></a>现恶道苦。<a id="a-8p"></a>说诸天趣。<a id="a-8q"></a>现诸天乐。<a id="a-8r"></a>说世间法。<a id="a-8s"></a>离世间法。<a id="a-8t"></a>显菩萨道离生死恶。<a id="a-8u"></a>说一切智诸妙功德。<a id="a-8v"></a>灭愚痴苦及诸障碍。<a id="a-8w"></a>欲令众生得离世乐。<a id="a-8x"></a>离诸虚妄解真实法。<a id="a-8y"></a>远离恶业灭诸烦恼。<a id="a-8z"></a>转净法轮。<a id="a-90"></a>善男子。<a id="a-91"></a>我唯知此至一切趣菩萨净行庄严法门。<a id="a-92"></a>无依无作神通之力。<a id="a-93"></a>诸大菩萨具足成就诸神通明佛刹等身。<a id="a-94"></a>得普眼地。<a id="a-95"></a>知语言道神力自在。<a id="a-96"></a>具足智慧离诸诤讼。<a id="a-97"></a>逮得大人广长舌相。<a id="a-98"></a>出微妙音无能坏者。<a id="a-99"></a>分别一切三世诸佛。<a id="a-9A"></a>亦无二想。<a id="a-9B"></a>明净智慧照三世法。<a id="a-9C"></a>境界无量净如虚空。<a id="a-9D"></a>我当云何能知能说彼功德行。<a id="a-9E"></a>善男子。<a id="a-9F"></a>于此南方。<a id="a-9G"></a>有一国土。<a id="a-9H"></a>名曰难忍。<a id="a-9I"></a>城名迦陵伽婆提。<a id="a-9J"></a>有比丘尼。<a id="a-9K"></a>名师子奋迅。<a id="a-9L"></a>汝诣彼问。<a id="a-9M"></a>云何菩萨学菩萨行修菩萨道。<a id="a-9N"></a>时善财童子。<a id="a-9O"></a>头面敬礼彼长者足。<a id="a-9P"></a>绕无数匝。<a id="a-9Q"></a>眷仰观察。<a id="a-9R"></a>辞退南行。</p>
  <p id="a9S">尔时善财童子。<a id="a-9T"></a>渐渐游行至彼国城。<a id="a-9U"></a>周遍推问彼比丘尼。<a id="a-9V"></a>时有无量男女大众。<a id="a-9W"></a>答善财言。<a id="a-9X"></a>此比丘尼今在王园日光林中。<a id="a-9Y"></a>以法饶益一切众生。<a id="a-9Z"></a>尔时善财。<a id="a-9a"></a>诣彼园林周遍观察。<a id="a-9b"></a>见一大树名曰满月。<a id="a-9c"></a>放大光明照百由旬。<a id="a-9d"></a>复见大树名曰普覆。<a id="a-9e"></a>其形如盖放青光明。<a id="a-9f"></a>复见华树名曰华藏。<a id="a-9g"></a>高如雪山雨众华云。<a id="a-9h"></a>如天帝释波利质多罗树。<a id="a-9i"></a>复见大树名曰柔软。<a id="a-9j"></a>光明普照常有果实。<a id="a-9k"></a>复见大树名曰明净。<a id="a-9l"></a>不可譬谕。<a id="a-9m"></a>摩泥庄严。<a id="a-9n"></a>出阿僧祇清净妙宝。<a id="a-9o"></a>复见衣树。<a id="a-9p"></a>出阿僧祇妙宝衣藏。<a id="a-9q"></a>复见欢喜树。<a id="a-9r"></a>自然演出微妙音声。<a id="a-9s"></a>复见普庄严香熏树。<a id="a-9t"></a>出一切香。<a id="a-9u"></a>普熏十方无所障碍。<a id="a-9v"></a>复见彼园泉流渊池。<a id="a-9w"></a>栴檀行树周匝围绕。<a id="a-9x"></a>七宝栏楯以为庄严。<a id="a-9y"></a>黑栴檀泥凝渟其底。<a id="a-9z"></a>布以金沙。<a id="a-A0"></a>八功德水充满其中。<a id="a-A1"></a>优钵罗。<a id="a-A2"></a>钵昙摩。<a id="a-A3"></a>拘牟头。<a id="a-A4"></a>分陀利华。<a id="a-A5"></a>敷荣鲜茂遍覆其上。<a id="a-A6"></a>宝树周遍端严殊妙。<a id="a-A7"></a>一一树下。<a id="a-A8"></a>各敷无量师子之座。<a id="a-A9"></a>布以宝衣。<a id="a-AA"></a>熏以众香。<a id="a-AB"></a>张众宝帐。<a id="a-AC"></a>白净宝网罗覆其上。<a id="a-AD"></a>金铃网中出妙音声。<a id="a-AE"></a>或有树下敷莲华藏师子之座。<a id="a-AF"></a>或有树下敷香藏座。<a id="a-AG"></a>或有树下敷龙庄严藏座。<a id="a-AH"></a>或有树下敷宝聚师子座。<a id="a-AI"></a>或有树下敷明净普照藏座。<a id="a-AJ"></a>或有树下敷师子乐藏座。<a id="a-AK"></a>彼一一座。<a id="a-AL"></a>各有十万宝师子座眷属围绕。<a id="a-AM"></a>无量庄严。<a id="a-AN"></a>散无量宝充满其中如海宝洲。<a id="a-AO"></a>宝衣布地柔软妙好。<a id="a-AP"></a>蹈则没足。<a id="a-AQ"></a>举则还复。<a id="a-AR"></a>异类众鸟出和雅音。<a id="a-AS"></a>超越帝释欢喜之园。<a id="a-AT"></a>种种华树常雨华云。<a id="a-AU"></a>超胜帝释照明之园。<a id="a-AV"></a>妙香普熏。<a id="a-AW"></a>超于帝释善法讲堂。<a id="a-AX"></a>宝树乐树出微妙声。<a id="a-AY"></a>超过善口天女歌音。<a id="a-AZ"></a>无量百千楼阁庄严。<a id="a-Aa"></a>观者无厌。<a id="a-Ab"></a>超逾帝释善现大城。<a id="a-Ac"></a>此园一切诸庄严具。<a id="a-Ad"></a>如梵天宫众生乐见。<a id="a-Ae"></a>尔时善财。<a id="a-Af"></a>见此园林。<a id="a-Ag"></a>皆是菩萨业行所成。<a id="a-Ah"></a>出诸世间善根所起。<a id="a-Ai"></a>供养不可思议诸佛所得。<a id="a-Aj"></a>无能坏者。<a id="a-Ak"></a>此皆师子奋迅比丘尼。<a id="a-Al"></a>了法如幻。<a id="a-Am"></a>长养功德藏善根所成。<a id="a-An"></a>三千大千世界天龙八部无量众生。<a id="a-Ao"></a>悉入此园而不迫迮。<a id="a-Ap"></a>何以故。<a id="a-Aq"></a>此比丘尼不可思议威神力故。<a id="a-Ar"></a>尔时善财。<a id="a-As"></a>见比丘尼遍处一切宝师子座。<a id="a-At"></a>端严姝妙威仪庠序。<a id="a-Au"></a>其心寂静调伏诸根。<a id="a-Av"></a>譬如龙象。<a id="a-Aw"></a>如澄净渊。<a id="a-Ax"></a>如意宝珠。<a id="a-Ay"></a>五欲不染犹如莲华。<a id="a-Az"></a>心无所畏如师子王。<a id="a-B0"></a>安住净戒不可倾动如须弥山。<a id="a-B1"></a>灭除众生诸烦恼热如凉香王。<a id="a-B2"></a>灭除众病如良药王。<a id="a-B3"></a>见者不虚。<a id="a-B4"></a>如婆楼那天。<a id="a-B5"></a>长养善根。<a id="a-B6"></a>犹如良田。<a id="a-B7"></a>见处一座。<a id="a-B8"></a>净居天众眷属围绕。<a id="a-B9"></a>为说无尽法门。<a id="a-BA"></a>又见处座。<a id="a-BB"></a>悦乐梵等梵众围绕。<a id="a-BC"></a>为说普妙音声法门。<a id="a-BD"></a>又见处座。<a id="a-BE"></a>无量他化自在天王等。<a id="a-BF"></a>天子天女眷属围绕。<a id="a-BG"></a>为说菩萨清净自在法门。<a id="a-BH"></a>又见处座。<a id="a-BI"></a>化自在天王等。<a id="a-BJ"></a>天子天女眷属围绕。<a id="a-BK"></a>为说清净一切庄严法门。<a id="a-BL"></a>又见处座。<a id="a-BM"></a>删兜率天王等。<a id="a-BN"></a>天子天女眷属围绕。<a id="a-BO"></a>为说心藏旋复法门。<a id="a-BP"></a>又见处座。<a id="a-BQ"></a>夜摩天王等。<a id="a-BR"></a>天子天女眷属围绕。<a id="a-BS"></a>为说无量庄严法门。<a id="a-BT"></a>又见处座。<a id="a-BU"></a>释天王等。<a id="a-BV"></a>天子天女眷属围绕。<a id="a-BW"></a>为说厌离法门。<a id="a-BX"></a>又见处座。<a id="a-BY"></a>娑伽罗龙王。<a id="a-BZ"></a>十光明龙王。<a id="a-Ba"></a>难陀跋难陀龙王。<a id="a-Bb"></a>摩那斯龙王。<a id="a-Bc"></a>伊那槃那龙王。<a id="a-Bd"></a>阿耨达龙王等龙子龙女眷属围绕。<a id="a-Be"></a>为说善方便救护众生法门。<a id="a-Bf"></a>又见处座。<a id="a-Bg"></a>提头赖吒天王等乾闼婆男女。<a id="a-Bh"></a>眷属围绕。<a id="a-Bi"></a>为说无尽法门。<a id="a-Bj"></a>又见处座。<a id="a-Bk"></a>摩睺罗伽。<a id="a-Bl"></a>阿修罗王等。<a id="a-Bm"></a>眷属围绕。<a id="a-Bn"></a>为说法界方便智庄严法门。<a id="a-Bo"></a>又见处座。<a id="a-Bp"></a>大势力迦楼罗王等。<a id="a-Bq"></a>眷属围绕。<a id="a-Br"></a>为说于生死海无畏法门。<a id="a-Bs"></a>又见处座。<a id="a-Bt"></a>屯紧那罗王等。<a id="a-Bu"></a>眷属围绕。<a id="a-Bv"></a>为说佛行光明法门。<a id="a-Bw"></a>又见处座。<a id="a-Bx"></a>云山摩睺罗伽王等。<a id="a-By"></a>眷属围绕。<a id="a-Bz"></a>为说佛喜法门。<a id="a-C0"></a>又见处座。<a id="a-C1"></a>无量男子女人童男童女眷属围绕。<a id="a-C2"></a>为说胜趣法门。<a id="a-C3"></a>又见处座。<a id="a-C4"></a>常夺众生命罗刹王等。<a id="a-C5"></a>眷属围绕。<a id="a-C6"></a>为说起大慈大悲法门。<a id="a-C7"></a>又见处座。<a id="a-C8"></a>乐声闻者眷属围绕。<a id="a-C9"></a>为说胜智光明法门。<a id="a-CA"></a>又见处座。<a id="a-CB"></a>乐缘觉者眷属围绕。<a id="a-CC"></a>为说明净如来功德光明法门。<a id="a-CD"></a>又见处座。<a id="a-CE"></a>乐大乘者眷属围绕。<a id="a-CF"></a>为说普门三昧智慧光明法门。<a id="a-CG"></a>又见处座。<a id="a-CH"></a>初发心菩萨眷属围绕。<a id="a-CI"></a>为说一切佛大愿法门。<a id="a-CJ"></a>又见处座。<a id="a-CK"></a>二地菩萨眷属围绕。<a id="a-CL"></a>为说离垢三昧法门。<a id="a-CM"></a>又见处座。<a id="a-CN"></a>三地菩萨眷属围绕。<a id="a-CO"></a>为说寂静庄严法门。<a id="a-CP"></a>又见处座。<a id="a-CQ"></a>四地菩萨眷属围绕。<a id="a-CR"></a>为说一切智势力境界法门。<a id="a-CS"></a>又见处座。<a id="a-CT"></a>五地菩萨眷属围绕。<a id="a-CU"></a>为说净心华藏法门。<a id="a-CV"></a>又见处座。<a id="a-CW"></a>六地菩萨眷属围绕。<a id="a-CX"></a>为说明净藏法门。<a id="a-CY"></a>又见处座。<a id="a-CZ"></a>七地菩萨眷属围绕。<a id="a-Ca"></a>为说普地藏法门。<a id="a-Cb"></a>又见处座。<a id="a-Cc"></a>八地菩萨眷属围绕。<a id="a-Cd"></a>为说法界法身境界法门。<a id="a-Ce"></a>又见处座。<a id="a-Cf"></a>九地菩萨眷属围绕。<a id="a-Cg"></a>为说无有无著庄严法门。<a id="a-Ch"></a>又见处座。<a id="a-Ci"></a>十地菩萨眷属围绕。<a id="a-Cj"></a>为说无碍三昧法门。<a id="a-Ck"></a>又见处座。<a id="a-Cl"></a>金刚力士眷属围绕。<a id="a-Cm"></a>为说智慧金刚法门。<a id="a-Cn"></a>见处如是等一切诸座。<a id="a-Co"></a>一切诸趣。<a id="a-Cp"></a>一切众生。<a id="a-Cq"></a>眷属围绕。<a id="a-Cr"></a>种善根者为说善根。<a id="a-Cs"></a>长善根者为说增长一切善根。<a id="a-Ct"></a>随其所应而为说法。<a id="a-Cu"></a>乃至于阿耨多罗三藐三菩提。<a id="a-Cv"></a>得不退转。<a id="a-Cw"></a>何以故。<a id="a-Cx"></a>此比丘尼成就百万阿僧祇般若波罗蜜门故。<a id="a-Cy"></a>所谓普眼般若波罗蜜门。<a id="a-Cz"></a>说一切佛法般若波罗蜜门。<a id="a-D0"></a>分别法界般若波罗蜜门。<a id="a-D1"></a>坏散一切障碍般若波罗蜜门。<a id="a-D2"></a>出生长养一切众生善法般若波罗蜜门。<a id="a-D3"></a>胜庄严般若波罗蜜门。<a id="a-D4"></a>无碍藏般若波罗蜜门。<a id="a-D5"></a>法界圆满般若波罗蜜门。<a id="a-D6"></a>清净心藏般若波罗蜜门。<a id="a-D7"></a>一切众生乐藏般若波罗蜜门。<a id="a-D8"></a>得如是等百万阿僧祇般若波罗蜜门。<a id="a-D9"></a>于此园中。<a id="a-DA"></a>所有众生。<a id="a-DB"></a>皆于阿耨多罗三藐三菩提。<a id="a-DC"></a>得不退转。<a id="a-DD"></a>尔时善财。<a id="a-DE"></a>见师子奋迅比丘尼诸奇特事。<a id="a-DF"></a>所谓园林资生之具。<a id="a-DG"></a>经行威仪。<a id="a-DH"></a>宝师子座。<a id="a-DI"></a>大众眷属。<a id="a-DJ"></a>诸妙功德。<a id="a-DK"></a>神力自在。<a id="a-DL"></a>微妙音声。<a id="a-DM"></a>如是一切诸奇特事。<a id="a-DN"></a>又闻微妙清净音声。<a id="a-DO"></a>宣扬赞叹不思议法。<a id="a-DP"></a>无量法云之所润泽。<a id="a-DQ"></a>身心柔软。<a id="a-DR"></a>五体投地。<a id="a-DS"></a>恭敬礼已。<a id="a-DT"></a>将欲绕旋。<a id="a-DU"></a>见比丘尼遍一切座。<a id="a-DV"></a>自见己身及无量众树木园林。<a id="a-DW"></a>皆悉右旋。<a id="a-DX"></a>绕无数匝。<a id="a-DY"></a>如是见已。<a id="a-DZ"></a>合掌恭敬于一面住。<a id="a-Da"></a>白言大圣。<a id="a-Db"></a>我已先发阿耨多罗三藐三菩提心。<a id="a-Dc"></a>而未知菩萨云何学菩萨行修菩萨道。<a id="a-Dd"></a>唯愿大圣。<a id="a-De"></a>为我解说。<a id="a-Df"></a>善男子。<a id="a-Dg"></a>我成就菩萨一切智底法门。<a id="a-Dh"></a>大圣。<a id="a-Di"></a>如此法门体性云何。<a id="a-Dj"></a>善男子。<a id="a-Dk"></a>此法门者。<a id="a-Dl"></a>智光庄严。<a id="a-Dm"></a>于一念中普照三世。<a id="a-Dn"></a>大圣。<a id="a-Do"></a>此智光庄严法门境界云何。<a id="a-Dp"></a>善男子。<a id="a-Dq"></a>入此法门。<a id="a-Dr"></a>现前正受一切法林三昧时。<a id="a-Ds"></a>十方一切世界诸佛。<a id="a-Dt"></a>处兜率天者。<a id="a-Du"></a>于彼一一佛所。<a id="a-Dv"></a>从其自身。<a id="a-Dw"></a>出生不可说不可说佛刹微尘等摩[少/兔]摩身。<a id="a-Dx"></a>恭敬礼拜。<a id="a-Dy"></a>又赍不可说不可说佛刹微尘等华香缨珞。<a id="a-Dz"></a>诸妙宝鬘。<a id="a-E0"></a>末香涂香。<a id="a-E1"></a>衣盖幢幡种种宝华云。<a id="a-E2"></a>乃至一切庄严具云。<a id="a-E3"></a>宝网宝帐庄严网等种种宝座。<a id="a-E4"></a>以如是等诸供养具。<a id="a-E5"></a>供养如来。<a id="a-E6"></a>如兜率天所兴供养。<a id="a-E7"></a>降神母胎。<a id="a-E8"></a>出生在宫。<a id="a-E9"></a>舍家学道。<a id="a-EA"></a>诣菩提树。<a id="a-EB"></a>成最正觉。<a id="a-EC"></a>转净法轮。<a id="a-ED"></a>在诸天上人非人中。<a id="a-EE"></a>乃至般涅槃所兴供养。<a id="a-EF"></a>亦复如是。<a id="a-EG"></a>若有众生。<a id="a-EH"></a>知我供养。<a id="a-EI"></a>皆于阿耨多罗三藐三菩提。<a id="a-EJ"></a>得不退转。<a id="a-EK"></a>其有众生来至我所。<a id="a-EL"></a>即为彼说般若波罗蜜。<a id="a-EM"></a>我不起众生想。<a id="a-EN"></a>不取众生相。<a id="a-EO"></a>知一切语言而不着语言。<a id="a-EP"></a>见一切佛不取佛相。<a id="a-EQ"></a>深解法身故。<a id="a-ER"></a>受持一切诸佛法轮。<a id="a-ES"></a>而亦不取法轮之相。<a id="a-ET"></a>解了诸佛真实相故。<a id="a-EU"></a>于念念中。<a id="a-EV"></a>悉能充满一切法界。<a id="a-EW"></a>而亦不取法界之相。<a id="a-EX"></a>了一切法犹如幻故。<a id="a-EY"></a>善男子。<a id="a-EZ"></a>我唯知此菩萨一切智底法门。<a id="a-Ea"></a>诸大菩萨究竟法界一切无著。<a id="a-Eb"></a>一身结跏趺坐充满法界。<a id="a-Ec"></a>于自身内。<a id="a-Ed"></a>悉能显现一切佛刹。<a id="a-Ee"></a>于一念中。<a id="a-Ef"></a>悉能往诣一切佛所。<a id="a-Eg"></a>于自身内。<a id="a-Eh"></a>悉能显现诸佛神力。<a id="a-Ei"></a>能以一毛举不可说不可说诸佛世界。<a id="a-Ej"></a>于一毛孔。<a id="a-Ek"></a>现不可说不可说世界成败。<a id="a-El"></a>于一念中。<a id="a-Em"></a>摄取不可说不可说众生。<a id="a-En"></a>于一念中。<a id="a-Eo"></a>摄取不可说不可说劫。<a id="a-Ep"></a>我当云何能知能说彼功德行。<a id="a-Eq"></a>善男子。<a id="a-Er"></a>于此南方。<a id="a-Es"></a>有一国土。<a id="a-Et"></a>名曰险难。<a id="a-Eu"></a>城名宝庄严。<a id="a-Ev"></a>有一女人。<a id="a-Ew"></a>名婆须蜜多。<a id="a-Ex"></a>汝诣彼问。<a id="a-Ey"></a>云何菩萨学菩萨行修菩萨道。<a id="a-Ez"></a>时善财童子。<a id="a-F0"></a>头面敬礼比丘尼足。<a id="a-F1"></a>绕无数匝。<a id="a-F2"></a>眷仰观察。<a id="a-F3"></a>辞退南行。</p>
  <p id="aF4">尔时善财童子。<a id="a-F5"></a>大慧光明以照其心。<a id="a-F6"></a>具足长养一切种智。<a id="a-F7"></a>一心思惟诸法实相。<a id="a-F8"></a>建立一切语言陀罗尼藏。<a id="a-F9"></a>广修受持一切法轮陀罗尼。<a id="a-FA"></a>为众生归长大悲力。<a id="a-FB"></a>方便观察一切种智。<a id="a-FC"></a>满法界等清净大愿。<a id="a-FD"></a>明净慧光普照十方众生。<a id="a-FE"></a>一切庄严诸通明力。<a id="a-FF"></a>充满十方一切世界。<a id="a-FG"></a>究竟成满菩萨诸业。<a id="a-FH"></a>渐渐游行。<a id="a-FI"></a>至险难国宝庄严城。<a id="a-FJ"></a>推问婆须蜜多女。<a id="a-FK"></a>今在何所。<a id="a-FL"></a>尔时有人。<a id="a-FM"></a>不知彼女深智慧者。<a id="a-FN"></a>作如是念。<a id="a-FO"></a>今此童子威仪庠序。<a id="a-FP"></a>其心寂静调伏诸根。<a id="a-FQ"></a>远离放逸颠倒惑乱。<a id="a-FR"></a>念慧现前视瞻详审。<a id="a-FS"></a>言音和雅不着形色。<a id="a-FT"></a>正念思惟甚深法相。<a id="a-FU"></a>远离懈倦心如大海。<a id="a-FV"></a>此非染欲颠倒之人。<a id="a-FW"></a>无情欲想。<a id="a-FX"></a>不没欲泥。<a id="a-FY"></a>不随诸根。<a id="a-FZ"></a>行出魔界。<a id="a-Fa"></a>不服五欲。<a id="a-Fb"></a>不为一切诸魔所缚。<a id="a-Fc"></a>所不应作已能不为。<a id="a-Fd"></a>有何等意而求此女。<a id="a-Fe"></a>其中有人。<a id="a-Ff"></a>先知彼女有智慧者。<a id="a-Fg"></a>作如是言。<a id="a-Fh"></a>善哉。<a id="a-Fi"></a>童子。<a id="a-Fj"></a>得大善利。<a id="a-Fk"></a>乃能推求深智女人。<a id="a-Fl"></a>当知童子。<a id="a-Fm"></a>一向求佛。<a id="a-Fn"></a>悉欲摄取一切众生拔诸欲刺坏散净想。<a id="a-Fo"></a>善男子。<a id="a-Fp"></a>今此女人。<a id="a-Fq"></a>在此城中深宫之内。<a id="a-Fr"></a>尔时善财闻此语已。<a id="a-Fs"></a>心大欢喜往诣其门见彼宫宅严饰广大。<a id="a-Ft"></a>十重宝墙周匝围绕。<a id="a-Fu"></a>列植十行宝多罗树。<a id="a-Fv"></a>十重深堑。<a id="a-Fw"></a>八功德水充满其中。<a id="a-Fx"></a>底布金沙。<a id="a-Fy"></a>妙宝莲华。<a id="a-Fz"></a>优钵罗。<a id="a-G0"></a>钵昙摩。<a id="a-G1"></a>拘牟头。<a id="a-G2"></a>分陀利。<a id="a-G3"></a>敷荣鲜茂弥覆水上。<a id="a-G4"></a>出微妙香。<a id="a-G5"></a>能转人心不生垢染。<a id="a-G6"></a>众宝宫殿台观楼阁。<a id="a-G7"></a>阿僧祇宝以为严饰。<a id="a-G8"></a>绀琉璃地洒以香水。<a id="a-G9"></a>熏以沉香。<a id="a-GA"></a>涂以栴檀。<a id="a-GB"></a>宝网罗覆。<a id="a-GC"></a>阎浮檀金以为垂铃。<a id="a-GD"></a>出和雅音。<a id="a-GE"></a>散众宝华犹如降云。<a id="a-GF"></a>诸妙庄严说不可尽。<a id="a-GG"></a>金刚摩尼真珠宝藏充满宅内。<a id="a-GH"></a>十种园林以为庄严。<a id="a-GI"></a>尔时善财见彼女人处宝师子座。<a id="a-GJ"></a>颜貌端严妙相成就。<a id="a-GK"></a>身如真金目发绀色。<a id="a-GL"></a>不长不短。<a id="a-GM"></a>不白不黑。<a id="a-GN"></a>身分具足。<a id="a-GO"></a>一切欲界无与等者。<a id="a-GP"></a>何况有胜。<a id="a-GQ"></a>言音婉妙世无伦匹。<a id="a-GR"></a>善知字轮技艺诸论。<a id="a-GS"></a>成就幻智菩萨方便。<a id="a-GT"></a>以阿僧祇宝庄严其身。<a id="a-GU"></a>宝网罗覆。<a id="a-GV"></a>首冠天冠。<a id="a-GW"></a>大众围绕皆悉修善。<a id="a-GX"></a>同其愿行成就善根不可沮坏。<a id="a-GY"></a>具足无尽功德宝藏。<a id="a-GZ"></a>身出光明普照一切。<a id="a-Ga"></a>触斯光者欢喜悦乐。<a id="a-Gb"></a>身心柔软灭烦恼热。<a id="a-Gc"></a>尔时善财头面礼足。<a id="a-Gd"></a>绕无数匝。<a id="a-Ge"></a>恭敬合掌。<a id="a-Gf"></a>于一面住。<a id="a-Gg"></a>白言大圣。<a id="a-Gh"></a>我已先发阿耨多罗三藐三菩提心。<a id="a-Gi"></a>而未知菩萨云何学菩萨行修菩萨道。<a id="a-Gj"></a>答言。<a id="a-Gk"></a>善男子。<a id="a-Gl"></a>我已成就离欲实际清净法门。<a id="a-Gm"></a>若天见我我为天女。<a id="a-Gn"></a>若人见我我为人女。<a id="a-Go"></a>乃至非人见我。<a id="a-Gp"></a>我为非人女。<a id="a-Gq"></a>形体姝妙。<a id="a-Gr"></a>光明色像殊胜无比。<a id="a-Gs"></a>若有众生。<a id="a-Gt"></a>欲所缠者。<a id="a-Gu"></a>来诣我所。<a id="a-Gv"></a>为其说法皆悉离欲。<a id="a-Gw"></a>得无著境界三昧。<a id="a-Gx"></a>若有见我得欢喜三昧。<a id="a-Gy"></a>若有众生。<a id="a-Gz"></a>与我语者。<a id="a-H0"></a>得无碍妙音三昧。<a id="a-H1"></a>若有众生。<a id="a-H2"></a>执我手者。<a id="a-H3"></a>得诣一切佛刹三昧。<a id="a-H4"></a>若有众生。<a id="a-H5"></a>共我宿者。<a id="a-H6"></a>得解脱光明三昧。<a id="a-H7"></a>若有众生。<a id="a-H8"></a>目视我者。<a id="a-H9"></a>得寂静诸行三昧。<a id="a-HA"></a>若有众生。<a id="a-HB"></a>见我频申者。<a id="a-HC"></a>得坏散外道三昧。<a id="a-HD"></a>若有众生。<a id="a-HE"></a>观察我者。<a id="a-HF"></a>得一切佛境界光明三昧。<a id="a-HG"></a>若有众生。<a id="a-HH"></a>阿梨宜我者。<a id="a-HI"></a>得摄一切众生三昧。<a id="a-HJ"></a>若有众生。<a id="a-HK"></a>阿众鞞我者。<a id="a-HL"></a>得诸功德密藏三昧。<a id="a-HM"></a>如是等类一切众生。<a id="a-HN"></a>来诣我者。<a id="a-HO"></a>皆得离欲实际法门。<a id="a-HP"></a>善财白言。<a id="a-HQ"></a>大圣。<a id="a-HR"></a>昔于何所种诸善根。<a id="a-HS"></a>修何等业得此法门。<a id="a-HT"></a>答言。<a id="a-HU"></a>善男子。<a id="a-HV"></a>过去有佛。<a id="a-HW"></a>号曰常住如来应供等正觉。<a id="a-HX"></a>出兴于世。<a id="a-HY"></a>彼佛哀愍饶益诸群生故。<a id="a-HZ"></a>入安乐城。<a id="a-Ha"></a>足蹈门阃。<a id="a-Hb"></a>即时大地六种震动。<a id="a-Hc"></a>其城自然奇妙广博众宝庄严。<a id="a-Hd"></a>散诸杂华。<a id="a-He"></a>自然演出娱乐之音。<a id="a-Hf"></a>放大光明。<a id="a-Hg"></a>一切诸天充满虚空。<a id="a-Hh"></a>广说如佛入城经中现奇特事。<a id="a-Hi"></a>善男子。<a id="a-Hj"></a>我于尔时为长者妇。<a id="a-Hk"></a>名曰善女。<a id="a-Hl"></a>见如是等诸奇特事。<a id="a-Hm"></a>从夫长者出于道巷。<a id="a-Hn"></a>奉彼如来妙宝天冠。<a id="a-Ho"></a>时文殊师利。<a id="a-Hp"></a>为佛侍者。<a id="a-Hq"></a>为我说法。<a id="a-Hr"></a>发阿耨多罗三藐三菩提心。<a id="a-Hs"></a>善男子。<a id="a-Ht"></a>我唯知此离欲实际法门。<a id="a-Hu"></a>诸大菩萨。<a id="a-Hv"></a>成就无量方便智慧广大智藏。<a id="a-Hw"></a>智慧境界无能坏者。<a id="a-Hx"></a>我当云何能知能说彼功德行。<a id="a-Hy"></a>善男子。<a id="a-Hz"></a>于此南方有城。<a id="a-I0"></a>名首婆波罗。<a id="a-I1"></a>彼有长者。<a id="a-I2"></a>名曰安住。<a id="a-I3"></a>彼常供养栴檀佛塔。<a id="a-I4"></a>汝诣彼问。<a id="a-I5"></a>云何菩萨学菩萨行修菩萨道。<a id="a-I6"></a>时善财童子。<a id="a-I7"></a>头面敬礼彼女人足。<a id="a-I8"></a>乃至辞退南行。</p>
  <p id="aI9">尔时善财童子渐渐游行。<a id="a-IA"></a>至于彼城。<a id="a-IB"></a>诣长者所。<a id="a-IC"></a>乃至白言。<a id="a-ID"></a>大圣。<a id="a-IE"></a>我已先发阿耨多罗三藐三菩提心。<a id="a-IF"></a>而未知菩萨云何学菩萨行修菩萨道。<a id="a-IG"></a>答言。<a id="a-IH"></a>善男子。<a id="a-II"></a>我已成就不灭度际菩萨法门。<a id="a-IJ"></a>住此法门。<a id="a-IK"></a>普见十方一切世界。<a id="a-IL"></a>去来今佛无涅槃者。<a id="a-IM"></a>除化众生方便灭度。<a id="a-IN"></a>善男子。<a id="a-IO"></a>我开栴檀佛塔户时。<a id="a-IP"></a>念念正受无尽佛性三昧门。<a id="a-IQ"></a>于念念中。<a id="a-IR"></a>得无量无边胜妙诸法。<a id="a-IS"></a>白言大圣。<a id="a-IT"></a>此三昧者境界云何。<a id="a-IU"></a>答言。<a id="a-IV"></a>善男子。<a id="a-IW"></a>我入此三昧时。<a id="a-IX"></a>见此世界迦葉佛拘那含牟尼佛。<a id="a-IY"></a>尸弃佛。<a id="a-IZ"></a>毗婆尸佛。<a id="a-Ia"></a>提舍佛。<a id="a-Ib"></a>弗沙佛。<a id="a-Ic"></a>无上胜佛。<a id="a-Id"></a>无上莲华佛。<a id="a-Ie"></a>见如是等不可说不可说诸佛。<a id="a-If"></a>阎浮提微尘等佛。<a id="a-Ig"></a>乃至不可说不可说佛刹微尘等佛。<a id="a-Ih"></a>见此诸佛。<a id="a-Ii"></a>从初发心。<a id="a-Ij"></a>神力自在。<a id="a-Ik"></a>一切大愿清净妙行。<a id="a-Il"></a>诸波罗蜜。<a id="a-Im"></a>次第成就。<a id="a-In"></a>菩萨诸地。<a id="a-Io"></a>得深法忍。<a id="a-Ip"></a>降伏众魔。<a id="a-Iq"></a>长养成就自在菩提。<a id="a-Ir"></a>净诸佛刹。<a id="a-Is"></a>种种大众。<a id="a-It"></a>教化众生。<a id="a-Iu"></a>放大光明。<a id="a-Iv"></a>转净法轮。<a id="a-Iw"></a>神力变化。<a id="a-Ix"></a>皆悉受持正念思惟。<a id="a-Iy"></a>智慧分别。<a id="a-Iz"></a>彼诸佛法显现众生。<a id="a-J0"></a>见知未来弥勒佛等一切诸佛。<a id="a-J1"></a>现在卢舍那佛等一切诸佛。<a id="a-J2"></a>亦复如是。<a id="a-J3"></a>如此世界见知十方三世一切诸佛声闻缘觉菩萨。<a id="a-J4"></a>亦复如是。<a id="a-J5"></a>善男子。<a id="a-J6"></a>我唯知此不灭度际菩萨法门。<a id="a-J7"></a>诸大菩萨一念悉知三世诸法念际平等而无有二。<a id="a-J8"></a>住佛所住。<a id="a-J9"></a>于一切劫而无劫想。<a id="a-JA"></a>随顺诸佛平等正法。<a id="a-JB"></a>如来及我一切众生等无有二。<a id="a-JC"></a>净庄严智照三世间。<a id="a-JD"></a>成就诸佛不转威仪。<a id="a-JE"></a>分别一切法界境界。<a id="a-JF"></a>我当云何能知能说彼功德行。<a id="a-JG"></a>善男子。<a id="a-JH"></a>于此南方有山。<a id="a-JI"></a>名曰光明。<a id="a-JJ"></a>彼有菩萨。<a id="a-JK"></a>名观世音。<a id="a-JL"></a>汝诣彼问。<a id="a-JM"></a>云何菩萨学菩萨行修菩萨道。<a id="a-JN"></a>时善财童子头面敬礼彼长者足。<a id="a-JO"></a>绕无数匝。<a id="a-JP"></a>眷仰观察。<a id="a-JQ"></a>辞退南行。</p>
 </body>
</html>