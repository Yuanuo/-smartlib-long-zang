<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第十一</title>
</head>
<body>
  <h1 class="head">大方广佛华严经卷第十一</h1>
  <h2>佛升夜摩天宫自在品第十五</h2>
  <p>尔时如来威神力故。十方一切诸佛世界。诸四天下一一阎浮提。皆有如来坐菩提树下。无不显现。彼诸菩萨。各承佛神力说种种法。皆悉自谓在于佛所。尔时世尊。威神力故。不离道树及帝释宫。向夜摩天宝庄严殿。时彼天王遥见佛来。即于殿上敷莲华藏宝师子座。十万种宝以为庄严。十万宝帐弥覆其上。十万宝网以为珓珞。次上十万众妙宝盖。又复十万天诸华盖。天缯杂宝以为垂带。十万璎珞而庄严之。十万宝衣。以敷其上。十万天子在前立侍。十万梵天而围绕之。十万菩萨在前赞叹。十万光明以为照耀。十万妓乐自然演出。十万正法娱乐音声。十万善根妙相显现。十万如来威神护持。十万功德藏而长养之。十万三昧而严净之。十万愿藏以为清净。十万奇特未曾有法胜相显出。十万妙法而现在前。十万自在处处普现。十万功德妙相等起。十万音声演出诸法。时彼天王。庄严宝莲华藏师子座已。合掌恭敬白佛言。善来世尊。唯愿哀愍处此宫殿。时佛受请即升宝殿。一切十方夜摩天宫亦复如是。尔时天王。无量音乐寂然无声。即自忆念过去佛所所种善根。以偈颂曰。</p>
  <p class="l-js-7c">名称如来闻十方　　诸吉祥中最无上</p>
  <p class="l-js-7c">来入摩尼庄严殿　　是故此处最吉祥</p>
  <p class="l-js-7c">宝王如来世间灯　　诸吉祥中最无上</p>
  <p class="l-js-7c">来入甘露上味殿　　是故此处最吉祥</p>
  <p class="l-js-7c">喜王如来慧无量　　诸吉祥中最无上</p>
  <p class="l-js-7c">来入杂宝庄严殿　　是故此处最吉祥</p>
  <p class="l-js-7c">慧眼如来世间灯　　诸吉祥中最无上</p>
  <p class="l-js-7c">来入殊特最胜殿　　是故此处最吉祥</p>
  <p class="l-js-7c">饶益如来义无量　　诸吉祥中最无上</p>
  <p class="l-js-7c">来入清净宝山殿　　是故此处最吉祥</p>
  <p class="l-js-7c">无师如来世间尊　　诸吉祥中最无上</p>
  <p class="l-js-7c">来入微妙宝香殿　　是故此处最吉祥</p>
  <p class="l-js-7c">天人中尊世间灯　　诸吉祥中最无上</p>
  <p class="l-js-7c">来入轻微妙香殿　　是故此处最吉祥</p>
  <p class="l-js-7c">无去如来论师子　　诸吉祥中最无上</p>
  <p class="l-js-7c">来入明净普眼殿　　是故此处最吉祥</p>
  <p class="l-js-7c">分别如来功德持　　诸吉祥中最无上</p>
  <p class="l-js-7c">来入娱乐庄严殿　　是故此处最吉祥</p>
  <p class="l-js-7c">苦行如来利世间　　诸吉祥中最无上</p>
  <p class="l-js-7c">来入等色普照殿　　是故此处最吉祥</p>
  <p>如此间夜摩天王佛神力故忆念过去诸等正觉以偈赞叹。如是十方一切世界。夜摩天王。各自忆念过去佛所所种善根。以偈赞叹亦复如是。尔时世尊升其宝殿宝莲华藏师子座上。结跏趺坐。尔时宝殿忽然广博。犹如夜摩天处。十方世界亦复如是。</p>
  <h2>夜摩天宫菩萨说偈品第十六</h2>
  <p>尔时十方各过十万佛刹尘数世界。有世界名无量慧。次名幢慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号常住眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名无畏林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬礼拜。佛神力故随所来方。化作宝藏师子之座。结跏趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰。</p>
  <p class="l-js-5c">普放净光明　　遍照十方界</p>
  <p class="l-js-5c">一切悉睹佛　　通达无障碍</p>
  <p class="l-js-5c">佛处夜摩宫　　莲华宝座上</p>
  <p class="l-js-5c">一切诸世间　　奇特未曾有</p>
  <p class="l-js-5c">赞叹十如来　　众生皆悉闻</p>
  <p class="l-js-5c">世尊大众会　　一切无不见</p>
  <p class="l-js-5c">普于十方界　　演说无上法</p>
  <p class="l-js-5c">亦悉同名字　　如我菩萨众</p>
  <p class="l-js-5c">各从十方界　　来诣于此处</p>
  <p class="l-js-5c">彼诸上人等　　清净修梵行</p>
  <p class="l-js-5c">彼诸如来等　　亦各同名号</p>
  <p class="l-js-5c">见佛清净刹　　自在神通力</p>
  <p class="l-js-5c">一切见如来　　人中或道场</p>
  <p class="l-js-5c">又复见世尊　　处此夜摩宫</p>
  <p class="l-js-5c">一切诸世间　　莫能思议佛</p>
  <p class="l-js-5c">随彼众生愿　　一切皆悉见</p>
  <p class="l-js-5c">众生见如来　　无量自在力</p>
  <p class="l-js-5c">离世大仙人　　功德藏无量</p>
  <p class="l-js-5c">游行十方界　　一切无障碍</p>
  <p class="l-js-5c">一身为无量　　无量身为一</p>
  <p class="l-js-5c">功德甚深妙　　一切莫能测</p>
  <p class="l-js-5c">无著无所依　　清净如虚空</p>
  <p>尔时慧林菩萨。承佛神力普观十方。以偈颂曰。</p>
  <p class="l-js-5c">不可思议劫　　天人师难值</p>
  <p class="l-js-5c">离垢诸大人　　此会亦难遇</p>
  <p class="l-js-5c">悉皆一切智　　慧光靡不照</p>
  <p class="l-js-5c">演说深妙法　　饶益于众生</p>
  <p class="l-js-5c">一切诸世间　　常为痴冥蔽</p>
  <p class="l-js-5c">如来世灯明　　皆悉能除灭</p>
  <p class="l-js-5c">施戒忍精进　　禅定三昧藏</p>
  <p class="l-js-5c">修习深妙智　　普照于一切</p>
  <p class="l-js-5c">如来无与等　　何况有胜者</p>
  <p class="l-js-5c">颠倒取诸法　　是故不见佛</p>
  <p class="l-js-5c">自在神通力　　无量难思议</p>
  <p class="l-js-5c">无来亦无去　　说法度众生</p>
  <p class="l-js-5c">若有得闻见　　清净天人师</p>
  <p class="l-js-5c">永出诸恶道　　远离一切苦</p>
  <p class="l-js-5c">无量无数劫　　修习求菩提</p>
  <p class="l-js-5c">逮成等正觉　　广度诸群生</p>
  <p class="l-js-5c">不可思议劫　　供养无量佛</p>
  <p class="l-js-5c">若能解是义　　功德胜于彼</p>
  <p class="l-js-5c">虽施无量刹　　满中诸珍宝</p>
  <p class="l-js-5c">不能解此义　　终不成正觉</p>
  <p>尔时胜林菩萨。承佛神力普观十方。以偈颂曰。</p>
  <p class="l-js-5c">犹如春后月　　虚空无云曀</p>
  <p class="l-js-5c">日曜清净光　　一切无不照</p>
  <p class="l-js-5c">光明无限量　　世间无能数</p>
  <p class="l-js-5c">有眼尚不知　　何况盲冥者</p>
  <p class="l-js-5c">如来亦如是　　功德光无量</p>
  <p class="l-js-5c">无量无数劫　　莫能分别知</p>
  <p class="l-js-5c">光明无来处　　去亦无所至</p>
  <p class="l-js-5c">不生亦不灭　　空寂无所有</p>
  <p class="l-js-5c">未来一切法　　悉无有来者</p>
  <p class="l-js-5c">无生无现在　　是故无过去</p>
  <p class="l-js-5c">一切法无生　　亦复无有灭</p>
  <p class="l-js-5c">若能如是解　　斯人睹如来</p>
  <p class="l-js-5c">诸法无生故　　当知无所有</p>
  <p class="l-js-5c">如是分别知　　此人达深义</p>
  <p class="l-js-5c">诸法无自性　　一切无能知</p>
  <p class="l-js-5c">若能如是解　　是则无所解</p>
  <p class="l-js-5c">所言有生者　　当知由所生</p>
  <p class="l-js-5c">解彼真实性　　是则无疑惑</p>
  <p class="l-js-5c">一切诸所生　　正观亦如是</p>
  <p class="l-js-5c">菩萨如是观　　具足一切智</p>
  <p>尔时无畏林菩萨。承佛神力普观十方。以偈颂曰。</p>
  <p class="l-js-5c">此处无边际　　广大如法界</p>
  <p class="l-js-5c">一切无不至　　湛然不迁变</p>
  <p class="l-js-5c">若闻如是法　　恭敬信乐者</p>
  <p class="l-js-5c">永离三恶道　　一切诸难苦</p>
  <p class="l-js-5c">往诣诸世界　　无量不可数</p>
  <p class="l-js-5c">闻此甚深法　　忆念善受持</p>
  <p class="l-js-5c">闻受大仙人　　清净深妙法</p>
  <p class="l-js-5c">一向求菩提　　究竟无上道</p>
  <p class="l-js-5c">深信过去佛　　及彼诸佛法</p>
  <p class="l-js-5c">一切世间灯　　除灭众痴闇</p>
  <p class="l-js-5c">若有得闻佛　　无量自在力</p>
  <p class="l-js-5c">决定信向者　　具足人中雄</p>
  <p class="l-js-5c">若能一心信　　现在一切佛</p>
  <p class="l-js-5c">彼成等正觉　　开示无量义</p>
  <p class="l-js-5c">无量无数劫　　此法甚难值</p>
  <p class="l-js-5c">若有得闻者　　当知本愿力</p>
  <p class="l-js-5c">如是佛深法　　悉能善受持</p>
  <p class="l-js-5c">广为众生说　　是人难思议</p>
  <p class="l-js-5c">是故勤精进　　修行大庄严</p>
  <p class="l-js-5c">闻持是正法　　究竟得菩提</p>
  <p>尔时惭愧林菩萨。承佛神力普观十方。以偈颂曰。</p>
  <p class="l-js-5c">得闻真谛法　　殊特未曾有</p>
  <p class="l-js-5c">欢喜信乐者　　除灭众疑惑</p>
  <p class="l-js-5c">一切知见人　　自说深妙法</p>
  <p class="l-js-5c">佛慧靡不照　　是故难思议</p>
  <p class="l-js-5c">非从智慧生　　亦非无智生</p>
  <p class="l-js-5c">了达一切法　　除灭世间闇</p>
  <p class="l-js-5c">色法非色法　　此二不为一</p>
  <p class="l-js-5c">愚智亦如是　　其性各别异</p>
  <p class="l-js-5c">生死及涅槃　　此二悉虚妄</p>
  <p class="l-js-5c">愚智亦如是　　二俱无真实</p>
  <p class="l-js-5c">世界始成立　　无有败坏相</p>
  <p class="l-js-5c">愚智亦如是　　二俱相乖违</p>
  <p class="l-js-5c">菩萨初发心　　及以最后心</p>
  <p class="l-js-5c">愚智亦如是　　二俱不相应</p>
  <p class="l-js-5c">譬如六情识　　迭用互不同</p>
  <p class="l-js-5c">愚智亦如是　　究竟不和合</p>
  <p class="l-js-5c">譬如伽陀药　　消灭一切毒</p>
  <p class="l-js-5c">智慧亦如是　　除灭诸痴闇</p>
  <p class="l-js-5c">法王无上尊　　是胜莫能过</p>
  <p class="l-js-5c">所说皆真实　　以故难值遇</p>
  <p>尔时精进林菩萨。承佛神力普观十方。以偈颂曰。</p>
  <p class="l-js-5c">诸法无差别　　唯佛分别知</p>
  <p class="l-js-5c">一切无不达　　智慧到彼岸</p>
  <p class="l-js-5c">如金及金色　　其性无差别</p>
  <p class="l-js-5c">如是法非法　　其性无有异</p>
  <p class="l-js-5c">众生非众生　　二俱无真实</p>
  <p class="l-js-5c">如是法非法　　其性无所有</p>
  <p class="l-js-5c">譬如未来世　　无有过去相</p>
  <p class="l-js-5c">一切法如是　　无有真实相</p>
  <p class="l-js-5c">譬如过去法　　无有生起相</p>
  <p class="l-js-5c">诸法亦如是　　皆悉无有相</p>
  <p class="l-js-5c">涅槃不可取　　说时有二种</p>
  <p class="l-js-5c">诸法亦如是　　无有差别相</p>
  <p class="l-js-5c">譬如种种数　　皆悉是数法</p>
  <p class="l-js-5c">诸法亦如是　　其性无别异</p>
  <p class="l-js-5c">譬如数法十　　增一至无量</p>
  <p class="l-js-5c">皆悉是本数　　智慧故差别</p>
  <p class="l-js-5c">譬如诸世界　　劫烧有终败</p>
  <p class="l-js-5c">虚空无损减　　无师智亦然</p>
  <p class="l-js-5c">十方空无异　　众生起分别</p>
  <p class="l-js-5c">如是取如来　　虚妄不见佛</p>
  <p>尔时力成就林菩萨。承佛神力普观十方。以偈颂曰。</p>
  <p class="l-js-5c">一切众生类　　悉皆三世摄</p>
  <p class="l-js-5c">三世诸众生　　皆为五阴摄</p>
  <p class="l-js-5c">五阴从业起　　诸业因心起</p>
  <p class="l-js-5c">心法犹如幻　　众生亦如是</p>
  <p class="l-js-5c">世间非自作　　亦复非他作</p>
  <p class="l-js-5c">不知真实性　　生死轮常转</p>
  <p class="l-js-5c">所谓世间转　　皆悉是苦转</p>
  <p class="l-js-5c">众生不知故　　生死轮常转</p>
  <p class="l-js-5c">世间非世间　　二俱非真实</p>
  <p class="l-js-5c">众生愚痴故　　妄取诸法相</p>
  <p class="l-js-5c">三世五阴法　　说名为世间</p>
  <p class="l-js-5c">斯由虚妄有　　无则出世间</p>
  <p class="l-js-5c">何等是五阴　　五阴有何相</p>
  <p class="l-js-5c">不见五阴坏　　妄取谓常住</p>
  <p class="l-js-5c">五阴虚妄法　　真实无所有</p>
  <p class="l-js-5c">空寂不迁变　　究竟离众相</p>
  <p class="l-js-5c">世间既虚寂　　佛及法亦然</p>
  <p class="l-js-5c">斯等三种法　　其性无所有</p>
  <p class="l-js-5c">除灭诸颠倒　　明了见真实</p>
  <p class="l-js-5c">一切知见人　　常现在其前</p>
  <p>尔时坚固林菩萨。承佛神力普观十方。以偈颂曰。</p>
  <p class="l-js-5c">譬如地种性　　自性无所有</p>
  <p class="l-js-5c">一切佛自在　　其性亦如是</p>
  <p class="l-js-5c">一切诸世间　　咸共偁赞佛</p>
  <p class="l-js-5c">求彼偁赞法　　十方无来处</p>
  <p class="l-js-5c">众生虚妄取　　谓之为真实</p>
  <p class="l-js-5c">分别离众生　　业性不可得</p>
  <p class="l-js-5c">业性无所有　　众生身非真</p>
  <p class="l-js-5c">种种无量色　　亦复无来处</p>
  <p class="l-js-5c">一切诸形色　　业性难思议</p>
  <p class="l-js-5c">虽见无所有　　识性亦如是</p>
  <p class="l-js-5c">诸佛身如是　　不可得思议</p>
  <p class="l-js-5c">无量妙色身　　普现一切刹</p>
  <p class="l-js-5c">无量身非佛　　佛非无量身</p>
  <p class="l-js-5c">清净妙法身　　究竟度彼岸</p>
  <p class="l-js-5c">若有能得见　　清净妙法身</p>
  <p class="l-js-5c">是人于佛法　　其心无痴惑</p>
  <p class="l-js-5c">过去一切法　　观察等涅槃</p>
  <p class="l-js-5c">彼人见如来　　究竟常安住</p>
  <p class="l-js-5c">修习正忆念　　明了见正觉</p>
  <p class="l-js-5c">无相无所有　　是名法王子</p>
  <p>尔时如来林菩萨。承佛神力普观十方。以偈颂曰。</p>
  <p class="l-js-5c">譬如工画师　　分布诸彩色</p>
  <p class="l-js-5c">虚妄取异色　　四大无差别</p>
  <p class="l-js-5c">四大非彩色　　彩色非四大</p>
  <p class="l-js-5c">不离四大体　　而别有彩色</p>
  <p class="l-js-5c">心非彩画色　　彩画色非心</p>
  <p class="l-js-5c">离心无画色　　离画色无心</p>
  <p class="l-js-5c">彼心不常住　　无量难思议</p>
  <p class="l-js-5c">显现一切色　　各各不相知</p>
  <p class="l-js-5c">犹如工画师　　不能知画心</p>
  <p class="l-js-5c">当知一切法　　其性亦如是</p>
  <p class="l-js-5c">心如工画师　　画种种五阴</p>
  <p class="l-js-5c">一切世界中　　无法而不造</p>
  <p class="l-js-5c">如心佛亦尔　　如佛众生然</p>
  <p class="l-js-5c">心佛及众生　　是三无差别</p>
  <p class="l-js-5c">诸佛悉了知　　一切从心转</p>
  <p class="l-js-5c">若能如是解　　彼人见真佛</p>
  <p class="l-js-5c">心亦非是身　　身亦非是心</p>
  <p class="l-js-5c">作一切佛事　　自在未曾有</p>
  <p class="l-js-5c">若人欲求知　　三世一切佛</p>
  <p class="l-js-5c">应当如是观　　心造诸如来</p>
  <p>尔时智林菩萨。承佛神力普观十方。以偈颂曰。</p>
  <p class="l-js-5c">所取不可取　　所见不可见</p>
  <p class="l-js-5c">所闻不可闻　　所思不可思</p>
  <p class="l-js-5c">于有量无量　　不应作限量</p>
  <p class="l-js-5c">有量及无量　　二俱无所取</p>
  <p class="l-js-5c">不应说而说　　是为自欺诳</p>
  <p class="l-js-5c">己事不成就　　不能悦众生</p>
  <p class="l-js-5c">若有能赞叹　　无量诸如来</p>
  <p class="l-js-5c">不可思议劫　　功德不可尽</p>
  <p class="l-js-5c">犹如随意珠　　能现无量色</p>
  <p class="l-js-5c">此色非真色　　诸佛亦如是</p>
  <p class="l-js-5c">如虚空清净　　非色不可见</p>
  <p class="l-js-5c">能现一切色　　其性不可见</p>
  <p class="l-js-5c">如是大智人　　示现无量色</p>
  <p class="l-js-5c">非识之所识　　一切莫能睹</p>
  <p class="l-js-5c">虽闻如来声　　音声非如来</p>
  <p class="l-js-5c">离声复不知　　如来等正觉</p>
  <p class="l-js-5c">是处甚深妙　　若能分别知</p>
  <p class="l-js-5c">庄严无上道　　远离诸虚妄</p>
  <p class="l-js-5c">一切诸如来　　无有说佛法</p>
  <p class="l-js-5c">随其所应化　　而为演说法</p>
  <h2>功德华聚菩萨十行品第十七之一</h2>
  <p>尔时功德林菩萨摩诃萨。承佛神力。入菩萨善伏三昧。入三昧已。十方各过万佛世界尘数刹外。各见万佛世界尘数诸佛。是诸如来皆号功德林。时彼诸佛。告功德林菩萨言。善哉善哉。佛子。乃能入是善伏三昧。十方各万佛刹尘数诸佛。加汝神力故。能入是善伏三昧。卢舍那佛本愿力故。威神力故。诸菩萨善根力故。欲令汝广说甚深法故。长养一切智故。分别一切众生性故。离一切障碍入无障碍境界故。成就一切方便故。成就一切种智故。觉悟一切法故。善知诸根故。闻持一切法故。所谓菩萨十行。佛子。当承佛神力广说妙法。时彼诸佛。即与功德林菩萨无障碍法。与安住法。与无师法。与无痴法。与不杂乱法。与清净法。与无量法。与最胜法。与无垢法。与不退法。何以故。彼三昧力故。尔时诸佛各申右手。摩功德林菩萨顶。摩其顶已。即从定起。告众菩萨言。诸佛子。菩萨行业不可思议。广大如法界究竟如虚空。何以故。菩萨摩诃萨。学三世诸佛所行法故。佛子何等为菩萨摩诃萨行。菩萨有十行。三世诸佛之所宣说。何等为十。一者欢喜行。二者饶益行。三者无恚恨行。四者无尽行。五者离痴乱行。六者善现行。七者无著行。八者尊重行。九者善法行。十者真实行。是为十行。佛子。何等为菩萨摩诃萨欢喜行。此菩萨为大施主。悉能舍离一切所有。等心惠施一切众生。施已无悔。不望果报不求名誉。不求生胜处不求利养。但欲救护一切众生。欲摄取一切众生。欲饶益一切众生。欲学一切诸佛本行。欲正忆念诸佛本行。欲得清净诸佛本行。欲得受持诸佛本行。欲显现诸佛本行。欲广说诸佛本行。欲令一切离苦得乐。是名菩萨摩诃萨欢喜行。菩萨修欢喜行时。一切众生欢喜爱敬。随诸方土有贫穷处。菩萨愿往生彼。豪贵大富财宝无尽。于念念中有无量无边无数众生。诣菩萨所。白言。仁者。我等贫窭靡所资赡。愿垂慈救得济生命。菩萨念念应其所须。悉令满足靡不欢喜。菩萨不以求索烦重而生忧恼。但发无上大慈悲心施无厌足。欲令常来。来已称庆倍复欢喜作如是念。我得善利。此等众生。是我福田是我善友。不请不求自来教诲。发起我心修行佛道。我今应当如是修学。普令众生悉得欢喜。我于三世所修功德。愿速成就清净法身。神力自在。悉令众生随其所须皆得欢喜。以此功德。令诸众生悉成正觉。度脱无量众生。悉令究竟无余涅槃。我当先令一切众生满足诸愿。然后我当成等正觉。离我想众生想。我所想寿命想。种种想福伽罗想作者想。法界众生界空无差别。离欲法非真实法。无所有法非坚固法。非恃怙法非所作法。菩萨如是观时。不见施者不见受者。不见财物不见福田。不见业不见报。不见果不见大果不见小果。菩萨观察三世。发如是念。哀哉众生。为愚痴所覆烦恼所缠。常流生死。轮回苦海。于不坚固法不得坚固。我当尽学诸佛所学饶益众生。成等正觉开悟一切皆令清净。随顺寂灭观三世法。是名菩萨摩诃萨初欢喜行。</p>
  <p>佛子。何等为菩萨摩诃萨第二饶益行。此菩萨持戒清净。于色声香味触法。心无染著。广为众生说无染法。不求生于人天胜处尊贵之家。不求利养不求端正不求帝王。但坚持净戒。作如是念。我持净戒。离一切缠烦恼炽火忧悲苦恼。不负众生。诸佛欢喜。究竟成就无上菩提。菩萨如是持净戒时。于一日中。若有无量无数阿僧祇诸大魔王。一一魔王。各将无量无数阿僧祇诸天女众。皆悉端正颜貌姝妙。姿容妖艳倾惑人心。又复赍持一切乐具。欲来惑乱菩萨道意。尔时菩萨作如是念。此五欲者是障道法。乃能障碍无上菩提。是故菩萨。乃至不生一念欲心。心净如佛。除其方便教化众生。内不离菩萨一切种智。坚固正念。不为五欲因缘故。起一恶念恼乱众生。宁舍身命不加恶于人。若加恶于人无有是处。菩萨自见佛已来。未曾有心起一欲想。何况从事。若或从事无有是处。尔时菩萨作如是念。众生长夜在生死中。忆念五欲贪著五欲。爱乐五欲。心常流转五欲境界。永没五欲莫之能出。我今应当作如是学。令诸魔王天女眷属及一切众生立无上戒。立净戒已。又教令得不退转地一切种智成等正觉。乃至究竟无余涅槃。何以故。此是我业一切诸佛皆如是学。离诸非行计我无知。观一切佛平等深法。得一切智。为众生说法。断除颠倒。不离众生而有颠倒。不离颠倒而有众生。颠倒内无众生。众生内无颠倒。颠倒非众生。众生非颠倒。颠倒非内法。颠倒非外法。众生非内法。众生非外法。一切诸法但是虚妄无有真实。须臾不住无有坚固。犹如幻化欺诳愚夫。悟一切法如梦如电。如是解者。能达生死究竟菩提。未度者度未脱者脱。未调伏者令得调伏。未寂静者令得寂静。未安隐者令得安隐。未离垢者令得离垢。未清净者令得清净。未涅槃者令得涅槃。未快乐者令得快乐。我当舍离世间众事。令诸如来皆悉欢喜。具足成就一切佛法。安住无上最胜法中。平等正观一切众生。分别了知一切诸法。远离诸恶永舍虚妄。除灭一切烦恼习气。成就出要胜妙方便。悉得无量无边辩才。成就甚深空寂智慧。是名菩萨摩诃萨第二饶益行。</p>
  <p>佛子。何等为菩萨摩诃萨第三无恚恨行。此菩萨常能修习忍辱之法。谦卑恭敬和颜爱语。不自害不害他亦不俱害。不自举不举他亦不两举。不自是不是他亦不两是。不自赞叹。但作是念。我当常为众生说法离一切恶。断贪恚痴憍慢乱心悭嫉谄曲。以大忍法而安立之。菩萨成就如是清净忍法。设有无量无数众生。一一众生。各有无量无数眷属。一一众生。各有无量无数化头。头有无量阿僧祇舌。舌出无量无数恶声。声出无量无数恶骂音辞。鄙秽毁辱菩萨。又此众生。各有无量阿僧祇手。手执无量无数刀杖。捶击摧辱毁害菩萨。乃至无量阿僧祇劫未曾休息。菩萨遭此楚毒之时。作如是念。我因是苦。若生恚心。则自不调伏自不守护。自不明了自不寂静。自不修定自不真实。自爱其身。何能令彼生欢喜心而得度脱。菩萨作是思惟。因身心故。于无量劫受诸苦恼。是故重自劝励。令心欢喜善自调摄。何以故。我当安住无上法故。欲令众生亦得此法。复更思惟。此身空寂无我我所。无真实性空无有二。若苦若乐皆无所有。诸法空故。我当解了广为人说。是故我今虽遭苦毒应当忍受。为愍伤众生故。饶益众生故。安隐众生故。摄取众生故。不舍众生故。欲令众生得不退转究竟成就无上菩提。佛所行法我当修行。是名菩萨摩诃萨第三无恚恨行。</p>
  <p>佛子。何等为菩萨摩诃萨第四无尽行。此菩萨勤修精进。胜精进最胜精进。第一精进大精进微妙精进。上精进无上精进。无等精进无等等精进。彼菩萨。不为贪欲所乱。不为嗔恚愚痴憍慢恼害悭嫉嫌恨谄曲无惭无愧之所恼乱。菩萨复作是念。我不欲恼诸众生。乃至不欲恼一众生故。勤修精进。但欲舍离诸烦恼故。修行精进。欲害一切结故。修行精进。欲离一切习气故。修行精进。欲悉分别一切众生故。修行精进。欲知一切众生死此生彼故。修行精进。欲知一切众生烦恼习故。修行精进。欲知一切众生种种希望故。修行精进。欲知一切众生诸境界故。修行精进。欲知一切众生诸根故。修行精进。欲知一切众生心心所行故。修行精进。欲知一切法境界故。修行精进。欲知诸佛实法故。修行精进。欲知诸佛平等法故。修行精进。欲以善方便知三世平等故。修行精进。欲知清净平等法故。修行精进。欲得一切诸佛法故。修行精进。欲以一方便门知一切佛法故。修行精进。欲知诸佛无量无边不可思议故。修行精进。欲知诸佛大智慧善方便故。修行精进。欲知一切佛法广为众生句句分别故。修行精进。菩萨成就如是精进。若有人言。无量无数阿僧祇世界众生。汝能为此一一众生故。于无量无数阿僧祇劫。具受无择大地狱苦。令彼众生究竟涅槃。复有无量无数阿僧祇佛。出兴于世。令无量无数阿僧祇众生受种种乐。汝犹具受大地狱苦。然后汝当成阿耨多罗三藐三菩提。菩萨答言。我悉能为尔所世界一一众生受地狱苦。诸佛出世众生受乐。我亦受苦。然后我当成无上道。复有人言。汝若能以一毛渧无量无边阿僧祇诸大海水皆悉令尽。无量无边阿僧祇世界。末为微尘。悉知其数。如是念念次第常不废忘菩提之心。菩萨若闻是语。不退不悔欢喜踊跃。勤修精进作如是念。我得善利。因我故令无量无边阿僧祇世界众生永离众苦。菩萨复作是念。我当代一切众生受一切苦。普令众生离一切苦。悉皆究竟无余涅槃。然后我当成无上道。是名菩萨摩诃萨第四无尽行。</p>
  <p>佛子。何等为菩萨摩诃萨第五离痴乱行。此菩萨成就第一正念。未曾散乱。坚固不坏。第一最胜清净无量。舍离痴冥分别正念。善能受持世间出世间经论。色法非色法经论。受想行识经论。无有痴乱。死此生彼无有痴乱。处胎出胎无有痴乱。住菩提心无有痴乱。亲近善知识无有痴乱。学诸佛法无有痴乱。觉诸魔事无有痴乱。远离魔事无有痴乱。于无量劫修菩萨行。菩萨成就如是等无量无数坚固正念。于无量无数阿僧祇劫。从诸佛菩萨善知识所闻受正法。所谓甚深法。微妙法。庄严法。种种庄严法。种种名味句身法。庄严菩萨法。庄严诸佛无上法。正希望清净法。不染一切世间法。分别一切世间法。广法无量法。舍离痴暗分别世间法。共法不共法。菩萨智境界法。一切智自在法。菩萨闻此法已。于无量无边阿僧祇劫。未曾退忘。何以故。菩萨摩诃萨。本无量劫修道行时。未曾恼乱众生。正念三昧不断正法不断善根不断智慧故。此菩萨无量种声不能娆乱。所谓高大声。恼乱声。令人恐怖声。微妙声。不可爱声。散乱六根声。菩萨闻如是等无量无数好恶诸声。于正念不乱。三昧不乱。境界不乱。入微妙法不乱。菩萨行不乱。修习菩提心不乱。念佛三昧不乱。观察真实法不乱。教化众生智不乱。成就众生不乱。安立众生清净智不乱。观察甚深义不乱。不行恶业故无恶业障。不行烦恼故无烦恼障。不行不恭敬故无不恭敬障。不行谤法故无谤法障。如是等无量种声。一一音声。充满十方无量无边阿僧祇世界。于无量无边阿僧祇劫。未曾断绝悉能坏乱众生诸根。令其发狂而不能乱此菩萨甚深三昧。菩萨于三昧中。思惟分别一切音声生住灭相。善分别知生住灭性。亦善观察诸闻声者。闻好恶声心无憎爱正念不乱。于彼诸声善取其相而不染著。知一切声皆无所有非真实性。无有造者亦无本际。与法性等无有差别。是菩萨。成就寂静身口意行。不复退转。安住诸禅三昧正受。悟一切法智慧成就。得离一切音声三昧。阿僧祇三昧门以为眷属。长养大悲。于念念中。能得无量阿僧祇三昧。究竟成就一切种智。菩萨闻此能坏诸根大恶音声已。作如是念。我当令一切众生安住清净正念。于一切智得不退转。究竟成就无余涅槃。是名菩萨摩诃萨第五离痴乱行。</p>
</body></html>