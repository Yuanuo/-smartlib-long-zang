<!doctype html>
<html id="z3IBTQgGo" data-ver="1059">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第三十五</h1>
  <h2 id="a2">宝王如来性起品第三十二之二</h2>
  <p id="a3">尔时普贤菩萨摩诃萨。<a id="a-4"></a>告诸菩萨言。<a id="a-5"></a>佛子。<a id="a-6"></a>云何菩萨摩诃萨。<a id="a-7"></a>知见如来应供等正觉。<a id="a-8"></a>此菩萨摩诃萨。<a id="a-9"></a>知见如来具足成就无量功德。<a id="a-A"></a>何以故。<a id="a-B"></a>如来应供等正觉。<a id="a-C"></a>非一法一行一身一刹化一众生故。<a id="a-D"></a>此菩萨摩诃萨。<a id="a-E"></a>知见如来具足成就无量法无量行无量身无量刹。<a id="a-F"></a>平等教化一切众生故。<a id="a-G"></a>佛子。<a id="a-H"></a>譬如虚空。<a id="a-I"></a>一切色处非色处。<a id="a-J"></a>无处不至。<a id="a-K"></a>而非至非不至。<a id="a-L"></a>何以故。<a id="a-M"></a>虚空无形色故。<a id="a-N"></a>如来法身亦复如是。<a id="a-O"></a>至一切处一切刹一切法一切众生。<a id="a-P"></a>而无所至。<a id="a-Q"></a>何以故。<a id="a-R"></a>诸如来身非是身故。<a id="a-S"></a>随所应化示现其身。<a id="a-T"></a>佛子。<a id="a-U"></a>是为菩萨摩诃萨初入胜行门知见如来。<a id="a-V"></a>复次佛子。<a id="a-W"></a>譬如虚空弥广。<a id="a-X"></a>悉能容受一切众生。<a id="a-Y"></a>而无染着。<a id="a-Z"></a>如来法身亦复如是。<a id="a-a"></a>照一切众生。<a id="a-b"></a>世间善根离世间善根。<a id="a-c"></a>亦无染着。<a id="a-d"></a>何以故。<a id="a-e"></a>如来法身。<a id="a-f"></a>于一切染着。<a id="a-g"></a>悉已断故。<a id="a-h"></a>佛子。<a id="a-i"></a>是为菩萨摩诃萨第二胜行知见如来。<a id="a-j"></a>复次佛子。<a id="a-k"></a>譬如日出世间。<a id="a-l"></a>以无量事饶益众生。<a id="a-m"></a>所谓灭除闇冥。<a id="a-n"></a>长养一切山林药草百谷卉木。<a id="a-o"></a>消除冷湿。<a id="a-p"></a>照空饶益虚空众生。<a id="a-q"></a>照池则能开敷莲华。<a id="a-r"></a>普悉照现一切色像。<a id="a-s"></a>世间事业皆得究竟。<a id="a-t"></a>何以故。<a id="a-u"></a>日能普放无量光故。<a id="a-v"></a>如来身日亦复如是。<a id="a-w"></a>以无量事。<a id="a-x"></a>普能饶益一切众生。<a id="a-y"></a>所谓灭恶饶益。<a id="a-z"></a>长养善法。<a id="a-10"></a>普照饶益。<a id="a-11"></a>除灭一切众生闇冥。<a id="a-12"></a>大慈饶益。<a id="a-13"></a>救护众生。<a id="a-14"></a>大悲饶益。<a id="a-15"></a>度脱一切。<a id="a-16"></a>正法饶益。<a id="a-17"></a>长养一切根力觉意。<a id="a-18"></a>坚信饶益。<a id="a-19"></a>除心垢浊。<a id="a-1A"></a>见法饶益。<a id="a-1B"></a>不坏因缘。<a id="a-1C"></a>天眼饶益。<a id="a-1D"></a>悉见众生死此生彼。<a id="a-1E"></a>离害饶益。<a id="a-1F"></a>不坏众生一切善根。<a id="a-1G"></a>慧光饶益。<a id="a-1H"></a>开敷一切众生心华。<a id="a-1I"></a>发心饶益究竟一切菩萨所行。<a id="a-1J"></a>何以故。<a id="a-1K"></a>如来身日。<a id="a-1L"></a>普放一切慧光明故。<a id="a-1M"></a>佛子。<a id="a-1N"></a>是为菩萨摩诃萨第三胜行知见如来。<a id="a-1O"></a>复次佛子。<a id="a-1P"></a>譬如日出。<a id="a-1Q"></a>先照一切诸大山王。<a id="a-1R"></a>次照一切大山。<a id="a-1S"></a>次照金刚宝山。<a id="a-1T"></a>然后普照一切大地。<a id="a-1U"></a>日光不作是念。<a id="a-1V"></a>我当先照诸大山王。<a id="a-1W"></a>次第乃至普照大地。<a id="a-1X"></a>但彼山地有高下故照有先后。<a id="a-1Y"></a>如来应供等正觉。<a id="a-1Z"></a>亦复如是。<a id="a-1a"></a>成就无量无边法界智慧日轮。<a id="a-1b"></a>常放无量无碍智慧光明。<a id="a-1c"></a>先照菩萨摩诃萨等诸大山王。<a id="a-1d"></a>次照缘觉。<a id="a-1e"></a>次照声闻。<a id="a-1f"></a>次照决定善根众生。<a id="a-1g"></a>随应受化。<a id="a-1h"></a>然后悉照一切众生乃至邪定。<a id="a-1i"></a>为作未来饶益因缘。<a id="a-1j"></a>如来智慧日光不作是念。<a id="a-1k"></a>我当先照菩萨。<a id="a-1l"></a>乃至邪定。<a id="a-1m"></a>但放大智光普照一切。<a id="a-1n"></a>佛子。<a id="a-1o"></a>譬如日月出现世间。<a id="a-1p"></a>乃至深山幽谷无不普照。<a id="a-1q"></a>如来智慧日月。<a id="a-1r"></a>亦复如是。<a id="a-1s"></a>普照一切无不明了。<a id="a-1t"></a>但众生希望善根不同故。<a id="a-1u"></a>如来智光种种差别。<a id="a-1v"></a>佛子。<a id="a-1w"></a>是为菩萨摩诃萨第四胜行知见如来。<a id="a-1x"></a>复次佛子。<a id="a-1y"></a>譬如日出世间。<a id="a-1z"></a>生盲众生未曾睹见。<a id="a-20"></a>何以故。<a id="a-21"></a>无肉眼故。<a id="a-22"></a>佛子。<a id="a-23"></a>此生盲众生虽不见日。<a id="a-24"></a>亦为日光之所饶益。<a id="a-25"></a>因日光故。<a id="a-26"></a>而得饮食资生众具。<a id="a-27"></a>消除冷湿令体轻软。<a id="a-28"></a>风寒痰[病-丙+(企-止+(套-大))]诸患悉除安隐快乐。<a id="a-29"></a>如来慧日出现世间。<a id="a-2A"></a>亦复如是。<a id="a-2B"></a>一切邪见犯戒无智邪命生盲众生。<a id="a-2C"></a>未曾睹佛智慧日光。<a id="a-2D"></a>何以故。<a id="a-2E"></a>无信心眼故。<a id="a-2F"></a>佛子。<a id="a-2G"></a>生盲众生。<a id="a-2H"></a>虽不见如来智慧日光。<a id="a-2I"></a>然此众生。<a id="a-2J"></a>亦为如来智慧日光之所饶益。<a id="a-2K"></a>除灭四大一切诸苦。<a id="a-2L"></a>身体安乐。<a id="a-2M"></a>断一切烦恼毒痛根本。<a id="a-2N"></a>佛子。<a id="a-2O"></a>如来有光。<a id="a-2P"></a>名曰一切功德积聚。<a id="a-2Q"></a>复有光明。<a id="a-2R"></a>名普照一切。<a id="a-2S"></a>复有光明。<a id="a-2T"></a>名曰清净自在普照。<a id="a-2U"></a>复有光明。<a id="a-2V"></a>名出大妙音。<a id="a-2W"></a>复有光明。<a id="a-2X"></a>名普照一切诸语言法。<a id="a-2Y"></a>复有光明。<a id="a-2Z"></a>名自在。<a id="a-2a"></a>除灭一切疑惑。<a id="a-2b"></a>复有光明。<a id="a-2c"></a>名无依普照。<a id="a-2d"></a>复有光明。<a id="a-2e"></a>名智慧自在。<a id="a-2f"></a>除灭一切境界虚妄。<a id="a-2g"></a>复有光明。<a id="a-2h"></a>名分别诸乘。<a id="a-2i"></a>随其所应出大妙音。<a id="a-2j"></a>复有光明。<a id="a-2k"></a>名曰圆满自在音声。<a id="a-2l"></a>庄严诸刹。<a id="a-2m"></a>悉令众生皆得清净。<a id="a-2n"></a>佛子。<a id="a-2o"></a>如来一一毛孔。<a id="a-2p"></a>放如是等千种光明。<a id="a-2q"></a>五百光明普照下方。<a id="a-2r"></a>五百光明普照上方。<a id="a-2s"></a>菩萨摩诃萨。<a id="a-2t"></a>各于其刹诸如来所。<a id="a-2u"></a>见此光已。<a id="a-2v"></a>彼诸菩萨。<a id="a-2w"></a>即时具足清净十头十眼十耳十鼻十舌十身十手十足十地十智。<a id="a-2x"></a>彼诸菩萨。<a id="a-2y"></a>因菩萨行地所得诸入皆悉清净。<a id="a-2z"></a>成就善根一切种智。<a id="a-30"></a>声闻缘觉。<a id="a-31"></a>皆悉除灭一切烦恼。<a id="a-32"></a>少智生盲众生。<a id="a-33"></a>身体柔软安隐快乐。<a id="a-34"></a>离垢清净调伏诸根。<a id="a-35"></a>具足成就四念处法。<a id="a-36"></a>地狱饿鬼畜生恶道众生。<a id="a-37"></a>众苦悉除皆得安乐。<a id="a-38"></a>身坏命终生人天中。<a id="a-39"></a>彼诸众生不知不觉。<a id="a-3A"></a>以何因缘何威神力来生此间。<a id="a-3B"></a>彼生盲者唯作是念。<a id="a-3C"></a>我是梵天我是梵化。<a id="a-3D"></a>尔时如来。<a id="a-3E"></a>安住普自在三昧。<a id="a-3F"></a>演出八种如来妙音。<a id="a-3G"></a>告众生言。<a id="a-3H"></a>汝等众生。<a id="a-3I"></a>非是梵天亦非梵化。<a id="a-3J"></a>蒙佛神力故。<a id="a-3K"></a>得生此间。<a id="a-3L"></a>彼诸众生。<a id="a-3M"></a>佛神力故。<a id="a-3N"></a>即识宿命所经恶道。<a id="a-3O"></a>来生此间。<a id="a-3P"></a>皆大欢喜。<a id="a-3Q"></a>大欢喜已。<a id="a-3R"></a>各持优昙华云。<a id="a-3S"></a>香云。<a id="a-3T"></a>娱乐云。<a id="a-3U"></a>一切衣云盖云。<a id="a-3V"></a>幢云。<a id="a-3W"></a>末香云。<a id="a-3X"></a>妙宝云。<a id="a-3Y"></a>师子幢云。<a id="a-3Z"></a>半月楼阁云。<a id="a-3a"></a>赞叹庄严具云。<a id="a-3b"></a>诣如来所奉献供养。<a id="a-3c"></a>何以故。<a id="a-3d"></a>蒙佛神力慧眼开明。<a id="a-3e"></a>如来即授彼诸众生阿耨多罗三藐三菩提记。<a id="a-3f"></a>佛子当知。<a id="a-3g"></a>如来慧日。<a id="a-3h"></a>饶益生盲众生。<a id="a-3i"></a>长养具足成就善根。<a id="a-3j"></a>佛子。<a id="a-3k"></a>是为菩萨摩诃萨第五胜行知见如来。<a id="a-3l"></a>复次佛子。<a id="a-3m"></a>譬如满月。<a id="a-3n"></a>有四奇特未曾有法。<a id="a-3o"></a>何等为四。<a id="a-3p"></a>映蔽一切星宿光明。<a id="a-3q"></a>示现增减于阎浮提。<a id="a-3r"></a>一切净水影无不现。<a id="a-3s"></a>一切众生有睹见者皆悉对面。<a id="a-3t"></a>如来法身亦复如是。<a id="a-3u"></a>有四奇特未曾有法。<a id="a-3v"></a>何等为四。<a id="a-3w"></a>映蔽一切声闻缘觉学无学法功德星宿。<a id="a-3x"></a>随其所应示现寿命修短不同。<a id="a-3y"></a>法身常住未曾增减。<a id="a-3z"></a>影现一切世界净心众生菩提器中。<a id="a-40"></a>随所闻法随解脱地应受化者。<a id="a-41"></a>一切皆谓如来现前。<a id="a-42"></a>其实法身无有彼此。<a id="a-43"></a>究竟佛事。<a id="a-44"></a>佛子。<a id="a-45"></a>是为菩萨摩诃萨第六胜行知见如来。<a id="a-46"></a>复次佛子。<a id="a-47"></a>譬如三千大千世界大梵天王。<a id="a-48"></a>以少方便。<a id="a-49"></a>大千世界一切众生。<a id="a-4A"></a>各见梵王现在己前。<a id="a-4B"></a>亦不分身无种种身。<a id="a-4C"></a>佛子。<a id="a-4D"></a>如来亦复如是。<a id="a-4E"></a>亦不分身无种种身。<a id="a-4F"></a>于一切众生。<a id="a-4G"></a>随所应化示现其身。<a id="a-4H"></a>未曾生念。<a id="a-4I"></a>示现彼此若干众生。<a id="a-4J"></a>佛子。<a id="a-4K"></a>是为菩萨摩诃萨第七胜行知见如来。<a id="a-4L"></a>复次佛子。<a id="a-4M"></a>譬如大医王。<a id="a-4N"></a>善知众药对治之法。<a id="a-4O"></a>一切方论皆悉明练。<a id="a-4P"></a>彼大医王。<a id="a-4Q"></a>阎浮提中一切药草。<a id="a-4R"></a>若现其前悉能识别。<a id="a-4S"></a>彼大医王。<a id="a-4T"></a>宿善根力。<a id="a-4U"></a>又能明了诸方论故。<a id="a-4V"></a>悉能疗治一切众病。<a id="a-4W"></a>彼大医王。<a id="a-4X"></a>临命终时作如是念。<a id="a-4Y"></a>我命终后。<a id="a-4Z"></a>一切众生无所归依。<a id="a-4a"></a>是故我应现巧方便。<a id="a-4b"></a>尔时医王。<a id="a-4c"></a>以药涂身。<a id="a-4d"></a>咒术自持。<a id="a-4e"></a>令我命终之后身不干燥又不散坏。<a id="a-4f"></a>犹能具足身四威仪。<a id="a-4g"></a>行住坐卧行医王事。<a id="a-4h"></a>疗治众病与本无异。<a id="a-4i"></a>如来应供等正觉无上医王。<a id="a-4j"></a>亦复如是。<a id="a-4k"></a>善能明了诸对治法。<a id="a-4l"></a>悉能除灭一切众生诸烦恼病。<a id="a-4m"></a>无量亿那由他劫修习善根。<a id="a-4n"></a>究竟般若波罗蜜。<a id="a-4o"></a>到于彼岸。<a id="a-4p"></a>善学方便药涂咒持。<a id="a-4q"></a>如来于昔。<a id="a-4r"></a>先善安住菩萨行地。<a id="a-4s"></a>般若波罗蜜巧妙方便药咒之力。<a id="a-4t"></a>住持寿命。<a id="a-4u"></a>如来以少方便施作佛事。<a id="a-4v"></a>救护众生除灭烦恼。<a id="a-4w"></a>佛子。<a id="a-4x"></a>是为菩萨摩诃萨第八胜行知见如来。<a id="a-4y"></a>复次佛子。<a id="a-4z"></a>譬如大海有摩尼宝。<a id="a-50"></a>名普照明净藏。<a id="a-51"></a>此宝光明触众生身。<a id="a-52"></a>悉同一色若有见者眼即清净。<a id="a-53"></a>随彼光明所照之处。<a id="a-54"></a>雨目佉宝。<a id="a-55"></a>皆悉遍满。<a id="a-56"></a>饶益安乐无量众生。<a id="a-57"></a>如来法身亦复如是。<a id="a-58"></a>为大宝王功德积聚大智慧藏。<a id="a-59"></a>如来有光名宝身智。<a id="a-5A"></a>若有众生触斯光者。<a id="a-5B"></a>皆悉得与佛身同色。<a id="a-5C"></a>若有众生见斯光者。<a id="a-5D"></a>皆悉逮得清净法眼。<a id="a-5E"></a>若有众生触斯光者。<a id="a-5F"></a>除贫贱苦尊贵富乐。<a id="a-5G"></a>乃至无上菩提快乐。<a id="a-5H"></a>佛子当知。<a id="a-5I"></a>如来法身无有彼此。<a id="a-5J"></a>悉能究竟一切众生而作佛事。<a id="a-5K"></a>佛子。<a id="a-5L"></a>是为菩萨摩诃萨第九胜行知见如来。<a id="a-5M"></a>复次。<a id="a-5N"></a>佛子。<a id="a-5O"></a>譬如大海有宝。<a id="a-5P"></a>名曰一切世间庄严如意摩尼宝王。<a id="a-5Q"></a>具足成就百万功德。<a id="a-5R"></a>随彼宝王所住之处。<a id="a-5S"></a>一切众生所有苦患皆得除灭。<a id="a-5T"></a>随其所愿悉能充满。<a id="a-5U"></a>彼摩尼宝王。<a id="a-5V"></a>非少福众生所能得见。<a id="a-5W"></a>如来法身摩尼宝王。<a id="a-5X"></a>亦复如是。<a id="a-5Y"></a>若有众生得闻见者。<a id="a-5Z"></a>皆悉除灭生死之苦。<a id="a-5a"></a>若一切众生。<a id="a-5b"></a>一时专念。<a id="a-5c"></a>欲见如来皆悉睹见。<a id="a-5d"></a>能令欢喜所愿悉满。<a id="a-5e"></a>如来法身。<a id="a-5f"></a>非少福众生之所能见。<a id="a-5g"></a>除佛神力。<a id="a-5h"></a>随其所应而示现身。<a id="a-5i"></a>佛子。<a id="a-5j"></a>是为菩萨摩诃萨第十胜行知见如来。<a id="a-5k"></a>菩萨摩诃萨。<a id="a-5l"></a>具足成就无量净心。<a id="a-5m"></a>充满十方。<a id="a-5n"></a>深入法界住真实际。<a id="a-5o"></a>无生无灭三世平等。<a id="a-5p"></a>悉能除灭一切虚妄。<a id="a-5q"></a>入未来际。<a id="a-5r"></a>正法充满一切世间一切法界。<a id="a-5s"></a>一切佛身无量庄严。<a id="a-5t"></a>尔时普贤菩萨摩诃萨。<a id="a-5u"></a>欲重明此义。<a id="a-5v"></a>以偈颂曰。</p>
  <p id="a5w">譬如虚空性　　无处而不至</p>
  <p id="a5x">十方世界中　　一切诸佛刹</p>
  <p id="a5y">色处非色处　　一切众生类</p>
  <p id="a5z">去来今现在　　非至非不至</p>
  <p id="a60">一切诸最胜　　清净妙法身</p>
  <p id="a61">无处而不至　　充满诸法界</p>
  <p id="a62">最胜妙法身　　一切莫能见</p>
  <p id="a63">教化众生故　　导师为示现</p>
  <p id="a64">譬如虚空性　　无能执持者</p>
  <p id="a65">普令诸群生　　无碍造众业</p>
  <p id="a66">虚空无是念　　我今何所作</p>
  <p id="a67">云何而造作　　为谁而造作</p>
  <p id="a68">如是诸最胜　　因此净身业</p>
  <p id="a69">普令群生类　　成就白净法</p>
  <p id="a6A">如来净法身　　饶益无量众</p>
  <p id="a6B">法身亦无念　　我利诸群萌</p>
  <p id="a6C">譬如明净日　　出现阎浮提</p>
  <p id="a6D">除灭一切闇　　普照悉无余</p>
  <p id="a6E">一切众宝山　　大地诸华池</p>
  <p id="a6F">随事而长养　　饶益一切众</p>
  <p id="a6G">最胜日如是　　饶益一切众</p>
  <p id="a6H">悉令群生类　　长养诸善根</p>
  <p id="a6I">成就慧光明　　除灭一切闇</p>
  <p id="a6J">睹见诸导师　　具足一切乐</p>
  <p id="a6K">譬如日出时　　先照大山王</p>
  <p id="a6L">又复次第照　　一切诸大山</p>
  <p id="a6M">次照诸小山　　及余高显处</p>
  <p id="a6N">然后乃普照　　世界诸大地</p>
  <p id="a6O">善逝亦如是　　清净慧日光</p>
  <p id="a6P">先照诸菩萨　　功德大山王</p>
  <p id="a6Q">尔乃次第照　　一切诸缘觉</p>
  <p id="a6R">又复次第照　　声闻学无学</p>
  <p id="a6S">然后次第照　　一切诸众生</p>
  <p id="a6T">法身无是念　　我有所照明</p>
  <p id="a6U">譬如明净日　　出现于世间</p>
  <p id="a6V">生盲虽不见　　而能作饶益</p>
  <p id="a6W">除灭饥渴患　　令身柔软乐</p>
  <p id="a6X">当知明净日　　无所不饶益</p>
  <p id="a6Y">佛日亦如是　　出现于世间</p>
  <p id="a6Z">虽无信心眼　　而为作饶益</p>
  <p id="a6a">或闻如来声　　或触导师光</p>
  <p id="a6b">为彼作因缘　　究竟成菩提</p>
  <p id="a6c">譬如盛满月　　映蔽诸星宿</p>
  <p id="a6d">示现一切众　　有增或有减</p>
  <p id="a6e">一切澄净水　　月影无不现</p>
  <p id="a6f">世间群生类　　皆悉对目见</p>
  <p id="a6g">最胜净满月　　映蔽于二乘</p>
  <p id="a6h">随其受化者　　示现寿修短</p>
  <p id="a6i">影现诸人天　　净心菩提器</p>
  <p id="a6j">各各皆自谓　　我对天人尊</p>
  <p id="a6k">譬如大梵王　　安住梵天宫</p>
  <p id="a6l">悉于大千界　　普现梵王身</p>
  <p id="a6m">具足自在力　　变现无量身</p>
  <p id="a6n">无处而不见　　其身亦不分</p>
  <p id="a6o">导师亦如是　　具足自在力</p>
  <p id="a6p">一切十方刹　　普现无量身</p>
  <p id="a6q">不可称量身　　一切莫能见</p>
  <p id="a6r">普应现众生　　而亦不分身</p>
  <p id="a6s">譬如大医王　　善知对治法</p>
  <p id="a6t">若有得见者　　无病而不除</p>
  <p id="a6u">临欲命终时　　而生如是念</p>
  <p id="a6v">我身终没后　　一切无归依</p>
  <p id="a6w">以药涂其身　　咒术而自持</p>
  <p id="a6x">令我命终后　　如本无变异</p>
  <p id="a6y">如是诸最胜　　无上大医王</p>
  <p id="a6z">善学方便慧　　具足一切智</p>
  <p id="a70">过去无量行　　示现净法身</p>
  <p id="a71">众生若见者　　除灭烦恼患</p>
  <p id="a72">譬如大海中　　摩尼众宝王</p>
  <p id="a73">出生无量种　　清净妙光明</p>
  <p id="a74">众生触斯光　　皆悉同宝色</p>
  <p id="a75">若有得睹见　　彼开清净眼</p>
  <p id="a76">最胜宝如是　　普放慧光明</p>
  <p id="a77">若有触斯光　　悉与佛同色</p>
  <p id="a78">众生若见者　　具足五净眼</p>
  <p id="a79">除灭诸闇冥　　安住如来地</p>
  <p id="a7A">譬如如意宝　　随满一切愿</p>
  <p id="a7B">若有所求者　　皆悉满其意</p>
  <p id="a7C">宝王不生念　　我饶益世间</p>
  <p id="a7D">少功德众生　　不见此宝王</p>
  <p id="a7E">善逝亦如是　　令一切愿满</p>
  <p id="a7F">若有求愿者　　皆悉得满足</p>
  <p id="a7G">善逝不生念　　我利益众生</p>
  <p id="a7H">其怀恶心者　　不睹如来身</p>
  <p id="a7I">佛子。<a id="a-7J"></a>菩萨摩诃萨。<a id="a-7K"></a>云何知见如来应供等正觉微妙音声。<a id="a-7L"></a>此菩萨摩诃萨。<a id="a-7M"></a>知见如来音声无处不至。<a id="a-7N"></a>如来种种微妙音声。<a id="a-7O"></a>令一切众生皆大欢喜。<a id="a-7P"></a>演说无量诸佛正法。<a id="a-7Q"></a>随应化者悉得解了。<a id="a-7R"></a>教化众生未曾失时。<a id="a-7S"></a>令身清凉心定不乱。<a id="a-7T"></a>观察平等无生无灭。<a id="a-7U"></a>譬如呼响无主。<a id="a-7V"></a>知见出生长养诸善根故。<a id="a-7W"></a>知见甚深无边底故。<a id="a-7X"></a>知见正直究竟度法界故。<a id="a-7Y"></a>知见无断摄法界故。<a id="a-7Z"></a>知见不可坏究竟法界故。<a id="a-7a"></a>菩萨摩诃萨。<a id="a-7b"></a>知如来音声非量非无量。<a id="a-7c"></a>非主非无主。<a id="a-7d"></a>非智非无智。<a id="a-7e"></a>何以故。<a id="a-7f"></a>譬如世界将欲坏时。<a id="a-7g"></a>法如是故。<a id="a-7h"></a>自然演出四种音声。<a id="a-7i"></a>何等为四。<a id="a-7j"></a>一曰汝等当知。<a id="a-7k"></a>初禅安乐离欲嗔恚。<a id="a-7l"></a>远离欲界。<a id="a-7m"></a>众生闻已。<a id="a-7n"></a>自然皆得成就初禅。<a id="a-7o"></a>舍欲界身生梵天处。<a id="a-7p"></a>二曰汝等当知。<a id="a-7q"></a>二禅安乐离于觉观。<a id="a-7r"></a>无觉无观远离梵身。<a id="a-7s"></a>众生闻已。<a id="a-7t"></a>自然皆得成就二禅。<a id="a-7u"></a>舍梵世身生光音天。<a id="a-7v"></a>三曰汝等当知。<a id="a-7w"></a>三禅安乐离于喜爱。<a id="a-7x"></a>众生闻已。<a id="a-7y"></a>自然皆得成就三禅。<a id="a-7z"></a>舍光音身生遍净天。<a id="a-80"></a>四曰汝等当知。<a id="a-81"></a>四禅安乐远离众苦。<a id="a-82"></a>众生闻已。<a id="a-83"></a>自然皆得成就四禅。<a id="a-84"></a>舍遍净身生果实天。<a id="a-85"></a>佛子。<a id="a-86"></a>是为世界将欲坏时。<a id="a-87"></a>法如是故。<a id="a-88"></a>自然出生四种音声。<a id="a-89"></a>彼声无主亦无作者。<a id="a-8A"></a>如来妙音亦复如是。<a id="a-8B"></a>亦无有主无有作者。<a id="a-8C"></a>自然出生四种妙音。<a id="a-8D"></a>随顺佛法。<a id="a-8E"></a>何等为四。<a id="a-8F"></a>一曰汝等当知。<a id="a-8G"></a>一切行苦。<a id="a-8H"></a>地狱畜生饿鬼中苦。<a id="a-8I"></a>阎罗王苦。<a id="a-8J"></a>恶行者苦。<a id="a-8K"></a>无功德苦。<a id="a-8L"></a>着我我所苦。<a id="a-8M"></a>欲生人天。<a id="a-8N"></a>当种善根修诸功德。<a id="a-8O"></a>远离八难得无难处。<a id="a-8P"></a>众生闻已。<a id="a-8Q"></a>舍离颠倒修习善根。<a id="a-8R"></a>远离八难生人天中。<a id="a-8S"></a>二曰汝等当知。<a id="a-8T"></a>一切行苦皆悉炽然如烧铁丸。<a id="a-8U"></a>一切众行悉磨灭法。<a id="a-8V"></a>寂灭涅槃远离炽然清凉安乐。<a id="a-8W"></a>众生闻已皆修善根。<a id="a-8X"></a>修善根已得音声忍。<a id="a-8Y"></a>得音声忍已学声闻乘。<a id="a-8Z"></a>三曰汝等当知。<a id="a-8a"></a>学声闻乘者。<a id="a-8b"></a>为学小智。<a id="a-8c"></a>因他觉悟。<a id="a-8d"></a>更有胜道名缘觉乘。<a id="a-8e"></a>悟不由师。<a id="a-8f"></a>汝等应学。<a id="a-8g"></a>若有众生乐胜道者。<a id="a-8h"></a>闻此音声学缘觉乘。<a id="a-8i"></a>四曰汝等当知。<a id="a-8j"></a>过声闻缘觉。<a id="a-8k"></a>更有胜道。<a id="a-8l"></a>名曰大乘。<a id="a-8m"></a>修菩萨行。<a id="a-8n"></a>究竟六波罗蜜。<a id="a-8o"></a>具菩萨行得不退转。<a id="a-8p"></a>不舍菩萨心。<a id="a-8q"></a>永离生死。<a id="a-8r"></a>向无上菩提。<a id="a-8s"></a>若有众生诸根猛利。<a id="a-8t"></a>过去修习无量善根。<a id="a-8u"></a>又复承佛威神力故。<a id="a-8v"></a>得闻此音发菩提心。<a id="a-8w"></a>诸佛如来微妙音声。<a id="a-8x"></a>不从身出不从心出。<a id="a-8y"></a>而能饶益无量众生。<a id="a-8z"></a>佛子。<a id="a-90"></a>是为菩萨摩诃萨初胜妙行知见如来微妙音声。<a id="a-91"></a>复次佛子。<a id="a-92"></a>譬如呼响因山声起。<a id="a-93"></a>无有积聚不可睹见。<a id="a-94"></a>随种种声悉能应对。<a id="a-95"></a>实无所应。<a id="a-96"></a>如来妙音亦复如是。<a id="a-97"></a>无有方处。<a id="a-98"></a>但随所应而出音声。<a id="a-99"></a>音声非实。<a id="a-9A"></a>不可觉知不可言说。<a id="a-9B"></a>佛子。<a id="a-9C"></a>是为菩萨摩诃萨第二胜行知见如来微妙音声。<a id="a-9D"></a>复次佛子。<a id="a-9E"></a>譬如天妙音声。<a id="a-9F"></a>于虚空中自然而出。<a id="a-9G"></a>悉能觉悟放逸天子。<a id="a-9H"></a>而告之言。<a id="a-9I"></a>汝等当知。<a id="a-9J"></a>五欲无常。<a id="a-9K"></a>虚妄颠倒须臾变异。<a id="a-9L"></a>如逆风执火。<a id="a-9M"></a>愚夫所习。<a id="a-9N"></a>汝莫放逸。<a id="a-9O"></a>若放逸者。<a id="a-9P"></a>身坏命终堕三恶道。<a id="a-9Q"></a>放逸诸天闻此音声。<a id="a-9R"></a>生恐怖心厌离五欲。<a id="a-9S"></a>各舍宫殿诣正法堂。<a id="a-9T"></a>修习善法爱乐正道。<a id="a-9U"></a>佛子。<a id="a-9V"></a>天妙音声。<a id="a-9W"></a>亦无有主亦无作者。<a id="a-9X"></a>不起不灭。<a id="a-9Y"></a>而能利益放逸诸天。<a id="a-9Z"></a>如来妙音亦复如是。<a id="a-9a"></a>普为放逸诸众生故。<a id="a-9b"></a>出生无量正法音声。<a id="a-9c"></a>而觉悟之。<a id="a-9d"></a>谓无著声。<a id="a-9e"></a>不放逸声。<a id="a-9f"></a>无常苦空非我之声。<a id="a-9g"></a>寂灭涅槃声。<a id="a-9h"></a>皆悉充满一切法界。<a id="a-9i"></a>随其所应悉令欢喜。<a id="a-9j"></a>各随所乐修学诸乘。<a id="a-9k"></a>出生无量大智音声。<a id="a-9l"></a>不退转声。<a id="a-9m"></a>具足菩萨。<a id="a-9n"></a>诸行音声。<a id="a-9o"></a>如来一切智慧地声。<a id="a-9p"></a>众生闻此诸音声已。<a id="a-9q"></a>无量无数阿僧祇众生。<a id="a-9r"></a>修习善法。<a id="a-9s"></a>或学声闻辟支佛乘。<a id="a-9t"></a>或学无上摩诃衍乘。<a id="a-9u"></a>如来妙音超绝众相。<a id="a-9v"></a>言语道断。<a id="a-9w"></a>佛子。<a id="a-9x"></a>是为菩萨摩诃萨第三胜行知见如来微妙音声。<a id="a-9y"></a>复次佛子。<a id="a-9z"></a>譬如自在天王有天宝女。<a id="a-A0"></a>名曰善口。<a id="a-A1"></a>于一语中。<a id="a-A2"></a>演出百千娱乐音声。<a id="a-A3"></a>于彼一一娱乐音中。<a id="a-A4"></a>复出百千娱乐音声。<a id="a-A5"></a>佛子当知。<a id="a-A6"></a>一善口声。<a id="a-A7"></a>出生无量微妙音声。<a id="a-A8"></a>如来音声亦复如是。<a id="a-A9"></a>于一音中出无量声。<a id="a-AA"></a>随其所应悉令开解。<a id="a-AB"></a>佛子。<a id="a-AC"></a>是为菩萨摩诃萨第四胜行知见如来微妙音声。<a id="a-AD"></a>复次佛子。<a id="a-AE"></a>譬如大梵天王。<a id="a-AF"></a>于梵众中出梵音声。<a id="a-AG"></a>一切大众无不闻者。<a id="a-AH"></a>彼梵音声不出众外。<a id="a-AI"></a>时梵身诸天。<a id="a-AJ"></a>各作是念。<a id="a-AK"></a>大梵天王唯与我语不对余天。<a id="a-AL"></a>如来应供等正觉。<a id="a-AM"></a>亦复如是出生无量无上妙音。<a id="a-AN"></a>应受化者皆悉得闻。<a id="a-AO"></a>不出众外。<a id="a-AP"></a>何以故。<a id="a-AQ"></a>彼诸众生根未熟故。<a id="a-AR"></a>闻佛音者各作是念。<a id="a-AS"></a>今日如来唯为我说。<a id="a-AT"></a>不为余人。<a id="a-AU"></a>如来所出音声亦无所出。<a id="a-AV"></a>闻佛音者亦无所闻。<a id="a-AW"></a>能为众生施作佛事。<a id="a-AX"></a>佛子。<a id="a-AY"></a>是为菩萨摩诃萨第五胜行知见如来微妙音声。<a id="a-AZ"></a>复次佛子。<a id="a-Aa"></a>譬如水性皆同一味。<a id="a-Ab"></a>随器异故味有差别。<a id="a-Ac"></a>水无是念我作众味。<a id="a-Ad"></a>如来妙音亦复如是。<a id="a-Ae"></a>皆悉一味。<a id="a-Af"></a>谓解脱味。<a id="a-Ag"></a>随诸众生受化器异。<a id="a-Ah"></a>应有差别。<a id="a-Ai"></a>如来音声。<a id="a-Aj"></a>不作是知不作是念。<a id="a-Ak"></a>我作种种别异音声。<a id="a-Al"></a>佛子。<a id="a-Am"></a>是为菩萨摩诃萨第六胜行知见如来微妙音声。<a id="a-An"></a>复次佛子。<a id="a-Ao"></a>譬如阿耨达龙王。<a id="a-Ap"></a>兴大重云。<a id="a-Aq"></a>满阎浮提普降大雨。<a id="a-Ar"></a>百谷草木皆悉滋长江河池泉一切盈满。<a id="a-As"></a>此大雨水。<a id="a-At"></a>不从龙王身心中出。<a id="a-Au"></a>而能饶益无量众生。<a id="a-Av"></a>如来应供等正觉。<a id="a-Aw"></a>亦复如是兴大悲云遍满世间。<a id="a-Ax"></a>普雨无上甘露正法。<a id="a-Ay"></a>令一切众生皆大欢喜。<a id="a-Az"></a>出生善根。<a id="a-B0"></a>长养正法。<a id="a-B1"></a>具足诸乘。<a id="a-B2"></a>如来音声不从外来亦不内出。<a id="a-B3"></a>而能饶益一切众生。<a id="a-B4"></a>佛子。<a id="a-B5"></a>是为菩萨摩诃萨第七胜行知见如来微妙音声。<a id="a-B6"></a>复次佛子。<a id="a-B7"></a>譬如摩那斯龙王。<a id="a-B8"></a>将欲降雨。<a id="a-B9"></a>先兴重云弥覆虚空。<a id="a-BA"></a>凝停七日而未降雨。<a id="a-BB"></a>先令众生究竟诸业。<a id="a-BC"></a>何以故。<a id="a-BD"></a>彼大龙王。<a id="a-BE"></a>慈悲心故。<a id="a-BF"></a>过七日已。<a id="a-BG"></a>渐降微雨普润大地。<a id="a-BH"></a>如来应供等正觉。<a id="a-BI"></a>亦复如是。<a id="a-BJ"></a>将雨法雨。<a id="a-BK"></a>先兴法云普覆众生。<a id="a-BL"></a>未便即雨甘露正法。<a id="a-BM"></a>先令众生成熟诸根。<a id="a-BN"></a>诸根熟已。<a id="a-BO"></a>然后渐降甘露法雨。<a id="a-BP"></a>若即说深法。<a id="a-BQ"></a>众生恐怖。<a id="a-BR"></a>是故如来渐渐微雨一切种智甘露法味。<a id="a-BS"></a>佛子。<a id="a-BT"></a>是为菩萨摩诃萨第八胜行知见如来微妙音声。<a id="a-BU"></a>复次佛子。<a id="a-BV"></a>譬如海中有大龙王。<a id="a-BW"></a>名大庄严。<a id="a-BX"></a>或连雨十日或二十日或百日或千日或百千日。<a id="a-BY"></a>佛子。<a id="a-BZ"></a>雨不作是念。<a id="a-Ba"></a>我雨十日乃至百千日。<a id="a-Bb"></a>但彼龙王。<a id="a-Bc"></a>有不可思议自在力故。<a id="a-Bd"></a>或十日雨。<a id="a-Be"></a>乃至百千日雨。<a id="a-Bf"></a>如来应供等正觉。<a id="a-Bg"></a>亦复如是。<a id="a-Bh"></a>欲雨微妙甘露正法。<a id="a-Bi"></a>或十种音声。<a id="a-Bj"></a>或二十或百或千或百千。<a id="a-Bk"></a>或八万四千行种种音声。<a id="a-Bl"></a>乃至无量亿那由他声分别说法。<a id="a-Bm"></a>令一切众生皆悉欢喜。<a id="a-Bn"></a>如来妙音不作是念。<a id="a-Bo"></a>我能演说种种诸法。<a id="a-Bp"></a>又法界清净无有差别。<a id="a-Bq"></a>化众生故所说不同。<a id="a-Br"></a>佛子。<a id="a-Bs"></a>是为菩萨摩诃萨第九胜行知见如来微妙音声。<a id="a-Bt"></a>复次佛子。<a id="a-Bu"></a>譬如娑伽罗龙王。<a id="a-Bv"></a>欲现龙王大自在力。<a id="a-Bw"></a>为欲饶益群生类故。<a id="a-Bx"></a>从四天下乃至他化自在天处。<a id="a-By"></a>兴大重云遍覆六天。<a id="a-Bz"></a>有种种色。<a id="a-C0"></a>或有处如阎浮檀金色。<a id="a-C1"></a>或有处如琉璃色。<a id="a-C2"></a>或有处如白银色。<a id="a-C3"></a>或有处如玻璃色。<a id="a-C4"></a>或有处如玫瑰色。<a id="a-C5"></a>或有处如码瑙色。<a id="a-C6"></a>或有处如胜宝藏色。<a id="a-C7"></a>或有处如赤真珠色。<a id="a-C8"></a>或有处如妙香色。<a id="a-C9"></a>或有处如种种衣色。<a id="a-CA"></a>或有处如清净水色。<a id="a-CB"></a>或有处如种种杂色。<a id="a-CC"></a>如是等无量色云。<a id="a-CD"></a>覆四天下乃至六天。<a id="a-CE"></a>覆已出诸电光。<a id="a-CF"></a>所谓阎浮檀金色云。<a id="a-CG"></a>出琉璃电光。<a id="a-CH"></a>琉璃色云。<a id="a-CI"></a>出阎浮檀金电光。<a id="a-CJ"></a>白银色云。<a id="a-CK"></a>出玻璃电光。<a id="a-CL"></a>玻璃色云。<a id="a-CM"></a>出白银电光。<a id="a-CN"></a>玫瑰色云。<a id="a-CO"></a>出码瑙电光。<a id="a-CP"></a>码瑙色云。<a id="a-CQ"></a>出玫瑰电光。<a id="a-CR"></a>胜宝藏色云。<a id="a-CS"></a>出赤真珠电光。<a id="a-CT"></a>赤真珠色云。<a id="a-CU"></a>出胜宝藏电光。<a id="a-CV"></a>妙香色云。<a id="a-CW"></a>出种种衣色电光。<a id="a-CX"></a>种种衣色云。<a id="a-CY"></a>出妙香色电光。<a id="a-CZ"></a>净水色云。<a id="a-Ca"></a>出种种杂色电光。<a id="a-Cb"></a>种种杂色云。<a id="a-Cc"></a>出净水电光。<a id="a-Cd"></a>广说乃至一种色云。<a id="a-Ce"></a>出种种色电光。<a id="a-Cf"></a>种种色云。<a id="a-Cg"></a>出一种色电光。<a id="a-Ch"></a>又震种种大雷音声。<a id="a-Ci"></a>令众生欢喜。<a id="a-Cj"></a>所谓天女歌音。<a id="a-Ck"></a>天娱乐音。<a id="a-Cl"></a>龙女歌音。<a id="a-Cm"></a>乾闼婆女歌音。<a id="a-Cn"></a>紧那罗女歌音。<a id="a-Co"></a>大地音。<a id="a-Cp"></a>大海音。<a id="a-Cq"></a>鹿王音。<a id="a-Cr"></a>或有异类奇妙种种鸟音。<a id="a-Cs"></a>或种种歌音。<a id="a-Ct"></a>尔时龙王。<a id="a-Cu"></a>起若干风降微细雨。<a id="a-Cv"></a>饶益安乐无量众生。<a id="a-Cw"></a>从四天下上至六天。<a id="a-Cx"></a>普雨种种无量异雨。<a id="a-Cy"></a>所谓于大海中雨名洪澍。<a id="a-Cz"></a>无有断绝。<a id="a-D0"></a>于他化自在天。<a id="a-D1"></a>普雨歌颂娱乐音声。<a id="a-D2"></a>于化自在天。<a id="a-D3"></a>普雨解脱明净光宝。<a id="a-D4"></a>于兜率陀天。<a id="a-D5"></a>普雨顶髻明月神珠。<a id="a-D6"></a>于夜摩天。<a id="a-D7"></a>普雨种种众庄严具。<a id="a-D8"></a>于三十三天。<a id="a-D9"></a>普雨妙香。<a id="a-DA"></a>于四天王。<a id="a-DB"></a>普雨宝衣。<a id="a-DC"></a>于龙王宫。<a id="a-DD"></a>普雨赤明真珠。<a id="a-DE"></a>于阿修罗处。<a id="a-DF"></a>普雨兵仗。<a id="a-DG"></a>名伏怨敌。<a id="a-DH"></a>于郁单越。<a id="a-DI"></a>普雨众华。<a id="a-DJ"></a>如是广说。<a id="a-DK"></a>遍四天下。<a id="a-DL"></a>雨种种雨。<a id="a-DM"></a>然彼龙王。<a id="a-DN"></a>其心平等无有彼此。<a id="a-DO"></a>但以众生根不同故。<a id="a-DP"></a>雨有差别。<a id="a-DQ"></a>如来应供等正觉无上法王。<a id="a-DR"></a>亦复如是。<a id="a-DS"></a>将欲应现无量大法。<a id="a-DT"></a>先以清净身云。<a id="a-DU"></a>普覆一切法界。<a id="a-DV"></a>随其所应示现身云。<a id="a-DW"></a>或有众生。<a id="a-DX"></a>应见如来生身之云。<a id="a-DY"></a>或有众生。<a id="a-DZ"></a>应见如来神力住持身云。<a id="a-Da"></a>或有众生。<a id="a-Db"></a>应见如来色身之云。<a id="a-Dc"></a>或有众生。<a id="a-Dd"></a>应见如来种种身云。<a id="a-De"></a>或有众生。<a id="a-Df"></a>应见如来功德身云。<a id="a-Dg"></a>或有众生。<a id="a-Dh"></a>应见如来智慧身云。<a id="a-Di"></a>或有众生。<a id="a-Dj"></a>应见如来不坏身云。<a id="a-Dk"></a>或有众生。<a id="a-Dl"></a>应见如来无畏身云。<a id="a-Dm"></a>或有众生。<a id="a-Dn"></a>应见如来法界身云。<a id="a-Do"></a>佛子。<a id="a-Dp"></a>如来以如是等无量身云。<a id="a-Dq"></a>普覆一切世界。<a id="a-Dr"></a>随其所应示现光明电光。<a id="a-Ds"></a>或有众生。<a id="a-Dt"></a>得见如来光明电光。<a id="a-Du"></a>名无所不至。<a id="a-Dv"></a>或有众生。<a id="a-Dw"></a>得见如来光明电光。<a id="a-Dx"></a>名照无量无边。<a id="a-Dy"></a>或有众生。<a id="a-Dz"></a>得见如来光明电光名曰入佛微密之教。<a id="a-E0"></a>或有众生。<a id="a-E1"></a>得见如来光明电光。<a id="a-E2"></a>名明净普照。<a id="a-E3"></a>或有众生。<a id="a-E4"></a>得见如来光明电光。<a id="a-E5"></a>名曰净照。<a id="a-E6"></a>或有众生。<a id="a-E7"></a>得见如来光明电光。<a id="a-E8"></a>名入无尽藏陀罗尼门。<a id="a-E9"></a>或有众生。<a id="a-EA"></a>得见如来光明电光。<a id="a-EB"></a>名不乱正念。<a id="a-EC"></a>或有众生。<a id="a-ED"></a>得见如来光明电光。<a id="a-EE"></a>名不退智慧。<a id="a-EF"></a>或有众生。<a id="a-EG"></a>得见如来光明电光。<a id="a-EH"></a>名顺入诸趣。<a id="a-EI"></a>或有众生。<a id="a-EJ"></a>得见如来光明电光。<a id="a-EK"></a>名普令众生满足诸愿。<a id="a-EL"></a>佛子。<a id="a-EM"></a>如是如来应供等正觉。<a id="a-EN"></a>普为众生。<a id="a-EO"></a>示现如来光明电光。<a id="a-EP"></a>现电光已。<a id="a-EQ"></a>出生无量诸大三昧雷震音声。<a id="a-ER"></a>所谓出正觉三昧雷声。<a id="a-ES"></a>离垢寂静海三昧雷声。<a id="a-ET"></a>一切法自在三昧雷声。<a id="a-EU"></a>金刚圆满三昧雷声。<a id="a-EV"></a>须弥山王幢三昧雷声。<a id="a-EW"></a>海印三昧雷声。<a id="a-EX"></a>日光三昧雷声。<a id="a-EY"></a>普令众生欢喜三昧雷声。<a id="a-EZ"></a>无尽功德藏三昧雷声。<a id="a-Ea"></a>不坏解脱阿罗汉三昧雷声。<a id="a-Eb"></a>佛子。<a id="a-Ec"></a>如来应供等正觉。<a id="a-Ed"></a>于佛身云。<a id="a-Ee"></a>出生无量种种三昧雷声。<a id="a-Ef"></a>出雷声已。<a id="a-Eg"></a>欲说甘露法时。<a id="a-Eh"></a>先现如来大智风轮瑞相。<a id="a-Ei"></a>从无障碍大慈悲起。<a id="a-Ej"></a>先令一切众生及诸菩萨身心柔软皆大欢喜。<a id="a-Ek"></a>如来如是。<a id="a-El"></a>以正法云大慈悲云不可思议云。<a id="a-Em"></a>令一切众生身心柔软。<a id="a-En"></a>然后乃雨不可思议。<a id="a-Eo"></a>大法云雨。<a id="a-Ep"></a>所谓为坐道场一切菩萨。<a id="a-Eq"></a>雨不可坏法界大法云雨。<a id="a-Er"></a>为最后身菩萨。<a id="a-Es"></a>雨如来密教菩萨娱乐自在大法云雨。<a id="a-Et"></a>为一生补处菩萨。<a id="a-Eu"></a>雨清净普照大法云雨。<a id="a-Ev"></a>为得记菩萨。<a id="a-Ew"></a>雨如来庄严大法云雨。<a id="a-Ex"></a>为得忍菩萨。<a id="a-Ey"></a>雨功德宝智华不断菩萨行大法云雨。<a id="a-Ez"></a>为向行菩萨。<a id="a-F0"></a>雨不退行入化门甚深门无有疲厌大法云雨。<a id="a-F1"></a>为初发心菩萨。<a id="a-F2"></a>雨如来定行大慈大悲救护众生大法云雨。<a id="a-F3"></a>为乐缘觉者。<a id="a-F4"></a>雨深知缘起离断常见无坏解脱果法云雨。<a id="a-F5"></a>为求声闻者。<a id="a-F6"></a>雨降伏烦恼怨敌智藏法云雨。<a id="a-F7"></a>为修习长养善根众生及决定不决定众生。<a id="a-F8"></a>雨种种欢喜法门云雨。<a id="a-F9"></a>佛子。<a id="a-FA"></a>雨如是等十种无量无边大法云雨。<a id="a-FB"></a>充满法界。<a id="a-FC"></a>佛子。<a id="a-FD"></a>如来应供等正觉。<a id="a-FE"></a>其心平等无有彼此。<a id="a-FF"></a>但以众生根不同故。<a id="a-FG"></a>如来法雨现有差别。<a id="a-FH"></a>佛子。<a id="a-FI"></a>是为菩萨摩诃萨第十胜行知见如来微妙音声。</p>
  <p id="aFJ">复次佛子。<a id="a-FK"></a>菩萨摩诃萨。<a id="a-FL"></a>知见如来音声十种无量。<a id="a-FM"></a>何等为十。<a id="a-FN"></a>所谓知见虚空等无量。<a id="a-FO"></a>无处不至故。<a id="a-FP"></a>知见法界等无量。<a id="a-FQ"></a>无处不彻故。<a id="a-FR"></a>知见众生界等无量。<a id="a-FS"></a>令一切众生悉欢喜故。<a id="a-FT"></a>知见行业等无量。<a id="a-FU"></a>广说一切果报故。<a id="a-FV"></a>知见烦恼等无量。<a id="a-FW"></a>究竟寂灭故。<a id="a-FX"></a>知见种种音声等无量。<a id="a-FY"></a>随应受化无不闻故。<a id="a-FZ"></a>知见欲乐等无量。<a id="a-Fa"></a>悉分别说诸解脱故。<a id="a-Fb"></a>知见三世等无量。<a id="a-Fc"></a>无分际故。<a id="a-Fd"></a>知见智慧等无量。<a id="a-Fe"></a>深入一切法故。<a id="a-Ff"></a>知见佛境界不退等无量随顺如如法界故。<a id="a-Fg"></a>佛子。<a id="a-Fh"></a>菩萨摩诃萨。<a id="a-Fi"></a>知见如来应供等正觉音声。<a id="a-Fj"></a>有如是等十种无量阿僧祇。<a id="a-Fk"></a>尔时普贤菩萨。<a id="a-Fl"></a>欲重明此义。<a id="a-Fm"></a>以偈颂曰。</p>
  <p id="aFn">世界欲坏时　　于彼虚空中</p>
  <p id="aFo">众生福报力　　自然出四声</p>
  <p id="aFp">于彼四禅中　　寂乐离众苦</p>
  <p id="aFq">众生闻是已　　厌离欲界身</p>
  <p id="aFr">十力亦如是　　自然出四声</p>
  <p id="aFs">充满于法界　　无处而不闻</p>
  <p id="aFt">众生因缘力　　佛应四种声</p>
  <p id="aFu">其有闻音者　　永度生死海</p>
  <p id="aFv">譬如因山谷　　出生呼声响</p>
  <p id="aFw">从外一切音　　响声随应对</p>
  <p id="aFx">种种因缘起　　闻者亦不同</p>
  <p id="aFy">响不作是念　　我出种种音</p>
  <p id="aFz">如来声如是　　出生无量音</p>
  <p id="aG0">随应受化者　　一切无不闻</p>
  <p id="aG1">皆悉令欢喜　　调伏诸众生</p>
  <p id="aG2">音声亦无念　　我出种种音</p>
  <p id="aG3">譬如天妙音　　于彼虚空中</p>
  <p id="aG4">自然而演出　　觉悟诸天子</p>
  <p id="aG5">诸天子闻此　　正法妙音声</p>
  <p id="aG6">修习不放逸　　厌离于五欲</p>
  <p id="aG7">十力亦如是　　出生微妙声</p>
  <p id="aG8">法云音充满　　一切诸世界</p>
  <p id="aG9">令众生觉悟　　彼音无生灭</p>
  <p id="aGA">若有得闻者　　皆悉证菩提</p>
  <p id="aGB">如自在天王　　宝女名善口</p>
  <p id="aGC">于一音声中　　出生百千声</p>
  <p id="aGD">复于一一音　　出生百千声</p>
  <p id="aGE">诸天若闻者　　一切皆悦乐</p>
  <p id="aGF">十力亦如是　　于彼一音中</p>
  <p id="aGG">随应一时演　　众生数等音</p>
  <p id="aGH">众生闻音已　　除灭诸烦恼</p>
  <p id="aGI">音声不作念　　我能有所灭</p>
  <p id="aGJ">譬如大梵王　　出清净梵音</p>
  <p id="aGK">一切梵天众　　无有不闻者</p>
  <p id="aGL">一一梵音声　　令梵众欢喜</p>
  <p id="aGM">遍满梵天众　　音声不出外</p>
  <p id="aGN">功德大梵王　　安处如来座</p>
  <p id="aGO">演出一妙音　　充满诸法界</p>
  <p id="aGP">随应受化者　　一切无不闻</p>
  <p id="aGQ">声不出众外　　以无信心故</p>
  <p id="aGR">譬如诸水性　　皆悉同一味</p>
  <p id="aGS">清净离垢浊　　具足八功德</p>
  <p id="aGT">所因地不同　　众器各别异</p>
  <p id="aGU">随彼因缘故　　水味有差别</p>
  <p id="aGV">佛子应当知　　一切智音声</p>
  <p id="aGW">如来微妙音　　悉同解脱味</p>
  <p id="aGX">众生所造行　　若干差别故</p>
  <p id="aGY">善逝随应化　　所闻各不同</p>
  <p id="aGZ">譬如阿耨达　　自在大龙王</p>
  <p id="aGa">兴云覆世间　　普雨润大地</p>
  <p id="aGb">长养诸丛林　　百谷药草等</p>
  <p id="aGc">彼所降雨水　　不从身心出</p>
  <p id="aGd">如来亦如是　　初兴大法云</p>
  <p id="aGe">普覆诸法界　　雨大甘露法</p>
  <p id="aGf">令众增善根　　除灭烦恼热</p>
  <p id="aGg">而彼甘露法　　不从身心出</p>
  <p id="aGh">譬如大龙王　　名曰摩那斯</p>
  <p id="aGi">七日起重云　　凝停不降雨</p>
  <p id="aGj">普令一切众　　究竟诸事业</p>
  <p id="aGk">渐降微细泽　　然后乃大雨</p>
  <p id="aGl">十力兴法云　　普覆诸法界</p>
  <p id="aGm">雨大甘露法　　饶益诸群生</p>
  <p id="aGn">随应受化者　　为彼说深法</p>
  <p id="aGo">闻者不恐怖　　究竟成菩提</p>
  <p id="aGp">譬如大龙王　　名曰大庄严</p>
  <p id="aGq">先布密重云　　然后降大雨</p>
  <p id="aGr">或十二十日　　乃至百千日</p>
  <p id="aGs">雨水等一味　　众生故不同</p>
  <p id="aGt">究竟至如来　　大辩之彼岸</p>
  <p id="aGu">或说十法门　　乃至百千门</p>
  <p id="aGv">或说八万四　　乃至无量行</p>
  <p id="aGw">如来不生念　　我分别法界</p>
  <p id="aGx">譬如海龙王　　名曰娑伽罗</p>
  <p id="aGy">先兴密重云　　弥覆四天下</p>
  <p id="aGz">普雨一切处　　各各悉不同</p>
  <p id="aH0">龙王心平等　　亦无有憎爱</p>
  <p id="aH1">最胜亦如是　　无上法龙王</p>
  <p id="aH2">兴起大悲云　　普覆于一切</p>
  <p id="aH3">为道场菩萨　　雨大甘露法</p>
  <p id="aH4">随其所应化　　如来心平等</p>
 </body>
</html>