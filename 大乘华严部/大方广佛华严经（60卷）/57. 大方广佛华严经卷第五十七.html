<!doctype html>
<html id="z3IBTSFHA" data-ver="1438">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第五十七</h1>
  <h2 id="a2">入法界品第三十四之十三</h2>
  <p id="a3">尔时离忧妙德天。<a id="a-4"></a>偈赞叹已。<a id="a-5"></a>恭敬法故俱升法堂。<a id="a-6"></a>升法堂已。<a id="a-7"></a>周遍推求彼释迦女。<a id="a-8"></a>即见坐于宝莲华藏师子之座。<a id="a-9"></a>八万四千众女围绕。<a id="a-A"></a>皆是贵族王者之女。<a id="a-B"></a>悉于过去彼菩萨所修行诸行。<a id="a-C"></a>同彼菩萨一切善根。<a id="a-D"></a>常以布施爱语摄取众生。<a id="a-E"></a>求萨婆若利益一切。<a id="a-F"></a>令诸众生同佛菩提。<a id="a-G"></a>大悲为首。<a id="a-H"></a>普念众生如一子想。<a id="a-I"></a>修习大慈普覆一切。<a id="a-J"></a>过去已曾于菩萨所。<a id="a-K"></a>修不思议胜妙智慧。<a id="a-L"></a>于阿耨多罗三藐三菩提得不退转。<a id="a-M"></a>具足成满诸波罗蜜心无所著。<a id="a-N"></a>直心智慧皆悉清净。<a id="a-O"></a>求萨婆若。<a id="a-P"></a>离障盖网。<a id="a-Q"></a>超出诸难。<a id="a-R"></a>得净法身。<a id="a-S"></a>行普贤行。<a id="a-T"></a>长养菩萨一切诸力。<a id="a-U"></a>成就圆满净智慧日。<a id="a-V"></a>尔时善财。<a id="a-W"></a>五体投地敬礼瞿夷。<a id="a-X"></a>礼已合掌于一面住。<a id="a-Y"></a>白言大圣。<a id="a-Z"></a>我已先发阿耨多罗三藐三菩提心。<a id="a-a"></a>而未知菩萨云何行生死中而无所染。<a id="a-b"></a>觉了一切诸法实相。<a id="a-c"></a>超出声闻缘觉之地。<a id="a-d"></a>住如来地。<a id="a-e"></a>而不舍离菩萨所行。<a id="a-f"></a>修菩萨行。<a id="a-g"></a>不离佛地。<a id="a-h"></a>超出世间。<a id="a-i"></a>法身圆满。<a id="a-j"></a>应世受生。<a id="a-k"></a>普现种种诸方便身。<a id="a-l"></a>知法无性。<a id="a-m"></a>示现一切众生之身。<a id="a-n"></a>解甚深法。<a id="a-o"></a>以妙音声。<a id="a-p"></a>而为说法知众生空。<a id="a-q"></a>而能不舍化诸世间。<a id="a-r"></a>知一切佛不生不灭。<a id="a-s"></a>而能供养心无退转。<a id="a-t"></a>知无业报。<a id="a-u"></a>而行善业无有休息。<a id="a-v"></a>尔时瞿夷。<a id="a-w"></a>作如是言。<a id="a-x"></a>善哉善哉。<a id="a-y"></a>善男子。<a id="a-z"></a>能问诸菩萨摩诃萨所行之法。<a id="a-10"></a>修习普贤诸行愿者。<a id="a-11"></a>能如是问。<a id="a-12"></a>谛听谛听。<a id="a-13"></a>善思念之。<a id="a-14"></a>我当承佛神力为汝解说。<a id="a-15"></a>善男子。<a id="a-16"></a>若有菩萨。<a id="a-17"></a>成就十法。<a id="a-18"></a>则能满足因陀罗网普智光明菩萨之行。<a id="a-19"></a>何等为十。<a id="a-1A"></a>所谓依善知识。<a id="a-1B"></a>广发无量诸弘誓愿。<a id="a-1C"></a>修净胜妙。<a id="a-1D"></a>正直希望。<a id="a-1E"></a>集一切智功德。<a id="a-1F"></a>闻佛出世欢喜无量。<a id="a-1G"></a>心常乐住三世佛所。<a id="a-1H"></a>随顺一切诸大菩萨。<a id="a-1I"></a>悉为一切佛所护持。<a id="a-1J"></a>清净大悲远离生死。<a id="a-1K"></a>是为十法。<a id="a-1L"></a>若有菩萨。<a id="a-1M"></a>成就此法。<a id="a-1N"></a>则能满足因陀罗网普智光明菩萨之行。<a id="a-1O"></a>佛子。<a id="a-1P"></a>若诸菩萨。<a id="a-1Q"></a>勇猛精进心无退转。<a id="a-1R"></a>出生修习佛无尽法。<a id="a-1S"></a>值善知识故。<a id="a-1T"></a>佛子。<a id="a-1U"></a>菩萨有十法。<a id="a-1V"></a>值善知识。<a id="a-1W"></a>何等为十。<a id="a-1X"></a>所谓不惜身命。<a id="a-1Y"></a>不求世乐。<a id="a-1Z"></a>知诸法相。<a id="a-1a"></a>而不舍离一切智愿。<a id="a-1b"></a>观察法界。<a id="a-1c"></a>离三有海。<a id="a-1d"></a>无所依住。<a id="a-1e"></a>深入一切菩萨诸愿。<a id="a-1f"></a>普照一切诸佛世界。<a id="a-1g"></a>净修菩萨圆满智慧。<a id="a-1h"></a>是为十法值善知识。<a id="a-1i"></a>尔时瞿夷。<a id="a-1j"></a>承佛神力观察十方。<a id="a-1k"></a>欲重明此义。<a id="a-1l"></a>以偈颂曰。</p>
  <p id="a1m">无谄于知识　　智慧广无量</p>
  <p id="a1n">专求佛菩提　　利益诸众生</p>
  <p id="a1o">恭敬善知识　　其心如佛想</p>
  <p id="a1p">勇猛精进力　　具因陀网行</p>
  <p id="a1q">解脱心增广　　其量均虚空</p>
  <p id="a1r">摄取于三世　　佛刹及众生</p>
  <p id="a1s">直心如虚空　　远离烦恼垢</p>
  <p id="a1t">出生佛功德　　是为身云行</p>
  <p id="a1u">不思议智慧　　积集功德海</p>
  <p id="a1v">清净福业藏　　不染于世间</p>
  <p id="a1w">一切诸佛所　　闻法无厌足</p>
  <p id="a1x">智慧灯普照　　是为照世行</p>
  <p id="a1y">一念皆能诣　　十方刹海佛</p>
  <p id="a1z">闻法分别知　　是为随顺行</p>
  <p id="a20">见佛眷属海　　究竟三昧海</p>
  <p id="a21">满足诸大愿　　是因陀网行</p>
  <p id="a22">未来劫修行　　诸佛所护念</p>
  <p id="a23">普照诸世界　　是为法光行</p>
  <p id="a24">大悲见众生　　智日出世间</p>
  <p id="a25">法光除痴闇　　是为智日行</p>
  <p id="a26">见诸趣众生　　回流生死中</p>
  <p id="a27">为转净法轮　　是为普贤行</p>
  <p id="a28">智慧身无量　　随应而示现</p>
  <p id="a29">普于一切趣　　度脱诸群生</p>
  <p id="a2A">发起大慈悲　　普覆于一切</p>
  <p id="a2B">遍照诸群生　　令得佛菩提</p>
  <p id="a2C">善男子。<a id="a-2D"></a>我已成就分别观察一切菩萨三昧海法门。<a id="a-2E"></a>善财白言。<a id="a-2F"></a>大圣。<a id="a-2G"></a>此法门者境界云何。<a id="a-2H"></a>答言。<a id="a-2I"></a>善男子。<a id="a-2J"></a>我入是法门。<a id="a-2K"></a>知此娑婆世界众生佛刹微尘等劫中。<a id="a-2L"></a>死此生彼。<a id="a-2M"></a>作善恶业受诸果报。<a id="a-2N"></a>在生死道出生死者。<a id="a-2O"></a>正定邪定及不定聚。<a id="a-2P"></a>有使善根。<a id="a-2Q"></a>无使善根。<a id="a-2R"></a>具足善根。<a id="a-2S"></a>不具足善根。<a id="a-2T"></a>不善善根。<a id="a-2U"></a>善根摄不善根。<a id="a-2V"></a>不善根摄善根。<a id="a-2W"></a>善根所起。<a id="a-2X"></a>不善根所起。<a id="a-2Y"></a>一切善恶皆悉了知。<a id="a-2Z"></a>彼诸劫中。<a id="a-2a"></a>佛兴于世。<a id="a-2b"></a>我悉了知。<a id="a-2c"></a>知彼诸佛初发道心。<a id="a-2d"></a>行菩萨行。<a id="a-2e"></a>出生一切诸大愿海。<a id="a-2f"></a>知彼供养一切诸佛。<a id="a-2g"></a>具菩萨行。<a id="a-2h"></a>成等正觉转正法轮。<a id="a-2i"></a>现自在力化度众生。<a id="a-2j"></a>知彼眷属。<a id="a-2k"></a>声闻缘觉之所修行。<a id="a-2l"></a>过去修习一切善根。<a id="a-2m"></a>得明净智。<a id="a-2n"></a>成就寂灭自在法门。<a id="a-2o"></a>显现种种自在神力。<a id="a-2p"></a>教化众生而般涅槃。<a id="a-2q"></a>知彼眷属诸菩萨众。<a id="a-2r"></a>初发道心修习善根。<a id="a-2s"></a>出生种种诸大愿行。<a id="a-2t"></a>成就满足诸波罗蜜。<a id="a-2u"></a>种种庄严菩萨之道。<a id="a-2v"></a>菩萨诸地自在之力。<a id="a-2w"></a>菩萨诸地住。<a id="a-2x"></a>分别修习诸菩萨地。<a id="a-2y"></a>净菩萨地。<a id="a-2z"></a>修菩萨地。<a id="a-30"></a>菩萨诸地相。<a id="a-31"></a>菩萨诸地智。<a id="a-32"></a>菩萨诸摄智。<a id="a-33"></a>菩萨善巧方便教化众生。<a id="a-34"></a>菩萨诸住。<a id="a-35"></a>菩萨圆满净行。<a id="a-36"></a>菩萨自在行。<a id="a-37"></a>菩萨三昧海。<a id="a-38"></a>菩萨方便。<a id="a-39"></a>于念念中。<a id="a-3A"></a>悉知菩萨诸三昧海。<a id="a-3B"></a>一切种智电光法云。<a id="a-3C"></a>得诸法忍。<a id="a-3D"></a>尽一切智底。<a id="a-3E"></a>知彼菩萨诸佛刹海。<a id="a-3F"></a>究竟法海。<a id="a-3G"></a>知众生海。<a id="a-3H"></a>修习一切菩萨法门。<a id="a-3I"></a>满足大愿。<a id="a-3J"></a>显现种种自在神力。<a id="a-3K"></a>如是等事我悉了知。<a id="a-3L"></a>如此娑婆世界。<a id="a-3M"></a>知十方世界。<a id="a-3N"></a>世界性。<a id="a-3O"></a>世界海。<a id="a-3P"></a>世界轮。<a id="a-3Q"></a>世界圆满。<a id="a-3R"></a>世界分别。<a id="a-3S"></a>世界旋。<a id="a-3T"></a>世界转。<a id="a-3U"></a>世界莲华。<a id="a-3V"></a>世界须弥。<a id="a-3W"></a>世界相中事。<a id="a-3X"></a>亦复如是。<a id="a-3Y"></a>卢舍那佛本愿力故。<a id="a-3Z"></a>我悉深入分别念知。<a id="a-3a"></a>何以故。<a id="a-3b"></a>此法门者。<a id="a-3c"></a>悉知一切众生心海。<a id="a-3d"></a>知一切众生积集善根。<a id="a-3e"></a>知一切众生有垢有净。<a id="a-3f"></a>知一切众生性。<a id="a-3g"></a>知一切声闻三昧自在法门。<a id="a-3h"></a>知一切缘觉菩萨诸佛三昧自在法门。<a id="a-3i"></a>如是等事悉分别知。<a id="a-3j"></a>善财白言。<a id="a-3k"></a>大圣。<a id="a-3l"></a>发阿耨多罗三藐三菩提心来。<a id="a-3m"></a>其已久如。<a id="a-3n"></a>答言。<a id="a-3o"></a>佛子。<a id="a-3p"></a>乃往古世。<a id="a-3q"></a>过世界微尘等劫。<a id="a-3r"></a>有劫名胜光明。<a id="a-3s"></a>时有世界。<a id="a-3t"></a>名离恐怖。<a id="a-3u"></a>彼世界中有四天下。<a id="a-3v"></a>彼阎浮提中有一王都。<a id="a-3w"></a>名妙德树须弥山。<a id="a-3x"></a>于八十王都。<a id="a-3y"></a>最为殊胜。<a id="a-3z"></a>彼有王。<a id="a-40"></a>名一切宝主。<a id="a-41"></a>有六万采女。<a id="a-42"></a>五百大臣。<a id="a-43"></a>五百王子。<a id="a-44"></a>端正勇健摧伏怨敌。<a id="a-45"></a>其王太子名增上功德主。<a id="a-46"></a>颜貌殊胜相好严身。<a id="a-47"></a>与万采女俱。<a id="a-48"></a>持妙幢盖。<a id="a-49"></a>散众宝华。<a id="a-4A"></a>作诸妓乐。<a id="a-4B"></a>乘妙宝车。<a id="a-4C"></a>诣香芽山。<a id="a-4D"></a>游戏园林。<a id="a-4E"></a>时彼道路坦然平正。<a id="a-4F"></a>种种庄严。<a id="a-4G"></a>散众妙华。<a id="a-4H"></a>宝树行列。<a id="a-4I"></a>众妙宝帐以覆其上。<a id="a-4J"></a>于彼路侧。<a id="a-4K"></a>积众宝聚杂种宝衣。<a id="a-4L"></a>诸庄严具肴膳饮食。<a id="a-4M"></a>如是等事随其所须皆给施之。<a id="a-4N"></a>时有母人。<a id="a-4O"></a>名曰善现。<a id="a-4P"></a>将一童女。<a id="a-4Q"></a>名离垢妙德。<a id="a-4R"></a>端严姝妙修短得所。<a id="a-4S"></a>颜容无伦。<a id="a-4T"></a>目发绀色。<a id="a-4U"></a>唇齿丹素。<a id="a-4V"></a>口出梵音。<a id="a-4W"></a>才能巧妙。<a id="a-4X"></a>言语聪辩。<a id="a-4Y"></a>修习慈心见者无厌。<a id="a-4Z"></a>少贪恚痴常怀惭愧心无谄曲。<a id="a-4a"></a>乘妙宝车采女围绕。<a id="a-4b"></a>从母游观。<a id="a-4c"></a>先太子前至香芽园。<a id="a-4d"></a>太子见已。<a id="a-4e"></a>生染爱心。<a id="a-4f"></a>语其母言。<a id="a-4g"></a>欲娉贤女以为我妻。<a id="a-4h"></a>母语女言。<a id="a-4i"></a>太子今欲求汝为妃。<a id="a-4j"></a>于意云何。<a id="a-4k"></a>女白母言。<a id="a-4l"></a>若欲使我为彼妃者。<a id="a-4m"></a>当自殒灭。<a id="a-4n"></a>母报女曰。<a id="a-4o"></a>勿作此言。<a id="a-4p"></a>所以者何。<a id="a-4q"></a>今此太子。<a id="a-4r"></a>悉已具足转轮王相。<a id="a-4s"></a>必为圣主。<a id="a-4t"></a>有玉女宝。<a id="a-4u"></a>汝当尔时不堪给使。<a id="a-4v"></a>此处尊胜莫生难心。<a id="a-4w"></a>时彼园外有一道场。<a id="a-4x"></a>名法云光。<a id="a-4y"></a>有胜日光如来应供等正觉。<a id="a-4z"></a>出兴于世。<a id="a-50"></a>于彼道场成无上道。<a id="a-51"></a>时女梦见彼如来身。<a id="a-52"></a>于梦觉已。<a id="a-53"></a>空中有天而告之曰。<a id="a-54"></a>汝梦所见是胜日光佛。<a id="a-55"></a>成道已来始经七日。<a id="a-56"></a>今在道场。<a id="a-57"></a>无量菩萨大众围绕。<a id="a-58"></a>彼佛众会一切天龙八部鬼神。<a id="a-59"></a>乃至无量净居诸天。<a id="a-5A"></a>地神。<a id="a-5B"></a>风神。<a id="a-5C"></a>海神。<a id="a-5D"></a>火神。<a id="a-5E"></a>山神。<a id="a-5F"></a>树神。<a id="a-5G"></a>丛林药草城郭等神。<a id="a-5H"></a>皆悉云集。<a id="a-5I"></a>奉觐世尊听受正法。<a id="a-5J"></a>时彼女人闻是语已。<a id="a-5K"></a>诣太子所合掌而立。<a id="a-5L"></a>以偈白言。</p>
  <p id="a5M">我色世间最　　智慧无伦匹</p>
  <p id="a5N">才妙善言论　　观者无厌足</p>
  <p id="a5O">太子应当知　　我心善贞洁</p>
  <p id="a5P">志尚心端直　　清净无所染</p>
  <p id="a5Q">远离于瞋恚　　贪欲及愚痴</p>
  <p id="a5R">以真净直心　　饶益诸群生</p>
  <p id="a5S">我见太子身　　相好自庄严</p>
  <p id="a5T">见已喜无量　　诸根悉调伏</p>
  <p id="a5U">妙体犹净金　　发美绀青色</p>
  <p id="a5V">额广目明彻　　必为自在王</p>
  <p id="a5W">其身逾金山　　相好自严饰</p>
  <p id="a5X">我今太子所　　合掌恭敬住</p>
  <p id="a5Y">其目净修广　　方臆如师子</p>
  <p id="a5Z">观者无厌足　　妙音应纳我</p>
  <p id="a5a">舌相广长妙　　犹如赤铜色</p>
  <p id="a5b">演出梵音声　　闻者踊跃喜</p>
  <p id="a5c">口方牙深固　　齿白而齐密</p>
  <p id="a5d">若有睹见者　　一切皆欢喜</p>
  <p id="a5e">离垢清净身　　具相三十二</p>
  <p id="a5f">成就此妙相　　必为转轮王</p>
  <p id="a5g">尔时太子。<a id="a-5h"></a>语彼女言。<a id="a-5i"></a>汝是谁女。<a id="a-5j"></a>为谁守护。<a id="a-5k"></a>若先属他。<a id="a-5l"></a>我则不宜起染爱心。<a id="a-5m"></a>尔时太子。<a id="a-5n"></a>说偈问言。</p>
  <p id="a5o">清净功德身　　见者无厌足</p>
  <p id="a5p">谁为汝父母　　为谁所守护</p>
  <p id="a5q">若先有所属　　我不起欲想</p>
  <p id="a5r">非分生淫心　　命终堕恶道</p>
  <p id="a5s">不应为豪贵　　种种富乐故</p>
  <p id="a5t">发起如是等　　放逸贪乱心</p>
  <p id="a5u">种种生邪见　　幻诳诸谄伪</p>
  <p id="a5v">如是造诸恶　　流转于世间</p>
  <p id="a5w">父母知识所　　应起恭敬心</p>
  <p id="a5x">慈悲广覆护　　一切诸群萌</p>
  <p id="a5y">若于一切处　　所从闻法者</p>
  <p id="a5z">能生诸善故　　应起恭敬心</p>
  <p id="a60">一切诸导师　　正法菩萨众</p>
  <p id="a61">圣僧功德海　　皆悉应恭敬</p>
  <p id="a62">修习诸功德　　远离一切恶</p>
  <p id="a63">安住于正法　　广行菩萨道</p>
  <p id="a64">若无归依者　　应起大慈心</p>
  <p id="a65">诸在三恶道　　应发大悲念</p>
  <p id="a66">一切诸法界　　有成必有败</p>
  <p id="a67">舍心平等观　　莫随烦恼魔</p>
  <p id="a68">应发菩提心　　觉悟诸群生</p>
  <p id="a69">无量劫修行　　不起疲倦想</p>
  <p id="a6A">时彼女母。<a id="a-6B"></a>说偈白言。</p>
  <p id="a6C">唯愿太子听　　此女从生来</p>
  <p id="a6D">乃至今长成　　一切诸因缘</p>
  <p id="a6E">太子所生日　　女从莲华生</p>
  <p id="a6F">其目净修广　　肢节悉具足</p>
  <p id="a6G">我曾于春月　　游观娑罗园</p>
  <p id="a6H">睹见诸卉木　　种种华荣茂</p>
  <p id="a6I">同游八百女　　容仪悉端严</p>
  <p id="a6J">皆已具足知　　诸巧技能法</p>
  <p id="a6K">彼园有浴池　　名曰众庄严</p>
  <p id="a6L">我于池岸坐　　采女众围绕</p>
  <p id="a6M">时彼浴池中　　千叶莲华生</p>
  <p id="a6N">宝叶琉璃茎　　阎浮檀金台</p>
  <p id="a6O">众妙宝香须　　普放净光明</p>
  <p id="a6P">遍照阎浮提　　犹若日初出</p>
  <p id="a6Q">时见此玉女　　从彼莲华生</p>
  <p id="a6R">睹者皆念言　　此则善业报</p>
  <p id="a6S">目发绀青色　　其身如紫金</p>
  <p id="a6T">众宝以庄严　　观者心无厌</p>
  <p id="a6U">离垢净无秽　　肢节悉具足</p>
  <p id="a6V">犹如真金像　　安处宝莲华</p>
  <p id="a6W">毛孔栴檀香　　普熏于一切</p>
  <p id="a6X">口出莲华香　　演妙梵音声</p>
  <p id="a6Y">此是玉女宝　　世间所希有</p>
  <p id="a6Z">身相悉具足　　种种妙庄严</p>
  <p id="a6a">一切诸技术　　世间言论法</p>
  <p id="a6b">究竟悉缕练　　愿为哀纳受</p>
  <p id="a6c">此是玉女宝　　身分悉圆满</p>
  <p id="a6d">功德具庄严　　宿行之所得</p>
  <p id="a6e">善知众生病　　起患之所由</p>
  <p id="a6f">又知对治法　　除灭众疑惑</p>
  <p id="a6g">一切阎浮提　　众生语言法</p>
  <p id="a6h">种种妓乐音　　无不善通达</p>
  <p id="a6i">此女修功德　　远离女人法</p>
  <p id="a6j">能转众生心　　唯愿哀纳受</p>
  <p id="a6k">舍离嫉妒心　　不醉于五欲</p>
  <p id="a6l">不起瞋恚心　　修习忍智慧</p>
  <p id="a6m">精进持净戒　　能辨一切事</p>
  <p id="a6n">专求诸功德　　太子愿纳受</p>
  <p id="a6o">若见诸贫穷　　老病众苦逼</p>
  <p id="a6p">无所归依者　　大悲普慈念</p>
  <p id="a6q">常欲利众生　　不求自安乐</p>
  <p id="a6r">功德庄严身　　饶益于一切</p>
  <p id="a6s">于诸威仪中　　常修不放逸</p>
  <p id="a6t">修习诸善法　　见者无不悦</p>
  <p id="a6u">功德普庄严　　远离染污心</p>
  <p id="a6v">常求善知识　　恭敬乐供养</p>
  <p id="a6w">修习大慈法　　弃舍怨结心</p>
  <p id="a6x">智慧无与等　　唯愿哀纳受</p>
  <p id="a6y">尔时太子答言。<a id="a-6z"></a>善女。<a id="a-70"></a>我已先发阿耨多罗三藐三菩提心。<a id="a-71"></a>欲无量劫行菩萨行。<a id="a-72"></a>积集一切功德智慧。<a id="a-73"></a>净修一切诸波罗蜜。<a id="a-74"></a>恭敬供养一切诸佛。<a id="a-75"></a>护持正法。<a id="a-76"></a>严净一切诸佛世界。<a id="a-77"></a>令如来种相续不断。<a id="a-78"></a>教化众生。<a id="a-79"></a>灭生死苦住究竟乐。<a id="a-7A"></a>欲令众生净智慧眼。<a id="a-7B"></a>住菩萨道修菩萨行。<a id="a-7C"></a>具足一切菩萨诸地。<a id="a-7D"></a>令一切众生心大欢喜。<a id="a-7E"></a>我当尽未来劫。<a id="a-7F"></a>行檀波罗蜜。<a id="a-7G"></a>悉舍一切国城妻子。<a id="a-7H"></a>肢节手足。<a id="a-7I"></a>头目髓脑。<a id="a-7J"></a>或在家布施出家修道。<a id="a-7K"></a>汝于尔时。<a id="a-7L"></a>莫作障碍坏我道心。<a id="a-7M"></a>尔时太子。<a id="a-7N"></a>重为彼女而说偈言。</p>
  <p id="a7O">哀愍众生故　　我发菩提心</p>
  <p id="a7P">无量无数劫　　积集智功德</p>
  <p id="a7Q">无量劫海中　　修习诸大愿</p>
  <p id="a7R">广修菩萨行　　具足一切地</p>
  <p id="a7S">三世诸佛所　　学六波罗蜜</p>
  <p id="a7T">闻法能修行　　专求菩萨道</p>
  <p id="a7U">十方垢浊刹　　我悉令严净</p>
  <p id="a7V">除灭诸群生　　三恶道苦患</p>
  <p id="a7W">以诸方便力　　广度一切众</p>
  <p id="a7X">除灭愚痴闇　　住一切智道</p>
  <p id="a7Y">供养诸佛海　　净修一切地</p>
  <p id="a7Z">发起大慈悲　　内外一切舍</p>
  <p id="a7a">若我施来求　　妻子诸眷属</p>
  <p id="a7b">在家及出家　　汝莫作障碍</p>
  <p id="a7c">若能如是者　　我则纳受汝</p>
  <p id="a7d">时女答言。<a id="a-7e"></a>敬从来教。<a id="a-7f"></a>乃至出家不敢有碍。<a id="a-7g"></a>即说偈言。</p>
  <p id="a7h">一切劫海中　　地狱火烧身</p>
  <p id="a7i">若能眷纳我　　甘心受此苦</p>
  <p id="a7j">一切生死身　　碎末如微尘</p>
  <p id="a7k">若能眷纳我　　甘心受此苦</p>
  <p id="a7l">无量劫顶戴　　一切金刚山</p>
  <p id="a7m">若能眷纳我　　甘心受此苦</p>
  <p id="a7n">一切生死海　　以我施无悔</p>
  <p id="a7o">若得法王处　　愿令我亦然</p>
  <p id="a7p">无量无数劫　　修行菩萨道</p>
  <p id="a7q">有来求我者　　欢喜愿施与</p>
  <p id="a7r">太子见众苦　　发起菩提心</p>
  <p id="a7s">无量大慈悲　　摄众生及我</p>
  <p id="a7t">我不求豪富　　不贪五欲乐</p>
  <p id="a7u">但愿共行法　　而为太子妻</p>
  <p id="a7v">修广明净眼　　慈愍观众生</p>
  <p id="a7w">不起染污心　　必成菩提道</p>
  <p id="a7x">太子游行时　　地出众宝华</p>
  <p id="a7y">此相无有疑　　必为转轮王</p>
  <p id="a7z">我昔于梦见　　正觉胜日光</p>
  <p id="a80">菩提树下坐　　大众悉围绕</p>
  <p id="a81">梦中见彼佛　　以手摩我顶</p>
  <p id="a82">觉已大欢喜　　踊跃无有量</p>
  <p id="a83">空中时有天　　名曰清净身</p>
  <p id="a84">彼天为我说　　道场佛兴世</p>
  <p id="a85">我发如是念　　若见太子者</p>
  <p id="a86">当为分别说　　胜日光佛兴</p>
  <p id="a87">我昔所志愿　　于今悉成满</p>
  <p id="a88">唯愿俱往诣　　供养彼如来</p>
  <p id="a89">尔时太子。<a id="a-8A"></a>闻彼如来出兴于世。<a id="a-8B"></a>心大欢喜踊跃无量。<a id="a-8C"></a>欲见彼佛。<a id="a-8D"></a>以五百宝散彼女人。<a id="a-8E"></a>又与妙德光藏净周罗宝并妙衣服。<a id="a-8F"></a>时彼女母。<a id="a-8G"></a>即为太子。<a id="a-8H"></a>而说偈言。</p>
  <p id="a8I">今此玉女宝　　功德庄严身</p>
  <p id="a8J">我昔所志乐　　此愿今成满</p>
  <p id="a8K">持戒不放逸　　智慧诸功德</p>
  <p id="a8L">普于一切世　　最胜无伦匹</p>
  <p id="a8M">此女莲华生　　种姓无讥嫌</p>
  <p id="a8N">远离诸不善　　太子同志愿</p>
  <p id="a8O">此女身柔软　　犹如天缯纩</p>
  <p id="a8P">蒙彼手摩者　　众患悉除灭</p>
  <p id="a8Q">毛孔所出香　　芬馨无伦比</p>
  <p id="a8R">众生若闻者　　悉住于净戒</p>
  <p id="a8S">其身净无垢　　譬如真金像</p>
  <p id="a8T">若有睹见者　　离害具慈心</p>
  <p id="a8U">口出微妙音　　无不乐闻者</p>
  <p id="a8V">若有听斯音　　远离诸恶业</p>
  <p id="a8W">心净无瑕秽　　质直无谄曲</p>
  <p id="a8X">随其所闻法　　如说能修行</p>
  <p id="a8Y">恭敬善知识　　及所尊重者</p>
  <p id="a8Z">远离贪欲心　　专求于正法</p>
  <p id="a8a">此女心不恃　　妙色莲花生</p>
  <p id="a8b">世间诸荣乐　　唯求无上道</p>
  <p id="a8c">时彼太子。<a id="a-8d"></a>与此女俱。<a id="a-8e"></a>并一万采女。<a id="a-8f"></a>出香芽园。<a id="a-8g"></a>各乘宝车。<a id="a-8h"></a>往诣道场。<a id="a-8i"></a>下车步进。<a id="a-8j"></a>遥见如来相好严身。<a id="a-8k"></a>其心澄净如镜渊渟。<a id="a-8l"></a>诸根调伏犹如象王。<a id="a-8m"></a>心大欢喜踊跃无量。<a id="a-8n"></a>与采女众。<a id="a-8o"></a>往诣佛所头面礼足。<a id="a-8p"></a>恭敬供养绕无数匝。<a id="a-8q"></a>各持五百众妙宝华。<a id="a-8r"></a>供散彼佛。<a id="a-8s"></a>为彼如来。<a id="a-8t"></a>兴立五百众香楼阁杂宝严饰。<a id="a-8u"></a>时彼如来。<a id="a-8v"></a>为说普门灯明修多罗。<a id="a-8w"></a>闻说经已。<a id="a-8x"></a>于一切法中得三昧海。<a id="a-8y"></a>所谓诸佛愿海三昧。<a id="a-8z"></a>普照三世光藏三昧。<a id="a-90"></a>对见一切诸佛三昧。<a id="a-91"></a>普照一切众生三昧。<a id="a-92"></a>普照世界海净智灯光明三昧。<a id="a-93"></a>普照众生根海智光明三昧。<a id="a-94"></a>救护众生光云三昧。<a id="a-95"></a>教化众生现前智灯明三昧。<a id="a-96"></a>闻持诸佛法轮三昧。<a id="a-97"></a>具普贤行净云三昧。<a id="a-98"></a>于一切法中。<a id="a-99"></a>得如是等诸三昧海。<a id="a-9A"></a>时彼玉女。<a id="a-9B"></a>于诸法中。<a id="a-9C"></a>得不可坏寂静法门。<a id="a-9D"></a>于阿耨多罗三藐三菩提得不退转。<a id="a-9E"></a>时彼太子。<a id="a-9F"></a>与诸眷属礼彼如来。<a id="a-9G"></a>绕无数匝辞退还宫。<a id="a-9H"></a>诣父王所头面敬礼。<a id="a-9I"></a>白言大王。<a id="a-9J"></a>彼道场上。<a id="a-9K"></a>胜日光佛始成正觉。<a id="a-9L"></a>王问太子。<a id="a-9M"></a>从谁闻乎。<a id="a-9N"></a>答言。<a id="a-9O"></a>从彼离垢妙德女闻。<a id="a-9P"></a>时王闻已欢喜无量。<a id="a-9Q"></a>犹如贫人得大宝藏。<a id="a-9R"></a>作如是念。<a id="a-9S"></a>佛无上宝难值难遇。<a id="a-9T"></a>能灭众生恶道贫苦。<a id="a-9U"></a>为无上医善对治法。<a id="a-9V"></a>除灭众生诸烦恼患。<a id="a-9W"></a>为善导师。<a id="a-9X"></a>于生死海济度众生置涅槃处。<a id="a-9Y"></a>作是念已召诸小王及诸群臣。<a id="a-9Z"></a>并婆罗门刹利居士。<a id="a-9a"></a>皆悉集会。<a id="a-9b"></a>而告之曰。<a id="a-9c"></a>我闻太子无上吉语云。<a id="a-9d"></a>胜日光佛出兴于世。<a id="a-9e"></a>我闻是已欢喜无量。<a id="a-9f"></a>无以酬报。<a id="a-9g"></a>今舍王位授与太子。<a id="a-9h"></a>王舍位已与诸眷属。<a id="a-9i"></a>往诣道场胜日光佛所。<a id="a-9j"></a>头面礼足退坐一面。</p>
  <p id="a9k">尔时如来。<a id="a-9l"></a>观察彼王及诸眷属。<a id="a-9m"></a>白毫相中放大光明。<a id="a-9n"></a>名曰一切众生心灯。<a id="a-9o"></a>普照十方无量世界一切诸王。<a id="a-9p"></a>显现如来不可思议自在神力。<a id="a-9q"></a>应受化者令彼心净。<a id="a-9r"></a>具足不可思议功德。<a id="a-9s"></a>超出世间。<a id="a-9t"></a>其身清净。<a id="a-9u"></a>以微妙音。<a id="a-9v"></a>为大众说离痴曀法真实灯陀罗尼门。<a id="a-9w"></a>佛刹微尘等陀罗尼以为眷属。<a id="a-9x"></a>彼王闻已。<a id="a-9y"></a>即得广大智慧光明。<a id="a-9z"></a>阎浮提微尘等菩萨得此陀罗尼。<a id="a-A0"></a>六十那由他人得诸漏尽。<a id="a-A1"></a>一万众生皆得离垢清净法眼。<a id="a-A2"></a>无量众生悉发阿耨多罗三藐三菩提心。<a id="a-A3"></a>又以不可思议自在神力。<a id="a-A4"></a>于十方刹以三乘法化度众生。<a id="a-A5"></a>尔时彼王。<a id="a-A6"></a>作如是念。<a id="a-A7"></a>此诸功德。<a id="a-A8"></a>若不出家则不能辨。<a id="a-A9"></a>我今应当于如来所出家修道。<a id="a-AA"></a>前白佛言。<a id="a-AB"></a>今从世尊出家学道。<a id="a-AC"></a>佛答王言。<a id="a-AD"></a>宜知是时。<a id="a-AE"></a>时王即与一万眷属出家修道。<a id="a-AF"></a>皆得离痴曀法真实灯陀罗尼门及世界微尘等陀罗尼。<a id="a-AG"></a>又得菩萨十明及无量辩。<a id="a-AH"></a>净无碍身诣诸佛所。<a id="a-AI"></a>悉闻受持佛正法轮。<a id="a-AJ"></a>为大法师。<a id="a-AK"></a>以神通力遍诸世界。<a id="a-AL"></a>随所应化为彼现身。<a id="a-AM"></a>赞叹佛法并诸过去菩萨所行菩萨本生。<a id="a-AN"></a>又赞叹佛无量无边自在神力。<a id="a-AO"></a>守护正法。</p>
  <p id="aAP">尔时太子。<a id="a-AQ"></a>月十五日王得道时。<a id="a-AR"></a>于其正殿采女围绕。<a id="a-AS"></a>七宝自至。<a id="a-AT"></a>一金轮宝。<a id="a-AU"></a>名胜自在。<a id="a-AV"></a>二象宝。<a id="a-AW"></a>名曰青山。<a id="a-AX"></a>三绀马宝。<a id="a-AY"></a>名勇疾风。<a id="a-AZ"></a>四神珠宝。<a id="a-Aa"></a>名光藏云。<a id="a-Ab"></a>五主藏臣宝。<a id="a-Ac"></a>名曰大财。<a id="a-Ad"></a>六玉女宝。<a id="a-Ae"></a>名净妙德。<a id="a-Af"></a>七主兵臣宝。<a id="a-Ag"></a>名离垢眼。<a id="a-Ah"></a>得是七宝。<a id="a-Ai"></a>于阎浮提作转轮王。<a id="a-Aj"></a>时有千子。<a id="a-Ak"></a>端正勇猛能伏怨敌。<a id="a-Al"></a>时彼人民炽盛丰乐自在。<a id="a-Am"></a>八万王城。<a id="a-An"></a>城各建立五百楼阁。<a id="a-Ao"></a>大僧伽蓝众宝庄严。<a id="a-Ap"></a>一一僧伽蓝。<a id="a-Aq"></a>起广大塔。<a id="a-Ar"></a>一切众宝以为庄严。<a id="a-As"></a>香华缯盖而供养之。<a id="a-At"></a>一一王城。<a id="a-Au"></a>次第请佛。<a id="a-Av"></a>以不思议众妙供具。<a id="a-Aw"></a>供养如来。<a id="a-Ax"></a>时佛入城。<a id="a-Ay"></a>无量众生皆大欢喜。<a id="a-Az"></a>长养善根发菩提心。<a id="a-B0"></a>以广大悲饶益众生。<a id="a-B1"></a>正求佛法知真实义。<a id="a-B2"></a>平等观察三世诸法。<a id="a-B3"></a>明净智慧普照三世。<a id="a-B4"></a>知三世佛次第出世。<a id="a-B5"></a>摄取众生向菩萨道。<a id="a-B6"></a>行菩萨行。<a id="a-B7"></a>安住菩萨平等正法。<a id="a-B8"></a>逮得如来法轮智光。<a id="a-B9"></a>深入法海。<a id="a-BA"></a>能于己身见一切刹。<a id="a-BB"></a>善知诸根弘誓愿海。<a id="a-BC"></a>得一切智。<a id="a-BD"></a>尔时如来。<a id="a-BE"></a>次第受彼诸王请时。<a id="a-BF"></a>如是饶益无量众生。<a id="a-BG"></a>佛子。<a id="a-BH"></a>尔时太子增上功德主。<a id="a-BI"></a>岂异人乎。<a id="a-BJ"></a>今释迦牟尼佛是也。<a id="a-BK"></a>尔时王宝主。<a id="a-BL"></a>宝华佛是也。<a id="a-BM"></a>宝华如来。<a id="a-BN"></a>今在东方过世界海微尘等世界海。<a id="a-BO"></a>有一世界海。<a id="a-BP"></a>名法界虚空光云。<a id="a-BQ"></a>中有世界。<a id="a-BR"></a>名佛圆满光妙德灯。<a id="a-BS"></a>彼有道场。<a id="a-BT"></a>名曰一切天王光幢。<a id="a-BU"></a>彼佛始成正觉。<a id="a-BV"></a>与不可说佛刹微尘等菩萨大众围绕说法。<a id="a-BW"></a>彼宝华佛为菩萨时。<a id="a-BX"></a>净彼刹海。<a id="a-BY"></a>彼刹海中。<a id="a-BZ"></a>三世诸佛出兴世者。<a id="a-Ba"></a>皆宝华佛为菩萨时。<a id="a-Bb"></a>教化令发阿耨多罗三藐三菩提心。<a id="a-Bc"></a>尔时女母善现者。<a id="a-Bd"></a>今我母善目是也。<a id="a-Be"></a>王眷属者。<a id="a-Bf"></a>彼如来所大众是也。<a id="a-Bg"></a>皆悉具足普贤诸行。<a id="a-Bh"></a>成就大愿。<a id="a-Bi"></a>清净法身普照世间。<a id="a-Bj"></a>其心无坏。<a id="a-Bk"></a>逮得菩萨诸三昧门。<a id="a-Bl"></a>以清净眼。<a id="a-Bm"></a>皆悉对见一切诸佛一切如来。<a id="a-Bn"></a>以虚空等妙音声云。<a id="a-Bo"></a>转正法轮。<a id="a-Bp"></a>悉闻受持。<a id="a-Bq"></a>于诸法中得自在力。<a id="a-Br"></a>出入息顷。<a id="a-Bs"></a>遍游一切诸佛世界。<a id="a-Bt"></a>以微妙音为众生说法。<a id="a-Bu"></a>而未曾离一切佛所。<a id="a-Bv"></a>尽未来劫修菩萨行。<a id="a-Bw"></a>随所应化悉为现身。<a id="a-Bx"></a>尔时离垢妙德宝女。<a id="a-By"></a>共增上功德主转轮王。<a id="a-Bz"></a>四事供养。<a id="a-C0"></a>胜日光佛者。<a id="a-C1"></a>我身是也。<a id="a-C2"></a>彼佛灭度后。<a id="a-C3"></a>其世界中。<a id="a-C4"></a>有六十百千亿那由他佛出兴于世。<a id="a-C5"></a>其最初佛号明净身。<a id="a-C6"></a>次名净明月普照智。<a id="a-C7"></a>次名智观幢。<a id="a-C8"></a>次名广智光明王。<a id="a-C9"></a>次名精进金刚那罗延。<a id="a-CA"></a>次名不坏智。<a id="a-CB"></a>次名智普缘。<a id="a-CC"></a>次名净德智云。<a id="a-CD"></a>次名师子智光。<a id="a-CE"></a>次名周罗光明。<a id="a-CF"></a>次名功德光幢。<a id="a-CG"></a>次名智日幢。<a id="a-CH"></a>次名开宝莲华身。<a id="a-CI"></a>次名功德光。<a id="a-CJ"></a>次名智光云。<a id="a-CK"></a>次名普明净月。<a id="a-CL"></a>次名庄严盖妙音。<a id="a-CM"></a>次名师子勇猛智照。<a id="a-CN"></a>次名法界慧月。<a id="a-CO"></a>次名觉众生心虚空电光。<a id="a-CP"></a>次名善鼻妙香。<a id="a-CQ"></a>次名寂灭响。<a id="a-CR"></a>次名甘露山。<a id="a-CS"></a>次名法海雷音。<a id="a-CT"></a>次名无坏智音。<a id="a-CU"></a>次名觉空电光周罗。<a id="a-CV"></a>次名月光白毫相云。<a id="a-CW"></a>次名圆面净慧。<a id="a-CX"></a>次名善觉智华光。<a id="a-CY"></a>次名宝焰山妙德王。<a id="a-CZ"></a>次名广德夜光。<a id="a-Ca"></a>次名妙宝月幢。<a id="a-Cb"></a>次名具三昧身。<a id="a-Cc"></a>次名胜宝光王。<a id="a-Cd"></a>次名现普智光。<a id="a-Ce"></a>次名焰海门灯。<a id="a-Cf"></a>次名离垢妙音王。<a id="a-Cg"></a>次名无等功德。<a id="a-Ch"></a>次名胜幢。<a id="a-Ci"></a>次名修臂。<a id="a-Cj"></a>次名本愿净月。<a id="a-Ck"></a>次名真实智灯。<a id="a-Cl"></a>次名法上妙音。<a id="a-Cm"></a>次名明净妙德藏王。<a id="a-Cn"></a>次名乘幢。<a id="a-Co"></a>次名法海莲华。<a id="a-Cp"></a>佛子。<a id="a-Cq"></a>彼一劫中。<a id="a-Cr"></a>如是次第。<a id="a-Cs"></a>六十百千亿那由他佛。<a id="a-Ct"></a>出兴于世。<a id="a-Cu"></a>我悉亲近恭敬供养。<a id="a-Cv"></a>其最后佛。<a id="a-Cw"></a>名广解脱光。<a id="a-Cx"></a>于彼佛所得净智眼。<a id="a-Cy"></a>佛子。<a id="a-Cz"></a>尔时彼佛初成正觉。<a id="a-D0"></a>入城教化。<a id="a-D1"></a>我时为王夫人。<a id="a-D2"></a>与彼大王恭敬供养。<a id="a-D3"></a>闻彼佛说如来性起灯修多罗。<a id="a-D4"></a>闻已得净智眼。<a id="a-D5"></a>又得观察菩萨三昧海法门。<a id="a-D6"></a>佛子。<a id="a-D7"></a>我得此法门已。<a id="a-D8"></a>于世界微尘等劫。<a id="a-D9"></a>受持修习。<a id="a-DA"></a>是诸劫中。<a id="a-DB"></a>值无量佛出兴于世。<a id="a-DC"></a>我悉恭敬供养。<a id="a-DD"></a>佛子。<a id="a-DE"></a>我或一劫。<a id="a-DF"></a>值一如来出兴于世。<a id="a-DG"></a>恭敬供养。<a id="a-DH"></a>或二或三。<a id="a-DI"></a>或不可说。<a id="a-DJ"></a>或于一劫。<a id="a-DK"></a>值世界微尘等佛出兴于世。<a id="a-DL"></a>我悉恭敬供养。<a id="a-DM"></a>而未能知诸大菩萨身量像貌。<a id="a-DN"></a>及其身业心行智慧三昧境界。<a id="a-DO"></a>佛子。<a id="a-DP"></a>我若见修菩萨行者。<a id="a-DQ"></a>欢喜无量恭敬供养。<a id="a-DR"></a>以诸方便而摄取之。<a id="a-DS"></a>令于阿耨多罗三藐三菩提得不退转。<a id="a-DT"></a>佛子。<a id="a-DU"></a>我于世界微尘等劫。<a id="a-DV"></a>值遇诸佛恭敬供养。<a id="a-DW"></a>彼佛说法悉闻受持。<a id="a-DX"></a>时彼诸佛。<a id="a-DY"></a>各以种种修多罗。<a id="a-DZ"></a>为我说此法门。<a id="a-Da"></a>我闻是已。<a id="a-Db"></a>悉于三世佛刹海中诸如来所佛眷属所。<a id="a-Dc"></a>修此法门。<a id="a-Dd"></a>又行菩萨行。<a id="a-De"></a>菩萨大愿海。<a id="a-Df"></a>种种法门中。<a id="a-Dg"></a>修此法门。<a id="a-Dh"></a>犹未能知普贤菩萨所行法门。<a id="a-Di"></a>何以故。<a id="a-Dj"></a>佛子。<a id="a-Dk"></a>普贤法门犹如虚空。<a id="a-Dl"></a>无量无边。<a id="a-Dm"></a>又如众生。<a id="a-Dn"></a>及三世海。<a id="a-Do"></a>十方刹海。<a id="a-Dp"></a>及诸法界。<a id="a-Dq"></a>无量无边。<a id="a-Dr"></a>佛子。<a id="a-Ds"></a>普贤菩萨法门。<a id="a-Dt"></a>与诸佛身境界齐等。<a id="a-Du"></a>我于世界微尘等劫。<a id="a-Dv"></a>观菩萨身心无厌足。<a id="a-Dw"></a>何以故。<a id="a-Dx"></a>我于菩萨一一毛孔中。<a id="a-Dy"></a>念念悉见无量无边庄严世界。<a id="a-Dz"></a>佛坐道场成等正觉。<a id="a-E0"></a>于大众中。<a id="a-E1"></a>以微妙音转正法轮。<a id="a-E2"></a>说种种修多罗。<a id="a-E3"></a>种种诸乘。<a id="a-E4"></a>种种清净。<a id="a-E5"></a>复次佛子。<a id="a-E6"></a>我于菩萨一一毛孔中。<a id="a-E7"></a>念念悉见诸众生海。<a id="a-E8"></a>各有所住。<a id="a-E9"></a>及其境界诸根不同。<a id="a-EA"></a>于三世中发菩提心。<a id="a-EB"></a>行菩萨行具大愿海。<a id="a-EC"></a>净诸菩萨无量无边波罗蜜海。<a id="a-ED"></a>及诸菩萨本生之海。<a id="a-EE"></a>无量无边大慈悲海。<a id="a-EF"></a>摄取众生悉令欢喜。<a id="a-EG"></a>乃至悉见一切菩萨。<a id="a-EH"></a>现处中宫采女围绕。<a id="a-EI"></a>佛子。<a id="a-EJ"></a>我于菩萨一一毛孔中。<a id="a-EK"></a>皆悉睹见如是等事。<a id="a-EL"></a>佛子。<a id="a-EM"></a>我唯知此法门。<a id="a-EN"></a>诸大菩萨。<a id="a-EO"></a>皆悉究竟诸方便海。<a id="a-EP"></a>显现一切众生等身。<a id="a-EQ"></a>随顺世间。<a id="a-ER"></a>于一切毛孔。<a id="a-ES"></a>普放一切相海光明。<a id="a-ET"></a>了法无性。<a id="a-EU"></a>诸众生类等如虚空。<a id="a-EV"></a>一切至处皆悉如如。<a id="a-EW"></a>显现神变。<a id="a-EX"></a>于诸法界得自在力。<a id="a-EY"></a>游戏普门。<a id="a-EZ"></a>一切诸地法门海中。<a id="a-Ea"></a>我当云何能知能说彼功德行。<a id="a-Eb"></a>尔时瞿夷。<a id="a-Ec"></a>语善财言。<a id="a-Ed"></a>善男子。<a id="a-Ee"></a>此迦毗罗城摩耶夫人汝诣彼问。<a id="a-Ef"></a>云何菩萨修习诸行。<a id="a-Eg"></a>不染世法。<a id="a-Eh"></a>供养诸佛。<a id="a-Ei"></a>于菩萨行得不退转。<a id="a-Ej"></a>除灭障碍。<a id="a-Ek"></a>不由他悟入诸法门。<a id="a-El"></a>常能应现一切佛所。<a id="a-Em"></a>摄取众生。<a id="a-En"></a>尽未来劫修菩萨行而不退转。<a id="a-Eo"></a>究竟满足大乘诸愿。<a id="a-Ep"></a>长养一切众生善根。<a id="a-Eq"></a>尔时瞿夷。<a id="a-Er"></a>承佛神力。<a id="a-Es"></a>欲重明此义。<a id="a-Et"></a>以偈颂曰。</p>
  <p id="aEu">我见乐修行　　菩萨诸行者</p>
  <p id="aEv">欢喜心无量　　皆悉摄取之</p>
  <p id="aEw">乃昔久远世　　过百刹尘劫</p>
  <p id="aEx">有劫名清净　　世界名光明</p>
  <p id="aEy">尔时彼劫中　　六十百千亿</p>
  <p id="aEz">那由他诸佛　　出兴于世间</p>
  <p id="aF0">最后等正觉　　号为法幢灯</p>
  <p id="aF1">彼佛灭度后　　有王名智山</p>
  <p id="aF2">以大自在力　　王领阎浮提</p>
  <p id="aF3">悉能广降伏　　一切诸怨敌</p>
  <p id="aF4">王子有五百　　端正身姝妙</p>
  <p id="aF5">其体净圆满　　见者无厌足</p>
  <p id="aF6">深信诸佛法　　恭敬而供养</p>
  <p id="aF7">守护正法藏　　受持乐修习</p>
  <p id="aF8">彼王有太子　　名曰善光明</p>
  <p id="aF9">三十相严身　　饶益诸群生</p>
  <p id="aFA">五百亿人俱　　出家行学道</p>
  <p id="aFB">勇猛精进力　　护持彼佛法</p>
  <p id="aFC">王都名智树　　一亿城围绕</p>
  <p id="aFD">有林名静德　　众宝树庄严</p>
  <p id="aFE">善光住此林　　广说佛正法</p>
  <p id="aFF">辩才无穷尽　　令众悉清净</p>
  <p id="aFG">或为乞食故　　入彼王都城</p>
  <p id="aFH">庠序有威仪　　见者莫不欣</p>
  <p id="aFI">游步如师子　　志意常安谛</p>
  <p id="aFJ">诸根悉调伏　　念慧现在前</p>
  <p id="aFK">尔时有长者　　名曰欢喜幢</p>
  <p id="aFL">我为长者女　　名曰随顺光</p>
  <p id="aFM">时我于城中　　遇见善光明</p>
  <p id="aFN">相好庄严身　　欢喜心无量</p>
  <p id="aFO">次乞至我门　　我以染心施</p>
  <p id="aFP">摩尼庄严具　　投彼善光钵</p>
  <p id="aFQ">虽以染爱心　　供养彼佛子</p>
  <p id="aFR">二百五十劫　　不经三恶道</p>
  <p id="aFS">常于天人中　　尊贵王家生</p>
  <p id="aFT">恒见善光明　　妙相庄严身</p>
  <p id="aFU">于后所过劫　　二百有五十</p>
  <p id="aFV">善现女家生　　名离垢妙德</p>
  <p id="aFW">我见胜自在　　发起供养心</p>
  <p id="aFX">不惜身寿命　　随其所施与</p>
  <p id="aFY">时与太子俱　　觐佛胜日光</p>
  <p id="aFZ">欢喜心无量　　发起菩提心</p>
  <p id="aFa">彼劫最后佛　　名广解脱光</p>
  <p id="aFb">出兴于世间　　我值悉供养</p>
  <p id="aFc">从彼最后佛　　得净智慧眼</p>
  <p id="aFd">了知诸法相　　除灭虚妄倒</p>
  <p id="aFe">得观察菩萨　　三昧海法门</p>
  <p id="aFf">一念悉睹见　　不可思议刹</p>
  <p id="aFg">见彼诸佛刹　　或净或垢秽</p>
  <p id="aFh">于净不贪乐　　于秽不憎恶</p>
  <p id="aFi">普见诸世界　　如来坐道场</p>
  <p id="aFj">一念见诸佛　　不思议光海</p>
  <p id="aFk">亦见佛眷属　　一切三摩提</p>
  <p id="aFl">一切诸法门　　皆悉无障碍</p>
  <p id="aFm">又知彼业行　　随其所住地</p>
  <p id="aFn">及诸大愿海　　一念悉了知</p>
  <p id="aFo">我于菩萨身　　见诸菩萨等</p>
  <p id="aFp">无量劫修行　　一切莫能测</p>
  <p id="aFq">一一毛孔见　　阿僧祇劫刹</p>
  <p id="aFr">风轮水火轮　　一切大地轮</p>
  <p id="aFs">种种所依住　　世界形类相</p>
  <p id="aFt">诸妙庄严具　　众生身差别</p>
  <p id="aFu">又见世界海　　一切诸世界</p>
  <p id="aFv">诸佛出兴世　　说法度众生</p>
  <p id="aFw">我于无量劫　　修习菩萨行</p>
  <p id="aFx">犹不知菩萨　　身业心智慧</p>
  <p id="aFy">时善财童子。<a id="a-Fz"></a>头面敬礼彼瞿夷足。<a id="a-G0"></a>绕毕辞退。</p>
  <p id="aG1">尔时善财童子作如是念。<a id="a-G2"></a>我当云何见善知识。<a id="a-G3"></a>善知识者远离世间。<a id="a-G4"></a>住无所住不着诸入。<a id="a-G5"></a>超出障碍趣无碍道。<a id="a-G6"></a>具净法身善业化身。<a id="a-G7"></a>以明净智观诸世间。<a id="a-G8"></a>大愿成满。<a id="a-G9"></a>持佛法身。<a id="a-GA"></a>如意法身。<a id="a-GB"></a>非生灭身。<a id="a-GC"></a>非来去身。<a id="a-GD"></a>非虚实身。<a id="a-GE"></a>非聚散身。<a id="a-GF"></a>一切诸相即一相身。<a id="a-GG"></a>离边见身。<a id="a-GH"></a>无所著身。<a id="a-GI"></a>无穷尽身。<a id="a-GJ"></a>灭众虚妄如电光身。<a id="a-GK"></a>如幻梦身。<a id="a-GL"></a>如镜像身。<a id="a-GM"></a>如净日身。<a id="a-GN"></a>充满一切诸方化身。<a id="a-GO"></a>于三世中无坏法身。<a id="a-GP"></a>非身之身。<a id="a-GQ"></a>如是等身。<a id="a-GR"></a>一切世间所不能见。<a id="a-GS"></a>唯是普贤菩萨所见。<a id="a-GT"></a>彼善知识行无碍行。<a id="a-GU"></a>我当云何能见亲近。<a id="a-GV"></a>知其相貌闻法受持。<a id="a-GW"></a>作是念已。<a id="a-GX"></a>时有城天。<a id="a-GY"></a>名曰宝眼。<a id="a-GZ"></a>眷属围绕在虚空中。<a id="a-Ga"></a>为善财现妙庄严身。<a id="a-Gb"></a>以天宝冠宝庄严具。<a id="a-Gc"></a>供养善财。<a id="a-Gd"></a>作如是言。<a id="a-Ge"></a>善男子。<a id="a-Gf"></a>应守护心城。<a id="a-Gg"></a>离生死故。<a id="a-Gh"></a>应庄严心城。<a id="a-Gi"></a>得十力故。<a id="a-Gj"></a>应净心城。<a id="a-Gk"></a>远离悭嫉诸谄曲故。<a id="a-Gl"></a>应灭炽然猛焰心城。<a id="a-Gm"></a>诸禅三昧法门相续得自在故。<a id="a-Gn"></a>应照心城。<a id="a-Go"></a>常以般若波罗蜜光。<a id="a-Gp"></a>照如来海及眷属故。<a id="a-Gq"></a>应长养心城。<a id="a-Gr"></a>摄取诸佛方便道故。<a id="a-Gs"></a>应坚固心城。<a id="a-Gt"></a>出生普贤诸行愿故。<a id="a-Gu"></a>应修心城。<a id="a-Gv"></a>诸魔魔民及余怨敌莫能坏故。<a id="a-Gw"></a>应明心城。<a id="a-Gx"></a>得诸如来智光明故。<a id="a-Gy"></a>应修无坏心城。<a id="a-Gz"></a>能受如来正法云故。<a id="a-H0"></a>应具心城。<a id="a-H1"></a>己心悉受一切如来功德海故。<a id="a-H2"></a>应广心城。<a id="a-H3"></a>大慈普覆一切众生故。<a id="a-H4"></a>应盖心城。<a id="a-H5"></a>以法普覆障不善故。<a id="a-H6"></a>应进心城。<a id="a-H7"></a>无量大悲救一切众生故。<a id="a-H8"></a>应开心城门。<a id="a-H9"></a>正念一切三世佛故。<a id="a-HA"></a>应达心城。<a id="a-HB"></a>悉知诸佛转正法轮修多罗法门因缘起故。<a id="a-HC"></a>应知心城道。<a id="a-HD"></a>开示显现一切智道故。<a id="a-HE"></a>应持心城。<a id="a-HF"></a>具三世佛诸愿海故。<a id="a-HG"></a>应知心城力。<a id="a-HH"></a>长养法界功德力故。<a id="a-HI"></a>应放心城普照光明。<a id="a-HJ"></a>知一切众生诸根欲性结业习气诸垢净故。<a id="a-HK"></a>应知心城自在力。<a id="a-HL"></a>摄取一切诸法界故。<a id="a-HM"></a>应莹心城。<a id="a-HN"></a>住佛念故。<a id="a-HO"></a>应知心城实相。<a id="a-HP"></a>了达诸法无实性故。<a id="a-HQ"></a>应知心城如幻。<a id="a-HR"></a>入一切智正法城故。<a id="a-HS"></a>菩萨摩诃萨。<a id="a-HT"></a>若如是知诸心城者。<a id="a-HU"></a>则能积集一切善根。<a id="a-HV"></a>何以故。<a id="a-HW"></a>蠲除无量诸障碍故。<a id="a-HX"></a>所谓见佛障。<a id="a-HY"></a>闻法障。<a id="a-HZ"></a>供养佛障。<a id="a-Ha"></a>摄众生障。<a id="a-Hb"></a>净佛刹障。<a id="a-Hc"></a>佛子。<a id="a-Hd"></a>菩萨摩诃萨。<a id="a-He"></a>若有如是无障碍心。<a id="a-Hf"></a>以少方便。<a id="a-Hg"></a>能见一切诸善知识。<a id="a-Hh"></a>究竟成就一切种智。<a id="a-Hi"></a>尔时有天。<a id="a-Hj"></a>名法妙德。<a id="a-Hk"></a>在虚空中。<a id="a-Hl"></a>妙声赞叹摩耶夫人。<a id="a-Hm"></a>又放种种色光明网。<a id="a-Hn"></a>广照无量诸佛世界。<a id="a-Ho"></a>尔时善财。<a id="a-Hp"></a>见光明网。<a id="a-Hq"></a>照诸佛身绕一匝已。<a id="a-Hr"></a>然后还来入善财顶充满其身。<a id="a-Hs"></a>尔时善财。<a id="a-Ht"></a>即得离垢净光明眼。<a id="a-Hu"></a>除灭一切愚痴闇障。<a id="a-Hv"></a>得离翳眼。<a id="a-Hw"></a>了知一切众生实性。<a id="a-Hx"></a>得离垢眼。<a id="a-Hy"></a>观一切法性。<a id="a-Hz"></a>得净慧眼。<a id="a-I0"></a>观一切刹性。<a id="a-I1"></a>得净光眼。<a id="a-I2"></a>见佛法身。<a id="a-I3"></a>得普明眼。<a id="a-I4"></a>观不思议如来色身。<a id="a-I5"></a>得无碍光眼。<a id="a-I6"></a>观察一切世界成败。<a id="a-I7"></a>得遍光眼。<a id="a-I8"></a>见一切佛转正法轮出生修多罗。<a id="a-I9"></a>得普境界眼。<a id="a-IA"></a>观察无量诸佛神力教化众生。<a id="a-IB"></a>得普见眼。<a id="a-IC"></a>观一切世界随因缘起诸佛兴世。<a id="a-ID"></a>时有守护菩萨法堂罗刹鬼王。<a id="a-IE"></a>名曰善眼。<a id="a-IF"></a>与妻子俱。<a id="a-IG"></a>一万罗刹眷属围绕。<a id="a-IH"></a>在虚空中散众妙华。<a id="a-II"></a>语善财言。<a id="a-IJ"></a>善男子。<a id="a-IK"></a>若有菩萨。<a id="a-IL"></a>成就十法。<a id="a-IM"></a>则能亲近诸善知识。<a id="a-IN"></a>何等为十。<a id="a-IO"></a>所谓直心清净远离谄曲。<a id="a-IP"></a>不坏大悲摄取众生。<a id="a-IQ"></a>观察众生非真实性。<a id="a-IR"></a>于萨婆若心不退转。<a id="a-IS"></a>于佛大众得坚信力。<a id="a-IT"></a>以净慧眼观诸法性。<a id="a-IU"></a>无坏大悲普覆众生。<a id="a-IV"></a>明净慧光了诸法界。<a id="a-IW"></a>善对治法雨甘露云。<a id="a-IX"></a>除生死苦顺善知识。<a id="a-IY"></a>以明净眼观诸法性相续不断。<a id="a-IZ"></a>菩萨成就此十法者。<a id="a-Ia"></a>则能亲近诸善知识。<a id="a-Ib"></a>复次佛子。<a id="a-Ic"></a>菩萨成就十三昧门。<a id="a-Id"></a>则能睹见诸善知识。<a id="a-Ie"></a>何等为十。<a id="a-If"></a>所谓净法虚空圆满三昧。<a id="a-Ig"></a>观察一切方海三昧。<a id="a-Ih"></a>分别一切境界三昧。<a id="a-Ii"></a>对见十方诸佛三昧。<a id="a-Ij"></a>长养功德藏海三昧。<a id="a-Ik"></a>念念不舍善知识三昧。<a id="a-Il"></a>现前见一切如来功德善知识三昧。<a id="a-Im"></a>诣善知识三昧。<a id="a-In"></a>常得不离一切善知识三昧。<a id="a-Io"></a>恭敬供养善知识无过失三昧。<a id="a-Ip"></a>善男子。<a id="a-Iq"></a>菩萨成就此十三昧门。<a id="a-Ir"></a>则能睹见诸善知识。<a id="a-Is"></a>又得诸善知识微妙音声。<a id="a-It"></a>转正法轮三昧法门。<a id="a-Iu"></a>若有菩萨。<a id="a-Iv"></a>住此法门。<a id="a-Iw"></a>悉知一切诸佛平等。<a id="a-Ix"></a>常能睹见诸善知识。<a id="a-Iy"></a>尔时善财答罗刹言。<a id="a-Iz"></a>善哉善哉。<a id="a-J0"></a>以哀愍故。<a id="a-J1"></a>方便教我见善知识。<a id="a-J2"></a>愿为我说。<a id="a-J3"></a>云何往诣善知识所。<a id="a-J4"></a>于何方处城邑聚落。<a id="a-J5"></a>求善知识。<a id="a-J6"></a>答言。<a id="a-J7"></a>善男子。<a id="a-J8"></a>敬礼十方求善知识。<a id="a-J9"></a>正念思惟一切境界求善知识。<a id="a-JA"></a>勇猛自在遍游十方求善知识。<a id="a-JB"></a>知身知行。<a id="a-JC"></a>如梦如电。<a id="a-JD"></a>诣善知识。<a id="a-JE"></a>尔时善财随顺其教。<a id="a-JF"></a>即时睹见大宝莲华从地涌出。<a id="a-JG"></a>金刚为茎。<a id="a-JH"></a>摩尼为叶。<a id="a-JI"></a>净宝为台。<a id="a-JJ"></a>众妙香须以阿僧祇摩尼宝网罗覆其上。<a id="a-JK"></a>莲华台上有一楼观。<a id="a-JL"></a>名曰摄取法界方藏。<a id="a-JM"></a>金刚为地。<a id="a-JN"></a>楼有千柱。<a id="a-JO"></a>一切摩尼众宝合成。<a id="a-JP"></a>种种庄严。<a id="a-JQ"></a>悬阿僧祇妙宝璎珞阿僧祇宝以为栏楯。<a id="a-JR"></a>尔时善财。<a id="a-JS"></a>见楼观中。<a id="a-JT"></a>有摩尼宝师子之座。<a id="a-JU"></a>众宝庄饰杂宝栏楯。<a id="a-JV"></a>敷众妙衣。<a id="a-JW"></a>宝网覆上。<a id="a-JX"></a>建宝幢盖。<a id="a-JY"></a>于金铃中出妙音声。<a id="a-JZ"></a>雨妙香华。<a id="a-Ja"></a>诸宝铃中。<a id="a-Jb"></a>出诸菩萨愿行音声。<a id="a-Jc"></a>宝月幢中出佛化身。<a id="a-Jd"></a>净摩尼中。<a id="a-Je"></a>显现如来次第受生。<a id="a-Jf"></a>日摩尼中。<a id="a-Jg"></a>放无量光照十方刹。<a id="a-Jh"></a>摩尼宝王光明幢中。<a id="a-Ji"></a>放一切佛圆满光明。<a id="a-Jj"></a>明净宝中。<a id="a-Jk"></a>出众供具一切众生灯佛正法云。<a id="a-Jl"></a>如意宝中。<a id="a-Jm"></a>念念出生普贤自在充满法界。<a id="a-Jn"></a>须弥幢中。<a id="a-Jo"></a>出天妙声赞叹如来。<a id="a-Jp"></a>尔时善财。<a id="a-Jq"></a>见此不可思议庄严高座。<a id="a-Jr"></a>不可思议眷属围绕。<a id="a-Js"></a>见摩耶夫人处彼座上。<a id="a-Jt"></a>端正姝妙。<a id="a-Ju"></a>具净色身。<a id="a-Jv"></a>出三世间色身。<a id="a-Jw"></a>一切世间对现色身。<a id="a-Jx"></a>远离一切有趣色身。<a id="a-Jy"></a>随其所应教化色身。<a id="a-Jz"></a>一切众生不染色身。<a id="a-K0"></a>起广大色身。<a id="a-K1"></a>与一切众生等色身。<a id="a-K2"></a>一切众生无等色身。<a id="a-K3"></a>一切众生见不虚色身。<a id="a-K4"></a>种种色身。<a id="a-K5"></a>随所应化显现色身。<a id="a-K6"></a>无量形像色身。<a id="a-K7"></a>普门形像色身。<a id="a-K8"></a>一切众生对现色身。<a id="a-K9"></a>广大自在门庄严色身。<a id="a-KA"></a>教化一切众生色身。<a id="a-KB"></a>一切众生对现垂形色身。<a id="a-KC"></a>一切时现种种不坏色身。<a id="a-KD"></a>一切众生究竟不究竟住持色身。<a id="a-KE"></a>不去色身。<a id="a-KF"></a>于一切趣无所灭故。<a id="a-KG"></a>不来色身。<a id="a-KH"></a>于一切趣无所生故。<a id="a-KI"></a>不起色身。<a id="a-KJ"></a>不起不现故。<a id="a-KK"></a>不灭色身。<a id="a-KL"></a>离一切世间语言道故。<a id="a-KM"></a>不虚色身。<a id="a-KN"></a>随所得故。<a id="a-KO"></a>不欺色身。<a id="a-KP"></a>随应世间故。<a id="a-KQ"></a>无所至色身。<a id="a-KR"></a>不生不死故。<a id="a-KS"></a>不坏色身。<a id="a-KT"></a>法性无坏故。<a id="a-KU"></a>无相色身。<a id="a-KV"></a>三世语言断故。<a id="a-KW"></a>一相色身。<a id="a-KX"></a>无相善说相故。<a id="a-KY"></a>如电色身。<a id="a-KZ"></a>随应一切众生心故。<a id="a-Ka"></a>如幻色身。<a id="a-Kb"></a>智幻满故。<a id="a-Kc"></a>如焰色身。<a id="a-Kd"></a>持众生想故。<a id="a-Ke"></a>如影色身。<a id="a-Kf"></a>一切众生本愿相续不断故。<a id="a-Kg"></a>如梦色身。<a id="a-Kh"></a>随应众生不可坏故。<a id="a-Ki"></a>究竟法界色身。<a id="a-Kj"></a>净如虚空故。<a id="a-Kk"></a>现大悲色身。<a id="a-Kl"></a>成就一切众生故。<a id="a-Km"></a>显现无碍门色身。<a id="a-Kn"></a>于念念中满法界故。<a id="a-Ko"></a>无量无边色身。<a id="a-Kp"></a>净一切世门离语言道故。<a id="a-Kq"></a>无所依色身。<a id="a-Kr"></a>教化众生究竟愿故。<a id="a-Ks"></a>住持色身。<a id="a-Kt"></a>能辨一切众生事故。<a id="a-Ku"></a>不生色身。<a id="a-Kv"></a>幻愿满故。<a id="a-Kw"></a>无比色身。<a id="a-Kx"></a>出世间故。<a id="a-Ky"></a>随应色身。<a id="a-Kz"></a>随应度故。<a id="a-L0"></a>不杂色身。<a id="a-L1"></a>随业相续故。<a id="a-L2"></a>如意珠色身。<a id="a-L3"></a>满足一切众生愿故。<a id="a-L4"></a>离虚妄色身。<a id="a-L5"></a>一切众生虚妄起故。<a id="a-L6"></a>离觉观色身。<a id="a-L7"></a>一切众生不能思察故。<a id="a-L8"></a>不究竟色身。<a id="a-L9"></a>除灭生死故。<a id="a-LA"></a>清净色身。<a id="a-LB"></a>离如来觉观故。<a id="a-LC"></a>如是色非色。<a id="a-LD"></a>色如电故。<a id="a-LE"></a>受非受。<a id="a-LF"></a>除灭世间苦受故。<a id="a-LG"></a>离一切想。<a id="a-LH"></a>分别一切众生想故。<a id="a-LI"></a>出生行非行。<a id="a-LJ"></a>诸业如幻故。<a id="a-LK"></a>离识境界。<a id="a-LL"></a>满足菩萨智慧愿故。<a id="a-LM"></a>空无所有。<a id="a-LN"></a>一切众生语言断故。<a id="a-LO"></a>色身成就。<a id="a-LP"></a>妙色不灭故。<a id="a-LQ"></a>尔时善财。<a id="a-LR"></a>见摩耶夫人随应众生。<a id="a-LS"></a>示现如是种种无量色身。<a id="a-LT"></a>众生或见过他化自在天王女身。<a id="a-LU"></a>乃至过四天王女身。<a id="a-LV"></a>或见过龙王女身。<a id="a-LW"></a>乃至过人王女身。<a id="a-LX"></a>尔时善财。<a id="a-LY"></a>见如是等种种色身。<a id="a-LZ"></a>长养一切众生善根。<a id="a-La"></a>行不可坏檀波罗蜜。<a id="a-Lb"></a>大悲普念一切众生。<a id="a-Lc"></a>出生如来无量功德。<a id="a-Ld"></a>勇猛精进求萨婆若。<a id="a-Le"></a>知一切法皆寂灭相。<a id="a-Lf"></a>入深忍海。<a id="a-Lg"></a>具足一切无坏禅定。<a id="a-Lh"></a>修习一切三昧境界。<a id="a-Li"></a>逮得如来圆满禅定。<a id="a-Lj"></a>灭一切众生诸烦恼海。<a id="a-Lk"></a>皆悉严净一切法界。<a id="a-Ll"></a>分别了知诸佛法轮。<a id="a-Lm"></a>以明净智观一切法海。<a id="a-Ln"></a>见一切佛心无厌足。<a id="a-Lo"></a>次第观察三世如来。<a id="a-Lp"></a>开一切佛门。<a id="a-Lq"></a>见三世佛次第兴世。<a id="a-Lr"></a>净佛道戒。<a id="a-Ls"></a>如如如空。<a id="a-Lt"></a>摄一切众生。<a id="a-Lu"></a>而教化之。<a id="a-Lv"></a>得净法身。<a id="a-Lw"></a>净一切佛刹诸大誓愿。<a id="a-Lx"></a>究竟化度一切众生。<a id="a-Ly"></a>一念充遍诸佛境界。<a id="a-Lz"></a>出生菩萨自在神力。<a id="a-M0"></a>显现无量清净色身。<a id="a-M1"></a>降一切魔力。<a id="a-M2"></a>增长功德力。<a id="a-M3"></a>生善法力。<a id="a-M4"></a>得一切佛力。<a id="a-M5"></a>具菩萨力。<a id="a-M6"></a>生一切智力。<a id="a-M7"></a>如来智慧普照一切。<a id="a-M8"></a>悉知无量众生心海。<a id="a-M9"></a>了知众生诸根欲性。<a id="a-MA"></a>一身充满十方无量无边佛刹。<a id="a-MB"></a>悉分别知佛刹成败。<a id="a-MC"></a>开净智眼。<a id="a-MD"></a>见三世海诸佛法海。<a id="a-ME"></a>出生一切如来功德。<a id="a-MF"></a>知一切菩萨所修功德。<a id="a-MG"></a>从初发心乃至究竟。<a id="a-MH"></a>长养一切众生善根。<a id="a-MI"></a>于一切世间。<a id="a-MJ"></a>赞叹一切诸佛功德。<a id="a-MK"></a>成满一切菩萨母愿。<a id="a-ML"></a>尔时善财。<a id="a-MM"></a>见摩耶夫人有如是等阎浮提微尘等未曾有事。<a id="a-MN"></a>即变化己身。<a id="a-MO"></a>悉与摩耶夫人身等。<a id="a-MP"></a>合掌礼敬五体投地。<a id="a-MQ"></a>即得无量无边诸三昧门。<a id="a-MR"></a>正念修习分别观察。<a id="a-MS"></a>随顺出生印证。<a id="a-MT"></a>证已从三昧起。<a id="a-MU"></a>起已敬绕摩耶夫人及诸眷属。<a id="a-MV"></a>恭敬合掌于一面住。<a id="a-MW"></a>白言大圣。<a id="a-MX"></a>文殊师利菩萨。<a id="a-MY"></a>往昔教我发阿耨多罗三藐三菩提心。<a id="a-MZ"></a>求善知识亲近供养。<a id="a-Ma"></a>我已渐求至大圣所。<a id="a-Mb"></a>愿为演说。<a id="a-Mc"></a>云何菩萨学菩萨行修菩萨道。<a id="a-Md"></a>答言。<a id="a-Me"></a>佛子。<a id="a-Mf"></a>我已成就大愿智幻法门。<a id="a-Mg"></a>得此法门故。<a id="a-Mh"></a>为卢舍那如来母。<a id="a-Mi"></a>于此阎浮提迦毗罗城净饭王宫。<a id="a-Mj"></a>从右胁生悉达太子。<a id="a-Mk"></a>显现不可思议自在神力。<a id="a-Ml"></a>善男子。<a id="a-Mm"></a>菩萨。<a id="a-Mn"></a>于兜率天命终时。<a id="a-Mo"></a>一一毛孔放大光明。<a id="a-Mp"></a>名一切如来受生圆满功德。<a id="a-Mq"></a>显现不可说不可说佛刹微尘等菩萨受生庄严。<a id="a-Mr"></a>普照一切世界。<a id="a-Ms"></a>照已来触我顶。<a id="a-Mt"></a>遍入我身一切毛孔。<a id="a-Mu"></a>入已普见菩萨受生自在庄严。<a id="a-Mv"></a>又见出家往诣道场成等正觉。<a id="a-Mw"></a>菩萨天人大众围绕恭敬供养转正法轮。<a id="a-Mx"></a>彼诸如来。<a id="a-My"></a>于过去世行菩萨行。<a id="a-Mz"></a>于诸佛所恭敬供养。<a id="a-N0"></a>发菩提心。<a id="a-N1"></a>净诸佛刹。<a id="a-N2"></a>无量化身充满法界。<a id="a-N3"></a>教化众生。<a id="a-N4"></a>乃至示现大般涅槃。<a id="a-N5"></a>如是等事皆悉睹见。<a id="a-N6"></a>又善男子。<a id="a-N7"></a>彼妙光明来入我身。<a id="a-N8"></a>我身尔时。<a id="a-N9"></a>超出世间与虚空等。<a id="a-NA"></a>亦不过人身。<a id="a-NB"></a>悉能容受十方菩萨庄严宫殿。</p>
 </body>
</html>