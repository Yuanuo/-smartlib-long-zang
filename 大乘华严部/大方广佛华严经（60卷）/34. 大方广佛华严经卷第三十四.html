<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第三十四</title>
</head>
<body>
  <h1 class="head">大方广佛华严经卷第三十四</h1>
  <h2>普贤菩萨行品第三十一</h2>
  <p>尔时普贤菩萨摩诃萨。告诸菩萨言。佛子。如向所说是微少说。何以故。一切如来应供等正觉。为受化者随应说法。愚痴众生诸缠所缠。计我我所。著吾我见。常随颠倒。生邪见惑。起邪虚妄。为缚所缚。流转生死。远如来道。为如是等诸众生故。如来应供等正觉。出兴于世。佛子。若菩萨摩诃萨。起一嗔恚心者。一切恶中无过此恶。何以故。佛子。菩萨摩诃萨。起嗔恚心。则受百千障碍法门。何等百千。所谓受不见菩提障。不闻正法障。生不净国障。生恶道障。生八难处障。多疾病障。多被谤毁障。生闇钝趣障。失正念障。少智慧障。眼耳鼻舌身意等障。近恶知识障。近恶伴党障。近恶人障。与恶人同止障。不乐贤善共事障。远正见障。生外道家障。离佛正教障。入魔境界障。不见善知识障。诸善根障。增不善法障。生恶家障。生边地障。生恶人中障。生天贫穷障。生诸龙夜叉乾闼婆阿修罗迦楼罗紧那罗摩睺罗伽罗刹中障。不乐佛法障。习童蒙法障。乐小乘障。不乐大乘障。多生惊怖障。乐生死障。著三界障。不护佛法障。不乐闻佛自在神力障。菩萨清净诸根障。离菩萨行障。离菩萨深心希望障。不摄正念障。不发起一切智心障。不净施行障。不净业障。不净报障。不成长诸力障。断智慧根障。不受持菩萨诸行障。诽谤佛法障。远离菩提障。不入佛境障。堕诸魔界障。不能求佛法障。闻诸菩萨大庄严事生恐怖障。不乐菩萨共住障。不乐求菩萨善根业障。邪见盖疑障。增益愚痴障。舍菩萨戒随顺破戒障。不信如来戒障。闻佛赞叹诸持戒者生嗔恚心障。离忍辱乐常懈怠障。谤诸菩萨不退精进障。舍三昧慧障。诽谤般若波罗蜜巧方便障。不知是处非处方便障。不知度脱众生方便障。不入菩萨诸深智障。不出生菩萨诸道障。于菩萨十种眼生盲障。于菩萨法不能出生无碍法流障。无碍耳鼻障。不具相好障。无碍舌障。不能别知众生音声障。于众生中生懈怠心障。狂乱业障。离三种戒障。无碍诸人障。口四过意恶业障。生增上贪恚邪见障。不求正法障。于菩萨法懈怠心障。菩萨精进法中疑惑心障。舍离菩萨决定法障。损减菩萨智慧门障。损减正念障。远离佛法障。不习菩萨离生法障。菩萨谦下心障。远离声闻缘觉离生法障。不顺三世诸佛菩萨障。佛子。菩萨摩诃萨。起一嗔恚心。受如是等百障法门。乃至百千障碍法门。何以故。佛子。我不见有一恶法出过菩萨一嗔恚心。佛子。是故菩萨摩诃萨。欲疾具足菩萨行者。应当修习十种正法。何等为十。所谓不舍一切众生。于诸菩萨生如来想。常不诽谤一切佛法。于诸佛刹得无尽智恭敬信乐菩萨所行。不舍虚空法界等菩提之心。分别菩提究竟佛力到于彼岸。修习菩萨一切诸辩。教化众生心无疲厌。于一切世界示现受生而不乐著。佛子。菩萨摩诃萨。安住如是十种正法。则能摄取十种清净之法。何等为十。所谓于甚深法究竟清净。亲近善知识清净。能护诸佛正法清净。悉能分别空界清净。善入法界清净。智慧了诸心行清净。令诸菩萨善根清净。心常不著诸劫清净。智慧观察三世清净。成就诸佛种姓清净。佛子。菩萨摩诃萨。安住如是清净正法。则能具足十种正智。何等为十。所谓分别众生心心行智。分别众生诸业报智。普照一切诸佛法智。于诸佛法得方便次第智。具足一切总持门智。成就一切文字辩智。善知众生一切语智。示现一切世界身智。具足普照一切众生智。于一切趣得一切智。佛子。菩萨摩诃萨。安住如是十种正智。则入十种巧随顺入。何等为十。所谓一切世界入一毛道。一毛道出不可思议刹。一切众生身悉入一身于一身出无量诸身。不可说劫悉入一念令一念入不可说劫。一切佛法悉入一法令一法入一切佛法。一切诸入入于一入令一入入一切诸入。一切诸根入于一根令一根入一切诸根。一切诸根入非根法非根法入一切诸根。一切诸相悉入一相一相入于一切诸相。一切语音入一语音一语音入一切语音。一切三世悉入一世令一世入一切三世。佛子。菩萨摩诃萨。分别如是十种入法。则能安住十种直心。何等为十。所谓安住一切世界语言非语言法直心。安住正念一切众生直心。安住虚空界直心。安住法界无量无边直心。安住一切佛顺正法直心。安住甚深善法不坏正法直心。安住除灭一切疑惑直心。安住等观三世法直心。安住三世诸佛平等直心。安住诸佛无量力直心。佛子。菩萨摩诃萨。安住如是十种直心。则得诸佛十种巧方便法。何等为十。所谓得巧方便。普照一切诸佛深法。得巧方便。出生诸佛甚深胜法。得巧方便。分别演说一切诸佛庄严之法。得巧方便。深入一切佛平等法。得巧方便。分别别相一切佛法。得巧方便。入不可坏诸佛正法。得巧方便。入一切佛诸庄严法。得巧方便。以一方便入一切佛法。得巧方便。入佛无量诸方便法。得巧方便。于一切佛法心得自在而不退转。佛子。是为十种巧方便法。佛子。是故菩萨摩诃萨。应当一心恭敬听受是法。何以故。菩萨摩诃萨。得闻是法。以少方便。疾得阿耨多罗三藐三菩提。与三世佛等。尔时佛神力故。法如是故。十不可说亿那由他佛刹微尘等世界六种震动。雨出过诸天一切华云雨。妙香云雨。末香云雨。衣盖幢幡众宝庄严具云雨。妓乐云雨。诸菩萨云雨。不可说赞叹佛云雨。不可说赞叹善哉云雨。佛音声满法界云雨。不可说净世界云雨。不可说长养菩萨功德云雨。不可说光明云雨。不可说种种神力自在云雨。如此世界四天下佛坐道场。雨如是等种种云雨演说诸法。十方世界亦复如是。尔时佛神力故。法如是故。过十不可说世界微尘等刹。有十佛世界微尘数菩萨摩诃萨。来诣此土充满十方。作如是言。善哉善哉。佛子。能说如是诸佛如来最大誓愿授记深法。我等同号皆名普贤。于诸普胜世界诸普幢自在如来所。来诣此土。一切世界亦说此法。如是句身味身一切诸行无有增减。是故来此为汝作证。如是十佛世界微尘数菩萨摩诃萨。来此作证。一切十方诸如来所亦复如是。</p>
  <p>尔时普贤菩萨摩诃萨。以佛神力自善根力。观察十方及诸法界。欲明诸菩萨行诸佛菩提。欲说大愿。欲分别一切世界诸劫。欲明随时示现佛出世间。欲随众生根悉令受化。欲明如来诸所说法无有虚妄。欲随种善根果报不虚。欲明菩萨清净法身。出妙音声。觉悟众生。起菩提心故。以偈颂曰。</p>
  <p class="l-js-5c">一切众欢喜　　除灭诸阴盖</p>
  <p class="l-js-5c">一心恭敬听　　菩萨诸愿行</p>
  <p class="l-js-5c">随三世菩萨　　所行诸愿行</p>
  <p class="l-js-5c">我当次第说　　菩萨胜妙法</p>
  <p class="l-js-5c">一切诸劫数　　及世界业数</p>
  <p class="l-js-5c">我说无等等　　应化兴于世</p>
  <p class="l-js-5c">见过去诸佛　　于彼发大愿</p>
  <p class="l-js-5c">饶益众生类　　除灭一切苦</p>
  <p class="l-js-5c">菩萨论师王　　所行无断绝</p>
  <p class="l-js-5c">得无等等法　　一切诸境界</p>
  <p class="l-js-5c">菩萨见过去　　一切诸导师</p>
  <p class="l-js-5c">放大光明网　　普照十方界</p>
  <p class="l-js-5c">发如是大愿　　我为世间灯</p>
  <p class="l-js-5c">功德庄严身　　具足十力智</p>
  <p class="l-js-5c">一切诸群生　　贪恚痴炽然</p>
  <p class="l-js-5c">我当为除灭　　无量恶道苦</p>
  <p class="l-js-5c">发如是誓愿　　坚固不退转</p>
  <p class="l-js-5c">具修菩萨众　　究竟无碍力</p>
  <p class="l-js-5c">如是誓愿已　　世间行不转</p>
  <p class="l-js-5c">所行无虚妄　　究竟论王法</p>
  <p class="l-js-5c">于一贤劫中　　千佛出于世</p>
  <p class="l-js-5c">随彼佛正法　　次第分别说</p>
  <p class="l-js-5c">如此贤劫佛　　无量劫亦然</p>
  <p class="l-js-5c">未来诸佛法　　我当次第说</p>
  <p class="l-js-5c">如一佛刹性　　无量刹亦然</p>
  <p class="l-js-5c">一切佛国性　　我悉分别说</p>
  <p class="l-js-5c">诸佛次兴世　　随愿随名号</p>
  <p class="l-js-5c">随彼所得记　　随其所寿命</p>
  <p class="l-js-5c">随所修正法　　专求无碍道</p>
  <p class="l-js-5c">随所化众生　　正法住于世</p>
  <p class="l-js-5c">随所净佛刹　　众生及法轮</p>
  <p class="l-js-5c">说法时非时　　次第净群生</p>
  <p class="l-js-5c">随彼众生行　　种种诸业性</p>
  <p class="l-js-5c">上中下差别　　随应所受化</p>
  <p class="l-js-5c">如是甚深智　　菩萨入是行</p>
  <p class="l-js-5c">修习普贤业　　具足智慧轮</p>
  <p class="l-js-5c">身业无障碍　　口业悉清净</p>
  <p class="l-js-5c">意业亦无碍　　通达三世法</p>
  <p class="l-js-5c">菩萨如是行　　究竟普贤道</p>
  <p class="l-js-5c">出生净智日　　普照诸法界</p>
  <p class="l-js-5c">于不可说劫　　及一切佛刹</p>
  <p class="l-js-5c">菩萨一念知　　于彼无所著</p>
  <p class="l-js-5c">行者入如是　　奇特甚深地</p>
  <p class="l-js-5c">菩萨妙法中　　我当说少分</p>
  <p class="l-js-5c">智慧无边际　　究竟佛境界</p>
  <p class="l-js-5c">善入一切处　　成就不退转</p>
  <p class="l-js-5c">具普贤净慧　　满足普贤愿</p>
  <p class="l-js-5c">菩萨究竟行　　深入无等智</p>
  <p class="l-js-5c">于一微尘中　　悉内一切刹</p>
  <p class="l-js-5c">见彼无量佛　　具闻演说法</p>
  <p class="l-js-5c">如一微尘中　　一切尘亦然</p>
  <p class="l-js-5c">见刹及诸佛　　是不思议智</p>
  <p class="l-js-5c">一一微尘中　　普现三世法</p>
  <p class="l-js-5c">五趣生死道　　皆悉分别知</p>
  <p class="l-js-5c">一一微尘中　　有无量佛刹</p>
  <p class="l-js-5c">一中知无量　　无量中知一</p>
  <p class="l-js-5c">如是法界等　　一切诸佛土</p>
  <p class="l-js-5c">同性及异性　　皆悉能了知</p>
  <p class="l-js-5c">深入微细智　　分别诸世界</p>
  <p class="l-js-5c">一切劫成坏　　悉能分别说</p>
  <p class="l-js-5c">知诸劫修短　　三世即一念</p>
  <p class="l-js-5c">同行不同行　　皆悉分别知</p>
  <p class="l-js-5c">深入诸世界　　清净不清净</p>
  <p class="l-js-5c">身中无量刹　　一刹无量身</p>
  <p class="l-js-5c">一切十方中　　无量诸世界</p>
  <p class="l-js-5c">种种无数性　　一切悉能知</p>
  <p class="l-js-5c">一切三世中　　无量佛国土</p>
  <p class="l-js-5c">具足甚深智　　悉了彼成败</p>
  <p class="l-js-5c">十方诸世界　　有成或有败</p>
  <p class="l-js-5c">普贤悉深入　　一切能了知</p>
  <p class="l-js-5c">以净慧眼见　　无量诸佛土</p>
  <p class="l-js-5c">分别知诸业　　随行故清净</p>
  <p class="l-js-5c">菩萨摩诃萨　　善知众生行</p>
  <p class="l-js-5c">以诸恶业故　　而得不净土</p>
  <p class="l-js-5c">无量无边刹　　即知为一刹</p>
  <p class="l-js-5c">如是入诸刹　　一切莫能知</p>
  <p class="l-js-5c">一切诸世界　　令入一刹中</p>
  <p class="l-js-5c">世界不积聚　　亦复不离散</p>
  <p class="l-js-5c">或伏或有仰　　或高或复下</p>
  <p class="l-js-5c">世界众生相　　菩萨皆悉知</p>
  <p class="l-js-5c">或有翻覆刹　　无量诸佛土</p>
  <p class="l-js-5c">知种种是一　　知一是种种</p>
  <p class="l-js-5c">普贤真佛子　　以不思议智</p>
  <p class="l-js-5c">知难思议刹　　了达无边际</p>
  <p class="l-js-5c">知诸世界化　　刹化众生化</p>
  <p class="l-js-5c">了知诸法化　　究竟诸佛化</p>
  <p class="l-js-5c">甚深世间法　　种种庄严事</p>
  <p class="l-js-5c">众生无量报　　皆心业庄严</p>
  <p class="l-js-5c">真佛子善学　　甚深妙法界</p>
  <p class="l-js-5c">具自在神力　　充满十方刹</p>
  <p class="l-js-5c">众生等诸劫　　常说世界法</p>
  <p class="l-js-5c">一切莫能知　　唯除等正觉</p>
  <p class="l-js-5c">世界及如来　　种种诸名号</p>
  <p class="l-js-5c">无量劫演说　　犹不能究竟</p>
  <p class="l-js-5c">何况心境界　　三世诸佛法</p>
  <p class="l-js-5c">真实妙法界　　诸佛一切地</p>
  <p class="l-js-5c">清净无碍念　　具足无碍智</p>
  <p class="l-js-5c">分别说法界　　智慧到彼岸</p>
  <p class="l-js-5c">如是诸世界　　无量业庄严</p>
  <p class="l-js-5c">菩萨一念中　　悉知三世刹</p>
  <p class="l-js-5c">于彼世界中　　行诸最胜行</p>
  <p class="l-js-5c">究竟等正觉　　显现自在力</p>
  <p class="l-js-5c">如是未来世　　一切世界中</p>
  <p class="l-js-5c">诸佛次兴世　　菩萨悉能知</p>
  <p class="l-js-5c">彼行诸妙愿　　境界修功德</p>
  <p class="l-js-5c">随劫成正觉　　菩萨分别知</p>
  <p class="l-js-5c">亦知彼寿量　　及所化众生</p>
  <p class="l-js-5c">随方便法门　　为众转法轮</p>
  <p class="l-js-5c">菩萨如是知　　具普贤行地</p>
  <p class="l-js-5c">成就一切智　　与诸如来等</p>
  <p class="l-js-5c">现在十方界　　无量诸佛土</p>
  <p class="l-js-5c">深入此世界　　通达诸法界</p>
  <p class="l-js-5c">于彼世界中　　现在无数佛</p>
  <p class="l-js-5c">无碍论山王　　究竟自在法</p>
  <p class="l-js-5c">知净土及众　　应化自在力</p>
  <p class="l-js-5c">尽无量亿劫　　常思惟是事</p>
  <p class="l-js-5c">调御世间尊　　成就自在力</p>
  <p class="l-js-5c">菩萨究竟度　　深入智慧藏</p>
  <p class="l-js-5c">菩萨具出生　　无碍眼耳身</p>
  <p class="l-js-5c">无碍广长舌　　令众悉欢喜</p>
  <p class="l-js-5c">最胜无碍心　　无量普清净</p>
  <p class="l-js-5c">甚深无碍智　　悉了三世法</p>
  <p class="l-js-5c">善学一切化　　刹化众生化</p>
  <p class="l-js-5c">能化世间化　　究竟化彼岸</p>
  <p class="l-js-5c">种种业庄严　　严饰诸世间</p>
  <p class="l-js-5c">成就佛智慧　　善知一切相</p>
  <p class="l-js-5c">一一如来身　　以无量方便</p>
  <p class="l-js-5c">随其所应化　　度脱无量众</p>
  <p class="l-js-5c">深入智境界　　出世间慧日</p>
  <p class="l-js-5c">所行不退转　　遍游一切刹</p>
  <p class="l-js-5c">深解诸世间　　如梦如幻化</p>
  <p class="l-js-5c">一切众生界　　了达悉如电</p>
  <p class="l-js-5c">不取虚妄劫　　及一切世间</p>
  <p class="l-js-5c">善解非真实　　于彼无所著</p>
  <p class="l-js-5c">无量无数劫　　解之即一念</p>
  <p class="l-js-5c">知念亦非念　　世间无实念</p>
  <p class="l-js-5c">不动于本座　　一念游十方</p>
  <p class="l-js-5c">无量无边劫　　常化诸众生</p>
  <p class="l-js-5c">不可说诸劫　　即是一念顷</p>
  <p class="l-js-5c">亦不令劫短　　究竟刹那法</p>
  <p class="l-js-5c">一切诸世间　　及诸众生心</p>
  <p class="l-js-5c">非一亦非二　　菩萨悉了知</p>
  <p class="l-js-5c">众生世界劫　　诸佛及佛法</p>
  <p class="l-js-5c">皆悉如幻化　　法界无有二</p>
  <p class="l-js-5c">普于十方刹　　示现无量身</p>
  <p class="l-js-5c">不取虚妄身　　法界无所著</p>
  <p class="l-js-5c">无二智慧中　　出生人师子</p>
  <p class="l-js-5c">不著不二法　　知无一二故</p>
  <p class="l-js-5c">菩萨知诸法　　如焰如电光</p>
  <p class="l-js-5c">如响亦如梦　　如幻如变化</p>
  <p class="l-js-5c">如是随顺入　　一切佛境界</p>
  <p class="l-js-5c">成就平等智　　普照深法界</p>
  <p class="l-js-5c">以无量大悲　　观察诸众生</p>
  <p class="l-js-5c">远离染著心　　清净观世间</p>
  <p class="l-js-5c">广净无尽身　　深入方便地</p>
  <p class="l-js-5c">菩萨常正念　　论师子妙法</p>
  <p class="l-js-5c">见世众苦恼　　发无量大愿</p>
  <p class="l-js-5c">所行皆清净　　普遍诸法界</p>
  <p class="l-js-5c">诸佛及菩萨　　佛法与世间</p>
  <p class="l-js-5c">菩萨方便观　　通达无差别</p>
  <p class="l-js-5c">清净法身藏　　一切诸世间</p>
  <p class="l-js-5c">世间及法身　　二俱无所著</p>
  <p class="l-js-5c">譬如净水中　　见影无所有</p>
  <p class="l-js-5c">法身至十方　　而亦无所至</p>
  <p class="l-js-5c">如此无所著　　世间清净身</p>
  <p class="l-js-5c">虽身而非身　　诸法无生故</p>
  <p class="l-js-5c">深入无尽身　　非生亦非灭</p>
  <p class="l-js-5c">非常非无常　　示现诸世间</p>
  <p class="l-js-5c">除灭恶邪见　　成就于正见</p>
  <p class="l-js-5c">平等观诸法　　不著我我所</p>
  <p class="l-js-5c">譬如工幻师　　示现种种幻</p>
  <p class="l-js-5c">本无所从来　　去亦无所至</p>
  <p class="l-js-5c">幻亦非有量　　亦复非无量</p>
  <p class="l-js-5c">于彼大众中　　示现量无量</p>
  <p class="l-js-5c">以此寂灭心　　修习诸善根</p>
  <p class="l-js-5c">出生诸佛法　　非量非无量</p>
  <p class="l-js-5c">有量有无量　　皆悉是妄想</p>
  <p class="l-js-5c">分别一切趣　　不著量无量</p>
  <p class="l-js-5c">诸佛甚深法　　寂灭最深妙</p>
  <p class="l-js-5c">甚深无量智　　知甚深诸趣</p>
  <p class="l-js-5c">菩萨离愚痴　　心意净无量</p>
  <p class="l-js-5c">修习诸善根　　具足无量愿</p>
  <p class="l-js-5c">度无量众生　　令至安隐处</p>
  <p class="l-js-5c">平等观法界　　于彼无所著</p>
  <p class="l-js-5c">深解真实际　　诸法无所有</p>
  <p class="l-js-5c">觉悟诸世间　　诸法无生灭</p>
  <p class="l-js-5c">深知一切法　　随应化众生</p>
  <p class="l-js-5c">普雨甘露法　　充满诸世间</p>
  <p class="l-js-5c">化无量众生　　令发菩提心</p>
  <p class="l-js-5c">不舍菩萨行　　皆得不退转</p>
  <p class="l-js-5c">随顺佛正法　　究竟得法身</p>
  <p class="l-js-5c">悉了知世间　　一切众生身</p>
  <p class="l-js-5c">分别诸众生　　及一切佛刹</p>
  <p class="l-js-5c">深入智慧海　　通达十方海</p>
  <p class="l-js-5c">如来净身中　　普现众生身</p>
  <p class="l-js-5c">菩萨明净眼　　悉皆能睹见</p>
  <p class="l-js-5c">无量亿劫中　　赞叹如来身</p>
  <p class="l-js-5c">穷尽一切劫　　犹尚不究竟</p>
  <p class="l-js-5c">菩萨摩诃萨　　于佛涅槃后</p>
  <p class="l-js-5c">能于念念中　　分布诸舍利</p>
  <p class="l-js-5c">如是未来世　　有求佛道者</p>
  <p class="l-js-5c">无量菩提心　　决定智能知</p>
  <p class="l-js-5c">如是三世中　　诸佛出于世</p>
  <p class="l-js-5c">安住普贤行　　皆悉分别知</p>
  <p class="l-js-5c">如是分别知　　无量诸行地</p>
  <p class="l-js-5c">成就坚固智　　能转不退转</p>
  <p class="l-js-5c">无量深智慧　　究竟如来境</p>
  <p class="l-js-5c">普贤明净智　　深入不退转</p>
  <p class="l-js-5c">一切最胜尊　　深入妙境界</p>
  <p class="l-js-5c">究竟不退转　　得无上菩提</p>
  <p class="l-js-5c">无量无边心　　一切种种业</p>
  <p class="l-js-5c">修习诸想行　　能于一念知</p>
  <p class="l-js-5c">染污不染污　　学心无学心</p>
  <p class="l-js-5c">菩萨一念中　　觉悟无量心</p>
  <p class="l-js-5c">了知非一二　　非秽亦非净</p>
  <p class="l-js-5c">亦复非积集　　皆从因缘起</p>
  <p class="l-js-5c">如是分别知　　一切众生心</p>
  <p class="l-js-5c">世间诸佛刹　　悉皆是虚妄</p>
  <p class="l-js-5c">如是妙方便　　深入菩萨行</p>
  <p class="l-js-5c">皆与普贤等　　如来法化生</p>
  <p class="l-js-5c">一切众生类　　善恶想不同</p>
  <p class="l-js-5c">或有生天上　　或堕诸恶道</p>
  <p class="l-js-5c">菩萨见世间　　皆从业缘起</p>
  <p class="l-js-5c">常著虚妄想　　流转于生死</p>
  <p class="l-js-5c">十方诸众生　　虚诳网所覆</p>
  <p class="l-js-5c">菩萨一念中　　方便令解脱</p>
  <p class="l-js-5c">如是诸根入　　眼耳鼻舌身</p>
  <p class="l-js-5c">分别知意业　　世间想不同</p>
  <p class="l-js-5c">一一眼境界　　出生无量眼</p>
  <p class="l-js-5c">种种相不同　　无量无有边</p>
  <p class="l-js-5c">随众生所行　　一切善恶业</p>
  <p class="l-js-5c">于彼得果报　　像类悉不同</p>
  <p class="l-js-5c">普贤清净眼　　深入诸地力</p>
  <p class="l-js-5c">一一眼境界　　出生无量智</p>
  <p class="l-js-5c">如是诸世间　　悉能分别知</p>
  <p class="l-js-5c">究竟一切行　　逮得不退转</p>
  <p class="l-js-5c">佛说菩萨说　　刹说众生说</p>
  <p class="l-js-5c">三世一切说　　菩萨分别知</p>
  <p class="l-js-5c">过去是未来　　未来是过去</p>
  <p class="l-js-5c">显在是去来　　菩萨悉了知</p>
  <p class="l-js-5c">如是无量世　　觉悟相不同</p>
  <p class="l-js-5c">方便究竟行　　具足诸佛智</p>
  <h2>宝王如来性起品第三十二之一</h2>
  <p>尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。以右膝著莲华台上。一心合掌正向如来。以偈颂曰。</p>
  <p class="l-js-5c">正觉一切法　　究竟诸境界</p>
  <p class="l-js-5c">三世大仙等　　是故恭敬礼</p>
  <p class="l-js-5c">究竟无相境　　相好庄严身</p>
  <p class="l-js-5c">普放离垢光　　除灭一切魔</p>
  <p class="l-js-5c">震动十方界　　一切诸佛刹</p>
  <p class="l-js-5c">众生不恐怖　　是佛威神力</p>
  <p class="l-js-5c">安住如虚空　　清净法界等</p>
  <p class="l-js-5c">除灭一切恶　　令众得清净</p>
  <p class="l-js-5c">无量劫苦行　　一心求佛道</p>
  <p class="l-js-5c">得无碍境智　　与诸如来等</p>
  <p class="l-js-5c">普放无量光　　震动一切刹</p>
  <p class="l-js-5c">显现自在力　　来入我身中</p>
  <p class="l-js-5c">善学诸菩萨　　皆悉来集会</p>
  <p class="l-js-5c">是故我发心　　应有法王事</p>
  <p class="l-js-5c">大众皆清净　　究竟菩萨行</p>
  <p class="l-js-5c">智慧无染著　　成就无所畏</p>
  <p class="l-js-5c">大仙行无量　　智慧力精进</p>
  <p class="l-js-5c">开发菩萨心　　如来甚深法</p>
  <p class="l-js-5c">正觉微妙义　　谁能演说者</p>
  <p class="l-js-5c">我今欲请问　　愿佛为显示</p>
  <p>说是偈已。时如来口中放大光明。名无碍无畏。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。殊胜百倍诸菩萨身及师子座。唯除如来所处之座。尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学修行清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙神通。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿说如来性起正法。尔时如来性起妙德菩萨。欲重明此义。向普贤菩萨。以偈颂曰。</p>
  <p class="l-js-5c">善哉无碍智　　觉悟一切法</p>
  <p class="l-js-5c">具足平等慧　　说佛无量境</p>
  <p class="l-js-5c">诸佛子闻已　　心皆大欢喜</p>
  <p class="l-js-5c">愿时为敷演　　如来性起法</p>
  <p class="l-js-5c">何等如来身　　清净妙音声</p>
  <p class="l-js-5c">云何如来心　　及无量境界</p>
  <p class="l-js-5c">何等如来行　　及诸佛菩提</p>
  <p class="l-js-5c">修习何等法　　速成等正觉</p>
  <p class="l-js-5c">云何转法轮　　清净妙胜法</p>
  <p class="l-js-5c">愿为分别说　　善逝涅槃法</p>
  <p class="l-js-5c">佛子等闻已　　欢喜心无量</p>
  <p class="l-js-5c">十方众生类　　皆见诸法王</p>
  <p class="l-js-5c">恭敬供养佛　　于彼种善根</p>
  <p class="l-js-5c">若有见诸佛　　恭敬种善根</p>
  <p class="l-js-5c">功德藏无量　　愿为分别说</p>
  <p class="l-js-5c">若有闻一切　　如来之名号</p>
  <p class="l-js-5c">十方现在佛　　及已般涅槃</p>
  <p class="l-js-5c">无尽功德藏　　闻名欢喜者</p>
  <p class="l-js-5c">彼得何等利　　哀愍分别说</p>
  <p class="l-js-5c">清净真佛子　　愿为广敷演</p>
  <p class="l-js-5c">分别深境界　　无量功德海</p>
  <p class="l-js-5c">一切诸菩萨　　皆一心合掌</p>
  <p class="l-js-5c">恭敬观善逝　　瞻仁兼及我</p>
  <p class="l-js-5c">巧语微妙音　　愿说真实义</p>
  <p class="l-js-5c">除灭诸疑惑　　清净如虚空</p>
  <p class="l-js-5c">因缘及譬谕　　为我分别说</p>
  <p class="l-js-5c">无量众闻已　　皆发菩提心</p>
  <p class="l-js-5c">一切诸如来　　相好庄严身</p>
  <p class="l-js-5c">充满十方国　　方便度众生</p>
  <p class="l-js-5c">出微妙音声　　演说无量法</p>
  <p class="l-js-5c">因谕随应化　　示悟佛菩提</p>
  <p class="l-js-5c">十方一切界　　无量佛刹中</p>
  <p class="l-js-5c">不可称说劫　　是会甚难见</p>
  <p class="l-js-5c">如此大众集　　清净诸佛子</p>
  <p class="l-js-5c">无量亿劫中　　难见亦难闻</p>
  <p class="l-js-5c">是故真佛子　　愿说微妙义</p>
  <p class="l-js-5c">显现广无量　　如来性起法</p>
  <p class="l-js-5c">一切诸菩萨　　皆一心合掌</p>
  <p class="l-js-5c">渴仰于大乘　　愿雨甘露法</p>
  <p>尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸佛教化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出兴于世。佛子。譬如三千大千世界。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。复次佛子。譬如大云降雨。大千世界一切众生无能知数。若欲算计令心狂乱。除大千世界主摩醯首罗天王。乃至一渧无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。复次佛子。譬如三千大千世界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。复次佛子。譬如世界初始成时。有大水轮。遍满三千大千世界。满世界已。生大莲华名如来起。诸功德宝以为庄严。遍覆三千大千世界。光照十方一切国土。时摩醯首罗净居天等。见莲华已。即决定知如莲华数诸佛兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓芭蕉山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持佛性如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复为光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨成无上道言佛造者无有是处。诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。复次佛子。譬如有四风轮依虚空住能持水轮。何等为四。所谓安住。不动。常住。坚固是名为四。能持水轮。水轮能持大地令不散坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得虚空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知。</p>
  <p>佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心意识。无有身故。性如虚空。悉平等故。一切众生无我我所。无有尽故。一切刹无尽。无有转故。不断未来际。无有退故。如来智无疑。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰。</p>
  <p class="l-js-5c">一切众谛听　　如来十力法</p>
  <p class="l-js-5c">一切诸世间　　最胜无有上</p>
  <p class="l-js-5c">悉与无等等　　亦与虚空等</p>
  <p class="l-js-5c">功德无等者　　境界不可量</p>
  <p class="l-js-5c">一切诸如来　　功德无有量</p>
  <p class="l-js-5c">诸余众生类　　无能思议者</p>
  <p class="l-js-5c">如来一法门　　一切诸群生</p>
  <p class="l-js-5c">无量亿劫中　　思量不能尽</p>
  <p class="l-js-5c">十方诸佛刹　　尽末为微尘</p>
  <p class="l-js-5c">有人能计算　　悉了知其数</p>
  <p class="l-js-5c">彼人无量劫　　算数诸如来</p>
  <p class="l-js-5c">一毛之功德　　莫能知少分</p>
  <p class="l-js-5c">譬如一士夫　　能量虚空界</p>
  <p class="l-js-5c">又第二士夫　　随算知量数</p>
  <p class="l-js-5c">于亿无数劫　　算量空可尽</p>
  <p class="l-js-5c">如来诸功德　　不可得穷尽</p>
  <p class="l-js-5c">譬如有士夫　　能于一念中</p>
  <p class="l-js-5c">数三世众生　　心心之所行</p>
  <p class="l-js-5c">众生数等劫　　数之犹可尽</p>
  <p class="l-js-5c">如来无量德　　其数不可尽</p>
  <p class="l-js-5c">譬如诸法界　　分际不可得</p>
  <p class="l-js-5c">一切非一切　　非见不可取</p>
  <p class="l-js-5c">如是诸如来　　境界不可量</p>
  <p class="l-js-5c">一切非一切　　法界无穷尽</p>
  <p class="l-js-5c">譬如如如性　　离虚妄寂灭</p>
  <p class="l-js-5c">亦无有生者　　亦无有灭者</p>
  <p class="l-js-5c">如是诸如来　　及一切境界</p>
  <p class="l-js-5c">亦同如如性　　不增亦不减</p>
  <p class="l-js-5c">譬如未来际　　真实际无际</p>
  <p class="l-js-5c">三世性自离　　真实不可得</p>
  <p class="l-js-5c">等正觉如是　　境界亦复然</p>
  <p class="l-js-5c">一切三世中　　通达无障碍</p>
  <p class="l-js-5c">诸法无变易　　性空无作故</p>
  <p class="l-js-5c">离垢无染污　　其性如虚空</p>
  <p class="l-js-5c">一切诸如来　　清净性亦然</p>
  <p class="l-js-5c">一切性无性　　非有亦非无</p>
  <p class="l-js-5c">正法性远离　　一切语言道</p>
  <p class="l-js-5c">一切趣非趣　　皆悉寂灭性</p>
  <p class="l-js-5c">一切诸如来　　境界亦如是</p>
  <p class="l-js-5c">远离语言道　　不可为譬谕</p>
  <p class="l-js-5c">诸佛觉悟法　　性相皆寂灭</p>
  <p class="l-js-5c">如鸟飞空中　　足迹不可得</p>
  <p class="l-js-5c">无量大愿果　　成就净色身</p>
  <p class="l-js-5c">具十力功德　　示现大神变</p>
  <p class="l-js-5c">如来甚深法　　若有欲知者</p>
  <p class="l-js-5c">应当净其意　　犹若如虚空</p>
  <p class="l-js-5c">远离虚妄想　　及邪见颠倒</p>
  <p class="l-js-5c">修习清净道　　究竟得净意</p>
  <p class="l-js-5c">是故诸佛子　　一心善谛听</p>
  <p class="l-js-5c">诸善逝境界　　我当说少分</p>
  <p class="l-js-5c">一切诸十力　　功德不可数</p>
  <p class="l-js-5c">觉悟群生故　　我今少演说</p>
  <p class="l-js-5c">一切诸导师　　起清净身业</p>
  <p class="l-js-5c">口业及意业　　境界悉清净</p>
  <p class="l-js-5c">如来深境界　　清净妙法轮</p>
  <p class="l-js-5c">涅槃诸善根　　我当分别说</p>
  <p class="l-js-5c">譬如大千界　　国土初成时</p>
  <p class="l-js-5c">非是少因缘　　能成于世界</p>
  <p class="l-js-5c">无量方便力　　一切因缘起</p>
  <p class="l-js-5c">三千大千界　　安置诸群生</p>
  <p class="l-js-5c">如来诸最胜　　如是性起法</p>
  <p class="l-js-5c">无量功德藏　　一切莫能知</p>
  <p class="l-js-5c">十方诸世界　　皆末为微尘</p>
  <p class="l-js-5c">算数诸微尘　　及知众生心</p>
  <p class="l-js-5c">微尘众生心　　犹尚可知数</p>
  <p class="l-js-5c">一切诸十力　　功德不可知</p>
  <p class="l-js-5c">譬如因重云　　能澍降大雨</p>
  <p class="l-js-5c">四种风轮起　　能成三千界</p>
  <p class="l-js-5c">众生诸善根　　菩萨功德力</p>
  <p class="l-js-5c">三千世界起　　安置众生类</p>
  <p class="l-js-5c">如来亦如是　　因缘法云起</p>
  <p class="l-js-5c">大智慧风轮　　离垢清净意</p>
  <p class="l-js-5c">一切诸佛所　　修习诸善根</p>
  <p class="l-js-5c">回向与众生　　速成等正觉</p>
  <p class="l-js-5c">譬如虚空中　　云雨名洪澍</p>
  <p class="l-js-5c">一切余世界　　无堪受持者</p>
  <p class="l-js-5c">除三千大千　　世界初成时</p>
  <p class="l-js-5c">不可动风轮　　依止虚空界</p>
  <p class="l-js-5c">如来亦如是　　初成等正觉</p>
  <p class="l-js-5c">十方一切界　　法云降大雨</p>
  <p class="l-js-5c">充满胜法界　　无有能持者</p>
  <p class="l-js-5c">唯诸大菩萨　　成就无量德</p>
  <p class="l-js-5c">空中兴云雨　　无作无造者</p>
  <p class="l-js-5c">本无所从来　　去亦无所至</p>
  <p class="l-js-5c">如来亦如是　　法云雨甘露</p>
  <p class="l-js-5c">本无所从来　　去亦无所至</p>
  <p class="l-js-5c">一切诸菩萨　　修习无量行</p>
  <p class="l-js-5c">随所应受化　　为彼雨正法</p>
  <p class="l-js-5c">譬如大云雨　　无有能数者</p>
  <p class="l-js-5c">唯摩醯首罗　　悉能分别知</p>
  <p class="l-js-5c">善逝亦如是　　雨无量法雨</p>
  <p class="l-js-5c">充满诸佛刹　　无有能数者</p>
  <p class="l-js-5c">唯无上法王　　一切世界主</p>
  <p class="l-js-5c">悉能分别知　　如观掌中宝</p>
  <p class="l-js-5c">应灭能寂灭　　应起能令起</p>
  <p class="l-js-5c">除灭诸邪见　　长养功德宝</p>
  <p class="l-js-5c">如来雨正法　　除灭诸烦恼</p>
  <p class="l-js-5c">出生不可数　　无量诸善根</p>
  <p class="l-js-5c">修习于正见　　远离诸颠倒</p>
  <p class="l-js-5c">一切诸最胜　　深解功德宝</p>
  <p class="l-js-5c">譬如虚空中　　普雨一味水</p>
  <p class="l-js-5c">众生果报力　　所起物不同</p>
  <p class="l-js-5c">如来雨正法　　大悲一味水</p>
  <p class="l-js-5c">随应受化故　　种种差别说</p>
  <p class="l-js-5c">世界初成时　　先起色界宫</p>
  <p class="l-js-5c">复于欲界天　　次第起宫殿</p>
  <p class="l-js-5c">次复于人间　　各各造住处</p>
  <p class="l-js-5c">然后次第起　　乾闼诸龙处</p>
  <p class="l-js-5c">如来亦如是　　始成等正觉</p>
  <p class="l-js-5c">初起菩萨行　　次成缘觉乘</p>
  <p class="l-js-5c">又化心自在　　一切诸声闻</p>
  <p class="l-js-5c">然后令众生　　修习诸善根</p>
  <p class="l-js-5c">见清净莲华　　诸天知佛出</p>
  <p class="l-js-5c">因雨能起风　　风能起世界</p>
  <p class="l-js-5c">如来放光明　　分别佛菩萨</p>
  <p class="l-js-5c">能起智慧轮　　通达诸佛法</p>
  <p class="l-js-5c">水依风轮住　　地依于水轮</p>
  <p class="l-js-5c">众宝树依地　　虚空无所依</p>
  <p class="l-js-5c">智轮依如来　　慈悲依智慧</p>
  <p class="l-js-5c">功德依方便　　法身无所依</p>
  <p class="l-js-5c">譬如大地起　　饶益诸众生</p>
  <p class="l-js-5c">水陆群萌类　　各各得安乐</p>
  <p class="l-js-5c">依虚空众生　　及欲色诸天</p>
  <p class="l-js-5c">二足四足等　　一切悉饶益</p>
  <p class="l-js-5c">法王亦如是　　出兴于世间</p>
  <p class="l-js-5c">令一切众生　　皆悉得饶益</p>
  <p class="l-js-5c">若人有见闻　　恭敬供养者</p>
  <p class="l-js-5c">除灭诸烦恼　　深解如来法</p>
  <p class="l-js-5c">如来性起法　　世间莫能知</p>
  <p class="l-js-5c">我所说少分　　饶益众生故</p>
</body></html>