<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第八</title>
</head>
<body>
  <h1 class="head">大方广佛华严经卷第八</h1>
  <h2>佛升须弥顶品第九</h2>
  <p>尔时如来。威神力故。十方一切诸佛世界。诸四天下一一阎浮提。皆有如来坐菩提树下无不显现。彼诸菩萨各承佛神力。说种种法。皆悉自谓在于佛所。尔时世尊威神力故。不起此座。升须弥顶向帝释殿。尔时帝释遥见佛来。即于妙胜殿上。敷置众宝师子之座。以万种杂宝而庄严之。万种宝帐弥覆其上。以万宝网。而绞络之。次上万种众妙宝盖。天缯杂宝以为垂带。万种璎珞而庄严之。万种宝衣以敷座上。一万天子在前立侍。一万梵天而围绕之。一万光明以为照耀。</p>
  <p>尔时帝释。为佛庄严师子座已。合掌恭敬白佛言。善来世尊。唯愿哀处我此宫殿。尔时世尊。即受其请升妙胜殿。一切十方亦复如是。尔时帝释无量乐音。佛神力故寂然无声。即自忆念于过去佛所种诸善根。以偈颂曰。</p>
  <p class="l-js-7c">迦葉如来具大慈　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">拘那牟尼慧无碍　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">拘楼佛身如金山　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">随叶如来离三垢　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">尸弃如来常寂然　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">毗婆尸佛如满月　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">弗沙明达第一义　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">提舍如来辩无碍　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">波头摩佛净无垢　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p class="l-js-7c">锭光如来明普照　　诸吉祥中最无上</p>
  <p class="l-js-7c">彼佛曾来入此处　　是故此地最吉祥</p>
  <p>如此间帝释佛神力故。以偈赞叹十佛功德。如是十方帝释。各自忆念过去佛所所种善根。以偈赞叹亦复如是。尔时世尊。升师子座结跏趺坐。坐已宫殿忽然广博。如忉利天处。一切十方亦复如是。</p>
  <h2>菩萨云集妙胜殿上说偈品第十</h2>
  <p>尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名欢喜。次名星宿。次名无厌慈。次名虚空。其佛号不变月。次号无尽月。次号不动月。次号香风月。次号自在天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬礼拜。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是。</p>
  <p>尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰。</p>
  <p class="l-js-5c">天人师悉现　　一切严净刹</p>
  <p class="l-js-5c">须弥山王顶　　帝释妙胜殿</p>
  <p class="l-js-5c">哀受天王请　　故处其宫殿</p>
  <p class="l-js-5c">一一各以十　　吉祥偈赞佛</p>
  <p class="l-js-5c">诸佛大眷属　　清净菩萨众</p>
  <p class="l-js-5c">斯从十方来　　跏趺正安坐</p>
  <p class="l-js-5c">各同其名字　　如我菩萨众</p>
  <p class="l-js-5c">舍离于本刹　　往诣诸佛所</p>
  <p class="l-js-5c">本国诸世尊　　名号皆悉同</p>
  <p class="l-js-5c">各于其佛所　　净修菩萨行</p>
  <p class="l-js-5c">诸佛子当知　　如来威神力</p>
  <p class="l-js-5c">一切世界中　　各谓佛在前</p>
  <p class="l-js-5c">今我等见佛　　坐释妙胜殿</p>
  <p class="l-js-5c">十方亦如是　　如来自在力</p>
  <p class="l-js-5c">一切世界中　　发心求佛者</p>
  <p class="l-js-5c">先立清净愿　　修习菩萨行</p>
  <p class="l-js-5c">菩萨净修行　　无量无数劫</p>
  <p class="l-js-5c">于法界无碍　　无能测量者</p>
  <p class="l-js-5c">悉普照十方　　灭除愚痴闇</p>
  <p class="l-js-5c">一切无与等　　是故莫能知</p>
  <p>尔时一切慧菩萨。承佛神力普观十方。以偈颂曰。</p>
  <p class="l-js-5c">无量无数劫　　虽常见如来</p>
  <p class="l-js-5c">于此正法中　　犹未睹真实</p>
  <p class="l-js-5c">妄想取诸法　　增长痴惑网</p>
  <p class="l-js-5c">轮回生死中　　盲冥不见佛</p>
  <p class="l-js-5c">虽复观诸法　　犹未见实相</p>
  <p class="l-js-5c">一切法生灭　　但着假名字</p>
  <p class="l-js-5c">一切法无生　　一切法无灭</p>
  <p class="l-js-5c">若能如是解　　诸佛常现前</p>
  <p class="l-js-5c">无取亦无见　　空寂无真实</p>
  <p class="l-js-5c">诸佛本来空　　不可得思量</p>
  <p class="l-js-5c">若解一切法　　不可思量者</p>
  <p class="l-js-5c">彼于诸烦恼　　其心无所染</p>
  <p class="l-js-5c">虚妄取法相　　是则为痴冥</p>
  <p class="l-js-5c">是故不见佛　　亦不得真实</p>
  <p class="l-js-5c">牟尼离三世　　相好悉具足</p>
  <p class="l-js-5c">于住无所住　　法界悉清净</p>
  <p class="l-js-5c">因缘故法生　　因缘故法灭</p>
  <p class="l-js-5c">如是观如来　　究竟离痴惑</p>
  <p class="l-js-5c">法慧先已说　　清净微妙法</p>
  <p class="l-js-5c">我从彼胜闻　　菩提难思议</p>
  <p>尔时胜慧菩萨。承佛神力普观十方。以偈颂曰。</p>
  <p class="l-js-5c">如来智甚深　　一切莫能测</p>
  <p class="l-js-5c">不知真实法　　世间悉迷惑</p>
  <p class="l-js-5c">童蒙思惟是　　虚妄取诸法</p>
  <p class="l-js-5c">是故不见佛　　具足清净相</p>
  <p class="l-js-5c">愚痴心迷惑　　妄取五阴相</p>
  <p class="l-js-5c">不了真实性　　是故不见佛</p>
  <p class="l-js-5c">分别一切法　　皆悉无真实</p>
  <p class="l-js-5c">如是解诸法　　则见卢舍那</p>
  <p class="l-js-5c">因前五阴故　　后阴相续生</p>
  <p class="l-js-5c">次第解五阴　　见佛难思议</p>
  <p class="l-js-5c">如宝在闇处　　无明故不见</p>
  <p class="l-js-5c">真谛无说者　　虽慧莫能睹</p>
  <p class="l-js-5c">如目不明净　　不见微妙色</p>
  <p class="l-js-5c">如是不净心　　不见诸佛法</p>
  <p class="l-js-5c">犹如明净日　　无目者不见</p>
  <p class="l-js-5c">若人心谄曲　　终不睹诸佛</p>
  <p class="l-js-5c">故当净慧眼　　观察诸法相</p>
  <p class="l-js-5c">见法相明了　　犹如镜中像</p>
  <p class="l-js-5c">一切慧先说　　清净微妙法</p>
  <p class="l-js-5c">我从彼胜闻　　见佛卢舍那</p>
  <p>尔时功德慧菩萨。承佛神力普观十方。以偈颂曰。</p>
  <p class="l-js-5c">诸法虚无实　　妄取坚固相</p>
  <p class="l-js-5c">是故童蒙者　　常转生死轮</p>
  <p class="l-js-5c">不善非胜法　　妄作胜法相</p>
  <p class="l-js-5c">是故生障碍　　愚痴常轮转</p>
  <p class="l-js-5c">不知八正道　　云何知自心</p>
  <p class="l-js-5c">彼因颠倒想　　增长一切恶</p>
  <p class="l-js-5c">不见诸法空　　常受无量苦</p>
  <p class="l-js-5c">彼人不成就　　清净法眼故</p>
  <p class="l-js-5c">欲知一切心　　先当求法眼</p>
  <p class="l-js-5c">如我所说者　　能见真实佛</p>
  <p class="l-js-5c">若有见佛者　　其心无所著</p>
  <p class="l-js-5c">彼则见真实　　如佛所说法</p>
  <p class="l-js-5c">若见大智慧　　如来妙法身</p>
  <p class="l-js-5c">能见如来故　　彼有清净眼</p>
  <p class="l-js-5c">无见乃能见　　一切真实法</p>
  <p class="l-js-5c">于法有所见　　彼则无所见</p>
  <p class="l-js-5c">妙哉真实法　　佛以导众生</p>
  <p class="l-js-5c">一切诸有中　　无生亦无死</p>
  <p class="l-js-5c">胜慧先已说　　清净微妙法</p>
  <p class="l-js-5c">我从彼胜闻　　深解诸佛道</p>
  <p>尔时精进慧菩萨。承佛神力普观十方。以偈颂曰。</p>
  <p class="l-js-5c">以诸妄想行　　慧眼不清净</p>
  <p class="l-js-5c">愚痴邪见增　　常不见诸佛</p>
  <p class="l-js-5c">若能见邪伪　　及以真实法</p>
  <p class="l-js-5c">谛了实不实　　则见清净佛</p>
  <p class="l-js-5c">见者则是垢　　彼则无所见</p>
  <p class="l-js-5c">诸佛离所见　　是故见清净</p>
  <p class="l-js-5c">世间语言法　　虚妄无真实</p>
  <p class="l-js-5c">知世从缘起　　能离生死患</p>
  <p class="l-js-5c">世间非世间　　观察悉平等</p>
  <p class="l-js-5c">二俱知真实　　是名真见者</p>
  <p class="l-js-5c">若能如是观　　漏尽得自在</p>
  <p class="l-js-5c">非有亦非无　　是名不二见</p>
  <p class="l-js-5c">虚妄非虚妄　　非是诸佛法</p>
  <p class="l-js-5c">真实无二相　　法性清净故</p>
  <p class="l-js-5c">法性自清净　　无相如虚空</p>
  <p class="l-js-5c">一切无能说　　智者如是观</p>
  <p class="l-js-5c">乐观一切法　　寂灭无所有</p>
  <p class="l-js-5c">亦知不可修　　能见牟尼尊</p>
  <p class="l-js-5c">如是见佛者　　功德不可量</p>
  <p class="l-js-5c">一切所有行　　寂静空无相</p>
  <p>尔时善慧菩萨。承佛神力普观十方。以偈颂曰。</p>
  <p class="l-js-5c">妙哉佛世尊　　无量诸如来</p>
  <p class="l-js-5c">离害心解脱　　自度能度彼</p>
  <p class="l-js-5c">正见世间灯　　如实不颠倒</p>
  <p class="l-js-5c">无量无数劫　　积德故见佛</p>
  <p class="l-js-5c">诸行空无实　　凡夫谓真谛</p>
  <p class="l-js-5c">一切无自性　　皆悉等虚空</p>
  <p class="l-js-5c">无尽智所说　　说者无所说</p>
  <p class="l-js-5c">了知有悉无　　故得难思议</p>
  <p class="l-js-5c">无尽说无尽　　众生空寂故</p>
  <p class="l-js-5c">知彼真实性　　则见大名称</p>
  <p class="l-js-5c">无见说是见　　无我说众生</p>
  <p class="l-js-5c">说见及众生　　是二悉非有</p>
  <p class="l-js-5c">见者无所见　　是见不坏相</p>
  <p class="l-js-5c">是名真实法　　一切佛所说</p>
  <p class="l-js-5c">能知真实佛　　及佛之所说</p>
  <p class="l-js-5c">普见一切世　　如佛卢舍那</p>
  <p class="l-js-5c">如来等正觉　　善说明净道</p>
  <p class="l-js-5c">精进慧菩萨　　演说无量法</p>
  <p class="l-js-5c">有无诸法相　　一相平等修</p>
  <p class="l-js-5c">如是能见佛　　安住真实际</p>
  <p>尔时智慧菩萨。承佛神力普观十方。以偈颂曰。</p>
  <p class="l-js-5c">我闻最胜教　　即生净慧光</p>
  <p class="l-js-5c">普照十方世　　悉见一切佛</p>
  <p class="l-js-5c">若计有众生　　是为最难处</p>
  <p class="l-js-5c">法本无真主　　但有假言说</p>
  <p class="l-js-5c">愚惑莫能知　　自身真实性</p>
  <p class="l-js-5c">如来非取相　　是故不见佛</p>
  <p class="l-js-5c">尘垢障慧眼　　不见等正觉</p>
  <p class="l-js-5c">无量无数劫　　流转生死海</p>
  <p class="l-js-5c">流转则生死　　非转是涅槃</p>
  <p class="l-js-5c">生死及涅槃　　二皆不可得</p>
  <p class="l-js-5c">虚诳妄说者　　生死涅槃异</p>
  <p class="l-js-5c">迷惑贤圣法　　不识无上道</p>
  <p class="l-js-5c">如是取相者　　言有佛等觉</p>
  <p class="l-js-5c">颠倒无正念　　是故不见佛</p>
  <p class="l-js-5c">能知此实法　　寂灭真如相</p>
  <p class="l-js-5c">则见最正觉　　超出语言道</p>
  <p class="l-js-5c">虚妄说诸法　　法实无所有</p>
  <p class="l-js-5c">一切诸世尊　　谛求不可得</p>
  <p class="l-js-5c">明了过去世　　未来及现在</p>
  <p class="l-js-5c">究竟永寂灭　　故说为如来</p>
  <p>尔时真慧菩萨。承佛神力普观十方。以偈颂曰。</p>
  <p class="l-js-5c">宁受无量苦　　得闻佛音声</p>
  <p class="l-js-5c">不受一切乐　　而不闻佛名</p>
  <p class="l-js-5c">所以无量劫　　受此众苦恼</p>
  <p class="l-js-5c">流转生死中　　不闻佛名故</p>
  <p class="l-js-5c">实以无实法　　正觉等真伪</p>
  <p class="l-js-5c">以无和合相　　是名为菩提</p>
  <p class="l-js-5c">现佛非缘合　　去来亦复然</p>
  <p class="l-js-5c">一切法无相　　是则佛真性</p>
  <p class="l-js-5c">若能如是观　　诸法甚深义</p>
  <p class="l-js-5c">则见无量佛　　法身真实相</p>
  <p class="l-js-5c">于实知真实　　非实知非实</p>
  <p class="l-js-5c">善解真实际　　故号为正觉</p>
  <p class="l-js-5c">觉者无所觉　　是佛真妙法</p>
  <p class="l-js-5c">诸佛如是修　　非一亦非二</p>
  <p class="l-js-5c">知一法为众　　知众法为一</p>
  <p class="l-js-5c">法无所依处　　云何而缘合</p>
  <p class="l-js-5c">作者及所作　　二俱无所有</p>
  <p class="l-js-5c">若能如是解　　求之不可得</p>
  <p class="l-js-5c">是处不可得　　诸佛所依止</p>
  <p class="l-js-5c">法无有所依　　觉者无所著</p>
  <p>尔时无上慧菩萨。承佛神力普观十方。以偈颂曰。</p>
  <p class="l-js-5c">无上摩诃萨　　远离众生相</p>
  <p class="l-js-5c">上相无所有　　故号为无上</p>
  <p class="l-js-5c">微妙无所有　　粗者亦复无</p>
  <p class="l-js-5c">诸佛之所得　　非望亦非作</p>
  <p class="l-js-5c">是法不可数　　诸佛之境界</p>
  <p class="l-js-5c">亦离于无数　　是名佛真法</p>
  <p class="l-js-5c">慧日照十方　　灭除众闇冥</p>
  <p class="l-js-5c">亦非有所照　　亦复非无照</p>
  <p class="l-js-5c">常乐寂静法　　永离有所依</p>
  <p class="l-js-5c">解脱无依处　　不染一切法</p>
  <p class="l-js-5c">善见大智者　　真实所依住</p>
  <p class="l-js-5c">若无有二法　　当知一亦无</p>
  <p class="l-js-5c">无一亦无二　　一切皆寂灭</p>
  <p class="l-js-5c">三种世间空　　是则诸佛见</p>
  <p class="l-js-5c">诸佛教众生　　安住正法中</p>
  <p class="l-js-5c">解达无所住　　当见真实身</p>
  <p class="l-js-5c">非身即是身　　不转不可见</p>
  <p class="l-js-5c">无转亦无见　　是名无上身</p>
  <p class="l-js-5c">真慧所演说　　无量诸佛法</p>
  <p class="l-js-5c">若闻此法者　　常得清净眼</p>
  <p>尔时坚固慧菩萨。承佛神力普观十方。以偈颂曰。</p>
  <p class="l-js-5c">众生不知恩　　如来发慈慧</p>
  <p class="l-js-5c">出现于世间　　普照除众冥</p>
  <p class="l-js-5c">起大慈悲心　　普观诸群生</p>
  <p class="l-js-5c">具受无量苦　　永缚在三有</p>
  <p class="l-js-5c">唯除等正觉　　最胜尊导师</p>
  <p class="l-js-5c">一切天人中　　无可归依者</p>
  <p class="l-js-5c">世界若无佛　　及众贤圣人</p>
  <p class="l-js-5c">彼诸群生类　　无有一切乐</p>
  <p class="l-js-5c">如来众贤圣　　出现于世间</p>
  <p class="l-js-5c">为开净慧眼　　令得永安乐</p>
  <p class="l-js-5c">若见如来者　　为得最大利</p>
  <p class="l-js-5c">闻佛名欢喜　　则是世间塔</p>
  <p class="l-js-5c">我等获善利　　现前觐如来</p>
  <p class="l-js-5c">闻斯微妙法　　悉当成佛道</p>
  <p class="l-js-5c">三世明解脱　　甚深诸境界</p>
  <p class="l-js-5c">一切众菩萨　　清净开慧眼</p>
  <p class="l-js-5c">我等重欢喜　　见佛卢舍那</p>
  <p class="l-js-5c">无量无边智　　演说不可尽</p>
  <p class="l-js-5c">无上慧坚固　　及诸佛子等</p>
  <p class="l-js-5c">无数亿劫中　　说佛德无尽</p>
  <h2>菩萨十住品第十一</h2>
  <p>尔时法慧菩萨承佛神力。入菩萨无量方便三昧正受。入三昧已。十方千佛世界尘数佛土之外。各见千佛世界尘数诸佛。是诸如来悉号法慧。时彼诸佛。告法慧菩萨言。善哉善哉。善男子。乃能入是菩萨无量方便三昧正受。善男子。十方各千佛刹。尘数诸佛。加汝神力故。能入是三昧正受。又卢舍那佛本愿力故。威神力故。及汝善根力故。又欲令汝广说法故。长养佛慧故。开解法界故。分别众生界故。除灭障故。入无碍境界故。无等等方便入一切智陀罗尼故。觉一切法故。善知诸根故。说法持故。所谓菩萨十住。善男子。当承佛神力说微妙法。尔时一切如来。即与法慧菩萨。无碍智。无住智。无断智。无痴智。无坏智。无恶智。无量智。无胜智。无懈怠智。无退智。何以故。彼三昧力法如是故。尔时诸佛。各伸右手。摩法慧菩萨顶。摩其顶已。即从定起。告众菩萨言。诸佛子。菩萨种性甚深广大。与法界虚空等。一切菩萨。从三世诸佛种性中生。诸佛子。菩萨摩诃萨十住行。去来现在诸佛所说。何等为十。一名初发心。二名治地。三名修行。四名生贵。五名方便具足。六名正心。七名不退。八名童真。九名法王子。十名灌顶。诸佛子。是名菩萨十住。去来现在诸佛所说。诸佛子。何等是菩萨摩诃萨初发心住。此菩萨。见佛三十二相八十种好妙色具足尊重难遇。或睹神变。或闻说法。或听教诫。或见众生受无量苦。或闻如来广说佛法。发菩提心。求一切智一向不回。此菩萨。因初发心得十力分。何等为十。所谓是处非处智。业报垢净智。诸根智。欲乐智。性智。一切至处道智。一切禅定解脱三昧正受垢净起智。宿命无碍智。天眼无碍智。三世漏尽智。是为十。诸佛子。彼菩萨应学十法。何等为十。所谓学恭敬供养诸佛。赞叹诸菩萨。护众生心。亲近贤明。赞不退法。修佛功德称扬叹美生诸佛前。方便修习寂静三昧。赞叹远离生死轮回。为苦众生作归依处。何以故。欲令菩提心转胜坚固成无上道。有所闻法即自开解不由他悟。</p>
  <p>诸佛子。何等是菩萨摩诃萨治地住。此菩萨。于一切众生发十种心。何等为十。所谓大慈心。大悲心。乐心。安住心。欢喜心。度众生心。守护众生心。我所心。师心。如来心。是为十。诸佛子。彼菩萨应学十法。何等为十。所谓先当勤学专求多闻修离欲定。近善知识。不违其教。善知时语。学无所畏。明解深义。了达正法。知坚法行。舍离痴冥。安住不动何以故。欲于一切众生增长大慈悲故。有所闻法即自开解不由他悟。</p>
  <p>诸佛子。何等是菩萨摩诃萨修行住。此菩萨。十种观一切法。何等为十。所谓观一切法无常苦空无我不自在。一切法不可乐。一切法无集散。一切法无坚固。一切法虚妄。一切法无精勤和合坚固。是为十。诸佛子。彼菩萨应学十法。何等为十。所谓学分别知一切众生界。分别知一切法界。分别知一切世界。分别知地水火风界。分别知欲色无色界。何以故。欲于一切法增长明净智慧故。有所闻法即自开解不由他悟。</p>
  <p>诸佛子。何等是菩萨摩诃萨生贵住。此菩萨。从一切圣法正教中生。修十种法。何等为十。所谓信佛不坏。究竟于法。寂然定意。分别众生。分别佛刹。分别世界。分别诸业。分别果报。分别生死。分别涅槃。是为十。诸佛子。彼菩萨应学十法。何等为十。所谓学分别去来今佛法。修行去来今佛法。具足去来今佛法。平等观察一切诸佛。何以故。欲使明达二世等观。有所闻法即自开解不由他悟。</p>
  <p>诸佛子。何等是菩萨摩诃萨具足方便住。此菩萨。闻十种法应当修行。何等为十。所行善根悉为救护一切众生。饶益一切众生。安乐一切众生。哀愍一切众生。成就一切众生。令一切众生舍离诸难。拔出一切众生生死苦恼。令一切众生欢喜快乐。令一切众生调伏。令一切众生悉得涅槃。是为具足方便住。诸佛子。彼菩萨应学十法。何等为十。所谓学知众生无有边。知众生不可数。知众生不思议。知众生种种色。知众生不可量。知众生空。知众生不自在。知众生非真实。知众生无所有。何以故。欲令其心无所染着。有所闻法即自开解不由他悟。</p>
  <p>诸佛子。何等是菩萨摩诃萨正心住。此菩萨。闻十种法得决定心。何等为十。所谓闻赞佛毁佛。于佛法中心定不动。闻赞法毁法。于佛法中心定不动。闻赞毁菩萨。于佛法中心定不动。闻赞毁菩萨所行法。于佛法中心定不动。闻众生有量无量。于佛法中心定不动。闻众生有垢无垢。于佛法中心定不动。闻众生易度难度。于佛法中心定不动。闻法界有量无量。于佛法中心定不动。闻法界若成若坏。于佛法中心定不动。闻法界若有若无。于佛法中心定不动。是为十。诸佛子。彼菩萨应学十法。何等为十。所谓学一切法无相。一切法无性。一切法不可修。一切法无所有。一切法无真实。一切法如虚空。一切法无自性。一切法如幻。一切法如梦。一切法如响。何以故。欲令得不退转无生法忍故。有所闻法即自开解不由他悟。</p>
  <p>诸佛子。何等是菩萨摩诃萨不退转住。此菩萨。闻十种法其心坚固而不动转。何等为十。所谓闻有佛无佛。于佛法中不退转。有法无法。于佛法中不退转。有菩萨无菩萨。于佛法中不退转。有菩萨行无菩萨行。于佛法中不退转。菩萨行出生死不出生死。于佛法中不退转。有过去佛无过去佛。于佛法中不退转。有未来佛无未来佛。于佛法中不退转。有现在佛无现在佛。于佛法中不退转。佛智有尽无尽。于佛法中不退转。三世法一相非一相。于佛法中不退转。是为十。诸佛子。彼菩萨应学十法。何等为十。所谓知一即是多。多即是一。随味知义。随义知味。知非有是有。知有是非有。知非相是相。知相是非相。知非性是性。知性是非性。何以故。欲于一切法方便具足故。有所闻法即自开解不由他悟。</p>
  <p>诸佛子。何等是菩萨摩诃萨童真住。此菩萨。于十种法心得安立。何等为十。所谓身行清净。口行清净。意行清净。随意受生。知众生心。知众生种种欲乐。知众生种种性。知众生种种业。知世界成坏。神通自在无有障碍。是为十。诸佛子。彼菩萨应学十法。何等为十。所谓学知一切佛刹。震动一切佛刹。持一切佛刹。观一切佛刹。诣一切佛刹。遍至一切世界。善问难无量妙法。神通变化无量身。善解无量诸音声。于一念中恭敬供养无量诸佛。何以故。欲于一切法中出巧方便具足成就。有所闻法即自开解不由他悟。</p>
  <p>诸佛子。何等是菩萨摩诃萨法王子住。此菩萨善解十种法。何等为十。所谓善解众生趣。善解诸烦恼。善解诸习气。善解方便智。善解分别无量法。善解诸威仪。善解分别诸世界。善解去来今。善解说世谛。善解说第一义谛。是为十。诸佛子。彼菩萨应学十法。何等为十。所谓学善知法王所住处。善知法王所行威仪。善知安立法王处。善知巧入法王处。善知分别法王处。善知法王甘露灌顶。善知受持法王法。善知法王无畏法。善知法王无著法。善知赞叹法王法。何以故。欲于一切法得无障碍智。有所闻法即自开解不由他悟。</p>
  <p>诸佛子。何等是菩萨摩诃萨灌顶住。此菩萨。成就十种智住。何等为十。所谓悉能震动无量世界。悉能照明无量世界。悉能住持无量世界。悉能遍游无量世界。悉能严净无量世界。悉知无量众生心行。悉知众生随心所行。悉知无量众生诸根。悉能方便度无量众生。悉能调伏无量众生。是为十。诸佛子。彼菩萨身不可知。身业神足。神足自在。过去智。未来智。现在智。净诸佛刹智。心境界智境界。不可知。一切众生。乃至法王子菩萨。悉不能知。诸佛子。彼菩萨应学十种智。何等为十。所谓学三世智。一切佛法智。法界无障碍智。法界无量无边智。充满一切世界智。普照一切世界智。能持一切世界智。分别一切众生智。一切种智。智佛无量无边智。何以故。欲令具足一切种智。有所闻法即自开解不由他悟。</p>
  <p>尔时佛神力故。十方各万佛世界尘数佛国。六种十八相震动。雨天宝华天末香天宝鬘天杂香天宝衣天宝云天庄严具。天妙音乐不鼓自鸣。又自演出无畏之音。如此四天下须弥山顶妙胜殿上威神变化说十住法。一切十方世界亦复如是。尔时佛神力故。十方各过万佛世界尘数刹外。有十佛刹微尘数等诸大菩萨。充满十方。来诣此土。说如是言。善哉善哉。佛子。善说是法。我等诸人同名法慧。所从来国同名法云。彼诸如来同号妙法。我等佛所亦说十住。大众眷属名味句身等无有异。是故佛子。我等承佛神力。来诣此土。为汝作证。如此四天下须弥山顶妙胜殿上说十住法。十佛世界微尘数等诸大菩萨来此作证。一切十方亦复如是。尔时法慧菩萨。承佛神力。普观十方及诸法界。以偈颂曰。</p>
  <p class="l-js-7c">见大智尊微妙身　　相好端严悉具足</p>
  <p class="l-js-7c">最胜尊重甚难遇　　勇猛大士初发心</p>
  <p class="l-js-7c">见无等等大神变　　闻说妙法及教诫</p>
  <p class="l-js-7c">观察五道无量苦　　无畏大士初发心</p>
  <p class="l-js-7c">闻诸如来普智尊　　无量功德悉具足</p>
  <p class="l-js-7c">解佛心相如虚空　　菩萨因此初发心</p>
  <p class="l-js-7c">能知是处及非处　　若我非我如是等</p>
  <p class="l-js-7c">欲解平等真实义　　菩萨因此初发心</p>
  <p class="l-js-7c">过去未来现在世　　一切善恶诸业报</p>
  <p class="l-js-7c">欲善观察悉平等　　菩萨因此初发心</p>
  <p class="l-js-7c">诸禅三昧及解脱　　随顺正受无所著</p>
  <p class="l-js-7c">欲善分别垢净起　　菩萨因此初发心</p>
  <p class="l-js-7c">随诸众生根利钝　　种种勤修精进力</p>
  <p class="l-js-7c">悉欲了达分别知　　菩萨因此初发心</p>
  <p class="l-js-7c">一切众生种种欲　　心好乐着诸希望</p>
  <p class="l-js-7c">悉欲了达分别知　　菩萨因此初发心</p>
  <p class="l-js-7c">一切众生种种性　　无量无边不可数</p>
  <p class="l-js-7c">悉欲了达分别知　　菩萨因此初发心</p>
  <p class="l-js-7c">一切诸道所至处　　八正圣路向无为</p>
  <p class="l-js-7c">悉欲了达知其实　　菩萨因此初发心</p>
  <p class="l-js-7c">一切世界众生类　　流转五道生死海</p>
  <p class="l-js-7c">欲得天眼悉明达　　菩萨因此初发心</p>
  <p class="l-js-7c">于过去世一切事　　如其体性所有相</p>
  <p class="l-js-7c">悉欲随顺达宿命　　菩萨因此初发心</p>
  <p class="l-js-7c">世间一切诸烦恼　　所有结缚余习气</p>
  <p class="l-js-7c">悉欲觉知究竟尽　　菩萨因此初发心</p>
  <p class="l-js-7c">世间所有世谛法　　名字谈论语言道</p>
  <p class="l-js-7c">悉欲明达世谛义　　菩萨因此初发心</p>
  <p class="l-js-7c">一切诸法语言断　　无有自性如虚空</p>
  <p class="l-js-7c">悉欲明达真谛义　　菩萨因此初发心</p>
  <p class="l-js-7c">震动一切佛世界　　倾覆鼓荡诸大海</p>
  <p class="l-js-7c">悉欲明达佛神力　　菩萨因此初发心</p>
  <p class="l-js-7c">一毛放演无量光　　普照十方一切刹</p>
  <p class="l-js-7c">欲于一光一切觉　　菩萨因此初发心</p>
  <p class="l-js-7c">无量佛刹难思议　　皆悉能置一掌中</p>
  <p class="l-js-7c">欲解一切如幻化　　菩萨因此初发心</p>
  <p class="l-js-7c">无量佛刹诸众生　　皆悉安置一毛端</p>
  <p class="l-js-7c">悉欲了达皆寂灭　　菩萨因此初发心</p>
  <p class="l-js-7c">一切十方大海水　　渧以一毛尽无余</p>
  <p class="l-js-7c">悉欲分别知渧数　　菩萨因此初发心</p>
  <p class="l-js-7c">不可思议诸佛刹　　皆碎为末如微尘</p>
  <p class="l-js-7c">悉欲分别知其数　　菩萨因此初发心</p>
  <p class="l-js-7c">过去未来无量劫　　一切世界成败相</p>
  <p class="l-js-7c">悉欲究竟达其际　　菩萨因此初发心</p>
  <p class="l-js-7c">三世一切等正觉　　诸辟支佛及声闻</p>
  <p class="l-js-7c">悉欲分别三乘道　　菩萨因此初发心</p>
  <p class="l-js-7c">无量无边诸世界　　能以一毛悉称举</p>
  <p class="l-js-7c">欲知有无真实相　　菩萨因此初发心</p>
  <p class="l-js-7c">金刚围山数无量　　尽能安置一毛端</p>
  <p class="l-js-7c">欲知至大有小相　　菩萨因此初发心</p>
  <p class="l-js-7c">十方一切诸世界　　能以一音遍充满</p>
  <p class="l-js-7c">悉欲解了净妙声　　菩萨因此初发心</p>
  <p class="l-js-7c">一切众生语言法　　一言演说尽无余</p>
  <p class="l-js-7c">悉欲解了净密音　　菩萨因此初发心</p>
  <p class="l-js-7c">如来清净微妙音　　充满十方诸世界</p>
  <p class="l-js-7c">欲得具足舌根相　　菩萨因此初发心</p>
  <p class="l-js-7c">一切十方诸世界　　有成坏者皆悉见</p>
  <p class="l-js-7c">欲得解了悉虚妄　　菩萨因此初发心</p>
  <p class="l-js-7c">一切十方诸佛刹　　其中无量诸如来</p>
  <p class="l-js-7c">悉欲了达佛正法　　菩萨因此初发心</p>
  <p class="l-js-7c">普能应现无量身　　一切世界微尘等</p>
  <p class="l-js-7c">悉欲了达如幻化　　菩萨因此初发心</p>
  <p class="l-js-7c">过去未来现在世　　无量无边诸如来</p>
  <p class="l-js-7c">欲于一念悉了知　　菩萨因此初发心</p>
  <p class="l-js-7c">欲具演说一句法　　阿僧祇劫无穷尽</p>
  <p class="l-js-7c">欲使辩才不断绝　　菩萨因此初发心</p>
  <p class="l-js-7c">十方一切诸群生　　随其迁变生灭相</p>
  <p class="l-js-7c">欲于一念悉了达　　菩萨因此初发心</p>
  <p class="l-js-7c">净妙身口及意行　　游步十方无障碍</p>
  <p class="l-js-7c">欲了三世悉空寂　　菩萨因此初发心</p>
  <p class="l-js-7c">菩萨如是发心已　　于十方界诸佛所</p>
  <p class="l-js-7c">应学尽敬供养佛　　如是说者不退教</p>
  <p class="l-js-7c">菩萨舍离种种乐　　不厌生死求菩提</p>
  <p class="l-js-7c">以此劝进欢喜叹　　如是说者不退教</p>
  <p class="l-js-7c">十方一切诸世界　　其中所有众贤圣</p>
  <p class="l-js-7c">菩萨常应赞叹彼　　如是说者不退教</p>
  <p class="l-js-7c">最胜最上无有比　　甚深微妙清净法</p>
  <p class="l-js-7c">菩萨以此化众生　　如是说者不退教</p>
  <p class="l-js-7c">无上清净妙善法　　一切众魔不能坏</p>
  <p class="l-js-7c">菩萨尊重常称叹　　如是说者不退教</p>
  <p class="l-js-7c">一切所有妙功德　　天人之尊悉成就</p>
  <p class="l-js-7c">以此安立诸菩萨　　如是说者人中王</p>
  <p class="l-js-7c">方便教化见诸佛　　无量无数难思议</p>
  <p class="l-js-7c">若能以此方便化　　如是说者不退教</p>
  <p class="l-js-7c">一切甚深诸三昧　　悉教众生无有余</p>
  <p class="l-js-7c">菩萨分别具开导　　如是说者不退教</p>
  <p class="l-js-7c">悉能摧灭生死轮　　具转圣道妙法轮</p>
  <p class="l-js-7c">一切世间无所著　　诸佛所记是菩萨</p>
  <p class="l-js-7c">菩萨若见无量众　　轮转生死受诸苦</p>
  <p class="l-js-7c">为作救护归依者　　诸佛所记是菩萨</p>
  <p class="l-js-7c">是说菩萨发心住　　一向志求无上道</p>
  <p class="l-js-7c">如我所说微妙法　　一切诸佛亦如是</p>
  <p class="l-js-7c">第二治地真佛子　　先应发心作是念</p>
  <p class="l-js-7c">愿令一切群生类　　随顺修行诸佛教</p>
  <p class="l-js-7c">饶益安乐众生心　　欢喜不舍众生心</p>
  <p class="l-js-7c">大悲救护我所心　　起大师心如来心</p>
  <p class="l-js-7c">发如是等胜妙心　　精勤学问求多闻</p>
  <p class="l-js-7c">寂然定意正思惟　　心常亲近善知识</p>
  <p class="l-js-7c">随顺奉行修其教　　柔软善语不放逸</p>
  <p class="l-js-7c">善能了知一切时　　达深法义无所畏</p>
  <p class="l-js-7c">明解深义了正法　　则离一切诸痴冥</p>
  <p class="l-js-7c">已离愚痴心安住　　是则名为真佛子</p>
  <p class="l-js-7c">亦名治地摩诃萨　　一向坚固求菩提</p>
  <p class="l-js-7c">如是善学诸佛教　　是则名为真佛子</p>
  <p class="l-js-7c">第三修行真佛子　　应当如是观诸法</p>
  <p class="l-js-7c">无常苦空无坚固　　无我无主不自在</p>
  <p class="l-js-7c">一切诸法不可乐　　无作虚诳不真实</p>
  <p class="l-js-7c">无有积集亦无散　　如是观者是菩萨</p>
  <p class="l-js-7c">分别观察众生界　　亦当解了诸法界</p>
  <p class="l-js-7c">善能分别方便观　　无量无边诸世界</p>
  <p class="l-js-7c">一切十方国土中　　地水火风四大界</p>
  <p class="l-js-7c">欲界色界无色界　　悉能观察分别知</p>
  <p class="l-js-7c">善能明达一切界　　真实究竟无有余</p>
  <p class="l-js-7c">如是真谛正法教　　随顺学者是菩萨</p>
  <p class="l-js-7c">第四生贵真佛子　　从诸贤圣正法生</p>
  <p class="l-js-7c">有无诸法无所著　　舍离生死出三界</p>
  <p class="l-js-7c">信佛坚固不可坏　　究竟净心不退转</p>
  <p class="l-js-7c">明了观察甚深法　　一切众生无真实</p>
  <p class="l-js-7c">行业世界诸佛刹　　生死果报及涅槃</p>
  <p class="l-js-7c">佛子若能如是观　　是名如来法化生</p>
  <p class="l-js-7c">过去未来现在世　　诸佛如来及正法</p>
  <p class="l-js-7c">无量方便求究竟　　成就一切大圣法</p>
  <p class="l-js-7c">一切三世诸如来　　平等观察无异相</p>
  <p class="l-js-7c">分别差别不可得　　如是观者达三世</p>
  <p class="l-js-7c">如我所说赞叹者　　是名四住摩诃萨</p>
  <p class="l-js-7c">若能如是修学者　　速成无上佛菩提</p>
  <p class="l-js-7c">第五菩萨真佛子　　微妙具足方便住</p>
  <p class="l-js-7c">深入清净巧方便　　究竟一切功德业</p>
  <p class="l-js-7c">所修无量诸功德　　悉为一切作归依</p>
  <p class="l-js-7c">饶益安乐大慈悲　　哀愍度脱诸群生</p>
  <p class="l-js-7c">为一切世除众难　　永拔生死令欢喜</p>
  <p class="l-js-7c">调伏一切诸群生　　具足功德趣涅槃</p>
  <p class="l-js-7c">普为一切诸群生　　分别演说清净法</p>
  <p class="l-js-7c">是名第五摩诃萨　　成就方便度众生</p>
  <p class="l-js-7c">具足一切功德者　　演说五住净妙法</p>
  <p class="l-js-7c">第六正心真佛子　　解真实法离愚痴</p>
  <p class="l-js-7c">于一切世天人中　　正念思惟灭虚妄</p>
  <p class="l-js-7c">闻赞毁佛及佛法　　一切菩萨所行道</p>
  <p class="l-js-7c">众生有量若无量　　于佛法中心不动</p>
  <p class="l-js-7c">众生有垢若无垢　　或有易度或难度</p>
  <p class="l-js-7c">法界有量若无量　　世界有成或有败</p>
  <p class="l-js-7c">或闻法界若有无　　过去未来今现在</p>
  <p class="l-js-7c">菩萨于此一切法　　寂然观察心不动</p>
  <p class="l-js-7c">观一切法无性相　　其义真实如虚空</p>
  <p class="l-js-7c">犹若幻化梦所见　　是人于法为真解</p>
  <p class="l-js-7c">第七不退真佛子　　闻有诸佛菩萨法</p>
  <p class="l-js-7c">闻无诸佛菩萨法　　若出非出不退转</p>
  <p class="l-js-7c">过去未来及现在　　一切诸佛有以无</p>
  <p class="l-js-7c">若法起灭不起灭　　若有一相若异相</p>
  <p class="l-js-7c">若一即多多即一　　义味寂灭悉平等</p>
  <p class="l-js-7c">远离一异颠倒相　　是名菩萨不退住</p>
  <p class="l-js-7c">若有法相及无相　　若有法性及无性</p>
  <p class="l-js-7c">二俱无实等虚空　　如是知者必究竟</p>
  <p class="l-js-7c">第八童真真佛子　　身口意行悉具足</p>
  <p class="l-js-7c">微妙清净无染污　　随意所欲自在生</p>
  <p class="l-js-7c">悉知一切众生心　　善能观察诸欲性</p>
  <p class="l-js-7c">了众生法无差别　　十方世界成败相</p>
  <p class="l-js-7c">速逮一切妙神通　　往诣十方诸佛刹</p>
  <p class="l-js-7c">随意自在无障碍　　闻说妙法悉受持</p>
  <p class="l-js-7c">六种震动一切国　　皆悉能持诸世界</p>
  <p class="l-js-7c">梵音遍满十方刹　　度脱无量群生类</p>
  <p class="l-js-7c">咨问佛义不可数　　变化其身无有量</p>
  <p class="l-js-7c">随受化者演法言　　如佛所说无有异</p>
  <p class="l-js-7c">第九王子摩诃萨　　悉能分别诸群生</p>
  <p class="l-js-7c">善知轻重烦恼行　　随其所应方便度</p>
  <p class="l-js-7c">善分别知诸法相　　明达世界先后际</p>
  <p class="l-js-7c">善解俗谛第一义　　具足方便无有余</p>
  <p class="l-js-7c">善能了达法王处　　随顺法王威仪法</p>
  <p class="l-js-7c">善知安入法王位　　善知分别法王界</p>
  <p class="l-js-7c">第十灌顶真佛子　　方便善持一切法</p>
  <p class="l-js-7c">如法随顺入深义　　悉能究竟分别说</p>
  <p class="l-js-7c">悉度众生无有余　　而于众生不取相</p>
  <p class="l-js-7c">寂然不动学正念　　悉在十方诸佛前</p>
  <p class="l-js-7c">灌顶菩萨真佛子　　悉能究竟诸胜法</p>
  <p class="l-js-7c">十方无量诸世界　　悉能震动光普照</p>
  <p class="l-js-7c">能持十方诸世界　　严净一切众生心</p>
  <p class="l-js-7c">悉知一切众生根　　演梵音声满十方</p>
  <p class="l-js-7c">调伏化度诸群生　　悉令修习菩提心</p>
  <p class="l-js-7c">普入十方诸佛国　　观察法界无有余</p>
  <p class="l-js-7c">灌顶色身及身业　　神足自在不思议</p>
  <p class="l-js-7c">观察三世佛国智　　乃至王子所不测</p>
  <p class="l-js-7c">三世诸佛及佛法　　分别了知无障碍</p>
  <p class="l-js-7c">法界无量无有边　　诸佛声闻悉充满</p>
  <p class="l-js-7c">尽于一切诸世界　　皆悉能持光普照</p>
  <p class="l-js-7c">尽于一切群生类　　为说究竟正觉智</p>
  <p class="l-js-7c">如是十住诸菩萨　　悉从如来法化生</p>
  <p class="l-js-7c">随其方便及境界　　一切天人莫能知</p>
  <p class="l-js-7c">初发无上菩提心　　充满十方悉无余</p>
  <p class="l-js-7c">了达三世诸法相　　具足成就一切智</p>
  <p class="l-js-7c">无边佛刹及世间　　无量无数众生类</p>
  <p class="l-js-7c">烦恼业报菩提心　　如是一切无所著</p>
  <p class="l-js-7c">初求佛道发一念　　世间众生及二乘</p>
  <p class="l-js-7c">斯等一切莫能知　　何况菩萨余功德</p>
  <p class="l-js-7c">十方一切诸世界　　能以一毛悉称举</p>
  <p class="l-js-7c">彼知菩萨具足行　　疾得如来一切智</p>
  <p class="l-js-7c">十方一切大海水　　能以一毛渧令尽</p>
  <p class="l-js-7c">于一念中悉知数　　如是行者真佛子</p>
  <p class="l-js-7c">一切世界末为尘　　悉能分别知其数</p>
  <p class="l-js-7c">菩萨所行等微尘　　是则名为真佛子</p>
  <p class="l-js-7c">过去未来现在佛　　一切缘觉及声闻</p>
  <p class="l-js-7c">分别解说不能尽　　发心菩萨诸功德</p>
  <p class="l-js-7c">菩萨初发菩提心　　广大无量无有边</p>
  <p class="l-js-7c">大慈大悲覆一切　　何况菩萨余功德</p>
  <h2>梵行品第十二</h2>
  <p>尔时正念天子。白法慧菩萨言。佛子。一切世界中。诸菩萨摩诃萨。信家非家出家学道。舍离俗饰被服法衣。彼诸菩萨。云何方便修习梵行。具足菩萨十住道地。速成无上平等菩提。尔时法慧菩萨。答正念天子言。正士。此菩萨摩诃萨。一向专求无上菩提。先当分别十种之法。何等为十。所谓身身业。口口业。意意业。佛法僧戒。应如是观。为身是梵行耶。乃至戒是梵行耶。若身是梵行者。当知梵行则不清净。当知梵行则为非法。当知梵行则为浑浊。当知梵行则为臭恶。当知梵行则为秽污。当知梵行则为尘垢。当知梵行则为谄曲。当知梵行则为八万户虫。若身业是梵行者。当知身四威仪则为梵行。左右顾眄举足下足。则为梵行。若口是梵行者。当知音声则为梵行。当知语言则为梵行。当知心触则为梵行。当知舌动则为梵行。当知唇齿和合则为梵行。若口业是梵行者。当知语言则为梵行。当知所说作无作称讥毁誉。则为梵行。若意是梵行者。当知觉观忆念不忘思惟幻梦等。悉为梵行。若意业是梵行者。当知想是梵行。施设是梵行。寒热饥渴苦乐忧喜等。悉是梵行。若佛是梵行者。为色是佛耶。为受想行识是佛耶。为三十二相八十种好是佛耶。为一切神通业报是佛耶。若法是梵行者。为正教是法耶。为寂灭离涅槃是法耶。为生非生是法耶。为实非实是法耶。为虚妄是法耶。为合散是法耶。若僧是梵行者。为向须陀洹果是僧耶。为得须陀洹果是僧耶。为向斯陀含阿那含阿罗汉果是僧耶。为得斯陀含阿那含阿罗汉果是僧耶。为三明六通是僧耶。为时解脱是僧耶。为非时解脱是僧耶。若戒是梵行者。为戒场是戒耶。为十众是戒耶。为问清净不清净是戒耶。为戒师是戒耶。为三羯磨和尚是戒耶。为剃发法服乞食是戒耶。菩萨摩诃萨。当如是观察十种法。又知过去无所至。未来无所有。现在无作者。无知者无受报者。此世不至彼世。彼世不至此世。为何等法是梵行。梵行法为在何处。谁有是梵行法。此梵行法为是有耶。为是无耶。为是色法耶。为非色法耶。为是受想行识法耶。为非受想行识法耶。菩萨摩诃萨。正念无障碍。观察分别三世诸法平等。犹如虚空无有二相。如是观者智慧方便无所挂碍。于一切法而不取相。一切诸法无自性故。于一切佛及诸佛法。平等观察犹如虚空。是名菩萨摩诃萨方便修习清净梵行。又复修习增上十法。何等为十。所谓是处非处智。去来现在诸业报智。一切诸禅三昧正受解脱垢净起智。众生诸根智。随诸欲乐智。种种性智。至一切处道智。无障碍宿命智。无障碍天眼智。断习气智。是为十。如是观察如来十力甚深无量。具足长养大慈悲心。悉分别众生而不舍众生。亦不舍寂灭。行无上业不求果报。观一切法。如幻如梦如电如响如化。菩萨摩诃萨。如是观者。以少方便。疾得一切诸佛功德。常乐观察无二法相。斯有是处。初发心时便成正觉。知一切法真实之性。具足慧身不由他悟。</p>
</body></html>