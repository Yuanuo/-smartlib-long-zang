<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第二十四</title>
</head>
<body>
  <h1 class="head">大方广佛华严经卷第二十四</h1>
  <h2>十地品第二十二之二</h2>
  <h2>第一欢喜地</h2>
  <p>尔时金刚藏菩萨。观察十方。欲令大众。增益信敬。以偈颂曰。</p>
  <p class="l-js-5c">诸佛圣主道　　微妙甚难解</p>
  <p class="l-js-5c">非思量所得　　唯智者行处</p>
  <p class="l-js-5c">其性从本来　　寂然无生灭</p>
  <p class="l-js-5c">从本已来空　　灭除诸苦恼</p>
  <p class="l-js-5c">远离于诸趣　　等同涅槃相</p>
  <p class="l-js-5c">无中亦无后　　非言辞所说</p>
  <p class="l-js-5c">出过于三世　　其相如虚空</p>
  <p class="l-js-5c">诸佛所行处　　清净深寂灭</p>
  <p class="l-js-5c">言说所难及　　地行亦如是</p>
  <p class="l-js-5c">说之犹尚难　　何况以示人</p>
  <p class="l-js-5c">诸佛之智慧　　离诸心数道</p>
  <p class="l-js-5c">不可得思议　　非有阴界入</p>
  <p class="l-js-5c">但以智可知　　非识之所及</p>
  <p class="l-js-5c">如空迹难说　　何可示其相</p>
  <p class="l-js-5c">十地义如是　　非心意所行</p>
  <p class="l-js-5c">是事虽为难　　发愿行慈悲</p>
  <p class="l-js-5c">渐次具诸地　　智者所能及</p>
  <p class="l-js-5c">如是诸地行　　微妙甚难见</p>
  <p class="l-js-5c">不可以心知　　当承佛力说</p>
  <p class="l-js-5c">汝等当恭敬　　咸共一心听</p>
  <p class="l-js-5c">智慧所随顺　　诸地相入行</p>
  <p class="l-js-5c">于无量亿劫　　说之不可尽</p>
  <p class="l-js-5c">今如实略说　　其义无有余</p>
  <p class="l-js-5c">一心恭敬待　　今承佛力说</p>
  <p class="l-js-5c">大音唱因谕　　义名不相违</p>
  <p class="l-js-5c">佛神力无量　　今皆在我身</p>
  <p class="l-js-5c">我之所说者　　如大海一渧</p>
  <p>金刚藏菩萨。说此偈已。告于大众。诸佛子。若众生厚集善根。修诸善行。善集助道法。供养诸佛。集诸清白法。为善知识所护。入深广心。信乐大法。心多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无碍智故。为净一切佛国。令无余故。为于一念中。知三世事故。为自在转大法轮。广示现佛神力故。菩萨摩诃萨生如是心。诸佛子。是心以大悲为首。智慧增上。方便所护。直心深心淳至。量同佛力。善决定众生力佛力。趣向无碍智。随顺自然智。能受一切佛法。以智慧教化。广大如法界。究竟如虚空。尽未来际。菩萨发如是心。即时过凡夫地。入菩萨位。生在佛家。种姓尊贵。无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住欢喜地。多喜。多信。多清净。多踊悦。多调柔。多堪受。不好斗诤。不好恼乱众生。不好嗔恨。诸佛子。诸菩萨住是欢喜地。念诸佛故。生欢喜心。念诸佛法故。生欢喜心。念诸菩萨摩诃萨故。生欢喜心。念诸菩萨所行故。生欢喜心。念诸波罗蜜清净相故。生欢喜心。念诸菩萨与众殊胜故。生欢喜心。念诸菩萨力不可坏故。生欢喜心。念诸如来教化法故。生欢喜心。念能为利益众生故。生欢喜心。念一切佛一切菩萨所入智慧方便门故。生欢喜心。菩萨复作是念。我转离一切世间境界。生欢喜心。入一切佛平等中。生欢喜心。远离凡夫地。生欢喜心。近智慧地。生欢喜心。断一切恶道。生欢喜心。与一切众生作依止。生欢喜心。近见一切诸佛。生欢喜心。生诸佛境界。生欢喜心。入一切诸菩萨数。生欢喜心。离一切恐怖。生欢喜心。所以者何。是菩萨得欢喜地。所有怖畏即皆远离。所谓不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨离我相故。尚不贪身。况所用物。是故菩萨无不活畏。心不希望恭敬供养。我应供养众生。供给所须。是故菩萨无恶名畏。远离我见。无我相故。无有死畏。又作是念。我若死已。所生必见诸佛菩萨。是故无有堕恶道畏。我所志乐。无与等者。何况有胜。是故无有大众威德畏。如是菩萨永离一切诸恐怖事。诸佛子。是菩萨以大悲为首。于一切众生。心无嫌恨。直心坚固自然清净。转复勤修一切善根。所谓信心增上。多行净心。解心清净。多以信心分别。出生大悲。成就大慈。心不疲懈。以惭愧庄严。成就忍辱柔和。敬顺诸佛教法。信重善知识。日夜常修一切善根。常爱乐法。求多闻无厌。如所闻法正念观察。心不贪著。不求名闻。不求利养资生之物。常生宝心无有厌足。乐一切智地。欲得诸佛。力无畏。不共法。求助诸波罗蜜法。离诸谄曲。如说能行。常行实语。不污诸佛家。不舍菩萨戒。生萨婆若。心不动如山王。不乐世间事。成就出世间善根。集善助菩提法无有厌足。常求胜中胜道。菩萨成就如是净地法。名为安住欢喜地。</p>
  <p>菩萨如是安住欢喜地。发诸大愿。生如是定心。所谓我当以清净心。供养一切诸佛。皆无有余。一切供具随意供养。发如是大愿。广大如法界。究竟如虚空。尽未来际。尽供养一切劫中所有诸佛。以大供养具。无有休息。又一切诸佛所说经法。皆悉受持。摄一切诸佛阿耨多罗三藐三菩提。一切诸佛所教化法。悉皆随顺。一切诸佛法皆能守护。发如是大愿。广大如法界。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天下。入胎处胎。初生出家。成佛道时。劝请转大法轮。示入大涅槃。我于尔时。尽往供养摄法为首。三时转故。发如是大愿。广大如法界。究竟如虚空。尽未来际。尽一切劫。奉迎供养一切诸佛。无有休息。又一切菩萨所行广大无量不可坏。无分别诸波罗蜜所摄。诸地所净生诸助道法。总相别相。有相无相。有成有坏。一切菩萨所行诸地道。及诸波罗蜜本行。教化一切。令其受行。心得增长。发如是大愿。广大如法界。究竟如虚空。尽未来际。尽一切劫中菩萨所行。以诸教化。成熟众生。无有休息。又一切众生。若有色。若无色。有想。无想。非有想。非无想。卵生。胎生。湿生。化生。三界所系。入于六道一切生处。名色所摄。教化成熟。断一切世间道。令住佛法。一切智慧。使无有余。发如是大愿广大如法界。究竟如虚空。尽未来际。尽一切劫。教化一切众生。无有休息。又一切世界广狭。及中无数无量。不可分别。不可坏。不可动。不可说。粗细正住倒住。平坦方圆。随入如是世界智。如因陀罗网差别。如是十方世界差别。皆现前知。发如是大愿。广大如法界。究竟如虚空。尽未来际。尽一切劫。如是世界。皆现前知。无有休息。又一切佛土入一佛土。一佛土入一切佛土。一一佛土无量庄严。离诸垢秽。具足清净智慧。众生悉满其中。常有诸佛大神通力。随众生心。而为示现。发如是大愿。广大如法界。究竟如虚空。尽未来际。尽一切劫。净如是国土。无有休息。又一切菩萨同心同学。共集诸善。无有怨嫉。同一境界。等心和合。常不相离。随其所应。能现佛身。自于心中。悉能解知诸佛境界。神通智力。常得随意神通。悉能游行一切国土。一切佛会皆现身相。一切生处普生其中。有如是不可思议大智慧。具足菩萨行。发如是大愿。广大如法界。究竟如虚空。尽未来际。尽一切劫。行如是大智慧道。无有休息。又乘不退轮。行菩萨道。身口意业所作不空。众生见者。即必定佛法。闻我音声。即得真实智慧。有见我者。心即欢喜。离诸烦恼。如药树王。为得如是行菩萨道。发如是大愿。广大如法界。究竟如虚空。尽未来际。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛端。示现入胎出家。坐道场。成佛道。转法轮。度众生。示大涅槃。现诸如来大神智力。随一切众生所应度者。念念中得佛道。知一切法如涅槃相。以一音声。令一切众生。皆发欢喜。示大涅槃。而不断菩萨所行。示众生大智地。使知一切法皆是假伪。以大智慧神通自在。出生变化充满法界。发如是大愿。广大如法界。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世界不可尽。三虚空不可尽。四法界不可尽。五涅槃不可尽。六佛出世不可尽。七诸佛智慧不可尽。八心所缘不可尽。九起智不可尽。十世间转法转智转不可尽。若众生尽。我愿乃尽。若世界。虚空。法界。涅槃。佛出世。诸佛智慧。心所缘。起智。诸转尽。我愿乃尽。而众生实不可尽。世界。虚空。法界。涅槃。佛出世。诸佛智慧。心所缘起智。诸转。实不可尽。我诸愿善根亦不可尽。诸佛子。菩萨决定发是大愿。则得利安心柔软心。调顺心。寂静心。不放逸心。寂灭心。直心。和润心。不恚心。不浊心。如是则成信者。乐以信分别功德。信诸佛本所行道。信行诸波罗蜜。而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛自在神力无量无边。信诸如来无量行门。信从因缘以成果报。举要言之。信诸菩萨普行。诸佛功德智慧。威神力等。诸佛子。菩萨作是念。诸佛正法如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲嗔恚愚痴。起诸重业。嫌恨猛风吹罪心火常令炽然。有所施作。皆与颠倒相应。欲流。有流。见流。无明流。相续起心意识种于三界地。生苦恼芽。所谓名色。名色和合。增长六入。根尘相对生触。触故生受。贪乐受故。生爱。爱增长故。生取。取因缘故。复起后有。有因缘故。有生老死忧悲苦恼。如是因缘。集诸苦聚。受诸苦恼。是中无我。无我所。无作者。无受者。无知者。如草木瓦石。又如影响。凡夫可愍。不知不觉。而受苦恼。菩萨于此见诸众生不免诸苦。即生大悲智慧。是诸众生我应救护。令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大施。即时所有尽能施与。金银摩尼。砗磲码瑙。琉璃珊瑚。琥珀珂贝。珍宝璎珞。严身之具。及象马辇舆。人民奴婢。国土城邑园林游观。妻妾男女。一切所爱。皆悉施与。头目耳鼻。肢节手足。深重佛故。而不贪惜。菩萨摩诃萨住于初地。能行大施。是菩萨以大悲心。大施心。救一切众生故。勤求世间出世间利益之事。心无疲懈。是故菩萨生无疲倦功德。于诸经书。能自开解。是故生知经书功德。得如是知经书智慧。善能筹量应作不作。于上中下众生。随宜利益。是故菩萨生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德精勤修行。心不懈退。是精进不退功德。即得堪受力。得堪受力已。勤行供养一切诸佛。随佛所说。如说修行诸佛子。是菩萨悉知生起如是净地法。所谓信慈悲施。无有疲倦。知诸经书。善解世法。惭愧堪受。供养诸佛。如所说行。</p>
  <p>又是菩萨住欢喜地。少见诸佛。以愿力故。广见数百千万亿那由他诸佛世尊。心大欢喜。深心爱敬。以上乐具。供养诸佛。及一切僧。以是福德。皆回向阿耨多罗三藐三菩提。是菩萨因供养诸佛故。生教化众生法。多以二摄摄取众生。所谓布施爱语。后二摄法。以信解力行未善通达。是菩萨随所供养诸佛。教化众生。皆能受行诸净地法。如是诸功德。皆回向萨婆若。转益明显。堪任有用。譬如金师炼金随以火力调柔可用增益光色。如是菩萨供养诸佛。教化众生。行净地法。此诸功德。皆回向萨婆若。转益明显。随意所用。诸佛子。是菩萨摩诃萨于初地中。行果相貌。从诸佛菩萨善知识所。咨受请问成地之法。无有厌废。是菩萨住初地中。于诸佛菩萨善知识所。咨受请问第二地中行果相貌。无有厌足。如是第三。第四。第五。第六。第七。第八。第九。第十地中。行果相貌。从诸佛菩萨善知识所。咨受请问。成十地法。无有厌废。是菩萨善知诸地对治法。善知诸地成坏。善知诸地行果。善知分别得诸地。善知诸地清净行。善知诸地从一地至一地行。善知诸地是处非是处。善知诸地转所住处。善知诸地胜进业。善知诸地得不退转。乃至善知一切菩萨净地法入如来智地。诸佛子。如是菩萨善知诸地行。未发初地。乃知十地。无有障碍。得诸地智慧光明。乃至知诸佛智慧光明。如大商主。多将贾人。欲至大城。先问道路。退还过咎在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及众人。皆无忧恼。菩萨摩诃萨亦复如是。住于初地。而善知诸地对治法。乃至善知一切菩萨净地法。入如来智地。尔时菩萨集大福德智慧资粮为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故菩萨常应心不疲倦。勤修诸地本行。乃至善知入如来智地。诸佛子。是名略说菩萨入欢喜地。广说则有无量百千万亿阿僧祇事。菩萨住欢喜地。多作阎浮提王。豪贵自在。常护正法。能以大施摄取众生。善除众生悭贪之垢。常行大施。而无穷尽。所作善业。布施。爱语。利益。同事。是诸福德。皆不离念佛。不离念法。不离念诸同行菩萨。不离念菩萨所行道。不离念诸波罗蜜。不离念十地。不离念诸力。无畏。不共法。乃至不离念具足一切种智。常生是心。我当于一切众生中。为首。为胜。为大。为妙。为上。为无上。为导。为将。为帅。为尊。乃至于一切众生中。为依止者。诸佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
  <p class="l-js-5c">若有诸众生　　厚修集善根</p>
  <p class="l-js-5c">成就清白法　　亲近于诸佛</p>
  <p class="l-js-5c">清净信乐力　　随顺慈悲心</p>
  <p class="l-js-5c">如是人能发　　无量之佛智</p>
  <p class="l-js-5c">诸佛一切智　　无量力清净</p>
  <p class="l-js-5c">堪受力坚牢　　成就诸佛法</p>
  <p class="l-js-5c">悲心救世间　　净修诸佛国</p>
  <p class="l-js-5c">敷演转法轮　　发此无上愿</p>
  <p class="l-js-5c">一念知三世　　而无有别异</p>
  <p class="l-js-5c">种种时差别　　以示于世间</p>
  <p class="l-js-5c">略说则尽求　　诸佛之功德</p>
  <p class="l-js-5c">发于广大心　　犹若如虚空</p>
  <p class="l-js-5c">悲心智慧首　　方便合修行</p>
  <p class="l-js-5c">深直心淳至　　其力无有量</p>
  <p class="l-js-5c">心向无障碍　　而不随他教</p>
  <p class="l-js-5c">同诸佛平等　　而生于大心</p>
  <p class="l-js-5c">诸佛子发生　　如是之宝心</p>
  <p class="l-js-5c">即离凡夫地　　入于佛所行</p>
  <p class="l-js-5c">即生如来家　　无有可讥嫌</p>
  <p class="l-js-5c">则同于诸佛　　必成无上道</p>
  <p class="l-js-5c">生如是心时　　即便得初地</p>
  <p class="l-js-5c">其心不可动　　犹如大山王</p>
  <p class="l-js-5c">是菩萨便有　　大喜相显现</p>
  <p class="l-js-5c">其心常清净　　堪受于大事</p>
  <p class="l-js-5c">心不乐斗讼　　不好恼众生</p>
  <p class="l-js-5c">无有嗔恨心　　乐惭愧恭敬</p>
  <p class="l-js-5c">又习行直心　　守护于诸根</p>
  <p class="l-js-5c">常念救世间　　念求诸佛智</p>
  <p class="l-js-5c">心生于欢喜　　我当得此事</p>
  <p class="l-js-5c">得于欢喜地　　即过五恐怖</p>
  <p class="l-js-5c">不活死恶名　　恶道众威德</p>
  <p class="l-js-5c">以不贪著我　　及与我所故</p>
  <p class="l-js-5c">是诸佛子等　　远离诸怖畏</p>
  <p class="l-js-5c">常行慈悲心　　恒有信恭敬</p>
  <p class="l-js-5c">惭愧功德备　　昼夜增善法</p>
  <p class="l-js-5c">乐功德实利　　不乐于诸欲</p>
  <p class="l-js-5c">如有所闻法　　能常善思惟</p>
  <p class="l-js-5c">无有贪著行　　断诸利养心</p>
  <p class="l-js-5c">常乐于菩提　　一心求佛智</p>
  <p class="l-js-5c">行诸波罗蜜　　离于谄曲心</p>
  <p class="l-js-5c">随说而能行　　安住实语中</p>
  <p class="l-js-5c">不污诸佛家　　不舍菩萨学</p>
  <p class="l-js-5c">远世间事愿　　乐出于世间</p>
  <p class="l-js-5c">求善法无厌　　精进转增益</p>
  <p class="l-js-5c">诸菩萨如是　　好乐诸功德</p>
  <p class="l-js-5c">而发于大愿　　求欲见诸佛</p>
  <p class="l-js-5c">护法至佛所　　行菩萨妙行</p>
  <p class="l-js-5c">化一切众生　　净一切佛土</p>
  <p class="l-js-5c">我佛国土中　　满诸大菩萨</p>
  <p class="l-js-5c">诸菩萨同心　　见闻皆不空</p>
  <p class="l-js-5c">一切微尘中　　诸佛成佛道</p>
  <p class="l-js-5c">发于如是等　　无量无边愿</p>
  <p class="l-js-5c">是愿无穷尽　　如虚空众生</p>
  <p class="l-js-5c">法界世涅槃　　诸佛出智慧</p>
  <p class="l-js-5c">心缘起智转　　我愿如是住</p>
  <p class="l-js-5c">如是发大愿　　心柔软调顺</p>
  <p class="l-js-5c">能信佛功德　　而观于众生</p>
  <p class="l-js-5c">知从因缘起　　则生慈悲心</p>
  <p class="l-js-5c">即于苦众生　　我当救度之</p>
  <p class="l-js-5c">为是众生故　　而行种种施</p>
  <p class="l-js-5c">所谓妙国土　　一切诸珍宝</p>
  <p class="l-js-5c">象马及车乘　　眷属与人民</p>
  <p class="l-js-5c">头目及手足　　肌肉施无悔</p>
  <p class="l-js-5c">求种种经书　　心无有疲倦</p>
  <p class="l-js-5c">得解其义趣　　能随世而行</p>
  <p class="l-js-5c">惭愧堪受力　　渐令得增长</p>
  <p class="l-js-5c">能以恭敬心　　供养无量佛</p>
  <p class="l-js-5c">智者于日夜　　如是常修行</p>
  <p class="l-js-5c">善根转明净　　犹若成炼金</p>
  <p class="l-js-5c">菩萨住是地　　能了知十住</p>
  <p class="l-js-5c">展转修行时　　无有诸障碍</p>
  <p class="l-js-5c">譬如贾客主　　欲利诸商人</p>
  <p class="l-js-5c">先问道路中　　诸险艰难事</p>
  <p class="l-js-5c">菩萨住初地　　善知诸地行</p>
  <p class="l-js-5c">而无有障碍　　能至于佛地</p>
  <p class="l-js-5c">住是初地中　　多作阎浮王</p>
  <p class="l-js-5c">善知于诸法　　常行慈悲心</p>
  <p class="l-js-5c">如法而化导　　一切皆信敬</p>
  <p class="l-js-5c">劝令行布施　　以求佛智慧</p>
  <p class="l-js-5c">菩萨若舍国　　佛法中出家</p>
  <p class="l-js-5c">勤行于精进　　即得百三昧</p>
  <p class="l-js-5c">能见百诸佛　　震动百国土</p>
  <p class="l-js-5c">光明照百国　　飞行亦如是</p>
  <p class="l-js-5c">化百土众生　　入于百法门</p>
  <p class="l-js-5c">念知百劫事　　示现于百身</p>
  <p class="l-js-5c">能以百菩萨　　眷属而示现</p>
  <p class="l-js-5c">若以其愿力　　过是数无量</p>
  <p class="l-js-5c">今明初地义　　但以略解说</p>
  <p class="l-js-5c">若欲广说者　　亿劫不能尽</p>
  <p class="l-js-5c">是初菩萨地　　名之为欢喜</p>
  <p class="l-js-5c">利益众生者　　今已分别竟</p>
  <h2>第二离垢地</h2>
  <p class="l-js-5c">一切菩萨众　　闻说上地义</p>
  <p class="l-js-5c">其心皆清净　　欢喜无有量</p>
  <p class="l-js-5c">各于所坐处　　踊住虚空中</p>
  <p class="l-js-5c">以诸上妙华　　散于金刚藏</p>
  <p class="l-js-5c">咸皆称赞言　　善哉金刚藏</p>
  <p class="l-js-5c">大智无所畏　　善说菩萨地</p>
  <p class="l-js-5c">解脱月大士　　知众心清净</p>
  <p class="l-js-5c">欲闻第二地　　行相之诸说</p>
  <p class="l-js-5c">即请金刚藏　　大智愿解说</p>
  <p class="l-js-5c">第二地行相　　一切皆欲闻</p>
  <p>金刚藏菩萨语解脱月菩萨言。佛子。菩萨摩诃萨。已具足初地。欲得第二地者。当生十种直心。何等为十。一柔软心。二调和心。三堪受心。四不放逸心。五寂灭心。六真心。七不杂心。八无贪吝心。九胜心。十大心。菩萨以是十心。得入第二地。菩萨住离垢地。自然远离一切杀生。舍弃刀仗。无嗔恨心。有惭有愧。于一切众生。起慈悲心。常求乐事。尚不恶心恼于众生。何况加害。离诸劫盗。资生之物常知止足。若物属他。他所受用。于是物中。不与不取。离于邪淫。自足妻色。于他女人。不生一念。离于妄语。常真实语。谛语随语。乃至梦中尚不妄语。何况故作。离于两舌。无破坏心。于斗诤离散人中。常好和合。离于恶口。所有言语粗犷苦恶。自坏其身。亦坏于他。如是等语。皆悉舍离。离无义语。常自守护所可言说。应作不作。常知时语。利益语。顺法语。筹量语。乃至戏笑尚无所犯。何况故作。不贪他物。若物属他。他所摄用。不作是念。我当取之。离嗔害心。常于众生。求爱润心。慈悲心。离于占相。习行正见。决定深信罪福因缘。离于谄曲。诚信三宝。生决定心。菩萨如是常护善道。作是思惟。一切众生堕恶道者。皆由十不善道。我当自住善法。亦当为人说诸善法。示正行处。何以故。若人自不行善。为他说法。令住善者。无有是处。又深思惟行十不善道。则堕地狱。畜生。饿鬼。行十善道。则生人处。乃至有顶。又是十善道。与智慧和合修行。若心劣弱。乐少功德。厌畏三界。大悲心薄。从他闻法。至声闻乘。若行是十善道。不从他闻。自然得知。不能具足大悲方便。而能深入众因缘法。至辟支佛乘。若行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生。求佛大智慧。净菩萨诸地。净诸波罗蜜。入深广大行。则能得佛十力。四无所畏。四无碍智。大慈大悲。乃至具足一切种智。集诸佛法。是故我应行十善道。求一切智。是菩萨复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生。堕于地狱。畜生。饿鬼。若生人中。得二种果报。一者短命。二者多病。劫盗之罪。亦令众生。堕三恶道。若生人中。得二种果报。一者贫穷。二者共财不得自在。邪淫之罪。亦令众生。堕三恶道。若生人中。得二种果报。一者妇不贞洁。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者为人所诳。两舌之罪。亦令众生。堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生。堕三恶道。若生人中。得二种果报。一者常闻恶音。二者所可言说恒有诤讼。无义语罪。亦令众生。堕三恶道。若生人中。得二种果报。一者所有言语人不信受。二者有所言说不能明了。贪欲之罪。亦令众生。堕三恶道若生人中。得二种果报。一者多欲。二者无有厌足嗔恼之罪。亦令众生。堕三恶道。若生人中。得二种果报。一者常为一切。求其长短。二者常为众人之所恼害。邪见之罪。亦令众生。堕三恶道。若生人中。得二种果报。一者生邪见家。二者其心谄曲。诸佛子。如是十不善道。皆是众苦大聚因缘。菩萨复作是念。我何故不离是十不善道。行十善道。亦令他人。行此善道。如是念已。即离十不善道。安住十善道。亦令他人。住于善道。是菩萨尔时于一切众生。生安隐心。乐心。慈心。悲心。哀愍心。利益心。守护心。师心。大师心。自己心。作是念。是诸众生。堕于邪见随逐邪心。行邪险道。甚可哀愍。我应令彼住正见道如实法中。是诸众生常共斗诤分别彼我。我应令彼住于大慈是诸众生。常贪财物。无有厌足。恒以邪命而自生活。我应令彼住于清净身口意业。是诸众生。随逐贪欲。嗔恚。愚痴。常为种种烦恼大火之所烧然。不能志求出要方便。我应令彼灭烦恼火。置清凉处。是诸众生常为无明所覆。入大黑闇。离慧光明。入于生死大险道中。随逐种种无量邪见。我应令彼得无障碍清净慧眼。以是眼故。知一切法如实相。得不随他一切如实无障碍智。是诸众生。堕生死道。将坠地狱。畜生饿鬼。入邪见网。为种种愚痴丛林所覆。随逐虚妄邪道径路。常为愚痴之所盲冥。远离导师。非出要道谓为出要。随顺魔心。远离佛意。我应令彼度于生死险道艰难。安处令住一切智人。无畏大城。无诸衰恼。是诸众生。为诸烦恼暴水所没。欲。有。见。无明。四流所漂。随生死流。入大爱河。为诸烦恼势力所食。不能得求出要之道。常为欲觉。恚觉。恼觉。恶虫所害。又为水中身。见罗刹所执。入于五欲深流洄复。喜爱淤泥之所没溺。我慢陆地之所燋枯。无所归趣。于十二入怨贼聚落。不能得出。不遇导师能正度者。我应于彼生大慈悲。以善根力。而拔济之。得安隐处。离诸恐怖。住于一切智慧宝洲。是诸众生。深心贪著。多有忧悲。苦恼患难。憎爱所缚。欲械所系。入于三界无明稠林。我应令彼远离一切三界所著。令住离相无碍涅槃。是诸众生。深著我我所。于五阴樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此一切无量苦恼。我应令彼。离诸贪著。住于寂静。所谓断一切障碍。安隐涅槃。是诸众生。其心狭劣。乐于小法。远离无上一切智慧。贪著小乘。不能志求大乘出法。我应令彼住广大心无量无边诸佛道法。所谓无上大乘。诸佛子。是菩萨如是随顺持戒力。善能广生大慈悲心。</p>
  <p>是菩萨住离垢地。得见数百千万亿那由他诸佛世尊。以衣被饮食。卧具医药。资生之物。而供养之。于诸佛所。生恭敬心。复受十善道。乃至得阿耨多罗三藐三菩提。终不中失。是菩萨若干百千万亿劫。远离悭贪破戒垢故。净修布施持戒功德。譬如真金炼之以火。一切垢尽。转复明净。菩萨亦如是。住离垢地。若干百千。乃至无量百千万劫。远离悭贪破戒垢故。净修布施持戒功德。菩萨尔时于四摄法。爱语偏多。十波罗蜜。戒波罗蜜偏胜。余波罗蜜。亦皆修集。随地增长。佛子。是名菩萨摩诃萨第二离垢地。菩萨住是地。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住十善道。为大布施。而不穷尽。所作善业。布施爱语。利益同事。是诸福德。皆不离念佛。不离念法。乃至不离念具足一切种智。常生是心。我当于一切众生中。为首为胜。乃至于一切众生中。为依止者。佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
  <p class="l-js-5c">菩萨入二地　　柔软调和心</p>
  <p class="l-js-5c">堪受不放逸　　寂灭真不杂</p>
  <p class="l-js-5c">亦无有贪吝　　胜大悉具足</p>
  <p class="l-js-5c">得是十心已　　入于第二地</p>
  <p class="l-js-5c">菩萨住是地　　成就诸功德</p>
  <p class="l-js-5c">常离于杀生　　不恼害一切</p>
  <p class="l-js-5c">常离于劫盗　　亦无有邪淫</p>
  <p class="l-js-5c">不两舌妄语　　恶口无义言</p>
  <p class="l-js-5c">他所有财物　　不生于贪著</p>
  <p class="l-js-5c">不恼于众生　　直心行正见</p>
  <p class="l-js-5c">无有憍慢心　　亦无谄曲意</p>
  <p class="l-js-5c">柔软不放逸　　护持诸佛教</p>
  <p class="l-js-5c">所有剧苦恼　　地狱与畜生</p>
  <p class="l-js-5c">饿鬼炽然身　　皆从恶心有</p>
  <p class="l-js-5c">我今已永离　　如是诸恶事</p>
  <p class="l-js-5c">行于真实道　　寂灭之善法</p>
  <p class="l-js-5c">从人至有顶　　所有受乐处</p>
  <p class="l-js-5c">禅定三乘乐　　皆从十善生</p>
  <p class="l-js-5c">如是思惟已　　心常不放逸</p>
  <p class="l-js-5c">身自持净戒　　亦教人令持</p>
  <p class="l-js-5c">遍观诸众生　　种种受苦恼</p>
  <p class="l-js-5c">如是愍念已　　转生深悲心</p>
  <p class="l-js-5c">凡夫甚可愍　　堕在诸邪见</p>
  <p class="l-js-5c">心多怀嗔恨　　常好起诤讼</p>
  <p class="l-js-5c">常乐于五欲　　贪求无有厌</p>
  <p class="l-js-5c">起三毒因缘　　我应度此等</p>
  <p class="l-js-5c">深覆愚痴闇　　坠生死险道</p>
  <p class="l-js-5c">入大邪见网　　堕于世笼槛</p>
  <p class="l-js-5c">常为诸魔贼　　烦恼之所坏</p>
  <p class="l-js-5c">此等甚可愍　　我应度脱之</p>
  <p class="l-js-5c">没深烦恼水　　四流所漂转</p>
  <p class="l-js-5c">具受于三界　　无量诸苦毒</p>
  <p class="l-js-5c">住五阴深樔　　生我我所心</p>
  <p class="l-js-5c">我为度此苦　　当勤修行道</p>
  <p class="l-js-5c">舍无上佛慧　　生于下劣心</p>
  <p class="l-js-5c">令住佛大智　　发无量精进</p>
  <p class="l-js-5c">菩萨住此地　　集无量功德</p>
  <p class="l-js-5c">得值遇诸佛　　承事而供养</p>
  <p class="l-js-5c">以是因缘故　　善根转明净</p>
  <p class="l-js-5c">犹如好真金　　炼之以火力</p>
  <p class="l-js-5c">佛子住此地　　多作转轮王</p>
  <p class="l-js-5c">令诸众生等　　住于十善道</p>
  <p class="l-js-5c">从初始发心　　修集诸福德</p>
  <p class="l-js-5c">愿以救世间　　令得佛十力</p>
  <p class="l-js-5c">若欲舍王位　　出家行学道</p>
  <p class="l-js-5c">勤心行精进　　得入千三昧</p>
  <p class="l-js-5c">得见于千佛　　供养听受法</p>
  <p class="l-js-5c">菩萨住此地　　能示如是事</p>
  <p class="l-js-5c">若以其愿力　　示诸神通事</p>
  <p class="l-js-5c">度脱于众生　　过此数无量</p>
  <p class="l-js-5c">常为诸世间　　勤求好事者</p>
  <p class="l-js-5c">具足解说此　　第二地已竟</p>
</body></html>