<!doctype html>
<html id="z3IBTRnGz" data-ver="1140">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第四十六</h1>
  <h2 id="a2">入法界品第三十四之二</h2>
  <p id="a3">尔时坏散一切众魔智幢王菩萨。<a id="a-4"></a>承佛神力。<a id="a-5"></a>观察十方。<a id="a-6"></a>以偈颂曰。</p>
  <p id="a7">大智无碍身　　非身难思议</p>
  <p id="a8">如来净法身　　一切莫能测</p>
  <p id="a9">不思议行业　　起此清净身</p>
  <p id="aA">无量妙庄严　　不染于三界</p>
  <p id="aB">普明照一切　　清净诸法界</p>
  <p id="aC">开发菩提门　　出生深定智</p>
  <p id="aD">永离诸垢染　　除灭一切障</p>
  <p id="aE">世间明净日　　普放慧光明</p>
  <p id="aF">永绝生死流　　悉令三界净</p>
  <p id="aG">具足菩萨德　　成就佛菩提</p>
  <p id="aH">显现无量色　　于彼无所染</p>
  <p id="aI">所可现众色　　一切莫能思</p>
  <p id="aJ">人王胜智慧　　能于念念中</p>
  <p id="aK">具无量菩提　　一切莫能知</p>
  <p id="aL">具足无尽智　　一切莫能坏</p>
  <p id="aM">彼于一念中　　明达三世佛</p>
  <p id="aN">分别一切业　　正念思菩提</p>
  <p id="aO">于思而非思　　思法寂灭故</p>
  <p id="aP">甚深不可说　　远离语言道</p>
  <p id="aQ">如来从此起　　佛业难思议</p>
  <p id="aR">尔时明净愿智幢王菩萨。<a id="a-S"></a>承佛神力。<a id="a-T"></a>观察十方。<a id="a-U"></a>以偈颂曰。</p>
  <p id="aV">离痴清净念　　闻持一切法</p>
  <p id="aW">深慧能分别　　诸佛无尽海</p>
  <p id="aX">菩萨决定心　　修习菩萨行</p>
  <p id="aY">出生甚深智　　除灭诸疑惑</p>
  <p id="aZ">其心无疲厌　　远离于懈怠</p>
  <p id="aa">常勤修精进　　究竟诸佛法</p>
  <p id="ab">具足信智慧　　安住不可动</p>
  <p id="ac">常乐甚深智　　观察无所著</p>
  <p id="ad">无量无边劫　　积集诸功德</p>
  <p id="ae">专心常回向　　诸佛甚深法</p>
  <p id="af">虽在生死中　　其心无染着</p>
  <p id="ag">安住诸佛法　　常乐如来行</p>
  <p id="ah">世间诸所有　　阴界等诸法</p>
  <p id="ai">无畏悉除断　　安住佛正法</p>
  <p id="aj">世间颠倒惑　　生死轮常转</p>
  <p id="ak">修习无碍行　　实利益众生</p>
  <p id="al">菩萨行难称　　一切莫能知</p>
  <p id="am">除灭一切苦　　安乐诸群生</p>
  <p id="an">善觉菩提智　　普照诸世间</p>
  <p id="ao">除灭愚痴闇　　度脱一切众</p>
  <p id="ap">尔时坏散一切障智慧势王菩萨。<a id="a-q"></a>承佛神力。<a id="a-r"></a>观察十方。<a id="a-s"></a>以偈颂曰。</p>
  <p id="at">无量无数劫　　佛音难得闻</p>
  <p id="au">何况亲奉觐　　除灭诸疑惑</p>
  <p id="av">如来世间灯　　究竟一切法</p>
  <p id="aw">无上胜福田　　令众悉清净</p>
  <p id="ax">如来妙色身　　一切莫能思</p>
  <p id="ay">无量劫谛观　　其心无厌足</p>
  <p id="az">佛子善观察　　如来妙色身</p>
  <p id="a10">除灭一切障　　究竟成菩提</p>
  <p id="a11">如来妙色身　　出生净妙音</p>
  <p id="a12">无碍诸辩才　　广开菩提门</p>
  <p id="a13">普照一切众　　无量难思议</p>
  <p id="a14">建立大乘智　　授以菩提记</p>
  <p id="a15">功德圆满日　　出兴照世间</p>
  <p id="a16">长养一切世　　无量功德身</p>
  <p id="a17">若有值如来　　远离诸恶道</p>
  <p id="a18">除灭一切苦　　具足智慧身</p>
  <p id="a19">若有见如来　　能发无量心</p>
  <p id="a1A">长养无数智　　值遇诸导师</p>
  <p id="a1B">若有见如来　　得定菩提心</p>
  <p id="a1C">能自决定知　　我必成菩提</p>
  <p id="a1D">尔时分别法界智通王菩萨。<a id="a-1E"></a>承佛神力。<a id="a-1F"></a>观察十方。<a id="a-1G"></a>以偈颂曰。</p>
  <p id="a1H">菩萨见如来　　无量净功德</p>
  <p id="a1I">皆悉善回向　　究竟一切智</p>
  <p id="a1J">饶益众生故　　如来出世间</p>
  <p id="a1K">具足大悲心　　为世转法轮</p>
  <p id="a1L">一切无能报　　大仙普慈恩</p>
  <p id="a1M">不可思议劫　　代众受苦故</p>
  <p id="a1N">无量亿劫中　　受诸地狱苦</p>
  <p id="a1O">不舍一切众　　悉令得见佛</p>
  <p id="a1P">普能代众生　　具受无量苦</p>
  <p id="a1Q">其心无疲倦　　为度一切故</p>
  <p id="a1R">一切诸世间　　所有恶道苦</p>
  <p id="a1S">如来常处中　　悉令闻正法</p>
  <p id="a1T">一一地狱住　　不可思议劫</p>
  <p id="a1U">具受无量苦　　终不离诸佛</p>
  <p id="a1V">所以无量劫　　常在三恶道</p>
  <p id="a1W">欲令诸群生　　长养智慧故</p>
  <p id="a1X">众生见如来　　除灭诸苦恼</p>
  <p id="a1Y">安立于大智　　一切佛境界</p>
  <p id="a1Z">若有见佛者　　除灭一切障</p>
  <p id="a1a">长养功德藏　　究竟成菩提</p>
  <p id="a1b">如来能除灭　　世间诸疑惑</p>
  <p id="a1c">随其所应化　　悉满彼大愿</p>
  <p id="a1d">尔时普贤菩萨。<a id="a-1e"></a>观察一切大众。<a id="a-1f"></a>欲重开发显现照明。<a id="a-1g"></a>以法界等方便。<a id="a-1h"></a>广说师子奋迅三昧。<a id="a-1i"></a>法界等。<a id="a-1j"></a>虚空界等。<a id="a-1k"></a>三世等。<a id="a-1l"></a>一切众生界等。<a id="a-1m"></a>一切劫等。<a id="a-1n"></a>一切业性等。<a id="a-1o"></a>众生希望等。<a id="a-1p"></a>众生欲等。<a id="a-1q"></a>法光明等。<a id="a-1r"></a>随时教化等。<a id="a-1s"></a>一切众生根等。<a id="a-1t"></a>为诸菩萨十种广说师子奋迅三昧。<a id="a-1u"></a>何等为十。<a id="a-1v"></a>所谓广说一切法界中。<a id="a-1w"></a>一切佛刹微尘等佛。<a id="a-1x"></a>次第兴世演说正法。<a id="a-1y"></a>广说虚空界等一切佛刹中。<a id="a-1z"></a>尽未来劫一切诸佛所说广说一切佛刹中。<a id="a-20"></a>一切如来现成正觉。<a id="a-21"></a>广说虚空界等一切佛刹中。<a id="a-22"></a>佛坐道场眷属围绕。<a id="a-23"></a>菩萨大众皆悉往诣。<a id="a-24"></a>广说一念中三世一切佛出变化身充满一切法界。<a id="a-25"></a>广说一身充满一切世界海。<a id="a-26"></a>一切佛刹海平等照持。<a id="a-27"></a>广说一一境界中。<a id="a-28"></a>显现三世一切诸佛自在功德地。<a id="a-29"></a>广说一一微尘中。<a id="a-2A"></a>显现三世一切佛刹。<a id="a-2B"></a>微尘等佛自在神力。<a id="a-2C"></a>广说一一毛孔出三世一切佛大愿海音。<a id="a-2D"></a>开发化导尽未来劫一切菩萨。<a id="a-2E"></a>广说处法界等师子之座。<a id="a-2F"></a>大众围绕庄严道场。<a id="a-2G"></a>各随其处转妙法轮。<a id="a-2H"></a>尽未来劫未曾断绝。<a id="a-2I"></a>佛子。<a id="a-2J"></a>此师子奋迅三昧。<a id="a-2K"></a>有如是等不可说佛刹微尘等广说。<a id="a-2L"></a>唯是如来智慧境界。<a id="a-2M"></a>尔时普贤菩萨摩诃萨。<a id="a-2N"></a>欲重明师子奋迅三昧。<a id="a-2O"></a>承佛神力。<a id="a-2P"></a>观察如来。<a id="a-2Q"></a>观察大众。<a id="a-2R"></a>观察如来不可思议境界。<a id="a-2S"></a>观察诸佛三昧。<a id="a-2T"></a>观察不可思议世界。<a id="a-2U"></a>观察不可思议智慧。<a id="a-2V"></a>观察一切法皆悉如幻。<a id="a-2W"></a>观察不可思议诸佛平等。<a id="a-2X"></a>观察无量无边一切音声语言道故。<a id="a-2Y"></a>以偈颂曰。</p>
  <p id="a2Z">一一毛孔中　　普现最胜海</p>
  <p id="a2a">佛处如来座　　菩萨众围绕</p>
  <p id="a2b">一一毛孔中　　无量诸佛海</p>
  <p id="a2c">道场处华座　　转净妙法轮</p>
  <p id="a2d">一一毛孔中　　一切刹尘等</p>
  <p id="a2e">最胜跏趺坐　　演说普贤行</p>
  <p id="a2f">最胜坐一刹　　充满十方界</p>
  <p id="a2g">无尽菩萨云　　来诣于佛所</p>
  <p id="a2h">无量亿佛刹　　尘数菩萨集</p>
  <p id="a2i">围绕于如来　　为说诸法界</p>
  <p id="a2j">显现诸佛刹　　入法界智海</p>
  <p id="a2k">安住普贤行　　满足诸佛行</p>
  <p id="a2l">安住于如来　　一切诸世界</p>
  <p id="a2m">深入菩萨行　　乐闻胜法云</p>
  <p id="a2n">一一刹无量　　亿劫修诸行</p>
  <p id="a2o">修习彼行已　　究竟深法海</p>
  <p id="a2p">满足大愿海　　安住如来地</p>
  <p id="a2q">出生最胜法　　具足普贤行</p>
  <p id="a2r">成就功德海　　得无量自在</p>
  <p id="a2s">如来身云覆　　一切诸佛刹</p>
  <p id="a2t">普雨甘露法　　令众住佛道</p>
  <p id="a2u">尔时世尊。<a id="a-2v"></a>欲令诸菩萨安住师子奋迅三昧故。<a id="a-2w"></a>放眉间白毫相光。<a id="a-2x"></a>名普照三世法界门。<a id="a-2y"></a>不可说世界微尘等光明以为眷属。<a id="a-2z"></a>普照十方一切世界海。<a id="a-30"></a>时祇洹林菩萨大众普云集者悉见一切法界。<a id="a-31"></a>虚空界等一切佛刹。<a id="a-32"></a>种种色种种清净。<a id="a-33"></a>种种安住。<a id="a-34"></a>种种形。<a id="a-35"></a>如是等一切世界诸大菩萨。<a id="a-36"></a>现坐道场。<a id="a-37"></a>菩萨围绕。<a id="a-38"></a>诸天供养成等正觉。<a id="a-39"></a>或见于不可说佛刹微尘等诸眷属中。<a id="a-3A"></a>出妙音声。<a id="a-3B"></a>充满法界。<a id="a-3C"></a>转净法轮。<a id="a-3D"></a>或见在天宫殿。<a id="a-3E"></a>在龙宫殿。<a id="a-3F"></a>夜叉乾闼婆阿修罗迦楼罗紧那罗摩睺罗伽及人非人等诸宫殿中。<a id="a-3G"></a>或见在人聚落城邑大王京都。<a id="a-3H"></a>现种种身。<a id="a-3I"></a>种种姓名。<a id="a-3J"></a>种种色。<a id="a-3K"></a>种种圆光。<a id="a-3L"></a>种种光网。<a id="a-3M"></a>种种辩。<a id="a-3N"></a>种种眷属。<a id="a-3O"></a>种种持。<a id="a-3P"></a>种种教持。<a id="a-3Q"></a>种种音声。<a id="a-3R"></a>而为说法。<a id="a-3S"></a>如此间。<a id="a-3T"></a>如来为诸菩萨现甚深三昧神力变化。<a id="a-3U"></a>一切法界。<a id="a-3V"></a>虚空界等。<a id="a-3W"></a>十方一切世界海中。<a id="a-3X"></a>现国土身及众生身诸业所起。<a id="a-3Y"></a>乃至一毛孔中一切悉现。<a id="a-3Z"></a>亦复如是。<a id="a-3a"></a>而不坏三世。<a id="a-3b"></a>不坏众生。<a id="a-3c"></a>普照一切诸众生心。<a id="a-3d"></a>色身清净。<a id="a-3e"></a>随所应化。<a id="a-3f"></a>普现一切众生类前。<a id="a-3g"></a>开示一切诸佛妙法。<a id="a-3h"></a>调伏众生。<a id="a-3i"></a>显现如来自在神力。<a id="a-3j"></a>其有众生。<a id="a-3k"></a>见闻念知如来自在神通力者。<a id="a-3l"></a>皆佛宿世善知识也。<a id="a-3m"></a>皆悉修习四摄善根。<a id="a-3n"></a>一向专求无上菩提。<a id="a-3o"></a>摄诸善根成就方便。<a id="a-3p"></a>逮得如来不可思议自在三昧。<a id="a-3q"></a>悉与法界虚空界等。<a id="a-3r"></a>或得法身或得色身。<a id="a-3s"></a>或得菩萨具足诸行。<a id="a-3t"></a>或得清净诸波罗蜜。<a id="a-3u"></a>或得菩萨圆满净行。<a id="a-3v"></a>或得菩萨诸地。<a id="a-3w"></a>或得菩提自在。<a id="a-3x"></a>或得如来不坏三昧。<a id="a-3y"></a>或得如来诸行智力。<a id="a-3z"></a>或得如来无碍辩才。<a id="a-40"></a>此诸菩萨。<a id="a-41"></a>得如是等十不可说佛刹微尘等诸妙功德。<a id="a-42"></a>所谓种种道。<a id="a-43"></a>种种门。<a id="a-44"></a>种种入。<a id="a-45"></a>种种度。<a id="a-46"></a>种种方便。<a id="a-47"></a>种种至。<a id="a-48"></a>种种方。<a id="a-49"></a>种种光明。<a id="a-4A"></a>种种功德。<a id="a-4B"></a>种种功德具。<a id="a-4C"></a>种种自在。<a id="a-4D"></a>深入菩萨诸三昧海。<a id="a-4E"></a>所谓普庄严法界菩萨三昧。<a id="a-4F"></a>普照三世无碍三昧不坏法界智三昧。<a id="a-4G"></a>随时深入如来境界三昧。<a id="a-4H"></a>普照虚空三昧。<a id="a-4I"></a>行如来力三昧。<a id="a-4J"></a>如来无畏庄严师子奋迅三昧。<a id="a-4K"></a>一切法界方便藏三昧。<a id="a-4L"></a>无碍法界净月三昧。<a id="a-4M"></a>清净庄严法云三昧。<a id="a-4N"></a>除灭痴障法王幢三昧。<a id="a-4O"></a>一一境界中悉见一切佛海三昧。<a id="a-4P"></a>一切世间不可坏身清净光明智幢三昧。<a id="a-4Q"></a>深入佛身无坏三昧。<a id="a-4R"></a>随顺一切世藏三昧。<a id="a-4S"></a>诸法无迹无依三昧。<a id="a-4T"></a>圆满普照寂灭三昧。<a id="a-4U"></a>无所有善化普化遍照三昧。<a id="a-4V"></a>摄持一切佛刹三昧。<a id="a-4W"></a>庄严一切佛刹现成菩提三昧。<a id="a-4X"></a>行一切王法三昧。<a id="a-4Y"></a>行一切众生境界无碍三昧。<a id="a-4Z"></a>生一切诸佛三昧。<a id="a-4a"></a>究竟一切佛德海三昧。<a id="a-4b"></a>一一境界出生尽未来际功德三昧。<a id="a-4c"></a>解了一切如来本生海三昧。<a id="a-4d"></a>护持尽未来际一切如来种性三昧。<a id="a-4e"></a>令现在十方一切佛刹海悉净三昧。<a id="a-4f"></a>于一念中普照一切佛住三昧。<a id="a-4g"></a>远离障碍深入一切境界三昧。<a id="a-4h"></a>令一切刹入一佛刹三昧。<a id="a-4i"></a>出一切佛化身三昧。<a id="a-4j"></a>决定智慧金刚王入一切根海三昧。<a id="a-4k"></a>住持一切佛身皆一身藏无差别三昧。<a id="a-4l"></a>于一念中住一切佛法界方便无尽三昧。<a id="a-4m"></a>于一切法界佛刹中示现涅槃三昧。<a id="a-4n"></a>住无上地三昧。<a id="a-4o"></a>令一切世界众生悉见其身无别异三昧。<a id="a-4p"></a>一切佛智现前三昧。<a id="a-4q"></a>知一切法实相三昧。<a id="a-4r"></a>于一念中具分别知三世三昧。<a id="a-4s"></a>于一念中知一切法界藏三昧。<a id="a-4t"></a>皆随顺知如来智师子行三昧。<a id="a-4u"></a>于一切境界慧眼圆满三昧。<a id="a-4v"></a>十力境界等三昧。<a id="a-4w"></a>于一切境界以平等眼示现三昧。<a id="a-4x"></a>出生一切妙色众生见无厌足三昧。<a id="a-4y"></a>无动藏三昧。<a id="a-4z"></a>一法摄一切法三昧。<a id="a-50"></a>一言普说一切音声三昧。<a id="a-51"></a>一切佛无二法三昧。<a id="a-52"></a>离三世三昧。<a id="a-53"></a>分别一切劫不坏智三昧。<a id="a-54"></a>微细方便十力内三昧。<a id="a-55"></a>一切劫出生菩萨行无断三昧。<a id="a-56"></a>一切十方普云现前三昧。<a id="a-57"></a>菩提自在法界无碍三昧。<a id="a-58"></a>分别一切觉正希望安隐幢三昧。<a id="a-59"></a>一切庄严庄严虚空三昧。<a id="a-5A"></a>于念念中出生化云三昧。<a id="a-5B"></a>离垢如空如来月光三昧。<a id="a-5C"></a>一切佛持如空三昧。<a id="a-5D"></a>一切法庄严法光三昧。<a id="a-5E"></a>开一切法义灯三昧。<a id="a-5F"></a>十力圆满光三昧。<a id="a-5G"></a>三世一切佛幢三昧。<a id="a-5H"></a>一切佛同一藏三昧。<a id="a-5I"></a>于念念中发起究竟一切事三昧。<a id="a-5J"></a>无尽功德藏三昧。<a id="a-5K"></a>示现无量无边诸佛境界三昧。<a id="a-5L"></a>住一切法金刚师子座三昧。<a id="a-5M"></a>出生显现一切如来变化无不知见三昧。<a id="a-5N"></a>一切念如来日三昧。<a id="a-5O"></a>一日悉觉三世三昧。<a id="a-5P"></a>自然寂静解脱三昧。<a id="a-5Q"></a>见一切佛三昧。<a id="a-5R"></a>钵昙摩华庄严一切法界决定智三昧。<a id="a-5S"></a>一切法无著虚空净眼三昧。<a id="a-5T"></a>一方摄十方海三昧。<a id="a-5U"></a>深入无底法界三昧。<a id="a-5V"></a>一切法海三昧。<a id="a-5W"></a>放一切光寂静身三昧。<a id="a-5X"></a>一念出生一切通明愿三昧。<a id="a-5Y"></a>一切时一切处成菩提三昧。<a id="a-5Z"></a>一切法界入一庄严三昧。<a id="a-5a"></a>一切佛住持三昧。<a id="a-5b"></a>一切众生胜地智明三昧。<a id="a-5c"></a>一念中一身充满法界三昧。<a id="a-5d"></a>一身中显现清净法界三昧。<a id="a-5e"></a>普门入法界显现大庄严三昧。<a id="a-5f"></a>一切佛法圆满轮智住持三昧。<a id="a-5g"></a>一切法方便一方便庄严三昧。<a id="a-5h"></a>因陀罗网摄众生界诸愿精进住持三昧。<a id="a-5i"></a>分别一切世界轮三昧。<a id="a-5j"></a>莲华妙德自在三昧。<a id="a-5k"></a>分别一切众生身三昧。<a id="a-5l"></a>对现一切众生身三昧。<a id="a-5m"></a>分别一切音声海三昧。<a id="a-5n"></a>了知一切众生地三昧。<a id="a-5o"></a>不可坏大悲藏三昧。<a id="a-5p"></a>一切佛入如来际三昧。<a id="a-5q"></a>修习一切佛法门三昧。<a id="a-5r"></a>观察师子奋迅菩萨三昧。<a id="a-5s"></a>如是等不可说佛刹微尘等三昧门。<a id="a-5t"></a>入如来海。<a id="a-5u"></a>入一切佛自在三昧。<a id="a-5v"></a>于念念中充满法界。<a id="a-5w"></a>彼诸菩萨一一皆有妙师子座。<a id="a-5x"></a>悉与十佛世界等。<a id="a-5y"></a>现大自在甚深智慧。<a id="a-5z"></a>悉得诸地明净智慧。<a id="a-60"></a>普观一切从智性生。<a id="a-61"></a>专求一切智。<a id="a-62"></a>具足成就离痴慧眼。<a id="a-63"></a>悉为众生作调御师。<a id="a-64"></a>修行诸佛平等正法。<a id="a-65"></a>决定了知一切境界。<a id="a-66"></a>分别了知一切世界。<a id="a-67"></a>乐寂灭法。<a id="a-68"></a>远离世间。<a id="a-69"></a>常好闲静。<a id="a-6A"></a>游诸佛刹无所染着。<a id="a-6B"></a>于一切法心无所依。<a id="a-6C"></a>安住庄严妙法宫殿。<a id="a-6D"></a>教化成熟一切众生。<a id="a-6E"></a>为一切众生显现佛刹。<a id="a-6F"></a>具足成就无上智门。<a id="a-6G"></a>顺离欲际得智慧身。<a id="a-6H"></a>消竭一切诸有为海。<a id="a-6I"></a>为一切众生显真实际。<a id="a-6J"></a>法海慧光具足圆满。<a id="a-6K"></a>皆悉安住坚固三昧以大悲心。<a id="a-6L"></a>常念众生。<a id="a-6M"></a>解一切众生皆悉如梦。<a id="a-6N"></a>一切如来悉如电光。<a id="a-6O"></a>一切言音皆悉如响。<a id="a-6P"></a>了一切法皆悉如化。<a id="a-6Q"></a>满足诸愿具菩萨行。<a id="a-6R"></a>普智圆满方便清净。<a id="a-6S"></a>心乐寂静。<a id="a-6T"></a>成满一切诸陀罗尼。<a id="a-6U"></a>智慧境界。<a id="a-6V"></a>具足十力远离恐怖。<a id="a-6W"></a>安住法界具净法眼。<a id="a-6X"></a>得一切法无所有门。<a id="a-6Y"></a>修行无量智慧大海。<a id="a-6Z"></a>究竟到于智慧彼岸。<a id="a-6a"></a>悉得般若波罗蜜力。<a id="a-6b"></a>成就神通波罗蜜。<a id="a-6c"></a>度众生海。<a id="a-6d"></a>于三昧波罗蜜悉得自在。<a id="a-6e"></a>善知一切智无错谬。<a id="a-6f"></a>巧妙方便开示法藏。<a id="a-6g"></a>具足辩才成就大愿。<a id="a-6h"></a>具足诸力法云无尽。<a id="a-6i"></a>于大众中能师子吼而无所畏。<a id="a-6j"></a>常求正法心无所著。<a id="a-6k"></a>以净慧眼灭除痴闇。<a id="a-6l"></a>智月圆满照世生灭。<a id="a-6m"></a>成就智慧。<a id="a-6n"></a>放大光明。<a id="a-6o"></a>照一切谛。<a id="a-6p"></a>善巧方便。<a id="a-6q"></a>智慧功德。<a id="a-6r"></a>金刚之山。<a id="a-6s"></a>超出三世一切法王。<a id="a-6t"></a>觉无所畏。<a id="a-6u"></a>智功德幢。<a id="a-6v"></a>灭诸魔幢。<a id="a-6w"></a>建立精进圆满智幢。<a id="a-6x"></a>具足成就无上之身。<a id="a-6y"></a>得一切法无碍智慧。<a id="a-6z"></a>觉了无尽智真实际。<a id="a-70"></a>安住真际。<a id="a-71"></a>修行决定无相三昧。<a id="a-72"></a>巧方便生诸菩萨行。<a id="a-73"></a>无二智慧谛见境界。<a id="a-74"></a>世间诸趣。<a id="a-75"></a>普照佛刹无所染着。<a id="a-76"></a>于一切法除灭痴闇。<a id="a-77"></a>究竟智慧皆悉圆满。<a id="a-78"></a>放净法光照十方界。<a id="a-79"></a>为一切众生作不虚福田。<a id="a-7A"></a>若见闻者所愿成满。<a id="a-7B"></a>为一切世间功德须弥。<a id="a-7C"></a>远离恐怖伏诸外道。<a id="a-7D"></a>以微妙音遍一切刹。<a id="a-7E"></a>常见诸佛心无厌足。<a id="a-7F"></a>成就如来自在法身。<a id="a-7G"></a>随其所应而化度之。<a id="a-7H"></a>能以一身满一切刹。<a id="a-7I"></a>以少方便具足清净自在神力。<a id="a-7J"></a>普游十方无所障碍。<a id="a-7K"></a>智慧圆满遍照法界。<a id="a-7L"></a>为一切众耀明净日。<a id="a-7M"></a>随其所应赞叹功德。<a id="a-7N"></a>了一切众生诸根希望。<a id="a-7O"></a>于一切法得无诤境界。<a id="a-7P"></a>分别了知诸法自性。<a id="a-7Q"></a>大小相摄。<a id="a-7R"></a>决了如来甚深之地。<a id="a-7S"></a>说句味身诸法深义。<a id="a-7T"></a>无有穷尽。<a id="a-7U"></a>于一言中。<a id="a-7V"></a>普说一切修多罗海。<a id="a-7W"></a>究竟一切诸陀罗尼。<a id="a-7X"></a>广智慧身。<a id="a-7Y"></a>究竟无量劫陀罗尼。<a id="a-7Z"></a>于一念中。<a id="a-7a"></a>决定了知不可说劫。<a id="a-7b"></a>于一念中。<a id="a-7c"></a>了达三世法陀罗尼。<a id="a-7d"></a>普照无量诸佛法海。<a id="a-7e"></a>为一切众生起净智慧。<a id="a-7f"></a>转正法轮无能坏者。<a id="a-7g"></a>成就如来智慧境界。<a id="a-7h"></a>常入善现三昧正受。<a id="a-7i"></a>远离障碍深入诸法。<a id="a-7j"></a>于一切法得胜智自在。<a id="a-7k"></a>清净庄严一切境界。<a id="a-7l"></a>深入十方甚深法界。<a id="a-7m"></a>摄取十方一切法界。<a id="a-7n"></a>于一一微尘中。<a id="a-7o"></a>现成正觉。<a id="a-7p"></a>于无色性现一切色。<a id="a-7q"></a>能以一方摄一切方。<a id="a-7r"></a>彼诸菩萨。<a id="a-7s"></a>具足成满如是等无量功德智慧之藏。<a id="a-7t"></a>常为一切诸佛赞叹。<a id="a-7u"></a>以句味身说其功德。<a id="a-7v"></a>不能穷尽。<a id="a-7w"></a>皆悉云集于祇洹林。<a id="a-7x"></a>尔时彼诸菩萨。<a id="a-7y"></a>深入如来功德大海。<a id="a-7z"></a>入已于菩萨身中。<a id="a-80"></a>及楼阁中。<a id="a-81"></a>庄严具中。<a id="a-82"></a>师子座中。<a id="a-83"></a>以乐法力故。<a id="a-84"></a>不可思议力故。<a id="a-85"></a>于念念中。<a id="a-86"></a>各放无量光明云。<a id="a-87"></a>普照法界觉悟众生。<a id="a-88"></a>所谓出一切宝香光明云。<a id="a-89"></a>赞叹三世诸佛功德。<a id="a-8A"></a>微妙音声充满十方。<a id="a-8B"></a>出一切众生云。<a id="a-8C"></a>境界光明。<a id="a-8D"></a>说一切众生清净业报。<a id="a-8E"></a>微妙音声充满十方。<a id="a-8F"></a>出一切菩萨愿行庄严光云。<a id="a-8G"></a>说一切菩萨愿行功德。<a id="a-8H"></a>出一切佛变化身云。<a id="a-8I"></a>一切如来微妙音声充满十方。<a id="a-8J"></a>出一切菩萨身云。<a id="a-8K"></a>相好庄严。<a id="a-8L"></a>于一切佛刹。<a id="a-8M"></a>以微妙音赞叹诸佛充满十方。<a id="a-8N"></a>出三世佛庄严道场云现一切佛成等正觉。<a id="a-8O"></a>充满十方。<a id="a-8P"></a>于一切境界中。<a id="a-8Q"></a>出龙王云。<a id="a-8R"></a>雨一切香充满十方。<a id="a-8S"></a>出一切佛身云。<a id="a-8T"></a>叹普贤行充满十方。<a id="a-8U"></a>出一切佛刹净光明云。<a id="a-8V"></a>一切如来转法轮音充满十方。<a id="a-8W"></a>时诸菩萨威神力故。<a id="a-8X"></a>此法力故。<a id="a-8Y"></a>出如是等不可说佛刹微尘等云。<a id="a-8Z"></a>尔时文殊师利菩萨摩诃萨。<a id="a-8a"></a>承佛神力。<a id="a-8b"></a>观察十方。<a id="a-8c"></a>欲赞叹祇洹林中无量庄严。<a id="a-8d"></a>以偈颂曰。</p>
  <p id="a8e">观察祇洹中　　如来自在力</p>
  <p id="a8f">一切境界出　　无量功德云</p>
  <p id="a8g">无量净妙色　　种种而庄严</p>
  <p id="a8h">皆悉普照现　　十方诸佛刹</p>
  <p id="a8i">佛子身毛孔　　出佛音声云</p>
  <p id="a8j">种种宝庄严　　充满十方刹</p>
  <p id="a8k">其身如梵王　　威仪常安静</p>
  <p id="a8l">遍游十方刹　　演出妙音声</p>
  <p id="a8m">如来毛孔出　　不可思议身</p>
  <p id="a8n">皆悉如普贤　　众妙相庄严</p>
  <p id="a8o">菩萨普成就　　三世功德海</p>
  <p id="a8p">充满于虚空　　出生庄严云</p>
  <p id="a8q">于此祇洹中　　演出妙音声</p>
  <p id="a8r">普说一切众　　善净业果报</p>
  <p id="a8s">一一境界中　　悉现佛刹海</p>
  <p id="a8t">三世诸如来　　无量自在力</p>
  <p id="a8u">如来毛孔中　　一切诸世界</p>
  <p id="a8v">微尘等佛刹　　皆悉分别现</p>
  <p id="a8w">一切境界中　　出生诸佛云</p>
  <p id="a8x">无量善方便　　度脱一切众</p>
  <p id="a8y">华云香焰云　　清净摩尼宝</p>
  <p id="a8z">种种庄严云　　充满于十方</p>
  <p id="a90">三世一切佛　　庄严妙道场</p>
  <p id="a91">于此祇洹林　　一切悉显现</p>
  <p id="a92">普贤等佛子　　无量种庄严</p>
  <p id="a93">众生等劫中　　所修严净刹</p>
  <p id="a94">如是诸世界　　悉现祇洹林</p>
  <p id="a95">时彼一切诸菩萨众。<a id="a-96"></a>以如来三昧照故。<a id="a-97"></a>一一皆得不可说佛刹微尘等大悲法门。<a id="a-98"></a>饶益安乐摄取众生。<a id="a-99"></a>彼诸菩萨。<a id="a-9A"></a>于一一毛孔。<a id="a-9B"></a>各出不可说佛刹微尘等光明。<a id="a-9C"></a>一一光明端。<a id="a-9D"></a>各出不可说佛刹微尘等菩萨。<a id="a-9E"></a>其身尊重。<a id="a-9F"></a>于诸世间最为殊胜。<a id="a-9G"></a>随其所应皆悉显现。<a id="a-9H"></a>充满法界教化众生。<a id="a-9I"></a>未度者度未脱者脱。<a id="a-9J"></a>现不可说佛刹微尘等诸天宫殿无常死相。<a id="a-9K"></a>一切诸法皆悉如梦。<a id="a-9L"></a>赞叹道场。<a id="a-9M"></a>说一切菩萨诸大愿门。<a id="a-9N"></a>或于一切世界。<a id="a-9O"></a>示现受生。<a id="a-9P"></a>为一切众生。<a id="a-9Q"></a>广现檀波罗蜜门。<a id="a-9R"></a>或现一切诸佛圆满净戒功德尸罗波罗蜜门。<a id="a-9S"></a>或现断一切肢节羼提波罗蜜门。<a id="a-9T"></a>或现勤修精进毗梨耶波罗蜜门。<a id="a-9U"></a>或现一切菩萨禅定三昧相续解脱法门。<a id="a-9V"></a>如来圆满智慧光明。<a id="a-9W"></a>专求一切佛法。<a id="a-9X"></a>为一一句身味身义故。<a id="a-9Y"></a>能舍无量无数之身。<a id="a-9Z"></a>诣诸佛所。<a id="a-9a"></a>问无量法门。<a id="a-9b"></a>善知时会。<a id="a-9c"></a>随其所应而为现法。<a id="a-9d"></a>令一切众生住一切智。<a id="a-9e"></a>逮得方便智光海门。<a id="a-9f"></a>悉能供养诸佛菩萨。<a id="a-9g"></a>降伏众魔制诸外道。<a id="a-9h"></a>悉能显现菩萨力门。<a id="a-9i"></a>知一切技术明净智地。<a id="a-9j"></a>欲令众生得胜妙法。<a id="a-9k"></a>悉能了知众生诸根。<a id="a-9l"></a>烦恼习气。<a id="a-9m"></a>种种业报。<a id="a-9n"></a>及智慧地。<a id="a-9o"></a>以如是等不可说佛刹微尘等法门。<a id="a-9p"></a>教化众生。<a id="a-9q"></a>或现天宫。<a id="a-9r"></a>或现龙宫夜叉乾闼婆阿修罗迦楼罗紧那罗摩睺罗伽等宫。<a id="a-9s"></a>或现梵宫。<a id="a-9t"></a>或现人宫。<a id="a-9u"></a>或现阎罗王宫。<a id="a-9v"></a>或现地狱饿鬼畜生处。<a id="a-9w"></a>大悲智慧及诸大愿不可沮坏。<a id="a-9x"></a>摄取众生不舍方便。<a id="a-9y"></a>或以名号教化。<a id="a-9z"></a>或以忆念教化。<a id="a-A0"></a>或以音声教化。<a id="a-A1"></a>或以圆满光明教化。<a id="a-A2"></a>或以光明网教化。<a id="a-A3"></a>随其所应悉现其前。<a id="a-A4"></a>现处处庄严。<a id="a-A5"></a>不离佛所。<a id="a-A6"></a>不离楼阁座。<a id="a-A7"></a>而普现十方。<a id="a-A8"></a>或放化身云。<a id="a-A9"></a>或现无二身。<a id="a-AA"></a>游行十方教化众生。<a id="a-AB"></a>或现声闻色像。<a id="a-AC"></a>或现梵天色像。<a id="a-AD"></a>或现一切苦行色像。<a id="a-AE"></a>或现良医色像。<a id="a-AF"></a>或现商人色像。<a id="a-AG"></a>或现正命色像。<a id="a-AH"></a>或现妓人色像。<a id="a-AI"></a>或现天色像。<a id="a-AJ"></a>或现一切技术色像。<a id="a-AK"></a>或现一切城邑聚落京都色像。<a id="a-AL"></a>随其所应往诣其所。<a id="a-AM"></a>或现种种色身音声。<a id="a-AN"></a>教化众生。<a id="a-AO"></a>或现诸语言法。<a id="a-AP"></a>种种威仪。<a id="a-AQ"></a>种种菩萨行。<a id="a-AR"></a>种种巧术。<a id="a-AS"></a>一切智明为世间灯。<a id="a-AT"></a>普照众生。<a id="a-AU"></a>业报庄严。<a id="a-AV"></a>分别诸方。<a id="a-AW"></a>悉行圆满菩萨诸行。<a id="a-AX"></a>悉现一切城邑聚落京都。<a id="a-AY"></a>化度众生。<a id="a-AZ"></a>尔时文殊师利童子。<a id="a-Aa"></a>从善安住楼阁出。<a id="a-Ab"></a>与一切同行诸菩萨俱。<a id="a-Ac"></a>金刚力士常随侍卫。<a id="a-Ad"></a>本愿足天。<a id="a-Ae"></a>乐闻法地天。<a id="a-Af"></a>常习大悲泉池方天。<a id="a-Ag"></a>除灭愚痴夜天。<a id="a-Ah"></a>出生佛昼日天。<a id="a-Ai"></a>庄严正法界虚空河天。<a id="a-Aj"></a>度众生生死海天。<a id="a-Ak"></a>长养一切善根萨婆若山天。<a id="a-Al"></a>庄严一切众生身满足诸愿供养一切佛身天。<a id="a-Am"></a>守护一切众生城天。<a id="a-An"></a>守护一切众生夜叉王。<a id="a-Ao"></a>令一切众生欢喜乾闼婆王。<a id="a-Ap"></a>除灭一切饿鬼趣鸠槃茶王。<a id="a-Aq"></a>于生死海拔济众生迦楼罗王正求萨婆若阿修罗王。<a id="a-Ar"></a>见佛欢喜无厌足摩睺罗伽王。<a id="a-As"></a>常厌生死诸天王。<a id="a-At"></a>常敬礼佛诸梵天王等。<a id="a-Au"></a>俱诣佛所头面礼足。<a id="a-Av"></a>设诸供养已。<a id="a-Aw"></a>辞游南方。<a id="a-Ax"></a>尔时尊者。<a id="a-Ay"></a>舍利弗承佛神力。<a id="a-Az"></a>见文殊师利童子。<a id="a-B0"></a>以菩萨庄严而自庄严。<a id="a-B1"></a>出祇洹林游行南方。<a id="a-B2"></a>见已作如是念。<a id="a-B3"></a>我今当与文殊师利菩萨俱行。<a id="a-B4"></a>尔时尊者舍利弗。<a id="a-B5"></a>与六千比丘眷属围绕。<a id="a-B6"></a>从自房出来诣佛所礼足辞退。<a id="a-B7"></a>向文殊师利。<a id="a-B8"></a>此六千比丘。<a id="a-B9"></a>是舍利弗共行弟子。<a id="a-BA"></a>皆新出家。<a id="a-BB"></a>其名曰海智比丘。<a id="a-BC"></a>大善调伏比丘。<a id="a-BD"></a>功德光比丘。<a id="a-BE"></a>大童子比丘。<a id="a-BF"></a>电光兴比丘。<a id="a-BG"></a>清净行比丘。<a id="a-BH"></a>天妙德比丘。<a id="a-BI"></a>因陀罗慧比丘。<a id="a-BJ"></a>梵天比丘。<a id="a-BK"></a>寂静慧比丘。<a id="a-BL"></a>如是等六千比丘。<a id="a-BM"></a>已曾供养过去诸佛。<a id="a-BN"></a>于诸佛所种诸善根。<a id="a-BO"></a>性乐清净信心明彻。<a id="a-BP"></a>行诸大愿观佛境界。<a id="a-BQ"></a>了法实相饶益众生。<a id="a-BR"></a>常乐专求诸佛功德。<a id="a-BS"></a>此等比丘。<a id="a-BT"></a>皆是文殊师利之所化度。<a id="a-BU"></a>尔时尊者舍利弗。<a id="a-BV"></a>观察大众。<a id="a-BW"></a>告海智比丘言。<a id="a-BX"></a>汝可观察文殊师利菩萨清净之身。<a id="a-BY"></a>相好庄严。<a id="a-BZ"></a>一切天人莫能思议。<a id="a-Ba"></a>光明圆满。<a id="a-Bb"></a>令无量众生发欢喜心。<a id="a-Bc"></a>放大庄严妙光明网。<a id="a-Bd"></a>除灭众生无量苦恼。<a id="a-Be"></a>观其眷属成就善根。<a id="a-Bf"></a>观其游步威仪庠序。<a id="a-Bg"></a>所游行处自然平正十方无碍。<a id="a-Bh"></a>观其功德所行道路。<a id="a-Bi"></a>其傍悉有众妙宝藏。<a id="a-Bj"></a>自然发出。<a id="a-Bk"></a>观其供养过去诸佛善根依果。<a id="a-Bl"></a>从众林树出庄严藏。<a id="a-Bm"></a>观彼一切诸天大王恭敬礼拜供养云雨。<a id="a-Bn"></a>海智。<a id="a-Bo"></a>汝观文殊师利。<a id="a-Bp"></a>一切如来眉间毫相。<a id="a-Bq"></a>放无量光。<a id="a-Br"></a>说诸佛法。<a id="a-Bs"></a>悉入其顶。<a id="a-Bt"></a>尔时尊者舍利弗。<a id="a-Bu"></a>为诸比丘。<a id="a-Bv"></a>赞说文殊师利无量功德诸大庄严。<a id="a-Bw"></a>彼诸比丘。<a id="a-Bx"></a>闻赞叹已皆悉欢喜。<a id="a-By"></a>其心清净离诸垢秽。<a id="a-Bz"></a>身体柔软调伏诸根。<a id="a-C0"></a>远离障碍现见诸佛。<a id="a-C1"></a>正求菩提。<a id="a-C2"></a>逮得菩萨清净诸根。<a id="a-C3"></a>具菩萨力长养大悲。<a id="a-C4"></a>入诸波罗蜜发弘誓愿。<a id="a-C5"></a>悉见十方诸如来海。<a id="a-C6"></a>时诸比丘。<a id="a-C7"></a>白尊者舍利弗言唯然大师。<a id="a-C8"></a>愿俱往诣文殊师利。<a id="a-C9"></a>尔时尊者舍利弗。<a id="a-CA"></a>与诸比丘往诣其所。<a id="a-CB"></a>到已谓文殊师利。<a id="a-CC"></a>此诸比丘。<a id="a-CD"></a>皆新出家。<a id="a-CE"></a>欲见仁者。<a id="a-CF"></a>尔时文殊师利童子。<a id="a-CG"></a>即为显现菩萨自在。<a id="a-CH"></a>如象王回顾视比丘。<a id="a-CI"></a>时诸比丘头面礼足。<a id="a-CJ"></a>却住一面合掌而立。<a id="a-CK"></a>作如是念。<a id="a-CL"></a>我等以此礼拜功德。<a id="a-CM"></a>知法实相如和上舍利弗。<a id="a-CN"></a>释迦牟尼世尊。<a id="a-CO"></a>得清净身相好音声神力自在。<a id="a-CP"></a>如文殊师利。<a id="a-CQ"></a>尔时文殊师利。<a id="a-CR"></a>告诸比丘。<a id="a-CS"></a>汝等当知。<a id="a-CT"></a>若善男子善女人。<a id="a-CU"></a>成就十种大心。<a id="a-CV"></a>则得佛地。<a id="a-CW"></a>况菩萨地。<a id="a-CX"></a>何等为十。<a id="a-CY"></a>所谓发广大心。<a id="a-CZ"></a>长养一切善根。<a id="a-Ca"></a>究竟不退。<a id="a-Cb"></a>心无厌足。<a id="a-Cc"></a>见一切佛。<a id="a-Cd"></a>恭敬供养。<a id="a-Ce"></a>心无厌足。<a id="a-Cf"></a>正求一切佛法。<a id="a-Cg"></a>心无厌足。<a id="a-Ch"></a>遍行菩萨诸波罗蜜。<a id="a-Ci"></a>心无厌足。<a id="a-Cj"></a>具足一切菩萨三昧。<a id="a-Ck"></a>心无厌足。<a id="a-Cl"></a>于一切三世流转。<a id="a-Cm"></a>心无厌足。<a id="a-Cn"></a>严净佛刹。<a id="a-Co"></a>充满十方。<a id="a-Cp"></a>心无厌足。<a id="a-Cq"></a>教化成熟一切众生。<a id="a-Cr"></a>心无厌足。<a id="a-Cs"></a>于一切刹。<a id="a-Ct"></a>一切劫中。<a id="a-Cu"></a>行菩萨行。<a id="a-Cv"></a>心无厌足。<a id="a-Cw"></a>发广大心。<a id="a-Cx"></a>修习一切佛刹微尘等诸波罗蜜。<a id="a-Cy"></a>度脱一切众生。<a id="a-Cz"></a>具佛十力。<a id="a-D0"></a>心无厌足。<a id="a-D1"></a>若善男子善女人。<a id="a-D2"></a>成就如是十种大法。<a id="a-D3"></a>则能长养一切善根。<a id="a-D4"></a>离生死趣一切世间性。<a id="a-D5"></a>超出声闻缘觉之地。<a id="a-D6"></a>生如来家。<a id="a-D7"></a>具足成就菩萨大愿。<a id="a-D8"></a>行菩萨行住菩萨地。<a id="a-D9"></a>成就如来功德之力。<a id="a-DA"></a>降伏众魔制诸外道。<a id="a-DB"></a>彼诸比丘闻此法已。<a id="a-DC"></a>皆得无碍净眼三昧。<a id="a-DD"></a>悉见十方一切如来。<a id="a-DE"></a>及其眷属无量众生。<a id="a-DF"></a>亦见种种世界形类。<a id="a-DG"></a>众宝宫殿。<a id="a-DH"></a>及诸微尘。<a id="a-DI"></a>乃至如来。<a id="a-DJ"></a>十眼境界。<a id="a-DK"></a>皆悉睹见。<a id="a-DL"></a>彼诸如来以种种句身味身。<a id="a-DM"></a>种种辩才。<a id="a-DN"></a>微妙音声。<a id="a-DO"></a>所说法海。<a id="a-DP"></a>皆悉闻知。<a id="a-DQ"></a>彼世界中一切众生。<a id="a-DR"></a>心念诸根。<a id="a-DS"></a>皆悉了知。<a id="a-DT"></a>知彼众生过去未来诸趣受生。<a id="a-DU"></a>又能知彼过去未来各十劫事。<a id="a-DV"></a>知彼如来十种本生。<a id="a-DW"></a>十种成就菩提自在。<a id="a-DX"></a>十种转法轮。<a id="a-DY"></a>十种神力。<a id="a-DZ"></a>十种教诫。<a id="a-Da"></a>十种说法。<a id="a-Db"></a>十种辩才。<a id="a-Dc"></a>得此三昧时。<a id="a-Dd"></a>具足成就十种实际菩提之心。<a id="a-De"></a>一万三昧。<a id="a-Df"></a>一万净波罗蜜。<a id="a-Dg"></a>得大智慧圆满光明。<a id="a-Dh"></a>菩萨十明住菩提心。<a id="a-Di"></a>尔时文殊师利菩萨。<a id="a-Dj"></a>劝诸比丘。<a id="a-Dk"></a>修普贤行住普贤行。<a id="a-Dl"></a>彼诸比丘出生大愿海。<a id="a-Dm"></a>生大愿海已。<a id="a-Dn"></a>身心清净。<a id="a-Do"></a>得不死通明。<a id="a-Dp"></a>得是明已。<a id="a-Dq"></a>不离此处。<a id="a-Dr"></a>出生一切如来法身。<a id="a-Ds"></a>充满十方。<a id="a-Dt"></a>具足一切佛法。<a id="a-Du"></a>尔时文殊师利菩萨。<a id="a-Dv"></a>建立彼诸比丘菩提心已。<a id="a-Dw"></a>与其眷属渐游南方。<a id="a-Dx"></a>至觉城东。<a id="a-Dy"></a>住庄严幢娑罗林中大塔庙处。<a id="a-Dz"></a>过去诸佛所游止处。<a id="a-E0"></a>亦是过去诸佛为菩萨时修苦行处。<a id="a-E1"></a>此处常为一切天龙夜叉乾闼婆阿修罗人非人等之所供养。<a id="a-E2"></a>时文殊师利。<a id="a-E3"></a>即于此处。<a id="a-E4"></a>说普照一切法界修多罗有百万亿修多罗。<a id="a-E5"></a>以为眷属。<a id="a-E6"></a>说此法时。<a id="a-E7"></a>于大海中有无量千亿龙王。<a id="a-E8"></a>与眷属俱。<a id="a-E9"></a>来诣文殊师利。<a id="a-EA"></a>闻此法已。<a id="a-EB"></a>厌离龙趣正求佛道。<a id="a-EC"></a>舍龙身已生天人中。<a id="a-ED"></a>一万龙王。<a id="a-EE"></a>于阿耨多罗三藐三菩提。<a id="a-EF"></a>得不退转。<a id="a-EG"></a>时觉城人。<a id="a-EH"></a>闻文殊师利在庄严幢娑罗林中大塔庙处。<a id="a-EI"></a>闻已。<a id="a-EJ"></a>优婆塞。<a id="a-EK"></a>优婆夷。<a id="a-EL"></a>童男童女。<a id="a-EM"></a>皆悉往诣文殊师利。<a id="a-EN"></a>时有优婆塞。<a id="a-EO"></a>名曰大智。<a id="a-EP"></a>与千优婆塞眷属俱。<a id="a-EQ"></a>其名曰须达多优婆塞。<a id="a-ER"></a>婆须达多优婆塞。<a id="a-ES"></a>功德光优婆塞。<a id="a-ET"></a>名称德优婆塞。<a id="a-EU"></a>寂静德优婆塞。<a id="a-EV"></a>欢喜德优婆塞。<a id="a-EW"></a>善慧优婆塞。<a id="a-EX"></a>大慧优婆塞。<a id="a-EY"></a>贤优婆塞。<a id="a-EZ"></a>贤妙德优婆塞。<a id="a-Ea"></a>如是等千优婆塞俱。<a id="a-Eb"></a>头面礼足退坐一面。<a id="a-Ec"></a>复有五百优婆夷。<a id="a-Ed"></a>其名曰大慧光优婆夷。<a id="a-Ee"></a>善光优婆夷。<a id="a-Ef"></a>善身优婆夷。<a id="a-Eg"></a>可乐身优婆夷。<a id="a-Eh"></a>跋陀罗优婆夷。<a id="a-Ei"></a>贤德优婆夷。<a id="a-Ej"></a>贤光优婆夷。<a id="a-Ek"></a>光明幢优婆夷。<a id="a-El"></a>妙德光优婆夷。<a id="a-Em"></a>善眼优婆夷。<a id="a-En"></a>如是等五百优婆夷俱。<a id="a-Eo"></a>头面礼足退坐一面。<a id="a-Ep"></a>复有五百童子。<a id="a-Eq"></a>其名曰善财童子。<a id="a-Er"></a>善行童子。<a id="a-Es"></a>善戒童子。<a id="a-Et"></a>善威仪童子。<a id="a-Eu"></a>善精进童子。<a id="a-Ev"></a>善心童子。<a id="a-Ew"></a>善慧童子。<a id="a-Ex"></a>善觉童子。<a id="a-Ey"></a>善眼童子。<a id="a-Ez"></a>善臂童子。<a id="a-F0"></a>善光胜童子。<a id="a-F1"></a>如是等五百童子俱。<a id="a-F2"></a>头面礼足退坐一面。<a id="a-F3"></a>复有五百童女。<a id="a-F4"></a>其名曰善行童女。<a id="a-F5"></a>跋陀罗童女。<a id="a-F6"></a>悦乐颜童女。<a id="a-F7"></a>坚固慧童女。<a id="a-F8"></a>妙功德童女。<a id="a-F9"></a>胜体童女。<a id="a-FA"></a>梵天与童女。<a id="a-FB"></a>功德光童女。<a id="a-FC"></a>善光明童女。<a id="a-FD"></a>如是等五百童女俱。<a id="a-FE"></a>头面礼足退坐一面。<a id="a-FF"></a>尔时文殊师利。<a id="a-FG"></a>知觉城大众集已。<a id="a-FH"></a>随其所应。<a id="a-FI"></a>以大慈力令彼清凉。<a id="a-FJ"></a>大悲现前将为说法。<a id="a-FK"></a>甚深智慧分别其心以大辩力而为说法。<a id="a-FL"></a>观察善财童子。<a id="a-FM"></a>以何因缘名曰善财。<a id="a-FN"></a>此童子者。<a id="a-FO"></a>初受胎时。<a id="a-FP"></a>于其宅内有七大宝藏。<a id="a-FQ"></a>其藏普出七宝楼阁。<a id="a-FR"></a>自然周备。<a id="a-FS"></a>金银琉璃玻璃真珠砗磲码瑙。<a id="a-FT"></a>从此七宝生七种芽。<a id="a-FU"></a>时此童子处胎十月。<a id="a-FV"></a>出生端正肢体具足。<a id="a-FW"></a>其七种宝芽。<a id="a-FX"></a>高二寻广七寻。<a id="a-FY"></a>又其家内自然具有五百宝器。<a id="a-FZ"></a>盛满众宝。<a id="a-Fa"></a>金器盛银。<a id="a-Fb"></a>银器盛金。<a id="a-Fc"></a>金刚器盛众香。<a id="a-Fd"></a>众香器盛宝衣。<a id="a-Fe"></a>玉石器盛上味馔。<a id="a-Ff"></a>摩尼器盛杂宝。<a id="a-Fg"></a>种种宝器盛酥油蜜。<a id="a-Fh"></a>及以醍醐资生之具。<a id="a-Fi"></a>琉璃器盛众宝。<a id="a-Fj"></a>玻璃器盛砗磲。<a id="a-Fk"></a>砗磲器盛玻璃。<a id="a-Fl"></a>码瑙器盛赤珠。<a id="a-Fm"></a>赤珠器盛码瑙。<a id="a-Fn"></a>火珠器盛净水珠。<a id="a-Fo"></a>净水珠器盛火珠。<a id="a-Fp"></a>如是等五百宝器。<a id="a-Fq"></a>自然行列。<a id="a-Fr"></a>又雨众宝。<a id="a-Fs"></a>满诸库藏。<a id="a-Ft"></a>以此事故婆罗门中善明相师。<a id="a-Fu"></a>字曰善财。<a id="a-Fv"></a>此童子者。<a id="a-Fw"></a>已曾供养过去诸佛。<a id="a-Fx"></a>深种善根。<a id="a-Fy"></a>常乐清净。<a id="a-Fz"></a>近善知识。<a id="a-G0"></a>身口意净。<a id="a-G1"></a>修菩萨道。<a id="a-G2"></a>求一切智。<a id="a-G3"></a>修诸佛法。<a id="a-G4"></a>心净如空。<a id="a-G5"></a>具菩萨行。<a id="a-G6"></a>尔时文殊师利菩萨。<a id="a-G7"></a>如象王回。<a id="a-G8"></a>观察善财。<a id="a-G9"></a>而告之曰。<a id="a-GA"></a>吾当为汝说微妙法。<a id="a-GB"></a>即为分别诸佛正法。<a id="a-GC"></a>分别诸佛次兴世法。<a id="a-GD"></a>净眷属法。<a id="a-GE"></a>转梵轮法。<a id="a-GF"></a>诸佛色身。<a id="a-GG"></a>相好清净庄严之法。<a id="a-GH"></a>一切诸佛具法身法。<a id="a-GI"></a>诸佛音声妙庄严法。<a id="a-GJ"></a>说一切如来平等正法。<a id="a-GK"></a>尔时文殊师利。<a id="a-GL"></a>知善财等一切大众闻说此法。<a id="a-GM"></a>皆大欢喜发菩提心。<a id="a-GN"></a>显明过去诸善根已。<a id="a-GO"></a>不舍本座。<a id="a-GP"></a>如应化度觉城众生已。<a id="a-GQ"></a>游行南方。<a id="a-GR"></a>尔时善财童子从文殊师利。<a id="a-GS"></a>闻佛如是诸妙功德。<a id="a-GT"></a>专求菩提。<a id="a-GU"></a>随从文殊师利。<a id="a-GV"></a>以偈颂曰。</p>
  <p id="aGW">三有为城郭　　高慢为园墙</p>
  <p id="aGX">诸趣为却敌　　染爱为深堑</p>
  <p id="aGY">愚痴闇覆蔽　　三毒常炽然</p>
  <p id="aGZ">恶魔为君王　　童蒙依止住</p>
  <p id="aGa">贪爱所缠缚　　谄曲坏正行</p>
  <p id="aGb">疑惑障慧眼　　流转诸邪道</p>
  <p id="aGc">悭嫉所系缚　　趣向饿鬼难</p>
  <p id="aGd">生老病死逼　　愚痴转趣轮</p>
  <p id="aGe">圆满无上悲　　清净智慧日</p>
  <p id="aGf">消竭烦恼海　　愿顾少观察</p>
  <p id="aGg">圆满无上慈　　慧光安众生</p>
  <p id="aGh">一切无不曜　　月王愿照我</p>
  <p id="aGi">一切法界王　　净法为四兵</p>
  <p id="aGj">常转正法轮　　愿化我妙法</p>
  <p id="aGk">具足菩提愿　　积集功德藏</p>
  <p id="aGl">饶益一切众　　大师愿度我</p>
  <p id="aGm">忍铠庄严身　　执持智慧剑</p>
  <p id="aGn">于魔崄恶道　　济我免众难</p>
  <p id="aGo">住法须弥顶　　妙定天女侍</p>
  <p id="aGp">降伏阿修罗　　帝释观察我</p>
  <p id="aGq">具足离垢力　　分别一切有</p>
  <p id="aGr">世间明净灯　　愿示我正趣</p>
  <p id="aGs">远离诸恶道　　悉令善趣净</p>
  <p id="aGt">开我解脱门　　超出诸世难</p>
  <p id="aGu">着常乐我净　　迷惑于生死</p>
  <p id="aGv">清净智慧眼　　愿开解脱门</p>
  <p id="aGw">远离诸颠倒　　无畏知正道</p>
  <p id="aGx">了达诸正趣　　示现我菩提</p>
  <p id="aGy">安住正见地　　诸佛功德树</p>
  <p id="aGz">常雨正觉华　　愿示我菩提</p>
  <p id="aH0">世间明净日　　三世诸如来</p>
  <p id="aH1">如法而来去　　愿令我悉见</p>
  <p id="aH2">分别一切业　　深知诸法性</p>
  <p id="aH3">决定智慧乘　　示我摩诃衍</p>
  <p id="aH4">诸愿轮成满　　大悲不可尽</p>
  <p id="aH5">净妙德庄严　　安我菩提乘</p>
  <p id="aH6">具足净法界　　大慈为观察</p>
  <p id="aH7">功德华庄严　　赐我第一乘</p>
  <p id="aH8">安住梵行座　　三昧女朝侍</p>
  <p id="aH9">微妙法音乐　　示我法王道</p>
  <p id="aHA">无尽四摄藏　　功德庄严智</p>
  <p id="aHB">光明照一切　　愿速示胜道</p>
  <p id="aHC">施惠圆满光　　栴檀戒涂身</p>
  <p id="aHD">忍辱大庄严　　愿速示正道</p>
  <p id="aHE">深入诸禅定　　教化群生类</p>
  <p id="aHF">具足方便乘　　安我胜法乘</p>
  <p id="aHG">诸愿圆满轮　　永绝生死轮</p>
  <p id="aHH">具足持智力　　安我妙法乘</p>
  <p id="aHI">一切悉殊妙　　大悲观众生</p>
  <p id="aHJ">究竟胜妙行　　安我实智乘</p>
  <p id="aHK">安住金刚慧　　究竟一切智</p>
  <p id="aHL">除灭诸障碍　　安我贤圣乘</p>
  <p id="aHM">慈悲甚弥广　　安乐诸群生</p>
  <p id="aHN">法界等净眼　　安我无上乘</p>
  <p id="aHO">除灭众苦阴　　诸业烦恼轮</p>
  <p id="aHP">降伏一切魔　　安我正法乘</p>
  <p id="aHQ">智慧照十方　　庄严诸法界</p>
  <p id="aHR">满足众生愿　　安我胜妙乘</p>
  <p id="aHS">心净如虚空　　除灭邪见爱</p>
  <p id="aHT">饶益一切众　　安我胜法乘</p>
  <p id="aHU">安住如风轮　　普持一切刹</p>
  <p id="aHV">令众住定地　　安我殊胜乘</p>
  <p id="aHW">安住如大地　　具足大悲力</p>
  <p id="aHX">智慧益众生　　安我最胜乘</p>
  <p id="aHY">四摄光圆满　　饶益群生类</p>
  <p id="aHZ">总持清净光　　示我明净日</p>
  <p id="aHa">开发净慧眼　　庄严妙智王</p>
  <p id="aHb">冠以无上冠　　法王慈顾我</p>
  <p id="aHc">尔时文殊师利。<a id="a-Hd"></a>如象王回。<a id="a-He"></a>观善财童子。<a id="a-Hf"></a>作如是言。<a id="a-Hg"></a>善哉善哉。<a id="a-Hh"></a>善男子。<a id="a-Hi"></a>乃能发阿耨多罗三藐三菩提心。<a id="a-Hj"></a>求善知识亲近善知识。<a id="a-Hk"></a>问菩萨行求菩萨道。<a id="a-Hl"></a>善男子。<a id="a-Hm"></a>是为菩萨第一之藏。<a id="a-Hn"></a>具一切智。<a id="a-Ho"></a>所谓求善知识。<a id="a-Hp"></a>亲近恭敬而供养之。<a id="a-Hq"></a>是故善男子应求善知识亲近恭敬。<a id="a-Hr"></a>一心供养而无厌足。<a id="a-Hs"></a>问菩萨行。<a id="a-Ht"></a>云何修习菩萨道。<a id="a-Hu"></a>云何满足菩萨行。<a id="a-Hv"></a>云何清净菩萨行。<a id="a-Hw"></a>云何究竟菩萨行。<a id="a-Hx"></a>云何出生菩萨行。<a id="a-Hy"></a>云何正念菩萨道。<a id="a-Hz"></a>云何缘于菩萨境界道。<a id="a-I0"></a>云何增广菩萨道。<a id="a-I1"></a>云何菩萨具普贤行。<a id="a-I2"></a>尔时文殊师利。<a id="a-I3"></a>为善财童子以偈颂曰。</p>
  <p id="aI4">善哉功德藏　　能来诣我所</p>
  <p id="aI5">发广大悲心　　专求无上道</p>
  <p id="aI6">先发诸大愿　　除灭众生苦</p>
  <p id="aI7">究竟菩萨行　　成就无上道</p>
  <p id="aI8">若有诸菩萨　　不厌生死苦</p>
  <p id="aI9">具足普贤行　　一切莫能坏</p>
  <p id="aIA">功德光胜来　　清净功德海</p>
  <p id="aIB">正求普贤行　　饶益一切众</p>
  <p id="aIC">无量无有边　　世界诸佛所</p>
  <p id="aID">闻说净法云　　受持不忘失</p>
  <p id="aIE">悉于十方界　　普见无量佛</p>
  <p id="aIF">成满诸愿海　　具足菩萨行</p>
  <p id="aIG">究竟方便海　　安住如来地</p>
  <p id="aIH">随顺诸佛教　　逮得一切智</p>
  <p id="aII">一切世界中　　法王积劫行</p>
  <p id="aIJ">具足普贤道　　究竟佛菩提</p>
  <p id="aIK">一切刹劫海　　修习菩萨行</p>
  <p id="aIL">满足诸大愿　　成就普贤乘</p>
  <p id="aIM">无量诸众生　　闻彼名号者</p>
  <p id="aIN">修习普贤愿　　得成无上道</p>
 </body>
</html>