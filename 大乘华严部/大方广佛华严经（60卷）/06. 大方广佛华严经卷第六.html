<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第六</title>
</head>
<body>
  <h1 class="head">大方广佛华严经卷第六</h1>
  <h2>菩萨明难品第六</h2>
  <p>尔时文殊师利菩萨。问觉首菩萨言。佛子。心性是一。云何能生种种果报。或至善趣或至恶趣。或具诸根或不具者。或生善处或生恶处。端正丑陋苦乐不同。业不知心心不知业。受不知报报不知受。心不知受受不知心。因不知缘缘不知因。智不知法法不知智。尔时觉首菩萨。以偈答曰。</p>
  <p class="l-js-5c">为化众生故　　乃能问斯义</p>
  <p class="l-js-5c">诸法如实性　　我说仁谛听</p>
  <p class="l-js-5c">诸法不自在　　求实不可得</p>
  <p class="l-js-5c">是故一切法　　二俱不相知</p>
  <p class="l-js-5c">譬如驶水流　　流流无绝已</p>
  <p class="l-js-5c">二俱不相知　　诸法亦如是</p>
  <p class="l-js-5c">亦如明灯焰　　焰焰不暂停</p>
  <p class="l-js-5c">二俱不相知　　诸法亦如是</p>
  <p class="l-js-5c">亦如长风起　　鼓拂生动势</p>
  <p class="l-js-5c">二俱不相知　　诸法亦如是</p>
  <p class="l-js-5c">亦如深广地　　展转相依住</p>
  <p class="l-js-5c">二俱不相知　　诸法亦如是</p>
  <p class="l-js-5c">眼耳鼻舌身　　心意诸情根</p>
  <p class="l-js-5c">因此转众苦　　而实无所转</p>
  <p class="l-js-5c">法性无所转　　示现故有转</p>
  <p class="l-js-5c">于彼无示现　　示现无所有</p>
  <p class="l-js-5c">眼耳鼻舌身　　心意诸情根</p>
  <p class="l-js-5c">其性悉空寂　　虚妄无真实</p>
  <p class="l-js-5c">观察正思惟　　有者无所有</p>
  <p class="l-js-5c">彼见不颠倒　　法眼清净故</p>
  <p class="l-js-5c">虚妄非虚妄　　若实若不实</p>
  <p class="l-js-5c">世间出世间　　但有假言说</p>
  <p>尔时文殊师利菩萨。问财首菩萨言。佛子。一切众生非众生。如来云何随众生时。随命。随身。随行。随欲乐。随愿。随意。随方便。随思惟。随筹量。随众生见。而教化之。尔时财首菩萨。以偈答曰。</p>
  <p class="l-js-5c">明智心境界　　常乐寂灭行</p>
  <p class="l-js-5c">我今如实说　　仁者善谛听</p>
  <p class="l-js-5c">分别观内身　　我身何所有</p>
  <p class="l-js-5c">若能如是观　　彼达我有无</p>
  <p class="l-js-5c">观身一切分　　无所依止住</p>
  <p class="l-js-5c">谛了是身者　　于身无所著</p>
  <p class="l-js-5c">能解身如实　　明达一切法</p>
  <p class="l-js-5c">知法悉虚妄　　其心无所染</p>
  <p class="l-js-5c">身命相随顺　　展转更相因</p>
  <p class="l-js-5c">犹如旋火轮　　前后不可知</p>
  <p class="l-js-5c">智者能观察　　一切有无常</p>
  <p class="l-js-5c">诸法空无我　　则离一切相</p>
  <p class="l-js-5c">因缘所起业　　无我犹如梦</p>
  <p class="l-js-5c">果报性寂灭　　前后无异相</p>
  <p class="l-js-5c">一切世间法　　唯以心为主</p>
  <p class="l-js-5c">随乐取相者　　皆悉是颠倒</p>
  <p class="l-js-5c">世间所有法　　一切悉虚妄</p>
  <p class="l-js-5c">不能解诸法　　真实无有二</p>
  <p class="l-js-5c">一切生灭法　　皆悉从缘起</p>
  <p class="l-js-5c">念念速归灭　　始终无异相</p>
  <p>尔时文殊师利。问宝首菩萨言。佛子。一切众生四大。悉非我非我所。云何众生。或受苦受乐。或作恶作善。或内端正或外端正。或受少报或受多报。或有现报或有后报。然诸法性无善无恶。尔时宝首菩萨。以偈答言。</p>
  <p class="l-js-5c">随所行诸业　　受果报亦然</p>
  <p class="l-js-5c">造者无所有　　诸佛如是说</p>
  <p class="l-js-5c">犹如明净镜　　随其面像现</p>
  <p class="l-js-5c">内外无所有　　业性亦如是</p>
  <p class="l-js-5c">亦如田种子　　各各不相知</p>
  <p class="l-js-5c">自然能作因　　业性亦如是</p>
  <p class="l-js-5c">亦如大幻师　　在彼四衢道</p>
  <p class="l-js-5c">示现种种色　　业性亦如是</p>
  <p class="l-js-5c">如匠造木人　　能出种种声</p>
  <p class="l-js-5c">彼无我非我　　业性亦如是</p>
  <p>亦如众鸟类　　出[谷-禾+卵]音不同</p>
  <p class="l-js-5c">能作种种声　　业性亦如是</p>
  <p class="l-js-5c">如亲因缘会　　受生无来者</p>
  <p class="l-js-5c">诸根各别异　　业性亦如是</p>
  <p class="l-js-5c">如大地狱中　　众生受苦恼</p>
  <p class="l-js-5c">苦恼无来处　　业性亦如是</p>
  <p class="l-js-5c">亦如转轮王　　成就胜七宝</p>
  <p class="l-js-5c">彼无所从来　　业性亦如是</p>
  <p class="l-js-5c">亦如诸世界　　有成或有败</p>
  <p class="l-js-5c">成败无来去　　业性亦如是</p>
  <p>尔时文殊师利。问德首菩萨言。佛子。如来唯觉一法。云何乃说无量诸法。音声遍满无量世界。悉能教化无量众生。出无量声现无量身。了知无量众生心意。示现无量神足自在示现无量无边世界。示现无量殊胜庄严。示现无量种种境界。而法性分别实不可得。尔时德首菩萨。以偈答曰。</p>
  <p class="l-js-5c">佛子乃能问　　甚深微妙义</p>
  <p class="l-js-5c">智者若知此　　常乐求功德</p>
  <p class="l-js-5c">犹如地性一　　能持种种物</p>
  <p class="l-js-5c">不分别一异　　诸佛法如是</p>
  <p class="l-js-5c">犹如火性一　　能烧世间物</p>
  <p class="l-js-5c">火性无分别　　诸佛法如是</p>
  <p class="l-js-5c">犹如大海水　　注以百川流</p>
  <p class="l-js-5c">其味无别异　　诸佛法如是</p>
  <p class="l-js-5c">犹如风性一　　吹动一切物</p>
  <p class="l-js-5c">风性无分别　　诸佛法如是</p>
  <p class="l-js-5c">犹如龙雷震　　普雨一切地</p>
  <p class="l-js-5c">雨渧无分别　　诸佛法如是</p>
  <p class="l-js-5c">犹如大地一　　能生种种芽</p>
  <p class="l-js-5c">地性无别异　　诸佛法如是</p>
  <p class="l-js-5c">犹日无云曀　　普能照十方</p>
  <p class="l-js-5c">光明无异性　　诸佛法如是</p>
  <p class="l-js-5c">犹如空中月　　世间靡不见</p>
  <p class="l-js-5c">非至一切处　　诸佛法如是</p>
  <p class="l-js-5c">犹如大梵王　　普应现大千</p>
  <p class="l-js-5c">其身无别异　　诸佛法如是</p>
  <p>尔时文殊师利。问目首菩萨言。佛子。如来福田等一无异。云何布施果报不同。有种种色。种种性。种种家。种种根。种种财。种种奇特。种种眷属。种种自在。种种功德。种种慧。如来平等无有怨亲。尔时目首菩萨。以偈答曰。</p>
  <p class="l-js-5c">譬如大地一　　能生种种芽</p>
  <p class="l-js-5c">于彼无怨亲　　佛福田亦然</p>
  <p class="l-js-5c">譬如水一味　　因器故不同</p>
  <p class="l-js-5c">诸佛福田一　　众生故有异</p>
  <p class="l-js-5c">譬如大幻师　　能令众欢喜</p>
  <p class="l-js-5c">诸佛圣福田　　随愿令欣悦</p>
  <p class="l-js-5c">譬如辩才王　　能令众欢喜</p>
  <p class="l-js-5c">诸佛圣福田　　令众生悦乐</p>
  <p class="l-js-5c">譬如明净镜　　随对现众像</p>
  <p class="l-js-5c">诸佛圣福田　　众生故有异</p>
  <p class="l-js-5c">譬如大药王　　消灭一切毒</p>
  <p class="l-js-5c">诸佛圣福田　　能灭烦恼患</p>
  <p class="l-js-5c">譬如日出时　　能除一切闇</p>
  <p class="l-js-5c">诸佛圣福田　　普照十方界</p>
  <p class="l-js-5c">譬如净满月　　普照四天下</p>
  <p class="l-js-5c">诸佛圣福田　　平等无偏党</p>
  <p class="l-js-5c">譬如毗岚风　　震动一切地</p>
  <p class="l-js-5c">诸佛圣福田　　能动三界有</p>
  <p class="l-js-5c">譬如火劫起　　天地靡不烧</p>
  <p class="l-js-5c">诸佛圣福田　　能烧一切有</p>
  <p>尔时文殊师利。问进首菩萨言。佛子。众生为见如来教断诸烦恼耶。为知色受想行识欲界色界无色界痴爱。断诸烦恼耶。若知色受想行识欲界色界无色界痴爱。断诸烦恼者。如来教法何所增损。尔时进首菩萨。以偈答曰。</p>
  <p class="l-js-5c">佛子善谛听　　我说如实义</p>
  <p class="l-js-5c">或有速出要　　或有难解脱</p>
  <p class="l-js-5c">若欲求除灭　　无量诸过恶</p>
  <p class="l-js-5c">应当一切时　　勇猛大精进</p>
  <p class="l-js-5c">譬如微小火　　樵湿则能灭</p>
  <p class="l-js-5c">于佛教法中　　懈怠者亦然</p>
  <p class="l-js-5c">譬如人钻火　　未出数休息</p>
  <p class="l-js-5c">火势随止灭　　懈怠者亦然</p>
  <p class="l-js-5c">譬如净火珠　　离缘而求火</p>
  <p class="l-js-5c">毕竟不可得　　懈怠者亦然</p>
  <p class="l-js-5c">譬如明净日　　闭目求见色</p>
  <p class="l-js-5c">于佛教法中　　懈怠者亦然</p>
  <p class="l-js-5c">譬人无手足　　欲射过大地</p>
  <p class="l-js-5c">永不从彼意　　懈怠者亦然</p>
  <p class="l-js-5c">譬如大海水　　一毛渧求尽</p>
  <p class="l-js-5c">于佛教法中　　懈怠者亦然</p>
  <p class="l-js-5c">譬如火劫起　　欲以少水灭</p>
  <p class="l-js-5c">于佛教法中　　懈怠者亦然</p>
  <p class="l-js-5c">譬人见虚空　　便言我身满</p>
  <p class="l-js-5c">于佛教法中　　懈怠者亦然</p>
  <p>尔时文殊师利。问法首菩萨言。佛子。如佛所说。闻受法者能断烦恼。云何众生等闻正法而不能断。随淫怒痴。随慢。随爱。随忿。随悭嫉。随恨。随谄曲。是诸垢法悉不离心。心无所行能断结使。尔时法首菩萨。以偈答曰。</p>
  <p class="l-js-5c">佛子善谛听　　所问如实义</p>
  <p class="l-js-5c">非但积多闻　　能入如来法</p>
  <p class="l-js-5c">譬人水所漂　　惧溺而渴死</p>
  <p class="l-js-5c">不能如说行　　多闻亦如是</p>
  <p class="l-js-5c">譬人大惠施　　种种诸肴膳</p>
  <p class="l-js-5c">不食自饿死　　多闻亦如是</p>
  <p class="l-js-5c">譬如有良医　　具知诸方药</p>
  <p class="l-js-5c">自疾不能救　　多闻亦如是</p>
  <p class="l-js-5c">譬如贫穷人　　日夜数他宝</p>
  <p class="l-js-5c">自无半钱分　　多闻亦如是</p>
  <p class="l-js-5c">譬如帝王子　　应受无极乐</p>
  <p class="l-js-5c">业障故贫苦　　多闻亦如是</p>
  <p class="l-js-5c">譬如聋聩人　　善奏诸音声</p>
  <p class="l-js-5c">悦彼不自闻　　多闻亦如是</p>
  <p class="l-js-5c">譬如盲瞽人　　本习故能画</p>
  <p class="l-js-5c">示彼不自见　　多闻亦如是</p>
  <p class="l-js-5c">譬如海导师　　能度无量众</p>
  <p class="l-js-5c">拯彼不自济　　多闻亦如是</p>
  <p class="l-js-5c">譬人处大众　　善说胜妙事</p>
  <p class="l-js-5c">内自无实德　　多闻亦如是</p>
  <p>尔时文殊师利。问智首菩萨言。佛子。于佛法中智慧为首。如来何故。或为众生。赞叹檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。此一一法。皆不能得无上菩提。尔时智首菩萨。以偈答曰。</p>
  <p class="l-js-5c">难知而能知　　随顺众生心</p>
  <p class="l-js-5c">佛子所问义　　谛听我今说</p>
  <p class="l-js-5c">过去未来世　　现在诸导师</p>
  <p class="l-js-5c">未曾以一法　　得成无上道</p>
  <p class="l-js-5c">如来知众生　　本性所修习</p>
  <p class="l-js-5c">善顺应度者　　为说净妙法</p>
  <p class="l-js-5c">悭者赞布施　　毁禁赞持戒</p>
  <p class="l-js-5c">嗔恚赞忍辱　　懈怠赞精进</p>
  <p class="l-js-5c">乱意赞禅定　　愚痴赞智慧</p>
  <p class="l-js-5c">不仁赞慈愍　　怒害赞大悲</p>
  <p class="l-js-5c">忧戚为赞喜　　憎爱为赞舍</p>
  <p class="l-js-5c">如是修习者　　渐解一切法</p>
  <p class="l-js-5c">譬如造宫室　　起基令坚固</p>
  <p class="l-js-5c">施戒亦如是　　菩萨众行本</p>
  <p class="l-js-5c">赞如牢坚城　　防御诸敌难</p>
  <p class="l-js-5c">忍进亦如是　　防护诸菩萨</p>
  <p class="l-js-5c">譬如大力王　　威德定天下</p>
  <p class="l-js-5c">禅智亦如是　　安隐诸菩萨</p>
  <p class="l-js-5c">譬如转轮王　　具受一切乐</p>
  <p class="l-js-5c">四等亦如是　　安乐诸菩萨</p>
  <p>尔时文殊师利。问贤首菩萨言。佛子。一切诸佛。唯以一乘得出生死。云何今见一切佛刹。事事不同。所谓世界众生。说法教化。寿命光明。神力众会。佛法法住。如是等事皆悉不同。无有不具一切佛法。而能成就无上菩提。尔时贤首菩萨。以偈答曰。</p>
  <p class="l-js-5c">文殊法常尔　　法王唯一法</p>
  <p class="l-js-5c">一切无碍人　　一道出生死</p>
  <p class="l-js-5c">一切诸佛身　　唯是一法身</p>
  <p class="l-js-5c">一心一智慧　　力无畏亦然</p>
  <p class="l-js-5c">随众生本行　　求无上菩提</p>
  <p class="l-js-5c">佛刹及众会　　说法悉不同</p>
  <p class="l-js-5c">一切诸佛刹　　平等普严净</p>
  <p class="l-js-5c">众生业行异　　所见各不同</p>
  <p class="l-js-5c">诸佛及佛法　　众生莫能见</p>
  <p class="l-js-5c">佛刹法身众　　说法亦如是</p>
  <p class="l-js-5c">本行广清净　　具足一切愿</p>
  <p class="l-js-5c">彼人见真实　　明达知见者</p>
  <p class="l-js-5c">随顺众生欲　　诸业及果报</p>
  <p class="l-js-5c">各令见真实　　佛力自在故</p>
  <p class="l-js-5c">佛刹无异相　　如来无憎爱</p>
  <p class="l-js-5c">随彼众生行　　自得如是见</p>
  <p class="l-js-5c">非是一切佛　　安住导师咎</p>
  <p class="l-js-5c">无量诸世界　　示现见不同</p>
  <p class="l-js-5c">一切诸世界　　所应受化者</p>
  <p class="l-js-5c">常见人中雄　　诸佛法如是</p>
  <p>尔时诸菩萨。谓文殊师利言。佛子。我等所解各各已说。仁者辩才深入。次应敷演。何等是佛境界。何等是佛境界因。何等是佛境界所入。何等是佛境界所度。何等是佛境界随顺知。何等是佛境界随顺法。何等是佛境界分别知。何等是识佛境界。何等是决定知佛境界。何等是佛境界照。何等是佛境界广。尔时文殊师利。以偈答曰。</p>
  <p class="l-js-5c">如来深境界　　其量齐虚空</p>
  <p class="l-js-5c">一切众生入　　真实无所入</p>
  <p class="l-js-5c">如来境界因　　唯佛能分别</p>
  <p class="l-js-5c">自余无量劫　　演说不可尽</p>
  <p class="l-js-5c">随顺众生故　　普入诸世间</p>
  <p class="l-js-5c">智慧常寂然　　不同世所见</p>
  <p class="l-js-5c">度脱诸群生　　随顺其心智</p>
  <p class="l-js-5c">宣畅无穷尽　　唯是佛境界</p>
  <p class="l-js-5c">如来一切智　　三世无障碍</p>
  <p class="l-js-5c">诸佛妙境界　　皆悉如虚空</p>
  <p class="l-js-5c">法界无异相　　随顺众生说</p>
  <p class="l-js-5c">若欲具分别　　唯佛之境界</p>
  <p class="l-js-5c">一切诸世间　　无量众音声</p>
  <p class="l-js-5c">随时悉了知　　其实无分别</p>
  <p class="l-js-5c">非识所能识　　亦非心境界</p>
  <p class="l-js-5c">自性真清净　　能示诸群生</p>
  <p class="l-js-5c">非业非烦恼　　寂灭无所住</p>
  <p class="l-js-5c">无明无所行　　平等行世间</p>
  <p class="l-js-5c">一切众生心　　普在三世中</p>
  <p class="l-js-5c">如来于一念　　一切悉明达</p>
  <p>尔时此娑婆世界众生。佛神力故。见此佛刹一切众生。如所行法。如所行业。如世间行。随身所行。随根所行。随其行报所生之处。持戒毁禁说法果报。如是世界中事一切悉见。如是东方百千亿世界。不可量不可数不可思议不可称无等无边无分齐不可说虚空法界等一切世界。乃至说法果报一切悉见南西北方四维上下亦复如是。</p>
  <h2>净行品第七</h2>
  <p>尔时智首菩萨。问文殊师利言。佛子。云何菩萨不染身口意业。不害身口意业。不痴身口意业。不退转身口意业。不动身口意业。应赞叹身口意业。清净身口意业。离烦恼身口意业。随智慧身口意业。云何菩萨生处成就。姓成就。家成就色相成就。念成就。智慧成就趣成就。无畏成就。觉悟成就。云何菩萨第一智慧。最上智慧。胜智慧。最胜智慧。不可量智慧。不可数智慧。不可思议智慧。不可称智慧。不可说智慧。云何菩萨因力具足。意力具足。方便力具足。缘力具足。境界力具足。根力具足。止观力具足。定力具足。云何菩萨善知阴界入。善知缘起法。善知欲色无色界。善知过去未来现在。云何菩萨修七觉意。修空无相无作。云何菩萨满足檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。云何菩萨得是处非处智力。过去未来现在业报智力。种种诸根智力。种种性智力。种种欲智力。一切至处道智力。禅定解脱三昧垢净智力。宿命无碍智力。天眼无碍智力。断一切烦恼习气智力。云何菩萨常为诸天王守护恭敬供养。龙王。鬼神王。乾闼婆王。阿修罗王。迦楼罗王。紧那罗王。摩睺罗伽王。人王梵天王等守护恭敬供养。云何菩萨为众生舍。为救为归为趣。为炬为明为灯。为导为无上导。云何菩萨。于一切众生。为第一为大为胜。为上为无上。为无等为无等等。尔时文殊师利。答智首菩萨曰。善哉善哉。佛子。多所饶益多所安隐。哀愍世间惠利一切安乐天人。问如是义。佛子。菩萨成就身口意业。能得一切胜妙功德。于佛正法心无挂碍。去来今佛所转法轮。能随顺转不舍众生。明达实相。断一切恶具足众善。色像第一。悉如普贤大菩萨等。成就如来。一切种智。于一切法悉得自在。而为众生第二尊导。佛子。何等身口意业。能得一切胜妙功德。</p>
  <p>菩萨在家　　当愿众生　　舍离家难</p>
  <p>入空法中　　孝事父母　　当愿众生</p>
  <p>一切护养　　永得大安　　妻子集会</p>
  <p>当愿众生　　令出爱狱　　无恋慕心</p>
  <p>若得五欲　　当愿众生　　舍离贪惑</p>
  <p>功德具足　　若在妓乐　　当愿众生</p>
  <p>悉得法乐　　见法如幻　　若在房室</p>
  <p>当愿众生　　入贤圣地　　永离欲秽</p>
  <p>著宝璎珞　　当愿众生　　舍离重担</p>
  <p>度有无岸　　若上楼阁　　当愿众生</p>
  <p>升佛法堂　　得微妙法　　布施所珍</p>
  <p>当愿众生　　悉舍一切　　心无贪著</p>
  <p>若在聚会　　当愿众生　　究竟解脱</p>
  <p>到如来处　　若在危难　　当愿众生</p>
  <p>随意自在　　无所挂碍　　以信舍家</p>
  <p>当愿众生　　弃舍世业　　心无所著</p>
  <p>若入僧坊　　当愿众生　　一切和合</p>
  <p>心无限碍　　诣大小师　　当愿众生</p>
  <p>开方便门　　深入法要　　求出家法</p>
  <p>当愿众生　　得不退转　　心无障碍</p>
  <p>脱去俗服　　当愿众生　　解道修德</p>
  <p>无复懈怠　　除剃须发　　当愿众生</p>
  <p>断除烦恼　　究竟寂灭　　受著袈裟</p>
  <p>当愿众生　　舍离三毒　　心得欢喜</p>
  <p>受出家法　　当愿众生　　如佛出家</p>
  <p>开导一切　　自归于佛　　当愿众生</p>
  <p>体解大道　　发无上意　　自归于法</p>
  <p>当愿众生　　深入经藏　　智慧如海</p>
  <p>自归于僧　　当愿众生　　统理大众</p>
  <p>一切无碍　　受持净戒　　当愿众生</p>
  <p>具足修习　　学一切戒　　受行道禁</p>
  <p>当愿众生　　具足道戒　　修如实业</p>
  <p>始请和尚　　当愿众生　　得无生智</p>
  <p>到于彼岸　　受具足戒　　当愿众生</p>
  <p>得胜妙法　　成就方便　　若入房舍</p>
  <p>当愿众生　　升无上堂　　得不退法</p>
  <p>若敷床座　　当愿众生　　敷善法座</p>
  <p>见真实相　　正身端坐　　当愿众生</p>
  <p>坐佛道树　　心无所倚　　结跏趺坐</p>
  <p>当愿众生　　善根坚固　　得不动地</p>
  <p>三昧正受　　当愿众生　　向三昧门</p>
  <p>得究竟定　　观察诸法　　当愿众生</p>
  <p>见法真实　　无所挂碍　　舍跏趺坐</p>
  <p>当愿众生　　知诸行性　　悉归散灭</p>
  <p>下床安足　　当愿众生　　履践圣迹</p>
  <p>不动解脱　　始举足时　　当愿众生</p>
  <p>越度生死　　善法满足　　被著衣裳</p>
  <p>当愿众生　　服诸善根　　每知惭愧</p>
  <p>整服结带　　当愿众生　　自检修道</p>
  <p>不坏善法　　次著上衣　　当愿众生</p>
  <p>得上善根　　究竟胜法　　著僧伽梨</p>
  <p>当愿众生　　大慈覆护　　得不动法</p>
  <p>手执杨枝　　当愿众生　　心得正法</p>
  <p>自然清净　　晨嚼杨枝　　当愿众生</p>
  <p>得调伏牙　　噬诸烦恼　　左右便利</p>
  <p>当愿众生　　蠲除污秽　　无淫怒痴</p>
  <p>已而就水　　当愿众生　　向无上道</p>
  <p>得出世法　　以水涤秽　　当愿众生</p>
  <p>具足净忍　　毕竟无垢　　以水盥掌</p>
  <p>当愿众生　　得上妙手　　受持佛法</p>
  <p>澡漱口齿　　当愿众生　　向净法门</p>
  <p>究竟解脱　　手执锡杖　　当愿众生</p>
  <p>设净施会　　见道如实　　擎持应器</p>
  <p>当愿众生　　成就法器　　受天人供</p>
  <p>发趾向道　　当愿众生　　趣佛菩提</p>
  <p>究竟解脱　　若已在道　　当愿众生</p>
  <p>成就佛道　　无余所行　　涉路而行</p>
  <p>当愿众生　　履净法界　　心无障碍</p>
  <p>见趣高路　　当愿众生　　升无上道</p>
  <p>超出三界　　见趣下路　　当愿众生</p>
  <p>谦下柔软　　入佛深法　　若见险路</p>
  <p>当愿众生　　弃捐恶道　　灭除邪见</p>
  <p>若见直路　　当愿众生　　得中正意</p>
  <p>身口无曲　　见道扬尘　　当愿众生</p>
  <p>永离尘秽　　毕竟清净　　见道无尘</p>
  <p>当愿众生　　大悲所熏　　心意柔润</p>
  <p>见深坑涧　　当愿众生　　向正法界</p>
  <p>灭除诸难　　见听讼堂　　当愿众生</p>
  <p>说甚深法　　一切和合　　若见大树</p>
  <p>当愿众生　　离我诤心　　无有忿恨</p>
  <p>若见丛林　　当愿众生　　一切敬礼</p>
  <p>天人师仰　　若见高山　　当愿众生</p>
  <p>得无上善　　莫能见顶　　若见刺棘</p>
  <p>当愿众生　　拔三毒刺　　无贼害心</p>
  <p>见树茂叶　　当愿众生　　以道自荫</p>
  <p>入禅三昧　　见树好华　　当愿众生</p>
  <p>开净如华　　相好满具　　见树丰果</p>
  <p>当愿众生　　起道树行　　成无上果</p>
  <p>见诸流水　　当愿众生　　得正法流</p>
  <p>入佛智海　　若见陂水　　当愿众生</p>
  <p>悉得诸佛　　不坏正法　　若见浴池</p>
  <p>当愿众生　　入佛海智　　问答无穷</p>
  <p>见人汲井　　当愿众生　　得如来辩</p>
  <p>不可穷尽　　若见泉水　　当愿众生</p>
  <p>善根无尽　　境界无上　　见山涧水</p>
  <p>当愿众生　　洗濯尘垢　　意解清净</p>
  <p>若见桥梁　　当愿众生　　兴造法桥</p>
  <p>度人不休　　见修园圃　　当愿众生</p>
  <p>耘除秽恶　　不生欲根　　见无忧林</p>
  <p>当愿众生　　心得欢喜　　永除忧恼</p>
  <p>见好园池　　当愿众生　　勤修众善</p>
  <p>具足菩提　　见严饰人　　当愿众生</p>
  <p>三十二相　　而自庄严　　见素服人</p>
  <p>当愿众生　　究竟得到　　头陀彼岸</p>
  <p>见志乐人　　当愿众生　　清净法乐</p>
  <p>以道自娱　　见愁忧人　　当愿众生</p>
  <p>于有为法　　心生厌离　　见欢乐人</p>
  <p>当愿众生　　得无上乐　　憺怕无患</p>
  <p>见苦恼人　　当愿众生　　灭除众苦</p>
  <p>得佛智慧　　见强健人　　当愿众生</p>
  <p>得金刚身　　无有衰耄　　见疾病人</p>
  <p>当愿众生　　知身空寂　　解脱众苦</p>
  <p>见端正人　　当愿众生　　欢喜恭敬</p>
  <p>诸佛菩萨　　见丑陋人　　当愿众生</p>
  <p>远离鄙恶　　以善自严　　见报恩人</p>
  <p>当愿众生　　常念诸佛　　菩萨恩德</p>
  <p>见背恩人　　当愿众生　　常见贤圣</p>
  <p>不作众恶　　若见沙门　　当愿众生</p>
  <p>寂静调伏　　究竟无余　　见婆罗门</p>
  <p>当愿众生　　得真清净　　离一切恶</p>
  <p>若见仙人　　当愿众生　　向正真道</p>
  <p>究竟解脱　　见苦行人　　当愿众生</p>
  <p>坚固精勤　　不退佛道　　见著甲胄</p>
  <p>当愿众生　　誓服法铠　　得无师法</p>
  <p>见无铠仗　　当愿众生　　远离众恶</p>
  <p>亲近善法　　见论议人　　当愿众生</p>
  <p>得无上辩　　摧伏外道　　见正命人</p>
  <p>当愿众生　　得清净命　　威仪不异</p>
  <p>若见帝王　　当愿众生　　逮得法王</p>
  <p>转无碍轮　　见帝王子　　当愿众生</p>
  <p>履佛子行　　化生法中　　若见长者</p>
  <p>当愿众生　　永离爱欲　　深解佛法</p>
  <p>若见大臣　　当愿众生　　常得正念</p>
  <p>修行众善　　若见城郭　　当愿众生</p>
  <p>得金刚身　　心不可沮　　若见王都</p>
  <p>当愿众生　　明达远照　　功德自在</p>
  <p>若见妙色　　当愿众生　　得上妙色</p>
  <p>天人赞叹　　入里乞食　　当愿众生</p>
  <p>入深法界　　心无障碍　　到人门户</p>
  <p>当愿众生　　入总持门　　见诸佛法</p>
  <p>入人堂室　　当愿众生　　入一佛乘</p>
  <p>明达三世　　遇难持戒　　当愿众生</p>
  <p>不舍众善　　永度彼岸　　见舍戒人</p>
  <p>当愿众生　　超出众难　　度三恶道</p>
  <p>若见空钵　　当愿众生　　其心清净</p>
  <p>空无烦恼　　若见满钵　　当愿众生</p>
  <p>具足成满　　一切善法　　若得食时</p>
  <p>当愿众生　　为法供养　　志在佛道</p>
  <p>若不得食　　当愿众生　　远离一切</p>
  <p>诸不善行　　见惭愧人　　当愿众生</p>
  <p>惭愧正行　　调伏诸根　　见无惭愧</p>
  <p>当愿众生　　离无惭愧　　普行大慈</p>
  <p>得香美食　　当愿众生　　知节少欲</p>
  <p>情无所著　　得不美食　　当愿众生</p>
  <p>具足成满　　无愿三昧　　得柔软食</p>
  <p>当愿众生　　大悲所熏　　心意柔软</p>
  <p>得粗涩食　　当愿众生　　永得远离</p>
  <p>世间爱味　　若咽食时　　当愿众生</p>
  <p>禅悦为食　　法喜充满　　所食杂味</p>
  <p>当愿众生　　得佛上味　　化成甘露</p>
  <p>饭食已讫　　当愿众生　　德行充盈</p>
  <p>成十种力　　若说法时　　当愿众生</p>
  <p>得无尽辩　　深达佛法　　退坐出堂</p>
  <p>当愿众生　　深入佛智　　永出三界</p>
  <p>若入水时　　当愿众生　　深入佛道</p>
  <p>等达三世　　澡浴身体　　当愿众生</p>
  <p>身心无垢　　光明无量　　盛暑炎炽</p>
  <p>当愿众生　　离烦恼热　　得清凉定</p>
  <p>隆寒冰结　　当愿众生　　究竟解脱</p>
  <p>无上清凉　　讽诵经典　　当愿众生</p>
  <p>得总持门　　摄一切法　　若见如来</p>
  <p>当愿众生　　悉得佛眼　　见诸最胜</p>
  <p>谛观如来　　当愿众生　　悉睹十方</p>
  <p>端正如佛　　见佛塔庙　　当愿众生</p>
  <p>尊重如塔　　受天人敬　　敬心观塔</p>
  <p>当愿众生　　尊重如佛　　天人宗仰</p>
  <p>顶礼佛塔　　当愿众生　　得道如佛</p>
  <p>无能见顶　　右绕塔庙　　当愿众生</p>
  <p>履行正路　　究畅道意　　绕塔三匝</p>
  <p>当愿众生　　得一向意　　勤求佛道</p>
  <p>赞咏如来　　当愿众生　　度功德岸</p>
  <p>叹无穷尽　　赞佛相好　　当愿众生</p>
  <p>光明神德　　如佛法身　　若洗足时</p>
  <p>当愿众生　　得四神足　　究竟解脱</p>
  <p>昏夜寝息　　当愿众生　　休息诸行</p>
  <p>心净无秽　　晨朝觉悟　　当愿众生</p>
  <p>一切智觉　　不舍十方</p>
  <p>佛子。是为菩萨身口意业。能得一切胜妙功德。诸天魔梵沙门婆罗门人及非人声闻缘觉所不能动。</p>
  <h2>贤首菩萨品第八之一</h2>
  <p>尔时文殊师利。以偈问了达深义净德。贤首菩萨曰。</p>
  <p class="l-js-5c">佛子我已说　　菩萨清净行</p>
  <p class="l-js-5c">一切诸世尊　　咸共所赞叹</p>
  <p class="l-js-5c">又诸大士众　　甚深微妙行</p>
  <p class="l-js-5c">功德广大义　　仁者应演说</p>
  <p class="l-js-5c">贤首菩萨答　　佛子善谛听</p>
  <p class="l-js-5c">菩萨诸功德　　无量无有边</p>
  <p class="l-js-5c">我当随力说　　菩萨少功德</p>
  <p class="l-js-5c">我之所演畅　　如海一微渧</p>
  <p class="l-js-5c">菩萨于生死　　最初发心时</p>
  <p class="l-js-5c">一向求菩提　　坚固不可动</p>
  <p class="l-js-5c">彼一念功德　　深广无边际</p>
  <p class="l-js-5c">如来分别说　　穷劫犹不尽</p>
  <p class="l-js-5c">何况于无量　　无数无边劫</p>
  <p class="l-js-5c">具足修诸度　　诸地功德行</p>
  <p class="l-js-5c">十方世界中　　一切诸如来</p>
  <p class="l-js-5c">说彼功德云　　亦不能究竟</p>
  <p class="l-js-5c">今我说菩萨　　功德中少分</p>
  <p class="l-js-5c">如鸟履虚空　　如地一微尘</p>
  <p class="l-js-5c">非是无所因　　又亦非无缘</p>
  <p class="l-js-5c">菩萨初发意　　直心大功德</p>
  <p class="l-js-5c">于佛及法僧　　深起清净信</p>
  <p class="l-js-5c">信敬三宝故　　能发菩提心</p>
  <p class="l-js-5c">不求五欲乐　　宝货诸财利</p>
  <p class="l-js-5c">亦不求自安　　希望世名闻</p>
  <p class="l-js-5c">灭除众生苦　　令尽无有余</p>
  <p class="l-js-5c">誓度斯等类　　菩萨初发心</p>
  <p class="l-js-5c">常欲令众生　　离苦永安乐</p>
  <p class="l-js-5c">严净一切刹　　供养无量佛</p>
  <p class="l-js-5c">乐立佛正法　　欲得无上道</p>
  <p class="l-js-5c">净修一切智　　菩萨初发心</p>
  <p class="l-js-7c">深心净信不可坏　　恭敬供养一切佛</p>
  <p class="l-js-7c">尊重正法及圣僧　　信敬三宝故发心</p>
  <p class="l-js-7c">深信诸佛及正法　　亦信菩萨所行道</p>
  <p class="l-js-7c">正心信向佛菩提　　菩萨因是初发心</p>
  <p class="l-js-7c">信为道元功德母　　增长一切诸善法</p>
  <p class="l-js-7c">除灭一切诸疑惑　　示现开发无上道</p>
  <p class="l-js-7c">净信离垢心坚固　　灭除憍慢恭敬本</p>
  <p class="l-js-7c">信是宝藏第一法　　为清净手受众行</p>
  <p class="l-js-7c">信能舍离诸染著　　信解微妙甚深法</p>
  <p class="l-js-7c">信能转胜成众善　　究竟必至如来处</p>
  <p class="l-js-7c">清净明利诸善根　　信力坚固不可坏</p>
  <p class="l-js-7c">信永除灭一切恶　　信能逮得无师宝</p>
  <p class="l-js-7c">信于法门无障碍　　舍离八难得无难</p>
  <p class="l-js-7c">信能超出众魔境　　示现无上解脱道</p>
  <p class="l-js-7c">一切功德不坏种　　出生无上菩提树</p>
  <p class="l-js-7c">长养最胜智慧门　　信能示现一切佛</p>
  <p class="l-js-7c">是故演说次第行　　信乐最胜甚难得</p>
  <p class="l-js-7c">譬如灵瑞优昙华　　亦如随意妙宝珠</p>
  <p class="l-js-7c">若信恭敬一切佛　　则持净戒顺正教</p>
  <p class="l-js-7c">若持净戒顺正教　　诸佛贤圣所赞叹</p>
  <p class="l-js-7c">戒是无上菩提本　　应当具足持净戒</p>
  <p class="l-js-7c">若能具足持净戒　　一切如来所赞叹</p>
  <p class="l-js-7c">若信恭敬一切佛　　则能奇特供最胜</p>
  <p class="l-js-7c">若能奇特供最胜　　彼信佛心难思议</p>
  <p class="l-js-7c">若信如来正真法　　则常乐闻无厌足</p>
  <p class="l-js-7c">若乐闻法无厌足　　欣悟不可思议法</p>
  <p class="l-js-7c">若信恭敬清净僧　　则信坚固不可坏</p>
  <p class="l-js-7c">若信坚固不可坏　　彼人信力不可动</p>
  <p class="l-js-7c">若信坚固不可动　　诸根明利悉清净</p>
  <p class="l-js-7c">若根明利悉清净　　则离一切恶知识</p>
  <p class="l-js-7c">若能远离恶知识　　则能亲近善知识</p>
  <p class="l-js-7c">若能亲近善知识　　则修无量诸功德</p>
  <p class="l-js-7c">若能广修诸功德　　则能善解诸因果</p>
  <p class="l-js-7c">若能善解诸因果　　则成殊胜妙解脱</p>
  <p class="l-js-7c">若成殊胜妙解脱　　则为一切佛所护</p>
  <p class="l-js-7c">若为一切佛所护　　则生无上菩提心</p>
  <p class="l-js-7c">若生无上菩提心　　则能勤修佛功德</p>
  <p class="l-js-7c">若能勤修佛功德　　则能得生诸佛家</p>
  <p class="l-js-7c">若能得生诸佛家　　则于诸法无所著</p>
  <p class="l-js-7c">若于诸法无所著　　则得深心妙清净</p>
  <p class="l-js-7c">若得深心妙清净　　则得殊胜无上心</p>
  <p class="l-js-7c">若得无上殊胜心　　则修一切波罗蜜</p>
  <p class="l-js-7c">若修一切波罗蜜　　则能具足摩诃衍</p>
  <p class="l-js-7c">若能具足摩诃衍　　则法供养一切佛</p>
  <p class="l-js-7c">若法供养一切佛　　则念佛定不可坏</p>
  <p class="l-js-7c">若念佛定不可坏　　则常睹见十方佛</p>
  <p class="l-js-7c">若常睹见十方佛　　则知如来常安住</p>
  <p class="l-js-7c">若知如来常安住　　则于其人法永存</p>
  <p class="l-js-7c">若于其人法永存　　则得辩才无穷尽</p>
  <p class="l-js-7c">若得辩才无穷尽　　则能演说无量法</p>
  <p class="l-js-7c">若能演说无量法　　则能度脱一切众</p>
  <p class="l-js-7c">若能度脱一切众　　则得大悲心坚固</p>
  <p class="l-js-7c">若得大悲心坚固　　则常喜乐甚深法</p>
  <p class="l-js-7c">若能喜乐甚深法　　则能舍离有为过</p>
  <p class="l-js-7c">若能舍离有为过　　则离我慢诸放逸</p>
  <p class="l-js-7c">若离我慢诸放逸　　则能兼利一切众</p>
  <p class="l-js-7c">若能兼利一切众　　则处生死无忧戚</p>
  <p class="l-js-7c">若处生死无忧戚　　则能精进无有上</p>
  <p class="l-js-7c">若能精进无有上　　则得一切诸神通</p>
  <p class="l-js-7c">若得一切诸神通　　则解一切众生行</p>
  <p class="l-js-7c">若解一切众生行　　则能成就诸众生</p>
  <p class="l-js-7c">若能成就诸众生　　则得成就众生智</p>
  <p class="l-js-7c">若得成就众生智　　则能具足四摄法</p>
  <p class="l-js-7c">若能具足四摄法　　则与众生无量利</p>
  <p class="l-js-7c">若与众生无量利　　则能具足方便慧</p>
  <p class="l-js-7c">若能具足方便慧　　则能安住无上道</p>
  <p class="l-js-7c">若能安住无上道　　则一切魔不能坏</p>
  <p class="l-js-7c">若一切魔不能坏　　则能超出四魔道</p>
  <p class="l-js-7c">若能超出四魔道　　则至坚固不动地</p>
  <p class="l-js-7c">若至坚固不动地　　则得无生深法忍</p>
  <p class="l-js-7c">若得无生深法忍　　则为诸佛所授记</p>
  <p class="l-js-7c">若为诸佛所授记　　则常普现诸佛前</p>
  <p class="l-js-7c">若常普现诸佛前　　则解诸佛微密教</p>
  <p class="l-js-7c">若解诸佛微密教　　则为诸佛常护念</p>
  <p class="l-js-7c">若为诸佛常护念　　以佛功德自庄严</p>
  <p class="l-js-7c">若佛功德自庄严　　则得无量功德身</p>
  <p class="l-js-7c">若得无量功德身　　其身显耀如金山</p>
  <p class="l-js-7c">若身显耀如金山　　具足众相三十二</p>
  <p class="l-js-7c">若具众相三十二　　八十种好自庄严</p>
  <p class="l-js-7c">八十种好自庄严　　其身光明无有量</p>
  <p class="l-js-7c">若身光明无有量　　光明庄严难思议</p>
  <p class="l-js-7c">若光庄严难思议　　则出无量宝莲华</p>
  <p class="l-js-7c">若出无量宝莲华　　一一华坐无量佛</p>
  <p class="l-js-7c">普现十方无量刹　　教化度脱一切众</p>
  <p class="l-js-7c">若能度脱一切众　　则得无量自在力</p>
  <p class="l-js-7c">若得无量自在力　　则能严净诸佛刹</p>
  <p class="l-js-7c">解说甚深微妙法　　不可思议众欢喜</p>
  <p class="l-js-7c">若说微妙甚深法　　不可思议众欢喜</p>
  <p class="l-js-7c">则能具足四辩力　　自在能度一切众</p>
  <p class="l-js-7c">若能具足四辩力　　自在能度一切众</p>
  <p class="l-js-7c">彼人智慧常在前　　身口意业无错谬</p>
  <p class="l-js-7c">若彼智慧常在前　　身口意业无错谬</p>
  <p class="l-js-7c">彼人愿力得自在　　随众所宜现其身</p>
  <p class="l-js-7c">若彼愿力得自在　　随众所宜现其身</p>
  <p class="l-js-7c">为诸众生说法时　　音声微妙难思议</p>
  <p class="l-js-7c">若为众生说法时　　音声微妙难思议</p>
  <p class="l-js-7c">于彼一切众生类　　一念之中悉知心</p>
  <p class="l-js-7c">若彼一切众生类　　一念之中悉知心</p>
  <p class="l-js-7c">其人生死永无余　　寂灭一切烦恼患</p>
  <p class="l-js-7c">若人生死永无余　　寂灭一切烦恼患</p>
  <p class="l-js-7c">法身功德智慧具　　深解一切诸法实</p>
  <p class="l-js-7c">若身功德智慧具　　深解一切诸法实</p>
  <p class="l-js-7c">十地十种自在力　　皆悉究竟胜解脱</p>
  <p class="l-js-7c">若十地种自在力　　皆悉究竟得解脱</p>
  <p class="l-js-7c">授记庄严悉具足　　无量法门得自在</p>
  <p class="l-js-7c">若记庄严悉具足　　无量法门得自在</p>
  <p class="l-js-7c">尽为一切十方佛　　皆与授记无有余</p>
  <p class="l-js-7c">若为一切十方佛　　皆与授记无有余</p>
  <p class="l-js-7c">甘露法水灌其顶　　十方诸佛授记竟</p>
  <p class="l-js-7c">若甘露水灌其顶　　十方诸佛授记竟</p>
  <p class="l-js-7c">法身充满遍虚空　　安住不动十方界</p>
  <p class="l-js-7c">若身充满遍虚空　　安住不动十方界</p>
  <p class="l-js-7c">一切诸天及世人　　无等等界莫能知</p>
  <p class="l-js-7c">于本所行无不果　　其见闻者悉不空</p>
  <p class="l-js-7c">此是无上大福田　　供养施者大果报</p>
  <p class="l-js-7c">彼善男子威神力　　正法常住永不灭</p>
  <p class="l-js-7c">十善功德诸妙行　　无量法宝最无上</p>
  <p class="l-js-7c">彼威神力佛法海　　法宝坚固如金刚</p>
  <p class="l-js-7c">智慧满足不可尽　　如是无量功德海</p>
  <p class="l-js-7c">或有刹土无有佛　　于彼示现成正觉</p>
  <p class="l-js-7c">或有国土无有法　　于彼示现说法藏</p>
  <p class="l-js-7c">菩萨希望一切断　　于一念顷游十方</p>
  <p class="l-js-7c">示现十方如满月　　无量方便化众生</p>
  <p class="l-js-7c">于彼十方世界中　　念念示现成佛道</p>
  <p class="l-js-7c">转正法轮入涅槃　　现分舍利为众生</p>
  <p class="l-js-7c">或现声闻缘觉道　　示现成佛普庄严</p>
  <p class="l-js-7c">现无量劫度众生　　以三乘门广开化</p>
  <p class="l-js-7c">或现男女种种形　　天人龙神阿修罗</p>
  <p class="l-js-7c">随诸众生若干身　　无量行业诸音声</p>
  <p class="l-js-7c">一切示现无有余　　海印三昧势力故</p>
  <p class="l-js-7c">不可思议庄严刹　　恭敬供养一切佛</p>
  <p class="l-js-7c">光明庄严难思议　　教化众生无有量</p>
  <p class="l-js-7c">智慧自在不可议　　说法教化得自在</p>
  <p class="l-js-7c">施戒忍辱精进禅　　方便智慧诸功德</p>
  <p class="l-js-7c">一切自在难思议　　华严三昧势力故</p>
</body></html>