<!doctype html>
<html id="z3IBTSJHC" data-ver="1573">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第五十九</h1>
  <h2 id="a2">入法界品第三十四之十五</h2>
  <p id="a3">尔时善财。<a id="a-4"></a>赞叹楼观诸菩萨已。<a id="a-5"></a>合掌恭敬。<a id="a-6"></a>供养礼讫。<a id="a-7"></a>于门下立。<a id="a-8"></a>欲见弥勒菩萨。<a id="a-9"></a>尔时遥见弥勒菩萨。<a id="a-A"></a>与无量天龙夜叉乾闼婆阿修罗迦楼罗紧那罗摩睺罗伽人非人等大众围绕从外而来。<a id="a-B"></a>威德特尊普照一切。<a id="a-C"></a>不染世法。<a id="a-D"></a>超出一切世间众魔境界。<a id="a-E"></a>灭诸障碍。<a id="a-F"></a>深入如来菩萨境界。<a id="a-G"></a>供养诸佛等诸佛法。<a id="a-H"></a>冠解脱缯净妙天冠。<a id="a-I"></a>住大智网。<a id="a-J"></a>于诸佛所得一切智甘露灌顶。<a id="a-K"></a>生诸佛法得萨婆若。<a id="a-L"></a>尔时善财。<a id="a-M"></a>头面敬礼一心合掌。<a id="a-N"></a>白言大圣。<a id="a-O"></a>云何菩萨学菩萨行修菩萨道。<a id="a-P"></a>既修学已。<a id="a-Q"></a>具一切佛法。<a id="a-R"></a>随所请众生悉令度脱。<a id="a-S"></a>成就大愿。<a id="a-T"></a>究竟一切菩萨所行。<a id="a-U"></a>安慰一切诸天世人。<a id="a-V"></a>不负本心。<a id="a-W"></a>不违三宝。<a id="a-X"></a>不欺天人。<a id="a-Y"></a>不罔众生。<a id="a-Z"></a>不断佛种。<a id="a-a"></a>持菩萨家如来正法。<a id="a-b"></a>如是等事。<a id="a-c"></a>唯愿演说。<a id="a-d"></a>尔时弥勒。<a id="a-e"></a>观察大众。<a id="a-f"></a>指善财言。<a id="a-g"></a>汝等见是童子问菩萨行具足一切功德者不。<a id="a-h"></a>此童子者。<a id="a-i"></a>勇猛精进专求实义。<a id="a-j"></a>以正直心得不退转。<a id="a-k"></a>常修胜法心无厌足。<a id="a-l"></a>如救头然。<a id="a-m"></a>求善知识。<a id="a-n"></a>亲近供养闻法受持。<a id="a-o"></a>此童子者。<a id="a-p"></a>昔于频陀伽罗城。<a id="a-q"></a>受文殊师利教。<a id="a-r"></a>求善知识。<a id="a-s"></a>展转经由一百一十诸善知识。<a id="a-t"></a>问菩萨行。<a id="a-u"></a>心无疲倦。<a id="a-v"></a>次来我所。<a id="a-w"></a>如是童子学大乘者。<a id="a-x"></a>甚为希有。<a id="a-y"></a>成满大愿。<a id="a-z"></a>能辨大事。<a id="a-10"></a>具大庄严。<a id="a-11"></a>常以大慈救护众生。<a id="a-12"></a>起大精进波罗蜜。<a id="a-13"></a>示导大众。<a id="a-14"></a>乘大法船度生死海。<a id="a-15"></a>令住大道得大法宝长养大智。<a id="a-16"></a>如是之人难得闻见。<a id="a-17"></a>亲近共住同行亦难。<a id="a-18"></a>何以故。<a id="a-19"></a>此童子者。<a id="a-1A"></a>发心救护一切众生。<a id="a-1B"></a>除灭众苦恶道诸难邪见险路愚痴之闇。<a id="a-1C"></a>超出生死。<a id="a-1D"></a>坏一切趣轮。<a id="a-1E"></a>度魔境界。<a id="a-1F"></a>于一切世间无所染着。<a id="a-1G"></a>出欲泥。<a id="a-1H"></a>解贪缚。<a id="a-1I"></a>除邪倒。<a id="a-1J"></a>摧慢幢。<a id="a-1K"></a>拔使刺。<a id="a-1L"></a>废诸盖。<a id="a-1M"></a>裂爱网。<a id="a-1N"></a>灭无明。<a id="a-1O"></a>竭有流。<a id="a-1P"></a>离谄幻。<a id="a-1Q"></a>净心垢。<a id="a-1R"></a>释疑惑。<a id="a-1S"></a>度无智海。<a id="a-1T"></a>厌生死苦。<a id="a-1U"></a>乘大法船济四使流。<a id="a-1V"></a>于大爱河造智慧桥。<a id="a-1W"></a>愚痴闇中然智慧灯。<a id="a-1X"></a>于生死路示以正道。<a id="a-1Y"></a>烦恼病者令服法药。<a id="a-1Z"></a>生老死者授甘露法。<a id="a-1a"></a>三毒盛者灭以定水令得清凉。<a id="a-1b"></a>诸忧怖者施以无畏。<a id="a-1c"></a>三有狱者开以智门。<a id="a-1d"></a>邪见缚者断以慧剑。<a id="a-1e"></a>住三界城开解脱门。<a id="a-1f"></a>在危险者示安隐处。<a id="a-1g"></a>惧结贼者施以无畏。<a id="a-1h"></a>坠三恶堑者俯接令出。<a id="a-1i"></a>为阴贼害者置涅槃城。<a id="a-1j"></a>着众生者示八正道。<a id="a-1k"></a>住六入空聚者拯以慧明。<a id="a-1l"></a>失津要者示以正济。<a id="a-1m"></a>近恶知识者令亲善友。<a id="a-1n"></a>乐童蒙者诱以圣法。<a id="a-1o"></a>乐住生死宅者普令超入一切智城。<a id="a-1p"></a>救护一切众生之类。<a id="a-1q"></a>不舍清净求菩提心。<a id="a-1r"></a>积集大乘心无疲倦。<a id="a-1s"></a>饮正法雨而无厌足。<a id="a-1t"></a>勇猛究竟诸功德事。<a id="a-1u"></a>净诸法门修菩萨行心无疲懈。<a id="a-1v"></a>不退方便出生大愿。<a id="a-1w"></a>见善知识心乐无厌奉给所为随顺其教。<a id="a-1x"></a>不以为苦。<a id="a-1y"></a>诸善男子。<a id="a-1z"></a>世间有能发起无上菩提心者。<a id="a-20"></a>甚为希有。<a id="a-21"></a>若发心已。<a id="a-22"></a>如是精进求佛法者。<a id="a-23"></a>亦甚希有。<a id="a-24"></a>如是乐欲净菩萨道。<a id="a-25"></a>具菩萨行。<a id="a-26"></a>不惜身命。<a id="a-27"></a>求善知识。<a id="a-28"></a>不违其教。<a id="a-29"></a>集菩提分。<a id="a-2A"></a>不贪利养。<a id="a-2B"></a>不舍菩萨正直之心。<a id="a-2C"></a>不着家业不染五欲。<a id="a-2D"></a>不恋父母及诸亲族。<a id="a-2E"></a>但乐专修一切种智。<a id="a-2F"></a>如是之人倍复希有。<a id="a-2G"></a>诸善男子。<a id="a-2H"></a>若有菩萨。<a id="a-2I"></a>如是学者。<a id="a-2J"></a>则能究竟菩萨所行。<a id="a-2K"></a>成满大愿。<a id="a-2L"></a>近佛菩提。<a id="a-2M"></a>净一切刹。<a id="a-2N"></a>教化众生。<a id="a-2O"></a>深入法界。<a id="a-2P"></a>具足一切诸波罗蜜。<a id="a-2Q"></a>广菩萨行。<a id="a-2R"></a>毕本意性。<a id="a-2S"></a>出于魔业。<a id="a-2T"></a>值遇一切诸善知识。<a id="a-2U"></a>于一生中。<a id="a-2V"></a>能具普贤菩萨诸行。<a id="a-2W"></a>此童子者。<a id="a-2X"></a>入威仪海诸智慧海。<a id="a-2Y"></a>修菩提海菩萨行海。<a id="a-2Z"></a>成满一切诸佛愿海。<a id="a-2a"></a>诣诸刹海见诸佛海。<a id="a-2b"></a>入眷属海行供养海。<a id="a-2c"></a>闻正法海饮妙法海。<a id="a-2d"></a>成满一切菩萨力海。<a id="a-2e"></a>显现一切自在力云。<a id="a-2f"></a>一切众生无不见者。<a id="a-2g"></a>灭一切烦恼处。<a id="a-2h"></a>入一切佛处。<a id="a-2i"></a>入诸法门处。<a id="a-2j"></a>入诸三昧处。<a id="a-2k"></a>住诸通明处。<a id="a-2l"></a>游行法界处。<a id="a-2m"></a>如日月出照一切众生处。<a id="a-2n"></a>不依诸相如空中鸟。<a id="a-2o"></a>常乐寂静无坏法门。<a id="a-2p"></a>遍游因陀罗网世界诸佛世界。<a id="a-2q"></a>如风无碍。<a id="a-2r"></a>深入法界。<a id="a-2s"></a>现诸世间。<a id="a-2t"></a>见三世佛。<a id="a-2u"></a>心大欢喜踊跃无量。<a id="a-2v"></a>随诸佛教。<a id="a-2w"></a>为圣法器。<a id="a-2x"></a>得诸法门。<a id="a-2y"></a>具菩萨行。<a id="a-2z"></a>现自在力。<a id="a-30"></a>善财。<a id="a-31"></a>汝今得最大利。<a id="a-32"></a>于无量劫难闻见者。<a id="a-33"></a>汝悉闻见知彼功德。<a id="a-34"></a>所谓得见文殊师利。<a id="a-35"></a>积无量德。<a id="a-36"></a>远离一切险难恶道。<a id="a-37"></a>安住正法。<a id="a-38"></a>过童蒙地。<a id="a-39"></a>住诸菩萨功德之地。<a id="a-3A"></a>具智慧地。<a id="a-3B"></a>得诸佛地菩萨行海。<a id="a-3C"></a>成满虚空等诸佛智藏。<a id="a-3D"></a>专求无量诸妙功德。<a id="a-3E"></a>心无厌倦。<a id="a-3F"></a>若能如是坚直心者。<a id="a-3G"></a>则能乐求诸善知识。<a id="a-3H"></a>具菩萨行教化众生。<a id="a-3I"></a>具不思议清净之信诸妙功德正法义者。<a id="a-3J"></a>悉得睹见一切佛子。<a id="a-3K"></a>善财。<a id="a-3L"></a>汝今获大善利。<a id="a-3M"></a>次第睹见诸佛真子。<a id="a-3N"></a>随彼自说愿行所得。<a id="a-3O"></a>汝从闻已。<a id="a-3P"></a>皆悉具得如是行者。<a id="a-3Q"></a>于无量劫之所难办。<a id="a-3R"></a>以是因缘。<a id="a-3S"></a>诸佛子等次第为说。<a id="a-3T"></a>难闻见者汝悉闻见。<a id="a-3U"></a>从彼闻法现自在力。<a id="a-3V"></a>为一切佛之所护念。<a id="a-3W"></a>菩萨所摄随顺彼教。<a id="a-3X"></a>得大善利。<a id="a-3Y"></a>长养一切诸菩萨性。<a id="a-3Z"></a>学诸功德。<a id="a-3a"></a>不断佛种。<a id="a-3b"></a>常为诸佛甘露灌顶。<a id="a-3c"></a>不久当与诸佛子等。<a id="a-3d"></a>随前众生。<a id="a-3e"></a>因其修善。<a id="a-3f"></a>皆悉令获胜妙果报。<a id="a-3g"></a>善财。<a id="a-3h"></a>汝应发大欢喜。<a id="a-3i"></a>不久当得大果报故。<a id="a-3j"></a>无量菩萨。<a id="a-3k"></a>于无数劫修菩萨行。<a id="a-3l"></a>汝今一生皆悉具得。<a id="a-3m"></a>皆由直心精进力故。<a id="a-3n"></a>其有欲得如是法者。<a id="a-3o"></a>当如善财之所修学。<a id="a-3p"></a>便得究竟诸菩萨行。<a id="a-3q"></a>满一切愿达一切法。<a id="a-3r"></a>譬如庆云随所覆处能降甘泽。<a id="a-3s"></a>随智慧愿具菩萨行。<a id="a-3t"></a>亦复如是。<a id="a-3u"></a>善财当知。<a id="a-3v"></a>我所显说。<a id="a-3w"></a>皆是普贤菩萨所行。<a id="a-3x"></a>应当了知近善知识。<a id="a-3y"></a>过去诸佛专求菩提修习此行。<a id="a-3z"></a>于无量劫诸有为中受无量苦。<a id="a-40"></a>犹不值遇过去诸佛。<a id="a-41"></a>不具是行。<a id="a-42"></a>善财。<a id="a-43"></a>汝今皆得成就。<a id="a-44"></a>闻诸佛法行菩萨行。<a id="a-45"></a>其有众生。<a id="a-46"></a>闻是行者。<a id="a-47"></a>得大善利成满大愿。<a id="a-48"></a>亲近诸佛。<a id="a-49"></a>为佛真子。<a id="a-4A"></a>必成佛道清净解脱。<a id="a-4B"></a>除灭诸恶远离众苦。<a id="a-4C"></a>积功德聚清净法身。<a id="a-4D"></a>游行十方。<a id="a-4E"></a>见诸如来菩萨大众。<a id="a-4F"></a>长养善根如水莲华。<a id="a-4G"></a>值遇诸佛闻持正法。<a id="a-4H"></a>安住佛道具诸佛愿。<a id="a-4I"></a>究竟诸佛功德彼岸。<a id="a-4J"></a>尔时弥勒。<a id="a-4K"></a>告善财言。<a id="a-4L"></a>汝可往诣文殊师利问诸法门智慧境界普贤所行。<a id="a-4M"></a>彼当为汝分别演说。<a id="a-4N"></a>尔时善财。<a id="a-4O"></a>闻是语已。<a id="a-4P"></a>悲泣流泪。<a id="a-4Q"></a>文殊师利即时申臂。<a id="a-4R"></a>遥授善财华宝璎珞。<a id="a-4S"></a>善财得已欢喜供散弥勒菩萨。<a id="a-4T"></a>弥勒菩萨即以右手摩善财顶。<a id="a-4U"></a>赞言。<a id="a-4V"></a>善哉善哉。<a id="a-4W"></a>佛子。<a id="a-4X"></a>汝亦不久当与我等。<a id="a-4Y"></a>尔时善财。<a id="a-4Z"></a>踊跃无量。<a id="a-4a"></a>以偈颂曰。</p>
  <p id="a4b">无量无数劫　　难得闻见者</p>
  <p id="a4c">我今得奉觐　　无上善知识</p>
  <p id="a4d">文殊我所尊　　究竟功德岸</p>
  <p id="a4e">蒙见善知识　　愿速还亲近</p>
  <p id="a4f">尔时善财。<a id="a-4g"></a>五体敬礼弥勒菩萨。<a id="a-4h"></a>合掌白言。<a id="a-4i"></a>大圣。<a id="a-4j"></a>我已先发阿耨多罗三藐三菩提心。<a id="a-4k"></a>而未知菩萨云何学菩萨行修菩萨道。<a id="a-4l"></a>大圣今者。<a id="a-4m"></a>已为诸佛授一生记。<a id="a-4n"></a>证于菩萨离生正法。<a id="a-4o"></a>住菩萨住。<a id="a-4p"></a>究竟一切诸波罗蜜。<a id="a-4q"></a>具足一切诸法忍门。<a id="a-4r"></a>成就菩萨一切诸地。<a id="a-4s"></a>自在游戏一切法门。<a id="a-4t"></a>得一切三昧。<a id="a-4u"></a>到于菩萨随所至趣。<a id="a-4v"></a>逮得一切陀罗尼辩才方便光明。<a id="a-4w"></a>具足成就菩萨自在。<a id="a-4x"></a>积集一切助菩提分。<a id="a-4y"></a>游戏巧方便慧。<a id="a-4z"></a>得一切通明。<a id="a-50"></a>随所修学。<a id="a-51"></a>悉已究竟菩萨诸行。<a id="a-52"></a>具一切愿。<a id="a-53"></a>知诸乘门。<a id="a-54"></a>持如来持。<a id="a-55"></a>摄佛菩提。<a id="a-56"></a>守护一切诸佛法藏。<a id="a-57"></a>出生智宝。<a id="a-58"></a>菩萨功德如来密教。<a id="a-59"></a>常为菩萨大众上首。<a id="a-5A"></a>为烦恼贼所逼迫者。<a id="a-5B"></a>以勇猛力能为摧灭令得安隐。<a id="a-5C"></a>生死旷野迷正路者示以正道。<a id="a-5D"></a>烦恼患者治以良医。<a id="a-5E"></a>诸众生尊为天中天。<a id="a-5F"></a>为无上圣。<a id="a-5G"></a>胜出二乘。<a id="a-5H"></a>生死海者为作导师而度脱之。<a id="a-5I"></a>张大教网亘生死海。<a id="a-5J"></a>诸调伏者摄而取之。<a id="a-5K"></a>长养善根。<a id="a-5L"></a>安立菩萨于无碍乘。<a id="a-5M"></a>究竟一切诸菩萨事。<a id="a-5N"></a>住诸佛所。<a id="a-5O"></a>唯愿大圣为我演说。<a id="a-5P"></a>云何菩萨学菩萨行修菩萨道。<a id="a-5Q"></a>尔时弥勒菩萨摩诃萨。<a id="a-5R"></a>观察善财。<a id="a-5S"></a>指示大众。<a id="a-5T"></a>叹其功德。<a id="a-5U"></a>以偈颂曰。</p>
  <p id="a5V">善财童子者　　净直心智慧</p>
  <p id="a5W">专求菩萨行　　而来至我所</p>
  <p id="a5X">善来大悲云　　能雨甘露法</p>
  <p id="a5Y">具足三净眼　　菩萨行无厌</p>
  <p id="a5Z">善来正直心　　精进无懈惓</p>
  <p id="a5a">诸根悉调伏　　专求菩萨行</p>
  <p id="a5b">善来无坏行　　常求善知识</p>
  <p id="a5c">了达一切法　　教化诸群生</p>
  <p id="a5d">善来清净道　　安住功德藏</p>
  <p id="a5e">勇猛精进力　　逮得最胜地</p>
  <p id="a5f">善来难见者　　诸佛功德子</p>
  <p id="a5g">增长诸善根　　深入无量境</p>
  <p id="a5h">善来平等者　　利衰及毁誉</p>
  <p id="a5i">苦乐世间法　　其心无所染</p>
  <p id="a5j">善来安乐者　　直心离谄曲</p>
  <p id="a5k">除灭于憍慢　　瞋恚放逸法</p>
  <p id="a5l">善来最胜藏　　观察一切众</p>
  <p id="a5m">长养功德藏　　其心无疲倦</p>
  <p id="a5n">善来三世智　　圆满诸法界</p>
  <p id="a5o">了佛功德藏　　其心无疲倦</p>
  <p id="a5p">善来妙莲华　　增长名称云</p>
  <p id="a5q">诸佛子教来　　我示无碍趣</p>
  <p id="a5r">成就智慧网　　了达不思议</p>
  <p id="a5s">广修菩萨行　　教化诸群生</p>
  <p id="a5t">专求佛菩提　　修习离垢行</p>
  <p id="a5u">闻持诸大愿　　至此无疲倦</p>
  <p id="a5v">去来现在佛　　所成诸行业</p>
  <p id="a5w">善财欲修学　　故来至我所</p>
  <p id="a5x">志求真法师　　演说正道法</p>
  <p id="a5y">善教菩萨者　　故来至我所</p>
  <p id="a5z">佛子修智慧　　具足于菩提</p>
  <p id="a60">亲近善知识　　故来至我所</p>
  <p id="a61">众生慈父母　　长养诸功德</p>
  <p id="a62">究竟菩提道　　故来至我所</p>
  <p id="a63">生老病死者　　无上良医王</p>
  <p id="a64">众生之释天　　雨甘露法药</p>
  <p id="a65">众生明净日　　普照诸正道</p>
  <p id="a66">众生之净月　　功德圆满故</p>
  <p id="a67">譬如须弥山　　怨亲心不动</p>
  <p id="a68">犹如大海水　　未曾有增减</p>
  <p id="a69">犹如海导师　　度脱无量众</p>
  <p id="a6A">一切无所著　　故来至我所</p>
  <p id="a6B">勇健精进力　　拯救诸众生</p>
  <p id="a6C">悉令得安乐　　专求善知识</p>
  <p id="a6D">建立正法幢　　显现佛功德</p>
  <p id="a6E">除灭恶道苦　　开诸善趣门</p>
  <p id="a6F">能诣诸导师　　睹见佛妙身</p>
  <p id="a6G">闻持彼密教　　专求黠慧师</p>
  <p id="a6H">欲具妙智色　　托生种姓家</p>
  <p id="a6I">究竟诸功德　　故来至我所</p>
  <p id="a6J">无比正直心　　亲近善知识</p>
  <p id="a6K">闻其所说教　　皆悉能奉行</p>
  <p id="a6L">因昔无量德　　文殊令发心</p>
  <p id="a6M">随顺其教命　　专求佛菩提</p>
  <p id="a6N">舍天宫家属　　父母诸亲戚</p>
  <p id="a6O">世间一切乐　　谦苦求知识</p>
  <p id="a6P">如是清净行　　于此命终已</p>
  <p id="a6Q">得诸胜妙果　　升入佛法堂</p>
  <p id="a6R">善财见众生　　生老病死苦</p>
  <p id="a6S">为发大悲心　　专求佛菩提</p>
  <p id="a6T">见五道轮转　　众苦所逼迫</p>
  <p id="a6U">修智金刚轮　　坏散苦趣轮</p>
  <p id="a6V">众生田荒秽　　贪恚邪见刺</p>
  <p id="a6W">为净修治故　　专求利智犁</p>
  <p id="a6X">众生处痴闇　　盲冥失正路</p>
  <p id="a6Y">善财为导师　　慧光示正道</p>
  <p id="a6Z">忍辱为密铠　　执持慧利剑</p>
  <p id="a6a">乘于三脱门　　摧灭烦恼贼</p>
  <p id="a6b">善财勇猛力　　普为三界众</p>
  <p id="a6c">除灭诸恐怖　　令置安隐处</p>
  <p id="a6d">善财为海师　　造立大法船</p>
  <p id="a6e">越度尔焰海　　令住净宝洲</p>
  <p id="a6f">善财为一切　　法界中净日</p>
  <p id="a6g">以愿智慧光　　普照众生类</p>
  <p id="a6h">善财为觉月　　妙法悉圆满</p>
  <p id="a6i">慈定清凉光　　灭诸烦恼热</p>
  <p id="a6j">善财智海依　　直心金刚地</p>
  <p id="a6k">菩萨行渐深　　出生妙法宝</p>
  <p id="a6l">菩提心龙王　　升于法界空</p>
  <p id="a6m">兴云雨甘露　　长养白净果</p>
  <p id="a6n">净信心为炷　　慈悲为香油</p>
  <p id="a6o">正念为宝器　　然彼耀世灯</p>
  <p id="a6p">道心迦罗逻　　慈悲为胞段</p>
  <p id="a6q">菩提分肢节　　长养如来藏</p>
  <p id="a6r">增益功德藏　　清净智慧藏</p>
  <p id="a6s">炽盛智慧藏　　成满诸愿藏</p>
  <p id="a6t">如是大庄严　　救护诸群生</p>
  <p id="a6u">一切天人中　　难闻难得见</p>
  <p id="a6v">如是智慧树　　根深不可动</p>
  <p id="a6w">方便为敷茂　　饶益诸群生</p>
  <p id="a6x">欲闻一切法　　除灭诸疑惑</p>
  <p id="a6y">具足妙功德　　专求善知识</p>
  <p id="a6z">摧灭烦恼魔　　消灭邪爱垢</p>
  <p id="a70">悉令得解脱　　专求智慧者</p>
  <p id="a71">安住功德道　　究竟灭三涂</p>
  <p id="a72">开示诸善趣　　令具涅槃道</p>
  <p id="a73">显现八正路　　除灭诸邪见</p>
  <p id="a74">坏裂烦恼网　　消竭爱欲海</p>
  <p id="a75">善财明净日　　普照群萌类</p>
  <p id="a76">能为调御士　　拯济三有众</p>
  <p id="a77">觉悟于一切　　永出五欲泥</p>
  <p id="a78">除灭虚妄想　　为开解脱门</p>
  <p id="a79">分别诸法界　　严净如来刹</p>
  <p id="a7A">究竟一切法　　善财应欢喜</p>
  <p id="a7B">勇猛修方便　　信心不可坏</p>
  <p id="a7C">积集妙功德　　成满诸大愿</p>
  <p id="a7D">不久见诸佛　　了达一切法</p>
  <p id="a7E">严净诸佛刹　　成就佛菩提</p>
  <p id="a7F">随顺威仪海　　究竟诸行海</p>
  <p id="a7G">度脱于一切　　无量众生海</p>
  <p id="a7H">出生诸善法　　具足妙功德</p>
  <p id="a7I">与诸佛子等　　圆满解脱法</p>
  <p id="a7J">成满诸大愿　　降伏一切魔</p>
  <p id="a7K">具足清净业　　除灭诸烦恼</p>
  <p id="a7L">成就一切智　　了达甚深法</p>
  <p id="a7M">除灭诸群生　　烦恼众苦患</p>
  <p id="a7N">一切众生轮　　回流生死轮</p>
  <p id="a7O">为转净法轮　　除灭众苦轮</p>
  <p id="a7P">守护佛种姓　　净修法种姓</p>
  <p id="a7Q">摄取僧种性　　了三世种姓</p>
  <p id="a7R">成满大愿网　　坏散邪见网</p>
  <p id="a7S">[國*瓜]裂诸爱网　　决破众苦网</p>
  <p id="a7T">成就直心性　　具足智慧性</p>
  <p id="a7U">严净世界性　　度脱众生性</p>
  <p id="a7V">善财令一切　　无量诸群生</p>
  <p id="a7W">诸佛及菩萨　　皆悉大欢喜</p>
  <p id="a7X">善财净慧光　　普照诸刹法</p>
  <p id="a7Y">一切众生类　　皆见无量佛</p>
  <p id="a7Z">照明诸法界　　清净众生界</p>
  <p id="a7a">远离诸恶道　　除灭三有苦</p>
  <p id="a7b">令众离邪道　　显现诸善道</p>
  <p id="a7c">修习八正道　　安立解脱道</p>
  <p id="a7d">普令诸群生　　度脱生死海</p>
  <p id="a7e">除灭诸烦恼　　安住功德海</p>
  <p id="a7f">消竭烦恼海　　令度三有海</p>
  <p id="a7g">诸根悉调伏　　不染于世间</p>
  <p id="a7h">尔时弥勒菩萨。<a id="a-7i"></a>以如是等。<a id="a-7j"></a>赞叹善财诸妙功德令无量众生。<a id="a-7k"></a>发道心已。<a id="a-7l"></a>告善财言。<a id="a-7m"></a>善哉善哉。<a id="a-7n"></a>童子。<a id="a-7o"></a>乃能发阿耨多罗三藐三菩提心。<a id="a-7p"></a>专求一切佛法。<a id="a-7q"></a>饶益一切世间。<a id="a-7r"></a>救护一切众生。<a id="a-7s"></a>善男子。<a id="a-7t"></a>汝得善利。<a id="a-7u"></a>人身寿命。<a id="a-7v"></a>值遇诸佛。<a id="a-7w"></a>得见文殊师利大善知识。<a id="a-7x"></a>汝为法器。<a id="a-7y"></a>善根润泽。<a id="a-7z"></a>长清白法。<a id="a-80"></a>净胜欲性。<a id="a-81"></a>为善知识之所总摄。<a id="a-82"></a>诸佛护念。<a id="a-83"></a>何以故。<a id="a-84"></a>菩提心者。<a id="a-85"></a>则为一切诸佛种子。<a id="a-86"></a>能生一切诸佛法故。<a id="a-87"></a>菩提心者。<a id="a-88"></a>则为良田。<a id="a-89"></a>长养众生白净法故。<a id="a-8A"></a>菩提心者。<a id="a-8B"></a>则为大地。<a id="a-8C"></a>能持一切诸世间故。<a id="a-8D"></a>菩提心者。<a id="a-8E"></a>则为净水。<a id="a-8F"></a>洗濯一切烦恼垢故。<a id="a-8G"></a>菩提心者。<a id="a-8H"></a>则为大风。<a id="a-8I"></a>一切世间无障碍故。<a id="a-8J"></a>菩提心者。<a id="a-8K"></a>则为盛火。<a id="a-8L"></a>能烧一切邪见爱故。<a id="a-8M"></a>菩提心者。<a id="a-8N"></a>则为净日。<a id="a-8O"></a>普照一切众生类故。<a id="a-8P"></a>菩提心者。<a id="a-8Q"></a>则为明月。<a id="a-8R"></a>诸白净法悉圆满故。<a id="a-8S"></a>菩提心者。<a id="a-8T"></a>则为净灯。<a id="a-8U"></a>普照一切诸法界故。<a id="a-8V"></a>菩提心者。<a id="a-8W"></a>则为净眼。<a id="a-8X"></a>悉能睹见邪正道故。<a id="a-8Y"></a>菩提心者。<a id="a-8Z"></a>则为大道。<a id="a-8a"></a>皆令得入一切智城故。<a id="a-8b"></a>菩提心者。<a id="a-8c"></a>则为正济。<a id="a-8d"></a>悉令得到出要处。<a id="a-8e"></a>故。<a id="a-8f"></a>菩提心者。<a id="a-8g"></a>则为大乘。<a id="a-8h"></a>容载一切诸菩萨故。<a id="a-8i"></a>菩提心者。<a id="a-8j"></a>则为门户。<a id="a-8k"></a>令入一切菩萨行故。<a id="a-8l"></a>菩提心者。<a id="a-8m"></a>则为宫殿。<a id="a-8n"></a>安住修习三昧法故。<a id="a-8o"></a>菩提心者。<a id="a-8p"></a>则为园观。<a id="a-8q"></a>于中游戏受法乐故。<a id="a-8r"></a>菩提心者。<a id="a-8s"></a>则为胜宅。<a id="a-8t"></a>一切众生所归依故。<a id="a-8u"></a>菩提心者。<a id="a-8v"></a>则为依止。<a id="a-8w"></a>因修一切菩萨行故。<a id="a-8x"></a>菩提心者。<a id="a-8y"></a>则为守护。<a id="a-8z"></a>能满菩萨诸大愿故。<a id="a-90"></a>菩提心者。<a id="a-91"></a>则为慈母。<a id="a-92"></a>增长一切诸菩萨故。<a id="a-93"></a>菩提心者。<a id="a-94"></a>则为养育。<a id="a-95"></a>守护一切诸菩萨故。<a id="a-96"></a>菩提心者。<a id="a-97"></a>则为善知识。<a id="a-98"></a>离一切恶诸恐怖故。<a id="a-99"></a>菩提心者。<a id="a-9A"></a>则为大王。<a id="a-9B"></a>胜诸声闻缘觉心故。<a id="a-9C"></a>菩提心者。<a id="a-9D"></a>则为最胜。<a id="a-9E"></a>成满一切无比愿故。<a id="a-9F"></a>菩提心者。<a id="a-9G"></a>则为大海。<a id="a-9H"></a>悉能容受诸功德故。<a id="a-9I"></a>菩提心者。<a id="a-9J"></a>则为须弥山王。<a id="a-9K"></a>等观众生心不动故。<a id="a-9L"></a>菩提心者。<a id="a-9M"></a>则为金刚围山。<a id="a-9N"></a>摄持一切诸众生故。<a id="a-9O"></a>菩提心者。<a id="a-9P"></a>则为雪山。<a id="a-9Q"></a>长养智慧清凉药故。<a id="a-9R"></a>菩提心者。<a id="a-9S"></a>则为香山。<a id="a-9T"></a>出生一切功德香故。<a id="a-9U"></a>菩提心者。<a id="a-9V"></a>则为虚空。<a id="a-9W"></a>诸妙功德无边际故。<a id="a-9X"></a>菩提心者。<a id="a-9Y"></a>则为莲华。<a id="a-9Z"></a>不染一切世间法故。<a id="a-9a"></a>菩提心者。<a id="a-9b"></a>则为宝象。<a id="a-9c"></a>悉能调伏一切根故。<a id="a-9d"></a>菩提心者。<a id="a-9e"></a>则为宝马。<a id="a-9f"></a>远离诸恶[怡-台+龍]悷法故。<a id="a-9g"></a>菩提心者。<a id="a-9h"></a>则为调御师。<a id="a-9i"></a>悉能守护摩诃衍故。<a id="a-9j"></a>菩提心者。<a id="a-9k"></a>则为良药。<a id="a-9l"></a>疗治一切烦恼病故。<a id="a-9m"></a>菩提心者。<a id="a-9n"></a>则为沃焦。<a id="a-9o"></a>消尽一切不善法故。<a id="a-9p"></a>菩提心者。<a id="a-9q"></a>则为金刚。<a id="a-9r"></a>坏散一切诸恶法故。<a id="a-9s"></a>菩提心者。<a id="a-9t"></a>则为和香。<a id="a-9u"></a>出生一切功德香故。<a id="a-9v"></a>菩提心者。<a id="a-9w"></a>则为妙华。<a id="a-9x"></a>一切世间所爱乐故。<a id="a-9y"></a>菩提心者。<a id="a-9z"></a>则为白栴檀。<a id="a-A0"></a>除灭五欲诸热病故。<a id="a-A1"></a>菩提心者。<a id="a-A2"></a>则为乐器。<a id="a-A3"></a>微妙音声闻法界故。<a id="a-A4"></a>菩提心者。<a id="a-A5"></a>则为勇健。<a id="a-A6"></a>摧灭烦恼诸怨敌故。<a id="a-A7"></a>菩提心者。<a id="a-A8"></a>则为善镊。<a id="a-A9"></a>拔出一切烦恼刺故。<a id="a-AA"></a>菩提心者。<a id="a-AB"></a>则为尊主。<a id="a-AC"></a>于余一切莫能胜故。<a id="a-AD"></a>菩提心者。<a id="a-AE"></a>则为毗沙门天王。<a id="a-AF"></a>舍离一切诸贫苦故。<a id="a-AG"></a>菩提心者。<a id="a-AH"></a>则为妙德。<a id="a-AI"></a>庄严一切诸功德故。<a id="a-AJ"></a>菩提心者。<a id="a-AK"></a>则为庄严具。<a id="a-AL"></a>严饰一切诸菩萨故。<a id="a-AM"></a>菩提心者。<a id="a-AN"></a>则为火灾。<a id="a-AO"></a>焚烧一切有为法故。<a id="a-AP"></a>菩提心者。<a id="a-AQ"></a>则为无坏药王树根。<a id="a-AR"></a>长养一切诸佛法故。<a id="a-AS"></a>菩提心者。<a id="a-AT"></a>则为龙珠。<a id="a-AU"></a>除灭无量烦恼毒故。<a id="a-AV"></a>菩提心者。<a id="a-AW"></a>则为水珠。<a id="a-AX"></a>净诸心垢烦恼浊故。<a id="a-AY"></a>菩提心者。<a id="a-AZ"></a>则为如意珠。<a id="a-Aa"></a>具足一切功德利故。<a id="a-Ab"></a>菩提心者。<a id="a-Ac"></a>则为天德瓶。<a id="a-Ad"></a>满足一切所欲乐故。<a id="a-Ae"></a>菩提心者。<a id="a-Af"></a>则为劫初树。<a id="a-Ag"></a>出生一切庄严具故。<a id="a-Ah"></a>菩提心者。<a id="a-Ai"></a>则为恒娑衣。<a id="a-Aj"></a>不受一切诸尘垢故。<a id="a-Ak"></a>菩提心者。<a id="a-Al"></a>则为正业。<a id="a-Am"></a>本性净故。<a id="a-An"></a>菩提心者。<a id="a-Ao"></a>则为利犁。<a id="a-Ap"></a>修治一切众生田故。<a id="a-Aq"></a>菩提心者。<a id="a-Ar"></a>则为那罗延箭。<a id="a-As"></a>悉能鉴彻身见铠故。<a id="a-At"></a>菩提心者。<a id="a-Au"></a>则为厌离。<a id="a-Av"></a>决定了知苦患相故。<a id="a-Aw"></a>菩提心者。<a id="a-Ax"></a>则为利槊。<a id="a-Ay"></a>能刺一切烦恼贼故。<a id="a-Az"></a>菩提心者。<a id="a-B0"></a>则为甘露雨。<a id="a-B1"></a>能灭一切烦恼火故。<a id="a-B2"></a>菩提心者。<a id="a-B3"></a>则为利剑。<a id="a-B4"></a>斩除一切烦恼恶故。<a id="a-B5"></a>菩提心者。<a id="a-B6"></a>则为金椎。<a id="a-B7"></a>坏散一切憍慢山故。<a id="a-B8"></a>菩提心者。<a id="a-B9"></a>则为利刀。<a id="a-BA"></a>斩截七使烦恼铠故。<a id="a-BB"></a>菩提心者。<a id="a-BC"></a>则为勇健幢。<a id="a-BD"></a>倾倒一切诸魔幢故。<a id="a-BE"></a>菩提心者。<a id="a-BF"></a>则为釿斧。<a id="a-BG"></a>斫伐无知诸苦树故。<a id="a-BH"></a>菩提心者。<a id="a-BI"></a>则为器仗。<a id="a-BJ"></a>防护一切诸艰难故。<a id="a-BK"></a>菩提心者。<a id="a-BL"></a>则为善手。<a id="a-BM"></a>防护一切诸度身故。<a id="a-BN"></a>菩提心者。<a id="a-BO"></a>则为妙足。<a id="a-BP"></a>安立一切诸功德故。<a id="a-BQ"></a>菩提心者。<a id="a-BR"></a>则为眼药。<a id="a-BS"></a>除灭一切无明曀故。<a id="a-BT"></a>菩提心者。<a id="a-BU"></a>则为善拔刺。<a id="a-BV"></a>悉能拔出身见刺故。<a id="a-BW"></a>菩提心者。<a id="a-BX"></a>则为安隐床。<a id="a-BY"></a>除灭一切生死苦床故。<a id="a-BZ"></a>菩提心者。<a id="a-Ba"></a>则为善友。<a id="a-Bb"></a>度脱无量生死难故。<a id="a-Bc"></a>菩提心者。<a id="a-Bd"></a>则为善利。<a id="a-Be"></a>远离一切衰耗法故。<a id="a-Bf"></a>菩提心者。<a id="a-Bg"></a>则为天人师。<a id="a-Bh"></a>善知菩萨出要道故。<a id="a-Bi"></a>菩提心者。<a id="a-Bj"></a>则为宝藏。<a id="a-Bk"></a>无量功德不可尽故。<a id="a-Bl"></a>菩提心者。<a id="a-Bm"></a>则为涌泉。<a id="a-Bn"></a>清冷智慧无穷尽故。<a id="a-Bo"></a>菩提心者。<a id="a-Bp"></a>则为净镜。<a id="a-Bq"></a>显现一切诸法门故。<a id="a-Br"></a>菩提心者。<a id="a-Bs"></a>则为净池。<a id="a-Bt"></a>洗濯一切诸垢秽故。<a id="a-Bu"></a>菩提心者。<a id="a-Bv"></a>则为大河流。<a id="a-Bw"></a>引诸度四摄法故。<a id="a-Bx"></a>菩提心者。<a id="a-By"></a>则为龙王。<a id="a-Bz"></a>悉能普雨甘露法故。<a id="a-C0"></a>菩提心者。<a id="a-C1"></a>则为命根。<a id="a-C2"></a>任持菩萨大悲法故。<a id="a-C3"></a>菩提心者。<a id="a-C4"></a>则为甘露。<a id="a-C5"></a>能令安住不死法故。<a id="a-C6"></a>菩提心者。<a id="a-C7"></a>则为罗网。<a id="a-C8"></a>网取一切所应化故。<a id="a-C9"></a>菩提心者。<a id="a-CA"></a>则为善罥。<a id="a-CB"></a>摄取一切诸众生故。<a id="a-CC"></a>菩提心者。<a id="a-CD"></a>则为钩饵。<a id="a-CE"></a>钓出生死渊居众生故。<a id="a-CF"></a>菩提心者。<a id="a-CG"></a>则为阿伽陀药。<a id="a-CH"></a>除灭一切诸恶患故。<a id="a-CI"></a>菩提心者。<a id="a-CJ"></a>则为波罗提毗叉药。<a id="a-CK"></a>悉能疗治五欲毒故。<a id="a-CL"></a>菩提心者。<a id="a-CM"></a>则为大地。<a id="a-CN"></a>消灭无量邪想水故。<a id="a-CO"></a>菩提心者。<a id="a-CP"></a>则为风轮。<a id="a-CQ"></a>坏散一切诸障盖故。<a id="a-CR"></a>菩提心者。<a id="a-CS"></a>则为宝洲。<a id="a-CT"></a>出生道品功德宝故。<a id="a-CU"></a>菩提心者。<a id="a-CV"></a>则为种性长养一切白净法故。<a id="a-CW"></a>菩提心者。<a id="a-CX"></a>则为居宅。<a id="a-CY"></a>纳受一切功德宝故。<a id="a-CZ"></a>菩提心者。<a id="a-Ca"></a>则为大城。<a id="a-Cb"></a>菩萨商人所住处故。<a id="a-Cc"></a>菩提心者。<a id="a-Cd"></a>则为金药。<a id="a-Ce"></a>消烦恼垢令清净故。<a id="a-Cf"></a>菩提心者。<a id="a-Cg"></a>则为香蜜。<a id="a-Ch"></a>具足一切功德味故。<a id="a-Ci"></a>菩提心者。<a id="a-Cj"></a>则为正道。<a id="a-Ck"></a>令入一切智城故。<a id="a-Cl"></a>菩提心者。<a id="a-Cm"></a>则为宝器。<a id="a-Cn"></a>容受一切白净法故。<a id="a-Co"></a>菩提心者。<a id="a-Cp"></a>则为时泽。<a id="a-Cq"></a>悉能除灭烦恼尘故。<a id="a-Cr"></a>菩提心者。<a id="a-Cs"></a>则为安住。<a id="a-Ct"></a>出生菩萨之所住故。<a id="a-Cu"></a>菩提心者。<a id="a-Cv"></a>则为寿行。<a id="a-Cw"></a>不取声闻诸解脱故。<a id="a-Cx"></a>菩提心者。<a id="a-Cy"></a>则为琉璃宝。<a id="a-Cz"></a>其性净妙不受垢故。<a id="a-D0"></a>菩提心者。<a id="a-D1"></a>则为伊尼罗宝。<a id="a-D2"></a>胜诸声闻缘觉智故。<a id="a-D3"></a>菩提心者。<a id="a-D4"></a>则为法鼓。<a id="a-D5"></a>觉悟烦恼长寝众生故。<a id="a-D6"></a>菩提心者。<a id="a-D7"></a>则为净水。<a id="a-D8"></a>其性清净无垢浊故。<a id="a-D9"></a>菩提心者。<a id="a-DA"></a>则为阎浮檀金。<a id="a-DB"></a>令有为善如聚墨故。<a id="a-DC"></a>菩提心者。<a id="a-DD"></a>则为山王。<a id="a-DE"></a>超出一切诸世间故。<a id="a-DF"></a>菩提心者。<a id="a-DG"></a>则为归依。<a id="a-DH"></a>悉能救护诸众生故。<a id="a-DI"></a>菩提心者。<a id="a-DJ"></a>则为实义。<a id="a-DK"></a>远离一切虚妄法故。<a id="a-DL"></a>菩提心者。<a id="a-DM"></a>则为无上宝。<a id="a-DN"></a>悉令欢喜得满足故。<a id="a-DO"></a>菩提心者。<a id="a-DP"></a>则为大会。<a id="a-DQ"></a>随彼所须令充悦故。<a id="a-DR"></a>菩提心者。<a id="a-DS"></a>则为尊长。<a id="a-DT"></a>于诸众生无伦匹故。<a id="a-DU"></a>菩提心者。<a id="a-DV"></a>则为宝藏。<a id="a-DW"></a>受持一切诸佛法故。<a id="a-DX"></a>菩提心者。<a id="a-DY"></a>则为因陀罗网。<a id="a-DZ"></a>摄诸烦恼阿修罗故。<a id="a-Da"></a>菩提心者。<a id="a-Db"></a>则为毗楼那风。<a id="a-Dc"></a>震动教化众生心故。<a id="a-Dd"></a>菩提心者。<a id="a-De"></a>则为因陀罗火。<a id="a-Df"></a>焚烧一切烦恼习故。<a id="a-Dg"></a>菩提心者。<a id="a-Dh"></a>则为无上塔。<a id="a-Di"></a>一切天人应供养故。<a id="a-Dj"></a>佛子。<a id="a-Dk"></a>菩提心者。<a id="a-Dl"></a>如是无量功德成就。<a id="a-Dm"></a>悉与一切诸佛菩萨诸功德等。<a id="a-Dn"></a>何以故。<a id="a-Do"></a>因菩提心。<a id="a-Dp"></a>出生一切诸菩萨行。<a id="a-Dq"></a>三世诸佛成正觉故。</p>
  <p id="aDr">善男子。<a id="a-Ds"></a>譬如有人得自在药。<a id="a-Dt"></a>离五恐怖。<a id="a-Du"></a>何等为五。<a id="a-Dv"></a>所谓火不能烧。<a id="a-Dw"></a>水不能漂。<a id="a-Dx"></a>毒不能中。<a id="a-Dy"></a>刀不能伤。<a id="a-Dz"></a>熏不能害。<a id="a-E0"></a>菩萨摩诃萨。<a id="a-E1"></a>亦复如是。<a id="a-E2"></a>发菩提心。<a id="a-E3"></a>摄萨婆若。<a id="a-E4"></a>离五恐怖。<a id="a-E5"></a>何等为五。<a id="a-E6"></a>所谓不为欲火所烧。<a id="a-E7"></a>诸有流水所不能漂。<a id="a-E8"></a>瞋恚恶毒所不能中。<a id="a-E9"></a>烦恼利刀所不能伤。<a id="a-EA"></a>邪觉观烟熏不能害。<a id="a-EB"></a>善男子。<a id="a-EC"></a>譬如有人得解脱药。<a id="a-ED"></a>终不横死。<a id="a-EE"></a>菩萨摩诃萨。<a id="a-EF"></a>亦复如是。<a id="a-EG"></a>得菩提心妙智慧药。<a id="a-EH"></a>生死过患所不能害。<a id="a-EI"></a>善男子。<a id="a-EJ"></a>譬如有人得龙王药。<a id="a-EK"></a>若有毒虫。<a id="a-EL"></a>闻其药气即避远去。<a id="a-EM"></a>菩萨摩诃萨。<a id="a-EN"></a>亦复如是。<a id="a-EO"></a>得菩提心大龙王药。<a id="a-EP"></a>一切烦恼诸恶毒虫。<a id="a-EQ"></a>闻其药气皆悉散灭。<a id="a-ER"></a>善男子。<a id="a-ES"></a>譬如有人得不可坏药。<a id="a-ET"></a>一切怨敌不得其便。<a id="a-EU"></a>菩萨摩诃萨。<a id="a-EV"></a>亦复如是。<a id="a-EW"></a>得菩提心不坏法药。<a id="a-EX"></a>一切烦恼诸魔怨敌。<a id="a-EY"></a>所不能坏。<a id="a-EZ"></a>善男子。<a id="a-Ea"></a>譬如有人得频伽陀药。<a id="a-Eb"></a>能出毒刺。<a id="a-Ec"></a>菩萨摩诃萨。<a id="a-Ed"></a>亦复如是。<a id="a-Ee"></a>得菩提心频伽陀药。<a id="a-Ef"></a>能出三毒诸邪见刺。<a id="a-Eg"></a>善男子。<a id="a-Eh"></a>譬如有人得善见药王。<a id="a-Ei"></a>灭一切病。<a id="a-Ej"></a>菩萨摩诃萨。<a id="a-Ek"></a>亦复如是。<a id="a-El"></a>得菩提心善见药王。<a id="a-Em"></a>灭一切众生诸烦恼病。<a id="a-En"></a>善男子。<a id="a-Eo"></a>譬如删陀那大药王树。<a id="a-Ep"></a>其有众生在彼树荫。<a id="a-Eq"></a>身诸恶疮皆得除愈。<a id="a-Er"></a>菩萨摩诃萨。<a id="a-Es"></a>亦复如是。<a id="a-Et"></a>得菩提心删陀药树。<a id="a-Eu"></a>其有众生依荫此树。<a id="a-Ev"></a>一切烦恼不善业疮皆得除愈。<a id="a-Ew"></a>善男子。<a id="a-Ex"></a>譬如药王树。<a id="a-Ey"></a>名无坏根。<a id="a-Ez"></a>以其力故。<a id="a-F0"></a>长养一切阎浮提树。<a id="a-F1"></a>菩提心树。<a id="a-F2"></a>亦复如是。<a id="a-F3"></a>以其力故。<a id="a-F4"></a>长养一切学无学菩萨善根。<a id="a-F5"></a>善男子。<a id="a-F6"></a>譬如药草名阿蓝婆。<a id="a-F7"></a>若用涂体身得柔泽。<a id="a-F8"></a>意离诸恶。<a id="a-F9"></a>菩萨摩诃萨。<a id="a-FA"></a>亦复如是。<a id="a-FB"></a>得菩提心阿蓝婆药。<a id="a-FC"></a>长身口意诸善行业。<a id="a-FD"></a>善男子。<a id="a-FE"></a>譬如有人得念力药。<a id="a-FF"></a>有所闻法终不忘失。<a id="a-FG"></a>菩萨摩诃萨。<a id="a-FH"></a>亦复如是。<a id="a-FI"></a>得菩提心念力药者。<a id="a-FJ"></a>闻持一切佛法不忘。<a id="a-FK"></a>善男子。<a id="a-FL"></a>譬如有药。<a id="a-FM"></a>名曰莲华。<a id="a-FN"></a>其有服者住寿一劫。<a id="a-FO"></a>菩萨摩诃萨。<a id="a-FP"></a>亦复如是。<a id="a-FQ"></a>服菩提心莲华药者。<a id="a-FR"></a>阿僧祇劫而得自在。<a id="a-FS"></a>善男子。<a id="a-FT"></a>譬如有人执翳身药。<a id="a-FU"></a>一切众生所不能见。<a id="a-FV"></a>菩萨摩诃萨。<a id="a-FW"></a>亦复如是。<a id="a-FX"></a>得菩提心翳身药者。<a id="a-FY"></a>一切诸魔所不能见。<a id="a-FZ"></a>善男子。<a id="a-Fa"></a>譬如大海有摩尼宝。<a id="a-Fb"></a>名积众宝。<a id="a-Fc"></a>若不至他方。<a id="a-Fd"></a>设火灾起。<a id="a-Fe"></a>乃至消减海水一渧。<a id="a-Ff"></a>无有是处。<a id="a-Fg"></a>菩提之心积众宝珠。<a id="a-Fh"></a>亦复如是。<a id="a-Fi"></a>处于菩萨直心海中。<a id="a-Fj"></a>乃至以一善根回向萨婆若。<a id="a-Fk"></a>有忘失者无有是处。<a id="a-Fl"></a>而萨婆若无所染着。<a id="a-Fm"></a>不离善根。<a id="a-Fn"></a>善男子。<a id="a-Fo"></a>譬如摩尼名净光明。<a id="a-Fp"></a>有人以此璎珞身者。<a id="a-Fq"></a>蔽余宝光悉如聚墨。<a id="a-Fr"></a>菩萨摩诃萨。<a id="a-Fs"></a>亦复如是。<a id="a-Ft"></a>以菩提心摩尼宝珠。<a id="a-Fu"></a>璎珞其身。<a id="a-Fv"></a>映蔽声闻缘觉心宝。<a id="a-Fw"></a>善男子。<a id="a-Fx"></a>譬如水珠置浊水中。<a id="a-Fy"></a>水即澄清。<a id="a-Fz"></a>菩提心珠。<a id="a-G0"></a>亦复如是。<a id="a-G1"></a>除灭一切烦恼垢浊。<a id="a-G2"></a>善男子。<a id="a-G3"></a>譬如有人得住水宝珠。<a id="a-G4"></a>璎珞其身。<a id="a-G5"></a>入深水中而不没溺。<a id="a-G6"></a>菩萨摩诃萨。<a id="a-G7"></a>亦复如是。<a id="a-G8"></a>得菩提心住水宝珠。<a id="a-G9"></a>入生死海。<a id="a-GA"></a>而不沉没。<a id="a-GB"></a>善男子。<a id="a-GC"></a>譬如有人得大龙宝珠。<a id="a-GD"></a>往到龙所龙不为害。<a id="a-GE"></a>菩萨摩诃萨。<a id="a-GF"></a>亦复如是。<a id="a-GG"></a>得菩提心大龙宝珠。<a id="a-GH"></a>入欲界中。<a id="a-GI"></a>烦恼恶龙所不能害。<a id="a-GJ"></a>善男子。<a id="a-GK"></a>譬如帝释有摩尼宝。<a id="a-GL"></a>璎珞其身。<a id="a-GM"></a>于天中尊。<a id="a-GN"></a>菩萨摩诃萨。<a id="a-GO"></a>亦复如是。<a id="a-GP"></a>着菩提心宝璎珞者。<a id="a-GQ"></a>悉于一切三界中尊。<a id="a-GR"></a>善男子。<a id="a-GS"></a>譬如有人得随意珠。<a id="a-GT"></a>除灭一切贫穷困苦。<a id="a-GU"></a>菩萨摩诃萨。<a id="a-GV"></a>亦复如是。<a id="a-GW"></a>得菩提心随意宝珠。<a id="a-GX"></a>除灭一切邪命贫苦。<a id="a-GY"></a>善男子。<a id="a-GZ"></a>譬如火珠因日光发能出猛焰。<a id="a-Ga"></a>得菩提心明净火珠。<a id="a-Gb"></a>亦复如是。<a id="a-Gc"></a>因大慧光所感发故。<a id="a-Gd"></a>出智慧火。<a id="a-Ge"></a>善男子。<a id="a-Gf"></a>譬如月珠因月光发出清凉水。<a id="a-Gg"></a>得菩提心净月宝珠。<a id="a-Gh"></a>亦复如是。<a id="a-Gi"></a>因彼回向善根月光所感发已。<a id="a-Gj"></a>出生善根诸大愿水。<a id="a-Gk"></a>善男子。<a id="a-Gl"></a>譬如龙王着如意宝冠远离恐怖。<a id="a-Gm"></a>菩萨摩诃萨。<a id="a-Gn"></a>亦复如是。<a id="a-Go"></a>着菩提心大悲如意宝冠。<a id="a-Gp"></a>远离一切恶道诸难。<a id="a-Gq"></a>善男子。<a id="a-Gr"></a>譬如庄严一切众生藏摩尼宝。<a id="a-Gs"></a>悉能成满一切所愿。<a id="a-Gt"></a>无所损减。<a id="a-Gu"></a>得菩提心妙庄严藏摩尼宝者。<a id="a-Gv"></a>成满菩萨及余众生所欲愿乐。<a id="a-Gw"></a>无所损减。<a id="a-Gx"></a>善男子。<a id="a-Gy"></a>譬如转轮王有摩尼宝。<a id="a-Gz"></a>普照宫殿灭一切闇。<a id="a-H0"></a>菩萨摩诃萨。<a id="a-H1"></a>亦复如是。<a id="a-H2"></a>得菩提心摩尼宝者。<a id="a-H3"></a>悉能普照五趣宫殿。<a id="a-H4"></a>灭一切闇。<a id="a-H5"></a>善男子。<a id="a-H6"></a>譬如有人为绀色宝光明所触。<a id="a-H7"></a>即同其色。<a id="a-H8"></a>菩萨摩诃萨。<a id="a-H9"></a>亦复如是。<a id="a-HA"></a>得菩提心绀色宝光。<a id="a-HB"></a>观察诸法。<a id="a-HC"></a>善根回向。<a id="a-HD"></a>同萨婆若色。<a id="a-HE"></a>善男子。<a id="a-HF"></a>如琉璃宝。<a id="a-HG"></a>于百千岁处不净中不为所染。<a id="a-HH"></a>菩提之心净琉璃宝。<a id="a-HI"></a>亦复如是。<a id="a-HJ"></a>于百千劫。<a id="a-HK"></a>住欲界中。<a id="a-HL"></a>不为五欲之所染污。<a id="a-HM"></a>其性净故。<a id="a-HN"></a>善男子。<a id="a-HO"></a>如离垢光净摩尼宝出一切宝。<a id="a-HP"></a>菩提之心离垢光宝。<a id="a-HQ"></a>亦复如是。<a id="a-HR"></a>出生凡夫声闻缘觉菩萨诸佛功德珍宝。<a id="a-HS"></a>善男子。<a id="a-HT"></a>譬如大摩尼宝。<a id="a-HU"></a>悉能除灭一切诸闇。<a id="a-HV"></a>菩提心宝亦复如是。<a id="a-HW"></a>除灭一切无知闇冥善男子。<a id="a-HX"></a>譬如大海有无价宝。<a id="a-HY"></a>商人船车载之入城。<a id="a-HZ"></a>余摩尼宝无与等者。<a id="a-Ha"></a>菩提之心无价宝珠。<a id="a-Hb"></a>亦复如是。<a id="a-Hc"></a>处生死海。<a id="a-Hd"></a>菩萨摩诃萨。<a id="a-He"></a>以大愿船。<a id="a-Hf"></a>载入解脱城。<a id="a-Hg"></a>声闻缘觉诸功德宝所不能及。<a id="a-Hh"></a>善男子。<a id="a-Hi"></a>譬如离垢大摩尼宝。<a id="a-Hj"></a>处阎浮提。<a id="a-Hk"></a>能照四万由旬。<a id="a-Hl"></a>日月宫殿皆悉显现。<a id="a-Hm"></a>菩提之心离垢宝珠。<a id="a-Hn"></a>亦复如是。<a id="a-Ho"></a>住于生死照法界空。<a id="a-Hp"></a>佛境宫宅悉令显现。<a id="a-Hq"></a>善男子。<a id="a-Hr"></a>譬如摩尼风王能持日月所照境界。<a id="a-Hs"></a>所有香华一切品类。<a id="a-Ht"></a>菩提之心摩尼风王。<a id="a-Hu"></a>亦复如是。<a id="a-Hv"></a>悉能摄持一切种智所照境界。<a id="a-Hw"></a>一切天人声闻缘觉诸佛菩萨。<a id="a-Hx"></a>及诸有漏无漏善根。<a id="a-Hy"></a>善男子。<a id="a-Hz"></a>譬如海中有摩尼宝。<a id="a-I0"></a>名曰海藏。<a id="a-I1"></a>显现海中诸庄严事。<a id="a-I2"></a>菩提之心海藏宝珠。<a id="a-I3"></a>亦复如是。<a id="a-I4"></a>显现一切智境诸庄严事。<a id="a-I5"></a>善男子。<a id="a-I6"></a>譬如阎浮檀金。<a id="a-I7"></a>除如意宝胜一切宝。<a id="a-I8"></a>菩提之心阎浮檀金。<a id="a-I9"></a>亦复如是。<a id="a-IA"></a>除一切智胜诸功德。<a id="a-IB"></a>善男子。<a id="a-IC"></a>譬如有人善能咒龙。<a id="a-ID"></a>于诸龙中而得自在。<a id="a-IE"></a>菩萨摩诃萨。<a id="a-IF"></a>亦复如是。<a id="a-IG"></a>得菩提心善咒术法。<a id="a-IH"></a>于一切烦恼龙。<a id="a-II"></a>而得自在。<a id="a-IJ"></a>善男子。<a id="a-IK"></a>譬如勇士被执铠仗。<a id="a-IL"></a>一切怨敌所不能坏。<a id="a-IM"></a>菩萨摩诃萨。<a id="a-IN"></a>亦复如是。<a id="a-IO"></a>被菩提心大庄严具。<a id="a-IP"></a>一切烦恼诸魔怨敌。<a id="a-IQ"></a>所不能坏。<a id="a-IR"></a>善男子。<a id="a-IS"></a>譬如忧陀伽娑罗栴檀。<a id="a-IT"></a>若烧一铢。<a id="a-IU"></a>香气普熏小千世界。<a id="a-IV"></a>三千大千世界珍宝。<a id="a-IW"></a>所不能及。<a id="a-IX"></a>菩提心香亦复如是。<a id="a-IY"></a>以妙功德普熏法界。<a id="a-IZ"></a>一切声闻缘觉功德。<a id="a-Ia"></a>所不能及。<a id="a-Ib"></a>善男子。<a id="a-Ic"></a>譬如白栴檀以涂其身。<a id="a-Id"></a>除诸恼热得清凉乐。<a id="a-Ie"></a>菩提心香亦复如是。<a id="a-If"></a>除灭觉观贪恚痴热。<a id="a-Ig"></a>令智慧身悉得凉乐。<a id="a-Ih"></a>善男子。<a id="a-Ii"></a>譬如须弥山。<a id="a-Ij"></a>众生品类近彼山者。<a id="a-Ik"></a>悉同其色。<a id="a-Il"></a>菩提心山亦复如是。<a id="a-Im"></a>若有近者。<a id="a-In"></a>皆得同彼萨婆若色。<a id="a-Io"></a>善男子。<a id="a-Ip"></a>譬如波利质多树华香。<a id="a-Iq"></a>阎浮提中诸婆师华。<a id="a-Ir"></a>薝葡华等。<a id="a-Is"></a>所不能及。<a id="a-It"></a>菩提心香亦复如是。<a id="a-Iu"></a>妙功德香。<a id="a-Iv"></a>声闻缘觉无漏戒定。<a id="a-Iw"></a>智慧解脱解脱知见。<a id="a-Ix"></a>所不能及。<a id="a-Iy"></a>善男子。<a id="a-Iz"></a>譬如波利质多树华。<a id="a-J0"></a>未开敷时其香普熏阎浮提内一切华香所不能及。<a id="a-J1"></a>菩提心华亦复如是。<a id="a-J2"></a>一切天人有漏无漏功德华香。<a id="a-J3"></a>所不能及。<a id="a-J4"></a>善男子。<a id="a-J5"></a>譬如波利质多树华。<a id="a-J6"></a>一日熏衣。<a id="a-J7"></a>薝葡华婆师华。<a id="a-J8"></a>虽千岁熏所不能及。<a id="a-J9"></a>菩提心华亦复如是。<a id="a-JA"></a>一日所熏功德香。<a id="a-JB"></a>彻十方佛所。<a id="a-JC"></a>一切声闻缘觉。<a id="a-JD"></a>以无漏心熏诸功德。<a id="a-JE"></a>于百千劫所不能及。<a id="a-JF"></a>善男子。<a id="a-JG"></a>譬如那利罗树。<a id="a-JH"></a>根茎枝叶及其华果。<a id="a-JI"></a>悉益众生。<a id="a-JJ"></a>菩提心树亦复如是。<a id="a-JK"></a>依因菩萨大慈悲生。<a id="a-JL"></a>从初发心。<a id="a-JM"></a>乃至究竟一切佛法。<a id="a-JN"></a>常能饶益一切众生。<a id="a-JO"></a>善男子。<a id="a-JP"></a>譬如一两阿罗娑药。<a id="a-JQ"></a>变千两铜以为真金。<a id="a-JR"></a>于彼药分无所损减。<a id="a-JS"></a>菩提心药亦复如是。<a id="a-JT"></a>摄回向智。<a id="a-JU"></a>除灭一切烦恼业障。<a id="a-JV"></a>净一切法。<a id="a-JW"></a>同萨婆若色。<a id="a-JX"></a>烦恼恶业不能损减。<a id="a-JY"></a>譬如小火。<a id="a-JZ"></a>随所焚烧其焰转盛。<a id="a-Ja"></a>菩提心火亦复如是。<a id="a-Jb"></a>随所缘法慧火猛盛。<a id="a-Jc"></a>譬如一灯。<a id="a-Jd"></a>然百千灯无所损减。<a id="a-Je"></a>菩提心灯亦复如是。<a id="a-Jf"></a>悉然三世诸佛慧灯。<a id="a-Jg"></a>无所损减。<a id="a-Jh"></a>譬如明灯入大闇室。<a id="a-Ji"></a>悉能照除一切闇冥。<a id="a-Jj"></a>菩提心灯亦复如是。<a id="a-Jk"></a>入心闇室。<a id="a-Jl"></a>于无量劫积集痴闇。<a id="a-Jm"></a>悉能除灭。<a id="a-Jn"></a>具足菩萨明净智慧。<a id="a-Jo"></a>譬如灯炷随其精粗光明亦尔。<a id="a-Jp"></a>若益膏油光明转增。<a id="a-Jq"></a>菩提心炷亦复如是。<a id="a-Jr"></a>随其本愿出智慧光。<a id="a-Js"></a>普照法界增大悲油。<a id="a-Jt"></a>教化众生净佛世界。<a id="a-Ju"></a>行诸佛事无有穷尽。<a id="a-Jv"></a>譬如他化自在天王。<a id="a-Jw"></a>冠阎浮檀金自然天冠。<a id="a-Jx"></a>欲界诸天所不能坏。<a id="a-Jy"></a>菩萨摩诃萨。<a id="a-Jz"></a>亦复如是。<a id="a-K0"></a>冠菩提心大愿天冠。<a id="a-K1"></a>声闻缘觉所不能坏。<a id="a-K2"></a>譬如大师子吼。<a id="a-K3"></a>小师子闻皆悉勇健。<a id="a-K4"></a>一切禽兽远避窜伏。<a id="a-K5"></a>佛师子吼。<a id="a-K6"></a>诸菩萨等若闻赞叹菩提心声长养法身。<a id="a-K7"></a>妄见众生潜伏退散。<a id="a-K8"></a>譬如有人用师子筋以为琴弦。<a id="a-K9"></a>音声既奏余弦断绝。<a id="a-KA"></a>一切如来波罗蜜身。<a id="a-KB"></a>出菩提心功德音声。<a id="a-KC"></a>若乐五欲二乘法者。<a id="a-KD"></a>闻悉断灭。<a id="a-KE"></a>譬如牛马羊乳合在一器。<a id="a-KF"></a>以师子乳投彼器中。<a id="a-KG"></a>余乳消尽直过无碍。<a id="a-KH"></a>如来师子菩提心乳。<a id="a-KI"></a>着无量劫所积诸业烦恼乳中。<a id="a-KJ"></a>皆悉消尽。<a id="a-KK"></a>不住声闻缘觉法中。<a id="a-KL"></a>譬如迦毗伽鸟在[穀-禾+卵]中时。<a id="a-KM"></a>有大势力。<a id="a-KN"></a>余鸟弗及。<a id="a-KO"></a>菩萨摩诃萨。<a id="a-KP"></a>亦复如是。<a id="a-KQ"></a>于生死[穀-禾+卵]。<a id="a-KR"></a>发菩提心功德势力。<a id="a-KS"></a>声闻缘觉所不能及。<a id="a-KT"></a>譬如金翅鸟初始生时。<a id="a-KU"></a>其目明净有大势力。<a id="a-KV"></a>大小诸鸟所不能及。<a id="a-KW"></a>菩萨摩诃萨。<a id="a-KX"></a>亦复如是。<a id="a-KY"></a>生如来家发菩提心。<a id="a-KZ"></a>慧眼明净有大势力。<a id="a-Ka"></a>声闻缘觉于百千劫。<a id="a-Kb"></a>修习智慧所不能及。<a id="a-Kc"></a>譬如健士以那罗延金刚利箭射坚密铠。<a id="a-Kd"></a>直过无碍。<a id="a-Ke"></a>菩萨摩诃萨。<a id="a-Kf"></a>亦复如是。<a id="a-Kg"></a>以菩提心智慧利箭。<a id="a-Kh"></a>射诸邪见烦恼密铠。<a id="a-Ki"></a>彻过无碍。<a id="a-Kj"></a>譬如摩诃那伽大力勇士。<a id="a-Kk"></a>奋威怒时。<a id="a-Kl"></a>阎浮提人无能坏者。<a id="a-Km"></a>菩萨摩诃萨。<a id="a-Kn"></a>亦复如是。<a id="a-Ko"></a>发大慈悲修菩提心。<a id="a-Kp"></a>一切世间诸魔眷属及烦恼业。<a id="a-Kq"></a>所不能坏。<a id="a-Kr"></a>譬如有人学大技术。<a id="a-Ks"></a>虽未究竟。<a id="a-Kt"></a>诸余巧能所不能及。<a id="a-Ku"></a>菩萨摩诃萨。<a id="a-Kv"></a>亦复如是。<a id="a-Kw"></a>学菩提心愿。<a id="a-Kx"></a>虽未究竟。<a id="a-Ky"></a>声闻缘觉诸余众生所不能及。<a id="a-Kz"></a>譬如有人学善射术。<a id="a-L0"></a>先自安立。<a id="a-L1"></a>菩萨摩诃萨。<a id="a-L2"></a>亦复如是。<a id="a-L3"></a>学一切智地。<a id="a-L4"></a>先自安立菩提之心。<a id="a-L5"></a>必得一切佛法。<a id="a-L6"></a>譬如幻师。<a id="a-L7"></a>先读幻术。<a id="a-L8"></a>然后示现一切幻事。<a id="a-L9"></a>菩萨摩诃萨。<a id="a-LA"></a>亦复如是。<a id="a-LB"></a>发菩提心。<a id="a-LC"></a>然后显现一切诸佛菩萨正法。<a id="a-LD"></a>譬如幻术。<a id="a-LE"></a>非色现色。<a id="a-LF"></a>菩提心相亦复如是。<a id="a-LG"></a>显现法界功德庄严。<a id="a-LH"></a>譬如有人着阎浮檀金庄严之具。<a id="a-LI"></a>映蔽一切悉如聚墨。<a id="a-LJ"></a>菩萨摩诃萨。<a id="a-LK"></a>亦复如是。<a id="a-LL"></a>以菩提心庄严之具。<a id="a-LM"></a>蔽诸众生声闻缘觉所有功德。<a id="a-LN"></a>譬如阿夜揵多铁。<a id="a-LO"></a>此铁少分。<a id="a-LP"></a>悉能毁坏一切余铁诸钩锁缚。<a id="a-LQ"></a>菩提之心亦复如是。<a id="a-LR"></a>断诸邪见烦恼爱缚。<a id="a-LS"></a>譬如疾风随去无碍。<a id="a-LT"></a>菩提心风亦复如是。<a id="a-LU"></a>随所行处除诸烦恼。<a id="a-LV"></a>悉无障碍。<a id="a-LW"></a>不住声闻缘觉解脱。<a id="a-LX"></a>譬如有人善入大海而不没溺。<a id="a-LY"></a>摩伽罗鱼所不能害。<a id="a-LZ"></a>菩萨摩诃萨。<a id="a-La"></a>亦复如是。<a id="a-Lb"></a>以菩提心入生死海。<a id="a-Lc"></a>不为生死之所染污。<a id="a-Ld"></a>亦不证实际。<a id="a-Le"></a>声闻缘觉摩伽罗鱼所不能害。<a id="a-Lf"></a>譬如有人服食甘露。<a id="a-Lg"></a>一切众患所不能害。<a id="a-Lh"></a>菩萨摩诃萨。<a id="a-Li"></a>亦复如是。<a id="a-Lj"></a>服菩提心甘露法药。<a id="a-Lk"></a>不堕声闻缘觉之地。<a id="a-Ll"></a>修习大悲满足愿行。<a id="a-Lm"></a>譬如有人用翳身药以涂其目。<a id="a-Ln"></a>自在游行无能见者。<a id="a-Lo"></a>菩萨摩诃萨。<a id="a-Lp"></a>亦复如是。<a id="a-Lq"></a>得菩提心满足大愿。<a id="a-Lr"></a>自在游行入魔境界。<a id="a-Ls"></a>一切众魔所不能见。<a id="a-Lt"></a>譬如有人依恃大王不畏余人。<a id="a-Lu"></a>菩萨摩诃萨。<a id="a-Lv"></a>亦复如是。<a id="a-Lw"></a>依菩提心大力法王。<a id="a-Lx"></a>除灭障盖不畏恶道。<a id="a-Ly"></a>譬如有人居深水内不畏火焚。<a id="a-Lz"></a>菩萨摩诃萨。<a id="a-M0"></a>亦复如是。<a id="a-M1"></a>居菩提心善根水内。<a id="a-M2"></a>声闻缘觉解脱之火。<a id="a-M3"></a>所不能烧。<a id="a-M4"></a>譬如有人依恃猛将不畏怨敌。<a id="a-M5"></a>菩萨摩诃萨。<a id="a-M6"></a>亦复如是。<a id="a-M7"></a>依菩提心不畏诸恶。<a id="a-M8"></a>譬如释天执持金刚。<a id="a-M9"></a>降伏一切诸。<a id="a-MA"></a>阿修罗。<a id="a-MB"></a>菩萨摩诃萨。<a id="a-MC"></a>亦复如是。<a id="a-MD"></a>执菩提心。<a id="a-ME"></a>摧灭诸魔及余外道。<a id="a-MF"></a>譬如有人服阿罗娑药。<a id="a-MG"></a>不瘦不老延寿无穷。<a id="a-MH"></a>菩萨摩诃萨。<a id="a-MI"></a>亦复如是。<a id="a-MJ"></a>服菩提心阿罗娑药。<a id="a-MK"></a>于无量劫在生死中。<a id="a-ML"></a>修菩萨行无所染着。<a id="a-MM"></a>譬如阿罗娑药初用净水。<a id="a-MN"></a>菩提心药亦复如是。<a id="a-MO"></a>一切菩萨所修行中。<a id="a-MP"></a>最为先首。<a id="a-MQ"></a>譬如有人诸根法中命根为首。<a id="a-MR"></a>菩萨摩诃萨。<a id="a-MS"></a>亦复如是。<a id="a-MT"></a>诸佛正法菩提之心。<a id="a-MU"></a>最为其首。<a id="a-MV"></a>譬如有人命根断故。<a id="a-MW"></a>不能利益父母亲族。<a id="a-MX"></a>菩萨摩诃萨。<a id="a-MY"></a>亦复如是。<a id="a-MZ"></a>离菩提心。<a id="a-Ma"></a>不能饶益一切众生。<a id="a-Mb"></a>譬如大海无能坏者。<a id="a-Mc"></a>菩提心海亦复如是。<a id="a-Md"></a>声闻缘觉不能沮坏。<a id="a-Me"></a>譬如日光。<a id="a-Mf"></a>诸星宿光所不能蔽。<a id="a-Mg"></a>菩提心日亦复如是。<a id="a-Mh"></a>圆满大愿智慧日光。<a id="a-Mi"></a>声闻缘觉无漏慧光所不能蔽。<a id="a-Mj"></a>譬如太子初生。<a id="a-Mk"></a>已为大臣之所尊重。<a id="a-Ml"></a>菩萨摩诃萨。<a id="a-Mm"></a>亦复如是。<a id="a-Mn"></a>发菩提心。<a id="a-Mo"></a>已为一切声闻缘觉所共尊重。<a id="a-Mp"></a>修大悲故。<a id="a-Mq"></a>譬如王子年虽幼少。<a id="a-Mr"></a>一切大臣皆悉敬礼。<a id="a-Ms"></a>菩萨摩诃萨。<a id="a-Mt"></a>亦复如是。<a id="a-Mu"></a>发菩提心。<a id="a-Mv"></a>声闻缘觉皆悉敬礼。<a id="a-Mw"></a>譬如王子虽未自在。<a id="a-Mx"></a>已具成就国王仪相。<a id="a-My"></a>菩萨摩诃萨。<a id="a-Mz"></a>亦复如是。<a id="a-N0"></a>虽为烦恼业障所覆。<a id="a-N1"></a>以具成就菩提心相。<a id="a-N2"></a>譬如目翳。<a id="a-N3"></a>见真净宝谓为不净。<a id="a-N4"></a>菩提心宝亦复如是。<a id="a-N5"></a>无智不信起不净想。<a id="a-N6"></a>譬如咒药。<a id="a-N7"></a>若有众生见闻共住。<a id="a-N8"></a>一切众病皆悉除愈。<a id="a-N9"></a>菩提心药亦复如是。<a id="a-NA"></a>长养善根摄智慧药。<a id="a-NB"></a>满足大愿菩萨慧身。<a id="a-NC"></a>若有众生见闻共住。<a id="a-ND"></a>修正念者。<a id="a-NE"></a>皆悉除灭烦恼诸病。<a id="a-NF"></a>譬如恒娑相衣不受尘垢。<a id="a-NG"></a>菩提心衣亦复如是。<a id="a-NH"></a>不受一切生死尘垢。<a id="a-NI"></a>譬如有人常持甘露。<a id="a-NJ"></a>专念不散。<a id="a-NK"></a>而能分别一切诸法。<a id="a-NL"></a>菩萨摩诃萨。<a id="a-NM"></a>亦复如是。<a id="a-NN"></a>持菩提心甘露正法。<a id="a-NO"></a>正念不散。<a id="a-NP"></a>而能教化一切众生。<a id="a-NQ"></a>令具大愿成智慧身。<a id="a-NR"></a>譬如犁无有扼则不堪用。<a id="a-NS"></a>菩提之心亦复如是。<a id="a-NT"></a>离正直心。<a id="a-NU"></a>于如来法无有实义。<a id="a-NV"></a>譬如转轮王有妙天冠。<a id="a-NW"></a>名曰象藏。<a id="a-NX"></a>洗彼冠时。<a id="a-NY"></a>四种兵众游行虚空。<a id="a-NZ"></a>菩提心冠亦复如是。<a id="a-Na"></a>净诸菩萨一切善根远离三有。<a id="a-Nb"></a>如来智慧。<a id="a-Nc"></a>无为境界虚空中行。<a id="a-Nd"></a>譬如金刚从金性生。<a id="a-Ne"></a>非余宝生。<a id="a-Nf"></a>菩提心宝亦复如是。<a id="a-Ng"></a>大悲救护众生性生。<a id="a-Nh"></a>非余善生。<a id="a-Ni"></a>譬如有树不从根生。<a id="a-Nj"></a>而能长养枝叶华果。<a id="a-Nk"></a>菩提心树亦复如是。<a id="a-Nl"></a>无所依止。<a id="a-Nm"></a>而能长养一切种智。<a id="a-Nn"></a>通明大愿普覆世间。<a id="a-No"></a>譬如金刚非一切器尽能发明。<a id="a-Np"></a>亦非诸器尽能容持。<a id="a-Nq"></a>菩提心宝。<a id="a-Nr"></a>亦复如是。<a id="a-Ns"></a>小心悭结无智者器。<a id="a-Nt"></a>不能发明。<a id="a-Nu"></a>谄曲邪见众生器中。<a id="a-Nv"></a>不能容持。<a id="a-Nw"></a>譬如金刚能坏众宝。<a id="a-Nx"></a>菩提之心亦复如是。<a id="a-Ny"></a>决定了知一切诸法。<a id="a-Nz"></a>譬如金刚能坏众山。<a id="a-O0"></a>菩提之心亦复如是。<a id="a-O1"></a>坏散一切诸邪见山。<a id="a-O2"></a>譬如金刚虽破不全。<a id="a-O3"></a>一切众宝犹不能及。<a id="a-O4"></a>菩提之心亦复如是。<a id="a-O5"></a>虽小懈怠。<a id="a-O6"></a>声闻缘觉诸功德宝所不能及。<a id="a-O7"></a>譬如破金刚犹能除灭诸贫困苦。<a id="a-O8"></a>菩提之心亦复如是。<a id="a-O9"></a>虽复小失威仪趣法。<a id="a-OA"></a>犹能除灭诸贫穷苦。<a id="a-OB"></a>譬如小金刚悉能破坏一切诸物。<a id="a-OC"></a>菩提之心亦复如是。<a id="a-OD"></a>缘小境界。<a id="a-OE"></a>能破一切无知痴惑。<a id="a-OF"></a>譬如金刚非常人所得。<a id="a-OG"></a>菩提之心亦复如是。<a id="a-OH"></a>非小心众生之所能得。<a id="a-OI"></a>譬如金刚无智术者所不能识。<a id="a-OJ"></a>菩提之心亦复如是。<a id="a-OK"></a>无智众生所不能识譬如金刚无能消灭。<a id="a-OL"></a>菩提之心亦复如是。<a id="a-OM"></a>一切诸法不能消尽。<a id="a-ON"></a>譬如金刚器仗。<a id="a-OO"></a>一切众生。<a id="a-OP"></a>乃至摩诃那伽不能执持。<a id="a-OQ"></a>除那罗延力。<a id="a-OR"></a>菩提之心亦复如是。<a id="a-OS"></a>声闻缘觉不能受持。<a id="a-OT"></a>除诸菩萨摩诃萨。<a id="a-OU"></a>譬如金刚器仗无不鉴彻。<a id="a-OV"></a>非余器仗之所能为。<a id="a-OW"></a>菩提之心亦复如是。<a id="a-OX"></a>观察三世教化众生。<a id="a-OY"></a>阿僧祇劫受无量苦。<a id="a-OZ"></a>声闻缘觉所不能及。<a id="a-Oa"></a>譬如金刚余不能持。<a id="a-Ob"></a>除金刚地。<a id="a-Oc"></a>菩提之心亦复如是出生菩萨行愿功德。<a id="a-Od"></a>声闻缘觉所不能持。<a id="a-Oe"></a>除萨婆若正直心者。<a id="a-Of"></a>譬如金刚器中盛水。<a id="a-Og"></a>不可消尽。<a id="a-Oh"></a>菩提之心亦复如是。<a id="a-Oi"></a>安住胜妙回向善根。<a id="a-Oj"></a>入生死趣。<a id="a-Ok"></a>诸不善法不能消尽。<a id="a-Ol"></a>譬如金刚能持大地不令坠没。<a id="a-Om"></a>菩提之心亦复如是。<a id="a-On"></a>持诸菩萨一切愿行。<a id="a-Oo"></a>不令坠落没于三界。<a id="a-Op"></a>譬如金刚于百千劫处于水中。<a id="a-Oq"></a>而不烂坏亦无变异。<a id="a-Or"></a>菩提之心亦复如是。<a id="a-Os"></a>于无量劫处生死中。<a id="a-Ot"></a>诸烦恼业不能断灭亦无损减。<a id="a-Ou"></a>譬如金刚一切大火不能烧热。<a id="a-Ov"></a>菩提之心亦复如是。<a id="a-Ow"></a>一切生死贪恚痴火不能烧热。<a id="a-Ox"></a>譬如金刚道场之座。<a id="a-Oy"></a>能持菩萨降伏诸魔成等正觉。<a id="a-Oz"></a>余不能持。<a id="a-P0"></a>菩提之心亦复如是。<a id="a-P1"></a>能持一切菩萨愿行诸波罗蜜。<a id="a-P2"></a>诸忍诸地回向受记。<a id="a-P3"></a>修菩提道供养诸佛闻法受行。<a id="a-P4"></a>一切诸心所不能持。<a id="a-P5"></a>善男子。<a id="a-P6"></a>菩提之心。<a id="a-P7"></a>成就如是无量功德。<a id="a-P8"></a>若有众生。<a id="a-P9"></a>发菩提心。<a id="a-PA"></a>则具如是无量功德。<a id="a-PB"></a>是故善男子。<a id="a-PC"></a>汝得善利。<a id="a-PD"></a>发阿耨多罗三藐三菩提心。<a id="a-PE"></a>修菩萨行。<a id="a-PF"></a>具足如是无量功德。<a id="a-PG"></a>善男子。<a id="a-PH"></a>汝先所问。<a id="a-PI"></a>云何菩萨学菩萨行修菩萨道者。<a id="a-PJ"></a>汝今入是明净庄严藏大楼观者。<a id="a-PK"></a>则能了知。<a id="a-PL"></a>学菩萨行修菩萨道。<a id="a-PM"></a>具足成就无量功德。</p>
 </body>
</html>