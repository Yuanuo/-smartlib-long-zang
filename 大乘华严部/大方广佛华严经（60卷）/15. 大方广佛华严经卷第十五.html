<!doctype html>
<html id="z3IBTQ0GU" data-ver="874">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第十五</h1>
  <h2 id="a2">金刚幢菩萨十回向品第二十一之一</h2>
  <p id="a3">尔时金刚幢菩萨。<a id="a-4"></a>承佛神力。<a id="a-5"></a>入菩萨明智三昧正受。<a id="a-6"></a>入正受已。<a id="a-7"></a>十方各过百万佛刹微尘数等世界之外。<a id="a-8"></a>各见百万佛刹微尘数诸佛。<a id="a-9"></a>是诸如来悉号金刚幢。<a id="a-A"></a>时彼诸佛告金刚幢菩萨言。<a id="a-B"></a>善哉善哉。<a id="a-C"></a>佛子。<a id="a-D"></a>乃能入是菩萨明智三昧正受。<a id="a-E"></a>善男子。<a id="a-F"></a>十方各百万佛刹微尘数等世界诸佛加汝神力故。<a id="a-G"></a>乃能入是三昧正受。<a id="a-H"></a>又卢舍那佛本愿力故。<a id="a-I"></a>威神力故。<a id="a-J"></a>汝智慧清净故。<a id="a-K"></a>诸菩萨善根力故。<a id="a-L"></a>欲令菩萨得清净无所畏故。<a id="a-M"></a>得无碍不断辩故。<a id="a-N"></a>入无碍智地故。<a id="a-O"></a>入佛一切智广大心故。<a id="a-P"></a>具足无尽诸善根故。<a id="a-Q"></a>满足无碍白净法故。<a id="a-R"></a>入普门法界故。<a id="a-S"></a>显现一切佛神力变化故。<a id="a-T"></a>净念过去际智慧不断故。<a id="a-U"></a>分别一切佛住持诸根故。<a id="a-V"></a>以无量法门广说法故。<a id="a-W"></a>闻持了知无量法故。<a id="a-X"></a>具足演说十回向故。<a id="a-Y"></a>摄取一切菩萨诸善根故。<a id="a-Z"></a>安住出世间法故。<a id="a-a"></a>一切智不断绝故。<a id="a-b"></a>开发大愿故。<a id="a-c"></a>入真实义故。<a id="a-d"></a>知法界故。<a id="a-e"></a>令一切菩萨悉欢喜故。<a id="a-f"></a>修一切佛同善根故。<a id="a-g"></a>护持一切如来性故。<a id="a-h"></a>善男子。<a id="a-i"></a>汝当承佛神力演说此法。<a id="a-j"></a>安住佛家故。<a id="a-k"></a>长养出世间诸功德故。<a id="a-l"></a>入陀罗尼光明故。<a id="a-m"></a>入诸佛不灭度法故。<a id="a-n"></a>普照法界故。<a id="a-o"></a>积集白净离恶法故。<a id="a-p"></a>住广智慧境界住故。<a id="a-q"></a>住无障碍法光明住故。<a id="a-r"></a>尔时诸佛。<a id="a-s"></a>即与金刚幢菩萨无量智慧。<a id="a-t"></a>与善方便分别句身无留碍辩。<a id="a-u"></a>与无障碍法明。<a id="a-v"></a>与一切如来所共之身。<a id="a-w"></a>与无量微妙音声。<a id="a-x"></a>与诸菩萨不可思议三昧方便。<a id="a-y"></a>与等心回向善根智慧。<a id="a-z"></a>与观察一切法出生无量方便。<a id="a-10"></a>与一切处说法无断辩才。<a id="a-11"></a>何以故。<a id="a-12"></a>彼三昧善根力故。<a id="a-13"></a>尔时诸佛。<a id="a-14"></a>各申右手。<a id="a-15"></a>摩金刚幢菩萨顶。<a id="a-16"></a>摩其顶已。<a id="a-17"></a>时彼菩萨即从定起。<a id="a-18"></a>告众菩萨言。<a id="a-19"></a>佛子。<a id="a-1A"></a>是菩萨摩诃萨不可思议大愿。<a id="a-1B"></a>悉普救护一切众生。<a id="a-1C"></a>菩萨摩诃萨。<a id="a-1D"></a>立此愿已。<a id="a-1E"></a>修学三世诸佛回向。<a id="a-1F"></a>佛子。<a id="a-1G"></a>何等为菩萨摩诃萨回向。<a id="a-1H"></a>菩萨摩诃萨回向有十。<a id="a-1I"></a>去来今佛悉共演说。<a id="a-1J"></a>何等为十。<a id="a-1K"></a>一者救护一切众生离众生相回向。<a id="a-1L"></a>二者不坏回向。<a id="a-1M"></a>三者等一切佛回向。<a id="a-1N"></a>四者至一切处回向。<a id="a-1O"></a>五者无尽功德藏回向。<a id="a-1P"></a>六者随顺平等善根回向。<a id="a-1Q"></a>七者随顺等观一切众生回向。<a id="a-1R"></a>八者如相回向。<a id="a-1S"></a>九者无缚无著解脱回向。<a id="a-1T"></a>十者法界无量回向。<a id="a-1U"></a>佛子。<a id="a-1V"></a>是为菩萨摩诃萨十种回向。<a id="a-1W"></a>三世诸佛所共演说。<a id="a-1X"></a>佛子。<a id="a-1Y"></a>何等为救护一切众生离众生相回向。<a id="a-1Z"></a>此菩萨摩诃萨。<a id="a-1a"></a>行檀波罗蜜。<a id="a-1b"></a>净尸波罗蜜。<a id="a-1c"></a>修羼提波罗蜜。<a id="a-1d"></a>行毗梨耶波罗蜜。<a id="a-1e"></a>入禅波罗蜜。<a id="a-1f"></a>分别般若波罗蜜。<a id="a-1g"></a>修行积集慈哀愍悲欢悦喜堪忍舍。<a id="a-1h"></a>修如是等无量善根。<a id="a-1i"></a>修善根已。<a id="a-1j"></a>作如是念。<a id="a-1k"></a>我所修习善根。<a id="a-1l"></a>悉以饶益一切众生究竟清净。<a id="a-1m"></a>以此所修善根。<a id="a-1n"></a>令一切众生皆悉除灭地狱饿鬼畜生阎罗王等无量苦恼。<a id="a-1o"></a>复作是念。<a id="a-1p"></a>我以此善根回向。<a id="a-1q"></a>为一切众生作舍。<a id="a-1r"></a>令灭苦阴故。<a id="a-1s"></a>为一切众生作护。<a id="a-1t"></a>令解脱烦恼故。<a id="a-1u"></a>为一切众生作归。<a id="a-1v"></a>令离恐怖故。<a id="a-1w"></a>为一切众生作趣。<a id="a-1x"></a>令至一切智地故。<a id="a-1y"></a>为一切众生作安隐。<a id="a-1z"></a>令得究竟安隐处故。<a id="a-20"></a>为一切众生作大明。<a id="a-21"></a>令灭痴冥得慧光故。<a id="a-22"></a>为一切众生作炬。<a id="a-23"></a>令灭无明闇故。<a id="a-24"></a>为一切众生作灯。<a id="a-25"></a>令得安住究竟明净故。<a id="a-26"></a>为一切众生作导。<a id="a-27"></a>令入方便法故。<a id="a-28"></a>为一切众生作主宝臣。<a id="a-29"></a>令得无碍净智身故。<a id="a-2A"></a>佛子。<a id="a-2B"></a>菩萨摩诃萨。<a id="a-2C"></a>以如是等无量善根回向。<a id="a-2D"></a>令一切众生究竟一切智。<a id="a-2E"></a>佛子。<a id="a-2F"></a>此菩萨摩诃萨为怨亲故。<a id="a-2G"></a>以诸善根回向等无差别。<a id="a-2H"></a>何以故。<a id="a-2I"></a>菩萨摩诃萨。<a id="a-2J"></a>入平等观无怨亲故。<a id="a-2K"></a>常以爱眼视诸众生。<a id="a-2L"></a>若众生怀恶。<a id="a-2M"></a>于菩萨所起怨逆心。<a id="a-2N"></a>菩萨摩诃萨。<a id="a-2O"></a>为一切众生作善知识。<a id="a-2P"></a>广为分别诸深妙法。<a id="a-2Q"></a>譬如大海一切众毒所不能坏。<a id="a-2R"></a>菩萨亦复如是。<a id="a-2S"></a>一切童蒙愚痴无智不知报恩。<a id="a-2T"></a>嗔恚贡高破戒生盲。<a id="a-2U"></a>如是等类无量过恶。<a id="a-2V"></a>不能动乱菩萨道心。<a id="a-2W"></a>譬如日天子出普照天下。<a id="a-2X"></a>不以盲人故隐而不现。<a id="a-2Y"></a>又复不以乾闼婆城四域尘曀。<a id="a-2Z"></a>阿修罗障阎浮树荫及余山障。<a id="a-2a"></a>如是等类无量障蔽故。<a id="a-2b"></a>隐而不现。<a id="a-2c"></a>菩萨摩诃萨亦复如是。<a id="a-2d"></a>常正忆念未曾散乱。<a id="a-2e"></a>深广安谛心无忧戚。<a id="a-2f"></a>正意思惟。<a id="a-2g"></a>悉欲究竟功德智慧。<a id="a-2h"></a>清净法光普照世间。<a id="a-2i"></a>示真实义。<a id="a-2j"></a>净修一切诸法智门。<a id="a-2k"></a>为诸众生常修善根。<a id="a-2l"></a>一切众生有无量恶。<a id="a-2m"></a>菩萨摩诃萨。<a id="a-2n"></a>不以恶众生故嫌恨退没不行回向。<a id="a-2o"></a>不以难调伏众生故退舍善根不行回向。<a id="a-2p"></a>虽有众生邪见嗔浊。<a id="a-2q"></a>于大庄严其心不转。<a id="a-2r"></a>不舍大愿救护众生。<a id="a-2s"></a>若见众生浊恶无信不知报恩。<a id="a-2t"></a>修习菩提未曾懈废。<a id="a-2u"></a>若与愚痴童蒙共事。<a id="a-2v"></a>心无忧恼。<a id="a-2w"></a>何以故。<a id="a-2x"></a>我以明净圆满慧日。<a id="a-2y"></a>出于世间。<a id="a-2z"></a>清净调伏一切众生。<a id="a-30"></a>菩萨摩诃萨。<a id="a-31"></a>不为一众生故发心求阿耨多罗三藐三菩提。<a id="a-32"></a>善根回向。<a id="a-33"></a>不为严净一佛刹故。<a id="a-34"></a>不为信一佛故。<a id="a-35"></a>不为见一佛故。<a id="a-36"></a>不为闻一佛法故。<a id="a-37"></a>不为满足一愿故。<a id="a-38"></a>菩萨摩诃萨。<a id="a-39"></a>悉欲救护一切众生故。<a id="a-3A"></a>以善根回向。<a id="a-3B"></a>具足严净一切佛刹。<a id="a-3C"></a>信一切佛见一切佛。<a id="a-3D"></a>恭敬供养一切诸佛。<a id="a-3E"></a>闻一切佛所说正法。<a id="a-3F"></a>满足一切大愿故。<a id="a-3G"></a>以诸善根。<a id="a-3H"></a>回向阿耨多罗三藐三菩提。<a id="a-3I"></a>菩萨摩诃萨。<a id="a-3J"></a>复作是念。<a id="a-3K"></a>发菩提心宝。<a id="a-3L"></a>即是如来境界之力。<a id="a-3M"></a>广大平等无有懈怠。<a id="a-3N"></a>于一切劫修学难得与诸佛等。<a id="a-3O"></a>菩萨摩诃萨。<a id="a-3P"></a>如是观诸善根。<a id="a-3Q"></a>信心清净。<a id="a-3R"></a>长养大悲。<a id="a-3S"></a>以诸善根。<a id="a-3T"></a>普为众生深心回向。<a id="a-3U"></a>非但口言。<a id="a-3V"></a>于诸众生发欢喜心。<a id="a-3W"></a>明净心。<a id="a-3X"></a>柔软心。<a id="a-3Y"></a>慈心。<a id="a-3Z"></a>爱念心。<a id="a-3a"></a>摄取心。<a id="a-3b"></a>饶益心。<a id="a-3c"></a>安乐心。<a id="a-3d"></a>最胜心。<a id="a-3e"></a>以诸善根回向。<a id="a-3f"></a>菩萨摩诃萨。<a id="a-3g"></a>以诸善根回向时。<a id="a-3h"></a>作如是念。<a id="a-3i"></a>若我所有回向功德。<a id="a-3j"></a>令一切众生。<a id="a-3k"></a>得清净趣。<a id="a-3l"></a>得清净生。<a id="a-3m"></a>功德满足。<a id="a-3n"></a>一切世间无能坏者。<a id="a-3o"></a>不可穷尽。<a id="a-3p"></a>常得尊重心不错谬。<a id="a-3q"></a>分别了知一切诸趣。<a id="a-3r"></a>思量诸佛。<a id="a-3s"></a>具足庄严身口意业。<a id="a-3t"></a>具足庄严一切功德。<a id="a-3u"></a>复作是念。<a id="a-3v"></a>以此善根回向功德。<a id="a-3w"></a>令一切众生常见诸佛。<a id="a-3x"></a>于彼佛所得不坏信。<a id="a-3y"></a>于诸佛所听受正法离诸疑惑。<a id="a-3z"></a>忆持不忘如说修行。<a id="a-40"></a>于如来所得柔软心净身口业。<a id="a-41"></a>心常安住胜妙善根。<a id="a-42"></a>永离贫法七财满足。<a id="a-43"></a>修学一切诸佛所学。<a id="a-44"></a>得诸善根。<a id="a-45"></a>成就平等净妙解脱。<a id="a-46"></a>一切种智。<a id="a-47"></a>于一切众生得慈爱眼。<a id="a-48"></a>其身清净相好庄严。<a id="a-49"></a>言论辩慧功德具足。<a id="a-4A"></a>调伏诸根成就十力。<a id="a-4B"></a>发起诸善。<a id="a-4C"></a>心住满足。<a id="a-4D"></a>无所染着。<a id="a-4E"></a>令一切众生具佛快乐。<a id="a-4F"></a>得无量住住佛所住。<a id="a-4G"></a>此菩萨摩诃萨。<a id="a-4H"></a>复作是念。<a id="a-4I"></a>一切众生造作无量诸不善业。<a id="a-4J"></a>因是业故受无量苦。<a id="a-4K"></a>不见如来。<a id="a-4L"></a>不闻正法。<a id="a-4M"></a>不识净僧。<a id="a-4N"></a>此诸众生。<a id="a-4O"></a>具有无量大恶罪业。<a id="a-4P"></a>应受无量无边楚毒。<a id="a-4Q"></a>我当于彼三恶道中悉代受苦令得解脱。<a id="a-4R"></a>我当代受无量苦恼。<a id="a-4S"></a>不以苦故其心退转恐怖懈怠舍离众生。<a id="a-4T"></a>何以故。<a id="a-4U"></a>我为众生荷负重担。<a id="a-4V"></a>满平等愿。<a id="a-4W"></a>度脱一切生老病死愁忧苦恼无量诸难。<a id="a-4X"></a>流转生死一切邪见。<a id="a-4Y"></a>失诸善法愚痴无智。<a id="a-4Z"></a>我当悉度免此众苦。<a id="a-4a"></a>众生常为爱网所缠。<a id="a-4b"></a>无明覆蔽染著有爱。<a id="a-4c"></a>为之走使不得自在。<a id="a-4d"></a>缚在苦狱随诸魔业。<a id="a-4e"></a>于诸佛所心生疑惑。<a id="a-4f"></a>不得出世道。<a id="a-4g"></a>不见安隐处。<a id="a-4h"></a>常驰无量生死旷野。<a id="a-4i"></a>受无量苦。<a id="a-4j"></a>菩萨摩诃萨。<a id="a-4k"></a>见彼众生没生死泥受众楚毒。<a id="a-4l"></a>起大悲心。<a id="a-4m"></a>饶益众生令得善利。<a id="a-4n"></a>免度苦难。<a id="a-4o"></a>善根回向。<a id="a-4p"></a>以大回向回向。<a id="a-4q"></a>如三世菩萨回向。<a id="a-4r"></a>如诸佛所说大回向经回向。<a id="a-4s"></a>令一切众生悉得清净。<a id="a-4t"></a>具足善根究竟一切智。<a id="a-4u"></a>复作是念。<a id="a-4v"></a>我当悉令一切众生得无上智王。<a id="a-4w"></a>安隐住处。<a id="a-4x"></a>不为自度。<a id="a-4y"></a>但欲令彼出生死渊。<a id="a-4z"></a>得一切智心。<a id="a-50"></a>拔出众生恶道崄谷。<a id="a-51"></a>救无量苦度生死流。<a id="a-52"></a>复作是念。<a id="a-53"></a>我当为一切众生受无量苦。<a id="a-54"></a>令诸众生悉得免出生死沃焦。<a id="a-55"></a>我当为一切众生。<a id="a-56"></a>于一切刹一切地狱中。<a id="a-57"></a>受一切苦。<a id="a-58"></a>终不舍离。<a id="a-59"></a>我当于一一恶道尽未来劫。<a id="a-5A"></a>代诸众生受无量苦。<a id="a-5B"></a>何以故。<a id="a-5C"></a>我宁独受诸苦。<a id="a-5D"></a>不令众生受诸楚毒。<a id="a-5E"></a>当以我身免赎一切恶道众生。<a id="a-5F"></a>令得解脱。<a id="a-5G"></a>菩萨摩诃萨。<a id="a-5H"></a>复作是念。<a id="a-5I"></a>我悉当为一切众生。<a id="a-5J"></a>作诚实语者。<a id="a-5K"></a>离恼害心不舍众生。<a id="a-5L"></a>何以故。<a id="a-5M"></a>我因众生发菩提心。<a id="a-5N"></a>度脱一切。<a id="a-5O"></a>不求尊贵。<a id="a-5P"></a>不求五欲。<a id="a-5Q"></a>不求世间种种乐故。<a id="a-5R"></a>行菩萨道。<a id="a-5S"></a>何以故。<a id="a-5T"></a>五欲是世间法。<a id="a-5U"></a>诸魔境界。<a id="a-5V"></a>愚人所行诸佛诃责。<a id="a-5W"></a>彼能出生一切苦恼地狱饿鬼畜生阎罗王处。<a id="a-5X"></a>忿恚斗诤更相讼说。<a id="a-5Y"></a>皆由五欲。<a id="a-5Z"></a>积习五欲远离诸佛。<a id="a-5a"></a>能障生天况无上道。<a id="a-5b"></a>菩萨明见五欲有如是等无量过患。<a id="a-5c"></a>是故不以五欲修菩萨行。<a id="a-5d"></a>但欲饶益安隐众生。<a id="a-5e"></a>发菩提心求无上道。<a id="a-5f"></a>令一切众生得一切利具诸大愿。<a id="a-5g"></a>断绝众生烦恼钩饵。<a id="a-5h"></a>离无量苦。<a id="a-5i"></a>菩萨摩诃萨。<a id="a-5j"></a>复作是念。<a id="a-5k"></a>我当以诸善根回向。<a id="a-5l"></a>令一切众生得种种乐。<a id="a-5m"></a>究竟乐。<a id="a-5n"></a>饶益乐。<a id="a-5o"></a>不共乐。<a id="a-5p"></a>寂静乐。<a id="a-5q"></a>无染乐。<a id="a-5r"></a>无动乐。<a id="a-5s"></a>无量乐。<a id="a-5t"></a>不死不转乐。<a id="a-5u"></a>不灭乐。<a id="a-5v"></a>一切智乐。<a id="a-5w"></a>我当为一切众生作调御师。<a id="a-5x"></a>作主藏臣。<a id="a-5y"></a>作大明炬示安隐趣。<a id="a-5z"></a>令离诸难解一切法。<a id="a-60"></a>我当令解诸甚深义。<a id="a-61"></a>我当为作一切智船度生死海。<a id="a-62"></a>我当令知无量善根回向。<a id="a-63"></a>我当悉为示现彼岸。<a id="a-64"></a>菩萨摩诃萨。<a id="a-65"></a>以是无量善根回向。<a id="a-66"></a>救护一切度生死海。<a id="a-67"></a>令诸如来皆悉欢喜得一切智。<a id="a-68"></a>舍离众魔远恶知识。<a id="a-69"></a>亲近菩萨胜善知识。<a id="a-6A"></a>成就净业尽灭众恶。<a id="a-6B"></a>具足菩萨无量愿行一切善根。<a id="a-6C"></a>菩萨摩诃萨。<a id="a-6D"></a>以诸善根正回向已。<a id="a-6E"></a>作如是念。<a id="a-6F"></a>不以四天下一一众生故一一日出。<a id="a-6G"></a>但一日出世。<a id="a-6H"></a>悉能普照一切天下。<a id="a-6I"></a>又诸众生。<a id="a-6J"></a>不以自身光明知有昼夜。<a id="a-6K"></a>游行观察兴造诸业。<a id="a-6L"></a>皆由日天子出普照天下。<a id="a-6M"></a>一切众生无业不就。<a id="a-6N"></a>菩萨摩诃萨亦复如是。<a id="a-6O"></a>修诸善根回向。<a id="a-6P"></a>普为众生作如是念。<a id="a-6Q"></a>彼诸众生无智慧光。<a id="a-6R"></a>尚不自照何况照他。<a id="a-6S"></a>唯我一人志独无侣。<a id="a-6T"></a>修诸善根回向。<a id="a-6U"></a>欲为度脱一切众生。<a id="a-6V"></a>普照一切众生。<a id="a-6W"></a>分别一切众生。<a id="a-6X"></a>了达一切众生。<a id="a-6Y"></a>令一切众生入甚深法。<a id="a-6Z"></a>摄取一切众生。<a id="a-6a"></a>成就一切众生。<a id="a-6b"></a>悦乐一切众生。<a id="a-6c"></a>柔软一切众生。<a id="a-6d"></a>灭除一切众生疑惑。<a id="a-6e"></a>菩萨摩诃萨。<a id="a-6f"></a>复作是念。<a id="a-6g"></a>我当修学如日天子普照一切不求恩报。<a id="a-6h"></a>不为恶众生故舍大庄严。<a id="a-6i"></a>亦不以一恶众生故舍离一切而不度脱。<a id="a-6j"></a>但勤修习善根回向。<a id="a-6k"></a>欲令众生得一切乐。<a id="a-6l"></a>摄少善根回向广大。<a id="a-6m"></a>若诸善根不能饶益众生者。<a id="a-6n"></a>我终不以善根回向。<a id="a-6o"></a>以诸善根悉与众生发心回向。<a id="a-6p"></a>令一切众生不着诸法故回向。<a id="a-6q"></a>以众生性回向而无所至。<a id="a-6r"></a>菩萨如是回向。<a id="a-6s"></a>亦无所著不取所有性。<a id="a-6t"></a>安住诸善根。<a id="a-6u"></a>不取相回向。<a id="a-6v"></a>业报虚妄无所有。<a id="a-6w"></a>亦无所著。<a id="a-6x"></a>不取五阴相回向。<a id="a-6y"></a>不坏五阴相回向。<a id="a-6z"></a>不取虚妄业回向。<a id="a-70"></a>不求报。<a id="a-71"></a>不起虚妄因缘。<a id="a-72"></a>不生不起不住。<a id="a-73"></a>不住坚固相。<a id="a-74"></a>不住虚妄法。<a id="a-75"></a>不取众生相。<a id="a-76"></a>不分别世界。<a id="a-77"></a>不住心颠倒想颠倒见颠倒。<a id="a-78"></a>不着语言道。<a id="a-79"></a>但欲令众生解真实法回向。<a id="a-7A"></a>观察一切众生平等回向。<a id="a-7B"></a>法界印印诸善根回向。<a id="a-7C"></a>离欲等法观察善根回向。<a id="a-7D"></a>解一切法。<a id="a-7E"></a>离于颠倒。<a id="a-7F"></a>得诸善根。<a id="a-7G"></a>以无二法观察法界回向。<a id="a-7H"></a>彼回向不生诸法。<a id="a-7I"></a>不灭诸法。<a id="a-7J"></a>以如是等善根回向。<a id="a-7K"></a>修行清净诸对治法回向。<a id="a-7L"></a>观一切善根。<a id="a-7M"></a>皆悉回向出世间法。<a id="a-7N"></a>于彼善根不作二相。<a id="a-7O"></a>萨婆若非即是业。<a id="a-7P"></a>亦不离业回向。<a id="a-7Q"></a>观察萨婆若。<a id="a-7R"></a>不即是业。<a id="a-7S"></a>亦不离业。<a id="a-7T"></a>得萨婆若。<a id="a-7U"></a>愿智业照明清净故。<a id="a-7V"></a>报亦照明清净。<a id="a-7W"></a>报照明清净故。<a id="a-7X"></a>萨婆若亦照明清净。<a id="a-7Y"></a>舍离一切动乱觉观憍慢放逸。<a id="a-7Z"></a>随方便智。<a id="a-7a"></a>以诸善根回向。<a id="a-7b"></a>令一切众生。<a id="a-7c"></a>悉得真实究竟解脱。<a id="a-7d"></a>不着法性。<a id="a-7e"></a>无量无边善根回向。<a id="a-7f"></a>诸法无业报。<a id="a-7g"></a>而出生业报。<a id="a-7h"></a>菩萨摩诃萨。<a id="a-7i"></a>以如是等善根回向。<a id="a-7j"></a>则能永离一切诸恶。<a id="a-7k"></a>佛所赞叹。<a id="a-7l"></a>佛子。<a id="a-7m"></a>是名菩萨摩诃萨第一救护一切众生离众生相回向。</p>
  <p id="a7n">尔时金刚幢菩萨。<a id="a-7o"></a>承佛神力。<a id="a-7p"></a>普观十方及一切众。<a id="a-7q"></a>观察法界入深句义味。<a id="a-7r"></a>大悲普覆一切众生。<a id="a-7s"></a>护持三世佛种不断。<a id="a-7t"></a>入一切佛诸功德藏。<a id="a-7u"></a>出生诸佛清净法身。<a id="a-7v"></a>善能分别诸众生心。<a id="a-7w"></a>过去所种一切善根。<a id="a-7x"></a>知时不失。<a id="a-7y"></a>具足法身。<a id="a-7z"></a>善能示现清净色身。<a id="a-80"></a>以偈颂曰。</p>
  <p id="a81">不思议劫所修行　　常为饶益诸群生</p>
  <p id="a82">精进坚强意无碍　　常求诸佛妙功德</p>
  <p id="a83">其心清净离嗔恚　　恭敬供养调御师</p>
  <p id="a84">深解诸法救众生　　彼能善入回向藏</p>
  <p id="a85">勇猛精进力具足　　智力照明甚清净</p>
  <p id="a86">忍心坚固不倾动　　常能救护诸群生</p>
  <p id="a87">于无等所心安住　　踊悦欢喜意清净</p>
  <p id="a88">菩萨忍力如大地　　悉能饶益诸众生</p>
  <p id="a89">不以苦行自求乐　　大慈悲起无量行</p>
  <p id="a8A">常能救护诸群生　　彼人速入无碍地</p>
  <p id="a8B">十方一切诸世界　　其中众生皆摄取</p>
  <p id="a8C">常为众生心安住　　修学无量诸回向</p>
  <p id="a8D">以欢喜心行布施　　具足护持清净戒</p>
  <p id="a8E">勇猛精进心坚固　　清净智慧善回向</p>
  <p id="a8F">其心广大不可量　　忍力坚强常回向</p>
  <p id="a8G">净修一切诸禅定　　智慧深妙难思议</p>
  <p id="a8H">十方一切世界中　　具足修习清净行</p>
  <p id="a8I">智慧回向诸功德　　以一切乐益众生</p>
  <p id="a8J">彼人积集众善业　　无量无边不可数</p>
  <p id="a8K">欲令众生具修习　　住不思议深妙智</p>
  <p id="a8L">普为一切众生故　　不思议劫住地狱</p>
  <p id="a8M">菩萨心常无懈怠　　决定功德常回向</p>
  <p id="a8N">不求色声诸香味　　亦不希望一切触</p>
  <p id="a8O">常求无上最胜智　　度脱一切诸群生</p>
  <p id="a8P">菩萨智净如虚空　　普行无量大士行</p>
  <p id="a8Q">最胜所行净业道　　无量名称常修行</p>
  <p id="a8R">菩萨游行诸世界　　常能安隐群生类</p>
  <p id="a8S">悉令一切皆欢喜　　修菩萨行无厌足</p>
  <p id="a8T">除灭一切心垢秽　　思惟修习无上智</p>
  <p id="a8U">不自为己求安乐　　常欲利益诸群生</p>
  <p id="a8V">菩萨回向到彼岸　　除灭无量心秽毒</p>
  <p id="a8W">具足修习三世佛　　无量清净诸功德</p>
  <p id="a8X">菩萨未曾染着色　　受想行识亦如是</p>
  <p id="a8Y">不住一切诸三界　　所有功德悉回向</p>
  <p id="a8Z">诸佛所知众生类　　皆悉摄取无有余</p>
  <p id="a8a">究竟度脱诸群萌　　是名菩萨殊胜行</p>
  <p id="a8b">菩萨一切心安住　　开悟弥广不可称</p>
  <p id="a8c">离痴正念伏诸根　　身口意业常寂然</p>
  <p id="a8d">一切内外所有法　　皆悉虚妄无真实</p>
  <p id="a8e">如风行空无所碍　　菩萨心行亦如是</p>
  <p id="a8f">所起身业常清净　　能令诸佛悉欢喜</p>
  <p id="a8g">于最胜所言不虚　　意常专向诸如来</p>
  <p id="a8h">十方无量诸世界　　所有最胜悉往诣</p>
  <p id="a8i">于彼睹见大悲尊　　悉能恭敬供养之</p>
  <p id="a8j">心常远离一切恶　　处大众中无所畏</p>
  <p id="a8k">心常安住如来道　　彼为三有清凉池</p>
  <p id="a8l">善修分析一切法　　具足了达诸有无</p>
  <p id="a8m">善能趣向真法性　　深入无诤胜三昧</p>
  <p id="a8n">修习菩萨坚固行　　一切众生莫能坏</p>
  <p id="a8o">明学了达甚深义　　于三世法无所著</p>
  <p id="a8p">究竟回向到彼岸　　普令众生悉清净</p>
  <p id="a8q">远离一切诸染着　　菩萨所行无所倚</p>
  <p id="a8r">一切众生语言法　　于彼智慧无障碍</p>
  <p id="a8s">谈论巧妙无爱着　　心常安处无碍住</p>
  <p id="a8t">菩萨如是行回向　　无量善心功德藏</p>
  <p id="a8u">能令十方诸世界　　一切如来皆欢喜</p>
  <p id="a8v">佛子。<a id="a-8w"></a>何等为菩萨摩诃萨第二不坏回向。<a id="a-8x"></a>此菩萨摩诃萨。<a id="a-8y"></a>于去来今诸如来所得不坏信。<a id="a-8z"></a>一切诸佛皆悉欢喜。<a id="a-90"></a>于诸菩萨所。<a id="a-91"></a>乃至初发一念求菩萨善根及一切智。<a id="a-92"></a>于彼菩萨得不坏信。<a id="a-93"></a>悉于一切诸佛法中。<a id="a-94"></a>一向直心而不可坏。<a id="a-95"></a>于诸佛教得不坏信。<a id="a-96"></a>守护一切诸如来法得不坏信。<a id="a-97"></a>常以爱眼等观一切。<a id="a-98"></a>以善根回向。<a id="a-99"></a>令彼众生获诸善利得不坏信。<a id="a-9A"></a>于白净善根得不坏信。<a id="a-9B"></a>何以故。<a id="a-9C"></a>修集一切诸善根故。<a id="a-9D"></a>于一切菩萨回向得不坏信。<a id="a-9E"></a>直心解脱得满足故。<a id="a-9F"></a>于一切菩萨诸法师所得不坏信。<a id="a-9G"></a>具足起如来想故。<a id="a-9H"></a>于如来自在神力得不坏信。<a id="a-9I"></a>谛信诸佛难思议故。<a id="a-9J"></a>于一切菩萨方便得不坏信。<a id="a-9K"></a>摄取种种无量无数行境界故。<a id="a-9L"></a>佛子。<a id="a-9M"></a>菩萨摩诃萨。<a id="a-9N"></a>如是安住不可坏信。<a id="a-9O"></a>于诸佛菩萨声闻缘觉如来正教。<a id="a-9P"></a>一切众生如是等无量境界。<a id="a-9Q"></a>种诸善根。<a id="a-9R"></a>分别诸善根。<a id="a-9S"></a>长养菩提心。<a id="a-9T"></a>修习大慈所生善根。<a id="a-9U"></a>广修大悲平等观察。<a id="a-9V"></a>学佛所学随顺诸佛。<a id="a-9W"></a>摄取一切清净善根。<a id="a-9X"></a>深入实义。<a id="a-9Y"></a>集功德藏。<a id="a-9Z"></a>行大惠施。<a id="a-9a"></a>修诸功德。<a id="a-9b"></a>等观三世。<a id="a-9c"></a>菩萨摩诃萨。<a id="a-9d"></a>如是等善根功德。<a id="a-9e"></a>回向一切智。<a id="a-9f"></a>常见诸佛亲近善知识。<a id="a-9g"></a>常与无量诸菩萨会。<a id="a-9h"></a>念萨婆若心无散乱。<a id="a-9i"></a>受诸佛教兴护法心。<a id="a-9j"></a>教化成熟一切众生。<a id="a-9k"></a>心常不离出世回向。<a id="a-9l"></a>供养守护一切法师。<a id="a-9m"></a>解了诸法。<a id="a-9n"></a>修习满足一切大愿。<a id="a-9o"></a>菩萨摩诃萨。<a id="a-9p"></a>如是精勤修习无量善根。<a id="a-9q"></a>积集长养善根。<a id="a-9r"></a>正念思惟观察境界真实等义。<a id="a-9s"></a>恭敬供养。<a id="a-9t"></a>威仪具足。<a id="a-9u"></a>善根回向。<a id="a-9v"></a>菩萨摩诃萨。<a id="a-9w"></a>善根回向已。<a id="a-9x"></a>作如是念。<a id="a-9y"></a>以此善根回向所得依果。<a id="a-9z"></a>令我修行菩萨行时。<a id="a-A0"></a>于念念中见一切佛。<a id="a-A1"></a>令彼诸佛皆悉欢喜。<a id="a-A2"></a>于诸如来应供等正觉。<a id="a-A3"></a>如佛所应而以供养。<a id="a-A4"></a>以阿僧祇宝。<a id="a-A5"></a>阿僧祇华。<a id="a-A6"></a>阿僧祇香。<a id="a-A7"></a>阿僧祇涂香。<a id="a-A8"></a>阿僧祇鬘。<a id="a-A9"></a>阿僧祇衣。<a id="a-AA"></a>阿僧祇盖。<a id="a-AB"></a>阿僧祇幢。<a id="a-AC"></a>阿僧祇幡。<a id="a-AD"></a>阿僧祇庄严。<a id="a-AE"></a>阿僧祇庄严具。<a id="a-AF"></a>阿僧祇供给。<a id="a-AG"></a>阿僧祇末香。<a id="a-AH"></a>阿僧祇信乐。<a id="a-AI"></a>阿僧祇敬念。<a id="a-AJ"></a>阿僧祇净信。<a id="a-AK"></a>烧阿僧祇坚固香。<a id="a-AL"></a>阿僧祇上味饭食。<a id="a-AM"></a>阿僧祇恭敬。<a id="a-AN"></a>阿僧祇礼拜。<a id="a-AO"></a>阿僧祇一切宝座。<a id="a-AP"></a>阿僧祇一切华座。<a id="a-AQ"></a>阿僧祇一切香座。<a id="a-AR"></a>阿僧祇一切鬘座。<a id="a-AS"></a>阿僧祇一切清净栴檀座。<a id="a-AT"></a>阿僧祇一切衣座。<a id="a-AU"></a>阿僧祇一切金刚座。<a id="a-AV"></a>阿僧祇一切摩尼宝座。<a id="a-AW"></a>阿僧祇一切宝缯座。<a id="a-AX"></a>阿僧祇一切宝色座。<a id="a-AY"></a>阿僧祇一切宝轮。<a id="a-AZ"></a>阿僧祇一切华轮。<a id="a-Aa"></a>阿僧祇一切香轮。<a id="a-Ab"></a>阿僧祇一切鬘庄严轮。<a id="a-Ac"></a>阿僧祇一切宝衣轮。<a id="a-Ad"></a>阿僧祇一切宝庄严轮。<a id="a-Ae"></a>阿僧祇一切宝缯敷轮建立。<a id="a-Af"></a>阿僧祇一切宝多罗高显轮。<a id="a-Ag"></a>阿僧祇一切宝栏楯轮。<a id="a-Ah"></a>阿僧祇一切宝网轮罗覆其上。<a id="a-Ai"></a>阿僧祇一切妙宝宫殿。<a id="a-Aj"></a>严饰殊特出过诸天。<a id="a-Ak"></a>阿僧祇一切华宫殿。<a id="a-Al"></a>阿僧祇一切香宫殿。<a id="a-Am"></a>阿僧祇一切宝鬘宫殿。<a id="a-An"></a>阿僧祇一切栴檀宫殿。<a id="a-Ao"></a>阿僧祇一切坚固香藏宫殿。<a id="a-Ap"></a>阿僧祇一切金刚宫殿。<a id="a-Aq"></a>阿僧祇一切摩尼宝宫殿。<a id="a-Ar"></a>皆悉殊妙出过诸天。<a id="a-As"></a>阿僧祇诸杂宝树。<a id="a-At"></a>阿僧祇种种香树。<a id="a-Au"></a>阿僧祇诸宝衣树。<a id="a-Av"></a>阿僧祇妙音乐树。<a id="a-Aw"></a>阿僧祇妙音声树。<a id="a-Ax"></a>阿僧祇无厌宝树。<a id="a-Ay"></a>阿僧祇垂宝缯幡树。<a id="a-Az"></a>阿僧祇宝庄严树。<a id="a-B0"></a>阿僧祇一切华。<a id="a-B1"></a>一切鬘一切香。<a id="a-B2"></a>一切涂香。<a id="a-B3"></a>一切盖。<a id="a-B4"></a>一切幢。<a id="a-B5"></a>一切幡树。<a id="a-B6"></a>如是等诸妙宝树。<a id="a-B7"></a>庄严殊特。<a id="a-B8"></a>以用庄严无数宫殿。<a id="a-B9"></a>阿僧祇宝栏楯庄严。<a id="a-BA"></a>阿僧祇宝窗庄严。<a id="a-BB"></a>阿僧祇宝偏楼阁庄严。<a id="a-BC"></a>阿僧祇内帐庄严。<a id="a-BD"></a>阿僧祇半月庄严。<a id="a-BE"></a>阿僧祇楼阁庄严。<a id="a-BF"></a>阿僧祇宝帐庄严。<a id="a-BG"></a>阿僧祇白宝网。<a id="a-BH"></a>罗覆其上。<a id="a-BI"></a>烧阿僧祇坚固香。<a id="a-BJ"></a>阿僧祇宝衣以敷其地。<a id="a-BK"></a>以如是等诸庄严具。<a id="a-BL"></a>庄严无数宫殿。<a id="a-BM"></a>出过诸天。<a id="a-BN"></a>以如是等上妙供养。<a id="a-BO"></a>于无量无数不可说不可说劫。<a id="a-BP"></a>调伏诸根。<a id="a-BQ"></a>敬心供养一切如来。<a id="a-BR"></a>此诸最胜般涅槃后。<a id="a-BS"></a>供养舍利。<a id="a-BT"></a>欲令一切众生皆悉欢喜。<a id="a-BU"></a>摄取一切众生善根。<a id="a-BV"></a>令一切众生离无量苦发菩提心。<a id="a-BW"></a>令一切众生以大庄严而自庄严。<a id="a-BX"></a>无量庄严超出一切众生境界示现佛法难可值遇。<a id="a-BY"></a>满足阿僧祇诸如来力。<a id="a-BZ"></a>清净信心供养导师。<a id="a-Ba"></a>受持守护一切佛法。<a id="a-Bb"></a>如是供养现在诸佛。<a id="a-Bc"></a>及涅槃后供养舍利。<a id="a-Bd"></a>于无量阿僧祇劫。<a id="a-Be"></a>说供养具不可穷尽。<a id="a-Bf"></a>诸佛成就无量功德。<a id="a-Bg"></a>教化度脱一切众生。<a id="a-Bh"></a>我常供养彼诸如来。<a id="a-Bi"></a>心不退转。<a id="a-Bj"></a>无有休息未曾懈怠。<a id="a-Bk"></a>不怀忧恼亦无所著无有心想。<a id="a-Bl"></a>于诸法中而无所染无所依止。<a id="a-Bm"></a>不昧善根离一切着。<a id="a-Bn"></a>以实法印印业法门。<a id="a-Bo"></a>生一切法。<a id="a-Bp"></a>住佛所住。<a id="a-Bq"></a>观无生性。<a id="a-Br"></a>境界法印印彼发心。<a id="a-Bs"></a>受持如来清净回向。<a id="a-Bt"></a>观察平等法性回向。<a id="a-Bu"></a>入无行方便出生诸行心舍一切回向。<a id="a-Bv"></a>无量方便回向。<a id="a-Bw"></a>离一切有回向。<a id="a-Bx"></a>安住离相方便修习法门善根回向。<a id="a-By"></a>菩萨从初发心修习一切诸妙善根皆悉回向。<a id="a-Bz"></a>以此善根于生死中而不可坏。<a id="a-C0"></a>求一切智心不退转。<a id="a-C1"></a>处一切有寂定不乱。<a id="a-C2"></a>度脱一切众生。<a id="a-C3"></a>不着生死。<a id="a-C4"></a>得无碍智门。<a id="a-C5"></a>修菩萨行。<a id="a-C6"></a>而彼善根不可穷尽。<a id="a-C7"></a>世间诸法所不能坏具足清净诸波罗蜜。<a id="a-C8"></a>究竟一切智力。<a id="a-C9"></a>菩萨摩诃萨。<a id="a-CA"></a>如是舍离痴闇成菩提心。<a id="a-CB"></a>普照一切长白净法。<a id="a-CC"></a>善根回向具足众行。<a id="a-CD"></a>清净直心观察平等。<a id="a-CE"></a>深入诸法知业如幻。<a id="a-CF"></a>业报如电。<a id="a-CG"></a>诸行如化。<a id="a-CH"></a>因缘生法如响。<a id="a-CI"></a>菩萨行如影。<a id="a-CJ"></a>无著法眼之所出生。<a id="a-CK"></a>无作所作。<a id="a-CL"></a>其性寂灭。<a id="a-CM"></a>入有为无为。<a id="a-CN"></a>于一切法了达无二解如实性。<a id="a-CO"></a>分别菩萨一切行相。<a id="a-CP"></a>不着诸相。<a id="a-CQ"></a>善知方便入同事业。<a id="a-CR"></a>不舍一切白净善法。<a id="a-CS"></a>离一切障无碍无著。<a id="a-CT"></a>常为诸佛之所护念。<a id="a-CU"></a>远离愚痴。<a id="a-CV"></a>如是菩萨摩诃萨。<a id="a-CW"></a>成就善根出生善法。<a id="a-CX"></a>不坏业报明见真实。<a id="a-CY"></a>善解回向。<a id="a-CZ"></a>以方便力。<a id="a-Ca"></a>出生业报。<a id="a-Cb"></a>究竟法性。<a id="a-Cc"></a>得到彼岸。<a id="a-Cd"></a>了达诸法。<a id="a-Ce"></a>回向大智。<a id="a-Cf"></a>诸业善根。<a id="a-Cg"></a>其心清净行无所行。<a id="a-Ch"></a>菩萨摩诃萨。<a id="a-Ci"></a>如是善根回向。<a id="a-Cj"></a>欲度脱一切众生佛种不断。<a id="a-Ck"></a>灭诸恶业业报。<a id="a-Cl"></a>回向一切众生。<a id="a-Cm"></a>得无量智成一切智。<a id="a-Cn"></a>离世境界灭诸烦恼。<a id="a-Co"></a>究竟清净成就智慧。<a id="a-Cp"></a>入深方便舍生死苦。<a id="a-Cq"></a>成就诸佛无量善根。<a id="a-Cr"></a>摧伏魔业。<a id="a-Cs"></a>得平等法印以印诸业。<a id="a-Ct"></a>随顺萨婆若无上菩提。<a id="a-Cu"></a>菩萨摩诃萨。<a id="a-Cv"></a>行如是善根回向。<a id="a-Cw"></a>善根明净普照一切。<a id="a-Cx"></a>具足成就萨婆若乘。<a id="a-Cy"></a>佛子。<a id="a-Cz"></a>是名菩萨摩诃萨第二不坏回向。<a id="a-D0"></a>菩萨摩诃萨。<a id="a-D1"></a>安住此回向。<a id="a-D2"></a>得见无量阿僧祇佛。<a id="a-D3"></a>悉得无量清净妙法。<a id="a-D4"></a>普于众生得平等心。<a id="a-D5"></a>舍离愚痴入一切法。<a id="a-D6"></a>得诸如来自在神力。<a id="a-D7"></a>降伏众魔灭诸魔业。<a id="a-D8"></a>具足生贵菩提之心。<a id="a-D9"></a>得无碍智不由他悟。<a id="a-DA"></a>于一切法见真实义。<a id="a-DB"></a>于一切佛刹悉能受持分别其相。<a id="a-DC"></a>智慧具足普照众生菩萨摩诃萨。<a id="a-DD"></a>以此不坏回向力。<a id="a-DE"></a>摄取一切善根回向。<a id="a-DF"></a>尔时金刚幢菩萨。<a id="a-DG"></a>承佛神力普观十方。<a id="a-DH"></a>乃至以偈颂曰。</p>
  <p id="aDI">修习无量无数业　　所乘坚固不可坏</p>
  <p id="aDJ">能令诸佛悉欢喜　　是名智者所回向</p>
  <p id="aDK">所供养佛难思议　　布施持戒伏诸根</p>
  <p id="aDL">彼为一切修回向　　清净无量众生故</p>
  <p id="aDM">一切上妙诸华香　　无量无数众宝衣</p>
  <p id="aDN">种种庄严及宝盖　　供养一切诸如来</p>
  <p id="aDO">如是无量诸供具　　不可思议旷劫中</p>
  <p id="aDP">恭敬供养调御师　　心常欢喜无厌足</p>
  <p id="aDQ">专心观察诸最胜　　一切世间大明灯</p>
  <p id="aDR">现在十方一切佛　　皆悉睹见如目前</p>
  <p id="aDS">不可思议无量劫　　修行布施无厌足</p>
  <p id="aDT">不可思议无量劫　　修诸善根亦无厌</p>
  <p id="aDU">善分别知诸心想　　如实观察无虚妄</p>
  <p id="aDV">悉知诸根无有余　　常能饶益一切众</p>
  <p id="aDW">心大欢喜无有量　　信心清净而恭敬</p>
  <p id="aDX">不思议劫忍住世　　饶益救度一切众</p>
  <p id="aDY">一切诸佛灭度已　　供养舍利无厌足</p>
  <p id="aDZ">悉以无量妙杂宝　　建立恒沙诸塔庙</p>
  <p id="aDa">造作无数尊形像　　宝藏净金而庄严</p>
  <p id="aDb">巍巍高大如山王　　其数无量不思议</p>
  <p id="aDc">修学积集诸功德　　胜妙坚固不可坏</p>
  <p id="aDd">菩萨善知行回向　　分别非有亦非无</p>
  <p id="aDe">若能如是修回向　　功德无量不可尽</p>
  <p id="aDf">胜妙智慧观诸法　　皆能了达无所生</p>
  <p id="aDg">方便修习令心净　　悉与一切如来等</p>
  <p id="aDh">以不可尽诸方便　　回向无尽如来藏</p>
  <p id="aDi">发起无上菩提心　　一切世间无所依</p>
  <p id="aDj">普至十方诸世界　　于一切众心无碍</p>
  <p id="aDk">方便启导众生心　　悉令出生佛菩提</p>
  <p id="aDl">观察众生心平等　　推求真实不可得</p>
  <p id="aDm">一切诸法悉无余　　了达其性无所有</p>
  <p id="aDn">回向无著清净眼　　永离一切世间苦</p>
  <p id="aDo">欲令诸有悉清净　　心不妄取诸法相</p>
  <p id="aDp">分别所有无所有　　能令心净大欢喜</p>
  <p id="aDq">于一佛刹无所著　　了诸佛土无坚固</p>
  <p id="aDr">不取一切有为法　　亦不染着法自性</p>
  <p id="aDs">方便回向萨婆若　　无上智慧自庄严</p>
  <p id="aDt">普令诸佛悉欢喜　　是为菩萨回向业</p>
  <p id="aDu">菩萨一心念诸佛　　无上智慧巧方便</p>
  <p id="aDv">如诸如来无所著　　令我悉获此功德</p>
  <p id="aDw">常欲救护一切众　　远离无量诸恶业</p>
  <p id="aDx">常行饶益众生心　　于饶益心无虚妄</p>
  <p id="aDy">随所住地守护法　　示现涅槃实不灭</p>
  <p id="aDz">一切如来无二法　　愿我回向亦如是</p>
  <p id="aE0">一切世界诸趣中　　于有为法无所著</p>
  <p id="aE1">菩萨不缘语言道　　亦不染着无语言</p>
  <p id="aE2">十方一切诸如来　　悉摄诸法无有余</p>
  <p id="aE3">离一切趣而受生　　于所离生无虚妄</p>
  <p id="aE4">以一庄严一切严　　亦不分别此诸法</p>
  <p id="aE5">了达世间悉虚妄　　一切所行无所有</p>
 </body>
</html>