<!doctype html>
<html id="z3IBTQSGh" data-ver="1237">
 <head>
  <meta charset="utf-8">
  <meta author="佛驮跋陀罗">
  <meta library="龙藏">
  <meta catalog="大乘华严部">
  <meta period="东晋">
 </head>
 <body>
  <h1 id="a1">大方广佛华严经卷第二十八</h1>
  <h2 id="a2">十地品第二十二之六</h2>
  <h2 id="a3">第十法云地</h2>
  <p id="a4">说诸大菩萨　　所行无上事</p>
  <p id="a5">无数那由他　　首陀会诸天</p>
  <p id="a6">于上虚空中　　心皆大欢喜</p>
  <p id="a7">咸以恭敬心　　众妙供养佛</p>
  <p id="a8">那由他菩萨　　欢悦无有量</p>
  <p id="a9">烧诸奇妙香　　灭除诸烦恼</p>
  <p id="aA">他化自在王　　与诸天大众</p>
  <p id="aB">住在虚空中　　心皆大欢喜</p>
  <p id="aC">咸以恭敬心　　种种设供养</p>
  <p id="aD">各散众宝衣　　空中旋转下</p>
  <p id="aE">无量亿天女　　诸根欣悦豫</p>
  <p id="aF">于上虚空中　　敬心供养佛</p>
  <p id="aG">同作无量亿　　那由他妓乐</p>
  <p id="aH">一切宝器中　　皆出如是音</p>
  <p id="aI">佛坐于此处　　悉遍于一切</p>
  <p id="aJ">十方国土中　　皆亦有佛现</p>
  <p id="aK">无量亿种种　　相好庄严身</p>
  <p id="aL">殊妙无有比　　充满于世界</p>
  <p id="aM">于一毛孔中　　出无量光明</p>
  <p id="aN">灭除于一切　　世间烦恼火</p>
  <p id="aO">十方微尘数　　尚可得计量</p>
  <p id="aP">一毛孔光明　　不可得穷尽</p>
  <p id="aQ">各见有佛身　　以三十二相</p>
  <p id="aR">八十好庄严　　转无上法轮</p>
  <p id="aS">或见佛种种　　为众而说法</p>
  <p id="aT">或见在兜率　　教化于诸天</p>
  <p id="aU">或见从兜率　　来下处胞胎</p>
  <p id="aV">或见初生时　　或见夜出家</p>
  <p id="aW">或见坐道场　　而成无上道</p>
  <p id="aX">或见转法轮　　或见入涅槃</p>
  <p id="aY">于无量国土　　种种而示现</p>
  <p id="aZ">欲度众生故　　有如是等事</p>
  <p id="aa">譬如巧幻师　　善知于幻术</p>
  <p id="ab">多示诸众生　　种种异身相</p>
  <p id="ac">如是佛慧中　　善巧于示现</p>
  <p id="ad">变化一切身　　周遍诸世界</p>
  <p id="ae">一切法空寂　　先来无性相</p>
  <p id="af">同若如虚空　　大师亦如是</p>
  <p id="ag">得入第一义　　微妙之性相</p>
  <p id="ah">随诸法性相　　示佛大神力</p>
  <p id="ai">一切佛行性　　法及诸众生</p>
  <p id="aj">皆悉同无相　　一切法空故</p>
  <p id="ak">若欲得佛智　　应离诸想念</p>
  <p id="al">有无俱通达　　疾作天人师</p>
  <p id="am">诸天采女众　　皆出如是等</p>
  <p id="an">千万种妙音　　寂然而观佛</p>
  <p id="ao">解脱月菩萨　　见众皆寂然</p>
  <p id="ap">请金刚藏言　　大名称佛子</p>
  <p id="aq">菩萨从第九　　至于第十地</p>
  <p id="ar">诸大神通力　　愿今为略说</p>
  <p id="as">金刚藏菩萨言。<a id="a-t"></a>佛子。<a id="a-u"></a>菩萨摩诃萨。<a id="a-v"></a>如是无量智慧。<a id="a-w"></a>善修行佛道。<a id="a-x"></a>乃至九地善集清白法。<a id="a-y"></a>集无量助道法。<a id="a-z"></a>大功德智慧所护。<a id="a-10"></a>广行大悲。<a id="a-11"></a>深知分别世界差别。<a id="a-12"></a>深入众生难处。<a id="a-13"></a>入诸如来行处。<a id="a-14"></a>念随顺如来寂灭行处。<a id="a-15"></a>趣向诸佛力。<a id="a-16"></a>无畏。<a id="a-17"></a>不共法。<a id="a-18"></a>坚持不舍。<a id="a-19"></a>得至一切智位。<a id="a-1A"></a>菩萨摩诃萨。<a id="a-1B"></a>行如是智。<a id="a-1C"></a>近佛位地。<a id="a-1D"></a>则得菩萨离垢三昧而现在前。<a id="a-1E"></a>又入法界差别三昧。<a id="a-1F"></a>庄严道场三昧。<a id="a-1G"></a>雨一切世间华光三昧。<a id="a-1H"></a>海藏三昧。<a id="a-1I"></a>海印三昧。<a id="a-1J"></a>虚空广三昧。<a id="a-1K"></a>观察一切法性三昧。<a id="a-1L"></a>随一切众生心行三昧。<a id="a-1M"></a>如实知一切法三昧。<a id="a-1N"></a>得如来智信三昧。<a id="a-1O"></a>如是等百万阿僧祇三昧皆现在前。<a id="a-1P"></a>是菩萨悉入此三昧。<a id="a-1Q"></a>善知其中功用差别。<a id="a-1R"></a>最后三昧名益一切智位。<a id="a-1S"></a>是三昧现在前。<a id="a-1T"></a>即时大宝莲华王出。<a id="a-1U"></a>周圆如百万三千大千世界。<a id="a-1V"></a>一切众宝间错庄严。<a id="a-1W"></a>过于一切人天所有。<a id="a-1X"></a>出世间善根所生。<a id="a-1Y"></a>知一切法。<a id="a-1Z"></a>如幻如化。<a id="a-1a"></a>空慧所成。<a id="a-1b"></a>光明能照一切世界。<a id="a-1c"></a>琉璃为茎。<a id="a-1d"></a>栴檀王为台。<a id="a-1e"></a>码瑙为须。<a id="a-1f"></a>阎浮檀金为叶。<a id="a-1g"></a>无量光明。<a id="a-1h"></a>一切妙宝。<a id="a-1i"></a>皆在其内。<a id="a-1j"></a>宝网覆上。<a id="a-1k"></a>十三千大千世界。<a id="a-1l"></a>微尘数莲华。<a id="a-1m"></a>以为眷属。<a id="a-1n"></a>尔时菩萨。<a id="a-1o"></a>其身姝妙。<a id="a-1p"></a>称可华座。<a id="a-1q"></a>菩萨得益一切智位三昧力故。<a id="a-1r"></a>身在大莲华座。<a id="a-1s"></a>即时眷属莲华上皆有菩萨。<a id="a-1t"></a>一一菩萨坐莲华上。<a id="a-1u"></a>即得百万三昧。<a id="a-1v"></a>皆一心恭敬瞻仰大菩萨。<a id="a-1w"></a>是菩萨升莲华座时。<a id="a-1x"></a>十方现在一切世界。<a id="a-1y"></a>皆大震动。<a id="a-1z"></a>一切恶道皆悉休息。<a id="a-20"></a>光明普照十方世界。<a id="a-21"></a>一切世界皆悉严净。<a id="a-22"></a>皆得见闻诸佛大会。<a id="a-23"></a>何以故。<a id="a-24"></a>是菩萨坐大莲华上。<a id="a-25"></a>即时足下出百万阿僧祇光明。<a id="a-26"></a>照十方阿鼻地狱等。<a id="a-27"></a>灭众生苦恼。<a id="a-28"></a>两膝上放若干光明。<a id="a-29"></a>照十方一切畜生。<a id="a-2A"></a>灭除苦恼。<a id="a-2B"></a>脐放若干光明。<a id="a-2C"></a>照十方一切饿鬼。<a id="a-2D"></a>灭除苦恼。<a id="a-2E"></a>左右胁放若干光明。<a id="a-2F"></a>照十方人。<a id="a-2G"></a>安隐快乐。<a id="a-2H"></a>两手放若干光明。<a id="a-2I"></a>照十方诸天。<a id="a-2J"></a>阿修罗宫。<a id="a-2K"></a>两肩放若干光明照十方声闻众。<a id="a-2L"></a>项放若干光明。<a id="a-2M"></a>照十方辟支佛。<a id="a-2N"></a>口放若干光明。<a id="a-2O"></a>照十方菩萨。<a id="a-2P"></a>乃至住九地者。<a id="a-2Q"></a>白毫放若干光明。<a id="a-2R"></a>照十方得位菩萨。<a id="a-2S"></a>一切魔宫隐蔽不现。<a id="a-2T"></a>顶上放百万阿僧祇三千大千世界微尘数光明。<a id="a-2U"></a>照于十方诸佛大会。<a id="a-2V"></a>绕十匝已。<a id="a-2W"></a>住于虚空。<a id="a-2X"></a>成光明网。<a id="a-2Y"></a>高大明净。<a id="a-2Z"></a>供养诸佛。<a id="a-2a"></a>如是供养。<a id="a-2b"></a>从初发心。<a id="a-2c"></a>乃至九地。<a id="a-2d"></a>所作供养。<a id="a-2e"></a>百分不及一。<a id="a-2f"></a>乃至算数譬谕所不能及。<a id="a-2g"></a>是大光明网。<a id="a-2h"></a>胜十方世界所有华香。<a id="a-2i"></a>末香。<a id="a-2j"></a>涂香。<a id="a-2k"></a>衣服。<a id="a-2l"></a>幡盖。<a id="a-2m"></a>众宝璎珞。<a id="a-2n"></a>摩尼宝珠。<a id="a-2o"></a>供养之具。<a id="a-2p"></a>从出世间善根生故。<a id="a-2q"></a>一一诸佛大法会上。<a id="a-2r"></a>皆雨众宝。<a id="a-2s"></a>犹如大云。<a id="a-2t"></a>若有众生觉是供养者。<a id="a-2u"></a>皆是必定无上大道。<a id="a-2v"></a>如是诸光雨大供养已。<a id="a-2w"></a>绕大会十匝。<a id="a-2x"></a>入诸佛足下。<a id="a-2y"></a>尔时诸佛。<a id="a-2z"></a>及大菩萨。<a id="a-30"></a>知某世界。<a id="a-31"></a>某甲菩萨摩诃萨。<a id="a-32"></a>行如是道。<a id="a-33"></a>成就受职。<a id="a-34"></a>即时十方无边菩萨。<a id="a-35"></a>乃至住九地者。<a id="a-36"></a>皆来围绕。<a id="a-37"></a>设大供养。<a id="a-38"></a>一心恭敬。<a id="a-39"></a>各得万三昧。<a id="a-3A"></a>一切得职菩萨摩诃萨。<a id="a-3B"></a>于金刚庄严胸。<a id="a-3C"></a>出一大光。<a id="a-3D"></a>名破魔贼。<a id="a-3E"></a>无量百千万光。<a id="a-3F"></a>以为眷属。<a id="a-3G"></a>照十方世界。<a id="a-3H"></a>示无量神力。<a id="a-3I"></a>亦来入是大菩萨胸。<a id="a-3J"></a>此光明灭已。<a id="a-3K"></a>是菩萨即得百千万亿大势力神通智慧。<a id="a-3L"></a>尔时诸佛。<a id="a-3M"></a>出眉间白毫相光。<a id="a-3N"></a>名益一切智。<a id="a-3O"></a>有无量无边光明眷属。<a id="a-3P"></a>悉照一切十方世界。<a id="a-3Q"></a>围绕十匝。<a id="a-3R"></a>示现诸佛大神通力。<a id="a-3S"></a>劝进无量百千万亿诸菩萨。<a id="a-3T"></a>十方世界六种震动。<a id="a-3U"></a>灭除一切恶道苦恼。<a id="a-3V"></a>一切魔宫。<a id="a-3W"></a>皆蔽不现。<a id="a-3X"></a>示一切诸佛得道之处。<a id="a-3Y"></a>示一切诸佛大会庄严事。<a id="a-3Z"></a>广大如法界。<a id="a-3a"></a>究竟如虚空。<a id="a-3b"></a>照一切世界已。<a id="a-3c"></a>集在虚空。<a id="a-3d"></a>示大神通庄严之事。<a id="a-3e"></a>入是菩萨顶。<a id="a-3f"></a>眷属光明。<a id="a-3g"></a>入眷属莲华诸菩萨顶。<a id="a-3h"></a>即时各得先所未得十千三昧。<a id="a-3i"></a>是光明入此菩萨顶。<a id="a-3j"></a>如一佛光。<a id="a-3k"></a>一切佛光皆亦如是。<a id="a-3l"></a>一切十方诸佛光明入是菩萨顶时名为得职。<a id="a-3m"></a>名为入诸佛界。<a id="a-3n"></a>具佛十力。<a id="a-3o"></a>堕在佛数。<a id="a-3p"></a>佛子。<a id="a-3q"></a>譬如转轮圣王大子成就王相。<a id="a-3r"></a>转轮圣王令子在白象宝阎浮檀金座。<a id="a-3s"></a>取四大海水。<a id="a-3t"></a>上张罗幔。<a id="a-3u"></a>种种庄严幢幡妓乐。<a id="a-3v"></a>执金钟香水。<a id="a-3w"></a>灌子顶上。<a id="a-3x"></a>即名为灌顶大王。<a id="a-3y"></a>具足转十善道故。<a id="a-3z"></a>名转轮圣王。<a id="a-40"></a>菩萨摩诃萨亦如是。<a id="a-41"></a>受职时。<a id="a-42"></a>诸佛以智水灌是菩萨顶。<a id="a-43"></a>名灌顶法王。<a id="a-44"></a>具足佛十力故。<a id="a-45"></a>堕在佛数。<a id="a-46"></a>是名诸菩萨摩诃萨。<a id="a-47"></a>大智慧职地。<a id="a-48"></a>以是职故。<a id="a-49"></a>菩萨摩诃萨受无量百千亿万苦行难事。<a id="a-4A"></a>是菩萨得是职已。<a id="a-4B"></a>住法云地。<a id="a-4C"></a>无量功德智慧转增。<a id="a-4D"></a>佛子。<a id="a-4E"></a>菩萨住法云地。<a id="a-4F"></a>如实知欲界集。<a id="a-4G"></a>色界集。<a id="a-4H"></a>无色界集。<a id="a-4I"></a>如实知世间性集。<a id="a-4J"></a>众生性集。<a id="a-4K"></a>识性集。<a id="a-4L"></a>有为性集。<a id="a-4M"></a>无为性集。<a id="a-4N"></a>虚空性集。<a id="a-4O"></a>法性集。<a id="a-4P"></a>涅槃性集。<a id="a-4Q"></a>邪见诸烦恼性集。<a id="a-4R"></a>如实知诸世间法成坏集。<a id="a-4S"></a>声闻道集。<a id="a-4T"></a>辟支佛道集。<a id="a-4U"></a>菩萨道集。<a id="a-4V"></a>诸佛力无畏不共法色身法身集。<a id="a-4W"></a>一切智集。<a id="a-4X"></a>得佛道转法轮示灭度集。<a id="a-4Y"></a>举要言之。<a id="a-4Z"></a>如实知一切法差别集。<a id="a-4a"></a>是菩萨以如是智慧。<a id="a-4b"></a>随顺菩提行。<a id="a-4c"></a>如实知众生化。<a id="a-4d"></a>业化。<a id="a-4e"></a>烦恼化。<a id="a-4f"></a>诸见化。<a id="a-4g"></a>世界化。<a id="a-4h"></a>法界化。<a id="a-4i"></a>声闻化。<a id="a-4j"></a>辟支佛化。<a id="a-4k"></a>菩萨化。<a id="a-4l"></a>如来化。<a id="a-4m"></a>一切化。<a id="a-4n"></a>分别无分别化。<a id="a-4o"></a>是菩萨如实知佛力持。<a id="a-4p"></a>法持。<a id="a-4q"></a>业持。<a id="a-4r"></a>烦恼持。<a id="a-4s"></a>时持。<a id="a-4t"></a>愿持。<a id="a-4u"></a>先世持。<a id="a-4v"></a>行持。<a id="a-4w"></a>劫寿持。<a id="a-4x"></a>智持。<a id="a-4y"></a>是菩萨住十地。<a id="a-4z"></a>诸佛所有微细智。<a id="a-50"></a>所谓行微细智。<a id="a-51"></a>命终微细智。<a id="a-52"></a>受胎微细智。<a id="a-53"></a>出生微细智。<a id="a-54"></a>出家微细智。<a id="a-55"></a>得道微细智。<a id="a-56"></a>神力自在微细智。<a id="a-57"></a>转法轮微细智。<a id="a-58"></a>持寿命微细智。<a id="a-59"></a>示涅槃微细智。<a id="a-5A"></a>法久住微细智。<a id="a-5B"></a>如是等微细智。<a id="a-5C"></a>皆如实知。<a id="a-5D"></a>又诸佛密处。<a id="a-5E"></a>所谓身密。<a id="a-5F"></a>口密。<a id="a-5G"></a>意密。<a id="a-5H"></a>知时非时密。<a id="a-5I"></a>与菩萨授记密。<a id="a-5J"></a>摄伏众生密。<a id="a-5K"></a>诸乘差别密。<a id="a-5L"></a>八万四千诸根差别密。<a id="a-5M"></a>业如实所作密。<a id="a-5N"></a>行得菩提密。<a id="a-5O"></a>如是等密。<a id="a-5P"></a>皆如实知。<a id="a-5Q"></a>是菩萨诸佛所有入劫智。<a id="a-5R"></a>所谓一劫摄阿僧祇劫。<a id="a-5S"></a>阿僧祇劫摄一劫。<a id="a-5T"></a>有数劫摄无数劫。<a id="a-5U"></a>无数劫摄有数劫。<a id="a-5V"></a>一念摄劫。<a id="a-5W"></a>劫摄一念。<a id="a-5X"></a>劫摄非劫。<a id="a-5Y"></a>非劫摄劫。<a id="a-5Z"></a>有佛劫摄无佛劫。<a id="a-5a"></a>无佛劫摄有佛劫。<a id="a-5b"></a>过去未来劫摄现在劫。<a id="a-5c"></a>现在劫摄过去未来劫。<a id="a-5d"></a>未来过去劫摄现在劫。<a id="a-5e"></a>现在劫摄未来过去劫。<a id="a-5f"></a>长劫摄短劫。<a id="a-5g"></a>短劫摄长劫。<a id="a-5h"></a>诸劫摄相。<a id="a-5i"></a>皆如实知。<a id="a-5j"></a>是菩萨诸佛所入微尘智。<a id="a-5k"></a>国土智。<a id="a-5l"></a>众生身心智。<a id="a-5m"></a>众生身心得道智。<a id="a-5n"></a>众生行智。<a id="a-5o"></a>至一切处智。<a id="a-5p"></a>遍行佛道智。<a id="a-5q"></a>顺行智。<a id="a-5r"></a>逆行智。<a id="a-5s"></a>不可思议智。<a id="a-5t"></a>一切世间声闻辟支佛菩萨所不能知。<a id="a-5u"></a>皆如实知。<a id="a-5v"></a>佛子。<a id="a-5w"></a>诸佛智慧广大无量。<a id="a-5x"></a>菩萨住是地。<a id="a-5y"></a>则能得入如是智慧。<a id="a-5z"></a>是菩萨摩诃萨。<a id="a-60"></a>随是地行。<a id="a-61"></a>得菩萨不可思议解脱。<a id="a-62"></a>无碍解脱。<a id="a-63"></a>净行解脱。<a id="a-64"></a>普门明解脱。<a id="a-65"></a>如来藏解脱。<a id="a-66"></a>随无碍论解脱。<a id="a-67"></a>入三世解脱。<a id="a-68"></a>法性藏解脱。<a id="a-69"></a>明解脱。<a id="a-6A"></a>胜进解脱。<a id="a-6B"></a>是菩萨十解脱为首。<a id="a-6C"></a>得如是等无量无边百千万亿阿僧祇解脱。<a id="a-6D"></a>百千万无量阿僧祇三昧。<a id="a-6E"></a>百千万无量阿僧祇陀罗尼。<a id="a-6F"></a>百千万无量阿僧祇神通。<a id="a-6G"></a>亦复如是。<a id="a-6H"></a>是菩萨成就如是智慧。<a id="a-6I"></a>随顺菩提。<a id="a-6J"></a>成就无量念力。<a id="a-6K"></a>能于一念顷。<a id="a-6L"></a>至十方无量佛所。<a id="a-6M"></a>无量法明。<a id="a-6N"></a>无量法雨。<a id="a-6O"></a>皆能受持。<a id="a-6P"></a>譬如娑伽罗龙王所澍大雨。<a id="a-6Q"></a>唯除大海。<a id="a-6R"></a>余不能受。<a id="a-6S"></a>菩萨摩诃萨亦复如是。<a id="a-6T"></a>如来微密雨大法雨。<a id="a-6U"></a>一切众生声闻辟支佛。<a id="a-6V"></a>乃至九地菩萨所不能受。<a id="a-6W"></a>唯此菩萨住法云地。<a id="a-6X"></a>悉能受持。<a id="a-6Y"></a>譬如大海一龙王起大云雨。<a id="a-6Z"></a>皆能堪受。<a id="a-6a"></a>若二若三。<a id="a-6b"></a>乃至无量无边诸大龙王所起云雨。<a id="a-6c"></a>一时澍下。<a id="a-6d"></a>皆能受持。<a id="a-6e"></a>菩萨摩诃萨亦如是。<a id="a-6f"></a>住法云地。<a id="a-6g"></a>于一佛所。<a id="a-6h"></a>能受大法明雨。<a id="a-6i"></a>二佛三佛乃至不可说不可说佛。<a id="a-6j"></a>于一念中。<a id="a-6k"></a>皆能堪受如是诸佛大法云雨。<a id="a-6l"></a>是故此地名法云地。<a id="a-6m"></a>解脱月言。<a id="a-6n"></a>佛子。<a id="a-6o"></a>是菩萨。<a id="a-6p"></a>于一念中。<a id="a-6q"></a>能堪受几所大法明雨。<a id="a-6r"></a>答言。<a id="a-6s"></a>佛子。<a id="a-6t"></a>譬如十方所有不可说百千万亿那由他世界微尘。<a id="a-6u"></a>尔所微尘世界众生。<a id="a-6v"></a>假使皆得闻持陀罗尼。<a id="a-6w"></a>为佛侍者。<a id="a-6x"></a>为大声闻多闻第一。<a id="a-6y"></a>如金刚莲华上佛。<a id="a-6z"></a>善伏比丘。<a id="a-70"></a>其一众生成就如是多闻之力。<a id="a-71"></a>余亦如是。<a id="a-72"></a>一人所受。<a id="a-73"></a>余不重问。<a id="a-74"></a>如是一切各各不同。<a id="a-75"></a>于意云何。<a id="a-76"></a>是一切众生受持多闻力为多不。<a id="a-77"></a>答言甚多。<a id="a-78"></a>不可称计。<a id="a-79"></a>佛子。<a id="a-7A"></a>我今为汝说。<a id="a-7B"></a>是菩萨住法云地。<a id="a-7C"></a>于一念顷。<a id="a-7D"></a>于一佛所受三世法藏大法明雨。<a id="a-7E"></a>上一切众生多闻之力。<a id="a-7F"></a>百分不及一。<a id="a-7G"></a>乃至算数譬谕所不能及。<a id="a-7H"></a>如一佛所闻。<a id="a-7I"></a>十方世界微尘诸佛。<a id="a-7J"></a>皆能受持大法明雨。<a id="a-7K"></a>复能过此无量无边。<a id="a-7L"></a>于一念顷。<a id="a-7M"></a>亦能受持。<a id="a-7N"></a>是故名为法云地。<a id="a-7O"></a>佛子。<a id="a-7P"></a>菩萨摩诃萨。<a id="a-7Q"></a>住法云地。<a id="a-7R"></a>自从愿力生大慈悲。<a id="a-7S"></a>福德智慧。<a id="a-7T"></a>以为密云。<a id="a-7U"></a>现种种身。<a id="a-7V"></a>以为杂色云。<a id="a-7W"></a>通明无畏。<a id="a-7X"></a>以为电光。<a id="a-7Y"></a>震大雷音。<a id="a-7Z"></a>说法降魔。<a id="a-7a"></a>一念一时。<a id="a-7b"></a>能于上所说微尘世界。<a id="a-7c"></a>皆悉周普。<a id="a-7d"></a>以雨善法甘露法雨。<a id="a-7e"></a>灭诸众生随心所乐无明所起烦恼焰故。<a id="a-7f"></a>是故名为法云地。<a id="a-7g"></a>复次佛子。<a id="a-7h"></a>菩萨摩诃萨。<a id="a-7i"></a>住法云地。<a id="a-7j"></a>于一世界。<a id="a-7k"></a>从兜率天来下。<a id="a-7l"></a>乃至示大涅槃。<a id="a-7m"></a>一切佛事。<a id="a-7n"></a>随所度众生。<a id="a-7o"></a>皆现神力。<a id="a-7p"></a>若二若三。<a id="a-7q"></a>乃至如上微尘数世界。<a id="a-7r"></a>又复过是百千万亿阿僧祇世界。<a id="a-7s"></a>从兜率天来下。<a id="a-7t"></a>乃至示大涅槃。<a id="a-7u"></a>一切佛事。<a id="a-7v"></a>随所度众生。<a id="a-7w"></a>皆现神力。<a id="a-7x"></a>是菩萨住此地。<a id="a-7y"></a>于智慧中。<a id="a-7z"></a>得上自在力。<a id="a-80"></a>或以狭国为广。<a id="a-81"></a>广国为狭。<a id="a-82"></a>或以垢国为净。<a id="a-83"></a>净国为垢。<a id="a-84"></a>如是一切世界。<a id="a-85"></a>皆有神力。<a id="a-86"></a>是菩萨或于一微尘中。<a id="a-87"></a>置三千大千世界铁围山川。<a id="a-88"></a>而不迫迮。<a id="a-89"></a>或二或三。<a id="a-8A"></a>乃至不可说不可说世界诸庄严事。<a id="a-8B"></a>示入一尘。<a id="a-8C"></a>或以一世界庄严事。<a id="a-8D"></a>示不可说不可说世界。<a id="a-8E"></a>或以不可说不可说世界众生。<a id="a-8F"></a>置一世界中。<a id="a-8G"></a>而不迫迮。<a id="a-8H"></a>或以一世界众生。<a id="a-8I"></a>置不可说不可说世界中。<a id="a-8J"></a>或以不可说不可说世界。<a id="a-8K"></a>入一尘中。<a id="a-8L"></a>而不恼众生。<a id="a-8M"></a>或于一尘中。<a id="a-8N"></a>示一切佛神通力庄严之事。<a id="a-8O"></a>或于一念中。<a id="a-8P"></a>现不可说不可说世界微尘数身。<a id="a-8Q"></a>于一身中。<a id="a-8R"></a>示无量手。<a id="a-8S"></a>以一一手。<a id="a-8T"></a>执恒沙莲华。<a id="a-8U"></a>以散诸佛。<a id="a-8V"></a>杂香。<a id="a-8W"></a>末香。<a id="a-8X"></a>幡盖。<a id="a-8Y"></a>宝物。<a id="a-8Z"></a>如是一切庄严之具。<a id="a-8a"></a>皆以手执。<a id="a-8b"></a>供养诸佛。<a id="a-8c"></a>于一一身。<a id="a-8d"></a>亦复如是。<a id="a-8e"></a>又一一身化尘数头。<a id="a-8f"></a>于一一头。<a id="a-8g"></a>有尘数舌。<a id="a-8h"></a>以是神力。<a id="a-8i"></a>赞叹诸佛。<a id="a-8j"></a>如是等事。<a id="a-8k"></a>于念念中。<a id="a-8l"></a>遍满十方。<a id="a-8m"></a>于念念中。<a id="a-8n"></a>以神通力。<a id="a-8o"></a>无量世界。<a id="a-8p"></a>示得佛道转法轮。<a id="a-8q"></a>乃至大般涅槃。<a id="a-8r"></a>于三世中。<a id="a-8s"></a>以神通力。<a id="a-8t"></a>示现无量身。<a id="a-8u"></a>于自身中。<a id="a-8v"></a>现无量佛。<a id="a-8w"></a>无量佛土庄严事。<a id="a-8x"></a>于自身中。<a id="a-8y"></a>示一切世界成坏事。<a id="a-8z"></a>或于一毛孔。<a id="a-90"></a>出一切风。<a id="a-91"></a>而不恼众生。<a id="a-92"></a>或以无量无边世界。<a id="a-93"></a>为一海水。<a id="a-94"></a>此海水中。<a id="a-95"></a>作大莲华形。<a id="a-96"></a>色光明遍无量无边世界。<a id="a-97"></a>于中示菩提树庄严妙事。<a id="a-98"></a>乃至示得一切种智。<a id="a-99"></a>或自身中现一方世界摩尼宝珠。<a id="a-9A"></a>日月星宿。<a id="a-9B"></a>一切光明。<a id="a-9C"></a>乃至十方所有光明。<a id="a-9D"></a>亦复如是。<a id="a-9E"></a>或口嘘气。<a id="a-9F"></a>能令十方无量世界悉大震动。<a id="a-9G"></a>不令众生有恐畏想。<a id="a-9H"></a>或示十方世界水劫尽。<a id="a-9I"></a>风劫火劫尽。<a id="a-9J"></a>而众生身随意庄严。<a id="a-9K"></a>或于自身示作如来身。<a id="a-9L"></a>如来身作自身。<a id="a-9M"></a>如来身作己佛国。<a id="a-9N"></a>己佛国作如来身。<a id="a-9O"></a>佛子。<a id="a-9P"></a>菩萨摩诃萨。<a id="a-9Q"></a>在法云地。<a id="a-9R"></a>神变如是。<a id="a-9S"></a>又余无量神力自在示现。<a id="a-9T"></a>尔时会中诸菩萨。<a id="a-9U"></a>天龙夜叉乾闼婆阿修罗迦楼罗紧那罗摩睺罗伽。<a id="a-9V"></a>四天王。<a id="a-9W"></a>释提桓因。<a id="a-9X"></a>梵天王。<a id="a-9Y"></a>自在天子。<a id="a-9Z"></a>净居天等。<a id="a-9a"></a>各作是念。<a id="a-9b"></a>若菩萨神通力。<a id="a-9c"></a>智慧力。<a id="a-9d"></a>如是无量无边。<a id="a-9e"></a>佛复云何。<a id="a-9f"></a>时解脱月菩萨。<a id="a-9g"></a>知大众心所念。<a id="a-9h"></a>问金刚藏菩萨言。<a id="a-9i"></a>佛子。<a id="a-9j"></a>今诸大众。<a id="a-9k"></a>闻是菩萨神通智慧力。<a id="a-9l"></a>堕在疑网。<a id="a-9m"></a>汝今当断一切疑惑。<a id="a-9n"></a>示菩萨神通庄严妙事。<a id="a-9o"></a>时金刚藏菩萨。<a id="a-9p"></a>即入一切佛国体性三昧。<a id="a-9q"></a>时诸大众天龙夜叉乾闼婆阿修罗迦楼罗紧那罗摩睺罗伽。<a id="a-9r"></a>四天王。<a id="a-9s"></a>释提桓因。<a id="a-9t"></a>梵天王。<a id="a-9u"></a>自在天子。<a id="a-9v"></a>净居天等。<a id="a-9w"></a>皆自见知。<a id="a-9x"></a>入金刚藏菩萨身中。<a id="a-9y"></a>于其身内。<a id="a-9z"></a>见三千大千世界庄严众事。<a id="a-A0"></a>若满一劫。<a id="a-A1"></a>说不可尽。<a id="a-A2"></a>于中见佛道场树。<a id="a-A3"></a>其茎周围十万三千大千世界。<a id="a-A4"></a>高百万三千大千世界。<a id="a-A5"></a>覆三千亿三千大千世界。<a id="a-A6"></a>称树高广有师子座。<a id="a-A7"></a>其座上有佛。<a id="a-A8"></a>号一切智王如来。<a id="a-A9"></a>一切大众。<a id="a-AA"></a>咸皆见佛坐在座上。<a id="a-AB"></a>其中所有庄严。<a id="a-AC"></a>上妙供养之具。<a id="a-AD"></a>满一劫说亦不可尽。<a id="a-AE"></a>金刚藏菩萨。<a id="a-AF"></a>示现如是大神力已。<a id="a-AG"></a>还令大众各在本处。<a id="a-AH"></a>一切众会生希有想。<a id="a-AI"></a>默然一心观金刚藏。<a id="a-AJ"></a>时解脱月菩萨问金刚藏菩萨言。<a id="a-AK"></a>佛子。<a id="a-AL"></a>是三昧有大势力。<a id="a-AM"></a>甚为希有。<a id="a-AN"></a>是三昧者所号云何。<a id="a-AO"></a>答言。<a id="a-AP"></a>是三昧名一切佛国体性。<a id="a-AQ"></a>问言。<a id="a-AR"></a>是三昧所有势力境界云何。<a id="a-AS"></a>答言。<a id="a-AT"></a>佛子。<a id="a-AU"></a>若菩萨摩诃萨。<a id="a-AV"></a>善修成是三昧力者。<a id="a-AW"></a>能以如是无量恒沙世界微尘数三千大千世界。<a id="a-AX"></a>于身中现。<a id="a-AY"></a>复过是数。<a id="a-AZ"></a>菩萨在法云地。<a id="a-Aa"></a>得如是无量无边百千万亿诸大三昧。<a id="a-Ab"></a>是故菩萨住此地中。<a id="a-Ac"></a>身身业难可测知。<a id="a-Ad"></a>口口业难可测知。<a id="a-Ae"></a>意意业难可测知。<a id="a-Af"></a>神力自在难可测知。<a id="a-Ag"></a>观三世法难可测知。<a id="a-Ah"></a>诸三昧行入难可测知。<a id="a-Ai"></a>智力难可测知。<a id="a-Aj"></a>游戏诸解脱难可测知。<a id="a-Ak"></a>变化所作神力所作如意所作难可测知。<a id="a-Al"></a>乃至举足下足菩萨住善慧地者不能测知。<a id="a-Am"></a>佛子。<a id="a-An"></a>菩萨法云地如是无量。<a id="a-Ao"></a>若广说者。<a id="a-Ap"></a>无量无边阿僧祇劫。<a id="a-Aq"></a>不能得尽。<a id="a-Ar"></a>解脱月言。<a id="a-As"></a>佛子。<a id="a-At"></a>若菩萨行处力神通力如是者。<a id="a-Au"></a>佛行处力神通力复云何。<a id="a-Av"></a>答言。<a id="a-Aw"></a>佛子。<a id="a-Ax"></a>譬如有人见一块土。<a id="a-Ay"></a>而作是言。<a id="a-Az"></a>无边世界地性为多此耶。<a id="a-B0"></a>汝所问者。<a id="a-B1"></a>我谓如是。<a id="a-B2"></a>如来无量智慧。<a id="a-B3"></a>云何以菩萨智慧而欲测量。<a id="a-B4"></a>佛子。<a id="a-B5"></a>如人取四天下地性少分余者极多。<a id="a-B6"></a>菩萨法云地。<a id="a-B7"></a>于无量劫但可说耳。<a id="a-B8"></a>何况如来地。<a id="a-B9"></a>我今当说令汝知之。<a id="a-BA"></a>佛现为证。<a id="a-BB"></a>如十方无量无边世界微尘等诸佛世界。<a id="a-BC"></a>十地菩萨。<a id="a-BD"></a>皆满其中。<a id="a-BE"></a>是诸菩萨有无量无边业。<a id="a-BF"></a>修习菩萨功德智慧禅定。<a id="a-BG"></a>于如来功德智慧力百分不及一。<a id="a-BH"></a>百千万亿分不及一。<a id="a-BI"></a>乃至算数譬谕所不能及。<a id="a-BJ"></a>佛子。<a id="a-BK"></a>是菩萨随如是智慧。<a id="a-BL"></a>顺如来身口意。<a id="a-BM"></a>不舍诸菩萨三昧。<a id="a-BN"></a>勤心供养一切诸佛。<a id="a-BO"></a>于一一劫。<a id="a-BP"></a>以一切供具。<a id="a-BQ"></a>供养无量无边诸佛。<a id="a-BR"></a>能悉具受诸佛神力。<a id="a-BS"></a>转复明胜。<a id="a-BT"></a>是菩萨于法性问难。<a id="a-BU"></a>无能胜者。<a id="a-BV"></a>乃至无量无边百千万亿劫不可穷尽。<a id="a-BW"></a>佛子。<a id="a-BX"></a>譬如天金。<a id="a-BY"></a>以摩尼珠众宝间错。<a id="a-BZ"></a>为自在天王严身之具。<a id="a-Ba"></a>其余诸天所不能及。<a id="a-Bb"></a>亦无夺者。<a id="a-Bc"></a>菩萨住十地。<a id="a-Bd"></a>智慧善根。<a id="a-Be"></a>从初地乃至九地所不能及。<a id="a-Bf"></a>菩萨住是地。<a id="a-Bg"></a>得大智照明。<a id="a-Bh"></a>随顺一切智故。<a id="a-Bi"></a>其余智慧所不能坏。<a id="a-Bj"></a>譬如大自在天王光明。<a id="a-Bk"></a>能令众生身心清凉。<a id="a-Bl"></a>一切生处众生光明所不能及。<a id="a-Bm"></a>菩萨摩诃萨亦如是。<a id="a-Bn"></a>住法云地智慧光明。<a id="a-Bo"></a>一切声闻辟支佛所不能及。<a id="a-Bp"></a>乃至九地菩萨亦不能及。<a id="a-Bq"></a>是菩萨住是地中。<a id="a-Br"></a>能令无量众生。<a id="a-Bs"></a>住一切智道。<a id="a-Bt"></a>佛子。<a id="a-Bu"></a>菩萨住是地。<a id="a-Bv"></a>十方诸佛为说三世智慧。<a id="a-Bw"></a>法界智慧。<a id="a-Bx"></a>一切世界智慧。<a id="a-By"></a>普照住持一切世界智慧。<a id="a-Bz"></a>大慈大悲普覆一切众生智慧。<a id="a-C0"></a>举要言之。<a id="a-C1"></a>具足为说至一切智道。<a id="a-C2"></a>佛子。<a id="a-C3"></a>是名菩萨摩诃萨第十法云地。<a id="a-C4"></a>菩萨住是地。<a id="a-C5"></a>多作摩醯首罗天王。<a id="a-C6"></a>智慧明达。<a id="a-C7"></a>善说声闻辟支佛菩萨波罗蜜。<a id="a-C8"></a>于法性中。<a id="a-C9"></a>有问难者。<a id="a-CA"></a>无能令尽。<a id="a-CB"></a>所作善业。<a id="a-CC"></a>布施爱语利益同事。<a id="a-CD"></a>皆不离念佛。<a id="a-CE"></a>不离念法。<a id="a-CF"></a>乃至不离念具足一切种智。<a id="a-CG"></a>常作是念。<a id="a-CH"></a>我当于一切众生。<a id="a-CI"></a>为首为胜。<a id="a-CJ"></a>乃至于一切众生。<a id="a-CK"></a>为依止者。<a id="a-CL"></a>若欲如是勤行精进。<a id="a-CM"></a>于一念中。<a id="a-CN"></a>得无量百千万亿那由他不可说不可说世界微尘数三昧。<a id="a-CO"></a>乃至示尔所微尘数菩萨。<a id="a-CP"></a>以为眷属。<a id="a-CQ"></a>若以愿力。<a id="a-CR"></a>神通自在。<a id="a-CS"></a>复过是数。<a id="a-CT"></a>所谓诸行上妙供具。<a id="a-CU"></a>信解起业。<a id="a-CV"></a>若身若口若光明。<a id="a-CW"></a>若诸根。<a id="a-CX"></a>若如意足。<a id="a-CY"></a>若音声。<a id="a-CZ"></a>若行处。<a id="a-Ca"></a>乃至若干百千万亿劫。<a id="a-Cb"></a>不可称数。</p>
  <p id="aCc">佛子。<a id="a-Cd"></a>是菩萨十地次第顺行。<a id="a-Ce"></a>趣向一切种智。<a id="a-Cf"></a>如从阿耨达池四河流出。<a id="a-Cg"></a>满足四天下无有穷尽。<a id="a-Ch"></a>乃入大海。<a id="a-Ci"></a>菩萨亦如是。<a id="a-Cj"></a>从菩萨出于善根大愿之水。<a id="a-Ck"></a>以四摄法。<a id="a-Cl"></a>满足众生。<a id="a-Cm"></a>而不穷尽。<a id="a-Cn"></a>乃至一切种智。<a id="a-Co"></a>佛子。<a id="a-Cp"></a>是菩萨十地因佛智故。<a id="a-Cq"></a>而有差别。<a id="a-Cr"></a>如因大地有十大山王。<a id="a-Cs"></a>何等为十。<a id="a-Ct"></a>所谓雪山王。<a id="a-Cu"></a>香山王。<a id="a-Cv"></a>轲梨罗山王。<a id="a-Cw"></a>仙圣山王。<a id="a-Cx"></a>由乾陀山王。<a id="a-Cy"></a>马耳山王尼民陀罗山王斫迦罗山王宿慧山王。<a id="a-Cz"></a>须弥山王。<a id="a-D0"></a>如雪山王。<a id="a-D1"></a>一切药草集在其中。<a id="a-D2"></a>而不可尽菩萨亦如是。<a id="a-D3"></a>住欢喜地。<a id="a-D4"></a>一切世间经书技艺文颂咒术。<a id="a-D5"></a>集在其中。<a id="a-D6"></a>无有穷尽。<a id="a-D7"></a>如香山王一切诸香集在其中。<a id="a-D8"></a>而不可尽。<a id="a-D9"></a>菩萨亦如是。<a id="a-DA"></a>住离垢地。<a id="a-DB"></a>持戒头陀威仪助法集在其中。<a id="a-DC"></a>无有穷尽。<a id="a-DD"></a>如轲梨罗山王。<a id="a-DE"></a>但以宝成。<a id="a-DF"></a>集诸妙华。<a id="a-DG"></a>取不可尽。<a id="a-DH"></a>菩萨亦如是。<a id="a-DI"></a>住于明地。<a id="a-DJ"></a>集一切世间禅定神通解脱三昧。<a id="a-DK"></a>问不可尽。<a id="a-DL"></a>如仙圣山王。<a id="a-DM"></a>但以宝成。<a id="a-DN"></a>多有五通圣人。<a id="a-DO"></a>不可穷尽。<a id="a-DP"></a>菩萨亦如是。<a id="a-DQ"></a>住于焰地。<a id="a-DR"></a>集令众生。<a id="a-DS"></a>入道因缘。<a id="a-DT"></a>种种问难。<a id="a-DU"></a>不可穷尽。<a id="a-DV"></a>如由乾陀山王。<a id="a-DW"></a>但以宝成。<a id="a-DX"></a>集夜叉大神。<a id="a-DY"></a>不可穷尽。<a id="a-DZ"></a>菩萨亦如是。<a id="a-Da"></a>住难胜地。<a id="a-Db"></a>集一切自在如意神通。<a id="a-Dc"></a>说不可尽。<a id="a-Dd"></a>如马耳山王。<a id="a-De"></a>但以宝成。<a id="a-Df"></a>集众妙果。<a id="a-Dg"></a>取不可尽。<a id="a-Dh"></a>菩萨亦如是。<a id="a-Di"></a>住现前地。<a id="a-Dj"></a>集深因缘法。<a id="a-Dk"></a>说声闻果。<a id="a-Dl"></a>不可穷尽。<a id="a-Dm"></a>如尼民陀罗山王。<a id="a-Dn"></a>但以宝成。<a id="a-Do"></a>集一切大力龙神。<a id="a-Dp"></a>不可穷尽。<a id="a-Dq"></a>菩萨亦如是。<a id="a-Dr"></a>住远行地。<a id="a-Ds"></a>集种种方便智慧。<a id="a-Dt"></a>说辟支佛道。<a id="a-Du"></a>不可穷尽。<a id="a-Dv"></a>如斫迦罗山王。<a id="a-Dw"></a>但以宝成。<a id="a-Dx"></a>集心自在者。<a id="a-Dy"></a>不可穷尽。<a id="a-Dz"></a>菩萨亦如是。<a id="a-E0"></a>住不动地。<a id="a-E1"></a>集一切菩萨自在道。<a id="a-E2"></a>说世间性。<a id="a-E3"></a>不可穷尽。<a id="a-E4"></a>如宿慧山王但以宝成。<a id="a-E5"></a>集大神力。<a id="a-E6"></a>诸阿修罗。<a id="a-E7"></a>无有穷尽。<a id="a-E8"></a>菩萨亦如是。<a id="a-E9"></a>住善慧地。<a id="a-EA"></a>集转众生行智。<a id="a-EB"></a>说世间相。<a id="a-EC"></a>不可穷尽。<a id="a-ED"></a>如须弥山王。<a id="a-EE"></a>但以宝成。<a id="a-EF"></a>集诸天神。<a id="a-EG"></a>无有穷尽。<a id="a-EH"></a>菩萨亦如是。<a id="a-EI"></a>住法云地。<a id="a-EJ"></a>集如来十力。<a id="a-EK"></a>四无所畏。<a id="a-EL"></a>说诸佛法。<a id="a-EM"></a>不可穷尽。<a id="a-EN"></a>是十宝山同在大海。<a id="a-EO"></a>因大海水。<a id="a-EP"></a>有差别相。<a id="a-EQ"></a>菩萨十地亦如是。<a id="a-ER"></a>同在佛智。<a id="a-ES"></a>因一切智故。<a id="a-ET"></a>有差别相。<a id="a-EU"></a>佛子。<a id="a-EV"></a>譬如大海以十相故。<a id="a-EW"></a>名为大海。<a id="a-EX"></a>无有能坏。<a id="a-EY"></a>何等为十。<a id="a-EZ"></a>一渐次深。<a id="a-Ea"></a>二不受死尸。<a id="a-Eb"></a>三余水失本名。<a id="a-Ec"></a>四一味。<a id="a-Ed"></a>五多宝。<a id="a-Ee"></a>六极深难入。<a id="a-Ef"></a>七广大无量。<a id="a-Eg"></a>八多大身众生。<a id="a-Eh"></a>九潮不失时。<a id="a-Ei"></a>十能受一切大雨。<a id="a-Ej"></a>无有盈溢。<a id="a-Ek"></a>菩萨地亦如是。<a id="a-El"></a>以十因缘故。<a id="a-Em"></a>无有能坏。<a id="a-En"></a>何等为十。<a id="a-Eo"></a>欢喜地中。<a id="a-Ep"></a>渐生坚固愿。<a id="a-Eq"></a>离垢地中。<a id="a-Er"></a>不与破戒共宿。<a id="a-Es"></a>明地中。<a id="a-Et"></a>舍诸假名。<a id="a-Eu"></a>焰地中。<a id="a-Ev"></a>于佛得一心不坏净信。<a id="a-Ew"></a>难胜地中。<a id="a-Ex"></a>生世间无量方便神通。<a id="a-Ey"></a>起世间事。<a id="a-Ez"></a>现前地中。<a id="a-F0"></a>观甚深因缘法。<a id="a-F1"></a>远行地中。<a id="a-F2"></a>以大广心。<a id="a-F3"></a>善观诸法。<a id="a-F4"></a>不动地中。<a id="a-F5"></a>能起大庄严示现。<a id="a-F6"></a>善慧地中。<a id="a-F7"></a>能得深解脱。<a id="a-F8"></a>通达世间行。<a id="a-F9"></a>如实不失。<a id="a-FA"></a>法云地中。<a id="a-FB"></a>能受一切诸佛大法明雨。<a id="a-FC"></a>佛子。<a id="a-FD"></a>譬如大摩尼宝珠。<a id="a-FE"></a>有十事能与众生一切宝物。<a id="a-FF"></a>何等为十。<a id="a-FG"></a>一出大海。<a id="a-FH"></a>二巧匠加治。<a id="a-FI"></a>三转精妙。<a id="a-FJ"></a>四除垢秽。<a id="a-FK"></a>五以火炼治。<a id="a-FL"></a>六众宝庄严。<a id="a-FM"></a>七贯以宝缕。<a id="a-FN"></a>八置琉璃高柱。<a id="a-FO"></a>九光明四照。<a id="a-FP"></a>十随王意雨众宝物。<a id="a-FQ"></a>菩萨发菩提心宝。<a id="a-FR"></a>亦有十事。<a id="a-FS"></a>何等为十。<a id="a-FT"></a>一初发心布施离悭。<a id="a-FU"></a>二修持戒头陀苦行。<a id="a-FV"></a>三以诸禅定解脱三昧令转精妙。<a id="a-FW"></a>四以道行清净。<a id="a-FX"></a>五炼以方便神通。<a id="a-FY"></a>六以深因缘法庄严。<a id="a-FZ"></a>七以种种深方便智慧贯穿。<a id="a-Fa"></a>八置神通自在幢上。<a id="a-Fb"></a>九观众生行。<a id="a-Fc"></a>放多闻智慧光明。<a id="a-Fd"></a>十诸佛授智职。<a id="a-Fe"></a>于一切众生。<a id="a-Ff"></a>能为佛事。<a id="a-Fg"></a>堕在佛数。<a id="a-Fh"></a>佛子。<a id="a-Fi"></a>是菩萨所行集一切智慧功德法门品。<a id="a-Fj"></a>若不深种善根。<a id="a-Fk"></a>不能得闻。<a id="a-Fl"></a>问言。<a id="a-Fm"></a>佛子。<a id="a-Fn"></a>若得闻者。<a id="a-Fo"></a>是人为得几所福。<a id="a-Fp"></a>答言。<a id="a-Fq"></a>随佛所有智慧势力。<a id="a-Fr"></a>如是发萨婆若心所缘摄福德。<a id="a-Fs"></a>是人得闻此法门。<a id="a-Ft"></a>所得福德亦复如是。<a id="a-Fu"></a>何以故。<a id="a-Fv"></a>若无菩萨心。<a id="a-Fw"></a>闻是法门。<a id="a-Fx"></a>不能信解受持。<a id="a-Fy"></a>何况以身修习能成其事。<a id="a-Fz"></a>是故当知。<a id="a-G0"></a>是人随顺一切种智。<a id="a-G1"></a>得闻信解。<a id="a-G2"></a>受持修行。<a id="a-G3"></a>说是品时。<a id="a-G4"></a>十方世界。<a id="a-G5"></a>十亿佛国。<a id="a-G6"></a>微尘数世界。<a id="a-G7"></a>六种十八相动。<a id="a-G8"></a>以佛神力法如是故。<a id="a-G9"></a>诸天雨华。<a id="a-GA"></a>末香。<a id="a-GB"></a>璎珞。<a id="a-GC"></a>宝衣。<a id="a-GD"></a>幡盖。<a id="a-GE"></a>庄严身具。<a id="a-GF"></a>雨天妓乐歌颂而下。<a id="a-GG"></a>复有大音。<a id="a-GH"></a>赞叹十地殊胜之事。<a id="a-GI"></a>如此世界四天下他化自在天王宫说十地。<a id="a-GJ"></a>十方一切世界皆亦如是。<a id="a-GK"></a>以佛神力故。<a id="a-GL"></a>十方过十亿佛国。<a id="a-GM"></a>微尘数刹。<a id="a-GN"></a>有十亿佛国。<a id="a-GO"></a>微尘数菩萨。<a id="a-GP"></a>诣此世界。<a id="a-GQ"></a>遍满虚空。<a id="a-GR"></a>皆作是言。<a id="a-GS"></a>善哉善哉。<a id="a-GT"></a>金刚藏。<a id="a-GU"></a>善说菩萨十地之法。<a id="a-GV"></a>佛子。<a id="a-GW"></a>我等皆名金刚藏。<a id="a-GX"></a>发金刚德世界。<a id="a-GY"></a>金刚幢佛所来。<a id="a-GZ"></a>所经历处。<a id="a-Ga"></a>皆说是经。<a id="a-Gb"></a>众会如是。<a id="a-Gc"></a>言辞义趣亦如是。<a id="a-Gd"></a>我等以佛神力故。<a id="a-Ge"></a>来证是事。<a id="a-Gf"></a>如我至此。<a id="a-Gg"></a>十方一切世界。<a id="a-Gh"></a>他化自在天王宫摩尼宝殿。<a id="a-Gi"></a>皆有十亿佛国。<a id="a-Gj"></a>微尘数菩萨。<a id="a-Gk"></a>往为作证。<a id="a-Gl"></a>亦复如是。<a id="a-Gm"></a>时金刚藏菩萨。<a id="a-Gn"></a>观察十方。<a id="a-Go"></a>观察一切大众。<a id="a-Gp"></a>观察法界。<a id="a-Gq"></a>赞叹初发萨婆若心。<a id="a-Gr"></a>示菩萨境界。<a id="a-Gs"></a>净菩萨行力。<a id="a-Gt"></a>摄一切种智。<a id="a-Gu"></a>随众生说。<a id="a-Gv"></a>除一切世间垢秽。<a id="a-Gw"></a>与众生一切种智因缘。<a id="a-Gx"></a>示不可思议智慧庄严事。<a id="a-Gy"></a>赞叹一切菩萨功德差别相。<a id="a-Gz"></a>欲令诸地转胜明。<a id="a-H0"></a>显示众生故。<a id="a-H1"></a>承佛神力。<a id="a-H2"></a>以偈颂曰。</p>
  <p id="aH3">诸菩萨所行　　乐于善寂灭</p>
  <p id="aH4">其心无所著　　犹若如虚空</p>
  <p id="aH5">除贪恚痴垢　　安住于道智</p>
  <p id="aH6">如是无上行　　愿乐欲听闻</p>
  <p id="aH7">如是诸菩萨　　在于无量劫</p>
  <p id="aH8">勤心常修习　　一切诸善根</p>
  <p id="aH9">供养无量佛　　辟支阿罗汉</p>
  <p id="aHA">为利众生故　　乃生菩提心</p>
  <p id="aHB">精进持戒行　　头陀除罪垢</p>
  <p id="aHC">修善忍转妙　　惭愧威德满</p>
  <p id="aHD">福慧因缘故　　胜远心明净</p>
  <p id="aHE">深乐于佛智　　同佛生菩提</p>
  <p id="aHF">供养于一切　　十方三世佛</p>
  <p id="aHG">如虚空等国　　悉皆令清净</p>
  <p id="aHH">一切法平等　　善悉通达故</p>
  <p id="aHI">为度诸众生　　发于菩提心</p>
  <p id="aHJ">诸菩萨如是　　生是无量心</p>
  <p id="aHK">至于欢喜地　　息恶乐布施</p>
  <p id="aHL">得诸本愿力　　增广慈悲心</p>
  <p id="aHM">深行十善道　　能到离垢地</p>
  <p id="aHN">戒闻功德备　　慈心愍世间</p>
  <p id="aHO">永离诸垢秽　　深心常清净</p>
  <p id="aHP">普观诸世间　　三毒火炽然</p>
  <p id="aHQ">如是之大士　　入第三明地</p>
  <p id="aHR">观三界皆空　　无常亦如病</p>
  <p id="aHS">如痈如疮箭　　无量苦常然</p>
  <p id="aHT">见诸有为过　　贪乐佛功德</p>
  <p id="aHU">得佛智明焰　　入于第四地</p>
  <p id="aHV">成就于念慧　　得至于道智</p>
  <p id="aHW">在此地供养　　百千诸如来</p>
  <p id="aHX">常能思惟念　　诸佛无量德</p>
  <p id="aHY">得入于一切　　世间难胜地</p>
  <p id="aHZ">能以慧方便　　种种而示现</p>
  <p id="aHa">诸有所为作　　以利于世间</p>
  <p id="aHb">供养于诸佛　　行益众生事</p>
  <p id="aHc">无生法在前　　得入现前地</p>
  <p id="aHd">菩萨诸所行　　一切世间知</p>
  <p id="aHe">常无有我心　　有无皆悉离</p>
  <p id="aHf">诸法先空寂　　十二缘故行</p>
  <p id="aHg">善了此微妙　　入于远行地</p>
  <p id="aHh">行慧方便等　　得法寂灭相</p>
  <p id="aHi">如是之大士　　难知难可及</p>
  <p id="aHj">为欲令世间　　得善寂灭故</p>
  <p id="aHk">还起修诸行　　种种福德事</p>
  <p id="aHl">普入于众生　　种种心行处</p>
  <p id="aHm">如是能得入　　如空不动地</p>
  <p id="aHn">大智诸菩萨　　善能悉具行</p>
  <p id="aHo">种种诸智业　　得十自在力</p>
  <p id="aHp">能以无有量　　无边限诸身</p>
  <p id="aHq">普现十方界　　而为说妙法</p>
  <p id="aHr">善达于世界　　及诸众生性</p>
  <p id="aHs">如是大慈悲　　能入善慧地</p>
  <p id="aHt">第一妙净智　　善观诸世间</p>
  <p id="aHu">缕练烦恼业　　甚深诸难处</p>
  <p id="aHv">为度是等故　　得诸佛法藏</p>
  <p id="aHw">善说第一义　　悉无所违错</p>
  <p id="aHx">如是次第行　　具足诸善法</p>
  <p id="aHy">乃至于九地　　所修集福慧</p>
  <p id="aHz">欲得诸佛力　　第一深妙利</p>
  <p id="aI0">乃于一切佛　　得受智职位</p>
  <p id="aI1">先得无数定　　智行极广大</p>
  <p id="aI2">最后得难坏　　诸智位三昧</p>
  <p id="aI3">若能得如是　　益智位三昧</p>
  <p id="aI4">一切宝庄严　　莲华王即出</p>
  <p id="aI5">菩萨称莲华　　现身坐其上</p>
  <p id="aI6">余华诸菩萨　　咸共一心视</p>
  <p id="aI7">尔时大菩萨　　从身放无量</p>
  <p id="aI8">百千亿光明　　灭诸世间苦</p>
  <p id="aI9">然后顶上出　　百千亿光明</p>
  <p id="aIA">普照十方界　　诸佛大众会</p>
  <p id="aIB">于上虚空中　　化成光明网</p>
  <p id="aIC">供养诸佛已　　入诸佛足下</p>
  <p id="aID">时一切如来　　及诸大士等</p>
  <p id="aIE">各知某菩萨　　得受于智职</p>
  <p id="aIF">如是一切佛　　放眉间光明</p>
  <p id="aIG">名益一切智　　入此菩萨顶</p>
  <p id="aIH">一切无量佛　　与此菩萨职</p>
  <p id="aII">犹如转轮王　　授于太子位</p>
  <p id="aIJ">时十方世界　　普皆大震动</p>
  <p id="aIK">乃至阿鼻等　　诸苦皆除灭</p>
  <p id="aIL">菩萨具一切　　智慧得是职</p>
  <p id="aIM">如是名为到　　无上法云地</p>
  <p id="aIN">住于是地中　　智慧无边限</p>
  <p id="aIO">善知度一切　　世间诸因缘</p>
  <p id="aIP">入色无色法　　欲色无色界</p>
  <p id="aIQ">能知于众生　　国土及法性</p>
  <p id="aIR">又能入可数　　不可数法中</p>
  <p id="aIS">乃至能观察　　虚空无量性</p>
  <p id="aIT">又此地悉知　　菩萨变化事</p>
  <p id="aIU">诸佛威神力　　微细智密事</p>
  <p id="aIV">又能悉通达　　一切诸劫数</p>
  <p id="aIW">于一微尘中　　观见诸世界</p>
  <p id="aIX">一切诸如来　　于此无上地</p>
  <p id="aIY">初生及出家　　得道转法轮</p>
  <p id="aIZ">示入于涅槃　　皆随顺于智</p>
  <p id="aIa">寂灭妙解脱　　悉得于此地</p>
  <p id="aIb">此地诸大士　　忆念力大故</p>
  <p id="aIc">诸佛大法雨　　皆悉能受持</p>
  <p id="aId">譬如大海水　　能持龙王雨</p>
  <p id="aIe">诸佛广大法　　菩萨受亦尔</p>
  <p id="aIf">若于一佛所　　一时听受法</p>
  <p id="aIg">十方无量土　　微尘数众生</p>
  <p id="aIh">皆多闻总持　　成于声闻乘</p>
  <p id="aIi">不如是菩萨　　算数所不及</p>
  <p id="aIj">以无量智慧　　及先大愿力</p>
  <p id="aIk">能于一念中　　遍满无量国</p>
  <p id="aIl">雨甘露法雨　　灭诸烦恼火</p>
  <p id="aIm">是故诸如来　　名为法云地</p>
  <p id="aIn">大士住此地　　供养诸佛具</p>
  <p id="aIo">过诸天所有　　普示大神力</p>
  <p id="aIp">示众转胜力　　过是数无量</p>
  <p id="aIq">若人欲思量　　迷闷不能解</p>
  <p id="aIr">大智住此地　　举足下足事</p>
  <p id="aIs">一切诸菩萨　　乃至于九地</p>
  <p id="aIt">皆悉不能知　　何况余众生</p>
  <p id="aIu">三世诸声闻　　及与辟支佛</p>
  <p id="aIv">住此诸佛示　　一切智慧事</p>
  <p id="aIw">亦与令通达　　三世无碍智</p>
  <p id="aIx">示法性寂灭　　亦示种种变</p>
  <p id="aIy">一切诸世界　　所有众生类</p>
  <p id="aIz">所行一切法　　深微隐远事</p>
  <p id="aJ0">一切佛功德　　次第示令知</p>
  <p id="aJ1">菩萨住此地　　能以大供具</p>
  <p id="aJ2">供养十方佛　　遍一切世界</p>
  <p id="aJ3">一切诸世间　　所有众生类</p>
  <p id="aJ4">其余诸供具　　皆所不能及</p>
  <p id="aJ5">智者住此地　　皆能破一切</p>
  <p id="aJ6">无明诸闇冥　　开示以佛道</p>
  <p id="aJ7">如自在天王　　光灭众热恼</p>
  <p id="aJ8">佛子智光明　　灭恶亦如是</p>
  <p id="aJ9">住是地多作　　三界自在王</p>
  <p id="aJA">通达诸智慧　　善以三乘化</p>
  <p id="aJB">能于一念中　　得无量三昧</p>
  <p id="aJC">能见十方佛　　其数亦如是</p>
  <p id="aJD">金刚藏菩萨　　告诸大士言</p>
  <p id="aJE">我今略解说　　十地之妙行</p>
  <p id="aJF">若广演说者　　千亿劫不尽</p>
  <p id="aJG">是则名清净　　诸大菩萨地</p>
  <p id="aJH">为得佛智故　　住于十地中</p>
  <p id="aJI">安住不移动　　犹如大山王</p>
  <p id="aJJ">初地具一切　　经书诸技术</p>
  <p id="aJK">犹如雪山中　　积聚众药草</p>
  <p id="aJL">持戒及多闻　　在于二地中</p>
  <p id="aJM">犹如香山王　　集一切香物</p>
  <p id="aJN">如轲梨罗山　　多积诸宝华</p>
  <p id="aJO">明地集闻智　　禅定亦如是</p>
  <p id="aJP">焰地多积聚　　入道法不坏</p>
  <p id="aJQ">如仙圣山中　　善寂所游止</p>
  <p id="aJR">五地诸神通　　无能得及者</p>
  <p id="aJS">如由乾陀山　　多集夜叉众</p>
  <p id="aJT">六地善分别　　诸果无穷尽</p>
  <p id="aJU">犹如马耳山　　妙果无有量</p>
  <p id="aJV">七地方便慧　　无有能及者</p>
  <p id="aJW">如尼民陀罗　　诸龙王盈满</p>
  <p id="aJX">住于八地中　　自在智无量</p>
  <p id="aJY">如斫迦罗山　　多心自在者</p>
  <p id="aJZ">九地心清净　　说法无障碍</p>
  <p id="aJa">犹如宿慧山　　阿修罗所止</p>
  <p id="aJb">十地诸佛力　　功德无穷尽</p>
  <p id="aJc">如须弥山王　　集一切天众</p>
  <p id="aJd">又复初地中　　发于广大愿</p>
  <p id="aJe">二地持戒品　　三地假名坏</p>
  <p id="aJf">第四地专一　　五地众妙事</p>
  <p id="aJg">六地甚深相　　七地广大心</p>
  <p id="aJh">八地中种种　　庄严诸神通</p>
  <p id="aJi">九地思妙智　　能过一切世</p>
  <p id="aJj">十地能受持　　诸佛大法雨</p>
  <p id="aJk">菩萨行大海　　难动不可尽</p>
  <p id="aJl">发心出世间　　得入于初地</p>
  <p id="aJm">二地净持戒　　三地修诸禅</p>
  <p id="aJn">四地道行净　　五炼方便慧</p>
  <p id="aJo">六因缘庄严　　七深方便慧</p>
  <p id="aJp">八到琉璃幢　　九地观众生</p>
  <p id="aJq">一切险难处　　智慧光普照</p>
  <p id="aJr">十地受智职　　如珠随王意</p>
  <p id="aJs">如是次第净　　菩提心妙宝</p>
  <p id="aJt">十方诸世界　　所有微尘数</p>
  <p id="aJu">可于一念中　　计知其多小</p>
  <p id="aJv">可以一毫末　　数知于虚空</p>
  <p id="aJw">诸佛大功德　　无量不可尽</p>
 </body>
</html>