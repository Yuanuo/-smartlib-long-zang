<!DOCTYPE html>
<html>
<head>
  <meta charset="utf-8"/>
  <meta name="author" content="佛驮跋陀罗/东晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>大方广佛华严经卷第二十六</title>
</head>
<body>
  <h1 class="head">大方广佛华严经卷第二十六</h1>
  <h2>十地品第二十二之四</h2>
  <h2>第六现前地</h2>
  <p class="l-js-5c">诸菩萨闻说　　上地之行相</p>
  <p class="l-js-5c">在于虚空中　　雨众妙珍宝</p>
  <p class="l-js-5c">放清净光明　　供养于世尊</p>
  <p class="l-js-5c">咸赞言善哉　　善哉金刚藏</p>
  <p class="l-js-5c">无量亿诸天　　心皆大欢喜</p>
  <p class="l-js-5c">于上虚空中　　雨种种珍宝</p>
  <p class="l-js-5c">光明相绮错　　微妙甚可乐</p>
  <p class="l-js-5c">香华诸璎珞　　幡盖散佛上</p>
  <p class="l-js-5c">他化自在王　　与诸眷属等</p>
  <p class="l-js-5c">雨众妙宝物　　雰雰如雪下</p>
  <p class="l-js-5c">歌颂供养佛　　称叹金刚藏</p>
  <p class="l-js-5c">咸赞言善哉　　快说诸地行</p>
  <p class="l-js-5c">千万亿天女　　于上虚空中</p>
  <p class="l-js-5c">作天众妓乐　　歌叹佛功德</p>
  <p class="l-js-5c">咸作如是言　　如来之所说</p>
  <p class="l-js-5c">微妙无有量　　能灭诸烦恼</p>
  <p class="l-js-5c">诸法本性空　　无有毫末相</p>
  <p class="l-js-5c">空无有分别　　同若如虚空</p>
  <p class="l-js-5c">无有去住相　　亦无有戏论</p>
  <p class="l-js-5c">本来常清净　　如如无分别</p>
  <p class="l-js-5c">若人能通达　　一切诸法性</p>
  <p class="l-js-5c">于有于无中　　其心不动摇</p>
  <p class="l-js-5c">但以大悲心　　为度诸众生</p>
  <p class="l-js-5c">是名诸佛子　　从佛口法生</p>
  <p class="l-js-5c">常行于布施　　利益诸众生</p>
  <p class="l-js-5c">本来虽清净　　持戒而坚心</p>
  <p class="l-js-5c">虽本心无伤　　而行于忍辱</p>
  <p class="l-js-5c">虽知法性离　　而行于精进</p>
  <p class="l-js-5c">虽先灭烦恼　　而入于诸禅</p>
  <p class="l-js-5c">虽先解法空　　而分别诸法</p>
  <p class="l-js-5c">寂灭智虽多　　而求利世间</p>
  <p class="l-js-5c">能灭诸恶者　　名之为大人</p>
  <p class="l-js-5c">如是诸天女　　百千种妙音</p>
  <p class="l-js-5c">称赞歌颂已　　默然而观佛</p>
  <p class="l-js-5c">解脱月菩萨　　请金刚藏言</p>
  <p>当以何行相　　得成第六地。</p>
  <p>金刚藏菩萨言。佛子。菩萨摩诃萨已具足五地。欲入六地。当以十平等法。何等为十。一以无性故。一切法平等。二以无相故。一切法平等。三以无生故。一切法平等。四以无成故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月故。一切法平等。十以有无不二故。一切法平等。菩萨以是十平等法。得入第六地。菩萨如是观一切法性。能忍随顺得第六地。无生法忍虽未现前。心已成就明利顺忍。是菩萨观一切法如是相。大悲为首。增长大悲故。观世间生灭相。作是念。世间所有受身生处。皆以贪著我故。若离著我。则无生处。一切凡夫。常随邪念。行邪妄道。愚痴所盲。贪著于我。习起三行。罪行福行不动行。以是行故。起有漏心种子。有漏有取心故。起生死身。所谓业为地。识为种子。无明覆蔽。爱水为润。我心溉灌种种诸见。令得增长。生名色芽。因名色故生诸根。诸根合故有触。从触生受。乐受故生爱。爱增长故有取。取因缘故有有。于有起五阴身名为生。五阴变名为老。五阴灭名为死。老死因缘。有忧悲热恼。众苦聚集。是十二因缘。无有集者。无有散者。缘合则有。缘散则无。菩萨如是。于六地中。随顺观十二因缘。又作是念。不如实知第一义故有无明。无明起业是名行。依行有初识。与识共生有四取阴。依止取阴有名色。名色成就有六入。根尘合故有触。触因缘生受。贪乐受名为爱。爱增长名为取。从取起业名为有。业报五阴名为生。五阴变名为老。五阴坏名为死。死别离时。贪著心热名为悲。发声啼哭。五识为苦。意识为忧。忧苦转多名为恼。如是但生大苦积聚。是十二因缘。无我无我所。无作者。无使作者。若有作者。则有作事。若无作者。则无作事。第一义中。无作者。无作事。又作是念。三界虚妄。但是心作。十二缘分。是皆依心。所以者何。随事生欲心。是心即是识。事是行。行诳心故名无明。识所依处名名色。名色增长名六入。三事和合有触。触共生名受。贪著所受名为爱。爱不舍名为取。彼和合故名为有。有所起名为生。生变名为老。老坏名为死。又无明有二种作。一者缘中痴。二者为行作因。行亦有二种作。一者生未来世果报。二者与识作因。识亦有二种作。一者能受生。二者与名色作因。名色亦有二种作。一者令识起相续。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者于可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。又无明缘诸行者。无明令行不断。助成行故。行缘识者。令识不断助成识故。识缘名色者。令名色不断助成名色故。乃至生缘老死忧悲苦恼者。令死不断助成死故。无明灭故则诸行灭。乃至生灭故老死忧悲苦恼灭。因灭故果亦灭。又无明爱取是三分。不断烦恼道。行有二分。不断业道。余因缘分。不断苦道。先后际相续故。是三道不断。是三道离我我所而有生灭。又无明及行是过去事。识名色六入触受是现在事。爱取有生老死是未来事。于是有三世转。无明灭故诸行灭。名为断。三世相续说。又十二因缘说名三苦。无明行识名色六入名为行苦。触受名为苦苦。爱取有生老死忧悲苦恼名为坏苦。无明灭故诸行灭。乃至生灭故老死灭。名为断三苦相续说。又因无明诸行生。无明灭诸行灭。以诸行性空故。余亦如是。无明因缘诸行生。以生缚说。无明灭故诸行灭。以灭缚说。余亦如是。又无明因缘诸行生。是随顺无所有观说。无明灭诸行灭。是随顺尽观说。余亦如是。如是逆顺十种观十二因缘法。所谓因缘分次第。心所摄。自助成法。不相舍离。随三道行。分别先后际。三苦差别。从因缘起。生灭缚。无所有尽观。</p>
  <p>是菩萨随十二因缘。无我无人。无众生。无寿命者。离作者使作者。无主属众因缘。如是观时。空解脱门现在前。灭此事余不相续故。无相解脱门现在前。知此二种更不乐有唯大悲心教化众生。无愿解脱门现在前。菩萨修行三解脱门。离彼我相。离作者受者相。离有无相。悲心转增。以悲心故。勤行精进。未满菩提法欲令满足。菩萨作是念。有为法和合故增。离散则减。缘具故增。不具则减。我知有为法过故。不应和合。具诸因缘。化众生故。亦不毕竟灭有为法。菩萨如是知有为法无性。离坚固相。无生无灭。与大慈悲和合。不舍众生。即得无障碍般若波罗蜜光明现在前。得是智慧具足修集阿耨多罗三藐三菩提因缘。而不住有为法。观有为法性寂灭相。亦不住其中。欲具足无上菩提法故。菩萨住现前地。得胜空三昧。性空三昧。第一义空三昧。究竟空三昧。大空三昧。合空三昧。生空三昧。如实离虚妄空三昧。略空三昧。离分别不分别空三昧。如是等万空三昧门现在前。无相无愿三昧亦如是。是菩萨住现前地。深心。决定心。真心。甚深心。不转心。不舍心。广心。无边心。乐智心。慧方便和合心。如是等心。转胜增长。随顺阿耨多罗三藐三菩提。一切论师不能倾动。入于智地。转声闻辟支佛地。决定向佛智。一切众魔。及诸烦恼。所不能坏。安住菩萨智慧明中。修空无相无愿解脱门。专以智慧方便行助菩提法。是菩萨住现前地。于般若波罗蜜偏胜。得明上顺忍。以顺是法无有违逆。菩萨住现前地。得见数百千万亿佛。恭敬供养。尊重赞叹。衣服饮食。卧具医药。亲近诸佛。于诸佛所。听受正法。如说修行。令佛欢喜。是人转胜。知佛法藏。乃至无量百千万亿劫一切善根。转妙明净。譬如真金。以琉璃磨莹光色转胜。菩萨住现前地。以慧方便故。一切善根。转胜明净。余地不及。譬如月明。能令众生。身得清凉。四种风吹不能遏绝。菩萨住现前地。善根转胜。能灭众生烦恼之火。四种恶魔所不能坏。诸佛子。是名略说菩萨现前地。菩萨住是地。多作善化自在天王。智慧猛利能破一切增上慢者。声闻问难不能穷尽。有所施作。布施爱语利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生为依止者。是菩萨若欲勤行精进。于须臾间。得百千亿三昧。乃至能示百千亿菩萨。以为眷属。若以愿力。能过是数。若干百千万亿劫。不可计知。时金刚藏菩萨。欲重明此义。以偈颂曰。</p>
  <p class="l-js-5c">诸菩萨已得　　具足五地行</p>
  <p class="l-js-5c">知诸法无性　　无相无生灭</p>
  <p class="l-js-5c">本来常清净　　无有诸戏论</p>
  <p class="l-js-5c">诸法常离相　　不取亦不舍</p>
  <p class="l-js-5c">性空犹如幻　　离二无分别</p>
  <p class="l-js-5c">随顺如是行　　得入第六地</p>
  <p class="l-js-5c">住明利顺忍　　以智慧力故</p>
  <p class="l-js-5c">观察于一切　　世间生灭相</p>
  <p class="l-js-5c">悉知诸世间　　皆从无明有</p>
  <p class="l-js-5c">无明若灭者　　则无有世间</p>
  <p class="l-js-5c">观察因缘法　　随顺第一义</p>
  <p class="l-js-5c">而不坏缘报　　所作及假名</p>
  <p class="l-js-5c">如实无作者　　亦无有受者</p>
  <p class="l-js-5c">如是观有为　　如云无实事</p>
  <p class="l-js-5c">不知真谛义　　名之为无明</p>
  <p class="l-js-5c">从是则生思　　身口业行果</p>
  <p class="l-js-5c">从行故有识　　即生于名色</p>
  <p class="l-js-5c">如是次第起　　生死苦恼聚</p>
  <p class="l-js-5c">了达于三界　　但从贪心有</p>
  <p class="l-js-5c">知十二因缘　　在于一心中</p>
  <p class="l-js-5c">如是则生死　　但从心而起</p>
  <p class="l-js-5c">心若得灭者　　生死则亦尽</p>
  <p class="l-js-5c">无明二种作　　缘痴作于业</p>
  <p class="l-js-5c">乃至于老死　　坏散五阴聚</p>
  <p class="l-js-5c">从于此事边　　具出于苦恼</p>
  <p class="l-js-5c">是事若尽者　　苦恼则亦灭</p>
  <p class="l-js-5c">无明若具足　　相续则不灭</p>
  <p class="l-js-5c">因缘若尽者　　相续则亦断</p>
  <p class="l-js-5c">无明及爱取　　即是烦恼道</p>
  <p class="l-js-5c">行及有是业　　余分则是苦</p>
  <p class="l-js-5c">痴行为过去　　识名色六入</p>
  <p class="l-js-5c">触受是现在　　余则未来世</p>
  <p class="l-js-5c">痴业识名色　　六入名为行</p>
  <p class="l-js-5c">触受是苦苦　　余分则是坏</p>
  <p class="l-js-5c">痴从众缘生　　则有于诸缚</p>
  <p class="l-js-5c">众缘若灭者　　诸缚则亦断</p>
  <p class="l-js-5c">从因而生果　　因灭则果灭</p>
  <p class="l-js-5c">如是观诸法　　自性则皆空</p>
  <p class="l-js-5c">随顺于无明　　则有诸世间</p>
  <p class="l-js-5c">若能不随顺　　是则断于有</p>
  <p class="l-js-5c">从是则有是　　是无则无是</p>
  <p class="l-js-5c">如是十种观　　甚深因缘法</p>
  <p class="l-js-5c">因缘分次第　　去来及现在</p>
  <p class="l-js-5c">作不舍一心　　分别有三道</p>
  <p class="l-js-5c">三种苦差别　　生灭于缚法</p>
  <p class="l-js-5c">无所有及尽　　能行逆顺观</p>
  <p class="l-js-5c">菩萨如是入　　十二因缘法</p>
  <p class="l-js-5c">知空如梦幻　　无作者受者</p>
  <p class="l-js-5c">如是观因缘　　智者修于空</p>
  <p class="l-js-5c">事灭不相续　　入于无相行</p>
  <p class="l-js-5c">知此二虚假　　于中无所愿</p>
  <p class="l-js-5c">但以大悲心　　愍度于众生</p>
  <p class="l-js-5c">如是诸大士　　修习解脱门</p>
  <p class="l-js-5c">悲心爱乐佛　　无量诸功德</p>
  <p class="l-js-5c">知诸有为法　　皆从和合有</p>
  <p class="l-js-5c">得万空三昧　　无相无愿定</p>
  <p class="l-js-5c">智慧转增进　　入于上顺忍</p>
  <p class="l-js-5c">得于诸菩萨　　无碍智解脱</p>
  <p class="l-js-5c">如是诸善根　　转胜利明净</p>
  <p class="l-js-5c">供养无量佛　　诸佛所称赞</p>
  <p class="l-js-5c">于诸如来所　　出家学佛道</p>
  <p class="l-js-5c">入佛诸法藏　　善根转增长</p>
  <p class="l-js-5c">犹以琉璃宝　　莹磨于真金</p>
  <p class="l-js-5c">光明转清净　　余所不能及</p>
  <p class="l-js-5c">如月行虚空　　清凉被一切</p>
  <p class="l-js-5c">四种风所吹　　不能令遏绝</p>
  <p class="l-js-5c">菩萨智慧光　　灭诸烦恼火</p>
  <p class="l-js-5c">四魔不能坏　　其义亦如是</p>
  <p class="l-js-5c">菩萨住是地　　多作善化王</p>
  <p class="l-js-5c">诸根悉猛利　　能破增上慢</p>
  <p class="l-js-5c">所作诸善业　　皆悉随智慧</p>
  <p class="l-js-5c">声闻诸问难　　不能得穷尽</p>
  <p class="l-js-5c">是佛子若欲　　如是勤精进</p>
  <p class="l-js-5c">须臾即能得　　百千亿三昧</p>
  <p class="l-js-5c">见于百千亿　　十方世界佛</p>
  <p class="l-js-5c">如秋清凉时　　月光明净好</p>
  <p class="l-js-5c">如是第六地　　深妙难知见</p>
  <p class="l-js-5c">声闻所不了　　大士略说竟</p>
  <h2>第七远行地</h2>
  <p class="l-js-5c">尔时诸天众　　在于虚空中</p>
  <p class="l-js-5c">雨香华珍宝　　如云散佛上</p>
  <p class="l-js-5c">踊跃发妙音　　咸赞言善哉</p>
  <p class="l-js-5c">善哉金刚藏　　善知第一义</p>
  <p class="l-js-5c">无量功德聚　　人中之莲华</p>
  <p class="l-js-5c">说此上妙行　　利益诸世间</p>
  <p class="l-js-5c">他化自在王　　雨光明宝华</p>
  <p class="l-js-5c">雰雰而供养　　除忧烦恼者</p>
  <p class="l-js-5c">诸天及天王　　咸发如是言</p>
  <p class="l-js-5c">若闻此地义　　则为得大利</p>
  <p class="l-js-5c">时作百千种　　上妙诸妓乐</p>
  <p class="l-js-5c">诸天女称赞　　承佛神力故</p>
  <p class="l-js-5c">诸佛最寂灭　　能转恶为善</p>
  <p class="l-js-5c">一切诸世间　　皆所共恭敬</p>
  <p class="l-js-5c">虽出过世间　　而示世间法</p>
  <p class="l-js-5c">知身同实相　　而示种种身</p>
  <p class="l-js-5c">虽以诸言音　　演说寂灭法</p>
  <p class="l-js-5c">而知于语言　　无有音声相</p>
  <p class="l-js-5c">能过百千土　　上妙供诸佛</p>
  <p class="l-js-5c">知身佛国土　　离相智自在</p>
  <p class="l-js-5c">虽教化众生　　而无彼我想</p>
  <p class="l-js-5c">广集大功德　　不于中起著</p>
  <p class="l-js-5c">以见取相故　　三毒火然世</p>
  <p class="l-js-5c">不取一切相　　慈悲起精进</p>
  <p class="l-js-5c">诸天及天女　　欢喜设供养</p>
  <p class="l-js-5c">如是赞叹已　　默然而观佛</p>
  <p class="l-js-5c">解脱月菩萨　　请金刚藏言</p>
  <p class="l-js-5c">大众皆清净　　愿说七地行</p>
  <p>金刚藏菩萨言。佛子。菩萨摩诃萨已具足第六地。欲入第七地。从方便慧起十妙行。何等为十。善修空无相无愿。而以慈悲心处在众生。随诸佛平等法。而不舍供养诸佛。常乐思惟空智门。而广修集福德资粮。远离三界。而庄严三界。毕竟寂灭诸烦恼焰。而为众生起灭贪恚痴烦恼焰法。随顺诸法如幻如梦如水中月不二相。而起分别种种烦恼。及不失业果报。知一切佛国土空如虚空皆是离相。而起净国土行。知一切佛法身无身。而起色身三十二相八十种好。以自庄严。知诸佛音声不可说寂灭相。而随一切。起种种庄严音声。知诸佛于一念中。通达三世。而知种种相。种种时。种种劫。得阿耨多罗三藐三菩提。随众生信解。作如是说。是名从慧方便生十妙行。菩萨摩诃萨修此妙行。如是方便慧现前故。名为入七地。是菩萨住七地。入无量众生界。入无量诸佛教化众生法。入无量世界。入诸佛无量清净国土。入无量诸法差别。入无量诸佛智得无上道。入无量诸劫数。入无量诸佛通达三世。入无量众生欲乐差别。入无量诸佛色身别异。入无量诸佛知众生志行诸根差别。入无量诸佛音声语言令众生欢喜。入无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量诸说大乘集成事。令众生得入。菩萨作是念。如是诸佛。有无量无边大势力。如是势力。我应修集。得此势力。不以分别。菩萨如是智慧思惟。修习大方便慧。安住佛智。以不动法故。常起种种度众生道。无有障碍。行住坐卧。皆悉能起度众生法。离诸阴盖。住诸威仪。常不远离如是想念。是菩萨于念念中。具足十波罗蜜。及十地行。何以故。是菩萨。于念念中。大悲为首。修习佛法。一切回向大智慧故。十波罗蜜者。菩萨以求佛道所修善根。与一切众生。是檀波罗蜜。能灭一切烦恼热。是尸波罗蜜。慈悲为首。于一切众生。心无所伤。是羼提波罗蜜。求善根无厌足。是毗梨耶波罗蜜。修道心不散。常向一切智。是禅波罗蜜。忍诸法不生门。是般若波罗蜜能起无量智门。是方便波罗蜜。求转胜智慧。是愿波罗蜜。诸魔外道不能沮坏。是力波罗蜜。于一切法相如实说。是智波罗蜜。如是念念中。具足十波罗蜜。是菩萨具足十波罗蜜时。四摄法。三十七品。三解脱门。一切助阿耨多罗三藐三菩提法。于念念中。皆悉具足。解脱月菩萨问金刚藏菩萨言。佛子。菩萨摩诃萨但七地具足助菩提法。一切诸地亦能具足。金刚藏言。佛子。菩萨摩诃萨于诸地中。皆悉具足助菩提法。远行胜故。于此地说。何以故。诸菩萨摩诃萨。于七地中。功行具足。入智慧神通道故。佛子。菩萨于初地发愿缘一切佛法故。具足助菩提法。二地除心恶垢故。具足助菩提法。三地愿转增长。得法明故。具足助菩提法。四地入道故。具足助菩提法。五地随顺行世间法故。具足助菩提法。六地入甚深法门故。具足助菩提法。此第七地起一切佛法故。具足助菩提法。何以故。菩萨摩诃萨。于此地中。得诸智慧所行道。以是力故。第八地自然得成。佛子。譬如二世界。一定清净。一定垢秽。是二中间。难可得过。欲过此界。当以神通。及大愿力。菩萨亦如是。行于杂道。难可得过。以大愿力。大智慧力。大方便力故。尔乃得过。解脱月言。第七菩萨。为是净行。为是垢行。金刚藏言。从欢喜地菩萨所行皆离罪业。何以故。回向阿耨多罗三藐三菩提故。随地所行清净不名为过。佛子。譬如转轮圣王。乘大宝象。游四天下。见诸众生。贫穷困恼。王虽无苦。而未离人。若舍王身。生于梵世。游千世界。现大威力。尔时乃名离于人身。菩萨亦如是。从初地在诸波罗蜜乘。知一切众生心所行事。及烦恼垢。不为烦恼垢之所污。虽乘善道不名为过。若舍一切所修功行。入于八地。尔时名为乘清净乘。悉知一切诸烦恼垢。不为烦恼垢之所污。乃名为过。诸佛子。菩萨住七地。过贪欲等诸烦恼垢。在此七地。不名有烦恼。不名无烦恼。何以故。一切烦恼不起故。不名有烦恼。贪求如来智慧。未满愿故。不名无烦恼。</p>
  <p>菩萨住七地。成就深净身口意业。是菩萨所有不善业随烦恼者。悉已舍离。所有善业常修习行。又世间经书。如五地说自然而得。于三千大千世界。最为希有。得为大师。唯除如来八地菩萨。无有众生深心妙行能与等者。是菩萨所有禅定神通解脱三昧。不随禅生。所欲自在。菩萨住远行地。于念念中。具足修集方便慧力。及一切助菩提法。转胜具足。能入菩萨善伏三昧。善思义三昧。进慧三昧。分别义藏三昧。如实分别法三昧。坚固安住三昧。知神通门三昧。净法界三昧。顺佛教三昧。种种义藏三昧。背生死向涅槃三昧。如是具足百万三昧。净治此地。是菩萨得是三昧智慧方便善清净故。深得大悲力故。名为过声闻辟支佛地趣佛智地。是菩萨住是地。无量身业无相行。无量口意业无相行。是菩萨清净行故。得无生法忍。照明诸法。解脱月菩萨言。佛子。菩萨住初地。有无量身业。无量口意业。已能过声闻辟支佛地。金刚藏菩萨言。缘大法故过。非实行力。第七地实行力故。一切声闻辟支佛所不能坏。譬如生在王家。即胜一切。何以故。地尊贵故。其身长大。智慧成就。尔乃真实。胜于一切。菩萨亦如是。初发心时。胜于二乘。以发大愿深心清净故。今住此地。以智慧力。胜于声闻及辟支佛。佛子。菩萨住七地。得甚深远离无行。身口意业转求胜法而不舍离。以转胜心故。虽行实际。而不证实际。解脱月言。佛子。菩萨从何地来。能入寂灭。金刚藏言。从六地来。能入寂灭。今住此地。于念念中。能入寂灭。而不证寂灭。是菩萨成就不可思议身口意业。行实际。而不证实际。譬如有人。乘船入海。善为行法。善知水相。不为水害之所沦没。如是菩萨住此七地。乘诸波罗蜜船。能行实际。而不证实际。菩萨如是以大愿力故。得智慧力故。从禅定智慧生大方便力故。虽深爱涅槃。而现身生死。虽眷属围绕。而心常远离。以愿力故。受生三界。不为世法之所污染。心常善寂。以方便力故。而还炽然。随行佛智。转声闻辟支佛地。至佛法藏。而现魔界。虽过四魔。而现魔行。虽现外道行。而不舍佛济。虽现身一切世间。而心常在出世间法。一切所有庄严之事。胜诸天龙夜叉乾闼婆阿修罗迦楼罗紧那罗摩睺罗伽。人非人。四天王。释提桓因。梵天王。而不舍乐法爱法。菩萨成就如是智慧。住远行地。值百千万亿那由他佛。恭敬供养。尊重赞叹。衣服饮食。卧具医药。供养诸佛。护持佛法。诸声闻辟支佛智慧问难所不能坏。是菩萨哀愍众生故。法忍转净。是菩萨无量百千万亿那由他劫。善根转胜。譬如真金。以诸好宝庄严间错。转胜明净。余金不及。菩萨亦如是。住远行地。一切善根从方便智慧生。转胜明净。无能坏者。譬如日光。星宿月光所不能及。一切泥水悉能干竭。菩萨亦如是。住远行地。善根转胜。一切声闻辟支佛所不能及。又能干竭烦恼污泥。诸佛子。是名略说菩萨摩诃萨远行地。菩萨住是地。多作他化自在天王。诸根猛利。能发众生悟道因缘。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能现百千亿那由他菩萨。以为眷属。若以愿力。自在示现。过于此数。百千万亿那由他劫。不可计知。时金刚藏菩萨。欲重明此义。以偈颂曰。</p>
  <p class="l-js-5c">深智慧定心　　具行六地已</p>
  <p class="l-js-5c">一时生方便　　智慧入七地</p>
  <p class="l-js-5c">行空无相愿　　而修慈悲心</p>
  <p class="l-js-5c">顺佛平等法　　而供养诸佛</p>
  <p class="l-js-5c">虽以智观空　　而修福无厌</p>
  <p class="l-js-5c">虽能严三界　　而心乐远离</p>
  <p class="l-js-5c">虽心常寂灭　　而起灭恶法</p>
  <p class="l-js-5c">行空不二相　　而行慈悲心</p>
  <p class="l-js-5c">虽观一切土　　空若如虚空</p>
  <p class="l-js-5c">而能善庄严　　清净诸佛土</p>
  <p class="l-js-5c">虽知诸佛身　　同法相无相</p>
  <p class="l-js-5c">而种三十二　　八十诸相好</p>
  <p class="l-js-5c">虽知音声法　　不可言说相</p>
  <p class="l-js-5c">而叹佛音声　　令一切欢喜</p>
  <p class="l-js-5c">虽知于诸佛　　一念中成道</p>
  <p class="l-js-5c">而示时劫刹　　引导诸众生</p>
  <p class="l-js-5c">如是知诸方　　则得法照明</p>
  <p class="l-js-5c">菩萨如是者　　即入第七地</p>
  <p class="l-js-5c">住是地能观　　无量众生行</p>
  <p class="l-js-5c">亦知于诸佛　　教化众生法</p>
  <p class="l-js-5c">世界及劫数　　诸法差别相</p>
  <p class="l-js-5c">又知诸众生　　种种之欲乐</p>
  <p class="l-js-5c">知说三乘法　　令众生信解</p>
  <p class="l-js-5c">我应修教化　　成就是众生</p>
  <p class="l-js-5c">以如是思惟　　方便慧和合</p>
  <p class="l-js-5c">于四威仪中　　常行如是道</p>
  <p class="l-js-5c">于一一念中　　能具菩提法</p>
  <p class="l-js-5c">所谓施戒等　　十种波罗蜜</p>
  <p class="l-js-5c">如是诸菩萨　　所修之福德</p>
  <p class="l-js-5c">皆与诸众生　　名檀波罗蜜</p>
  <p class="l-js-5c">灭除心恶垢　　名尸波罗蜜</p>
  <p class="l-js-5c">不为六尘伤　　羼提波罗蜜</p>
  <p class="l-js-5c">能起转胜法　　精进波罗蜜</p>
  <p class="l-js-5c">于是道不动　　名禅波罗蜜</p>
  <p class="l-js-5c">无生忍照明　　般若波罗蜜</p>
  <p class="l-js-5c">回向于佛道　　方便波罗蜜</p>
  <p class="l-js-5c">求于转胜法　　名愿波罗蜜</p>
  <p class="l-js-5c">无有能坏者　　名力波罗蜜</p>
  <p class="l-js-5c">能解如实说　　名智波罗蜜</p>
  <p class="l-js-5c">是助菩提法　　念念皆能摄</p>
  <p class="l-js-5c">发于广大愿　　缘于大法故</p>
  <p class="l-js-5c">初地中功德　　名之为具足</p>
  <p class="l-js-5c">第二地名为　　除诸心垢恶</p>
  <p class="l-js-5c">第三愿增明　　第四地入道</p>
  <p class="l-js-5c">第五随世行　　第六入深法</p>
  <p class="l-js-5c">得无生相分　　渐渐而增长</p>
  <p class="l-js-5c">第七集一切　　具菩提分法</p>
  <p class="l-js-5c">能起诸功德　　及以一切愿</p>
  <p class="l-js-5c">如是诸功德　　令后八地中</p>
  <p class="l-js-5c">一切诸所行　　自然得清净</p>
  <p class="l-js-5c">远行地难过　　大智力所能</p>
  <p class="l-js-5c">如二国中间　　难可得过度</p>
  <p class="l-js-5c">在于七地中　　不污如圣王</p>
  <p class="l-js-5c">虽住于此道　　不名一切过</p>
  <p class="l-js-5c">若到于第八　　菩萨智慧地</p>
  <p class="l-js-5c">尔时过意界　　住于智业中</p>
  <p class="l-js-5c">如梵王观世　　不得名为人</p>
  <p class="l-js-5c">菩萨罪不污　　如莲华在水</p>
  <p class="l-js-5c">菩萨住是地　　过诸贪欲等</p>
  <p class="l-js-5c">不名有烦恼　　亦不名灭尽</p>
  <p class="l-js-5c">入是正道中　　无有诸烦恼</p>
  <p class="l-js-5c">愿求佛道故　　不得名尽者</p>
  <p class="l-js-5c">于诸世间中　　经书技艺事</p>
  <p class="l-js-5c">文颂咒术等　　自然能明了</p>
  <p class="l-js-5c">修习诸禅定　　及诸神通等</p>
  <p class="l-js-5c">无量心利世　　是事皆能起</p>
  <p class="l-js-5c">尔时此菩萨　　过于二乘行</p>
  <p class="l-js-5c">安住第七地　　菩萨诸行中</p>
  <p class="l-js-5c">以初发心时　　大愿力故胜</p>
  <p class="l-js-5c">今于此地中　　自以智慧力</p>
  <p class="l-js-5c">犹如国王子　　生时姓尊贵</p>
  <p class="l-js-5c">后以功行成　　于诸人中尊</p>
  <p class="l-js-5c">住此得深智　　转发胜精进</p>
  <p class="l-js-5c">念念入寂灭　　而亦不取证</p>
  <p class="l-js-5c">如人善乘船　　入于大海中</p>
  <p class="l-js-5c">虽行深水难　　而不为所害</p>
  <p class="l-js-5c">菩萨行转胜　　方便智慧故</p>
  <p class="l-js-5c">功德悉备足　　非世所能知</p>
  <p class="l-js-5c">供养无量佛　　其心转清净</p>
  <p class="l-js-5c">如真金杂宝　　间错而庄严</p>
  <p class="l-js-5c">得佛智慧光　　干诸爱润水</p>
  <p class="l-js-5c">犹如日光明　　消涸于泥涝</p>
  <p class="l-js-5c">住是地多作　　他化自在王</p>
  <p class="l-js-5c">诸根悉猛利　　通达诸道果</p>
  <p class="l-js-5c">若欲勤精进　　得见百千亿</p>
  <p class="l-js-5c">那由他诸佛　　愿力复过是</p>
  <p class="l-js-5c">七地智慧净　　人天及二乘</p>
  <p class="l-js-5c">皆非其境界　　今已略说竟</p>
  <h2>第八不动地</h2>
  <p class="l-js-5c">他化自在王　　诸天及菩萨</p>
  <p class="l-js-5c">闻说此上行　　心皆大欢喜</p>
  <p class="l-js-5c">雨上妙华香　　幡盖宝璎珞</p>
  <p class="l-js-5c">真妙摩尼珠　　散佛及大众</p>
  <p class="l-js-5c">天女于空中　　作种种妓乐</p>
  <p class="l-js-5c">供养于如来　　并及诸菩萨</p>
  <p class="l-js-5c">同以微妙音　　歌颂佛功德</p>
  <p class="l-js-5c">一切智慧者　　众生中最尊</p>
  <p class="l-js-5c">哀愍世间故　　现诸神通力</p>
  <p class="l-js-5c">华香珍宝等　　皆出如是音</p>
  <p class="l-js-5c">于一微尘中　　各示那由他</p>
  <p class="l-js-5c">无量数诸佛　　于中而说法</p>
  <p class="l-js-5c">于一微尘中　　见无量佛国</p>
  <p class="l-js-5c">须弥金刚围　　世间不迫迮</p>
  <p class="l-js-5c">于一微尘中　　见有三恶道</p>
  <p class="l-js-5c">天人阿修罗　　各各受业报</p>
  <p class="l-js-5c">闻诸佛国中　　一切佛妙音</p>
  <p class="l-js-5c">转无上法轮　　随应众生心</p>
  <p class="l-js-5c">诸佛世界中　　众生身种种</p>
  <p class="l-js-5c">随国土众生　　示现种种身</p>
  <p class="l-js-5c">一切诸天人　　皆悉同止住</p>
  <p class="l-js-5c">佛先观察已　　然后为说法</p>
  <p class="l-js-5c">众生悉知见　　微尘中佛国</p>
  <p class="l-js-5c">亦观旷大刹　　以佛威神故</p>
  <p class="l-js-5c">佛现如是等　　种种神通力</p>
  <p class="l-js-5c">若为众生说　　是事不可尽</p>
  <p class="l-js-5c">以是微妙音　　称叹于世尊</p>
  <p class="l-js-5c">心皆大欢喜　　默然而观佛</p>
  <p class="l-js-5c">解脱月菩萨　　请金刚藏言</p>
  <p class="l-js-5c">佛子愿演说　　入于八地行</p>
</body></html>