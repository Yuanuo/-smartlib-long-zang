<!doctype html>
<html id="z3IBTSrHS" data-ver="1317">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第十四</h1>
  <h2 id="a2">净行品第十一</h2>
  <p id="a3">尔时，<a id="a-4"></a>智首菩萨问文殊师利菩萨言：<a id="a-5"></a>“佛子，<a id="a-6"></a>菩萨云何得无过失身、<a id="a-7"></a>语、<a id="a-8"></a>意业？<a id="a-9"></a>云何得不害身、<a id="a-A"></a>语、<a id="a-B"></a>意业？<a id="a-C"></a>云何得不可毁身、<a id="a-D"></a>语、<a id="a-E"></a>意业？<a id="a-F"></a>云何得不可坏身、<a id="a-G"></a>语、<a id="a-H"></a>意业？<a id="a-I"></a>云何得不退转身、<a id="a-J"></a>语、<a id="a-K"></a>意业？<a id="a-L"></a>云何得不可动身、<a id="a-M"></a>语、<a id="a-N"></a>意业？<a id="a-O"></a>云何得殊胜身、<a id="a-P"></a>语、<a id="a-Q"></a>意业？<a id="a-R"></a>云何得清净身、<a id="a-S"></a>语、<a id="a-T"></a>意业？<a id="a-U"></a>云何得无染身、<a id="a-V"></a>语、<a id="a-W"></a>意业？<a id="a-X"></a>云何得智为先导身、<a id="a-Y"></a>语、<a id="a-Z"></a>意业？<a id="a-a"></a>云何得生处具足、<a id="a-b"></a>种族具足、<a id="a-c"></a>家具足、<a id="a-d"></a>色具足、<a id="a-e"></a>相具足、<a id="a-f"></a>念具足、<a id="a-g"></a>慧具足、<a id="a-h"></a>行具足、<a id="a-i"></a>无畏具足、<a id="a-j"></a>觉悟具足？<a id="a-k"></a>云何得胜慧、<a id="a-l"></a>第一慧、<a id="a-m"></a>最上慧、<a id="a-n"></a>最胜慧、<a id="a-o"></a>无量慧、<a id="a-p"></a>无数慧、<a id="a-q"></a>不思议慧、<a id="a-r"></a>无与等慧、<a id="a-s"></a>不可量慧、<a id="a-t"></a>不可说慧？<a id="a-u"></a>云何得因力、<a id="a-v"></a>欲力、<a id="a-w"></a>方便力、<a id="a-x"></a>缘力、<a id="a-y"></a>所缘力、<a id="a-z"></a>根力、<a id="a-10"></a>观察力、<a id="a-11"></a>奢摩他力、<a id="a-12"></a>毗钵舍那力、<a id="a-13"></a>思惟力？<a id="a-14"></a>云何得蕴善巧、<a id="a-15"></a>界善巧、<a id="a-16"></a>处善巧、<a id="a-17"></a>缘起善巧、<a id="a-18"></a>欲界善巧、<a id="a-19"></a>色界善巧、<a id="a-1A"></a>无色界善巧、<a id="a-1B"></a>过去善巧、<a id="a-1C"></a>未来善巧、<a id="a-1D"></a>现在善巧？<a id="a-1E"></a>云何善修习念觉分、<a id="a-1F"></a>择法觉分、<a id="a-1G"></a>精进觉分、<a id="a-1H"></a>喜觉分、<a id="a-1I"></a>猗觉分、<a id="a-1J"></a>定觉分、<a id="a-1K"></a>舍觉分、<a id="a-1L"></a>空、<a id="a-1M"></a>无相、<a id="a-1N"></a>无愿？<a id="a-1O"></a>云何得圆满檀波罗蜜、<a id="a-1P"></a>尸波罗蜜、<a id="a-1Q"></a>羼提波罗蜜、<a id="a-1R"></a>毗梨耶波罗蜜、<a id="a-1S"></a>禅那波罗蜜、<a id="a-1T"></a>般若波罗蜜，<a id="a-1U"></a>及以圆满慈、<a id="a-1V"></a>悲、<a id="a-1W"></a>喜、<a id="a-1X"></a>舍？<a id="a-1Y"></a>云何得处非处智力、<a id="a-1Z"></a>过未现在业报智力、<a id="a-1a"></a>根胜劣智力、<a id="a-1b"></a>种种界智力、<a id="a-1c"></a>种种解智力、<a id="a-1d"></a>一切至处道智力、<a id="a-1e"></a>禅解脱三昧染净智力、<a id="a-1f"></a>宿住念智力、<a id="a-1g"></a>无障碍天眼智力、<a id="a-1h"></a>断诸习智力？<a id="a-1i"></a>云何常得天王、<a id="a-1j"></a>龙王、<a id="a-1k"></a>夜叉王、<a id="a-1l"></a>乾闼婆王、<a id="a-1m"></a>阿修罗王、<a id="a-1n"></a>迦楼罗王、<a id="a-1o"></a>紧那罗王、<a id="a-1p"></a>摩睺罗伽王、<a id="a-1q"></a>人王、<a id="a-1r"></a>梵王之所守护，<a id="a-1s"></a>恭敬供养？<a id="a-1t"></a>云何得与一切众生为依、<a id="a-1u"></a>为救、<a id="a-1v"></a>为归、<a id="a-1w"></a>为趣、<a id="a-1x"></a>为炬、<a id="a-1y"></a>为明、<a id="a-1z"></a>为照、<a id="a-20"></a>为导、<a id="a-21"></a>为胜导、<a id="a-22"></a>为普导？<a id="a-23"></a>云何于一切众生中，<a id="a-24"></a>为第一、<a id="a-25"></a>为大、<a id="a-26"></a>为胜、<a id="a-27"></a>为最胜、<a id="a-28"></a>为妙、<a id="a-29"></a>为极妙、<a id="a-2A"></a>为上、<a id="a-2B"></a>为无上、<a id="a-2C"></a>为无等、<a id="a-2D"></a>为无等等？<a id="a-2E"></a>”</p>
  <p id="a2F">尔时，<a id="a-2G"></a>文殊师利菩萨告智首菩萨言：<a id="a-2H"></a>“善哉！<a id="a-2I"></a>佛子，<a id="a-2J"></a>汝今为欲多所饶益，<a id="a-2K"></a>多所安隐，<a id="a-2L"></a>哀愍世间，<a id="a-2M"></a>利乐天人，<a id="a-2N"></a>问如是义。<a id="a-2O"></a>佛子，<a id="a-2P"></a>若诸菩萨善用其心，<a id="a-2Q"></a>则获一切胜妙功德；<a id="a-2R"></a>于诸佛法，<a id="a-2S"></a>心无所碍，<a id="a-2T"></a>住去、<a id="a-2U"></a>来、<a id="a-2V"></a>今诸佛之道；<a id="a-2W"></a>随众生住，<a id="a-2X"></a>恒不舍离；<a id="a-2Y"></a>如诸法相，<a id="a-2Z"></a>悉能通达；<a id="a-2a"></a>断一切恶，<a id="a-2b"></a>具足众善；<a id="a-2c"></a>当如普贤，<a id="a-2d"></a>色像第一，<a id="a-2e"></a>一切行愿皆得具足；<a id="a-2f"></a>于一切法，<a id="a-2g"></a>无不自在，<a id="a-2h"></a>而为众生第二导师。<a id="a-2i"></a>佛子，<a id="a-2j"></a>云何用心能获一切胜妙功德？<a id="a-2k"></a>佛子：</p>
  <p id="a2l">“菩萨在家，<a id="a-2m"></a>当愿众生：<a id="a-2n"></a>知家性空，<a id="a-2o"></a>免其逼迫。</p>
  <p id="a2p">孝事父母，<a id="a-2q"></a>当愿众生：<a id="a-2r"></a>善事于佛，<a id="a-2s"></a>护养一切。</p>
  <p id="a2t">妻子集会，<a id="a-2u"></a>当愿众生：<a id="a-2v"></a>冤亲平等，<a id="a-2w"></a>永离贪著。</p>
  <p id="a2x">若得五欲，<a id="a-2y"></a>当愿众生：<a id="a-2z"></a>拔除欲箭，<a id="a-30"></a>究竟安隐。</p>
  <p id="a31">妓乐聚会，<a id="a-32"></a>当愿众生：<a id="a-33"></a>以法自娱，<a id="a-34"></a>了妓非实。</p>
  <p id="a35">若在宫室，<a id="a-36"></a>当愿众生：<a id="a-37"></a>入于圣地，<a id="a-38"></a>永除秽欲。</p>
  <p id="a39">著璎珞时，<a id="a-3A"></a>当愿众生：<a id="a-3B"></a>舍诸伪饰，<a id="a-3C"></a>到真实处。</p>
  <p id="a3D">上升楼阁，<a id="a-3E"></a>当愿众生：<a id="a-3F"></a>升正法楼，<a id="a-3G"></a>彻见一切。</p>
  <p id="a3H">若有所施，<a id="a-3I"></a>当愿众生：<a id="a-3J"></a>一切能舍，<a id="a-3K"></a>心无爱著。</p>
  <p id="a3L">众会聚集，<a id="a-3M"></a>当愿众生：<a id="a-3N"></a>舍众聚法，<a id="a-3O"></a>成一切智。</p>
  <p id="a3P">若在厄难，<a id="a-3Q"></a>当愿众生：<a id="a-3R"></a>随意自在，<a id="a-3S"></a>所行无碍。</p>
  <p id="a3T">舍居家时，<a id="a-3U"></a>当愿众生：<a id="a-3V"></a>出家无碍，<a id="a-3W"></a>心得解脱。</p>
  <p id="a3X">入僧伽蓝，<a id="a-3Y"></a>当愿众生：<a id="a-3Z"></a>演说种种，<a id="a-3a"></a>无乖诤法。</p>
  <p id="a3b">诣大小师，<a id="a-3c"></a>当愿众生：<a id="a-3d"></a>巧事师长，<a id="a-3e"></a>习行善法。</p>
  <p id="a3f">求请出家，<a id="a-3g"></a>当愿众生：<a id="a-3h"></a>得不退法，<a id="a-3i"></a>心无障碍。</p>
  <p id="a3j">脱去俗服，<a id="a-3k"></a>当愿众生：<a id="a-3l"></a>勤修善根，<a id="a-3m"></a>舍诸罪轭。</p>
  <p id="a3n">剃除须发，<a id="a-3o"></a>当愿众生：<a id="a-3p"></a>永离烦恼，<a id="a-3q"></a>究竟寂灭。</p>
  <p id="a3r">著袈裟衣，<a id="a-3s"></a>当愿众生：<a id="a-3t"></a>心无所染，<a id="a-3u"></a>具大仙道。</p>
  <p id="a3v">正出家时，<a id="a-3w"></a>当愿众生：<a id="a-3x"></a>同佛出家，<a id="a-3y"></a>救护一切。</p>
  <p id="a3z">自归于佛，<a id="a-40"></a>当愿众生：<a id="a-41"></a>绍隆佛种，<a id="a-42"></a>发无上意。</p>
  <p id="a43">自归于法，<a id="a-44"></a>当愿众生：<a id="a-45"></a>深入经藏，<a id="a-46"></a>智慧如海。</p>
  <p id="a47">自归于僧，<a id="a-48"></a>当愿众生：<a id="a-49"></a>统理大众，<a id="a-4A"></a>一切无碍。</p>
  <p id="a4B">受学戒时，<a id="a-4C"></a>当愿众生：<a id="a-4D"></a>善学于戒，<a id="a-4E"></a>不作众恶。</p>
  <p id="a4F">受阇梨教，<a id="a-4G"></a>当愿众生：<a id="a-4H"></a>具足威仪，<a id="a-4I"></a>所行真实。</p>
  <p id="a4J">受和尚教，<a id="a-4K"></a>当愿众生：<a id="a-4L"></a>入无生智，<a id="a-4M"></a>到无依处。</p>
  <p id="a4N">受具足戒，<a id="a-4O"></a>当愿众生：<a id="a-4P"></a>具诸方便，<a id="a-4Q"></a>得最胜法。</p>
  <p id="a4R">若入堂宇，<a id="a-4S"></a>当愿众生：<a id="a-4T"></a>升无上堂，<a id="a-4U"></a>安住不动。</p>
  <p id="a4V">若敷床座，<a id="a-4W"></a>当愿众生：<a id="a-4X"></a>开敷善法，<a id="a-4Y"></a>见真实相。</p>
  <p id="a4Z">正身端坐，<a id="a-4a"></a>当愿众生：<a id="a-4b"></a>坐菩提座，<a id="a-4c"></a>心无所著。</p>
  <p id="a4d">结跏趺坐，<a id="a-4e"></a>当愿众生：<a id="a-4f"></a>善根坚固，<a id="a-4g"></a>得不动地。</p>
  <p id="a4h">修行于定，<a id="a-4i"></a>当愿众生：<a id="a-4j"></a>以定伏心，<a id="a-4k"></a>究竟无余。</p>
  <p id="a4l">若修于观，<a id="a-4m"></a>当愿众生：<a id="a-4n"></a>见如实理，<a id="a-4o"></a>永无乖诤。</p>
  <p id="a4p">舍跏趺坐，<a id="a-4q"></a>当愿众生：<a id="a-4r"></a>观诸行法，<a id="a-4s"></a>悉归散灭。</p>
  <p id="a4t">下足住时，<a id="a-4u"></a>当愿众生：<a id="a-4v"></a>心得解脱，<a id="a-4w"></a>安住不动。</p>
  <p id="a4x">若举于足，<a id="a-4y"></a>当愿众生：<a id="a-4z"></a>出生死海，<a id="a-50"></a>具众善法。</p>
  <p id="a51">著下裙时，<a id="a-52"></a>当愿众生：<a id="a-53"></a>服诸善根，<a id="a-54"></a>具足惭愧。</p>
  <p id="a55">整衣束带，<a id="a-56"></a>当愿众生：<a id="a-57"></a>检束善根，<a id="a-58"></a>不令散失。</p>
  <p id="a59">若著上衣，<a id="a-5A"></a>当愿众生：<a id="a-5B"></a>获胜善根，<a id="a-5C"></a>至法彼岸。</p>
  <p id="a5D">著僧伽梨，<a id="a-5E"></a>当愿众生：<a id="a-5F"></a>入第一位，<a id="a-5G"></a>得不动法。</p>
  <p id="a5H">手执杨枝，<a id="a-5I"></a>当愿众生：<a id="a-5J"></a>皆得妙法，<a id="a-5K"></a>究竟清净。</p>
  <p id="a5L">嚼杨枝时，<a id="a-5M"></a>当愿众生：<a id="a-5N"></a>其心调净，<a id="a-5O"></a>噬诸烦恼。</p>
  <p id="a5P">大小便时，<a id="a-5Q"></a>当愿众生：<a id="a-5R"></a>弃贪瞋痴，<a id="a-5S"></a>蠲除罪法。</p>
  <p id="a5T">事讫就水，<a id="a-5U"></a>当愿众生：<a id="a-5V"></a>出世法中，<a id="a-5W"></a>速疾而往。</p>
  <p id="a5X">洗涤形秽，<a id="a-5Y"></a>当愿众生：<a id="a-5Z"></a>清净调柔，<a id="a-5a"></a>毕竟无垢。</p>
  <p id="a5b">以水盥掌，<a id="a-5c"></a>当愿众生：<a id="a-5d"></a>得清净手，<a id="a-5e"></a>受持佛法。</p>
  <p id="a5f">以水洗面，<a id="a-5g"></a>当愿众生：<a id="a-5h"></a>得净法门，<a id="a-5i"></a>永无垢染。</p>
  <p id="a5j">手执锡杖，<a id="a-5k"></a>当愿众生：<a id="a-5l"></a>设大施会，<a id="a-5m"></a>示如实道。</p>
  <p id="a5n">执持应器，<a id="a-5o"></a>当愿众生：<a id="a-5p"></a>成就法器，<a id="a-5q"></a>受天人供。</p>
  <p id="a5r">发趾向道，<a id="a-5s"></a>当愿众生：<a id="a-5t"></a>趣佛所行，<a id="a-5u"></a>入无依处。</p>
  <p id="a5v">若在于道，<a id="a-5w"></a>当愿众生：<a id="a-5x"></a>能行佛道，<a id="a-5y"></a>向无余法。</p>
  <p id="a5z">涉路而去，<a id="a-60"></a>当愿众生：<a id="a-61"></a>履净法界，<a id="a-62"></a>心无障碍。</p>
  <p id="a63">见升高路，<a id="a-64"></a>当愿众生：<a id="a-65"></a>永出三界，<a id="a-66"></a>心无怯弱。</p>
  <p id="a67">见趣下路，<a id="a-68"></a>当愿众生：<a id="a-69"></a>其心谦下，<a id="a-6A"></a>长佛善根。</p>
  <p id="a6B">见斜曲路，<a id="a-6C"></a>当愿众生：<a id="a-6D"></a>舍不正道，<a id="a-6E"></a>永除恶见。</p>
  <p id="a6F">若见直路，<a id="a-6G"></a>当愿众生：<a id="a-6H"></a>其心正直，<a id="a-6I"></a>无谄无诳。</p>
  <p id="a6J">见路多尘，<a id="a-6K"></a>当愿众生：<a id="a-6L"></a>远离尘坌，<a id="a-6M"></a>获清净法。</p>
  <p id="a6N">见路无尘，<a id="a-6O"></a>当愿众生：<a id="a-6P"></a>常行大悲，<a id="a-6Q"></a>其心润泽。</p>
  <p id="a6R">若见险道，<a id="a-6S"></a>当愿众生：<a id="a-6T"></a>住正法界，<a id="a-6U"></a>离诸罪难。</p>
  <p id="a6V">若见众会，<a id="a-6W"></a>当愿众生：<a id="a-6X"></a>说甚深法，<a id="a-6Y"></a>一切和合。</p>
  <p id="a6Z">若见大柱，<a id="a-6a"></a>当愿众生：<a id="a-6b"></a>离我诤心，<a id="a-6c"></a>无有忿恨。</p>
  <p id="a6d">若见丛林，<a id="a-6e"></a>当愿众生：<a id="a-6f"></a>诸天及人，<a id="a-6g"></a>所应敬礼。</p>
  <p id="a6h">若见高山，<a id="a-6i"></a>当愿众生：<a id="a-6j"></a>善根超出，<a id="a-6k"></a>无能至顶。</p>
  <p id="a6l">见棘刺树，<a id="a-6m"></a>当愿众生：<a id="a-6n"></a>疾得翦除，<a id="a-6o"></a>三毒之刺。</p>
  <p id="a6p">见树叶茂，<a id="a-6q"></a>当愿众生：<a id="a-6r"></a>以定解脱，<a id="a-6s"></a>而为荫映。</p>
  <p id="a6t">若见华开，<a id="a-6u"></a>当愿众生：<a id="a-6v"></a>神通等法，<a id="a-6w"></a>如华开敷。</p>
  <p id="a6x">若见树华，<a id="a-6y"></a>当愿众生：<a id="a-6z"></a>众相如华，<a id="a-70"></a>具三十二。</p>
  <p id="a71">若见果实，<a id="a-72"></a>当愿众生：<a id="a-73"></a>获最胜法，<a id="a-74"></a>证菩提道。</p>
  <p id="a75">若见大河，<a id="a-76"></a>当愿众生：<a id="a-77"></a>得预法流，<a id="a-78"></a>入佛智海。</p>
  <p id="a79">若见陂泽，<a id="a-7A"></a>当愿众生：<a id="a-7B"></a>疾悟诸佛，<a id="a-7C"></a>一味之法。</p>
  <p id="a7D">若见池沼，<a id="a-7E"></a>当愿众生：<a id="a-7F"></a>语业满足，<a id="a-7G"></a>巧能演说。</p>
  <p id="a7H">若见汲井，<a id="a-7I"></a>当愿众生：<a id="a-7J"></a>具足辩才，<a id="a-7K"></a>演一切法。</p>
  <p id="a7L">若见涌泉，<a id="a-7M"></a>当愿众生：<a id="a-7N"></a>方便增长，<a id="a-7O"></a>善根无尽。</p>
  <p id="a7P">若见桥道，<a id="a-7Q"></a>当愿众生：<a id="a-7R"></a>广度一切，<a id="a-7S"></a>犹如桥梁。</p>
  <p id="a7T">若见流水，<a id="a-7U"></a>当愿众生：<a id="a-7V"></a>得善意欲，<a id="a-7W"></a>洗除惑垢。</p>
  <p id="a7X">见修园圃，<a id="a-7Y"></a>当愿众生：<a id="a-7Z"></a>五欲圃中，<a id="a-7a"></a>耘除爱草。</p>
  <p id="a7b">见无忧林，<a id="a-7c"></a>当愿众生：<a id="a-7d"></a>永离贪爱，<a id="a-7e"></a>不生忧怖。</p>
  <p id="a7f">若见园苑，<a id="a-7g"></a>当愿众生：<a id="a-7h"></a>勤修诸行，<a id="a-7i"></a>趣佛菩提。</p>
  <p id="a7j">见严饰人，<a id="a-7k"></a>当愿众生：<a id="a-7l"></a>三十二相，<a id="a-7m"></a>以为严好。</p>
  <p id="a7n">见无严饰，<a id="a-7o"></a>当愿众生：<a id="a-7p"></a>舍诸饰好，<a id="a-7q"></a>具头陀行。</p>
  <p id="a7r">见乐著人，<a id="a-7s"></a>当愿众生：<a id="a-7t"></a>以法自娱，<a id="a-7u"></a>欢爱不舍。</p>
  <p id="a7v">见无乐著，<a id="a-7w"></a>当愿众生：<a id="a-7x"></a>有为事中，<a id="a-7y"></a>心无所乐。</p>
  <p id="a7z">见欢乐人，<a id="a-80"></a>当愿众生：<a id="a-81"></a>常得安乐，<a id="a-82"></a>乐供养佛。</p>
  <p id="a83">见苦恼人，<a id="a-84"></a>当愿众生：<a id="a-85"></a>获根本智，<a id="a-86"></a>灭除众苦。</p>
  <p id="a87">见无病人，<a id="a-88"></a>当愿众生：<a id="a-89"></a>入真实慧，<a id="a-8A"></a>永无病恼。</p>
  <p id="a8B">见疾病人，<a id="a-8C"></a>当愿众生：<a id="a-8D"></a>知身空寂，<a id="a-8E"></a>离乖诤法。</p>
  <p id="a8F">见端正人，<a id="a-8G"></a>当愿众生：<a id="a-8H"></a>于佛菩萨，<a id="a-8I"></a>常生净信。</p>
  <p id="a8J">见丑陋人，<a id="a-8K"></a>当愿众生：<a id="a-8L"></a>于不善事，<a id="a-8M"></a>不生乐著。</p>
  <p id="a8N">见报恩人，<a id="a-8O"></a>当愿众生：<a id="a-8P"></a>于佛菩萨，<a id="a-8Q"></a>能知恩德。</p>
  <p id="a8R">见背恩人，<a id="a-8S"></a>当愿众生：<a id="a-8T"></a>于有恶人，<a id="a-8U"></a>不加其报。</p>
  <p id="a8V">若见沙门，<a id="a-8W"></a>当愿众生：<a id="a-8X"></a>调柔寂静，<a id="a-8Y"></a>毕竟第一。</p>
  <p id="a8Z">见婆罗门，<a id="a-8a"></a>当愿众生：<a id="a-8b"></a>永持梵行，<a id="a-8c"></a>离一切恶。</p>
  <p id="a8d">见苦行人，<a id="a-8e"></a>当愿众生：<a id="a-8f"></a>依于苦行，<a id="a-8g"></a>至究竟处。</p>
  <p id="a8h">见操行人，<a id="a-8i"></a>当愿众生：<a id="a-8j"></a>坚持志行，<a id="a-8k"></a>不舍佛道。</p>
  <p id="a8l">见著甲胄，<a id="a-8m"></a>当愿众生：<a id="a-8n"></a>常服善铠，<a id="a-8o"></a>趣无师法。</p>
  <p id="a8p">见无铠仗，<a id="a-8q"></a>当愿众生：<a id="a-8r"></a>永离一切，<a id="a-8s"></a>不善之业。</p>
  <p id="a8t">见论议人，<a id="a-8u"></a>当愿众生：<a id="a-8v"></a>于诸异论，<a id="a-8w"></a>悉能摧伏。</p>
  <p id="a8x">见正命人，<a id="a-8y"></a>当愿众生：<a id="a-8z"></a>得清净命，<a id="a-90"></a>不矫威仪。</p>
  <p id="a91">若见于王，<a id="a-92"></a>当愿众生：<a id="a-93"></a>得为法王，<a id="a-94"></a>恒转正法。</p>
  <p id="a95">若见王子，<a id="a-96"></a>当愿众生：<a id="a-97"></a>从法化生，<a id="a-98"></a>而为佛子。</p>
  <p id="a99">若见长者，<a id="a-9A"></a>当愿众生：<a id="a-9B"></a>善能明断，<a id="a-9C"></a>不行恶法。</p>
  <p id="a9D">若见大臣，<a id="a-9E"></a>当愿众生：<a id="a-9F"></a>恒守正念，<a id="a-9G"></a>习行众善。</p>
  <p id="a9H">若见城郭，<a id="a-9I"></a>当愿众生：<a id="a-9J"></a>得坚固身，<a id="a-9K"></a>心无所屈。</p>
  <p id="a9L">若见王都，<a id="a-9M"></a>当愿众生：<a id="a-9N"></a>功德共聚，<a id="a-9O"></a>心恒喜乐。</p>
  <p id="a9P">见处林薮，<a id="a-9Q"></a>当愿众生：<a id="a-9R"></a>应为天人，<a id="a-9S"></a>之所叹仰。</p>
  <p id="a9T">入里乞食，<a id="a-9U"></a>当愿众生：<a id="a-9V"></a>入深法界，<a id="a-9W"></a>心无障碍。</p>
  <p id="a9X">到人门户，<a id="a-9Y"></a>当愿众生：<a id="a-9Z"></a>入于一切，<a id="a-9a"></a>佛法之门。</p>
  <p id="a9b">入其家已，<a id="a-9c"></a>当愿众生：<a id="a-9d"></a>得入佛乘，<a id="a-9e"></a>三世平等。</p>
  <p id="a9f">见不舍人，<a id="a-9g"></a>当愿众生：<a id="a-9h"></a>常不舍离，<a id="a-9i"></a>胜功德法。</p>
  <p id="a9j">见能舍人，<a id="a-9k"></a>当愿众生：<a id="a-9l"></a>永得舍离，<a id="a-9m"></a>三恶道苦。</p>
  <p id="a9n">若见空钵，<a id="a-9o"></a>当愿众生：<a id="a-9p"></a>其心清净，<a id="a-9q"></a>空无烦恼。</p>
  <p id="a9r">若见满钵，<a id="a-9s"></a>当愿众生：<a id="a-9t"></a>具足成满，<a id="a-9u"></a>一切善法。</p>
  <p id="a9v">若得恭敬，<a id="a-9w"></a>当愿众生：<a id="a-9x"></a>恭敬修行，<a id="a-9y"></a>一切佛法。</p>
  <p id="a9z">不得恭敬，<a id="a-A0"></a>当愿众生：<a id="a-A1"></a>不行一切，<a id="a-A2"></a>不善之法。</p>
  <p id="aA3">见惭耻人，<a id="a-A4"></a>当愿众生：<a id="a-A5"></a>具惭耻行，<a id="a-A6"></a>藏护诸根。</p>
  <p id="aA7">见无惭耻，<a id="a-A8"></a>当愿众生：<a id="a-A9"></a>舍离无惭，<a id="a-AA"></a>住大慈道。</p>
  <p id="aAB">若得美食，<a id="a-AC"></a>当愿众生：<a id="a-AD"></a>满足其愿，<a id="a-AE"></a>心无羡欲。</p>
  <p id="aAF">得不美食，<a id="a-AG"></a>当愿众生：<a id="a-AH"></a>莫不获得，<a id="a-AI"></a>诸三昧味。</p>
  <p id="aAJ">得柔软食，<a id="a-AK"></a>当愿众生：<a id="a-AL"></a>大悲所熏，<a id="a-AM"></a>心意柔软。</p>
  <p id="aAN">得粗涩食，<a id="a-AO"></a>当愿众生：<a id="a-AP"></a>心无染著，<a id="a-AQ"></a>绝世贪爱。</p>
  <p id="aAR">若饭食时，<a id="a-AS"></a>当愿众生：<a id="a-AT"></a>禅悦为食，<a id="a-AU"></a>法喜充满。</p>
  <p id="aAV">若受味时，<a id="a-AW"></a>当愿众生：<a id="a-AX"></a>得佛上味，<a id="a-AY"></a>甘露满足。</p>
  <p id="aAZ">饭食已讫，<a id="a-Aa"></a>当愿众生：<a id="a-Ab"></a>所作皆办，<a id="a-Ac"></a>具诸佛法。</p>
  <p id="aAd">若说法时，<a id="a-Ae"></a>当愿众生：<a id="a-Af"></a>得无尽辩，<a id="a-Ag"></a>广宣法要。</p>
  <p id="aAh">从舍出时，<a id="a-Ai"></a>当愿众生：<a id="a-Aj"></a>深入佛智，<a id="a-Ak"></a>永出三界。</p>
  <p id="aAl">若入水时，<a id="a-Am"></a>当愿众生：<a id="a-An"></a>入一切智，<a id="a-Ao"></a>知三世等。</p>
  <p id="aAp">洗浴身体，<a id="a-Aq"></a>当愿众生：<a id="a-Ar"></a>身心无垢，<a id="a-As"></a>内外光洁。</p>
  <p id="aAt">盛暑炎毒，<a id="a-Au"></a>当愿众生：<a id="a-Av"></a>舍离众恼，<a id="a-Aw"></a>一切皆尽。</p>
  <p id="aAx">暑退凉初，<a id="a-Ay"></a>当愿众生：<a id="a-Az"></a>证无上法，<a id="a-B0"></a>究竟清凉。</p>
  <p id="aB1">讽诵经时，<a id="a-B2"></a>当愿众生：<a id="a-B3"></a>顺佛所说，<a id="a-B4"></a>总持不忘。</p>
  <p id="aB5">若得见佛，<a id="a-B6"></a>当愿众生：<a id="a-B7"></a>得无碍眼，<a id="a-B8"></a>见一切佛。</p>
  <p id="aB9">谛观佛时，<a id="a-BA"></a>当愿众生：<a id="a-BB"></a>皆如普贤，<a id="a-BC"></a>端正严好。</p>
  <p id="aBD">见佛塔时，<a id="a-BE"></a>当愿众生：<a id="a-BF"></a>尊重如塔，<a id="a-BG"></a>受天人供。</p>
  <p id="aBH">敬心观塔，<a id="a-BI"></a>当愿众生：<a id="a-BJ"></a>诸天及人，<a id="a-BK"></a>所共瞻仰。</p>
  <p id="aBL">顶礼于塔，<a id="a-BM"></a>当愿众生：<a id="a-BN"></a>一切天人，<a id="a-BO"></a>无能见顶。</p>
  <p id="aBP">右绕于塔，<a id="a-BQ"></a>当愿众生：<a id="a-BR"></a>所行无逆，<a id="a-BS"></a>成一切智。</p>
  <p id="aBT">绕塔三匝，<a id="a-BU"></a>当愿众生：<a id="a-BV"></a>勤求佛道，<a id="a-BW"></a>心无懈歇。</p>
  <p id="aBX">赞佛功德，<a id="a-BY"></a>当愿众生：<a id="a-BZ"></a>众德悉具，<a id="a-Ba"></a>称叹无尽。</p>
  <p id="aBb">赞佛相好，<a id="a-Bc"></a>当愿众生：<a id="a-Bd"></a>成就佛身，<a id="a-Be"></a>证无相法。</p>
  <p id="aBf">若洗足时，<a id="a-Bg"></a>当愿众生：<a id="a-Bh"></a>具神足力，<a id="a-Bi"></a>所行无碍。</p>
  <p id="aBj">以时寝息，<a id="a-Bk"></a>当愿众生：<a id="a-Bl"></a>身得安隐，<a id="a-Bm"></a>心无动乱。</p>
  <p id="aBn">睡眠始寤，<a id="a-Bo"></a>当愿众生：<a id="a-Bp"></a>一切智觉，<a id="a-Bq"></a>周顾十方。</p>
  <p id="aBr">“佛子，<a id="a-Bs"></a>若诸菩萨如是用心，<a id="a-Bt"></a>则获一切胜妙功德；<a id="a-Bu"></a>一切世间诸天、<a id="a-Bv"></a>魔、<a id="a-Bw"></a>梵、<a id="a-Bx"></a>沙门、<a id="a-By"></a>婆罗门、<a id="a-Bz"></a>乾闼婆、<a id="a-C0"></a>阿修罗等，<a id="a-C1"></a>及以一切声闻、<a id="a-C2"></a>缘觉，<a id="a-C3"></a>所不能动。<a id="a-C4"></a>”</p>
  <p data-pb></p>
  <h2 id="aC5">贤首品第十二之一</h2>
  <p id="aC6">尔时，<a id="a-C7"></a>文殊师利菩萨说无浊乱清净行大功德已，<a id="a-C8"></a>欲显示菩提心功德故，<a id="a-C9"></a>以偈问贤首菩萨曰：</p>
  <p id="aCA">“我今已为诸菩萨，<a id="a-CB"></a>说佛往修清净行，<a id="a-CC"></a>仁亦当于此会中，<a id="a-CD"></a>演畅修行胜功德。<a id="a-CE"></a>”</p>
  <p id="aCF">尔时，<a id="a-CG"></a>贤首菩萨以偈答曰：</p>
  <p id="aCH">“善哉仁者应谛听，<a id="a-CI"></a>彼诸功德不可量，<a id="a-CJ"></a>我今随力说少分，<a id="a-CK"></a>犹如大海一滴水。</p>
  <p id="aCL">若有菩萨初发心，<a id="a-CM"></a>誓求当证佛菩提，<a id="a-CN"></a>彼之功德无边际，<a id="a-CO"></a>不可称量无与等。</p>
  <p id="aCP">何况无量无边劫，<a id="a-CQ"></a>具修地度诸功德，<a id="a-CR"></a>十方一切诸如来，<a id="a-CS"></a>悉共称扬不能尽。</p>
  <p id="aCT">如是无边大功德，<a id="a-CU"></a>我今于中说少分，<a id="a-CV"></a>譬如鸟足所履空，<a id="a-CW"></a>亦如大地一微尘。</p>
  <p id="aCX">菩萨发意求菩提，<a id="a-CY"></a>非是无因无有缘，<a id="a-CZ"></a>于佛法僧生净信，<a id="a-Ca"></a>以是而生广大心。</p>
  <p id="aCb">不求五欲及王位，<a id="a-Cc"></a>富饶自乐大名称，<a id="a-Cd"></a>但为永灭众生苦，<a id="a-Ce"></a>利益世间而发心。</p>
  <p id="aCf">常欲利乐诸众生，<a id="a-Cg"></a>庄严国土供养佛，<a id="a-Ch"></a>受持正法修诸智，<a id="a-Ci"></a>证菩提故而发心。</p>
  <p id="aCj">深心信解常清净，<a id="a-Ck"></a>恭敬尊重一切佛，<a id="a-Cl"></a>于法及僧亦如是，<a id="a-Cm"></a>至诚供养而发心。</p>
  <p id="aCn">深信于佛及佛法，<a id="a-Co"></a>亦信佛子所行道，<a id="a-Cp"></a>及信无上大菩提，<a id="a-Cq"></a>菩萨以是初发心。</p>
  <p id="aCr">信为道元功德母，<a id="a-Cs"></a>长养一切诸善法，<a id="a-Ct"></a>断除疑网出爱流，<a id="a-Cu"></a>开示涅槃无上道。</p>
  <p id="aCv">信无垢浊心清净，<a id="a-Cw"></a>灭除憍慢恭敬本，<a id="a-Cx"></a>亦为法藏第一财，<a id="a-Cy"></a>为清净手受众行。</p>
  <p id="aCz">信能惠施心无吝，<a id="a-D0"></a>信能欢喜入佛法，<a id="a-D1"></a>信能增长智功德，<a id="a-D2"></a>信能必到如来地。</p>
  <p id="aD3">信令诸根净明利，<a id="a-D4"></a>信力坚固无能坏，<a id="a-D5"></a>信能永灭烦恼本，<a id="a-D6"></a>信能专向佛功德。</p>
  <p id="aD7">信于境界无所著，<a id="a-D8"></a>远离诸难得无难，<a id="a-D9"></a>信能超出众魔路，<a id="a-DA"></a>示现无上解脱道。</p>
  <p id="aDB">信为功德不坏种，<a id="a-DC"></a>信能生长菩提树，<a id="a-DD"></a>信能增益最胜智，<a id="a-DE"></a>信能示现一切佛。</p>
  <p id="aDF">是故依行说次第，<a id="a-DG"></a>信乐最胜甚难得，<a id="a-DH"></a>譬如一切世间中，<a id="a-DI"></a>而有随意妙宝珠。</p>
  <p id="aDJ">若常信奉于诸佛，<a id="a-DK"></a>则能持戒修学处；<a id="a-DL"></a>若常持戒修学处，<a id="a-DM"></a>则能具足诸功德。</p>
  <p id="aDN">戒能开发菩提本，<a id="a-DO"></a>学是勤修功德地；<a id="a-DP"></a>于戒及学常顺行，<a id="a-DQ"></a>一切如来所称美。</p>
  <p id="aDR">若常信奉于诸佛，<a id="a-DS"></a>则能兴集大供养；<a id="a-DT"></a>若能兴集大供养，<a id="a-DU"></a>彼人信佛不思议。</p>
  <p id="aDV">若常信奉于尊法，<a id="a-DW"></a>则闻佛法无厌足；<a id="a-DX"></a>若闻佛法无厌足，<a id="a-DY"></a>彼人信法不思议。</p>
  <p id="aDZ">若常信奉清净僧，<a id="a-Da"></a>则得信心不退转；<a id="a-Db"></a>若得信心不退转，<a id="a-Dc"></a>彼人信力无能动。</p>
  <p id="aDd">若得信力无能动，<a id="a-De"></a>则得诸根净明利；<a id="a-Df"></a>若得诸根净明利，<a id="a-Dg"></a>则能远离恶知识。</p>
  <p id="aDh">若能远离恶知识，<a id="a-Di"></a>则得亲近善知识；<a id="a-Dj"></a>若得亲近善知识，<a id="a-Dk"></a>则能修习广大善。</p>
  <p id="aDl">若能修习广大善，<a id="a-Dm"></a>彼人成就大因力；<a id="a-Dn"></a>若人成就大因力，<a id="a-Do"></a>则得殊胜决定解。</p>
  <p id="aDp">若得殊胜决定解，<a id="a-Dq"></a>则为诸佛所护念；<a id="a-Dr"></a>若为诸佛所护念，<a id="a-Ds"></a>则能发起菩提心。</p>
  <p id="aDt">若能发起菩提心，<a id="a-Du"></a>则能勤修佛功德；<a id="a-Dv"></a>若能勤修佛功德，<a id="a-Dw"></a>则得生在如来家。</p>
  <p id="aDx">若得生在如来家，<a id="a-Dy"></a>则善修行巧方便；<a id="a-Dz"></a>若善修行巧方便，<a id="a-E0"></a>则得信乐心清净。</p>
  <p id="aE1">若得信乐心清净，<a id="a-E2"></a>则得增上最胜心；<a id="a-E3"></a>若得增上最胜心，<a id="a-E4"></a>则常修习波罗蜜。</p>
  <p id="aE5">若常修习波罗蜜，<a id="a-E6"></a>则能具足摩诃衍；<a id="a-E7"></a>若能具足摩诃衍，<a id="a-E8"></a>则能如法供养佛。</p>
  <p id="aE9">若能如法供养佛，<a id="a-EA"></a>则能念佛心不动；<a id="a-EB"></a>若能念佛心不动，<a id="a-EC"></a>则常睹见无量佛。</p>
  <p id="aED">若常睹见无量佛，<a id="a-EE"></a>则见如来体常住；<a id="a-EF"></a>若见如来体常住，<a id="a-EG"></a>则能知法永不灭。</p>
  <p id="aEH">若能知法永不灭，<a id="a-EI"></a>则得辩才无障碍；<a id="a-EJ"></a>若得辩才无障碍，<a id="a-EK"></a>则能开演无边法。</p>
  <p id="aEL">若能开演无边法，<a id="a-EM"></a>则能慈愍度众生；<a id="a-EN"></a>若能慈愍度众生，<a id="a-EO"></a>则得坚固大悲心。</p>
  <p id="aEP">若得坚固大悲心，<a id="a-EQ"></a>则能爱乐甚深法；<a id="a-ER"></a>若能爱乐甚深法，<a id="a-ES"></a>则能舍离有为过。</p>
  <p id="aET">若能舍离有为过，<a id="a-EU"></a>则离憍慢及放逸；<a id="a-EV"></a>若离憍慢及放逸，<a id="a-EW"></a>则能兼利一切众。</p>
  <p id="aEX">若能兼利一切众，<a id="a-EY"></a>则处生死无疲厌；<a id="a-EZ"></a>若处生死无疲厌，<a id="a-Ea"></a>则能勇健无能胜。</p>
  <p id="aEb">若能勇健无能胜，<a id="a-Ec"></a>则能发起大神通；<a id="a-Ed"></a>若能发起大神通，<a id="a-Ee"></a>则知一切众生行。</p>
  <p id="aEf">若知一切众生行，<a id="a-Eg"></a>则能成就诸群生；<a id="a-Eh"></a>若能成就诸群生，<a id="a-Ei"></a>则得善摄众生智。</p>
  <p id="aEj">若得善摄众生智，<a id="a-Ek"></a>则能成就四摄法；<a id="a-El"></a>若能成就四摄法，<a id="a-Em"></a>则与众生无限利。</p>
  <p id="aEn">若与众生无限利，<a id="a-Eo"></a>则具最胜智方便；<a id="a-Ep"></a>若具最胜智方便，<a id="a-Eq"></a>则住勇猛无上道。</p>
  <p id="aEr">若住勇猛无上道，<a id="a-Es"></a>则能摧殄诸魔力；<a id="a-Et"></a>若能摧殄诸魔力，<a id="a-Eu"></a>则能超出四魔境。</p>
  <p id="aEv">若能超出四魔境，<a id="a-Ew"></a>则得至于不退地；<a id="a-Ex"></a>若得至于不退地，<a id="a-Ey"></a>则得无生深法忍。</p>
  <p id="aEz">若得无生深法忍，<a id="a-F0"></a>则为诸佛所授记；<a id="a-F1"></a>若为诸佛所授记，<a id="a-F2"></a>则一切佛现其前。</p>
  <p id="aF3">若一切佛现其前，<a id="a-F4"></a>则了神通深密用；<a id="a-F5"></a>若了神通深密用，<a id="a-F6"></a>则为诸佛所忆念。</p>
  <p id="aF7">若为诸佛所忆念，<a id="a-F8"></a>则以佛德自庄严；<a id="a-F9"></a>若以佛德自庄严，<a id="a-FA"></a>则获妙福端严身。</p>
  <p id="aFB">若获妙福端严身，<a id="a-FC"></a>则身晃耀如金山；<a id="a-FD"></a>若身晃耀如金山，<a id="a-FE"></a>则相庄严三十二。</p>
  <p id="aFF">若相庄严三十二，<a id="a-FG"></a>则具随好为严饰；<a id="a-FH"></a>若具随好为严饰，<a id="a-FI"></a>则身光明无限量。</p>
  <p id="aFJ">若身光明无限量，<a id="a-FK"></a>则不思议光庄严；<a id="a-FL"></a>若不思议光庄严，<a id="a-FM"></a>其光则出诸莲华。</p>
  <p id="aFN">其光若出诸莲华，<a id="a-FO"></a>则无量佛坐华上；<a id="a-FP"></a>示现十方靡不遍，<a id="a-FQ"></a>悉能调伏诸众生。</p>
  <p id="aFR">若能如是调众生，<a id="a-FS"></a>则现无量神通力。</p>
  <p id="aFT">若现无量神通力，<a id="a-FU"></a>则住不可思议土，<a id="a-FV"></a>演说不可思议法，<a id="a-FW"></a>令不思议众欢喜。</p>
  <p id="aFX">若说不可思议法，<a id="a-FY"></a>令不思议众欢喜，<a id="a-FZ"></a>则以智慧辩才力，<a id="a-Fa"></a>随众生心而化诱。</p>
  <p id="aFb">若以智慧辩才力，<a id="a-Fc"></a>随众生心而化诱，<a id="a-Fd"></a>则以智慧为先导，<a id="a-Fe"></a>身语意业恒无失。</p>
  <p id="aFf">若以智慧为先导，<a id="a-Fg"></a>身语意业恒无失，<a id="a-Fh"></a>则其愿力得自在，<a id="a-Fi"></a>普随诸趣而现身。</p>
  <p id="aFj">若其愿力得自在，<a id="a-Fk"></a>普随诸趣而现身，<a id="a-Fl"></a>则能为众说法时，<a id="a-Fm"></a>音声随类难思议。</p>
  <p id="aFn">若能为众说法时，<a id="a-Fo"></a>音声随类难思议，<a id="a-Fp"></a>则于一切众生心，<a id="a-Fq"></a>一念悉知无有余。</p>
  <p id="aFr">若于一切众生心，<a id="a-Fs"></a>一念悉知无有余，<a id="a-Ft"></a>则知烦恼无所起，<a id="a-Fu"></a>永不没溺于生死。</p>
  <p id="aFv">若知烦恼无所起，<a id="a-Fw"></a>永不没溺于生死，<a id="a-Fx"></a>则获功德法性身，<a id="a-Fy"></a>以法威力现世间。</p>
  <p id="aFz">若获功德法性身，<a id="a-G0"></a>以法威力现世间，<a id="a-G1"></a>则获十地十自在，<a id="a-G2"></a>修行诸度胜解脱。</p>
  <p id="aG3">若得十地十自在，<a id="a-G4"></a>修行诸度胜解脱，<a id="a-G5"></a>则获灌顶大神通，<a id="a-G6"></a>住于最胜诸三昧。</p>
  <p id="aG7">若获灌顶大神通，<a id="a-G8"></a>住于最胜诸三昧，<a id="a-G9"></a>则于十方诸佛所，<a id="a-GA"></a>应受灌顶而升位。</p>
  <p id="aGB">若于十方诸佛所，<a id="a-GC"></a>应受灌顶而升位，<a id="a-GD"></a>则蒙十方一切佛，<a id="a-GE"></a>手以甘露灌其顶。</p>
  <p id="aGF">若蒙十方一切佛，<a id="a-GG"></a>手以甘露灌其顶，<a id="a-GH"></a>则身充遍如虚空，<a id="a-GI"></a>安住不动满十方。</p>
  <p id="aGJ">若身充遍如虚空，<a id="a-GK"></a>安住不动满十方，<a id="a-GL"></a>则彼所行无与等，<a id="a-GM"></a>诸天世人莫能知。</p>
  <p id="aGN">菩萨勤修大悲行，<a id="a-GO"></a>愿度一切无不果，<a id="a-GP"></a>见闻听受若供养，<a id="a-GQ"></a>靡不皆令获安乐。</p>
  <p id="aGR">彼诸大士威神力，<a id="a-GS"></a>法眼常全无缺减，<a id="a-GT"></a>十善妙行等诸道，<a id="a-GU"></a>无上胜宝皆令现。</p>
  <p id="aGV">譬如大海金刚聚，<a id="a-GW"></a>以彼威力生众宝，<a id="a-GX"></a>无减无增亦无尽，<a id="a-GY"></a>菩萨功德聚亦然。</p>
  <p id="aGZ">或有刹土无有佛，<a id="a-Ga"></a>于彼示现成正觉，<a id="a-Gb"></a>或有国土不知法，<a id="a-Gc"></a>于彼为说妙法藏。</p>
  <p id="aGd">无有分别无功用，<a id="a-Ge"></a>于一念顷遍十方，<a id="a-Gf"></a>如月光影靡不周，<a id="a-Gg"></a>无量方便化群生。</p>
  <p id="aGh">于彼十方世界中，<a id="a-Gi"></a>念念示现成佛道，<a id="a-Gj"></a>转正法轮入寂灭，<a id="a-Gk"></a>乃至舍利广分布。</p>
  <p id="aGl">或现声闻独觉道，<a id="a-Gm"></a>或现成佛普庄严，<a id="a-Gn"></a>如是开阐三乘教，<a id="a-Go"></a>广度众生无量劫。</p>
  <p id="aGp">或现童男童女形，<a id="a-Gq"></a>天龙及以阿修罗，<a id="a-Gr"></a>乃至摩睺罗伽等，<a id="a-Gs"></a>随其所乐悉令见。</p>
  <p id="aGt">众生形相各不同，<a id="a-Gu"></a>行业音声亦无量，<a id="a-Gv"></a>如是一切皆能现，<a id="a-Gw"></a>海印三昧威神力。</p>
  <p id="aGx">严净不可思议刹，<a id="a-Gy"></a>供养一切诸如来，<a id="a-Gz"></a>放大光明无有边，<a id="a-H0"></a>度脱众生亦无限。</p>
  <p id="aH1">智慧自在不思议，<a id="a-H2"></a>说法言辞无有碍，<a id="a-H3"></a>施戒忍进及禅定，<a id="a-H4"></a>智慧方便神通等。</p>
  <p id="aH5">如是一切皆自在，<a id="a-H6"></a>以佛华严三昧力。</p>
  <p id="aH7">一微尘中入三昧，<a id="a-H8"></a>成就一切微尘定，<a id="a-H9"></a>而彼微尘亦不增，<a id="a-HA"></a>于一普现难思刹。</p>
  <p id="aHB">彼一尘内众多刹，<a id="a-HC"></a>或有有佛或无佛，<a id="a-HD"></a>或有杂染或清净，<a id="a-HE"></a>或有广大或狭小，</p>
  <p id="aHF">或复有成或有坏，<a id="a-HG"></a>或有正住或傍住，<a id="a-HH"></a>或如旷野热时焰，<a id="a-HI"></a>或如天上因陀网。</p>
  <p id="aHJ">如一尘中所示现，<a id="a-HK"></a>一切微尘悉亦然。</p>
  <p id="aHL">此大名称诸圣人，<a id="a-HM"></a>三昧解脱神通力，<a id="a-HN"></a>若欲供养一切佛，<a id="a-HO"></a>入于三昧起神变，</p>
  <p id="aHP">能以一手遍三千，<a id="a-HQ"></a>普供一切诸如来。</p>
  <p id="aHR">十方所有胜妙华，<a id="a-HS"></a>涂香末香无价宝，<a id="a-HT"></a>如是皆从手中出，<a id="a-HU"></a>供养道树诸最胜。</p>
  <p id="aHV">无价宝衣杂妙香，<a id="a-HW"></a>宝幢幡盖皆严好，<a id="a-HX"></a>真金为华宝为帐，<a id="a-HY"></a>莫不皆从掌中雨。</p>
  <p id="aHZ">十方所有诸妙物，<a id="a-Ha"></a>应可奉献无上尊，<a id="a-Hb"></a>掌中悉雨无不备，<a id="a-Hc"></a>菩提树前持供佛。</p>
  <p id="aHd">十方一切诸妓乐，<a id="a-He"></a>钟鼓琴瑟非一类，<a id="a-Hf"></a>悉奏和雅妙音声，<a id="a-Hg"></a>靡不从于掌中出。</p>
  <p id="aHh">十方所有诸赞颂，<a id="a-Hi"></a>称叹如来实功德，<a id="a-Hj"></a>如是种种妙言辞，<a id="a-Hk"></a>皆从掌内而开演。</p>
  <p id="aHl">菩萨右手放净光，<a id="a-Hm"></a>光中香水从空雨，<a id="a-Hn"></a>普洒十方诸佛土，<a id="a-Ho"></a>供养一切照世灯。</p>
  <p id="aHp">又放光明妙庄严，<a id="a-Hq"></a>出生无量宝莲华，<a id="a-Hr"></a>其华色相皆殊妙，<a id="a-Hs"></a>以此供养于诸佛。</p>
  <p id="aHt">又放光明华庄严，<a id="a-Hu"></a>种种妙华集为帐，<a id="a-Hv"></a>普散十方诸国土，<a id="a-Hw"></a>供养一切大德尊。</p>
  <p id="aHx">又放光明香庄严，<a id="a-Hy"></a>种种妙香集为帐，<a id="a-Hz"></a>普散十方诸国土，<a id="a-I0"></a>供养一切大德尊。</p>
  <p id="aI1">又放光明末香严，<a id="a-I2"></a>种种末香聚为帐，<a id="a-I3"></a>普散十方诸国土，<a id="a-I4"></a>供养一切大德尊。</p>
  <p id="aI5">又放光明衣庄严，<a id="a-I6"></a>种种名衣集为帐，<a id="a-I7"></a>普散十方诸国土，<a id="a-I8"></a>供养一切大德尊。</p>
  <p id="aI9">又放光明宝庄严，<a id="a-IA"></a>种种妙宝集为帐，<a id="a-IB"></a>普散十方诸国土，<a id="a-IC"></a>供养一切大德尊。</p>
  <p id="aID">又放光明莲庄严，<a id="a-IE"></a>种种莲华集为帐，<a id="a-IF"></a>普散十方诸国土，<a id="a-IG"></a>供养一切大德尊。</p>
  <p id="aIH">又放光明璎庄严，<a id="a-II"></a>种种妙璎集为帐，<a id="a-IJ"></a>普散十方诸国土，<a id="a-IK"></a>供养一切大德尊。</p>
  <p id="aIL">又放光明幢庄严，<a id="a-IM"></a>其幢绚焕备众色，<a id="a-IN"></a>种种无量皆殊好，<a id="a-IO"></a>以此庄严诸佛土。</p>
  <p id="aIP">种种杂宝庄严盖，<a id="a-IQ"></a>众妙缯幡共垂饰，<a id="a-IR"></a>摩尼宝铎演佛音，<a id="a-IS"></a>执持供养诸如来。</p>
  <p id="aIT">手出供具难思议，<a id="a-IU"></a>如是供养一导师，<a id="a-IV"></a>一切佛所皆如是，<a id="a-IW"></a>大士三昧神通力。</p>
  <p id="aIX">菩萨住在三昧中，<a id="a-IY"></a>种种自在摄众生，<a id="a-IZ"></a>悉以所行功德法，<a id="a-Ia"></a>无量方便而开诱。</p>
  <p id="aIb">或以供养如来门，<a id="a-Ic"></a>或以难思布施门，<a id="a-Id"></a>或以头陀持戒门，<a id="a-Ie"></a>或以不动堪忍门。</p>
  <p id="aIf">或以苦行精进门，<a id="a-Ig"></a>或以寂静禅定门，<a id="a-Ih"></a>或以决了智慧门，<a id="a-Ii"></a>或以所行方便门。</p>
  <p id="aIj">或以梵住神通门，<a id="a-Ik"></a>或以四摄利益门，<a id="a-Il"></a>或以福智庄严门，<a id="a-Im"></a>或以因缘解脱门。</p>
  <p id="aIn">或以根力正道门，<a id="a-Io"></a>或以声闻解脱门，<a id="a-Ip"></a>或以独觉清净门，<a id="a-Iq"></a>或以大乘自在门。</p>
  <p id="aIr">或以无常众苦门，<a id="a-Is"></a>或以无我寿者门，<a id="a-It"></a>或以不净离欲门，<a id="a-Iu"></a>或以灭尽三昧门。</p>
  <p id="aIv">随诸众生病不同，<a id="a-Iw"></a>悉以法药而对治；<a id="a-Ix"></a>随诸众生心所乐，<a id="a-Iy"></a>悉以方便而满足；</p>
  <p id="aIz">随诸众生行差别，<a id="a-J0"></a>悉以善巧而成就。<a id="a-J1"></a>如是三昧神通相，<a id="a-J2"></a>一切天人莫能测。</p>
  <p id="aJ3">有妙三昧名随乐，<a id="a-J4"></a>菩萨住此普观察，<a id="a-J5"></a>随宜示现度众生，<a id="a-J6"></a>悉使欢心从法化。</p>
  <p id="aJ7">劫中饥馑灾难时，<a id="a-J8"></a>悉与世间诸乐具，<a id="a-J9"></a>随其所欲皆令满，<a id="a-JA"></a>普为众生作饶益。</p>
  <p id="aJB">或以饮食上好味，<a id="a-JC"></a>宝衣严具众妙物，<a id="a-JD"></a>乃至王位皆能舍，<a id="a-JE"></a>令好施者悉从化。</p>
  <p id="aJF">或以相好庄严身，<a id="a-JG"></a>上妙衣服宝璎珞，<a id="a-JH"></a>华鬘为饰香涂体，<a id="a-JI"></a>威仪具足度众生。</p>
  <p id="aJJ">一切世间所好尚，<a id="a-JK"></a>色相颜容及衣服，<a id="a-JL"></a>随应普现惬其心，<a id="a-JM"></a>俾乐色者皆从道。</p>
  <p id="aJN">迦陵频伽美妙音，<a id="a-JO"></a>俱枳罗等妙音声，<a id="a-JP"></a>种种梵音皆具足，<a id="a-JQ"></a>随其心乐为说法。</p>
  <p id="aJR">八万四千诸法门，<a id="a-JS"></a>诸佛以此度众生，<a id="a-JT"></a>彼亦如其差别法，<a id="a-JU"></a>随世所宜而化度。</p>
  <p id="aJV">众生苦乐利衰等，<a id="a-JW"></a>一切世间所作法，<a id="a-JX"></a>悉能应现同其事，<a id="a-JY"></a>以此普度诸众生。</p>
  <p id="aJZ">一切世间众苦患，<a id="a-Ja"></a>深广无涯如大海，<a id="a-Jb"></a>与彼同事悉能忍，<a id="a-Jc"></a>令其利益得安乐。</p>
  <p id="aJd">若有不识出离法，<a id="a-Je"></a>不求解脱离喧愦，<a id="a-Jf"></a>菩萨为现舍国财，<a id="a-Jg"></a>常乐出家心寂静。</p>
  <p id="aJh">家是贪爱系缚所，<a id="a-Ji"></a>欲使众生悉免离，<a id="a-Jj"></a>故示出家得解脱，<a id="a-Jk"></a>于诸欲乐无所受。</p>
  <p id="aJl">菩萨示行十种行，<a id="a-Jm"></a>亦行一切大人法，<a id="a-Jn"></a>诸仙行等悉无余，<a id="a-Jo"></a>为欲利益众生故。</p>
  <p id="aJp">若有众生寿无量，<a id="a-Jq"></a>烦恼微细乐具足，<a id="a-Jr"></a>菩萨于中得自在，<a id="a-Js"></a>示受老病死众患。</p>
  <p id="aJt">或有贪欲瞋恚痴，<a id="a-Ju"></a>烦恼猛火常炽然，<a id="a-Jv"></a>菩萨为现老病死，<a id="a-Jw"></a>令彼众生悉调伏。</p>
  <p id="aJx">如来十力无所畏，<a id="a-Jy"></a>及以十八不共法，<a id="a-Jz"></a>所有无量诸功德，<a id="a-K0"></a>悉以示现度众生。</p>
  <p id="aK1">记心教诫及神足，<a id="a-K2"></a>悉是如来自在用，<a id="a-K3"></a>彼诸大士皆示现，<a id="a-K4"></a>能使众生尽调伏。</p>
  <p id="aK5">菩萨种种方便门，<a id="a-K6"></a>随顺世法度众生，<a id="a-K7"></a>譬如莲华不著水，<a id="a-K8"></a>如是在世令深信。</p>
  <p id="aK9">雅思渊才文中王，<a id="a-KA"></a>歌舞谈说众所欣，<a id="a-KB"></a>一切世间众技术，<a id="a-KC"></a>譬如幻师无不现。</p>
  <p id="aKD">或为长者邑中主，<a id="a-KE"></a>或为贾客商人导，<a id="a-KF"></a>或为国王及大臣，<a id="a-KG"></a>或作良医善众论。</p>
  <p id="aKH">或于旷野作大树，<a id="a-KI"></a>或为良药众宝藏，<a id="a-KJ"></a>或作宝珠随所求，<a id="a-KK"></a>或以正道示众生。</p>
  <p id="aKL">若见世界始成立，<a id="a-KM"></a>众生未有资身具，<a id="a-KN"></a>是时菩萨为工匠，<a id="a-KO"></a>为之示现种种业。</p>
  <p id="aKP">不作逼恼众生物，<a id="a-KQ"></a>但说利益世间事，<a id="a-KR"></a>咒术药草等众论，<a id="a-KS"></a>如是所有皆能说。</p>
  <p id="aKT">一切仙人殊胜行，<a id="a-KU"></a>人天等类同信仰，<a id="a-KV"></a>如是难行苦行法，<a id="a-KW"></a>菩萨随应悉能作。</p>
  <p id="aKX">或作外道出家人，<a id="a-KY"></a>或在山林自勤苦，<a id="a-KZ"></a>或露形体无衣服，<a id="a-Ka"></a>而于彼众作师长。</p>
  <p id="aKb">或现邪命种种行，<a id="a-Kc"></a>习行非法以为胜，<a id="a-Kd"></a>或现梵志诸威仪，<a id="a-Ke"></a>于彼众中为上首。</p>
  <p id="aKf">或受五热随日转，<a id="a-Kg"></a>或持牛狗及鹿戒，<a id="a-Kh"></a>或著坏衣奉事火，<a id="a-Ki"></a>为化是等作导师。</p>
  <p id="aKj">或有示谒诸天庙，<a id="a-Kk"></a>或复示入恒河水，<a id="a-Kl"></a>食根果等悉示行，<a id="a-Km"></a>于彼常思已胜法。</p>
  <p id="aKn">或现蹲踞或翘足，<a id="a-Ko"></a>或卧草棘及灰上，<a id="a-Kp"></a>或复卧杵求出离，<a id="a-Kq"></a>而于彼众作师首。</p>
  <p id="aKr">如是等类诸外道，<a id="a-Ks"></a>观其意解与同事，<a id="a-Kt"></a>所示苦行世靡堪，<a id="a-Ku"></a>令彼见已皆调伏。</p>
  <p id="aKv">众生迷惑禀邪教，<a id="a-Kw"></a>住于恶见受众苦，<a id="a-Kx"></a>为其方便说妙法，<a id="a-Ky"></a>悉令得解真实谛。</p>
  <p id="aKz">或边咒语说四谛，<a id="a-L0"></a>或善密语说四谛，<a id="a-L1"></a>或人直语说四谛，<a id="a-L2"></a>或天密语说四谛，</p>
  <p id="aL3">分别文字说四谛，<a id="a-L4"></a>决定义理说四谛，<a id="a-L5"></a>善破于他说四谛，<a id="a-L6"></a>非外所动说四谛，</p>
  <p id="aL7">或八部语说四谛，<a id="a-L8"></a>或一切语说四谛，<a id="a-L9"></a>随彼所解语言音，<a id="a-LA"></a>为说四谛令解脱。</p>
  <p id="aLB">所有一切诸佛法，<a id="a-LC"></a>皆如是说无不尽，<a id="a-LD"></a>知语境界不思议，<a id="a-LE"></a>是名说法三昧力。</p>
 </body>
</html>