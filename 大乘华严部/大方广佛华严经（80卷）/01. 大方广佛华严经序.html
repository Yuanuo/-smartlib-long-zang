<!doctype html>
<html id="z3IBTSOHE" data-ver="145">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经序</h1>
  <h2 id="a2">唐武则天制</h2>
  <p id="a3">盖闻：<a id="a-4"></a>造化权舆之首，<a id="a-5"></a>天道未分；<a id="a-6"></a>龟龙系象之初，<a id="a-7"></a>人文始著。<a id="a-8"></a>虽万八千岁，<a id="a-9"></a>同临有截之区；<a id="a-A"></a>七十二君，<a id="a-B"></a>讵识无边之义。<a id="a-C"></a>由是人迷四忍，<a id="a-D"></a>轮回于六趣之中；<a id="a-E"></a>家缠五盖，<a id="a-F"></a>没溺于三塗之下。<a id="a-G"></a>及夫鹫岩西峙，<a id="a-H"></a>象驾东驱，<a id="a-I"></a>慧日法王超四大而高视，<a id="a-J"></a>中天调御越十地以居尊，<a id="a-K"></a>包括铁围，<a id="a-L"></a>延促沙劫。<a id="a-M"></a>其为体也，<a id="a-N"></a>则不生不灭；<a id="a-O"></a>其为相也，<a id="a-P"></a>则无去无来。<a id="a-Q"></a>念处、<a id="a-R"></a>正勤，<a id="a-S"></a>三十七品为其行；<a id="a-T"></a>慈、<a id="a-U"></a>悲、<a id="a-V"></a>喜、<a id="a-W"></a>舍，<a id="a-X"></a>四无量法运其心。<a id="a-Y"></a>方便之力难思，<a id="a-Z"></a>圆对之机多绪，<a id="a-a"></a>混太空而为量，<a id="a-b"></a>岂算数之能穷？<a id="a-c"></a>入纤芥之微区，<a id="a-d"></a>匪名言之可述，<a id="a-e"></a>无得而称者，<a id="a-f"></a>其唯大觉欤！<a id="a-g"></a>朕曩劫植因，<a id="a-h"></a>叨承佛记。<a id="a-i"></a>金仙降旨，<a id="a-j"></a>大云之偈先彰；<a id="a-k"></a>玉扆披祥，<a id="a-l"></a>宝雨之文后及。<a id="a-m"></a>加以积善余庆，<a id="a-n"></a>俯集微躬，<a id="a-o"></a>遂得地平天成，<a id="a-p"></a>河清海晏。<a id="a-q"></a>殊祯绝瑞，<a id="a-r"></a>既日至而月书；<a id="a-s"></a>贝叶灵文，<a id="a-t"></a>亦时臻而岁洽。<a id="a-u"></a>逾海越漠，<a id="a-v"></a>献賝之礼备焉；<a id="a-w"></a>架险航深，<a id="a-x"></a>重译之词罄矣。</p>
  <p id="ay">大方广佛华严经者，<a id="a-z"></a>斯乃诸佛之密藏，<a id="a-10"></a>如来之性海。<a id="a-11"></a>视之者，<a id="a-12"></a>莫识其指归；<a id="a-13"></a>挹之者，<a id="a-14"></a>罕测其涯际。<a id="a-15"></a>有学、<a id="a-16"></a>无学，<a id="a-17"></a>志绝窥觎；<a id="a-18"></a>二乘、<a id="a-19"></a>三乘，<a id="a-1A"></a>宁希听受。<a id="a-1B"></a>最胜种智，<a id="a-1C"></a>庄严之迹既隆；<a id="a-1D"></a>普贤、<a id="a-1E"></a>文殊，<a id="a-1F"></a>愿行之因斯满。<a id="a-1G"></a>一句之内，<a id="a-1H"></a>包法界之无边；<a id="a-1I"></a>一毫之中，<a id="a-1J"></a>置刹土而非隘。<a id="a-1K"></a>摩竭陀国，<a id="a-1L"></a>肇兴妙会之缘；<a id="a-1M"></a>普光法堂，<a id="a-1N"></a>爰敷寂灭之理。<a id="a-1O"></a>缅惟奥义，<a id="a-1P"></a>译在晋朝；<a id="a-1Q"></a>时逾六代，<a id="a-1R"></a>年将四百。<a id="a-1S"></a>然圆一部之典，<a id="a-1T"></a>才获三万余言，<a id="a-1U"></a>唯启半珠，<a id="a-1V"></a>未窥全宝。<a id="a-1W"></a>朕闻其梵本，<a id="a-1X"></a>先在于阗国中，<a id="a-1Y"></a>遣使奉迎，<a id="a-1Z"></a>近方至此。<a id="a-1a"></a>既睹百千之妙颂，<a id="a-1b"></a>乃披十万之正文。<a id="a-1c"></a>粤以证圣元年，<a id="a-1d"></a>岁次乙未，<a id="a-1e"></a>月旅姑洗，<a id="a-1f"></a>朔维戊申，<a id="a-1g"></a>以其十四日辛酉，<a id="a-1h"></a>于大遍空寺，<a id="a-1i"></a>亲受笔削，<a id="a-1j"></a>敬译斯经。<a id="a-1k"></a>遂得甘露流津，<a id="a-1l"></a>预梦庚申之夕；<a id="a-1m"></a>膏雨洒润，<a id="a-1n"></a>后覃壬戌之辰。<a id="a-1o"></a>式开实相之门，<a id="a-1p"></a>还符一味之泽。<a id="a-1q"></a>以圣历二年，<a id="a-1r"></a>岁次己亥，<a id="a-1s"></a>十月壬午朔，<a id="a-1t"></a>八日己丑，<a id="a-1u"></a>缮写毕功；<a id="a-1v"></a>添性海之波澜，<a id="a-1w"></a>廓法界之疆域。<a id="a-1x"></a>大乘顿教，<a id="a-1y"></a>普被于无穷；<a id="a-1z"></a>方广真诠，<a id="a-20"></a>遐该于有识。<a id="a-21"></a>岂谓后五百岁，<a id="a-22"></a>忽奉金囗之言；<a id="a-23"></a>娑婆境中，<a id="a-24"></a>俄启珠函之秘。<a id="a-25"></a>所冀：<a id="a-26"></a>阐扬沙界，<a id="a-27"></a>宣畅尘区；<a id="a-28"></a>并两曜而长悬，<a id="a-29"></a>弥十方而永布。<a id="a-2A"></a>一窥宝偈，<a id="a-2B"></a>庆溢心灵；<a id="a-2C"></a>三复幽宗，<a id="a-2D"></a>喜盈身意。<a id="a-2E"></a>虽则无说无示，<a id="a-2F"></a>理符不二之门；<a id="a-2G"></a>然而因言显言，<a id="a-2H"></a>方阐大千之义。<a id="a-2I"></a>辄申鄙作，<a id="a-2J"></a>爰题序云。</p>
  <p id="a2K"></p>
 </body>
</html>