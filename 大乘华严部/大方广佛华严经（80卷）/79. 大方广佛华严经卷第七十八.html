<!doctype html>
<html id="z3IBTVXIU" data-ver="1572">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十八</h1>
  <h2 id="a2">入法界品第三十九之十九</h2>
  <p id="a3">尔时，<a id="a-4"></a>善财童子合掌恭敬，<a id="a-5"></a>重白弥勒菩萨摩诃萨言：<a id="a-6"></a>“大圣，<a id="a-7"></a>我已先发阿耨多罗三藐三菩提心，<a id="a-8"></a>而我未知菩萨云何学菩萨行？<a id="a-9"></a>云何修菩萨道？</p>
  <p id="aA">“大圣，<a id="a-B"></a>一切如来授尊者记，<a id="a-C"></a>一生当得阿耨多罗三藐三菩提；<a id="a-D"></a>若一生当得无上菩提，<a id="a-E"></a>则已超越一切菩萨所住处，<a id="a-F"></a>则已出过一切菩萨离生位，<a id="a-G"></a>则已圆满一切波罗蜜，<a id="a-H"></a>则已深入一切诸忍门，<a id="a-I"></a>则已具足一切菩萨地，<a id="a-J"></a>则已游戏一切解脱门，<a id="a-K"></a>则已成就一切三昧法，<a id="a-L"></a>则已通达一切菩萨行，<a id="a-M"></a>则已证得一切陀罗尼辩才，<a id="a-N"></a>则已于一切菩萨自在中而得自在，<a id="a-O"></a>则已积集一切菩萨助道法，<a id="a-P"></a>则已游戏智慧方便，<a id="a-Q"></a>则已出生大神通智，<a id="a-R"></a>则已成就一切学处，<a id="a-S"></a>则已圆满一切妙行，<a id="a-T"></a>则已满足一切大愿，<a id="a-U"></a>则已领受一切佛所记，<a id="a-V"></a>则已了知一切诸乘门，<a id="a-W"></a>则已堪受一切如来所护念，<a id="a-X"></a>则已能摄一切佛菩提，<a id="a-Y"></a>则已能持一切佛法藏，<a id="a-Z"></a>则已能持一切诸佛菩萨秘密藏，<a id="a-a"></a>则已能于一切菩萨众中为上首，<a id="a-b"></a>则已能为破烦恼魔军大勇将，<a id="a-c"></a>则已能作出生死旷野大导师，<a id="a-d"></a>则已能作治诸惑重病大医王，<a id="a-e"></a>则已能于一切众生中为最胜，<a id="a-f"></a>则已能于一切世主中得自在，<a id="a-g"></a>则已能于一切圣人中最第一，<a id="a-h"></a>则已能于一切声闻、<a id="a-i"></a>独觉中最增上，<a id="a-j"></a>则已能于生死海中为船师，<a id="a-k"></a>则已能布调伏一切众生网，<a id="a-l"></a>则已能观一切众生根，<a id="a-m"></a>则已能摄一切众生界，<a id="a-n"></a>则已能守护一切菩萨众，<a id="a-o"></a>则已能谈议一切菩萨事，<a id="a-p"></a>则已能往诣一切如来所，<a id="a-q"></a>则已能住止一切如来会，<a id="a-r"></a>则已能现身一切众生前，<a id="a-s"></a>则已能于一切世法无所染，<a id="a-t"></a>则已能超越一切魔境界，<a id="a-u"></a>则已能安住一切佛境界，<a id="a-v"></a>则已能到一切菩萨无碍境，<a id="a-w"></a>则已能精勤供养一切佛，<a id="a-x"></a>则已与一切诸佛法同体性，<a id="a-y"></a>已系妙法缯，<a id="a-z"></a>已受佛灌顶，<a id="a-10"></a>已住一切智，<a id="a-11"></a>已能普生一切佛法，<a id="a-12"></a>已能速践一切智位。</p>
  <p id="a13">“大圣，<a id="a-14"></a>菩萨云何学菩萨行？<a id="a-15"></a>云何修菩萨道？<a id="a-16"></a>随所修学，<a id="a-17"></a>疾得具足一切佛法，<a id="a-18"></a>悉能度脱所念众生，<a id="a-19"></a>普能成满所发大愿，<a id="a-1A"></a>普能究竟所起诸行，<a id="a-1B"></a>普能安慰一切天人，<a id="a-1C"></a>不负自身，<a id="a-1D"></a>不断三宝，<a id="a-1E"></a>不虚一切佛菩萨种，<a id="a-1F"></a>能持一切诸佛法眼。<a id="a-1G"></a>如是等事，<a id="a-1H"></a>愿皆为说！<a id="a-1I"></a>”</p>
  <p id="a1J">尔时，<a id="a-1K"></a>弥勒菩萨摩诃萨观察一切道场众会，<a id="a-1L"></a>指示善财而作是言：<a id="a-1M"></a>“诸仁者，<a id="a-1N"></a>汝等见此长者子，<a id="a-1O"></a>今于我所问菩萨行诸功德不？<a id="a-1P"></a>诸仁者，<a id="a-1Q"></a>此长者子，<a id="a-1R"></a>勇猛精进，<a id="a-1S"></a>志乐无杂，<a id="a-1T"></a>深心坚固，<a id="a-1U"></a>恒不退转；<a id="a-1V"></a>具胜希望，<a id="a-1W"></a>如救头燃，<a id="a-1X"></a>无有厌足；<a id="a-1Y"></a>乐善知识，<a id="a-1Z"></a>亲近供养，<a id="a-1a"></a>处处寻求，<a id="a-1b"></a>承事请法。<a id="a-1c"></a>诸仁者，<a id="a-1d"></a>此长者子，<a id="a-1e"></a>曩于福城受文殊教，<a id="a-1f"></a>展转南行求善知识，<a id="a-1g"></a>经由一百一十善知识已，<a id="a-1h"></a>然后而来至于我所，<a id="a-1i"></a>未曾暂起一念疲懈。</p>
  <p id="a1j">“诸仁者，<a id="a-1k"></a>此长者子甚为难有，<a id="a-1l"></a>趣向大乘，<a id="a-1m"></a>乘于大慧，<a id="a-1n"></a>发大勇猛，<a id="a-1o"></a>擐大悲甲，<a id="a-1p"></a>以大慈心救护众生，<a id="a-1q"></a>起大精进波罗蜜行，<a id="a-1r"></a>作大商主护诸众生，<a id="a-1s"></a>为大法船度诸有海，<a id="a-1t"></a>住于大道，<a id="a-1u"></a>集大法宝，<a id="a-1v"></a>修诸广大助道之法；<a id="a-1w"></a>如是之人，<a id="a-1x"></a>难可得闻，<a id="a-1y"></a>难可得见，<a id="a-1z"></a>难得亲近、<a id="a-20"></a>同居、<a id="a-21"></a>共行。<a id="a-22"></a>何以故？<a id="a-23"></a>此长者子发心救护一切众生，<a id="a-24"></a>令一切众生，<a id="a-25"></a>解脱诸苦，<a id="a-26"></a>超诸恶趣，<a id="a-27"></a>离诸险难，<a id="a-28"></a>破无明暗，<a id="a-29"></a>出生死野，<a id="a-2A"></a>息诸趣轮，<a id="a-2B"></a>度魔境界，<a id="a-2C"></a>不著世法，<a id="a-2D"></a>出欲淤泥，<a id="a-2E"></a>断贪鞅，<a id="a-2F"></a>解见缚，<a id="a-2G"></a>坏想宅，<a id="a-2H"></a>绝迷道，<a id="a-2I"></a>摧慢幢，<a id="a-2J"></a>拔惑箭，<a id="a-2K"></a>撤睡盖，<a id="a-2L"></a>裂爱网，<a id="a-2M"></a>灭无明，<a id="a-2N"></a>度有流，<a id="a-2O"></a>离谄幻，<a id="a-2P"></a>净心垢，<a id="a-2Q"></a>断痴惑，<a id="a-2R"></a>出生死。</p>
  <p id="a2S">“诸仁者，<a id="a-2T"></a>此长者子，<a id="a-2U"></a>为被四流漂汩者，<a id="a-2V"></a>造大法船；<a id="a-2W"></a>为被见泥没溺者，<a id="a-2X"></a>立大法桥；<a id="a-2Y"></a>为被痴暗昏迷者，<a id="a-2Z"></a>燃大智灯；<a id="a-2a"></a>为行生死旷野者，<a id="a-2b"></a>开示圣道；<a id="a-2c"></a>为婴烦恼重病者，<a id="a-2d"></a>调和法药；<a id="a-2e"></a>为遭生、<a id="a-2f"></a>老、<a id="a-2g"></a>死苦者，<a id="a-2h"></a>饮以甘露，<a id="a-2i"></a>令其安隐；<a id="a-2j"></a>为入贪、<a id="a-2k"></a>恚、<a id="a-2l"></a>痴火者，<a id="a-2m"></a>沃以定水，<a id="a-2n"></a>使得清凉；<a id="a-2o"></a>多忧恼者，<a id="a-2p"></a>慰喻使安；<a id="a-2q"></a>系有狱者，<a id="a-2r"></a>晓诲令出；<a id="a-2s"></a>入见网者，<a id="a-2t"></a>开以智剑；<a id="a-2u"></a>住界城者，<a id="a-2v"></a>示诸脱门；<a id="a-2w"></a>在险难者，<a id="a-2x"></a>导安隐处；<a id="a-2y"></a>惧结贼者，<a id="a-2z"></a>与无畏法；<a id="a-30"></a>堕恶趣者，<a id="a-31"></a>授慈悲手；<a id="a-32"></a>拘害蕴者，<a id="a-33"></a>示涅槃城；<a id="a-34"></a>界蛇所缠，<a id="a-35"></a>解以圣道；<a id="a-36"></a>著于六处空聚落者，<a id="a-37"></a>以智慧光引之令出；<a id="a-38"></a>住邪济者，<a id="a-39"></a>令入正济；<a id="a-3A"></a>近恶友者，<a id="a-3B"></a>示其善友；<a id="a-3C"></a>乐凡法者，<a id="a-3D"></a>诲以圣法；<a id="a-3E"></a>著生死者，<a id="a-3F"></a>令其趣入一切智城。</p>
  <p id="a3G">“诸仁者，<a id="a-3H"></a>此长者子，<a id="a-3I"></a>恒以此行救护众生，<a id="a-3J"></a>发菩提心未尝休息，<a id="a-3K"></a>求大乘道曾无懈倦，<a id="a-3L"></a>饮诸法水不生厌足，<a id="a-3M"></a>恒勤积集助道之行，<a id="a-3N"></a>常乐清净一切法门，<a id="a-3O"></a>修菩萨行不舍精进，<a id="a-3P"></a>成满诸愿善行方便，<a id="a-3Q"></a>见善知识情无厌足，<a id="a-3R"></a>事善知识身不疲懈，<a id="a-3S"></a>闻善知识所有教诲常乐顺行未曾违逆。</p>
  <p id="a3T">“诸仁者，<a id="a-3U"></a>若有众生能发阿耨多罗三藐三菩提心，<a id="a-3V"></a>是为希有；<a id="a-3W"></a>若发心已，<a id="a-3X"></a>又能如是精进方便集诸佛法，<a id="a-3Y"></a>倍为希有；<a id="a-3Z"></a>又能如是求菩萨道，<a id="a-3a"></a>又能如是净菩萨行，<a id="a-3b"></a>又能如是事善知识，<a id="a-3c"></a>又能如是如救头燃，<a id="a-3d"></a>又能如是顺知识教，<a id="a-3e"></a>又能如是坚固修行，<a id="a-3f"></a>又能如是集菩提分，<a id="a-3g"></a>又能如是不求一切名闻利养，<a id="a-3h"></a>又能如是不舍菩萨纯一之心，<a id="a-3i"></a>又能如是不乐家宅、<a id="a-3j"></a>不著欲乐、<a id="a-3k"></a>不恋父母亲戚知识，<a id="a-3l"></a>但乐追求菩萨伴侣，<a id="a-3m"></a>又能如是不顾身命，<a id="a-3n"></a>唯愿勤修一切智道，<a id="a-3o"></a>应知展转倍更难得。</p>
  <p id="a3p">“诸仁者，<a id="a-3q"></a>余诸菩萨经于无量百千万亿那由他劫，<a id="a-3r"></a>乃能满足菩萨愿行，<a id="a-3s"></a>乃能亲近诸佛菩提；<a id="a-3t"></a>此长者子，<a id="a-3u"></a>于一生内，<a id="a-3v"></a>则能净佛刹，<a id="a-3w"></a>则能化众生，<a id="a-3x"></a>则能以智慧深入法界，<a id="a-3y"></a>则能成就诸波罗蜜，<a id="a-3z"></a>则能增广一切诸行，<a id="a-40"></a>则能圆满一切大愿，<a id="a-41"></a>则能超出一切魔业，<a id="a-42"></a>则能承事一切善友，<a id="a-43"></a>则能清净诸菩萨道，<a id="a-44"></a>则能具足普贤诸行。<a id="a-45"></a>”</p>
  <p id="a46">尔时，<a id="a-47"></a>弥勒菩萨摩诃萨如是称叹善财童子种种功德，<a id="a-48"></a>令无量百千众生发菩提心已，<a id="a-49"></a>告善财言：<a id="a-4A"></a>“善哉！<a id="a-4B"></a>善哉！<a id="a-4C"></a>善男子，<a id="a-4D"></a>汝为饶益一切世间，<a id="a-4E"></a>汝为救护一切众生，<a id="a-4F"></a>汝为勤求一切佛法故，<a id="a-4G"></a>发阿耨多罗三藐三菩提心。</p>
  <p id="a4H">“善男子，<a id="a-4I"></a>汝获善利，<a id="a-4J"></a>汝善得人身，<a id="a-4K"></a>汝善住寿命，<a id="a-4L"></a>汝善值如来出现，<a id="a-4M"></a>汝善见文殊师利大善知识。<a id="a-4N"></a>汝身是善器，<a id="a-4O"></a>为诸善根之所润泽。<a id="a-4P"></a>汝为白法之所资持，<a id="a-4Q"></a>所有解欲悉已清净，<a id="a-4R"></a>已为诸佛共所护念，<a id="a-4S"></a>已为善友共所摄受。<a id="a-4T"></a>何以故？</p>
  <p id="a4U">“善男子，<a id="a-4V"></a>菩提心者，<a id="a-4W"></a>犹如种子，<a id="a-4X"></a>能生一切诸佛法故；<a id="a-4Y"></a>菩提心者，<a id="a-4Z"></a>犹如良田，<a id="a-4a"></a>能长众生白净法故；<a id="a-4b"></a>菩提心者，<a id="a-4c"></a>犹如大地，<a id="a-4d"></a>能持一切诸世间故；<a id="a-4e"></a>菩提心者，<a id="a-4f"></a>犹如净水，<a id="a-4g"></a>能洗一切烦恼垢故；<a id="a-4h"></a>菩提心者，<a id="a-4i"></a>犹如大风，<a id="a-4j"></a>普于世间无所碍故；<a id="a-4k"></a>菩提心者，<a id="a-4l"></a>犹如盛火，<a id="a-4m"></a>能烧一切诸见薪故；<a id="a-4n"></a>菩提心者，<a id="a-4o"></a>犹如净日，<a id="a-4p"></a>普照一切诸世间故；<a id="a-4q"></a>菩提心者，<a id="a-4r"></a>犹如盛月，<a id="a-4s"></a>诸白净法悉圆满故；<a id="a-4t"></a>菩提心者，<a id="a-4u"></a>犹如明灯，<a id="a-4v"></a>能放种种法光明故；<a id="a-4w"></a>菩提心者，<a id="a-4x"></a>犹如净目，<a id="a-4y"></a>普见一切安危处故；<a id="a-4z"></a>菩提心者，<a id="a-50"></a>犹如大道，<a id="a-51"></a>普令得入大智城故；<a id="a-52"></a>菩提心者，<a id="a-53"></a>犹如正济，<a id="a-54"></a>令其得离诸邪法故；<a id="a-55"></a>菩提心者，<a id="a-56"></a>犹如大车，<a id="a-57"></a>普能运载诸菩萨故；<a id="a-58"></a>菩提心者，<a id="a-59"></a>犹如门户，<a id="a-5A"></a>开示一切菩萨行故；<a id="a-5B"></a>菩提心者，<a id="a-5C"></a>犹如宫殿，<a id="a-5D"></a>安住修习三昧法故；<a id="a-5E"></a>菩提心者，<a id="a-5F"></a>犹如园苑，<a id="a-5G"></a>于中游戏受法乐故；<a id="a-5H"></a>菩提心者，<a id="a-5I"></a>犹如舍宅，<a id="a-5J"></a>安隐一切诸众生故；<a id="a-5K"></a>菩提心者，<a id="a-5L"></a>则为所归，<a id="a-5M"></a>利益一切诸世间故；<a id="a-5N"></a>菩提心者，<a id="a-5O"></a>则为所依，<a id="a-5P"></a>诸菩萨行所依处故；<a id="a-5Q"></a>菩提心者，<a id="a-5R"></a>犹如慈父，<a id="a-5S"></a>训导一切诸菩萨故；<a id="a-5T"></a>菩提心者，<a id="a-5U"></a>犹如慈母，<a id="a-5V"></a>生长一切诸菩萨故；<a id="a-5W"></a>菩提心者，<a id="a-5X"></a>犹如乳母，<a id="a-5Y"></a>养育一切诸菩萨故；<a id="a-5Z"></a>菩提心者，<a id="a-5a"></a>犹如善友，<a id="a-5b"></a>成益一切诸菩萨故；<a id="a-5c"></a>菩提心者，<a id="a-5d"></a>犹如君主，<a id="a-5e"></a>胜出一切二乘人故；<a id="a-5f"></a>菩提心者，<a id="a-5g"></a>犹如帝王，<a id="a-5h"></a>一切愿中得自在故；<a id="a-5i"></a>菩提心者，<a id="a-5j"></a>犹如大海，<a id="a-5k"></a>一切功德悉入中故；<a id="a-5l"></a>菩提心者，<a id="a-5m"></a>如须弥山，<a id="a-5n"></a>于诸众生心平等故；<a id="a-5o"></a>菩提心者，<a id="a-5p"></a>如铁围山，<a id="a-5q"></a>摄持一切诸世间故；<a id="a-5r"></a>菩提心者，<a id="a-5s"></a>犹如雪山，<a id="a-5t"></a>长养一切智慧药故；<a id="a-5u"></a>菩提心者，<a id="a-5v"></a>犹如香山，<a id="a-5w"></a>出生一切功德香故；<a id="a-5x"></a>菩提心者，<a id="a-5y"></a>犹如虚空，<a id="a-5z"></a>诸妙功德广无边故；<a id="a-60"></a>菩提心者，<a id="a-61"></a>犹如莲华，<a id="a-62"></a>不染一切世间法故；<a id="a-63"></a>菩提心者，<a id="a-64"></a>如调慧象，<a id="a-65"></a>其心善顺不犷戾故；<a id="a-66"></a>菩提心者，<a id="a-67"></a>如良善马，<a id="a-68"></a>远离一切诸恶性故；<a id="a-69"></a>菩提心者，<a id="a-6A"></a>如调御师，<a id="a-6B"></a>守护大乘一切法故；<a id="a-6C"></a>菩提心者，<a id="a-6D"></a>犹如良药，<a id="a-6E"></a>能治一切烦恼病故；<a id="a-6F"></a>菩提心者，<a id="a-6G"></a>犹如坑阱，<a id="a-6H"></a>陷没一切诸恶法故；<a id="a-6I"></a>菩提心者，<a id="a-6J"></a>犹如金刚，<a id="a-6K"></a>悉能穿彻一切法故；<a id="a-6L"></a>菩提心者，<a id="a-6M"></a>犹如香箧，<a id="a-6N"></a>能贮一切功德香故；<a id="a-6O"></a>菩提心者，<a id="a-6P"></a>犹如妙华，<a id="a-6Q"></a>一切世间所乐见故；<a id="a-6R"></a>菩提心者，<a id="a-6S"></a>如白栴檀，<a id="a-6T"></a>除众欲热使清凉故；<a id="a-6U"></a>菩提心者，<a id="a-6V"></a>如黑沉香，<a id="a-6W"></a>能熏法界悉周遍故；<a id="a-6X"></a>菩提心者，<a id="a-6Y"></a>如善见药王，<a id="a-6Z"></a>能破一切烦恼病故；<a id="a-6a"></a>菩提心者，<a id="a-6b"></a>如毗笈摩药，<a id="a-6c"></a>能拔一切诸惑箭故；<a id="a-6d"></a>菩提心者，<a id="a-6e"></a>犹如帝释，<a id="a-6f"></a>一切主中最为尊故；<a id="a-6g"></a>菩提心者，<a id="a-6h"></a>如毗沙门，<a id="a-6i"></a>能断一切贫穷苦故；<a id="a-6j"></a>菩提心者，<a id="a-6k"></a>如功德天，<a id="a-6l"></a>一切功德所庄严故；<a id="a-6m"></a>菩提心者，<a id="a-6n"></a>如庄严具，<a id="a-6o"></a>庄严一切诸菩萨故；<a id="a-6p"></a>菩提心者，<a id="a-6q"></a>如劫烧火，<a id="a-6r"></a>能烧一切诸有为故；<a id="a-6s"></a>菩提心者，<a id="a-6t"></a>如无生根药，<a id="a-6u"></a>长养一切诸佛法故；<a id="a-6v"></a>菩提心者，<a id="a-6w"></a>犹如龙珠，<a id="a-6x"></a>能消一切烦恼毒故；<a id="a-6y"></a>菩提心者，<a id="a-6z"></a>如水清珠，<a id="a-70"></a>能清一切烦恼浊故；<a id="a-71"></a>菩提心者，<a id="a-72"></a>如如意珠，<a id="a-73"></a>周给一切诸贫乏故；<a id="a-74"></a>菩提心者，<a id="a-75"></a>如功德瓶，<a id="a-76"></a>满足一切众生心故；<a id="a-77"></a>菩提心者，<a id="a-78"></a>如如意树，<a id="a-79"></a>能雨一切庄严具故；<a id="a-7A"></a>菩提心者，<a id="a-7B"></a>如鹅羽衣，<a id="a-7C"></a>不受一切生死垢故；<a id="a-7D"></a>菩提心者，<a id="a-7E"></a>如白毡线，<a id="a-7F"></a>从本已来性清净故；<a id="a-7G"></a>菩提心者，<a id="a-7H"></a>如快利犁，<a id="a-7I"></a>能治一切众生田故；<a id="a-7J"></a>菩提心者，<a id="a-7K"></a>如那罗延，<a id="a-7L"></a>能摧一切我见敌故；<a id="a-7M"></a>菩提心者，<a id="a-7N"></a>犹如快箭，<a id="a-7O"></a>能破一切诸苦的故；<a id="a-7P"></a>菩提心者，<a id="a-7Q"></a>犹如利矛，<a id="a-7R"></a>能穿一切烦恼甲故；<a id="a-7S"></a>菩提心者，<a id="a-7T"></a>犹如坚甲，<a id="a-7U"></a>能护一切如理心故；<a id="a-7V"></a>菩提心者，<a id="a-7W"></a>犹如利刀，<a id="a-7X"></a>能斩一切烦恼首故；<a id="a-7Y"></a>菩提心者，<a id="a-7Z"></a>犹如利剑，<a id="a-7a"></a>能断一切憍慢铠故；<a id="a-7b"></a>菩提心者，<a id="a-7c"></a>如勇将幢，<a id="a-7d"></a>能伏一切诸魔军故；<a id="a-7e"></a>菩提心者，<a id="a-7f"></a>犹如利锯，<a id="a-7g"></a>能截一切无明树故；<a id="a-7h"></a>菩提心者，<a id="a-7i"></a>犹如利斧，<a id="a-7j"></a>能伐一切诸苦树故；<a id="a-7k"></a>菩提心者，<a id="a-7l"></a>犹如兵仗，<a id="a-7m"></a>能防一切诸苦难故；<a id="a-7n"></a>菩提心者，<a id="a-7o"></a>犹如善手，<a id="a-7p"></a>防护一切诸度身故；<a id="a-7q"></a>菩提心者，<a id="a-7r"></a>犹如好足，<a id="a-7s"></a>安立一切诸功德故；<a id="a-7t"></a>菩提心者，<a id="a-7u"></a>犹如眼药，<a id="a-7v"></a>灭除一切无明翳故；<a id="a-7w"></a>菩提心者，<a id="a-7x"></a>犹如钳镊，<a id="a-7y"></a>能拔一切身见刺故；<a id="a-7z"></a>菩提心者，<a id="a-80"></a>犹如卧具，<a id="a-81"></a>息除生死诸劳苦故；<a id="a-82"></a>菩提心者，<a id="a-83"></a>如善知识，<a id="a-84"></a>能解一切生死缚故；<a id="a-85"></a>菩提心者，<a id="a-86"></a>如好珍财，<a id="a-87"></a>能除一切贫穷事故；<a id="a-88"></a>菩提心者，<a id="a-89"></a>如大导师，<a id="a-8A"></a>善知菩萨出要道故；<a id="a-8B"></a>菩提心者，<a id="a-8C"></a>犹如伏藏，<a id="a-8D"></a>出功德财无匮乏故；<a id="a-8E"></a>菩提心者，<a id="a-8F"></a>犹如涌泉，<a id="a-8G"></a>生智慧水无穷尽故；<a id="a-8H"></a>菩提心者，<a id="a-8I"></a>犹如明镜，<a id="a-8J"></a>普现一切法门像故；<a id="a-8K"></a>菩提心者，<a id="a-8L"></a>犹如莲华，<a id="a-8M"></a>不染一切诸罪垢故；<a id="a-8N"></a>菩提心者，<a id="a-8O"></a>犹如大河，<a id="a-8P"></a>流引一切度摄法故；<a id="a-8Q"></a>菩提心者，<a id="a-8R"></a>如大龙王，<a id="a-8S"></a>能雨一切妙法雨故；<a id="a-8T"></a>菩提心者，<a id="a-8U"></a>犹如命根，<a id="a-8V"></a>任持菩萨大悲身故；<a id="a-8W"></a>菩提心者，<a id="a-8X"></a>犹如甘露，<a id="a-8Y"></a>能令安住不死界故；<a id="a-8Z"></a>菩提心者，<a id="a-8a"></a>犹如大网，<a id="a-8b"></a>普摄一切诸众生故；<a id="a-8c"></a>菩提心者，<a id="a-8d"></a>犹如罥索，<a id="a-8e"></a>摄取一切所应化故；<a id="a-8f"></a>菩提心者，<a id="a-8g"></a>犹如钩饵，<a id="a-8h"></a>出有渊中所居者故；<a id="a-8i"></a>菩提心者，<a id="a-8j"></a>如阿伽陀药，<a id="a-8k"></a>能令无病永安隐故；<a id="a-8l"></a>菩提心者，<a id="a-8m"></a>如除毒药，<a id="a-8n"></a>悉能消歇贪爱毒故；<a id="a-8o"></a>菩提心者，<a id="a-8p"></a>如善持咒，<a id="a-8q"></a>能除一切颠倒毒故；<a id="a-8r"></a>菩提心者，<a id="a-8s"></a>犹如疾风，<a id="a-8t"></a>能卷一切诸障雾故；<a id="a-8u"></a>菩提心者，<a id="a-8v"></a>如大宝洲，<a id="a-8w"></a>出生一切觉分宝故；<a id="a-8x"></a>菩提心者，<a id="a-8y"></a>如好种性，<a id="a-8z"></a>出生一切白净法故；<a id="a-90"></a>菩提心者，<a id="a-91"></a>犹如住宅，<a id="a-92"></a>诸功德法所依处故；<a id="a-93"></a>菩提心者，<a id="a-94"></a>犹如市肆，<a id="a-95"></a>菩萨商人贸易处故；<a id="a-96"></a>菩提心者，<a id="a-97"></a>如炼金药，<a id="a-98"></a>能治一切烦恼垢故；<a id="a-99"></a>菩提心者，<a id="a-9A"></a>犹如好蜜，<a id="a-9B"></a>圆满一切功德味故；<a id="a-9C"></a>菩提心者，<a id="a-9D"></a>犹如正道，<a id="a-9E"></a>令诸菩萨入智城故；<a id="a-9F"></a>菩提心者，<a id="a-9G"></a>犹如好器，<a id="a-9H"></a>能持一切白净法故；<a id="a-9I"></a>菩提心者，<a id="a-9J"></a>犹如时雨，<a id="a-9K"></a>能灭一切烦恼尘故；<a id="a-9L"></a>菩提心者，<a id="a-9M"></a>则为住处，<a id="a-9N"></a>一切菩萨所住处故；<a id="a-9O"></a>菩提心者，<a id="a-9P"></a>则为寿行，<a id="a-9Q"></a>不取声闻解脱果故；<a id="a-9R"></a>菩提心者，<a id="a-9S"></a>如净琉璃，<a id="a-9T"></a>自性明洁无诸垢故；<a id="a-9U"></a>菩提心者，<a id="a-9V"></a>如帝青宝，<a id="a-9W"></a>出过世间二乘智故；<a id="a-9X"></a>菩提心者，<a id="a-9Y"></a>如更漏鼓，<a id="a-9Z"></a>觉诸众生烦恼睡故；<a id="a-9a"></a>菩提心者，<a id="a-9b"></a>如清净水，<a id="a-9c"></a>性本澄洁无垢浊故；<a id="a-9d"></a>菩提心者，<a id="a-9e"></a>如阎浮金，<a id="a-9f"></a>映夺一切有为善故；<a id="a-9g"></a>菩提心者，<a id="a-9h"></a>如大山王，<a id="a-9i"></a>超出一切诸世间故；<a id="a-9j"></a>菩提心者，<a id="a-9k"></a>则为所归，<a id="a-9l"></a>不拒一切诸来者故；<a id="a-9m"></a>菩提心者，<a id="a-9n"></a>则为义利，<a id="a-9o"></a>能除一切衰恼事故；<a id="a-9p"></a>菩提心者，<a id="a-9q"></a>则为妙宝，<a id="a-9r"></a>能令一切心欢喜故；<a id="a-9s"></a>菩提心者，<a id="a-9t"></a>如大施会，<a id="a-9u"></a>充满一切众生心故；<a id="a-9v"></a>菩提心者，<a id="a-9w"></a>则为尊胜，<a id="a-9x"></a>诸众生心无与等故；<a id="a-9y"></a>菩提心者，<a id="a-9z"></a>犹如伏藏，<a id="a-A0"></a>能摄一切诸佛法故；<a id="a-A1"></a>菩提心者，<a id="a-A2"></a>如因陀罗网，<a id="a-A3"></a>能伏烦恼阿修罗故；<a id="a-A4"></a>菩提心者，<a id="a-A5"></a>如婆楼那风，<a id="a-A6"></a>能动一切所应化故；<a id="a-A7"></a>菩提心者，<a id="a-A8"></a>如因陀罗火，<a id="a-A9"></a>能烧一切诸惑习故；<a id="a-AA"></a>菩提心者，<a id="a-AB"></a>如佛支提，<a id="a-AC"></a>一切世间应供养故。</p>
  <p id="aAD">“善男子，<a id="a-AE"></a>菩提心者，<a id="a-AF"></a>成就如是无量功德；<a id="a-AG"></a>举要言之，<a id="a-AH"></a>应知悉与一切佛法诸功德等。<a id="a-AI"></a>何以故？<a id="a-AJ"></a>因菩提心出生一切诸菩萨行，<a id="a-AK"></a>三世如来从菩提心而出生故。<a id="a-AL"></a>是故，<a id="a-AM"></a>善男子，<a id="a-AN"></a>若有发阿耨多罗三藐三菩提心者，<a id="a-AO"></a>则已出生无量功德，<a id="a-AP"></a>普能摄取一切智道。</p>
  <p id="aAQ">“善男子，<a id="a-AR"></a>譬如有人，<a id="a-AS"></a>得无畏药，<a id="a-AT"></a>离五恐怖。<a id="a-AU"></a>何等为五？<a id="a-AV"></a>所谓：<a id="a-AW"></a>火不能烧，<a id="a-AX"></a>毒不能中，<a id="a-AY"></a>刀不能伤，<a id="a-AZ"></a>水不能漂，<a id="a-Aa"></a>烟不能熏。<a id="a-Ab"></a>菩萨摩诃萨亦复如是，<a id="a-Ac"></a>得一切智菩提心药，<a id="a-Ad"></a>贪火不烧，<a id="a-Ae"></a>瞋毒不中，<a id="a-Af"></a>惑刀不伤，<a id="a-Ag"></a>有流不漂，<a id="a-Ah"></a>诸觉观烟不能熏害。</p>
  <p id="aAi">“善男子，<a id="a-Aj"></a>譬如有人，<a id="a-Ak"></a>得解脱药，<a id="a-Al"></a>终无横难。<a id="a-Am"></a>菩萨摩诃萨亦复如是，<a id="a-An"></a>得菩提心解脱智药，<a id="a-Ao"></a>永离一切生死横难。</p>
  <p id="aAp">“善男子，<a id="a-Aq"></a>譬如有人，<a id="a-Ar"></a>持摩诃应伽药，<a id="a-As"></a>毒蛇闻气，<a id="a-At"></a>即皆远去。<a id="a-Au"></a>菩萨摩诃萨亦复如是，<a id="a-Av"></a>持菩提心大应伽药，<a id="a-Aw"></a>一切烦恼诸恶毒蛇，<a id="a-Ax"></a>闻其气者，<a id="a-Ay"></a>悉皆散灭。</p>
  <p id="aAz">“善男子，<a id="a-B0"></a>譬如有人，<a id="a-B1"></a>持无胜药，<a id="a-B2"></a>一切冤敌无能胜者。<a id="a-B3"></a>菩萨摩诃萨亦复如是，<a id="a-B4"></a>持菩提心无能胜药，<a id="a-B5"></a>悉能降伏一切魔军。</p>
  <p id="aB6">“善男子，<a id="a-B7"></a>譬如有人，<a id="a-B8"></a>持毗笈摩药，<a id="a-B9"></a>能令毒箭自然堕落。<a id="a-BA"></a>菩萨摩诃萨亦复如是，<a id="a-BB"></a>持菩提心毗笈摩药，<a id="a-BC"></a>令贪、<a id="a-BD"></a>恚、<a id="a-BE"></a>痴、<a id="a-BF"></a>诸邪见箭自然堕落。</p>
  <p id="aBG">“善男子，<a id="a-BH"></a>譬如有人，<a id="a-BI"></a>持善见药，<a id="a-BJ"></a>能除一切所有诸病。<a id="a-BK"></a>菩萨摩诃萨亦复如是，<a id="a-BL"></a>持菩提心善见药王，<a id="a-BM"></a>悉除一切诸烦恼病。</p>
  <p id="aBN">“善男子，<a id="a-BO"></a>如有药树，<a id="a-BP"></a>名珊陀那，<a id="a-BQ"></a>有取其皮以涂疮者，<a id="a-BR"></a>疮即除愈；<a id="a-BS"></a>然其树皮，<a id="a-BT"></a>随取随生，<a id="a-BU"></a>终不可尽。<a id="a-BV"></a>菩萨摩诃萨从菩提心生一切智树亦复如是，<a id="a-BW"></a>若有得见而生信者，<a id="a-BX"></a>烦恼业疮悉得消灭，<a id="a-BY"></a>一切智树初无所损。</p>
  <p id="aBZ">“善男子，<a id="a-Ba"></a>如有药树，<a id="a-Bb"></a>名无生根，<a id="a-Bc"></a>以其力故，<a id="a-Bd"></a>增长一切阎浮提树。<a id="a-Be"></a>菩萨摩诃萨菩提心树亦复如是，<a id="a-Bf"></a>以其力故，<a id="a-Bg"></a>增长一切学与无学及诸菩萨所有善法。</p>
  <p id="aBh">“善男子，<a id="a-Bi"></a>譬如有药，<a id="a-Bj"></a>名阿蓝婆，<a id="a-Bk"></a>若用涂身，<a id="a-Bl"></a>身之与心咸有堪能。<a id="a-Bm"></a>菩萨摩诃萨得菩提心阿蓝婆药亦复如是，<a id="a-Bn"></a>令其身心增长善法。</p>
  <p id="aBo">“善男子，<a id="a-Bp"></a>譬如有人，<a id="a-Bq"></a>得念力药，<a id="a-Br"></a>凡所闻事忆持不忘。<a id="a-Bs"></a>菩萨摩诃萨得菩提心念力妙药，<a id="a-Bt"></a>悉能闻持一切佛法皆无忘失。</p>
  <p id="aBu">“善男子，<a id="a-Bv"></a>譬如有药，<a id="a-Bw"></a>名大莲华，<a id="a-Bx"></a>其有服者住寿一劫。<a id="a-By"></a>菩萨摩诃萨服菩提心大莲华药亦复如是，<a id="a-Bz"></a>于无数劫，<a id="a-C0"></a>寿命自在。</p>
  <p id="aC1">“善男子，<a id="a-C2"></a>譬如有人，<a id="a-C3"></a>执翳形药，<a id="a-C4"></a>人与非人悉不能见。<a id="a-C5"></a>菩萨摩诃萨执菩提心翳形妙药，<a id="a-C6"></a>一切诸魔不能得见。</p>
  <p id="aC7">“善男子，<a id="a-C8"></a>如海有珠，<a id="a-C9"></a>名普集众宝，<a id="a-CA"></a>此珠若在，<a id="a-CB"></a>假使劫火焚烧世间，<a id="a-CC"></a>能令此海减于一滴，<a id="a-CD"></a>无有是处。<a id="a-CE"></a>菩萨摩诃萨菩提心珠亦复如是，<a id="a-CF"></a>住于菩萨大愿海中，<a id="a-CG"></a>若常忆持不令退失，<a id="a-CH"></a>能坏菩萨一善根者，<a id="a-CI"></a>终无是处；<a id="a-CJ"></a>若退其心，<a id="a-CK"></a>一切善法即皆散灭。</p>
  <p id="aCL">“善男子，<a id="a-CM"></a>如有摩尼，<a id="a-CN"></a>名大光明，<a id="a-CO"></a>有以此珠璎珞身者，<a id="a-CP"></a>映蔽一切宝庄严具，<a id="a-CQ"></a>所有光明悉皆不现。<a id="a-CR"></a>菩萨摩诃萨菩提心宝亦复如是，<a id="a-CS"></a>璎珞其身，<a id="a-CT"></a>映蔽一切二乘心宝，<a id="a-CU"></a>诸庄严具悉无光彩。</p>
  <p id="aCV">“善男子，<a id="a-CW"></a>如水清珠，<a id="a-CX"></a>能清浊水。<a id="a-CY"></a>菩萨摩诃萨菩提心珠亦复如是，<a id="a-CZ"></a>能清一切烦恼垢浊。</p>
  <p id="aCa">“善男子，<a id="a-Cb"></a>譬如有人，<a id="a-Cc"></a>得住水宝，<a id="a-Cd"></a>系其身上，<a id="a-Ce"></a>入大海中，<a id="a-Cf"></a>不为水害。<a id="a-Cg"></a>菩萨摩诃萨亦复如是，<a id="a-Ch"></a>得菩提心住水妙宝，<a id="a-Ci"></a>入于一切生死海中，<a id="a-Cj"></a>终不沉没。</p>
  <p id="aCk">“善男子，<a id="a-Cl"></a>譬如有人，<a id="a-Cm"></a>得龙宝珠，<a id="a-Cn"></a>持入龙宫，<a id="a-Co"></a>一切龙蛇不能为害。<a id="a-Cp"></a>菩萨摩诃萨亦复如是，<a id="a-Cq"></a>得菩提心大龙宝珠，<a id="a-Cr"></a>入欲界中，<a id="a-Cs"></a>烦恼龙蛇不能为害。</p>
  <p id="aCt">“善男子，<a id="a-Cu"></a>譬如帝释，<a id="a-Cv"></a>著摩尼冠，<a id="a-Cw"></a>映蔽一切诸余天众。<a id="a-Cx"></a>菩萨摩诃萨亦复如是，<a id="a-Cy"></a>著菩提心大愿宝冠，<a id="a-Cz"></a>超过一切三界众生。</p>
  <p id="aD0">“善男子，<a id="a-D1"></a>譬如有人，<a id="a-D2"></a>得如意珠，<a id="a-D3"></a>除灭一切贫穷之苦。<a id="a-D4"></a>菩萨摩诃萨亦复如是，<a id="a-D5"></a>得菩提心如意宝珠，<a id="a-D6"></a>远离一切邪命怖畏。</p>
  <p id="aD7">“善男子，<a id="a-D8"></a>譬如有人，<a id="a-D9"></a>得日精珠，<a id="a-DA"></a>持向日光而生于火。<a id="a-DB"></a>菩萨摩诃萨亦复如是，<a id="a-DC"></a>得菩提心智日宝珠，<a id="a-DD"></a>持向智光而生智火。</p>
  <p id="aDE">“善男子，<a id="a-DF"></a>譬如有人，<a id="a-DG"></a>得月精珠，<a id="a-DH"></a>持向月光而生于水。<a id="a-DI"></a>菩萨摩诃萨亦复如是，<a id="a-DJ"></a>得菩提心月精宝珠，<a id="a-DK"></a>持此心珠，<a id="a-DL"></a>鉴回向光，<a id="a-DM"></a>而生一切善根愿水。</p>
  <p id="aDN">“善男子，<a id="a-DO"></a>譬如龙王，<a id="a-DP"></a>首戴如意摩尼宝冠，<a id="a-DQ"></a>远离一切怨敌怖畏。<a id="a-DR"></a>菩萨摩诃萨亦复如是，<a id="a-DS"></a>著菩提心大悲宝冠，<a id="a-DT"></a>远离一切恶道诸难。</p>
  <p id="aDU">“善男子，<a id="a-DV"></a>如有宝珠，<a id="a-DW"></a>名一切世间庄严藏，<a id="a-DX"></a>若有得者，<a id="a-DY"></a>令其所欲悉得充满，<a id="a-DZ"></a>而此宝珠无所损减。<a id="a-Da"></a>菩提心宝亦复如是，<a id="a-Db"></a>若有得者，<a id="a-Dc"></a>令其所愿悉得满足，<a id="a-Dd"></a>而菩提心无有损减。</p>
  <p id="aDe">“善男子，<a id="a-Df"></a>如转轮王，<a id="a-Dg"></a>有摩尼宝，<a id="a-Dh"></a>置于宫中，<a id="a-Di"></a>放大光明，<a id="a-Dj"></a>破一切暗。<a id="a-Dk"></a>菩萨摩诃萨亦复如是，<a id="a-Dl"></a>以菩提心大摩尼宝，<a id="a-Dm"></a>住于欲界，<a id="a-Dn"></a>放大智光，<a id="a-Do"></a>悉破诸趣无明黑暗。</p>
  <p id="aDp">“善男子，<a id="a-Dq"></a>譬如帝青大摩尼宝，<a id="a-Dr"></a>若有为此光明所触，<a id="a-Ds"></a>即同其色。<a id="a-Dt"></a>菩萨摩诃萨菩提心宝亦复如是，<a id="a-Du"></a>观察诸法回向善根，<a id="a-Dv"></a>靡不即同菩提心色。</p>
  <p id="aDw">“善男子，<a id="a-Dx"></a>如琉璃宝，<a id="a-Dy"></a>于百千岁处不净中，<a id="a-Dz"></a>不为臭秽之所染著，<a id="a-E0"></a>性本净故。<a id="a-E1"></a>菩萨摩诃萨菩提心宝亦复如是，<a id="a-E2"></a>于百千劫住欲界中，<a id="a-E3"></a>不为欲界过患所染，<a id="a-E4"></a>犹如法界性清净故。</p>
  <p id="aE5">“善男子，<a id="a-E6"></a>譬如有宝，<a id="a-E7"></a>名净光明，<a id="a-E8"></a>悉能映蔽一切宝色。<a id="a-E9"></a>菩萨摩诃萨菩提心宝亦复如是，<a id="a-EA"></a>悉能映蔽一切凡夫二乘功德。</p>
  <p id="aEB">“善男子，<a id="a-EC"></a>譬如有宝，<a id="a-ED"></a>名为火焰，<a id="a-EE"></a>悉能除灭一切暗冥。<a id="a-EF"></a>菩萨摩诃萨菩提心宝亦复如是，<a id="a-EG"></a>能灭一切无知暗冥。</p>
  <p id="aEH">“善男子，<a id="a-EI"></a>譬如海中有无价宝，<a id="a-EJ"></a>商人采得，<a id="a-EK"></a>船载入城；<a id="a-EL"></a>诸余摩尼百千万种，<a id="a-EM"></a>光色、<a id="a-EN"></a>价值无与等者。<a id="a-EO"></a>菩提心宝亦复如是，<a id="a-EP"></a>住于生死大海之中，<a id="a-EQ"></a>菩萨摩诃萨乘大愿船，<a id="a-ER"></a>深心相续，<a id="a-ES"></a>载之来入解脱城中，<a id="a-ET"></a>二乘功德无能及者。</p>
  <p id="aEU">“善男子，<a id="a-EV"></a>如有宝珠，<a id="a-EW"></a>名自在王，<a id="a-EX"></a>处阎浮洲，<a id="a-EY"></a>去日月轮四万由旬，<a id="a-EZ"></a>日月宫中所有庄严，<a id="a-Ea"></a>其珠影现悉皆具足。<a id="a-Eb"></a>菩萨摩诃萨发菩提心净功德宝亦复如是，<a id="a-Ec"></a>住生死中，<a id="a-Ed"></a>照法界空，<a id="a-Ee"></a>佛智日月一切功德悉于中现。</p>
  <p id="aEf">“善男子，<a id="a-Eg"></a>如有宝珠，<a id="a-Eh"></a>名自在王，<a id="a-Ei"></a>日月光明所照之处，<a id="a-Ej"></a>一切财宝、<a id="a-Ek"></a>衣服等物，<a id="a-El"></a>所有价值悉不能及。<a id="a-Em"></a>菩萨摩诃萨发菩提心自在王宝亦复如是，<a id="a-En"></a>一切智光所照之处，<a id="a-Eo"></a>三世所有天人、<a id="a-Ep"></a>二乘漏无漏善一切功德皆不能及。</p>
  <p id="aEq">“善男子，<a id="a-Er"></a>海中有宝，<a id="a-Es"></a>名曰海藏，<a id="a-Et"></a>普现海中诸庄严事。<a id="a-Eu"></a>菩萨摩诃萨菩提心宝亦复如是，<a id="a-Ev"></a>普能显现一切智海诸庄严事。</p>
  <p id="aEw">“善男子，<a id="a-Ex"></a>譬如天上阎浮檀金，<a id="a-Ey"></a>唯除心王大摩尼宝，<a id="a-Ez"></a>余无及者。<a id="a-F0"></a>菩萨摩诃萨发菩提心阎浮檀金亦复如是，<a id="a-F1"></a>除一切智心王大宝，<a id="a-F2"></a>余无及者。</p>
  <p id="aF3">“善男子，<a id="a-F4"></a>譬如有人，<a id="a-F5"></a>善调龙法，<a id="a-F6"></a>于诸龙中而得自在。<a id="a-F7"></a>菩萨摩诃萨亦复如是，<a id="a-F8"></a>得菩提心善调龙法，<a id="a-F9"></a>于诸一切烦恼龙中而得自在。</p>
  <p id="aFA">“善男子，<a id="a-FB"></a>譬如勇士，<a id="a-FC"></a>被执铠仗，<a id="a-FD"></a>一切冤敌无能降伏。<a id="a-FE"></a>菩萨摩诃萨亦复如是，<a id="a-FF"></a>被执菩提大心铠仗，<a id="a-FG"></a>一切业惑诸恶冤敌无能屈伏。</p>
  <p id="aFH">“善男子，<a id="a-FI"></a>譬如天上黑栴檀香，<a id="a-FJ"></a>若烧一铢，<a id="a-FK"></a>其香普熏小千世界，<a id="a-FL"></a>三千世界满中珍宝所有价值皆不能及。<a id="a-FM"></a>菩萨摩诃萨菩提心香亦复如是，<a id="a-FN"></a>一念功德普熏法界，<a id="a-FO"></a>声闻、<a id="a-FP"></a>缘觉一切功德皆所不及。</p>
  <p id="aFQ">“善男子，<a id="a-FR"></a>如白栴檀，<a id="a-FS"></a>若以涂身，<a id="a-FT"></a>悉能除灭一切热恼，<a id="a-FU"></a>令其身心普得清凉；<a id="a-FV"></a>菩萨摩诃萨菩提心香亦复如是，<a id="a-FW"></a>能除一切虚妄、<a id="a-FX"></a>分别、<a id="a-FY"></a>贪、<a id="a-FZ"></a>恚、<a id="a-Fa"></a>痴等诸惑热恼，<a id="a-Fb"></a>令其具足智慧清凉。</p>
  <p id="aFc">“善男子，<a id="a-Fd"></a>如须弥山，<a id="a-Fe"></a>若有近者，<a id="a-Ff"></a>即同其色。<a id="a-Fg"></a>菩萨摩诃萨菩提心山亦复如是，<a id="a-Fh"></a>若有近者，<a id="a-Fi"></a>悉得同其一切智色。</p>
  <p id="aFj">“善男子，<a id="a-Fk"></a>譬如波利质多罗树，<a id="a-Fl"></a>其皮香气，<a id="a-Fm"></a>阎浮提中若婆师迦、<a id="a-Fn"></a>瞻卜迦，<a id="a-Fo"></a>若苏摩那，<a id="a-Fp"></a>如是等华所有香气皆不能及。<a id="a-Fq"></a>菩萨摩诃萨菩提心树亦复如是，<a id="a-Fr"></a>所发大愿功德之香，<a id="a-Fs"></a>一切二乘无漏戒定、<a id="a-Ft"></a>智慧解脱、<a id="a-Fu"></a>解脱知见诸功德香悉不能及。</p>
  <p id="aFv">“善男子，<a id="a-Fw"></a>譬如波利质多罗树，<a id="a-Fx"></a>虽未开华，<a id="a-Fy"></a>应知即是无量诸华出生之处。<a id="a-Fz"></a>菩萨摩诃萨菩提心树亦复如是，<a id="a-G0"></a>虽未开发一切智华，<a id="a-G1"></a>应知即是无数天人众菩提华所生之处。</p>
  <p id="aG2">“善男子，<a id="a-G3"></a>譬如波利质多罗华，<a id="a-G4"></a>一日熏衣，<a id="a-G5"></a>瞻卜迦华、<a id="a-G6"></a>婆利师华、<a id="a-G7"></a>苏摩那华虽千岁熏亦不能及。<a id="a-G8"></a>菩萨摩诃萨菩提心华亦复如是，<a id="a-G9"></a>一生所熏诸功德香，<a id="a-GA"></a>普彻十方一切佛所，<a id="a-GB"></a>一切二乘无漏功德百千劫熏所不能及。</p>
  <p id="aGC">“善男子，<a id="a-GD"></a>如海岛中生椰子树，<a id="a-GE"></a>根、<a id="a-GF"></a>茎、<a id="a-GG"></a>枝、<a id="a-GH"></a>叶及以华果，<a id="a-GI"></a>一切众生恒取受用无时暂歇。<a id="a-GJ"></a>菩萨摩诃萨菩提心树亦复如是，<a id="a-GK"></a>始从发起悲愿之心，<a id="a-GL"></a>乃至成佛，<a id="a-GM"></a>正法住世，<a id="a-GN"></a>常时利益一切世间无有间歇。</p>
  <p id="aGO">“善男子，<a id="a-GP"></a>如有药汁，<a id="a-GQ"></a>名诃宅迦，<a id="a-GR"></a>人或得之，<a id="a-GS"></a>以其一两变千两铜，<a id="a-GT"></a>悉成真金，<a id="a-GU"></a>非千两铜能变此药。<a id="a-GV"></a>菩萨摩诃萨亦复如是，<a id="a-GW"></a>以菩提心回向智药，<a id="a-GX"></a>普变一切业惑等法，<a id="a-GY"></a>悉使成于一切智相，<a id="a-GZ"></a>非业惑等能变其心。</p>
  <p id="aGa">“善男子，<a id="a-Gb"></a>譬如小火，<a id="a-Gc"></a>随所焚烧，<a id="a-Gd"></a>其焰转炽。<a id="a-Ge"></a>菩萨摩诃萨菩提心火亦复如是，<a id="a-Gf"></a>随所攀缘，<a id="a-Gg"></a>智焰增长。</p>
  <p id="aGh">“善男子，<a id="a-Gi"></a>譬如一灯，<a id="a-Gj"></a>燃百千灯，<a id="a-Gk"></a>其本一灯无减无尽。<a id="a-Gl"></a>菩萨摩诃萨菩提心灯亦复如是，<a id="a-Gm"></a>普燃三世诸佛智灯，<a id="a-Gn"></a>而其心灯无减无尽。</p>
  <p id="aGo">“善男子，<a id="a-Gp"></a>譬如一灯，<a id="a-Gq"></a>入于暗室，<a id="a-Gr"></a>百千年暗悉能破尽。<a id="a-Gs"></a>菩萨摩诃萨菩提心灯亦复如是，<a id="a-Gt"></a>入于众生心室之内，<a id="a-Gu"></a>百千万亿不可说劫诸业烦恼、<a id="a-Gv"></a>种种暗障悉能除尽。</p>
  <p id="aGw">“善男子，<a id="a-Gx"></a>譬如灯炷，<a id="a-Gy"></a>随其大小而发光明；<a id="a-Gz"></a>若益膏油，<a id="a-H0"></a>明终不绝。<a id="a-H1"></a>菩萨摩诃萨菩提心灯亦复如是，<a id="a-H2"></a>大愿为炷，<a id="a-H3"></a>光照法界；<a id="a-H4"></a>益大悲油，<a id="a-H5"></a>教化众生，<a id="a-H6"></a>庄严国土，<a id="a-H7"></a>施作佛事，<a id="a-H8"></a>无有休息。</p>
  <p id="aH9">“善男子，<a id="a-HA"></a>譬如他化自在天王，<a id="a-HB"></a>冠阎浮檀真金天冠，<a id="a-HC"></a>欲界天子诸庄严具皆不能及。<a id="a-HD"></a>菩萨摩诃萨亦复如是，<a id="a-HE"></a>冠菩提心大愿天冠，<a id="a-HF"></a>一切凡夫、<a id="a-HG"></a>二乘功德皆不能及。</p>
  <p id="aHH">“善男子，<a id="a-HI"></a>如师子王哮吼之时，<a id="a-HJ"></a>师子儿闻皆增勇健，<a id="a-HK"></a>余兽闻之即皆窜伏。<a id="a-HL"></a>佛师子王菩提心吼应知亦尔，<a id="a-HM"></a>诸菩萨闻增长功德，<a id="a-HN"></a>有所得者闻皆退散。</p>
  <p id="aHO">“善男子，<a id="a-HP"></a>譬如有人，<a id="a-HQ"></a>以师子筋而为乐弦；<a id="a-HR"></a>其音既奏，<a id="a-HS"></a>余弦悉绝。<a id="a-HT"></a>菩萨摩诃萨亦复如是，<a id="a-HU"></a>以如来师子波罗蜜身菩提心筋为法乐弦；<a id="a-HV"></a>其音既奏，<a id="a-HW"></a>一切五欲及以二乘诸功德弦悉皆断灭。</p>
  <p id="aHX">“善男子，<a id="a-HY"></a>譬如有人，<a id="a-HZ"></a>以牛羊等种种诸乳，<a id="a-Ha"></a>假使积集盈于大海，<a id="a-Hb"></a>以师子乳一滴投中，<a id="a-Hc"></a>悉令变坏，<a id="a-Hd"></a>直过无碍。<a id="a-He"></a>菩萨摩诃萨亦复如是，<a id="a-Hf"></a>以如来师子菩提心乳，<a id="a-Hg"></a>著无量劫业烦恼乳大海之中，<a id="a-Hh"></a>悉令坏灭，<a id="a-Hi"></a>直过无碍，<a id="a-Hj"></a>终不住于二乘解脱。</p>
  <p id="aHk">“善男子，<a id="a-Hl"></a>譬如迦陵频伽鸟，<a id="a-Hm"></a>在卵[穀-禾+卵]中有大势力，<a id="a-Hn"></a>一切诸鸟所不能及。<a id="a-Ho"></a>菩萨摩诃萨亦复如是，<a id="a-Hp"></a>于生死[穀-禾+卵]发菩提心，<a id="a-Hq"></a>所有大悲功德势力，<a id="a-Hr"></a>声闻、<a id="a-Hs"></a>缘觉无能及者。</p>
  <p id="aHt">“善男子，<a id="a-Hu"></a>如金翅鸟王子，<a id="a-Hv"></a>初始生时，<a id="a-Hw"></a>目则明利，<a id="a-Hx"></a>飞则劲捷，<a id="a-Hy"></a>一切诸鸟虽久成长无能及者。<a id="a-Hz"></a>菩萨摩诃萨亦复如是，<a id="a-I0"></a>发菩提心，<a id="a-I1"></a>为佛王子，<a id="a-I2"></a>智慧清净，<a id="a-I3"></a>大悲勇猛，<a id="a-I4"></a>一切二乘虽百千劫久修道行所不能及。</p>
  <p id="aI5">“善男子，<a id="a-I6"></a>如有壮夫，<a id="a-I7"></a>手执利矛，<a id="a-I8"></a>刺坚密甲，<a id="a-I9"></a>直过无碍。<a id="a-IA"></a>菩萨摩诃萨亦复如是，<a id="a-IB"></a>执菩提心铦利快矛，<a id="a-IC"></a>刺诸邪见随眠密甲，<a id="a-ID"></a>悉能穿彻无有障碍。</p>
  <p id="aIE">“善男子，<a id="a-IF"></a>譬如摩诃那伽大力勇士，<a id="a-IG"></a>若奋威怒，<a id="a-IH"></a>于其额上必生疮疱；<a id="a-II"></a>疮若未合，<a id="a-IJ"></a>阎浮提中一切人民无能制伏。<a id="a-IK"></a>菩萨摩诃萨亦复如是，<a id="a-IL"></a>若起大悲，<a id="a-IM"></a>必定发于菩提之心；<a id="a-IN"></a>心未舍来，<a id="a-IO"></a>一切世间魔及魔民不能为害。</p>
  <p id="aIP">“善男子，<a id="a-IQ"></a>譬如射师有诸弟子，<a id="a-IR"></a>虽未惯习其师技艺，<a id="a-IS"></a>然其智慧、<a id="a-IT"></a>方便、<a id="a-IU"></a>善巧，<a id="a-IV"></a>余一切人所不能及。<a id="a-IW"></a>菩萨摩诃萨初始发心亦复如是，<a id="a-IX"></a>虽未惯习一切智行，<a id="a-IY"></a>然其所有愿、<a id="a-IZ"></a>智、<a id="a-Ia"></a>解、<a id="a-Ib"></a>欲，<a id="a-Ic"></a>一切世间凡夫、<a id="a-Id"></a>二乘悉不能及。</p>
  <p id="aIe">“善男子，<a id="a-If"></a>如人学射，<a id="a-Ig"></a>先安其足，<a id="a-Ih"></a>后习其法。<a id="a-Ii"></a>菩萨摩诃萨亦复如是，<a id="a-Ij"></a>欲学如来一切智道，<a id="a-Ik"></a>先当安住菩提之心，<a id="a-Il"></a>然后修行一切佛法。</p>
  <p id="aIm">“善男子，<a id="a-In"></a>譬如幻师，<a id="a-Io"></a>将作幻事，<a id="a-Ip"></a>先当起意忆持幻法，<a id="a-Iq"></a>然后所作悉得成就。<a id="a-Ir"></a>菩萨摩诃萨亦复如是，<a id="a-Is"></a>将起一切诸佛菩萨神通幻事，<a id="a-It"></a>先当起意发菩提心，<a id="a-Iu"></a>然后一切悉得成就。</p>
  <p id="aIv">“善男子，<a id="a-Iw"></a>譬如幻术，<a id="a-Ix"></a>无色现色。<a id="a-Iy"></a>菩萨摩诃萨菩提心相亦复如是，<a id="a-Iz"></a>虽无有色，<a id="a-J0"></a>不可睹见，<a id="a-J1"></a>然能普于十方法界示现种种功德庄严。</p>
  <p id="aJ2">“善男子，<a id="a-J3"></a>譬如猫狸，<a id="a-J4"></a>才见于鼠，<a id="a-J5"></a>鼠即入穴不敢复出。<a id="a-J6"></a>菩萨摩诃萨发菩提心亦复如是，<a id="a-J7"></a>暂以慧眼观诸惑业，<a id="a-J8"></a>皆即窜匿不复出生。</p>
  <p id="aJ9">“善男子，<a id="a-JA"></a>譬如有人，<a id="a-JB"></a>著阎浮金庄严之具，<a id="a-JC"></a>映蔽一切皆如聚墨。<a id="a-JD"></a>菩萨摩诃萨亦复如是，<a id="a-JE"></a>著菩提心庄严之具，<a id="a-JF"></a>映蔽一切凡夫二乘功德庄严悉无光色。</p>
  <p id="aJG">“善男子，<a id="a-JH"></a>如好磁石，<a id="a-JI"></a>少分之力，<a id="a-JJ"></a>即能吸坏诸铁钩锁。<a id="a-JK"></a>菩萨摩诃萨发菩提心亦复如是，<a id="a-JL"></a>若起一念，<a id="a-JM"></a>悉能坏灭一切见欲无明钩锁。</p>
  <p id="aJN">“善男子，<a id="a-JO"></a>如有磁石，<a id="a-JP"></a>铁若见之，<a id="a-JQ"></a>即皆散去，<a id="a-JR"></a>无留住者。<a id="a-JS"></a>菩萨摩诃萨发菩提心亦复如是，<a id="a-JT"></a>诸业烦恼、<a id="a-JU"></a>二乘解脱，<a id="a-JV"></a>若暂见之，<a id="a-JW"></a>即皆散灭，<a id="a-JX"></a>亦无住者。</p>
  <p id="aJY">“善男子，<a id="a-JZ"></a>譬如有人，<a id="a-Ja"></a>善入大海，<a id="a-Jb"></a>一切水族无能为害；<a id="a-Jc"></a>假使入于摩竭鱼口，<a id="a-Jd"></a>亦不为彼之所吞噬。<a id="a-Je"></a>菩萨摩诃萨亦复如是，<a id="a-Jf"></a>发菩提心入生死海，<a id="a-Jg"></a>诸业烦恼不能为害；<a id="a-Jh"></a>假使入于声闻、<a id="a-Ji"></a>缘觉实际法中，<a id="a-Jj"></a>亦不为其之所留难。</p>
  <p id="aJk">“善男子，<a id="a-Jl"></a>譬如有人，<a id="a-Jm"></a>饮甘露浆，<a id="a-Jn"></a>一切诸物不能为害。<a id="a-Jo"></a>菩萨摩诃萨亦复如是，<a id="a-Jp"></a>饮菩提心甘露法浆，<a id="a-Jq"></a>不堕声闻、<a id="a-Jr"></a>辟支佛地，<a id="a-Js"></a>以具广大悲愿力故。</p>
  <p id="aJt">“善男子，<a id="a-Ju"></a>譬如有人，<a id="a-Jv"></a>得安缮那药以涂其目，<a id="a-Jw"></a>虽行人间，<a id="a-Jx"></a>人所不见。<a id="a-Jy"></a>菩萨摩诃萨亦复如是，<a id="a-Jz"></a>得菩提心安缮那药，<a id="a-K0"></a>能以方便入魔境界，<a id="a-K1"></a>一切众魔所不能见。</p>
  <p id="aK2">“善男子，<a id="a-K3"></a>譬如有人，<a id="a-K4"></a>依附于王，<a id="a-K5"></a>不畏余人。<a id="a-K6"></a>菩萨摩诃萨亦复如是，<a id="a-K7"></a>依菩提心大势力王，<a id="a-K8"></a>不畏障、<a id="a-K9"></a>盖、<a id="a-KA"></a>恶道之难。</p>
  <p id="aKB">“善男子，<a id="a-KC"></a>譬如有人，<a id="a-KD"></a>住于水中，<a id="a-KE"></a>不畏火焚。<a id="a-KF"></a>菩萨摩诃萨亦复如是，<a id="a-KG"></a>住菩提心善根水中，<a id="a-KH"></a>不畏二乘解脱智火。</p>
  <p id="aKI">“善男子，<a id="a-KJ"></a>譬如有人，<a id="a-KK"></a>依倚猛将，<a id="a-KL"></a>即不怖畏一切冤敌。<a id="a-KM"></a>菩萨摩诃萨亦复如是，<a id="a-KN"></a>依菩提心勇猛大将，<a id="a-KO"></a>不畏一切恶行冤敌。</p>
  <p id="aKP">“善男子，<a id="a-KQ"></a>如释天王，<a id="a-KR"></a>执金刚杵，<a id="a-KS"></a>摧伏一切阿修罗众。<a id="a-KT"></a>菩萨摩诃萨亦复如是，<a id="a-KU"></a>持菩提心金刚之杵，<a id="a-KV"></a>摧伏一切诸魔外道。</p>
  <p id="aKW">“善男子，<a id="a-KX"></a>譬如有人，<a id="a-KY"></a>服延龄药，<a id="a-KZ"></a>长得充健，<a id="a-Ka"></a>不老不瘦。<a id="a-Kb"></a>菩萨摩诃萨亦复如是，<a id="a-Kc"></a>服菩提心延龄之药，<a id="a-Kd"></a>于无数劫修菩萨行，<a id="a-Ke"></a>心无疲厌亦无染著。</p>
  <p id="aKf">“善男子，<a id="a-Kg"></a>譬如有人，<a id="a-Kh"></a>调和药汁，<a id="a-Ki"></a>必当先取好清净水。<a id="a-Kj"></a>菩萨摩诃萨亦复如是，<a id="a-Kk"></a>欲修菩萨一切行愿，<a id="a-Kl"></a>先当发起菩提之心。</p>
  <p id="aKm">“善男子，<a id="a-Kn"></a>如人护身，<a id="a-Ko"></a>先护命根。<a id="a-Kp"></a>菩萨摩诃萨亦复如是，<a id="a-Kq"></a>护持佛法，<a id="a-Kr"></a>亦当先护菩提之心。</p>
  <p id="aKs">“善男子，<a id="a-Kt"></a>譬如有人，<a id="a-Ku"></a>命根若断，<a id="a-Kv"></a>不能利益父母、<a id="a-Kw"></a>宗亲。<a id="a-Kx"></a>菩萨摩诃萨亦复如是，<a id="a-Ky"></a>舍菩提心，<a id="a-Kz"></a>不能利益一切众生，<a id="a-L0"></a>不能成就诸佛功德。</p>
  <p id="aL1">“善男子，<a id="a-L2"></a>譬如大海，<a id="a-L3"></a>无能坏者。<a id="a-L4"></a>菩提心海亦复如是，<a id="a-L5"></a>诸业烦恼、<a id="a-L6"></a>二乘之心所不能坏。</p>
  <p id="aL7">“善男子，<a id="a-L8"></a>譬如日光，<a id="a-L9"></a>星宿光明不能映蔽。<a id="a-LA"></a>菩提心日亦复如是，<a id="a-LB"></a>一切二乘无漏智光所不能蔽。</p>
  <p id="aLC">“善男子，<a id="a-LD"></a>如王子初生，<a id="a-LE"></a>即为大臣之所尊重，<a id="a-LF"></a>以种性自在故。<a id="a-LG"></a>菩萨摩诃萨亦复如是，<a id="a-LH"></a>于佛法中发菩提心，<a id="a-LI"></a>即为耆宿久修梵行声闻、<a id="a-LJ"></a>缘觉所共尊重，<a id="a-LK"></a>以大悲自在故。</p>
  <p id="aLL">“善男子，<a id="a-LM"></a>譬如王子，<a id="a-LN"></a>年虽幼稚，<a id="a-LO"></a>一切大臣皆悉敬礼。<a id="a-LP"></a>菩萨摩诃萨亦复如是，<a id="a-LQ"></a>虽初发心修菩萨行，<a id="a-LR"></a>二乘耆旧皆应敬礼。</p>
  <p id="aLS">“善男子，<a id="a-LT"></a>譬如王子，<a id="a-LU"></a>虽于一切臣佐之中未得自在，<a id="a-LV"></a>已具王相，<a id="a-LW"></a>不与一切诸臣佐等，<a id="a-LX"></a>以生处尊胜故。<a id="a-LY"></a>菩萨摩诃萨亦复如是，<a id="a-LZ"></a>虽于一切业烦恼中未得自在，<a id="a-La"></a>然已具足菩提之相，<a id="a-Lb"></a>不与一切二乘齐等，<a id="a-Lc"></a>以种性第一故。</p>
  <p id="aLd">“善男子，<a id="a-Le"></a>譬如清净摩尼妙宝，<a id="a-Lf"></a>眼有翳故见为不净。<a id="a-Lg"></a>菩萨摩诃萨菩提心宝亦复如是，<a id="a-Lh"></a>无智不信谓为不净。</p>
  <p id="aLi">“善男子，<a id="a-Lj"></a>譬如有药，<a id="a-Lk"></a>为咒所持，<a id="a-Ll"></a>若有众生见、<a id="a-Lm"></a>闻、<a id="a-Ln"></a>同住，<a id="a-Lo"></a>一切诸病皆得消灭。<a id="a-Lp"></a>菩萨摩诃萨菩提心药亦复如是，<a id="a-Lq"></a>一切善根、<a id="a-Lr"></a>智慧、<a id="a-Ls"></a>方便、<a id="a-Lt"></a>菩萨愿智共所摄持，<a id="a-Lu"></a>若有众生见、<a id="a-Lv"></a>闻、<a id="a-Lw"></a>同住、<a id="a-Lx"></a>忆念之者，<a id="a-Ly"></a>诸烦恼病悉得除灭。</p>
  <p id="aLz">“善男子，<a id="a-M0"></a>譬如有人，<a id="a-M1"></a>常持甘露，<a id="a-M2"></a>其身毕竟不变不坏。<a id="a-M3"></a>菩萨摩诃萨亦复如是，<a id="a-M4"></a>若常忆持菩提心甘露，<a id="a-M5"></a>令愿智身毕竟不坏。</p>
  <p id="aM6">“善男子，<a id="a-M7"></a>如机关木人，<a id="a-M8"></a>若无有楔，<a id="a-M9"></a>身即离散，<a id="a-MA"></a>不能运动。<a id="a-MB"></a>菩萨摩诃萨亦复如是，<a id="a-MC"></a>无菩提心，<a id="a-MD"></a>行即分散，<a id="a-ME"></a>不能成就一切佛法。</p>
  <p id="aMF">“善男子，<a id="a-MG"></a>如转轮王，<a id="a-MH"></a>有沉香宝，<a id="a-MI"></a>名曰象藏；<a id="a-MJ"></a>若烧此香，<a id="a-MK"></a>王四种兵悉腾虚空。<a id="a-ML"></a>菩萨摩诃萨菩提心香亦复如是，<a id="a-MM"></a>若发此意，<a id="a-MN"></a>即令菩萨一切善根永出三界，<a id="a-MO"></a>行如来智无为空中。</p>
  <p id="aMP">“善男子，<a id="a-MQ"></a>譬如金刚，<a id="a-MR"></a>唯从金刚处及金处生，<a id="a-MS"></a>非余宝处生。<a id="a-MT"></a>菩萨摩诃萨菩提心金刚亦复如是，<a id="a-MU"></a>唯从大悲救护众生金刚处、<a id="a-MV"></a>一切智智殊胜境界金处而生，<a id="a-MW"></a>非余众生善根处生。</p>
  <p id="aMX">“善男子，<a id="a-MY"></a>譬如有树，<a id="a-MZ"></a>名曰无根，<a id="a-Ma"></a>不从根生，<a id="a-Mb"></a>而枝、<a id="a-Mc"></a>叶、<a id="a-Md"></a>华、<a id="a-Me"></a>果悉皆繁茂。<a id="a-Mf"></a>菩萨摩诃萨菩提心树亦复如是，<a id="a-Mg"></a>无根可得，<a id="a-Mh"></a>而能长养一切智智神通大愿；<a id="a-Mi"></a>枝、<a id="a-Mj"></a>叶、<a id="a-Mk"></a>华、<a id="a-Ml"></a>果，<a id="a-Mm"></a>扶疏荫映，<a id="a-Mn"></a>普覆世间。</p>
  <p id="aMo">“善男子，<a id="a-Mp"></a>譬如金刚，<a id="a-Mq"></a>非劣恶器及以破器所能容持，<a id="a-Mr"></a>唯除全具上妙之器。<a id="a-Ms"></a>菩提心金刚亦复如是，<a id="a-Mt"></a>非下劣众生悭、<a id="a-Mu"></a>嫉、<a id="a-Mv"></a>破戒、<a id="a-Mw"></a>懈怠、<a id="a-Mx"></a>妄念、<a id="a-My"></a>无智器中所能容持，<a id="a-Mz"></a>亦非退失殊胜志愿、<a id="a-N0"></a>散乱、<a id="a-N1"></a>恶觉众生器中所能容持，<a id="a-N2"></a>唯除菩萨深心宝器。</p>
  <p id="aN3">“善男子，<a id="a-N4"></a>譬如金刚，<a id="a-N5"></a>能穿众宝。<a id="a-N6"></a>菩提心金刚亦复如是，<a id="a-N7"></a>悉能穿彻一切法宝。</p>
  <p id="aN8">“善男子，<a id="a-N9"></a>譬如金刚，<a id="a-NA"></a>能坏众山。<a id="a-NB"></a>菩提心金刚亦复如是，<a id="a-NC"></a>悉能摧坏诸邪见山。</p>
  <p id="aND">“善男子，<a id="a-NE"></a>譬如金刚，<a id="a-NF"></a>虽破不全，<a id="a-NG"></a>一切众宝犹不能及。<a id="a-NH"></a>菩提心金刚亦复如是，<a id="a-NI"></a>虽复志劣，<a id="a-NJ"></a>少有亏损，<a id="a-NK"></a>犹胜一切二乘功德。</p>
  <p id="aNL">“善男子，<a id="a-NM"></a>譬如金刚，<a id="a-NN"></a>虽有损缺，<a id="a-NO"></a>犹能除灭一切贫穷。<a id="a-NP"></a>菩提心金刚亦复如是，<a id="a-NQ"></a>虽有损缺，<a id="a-NR"></a>不进诸行，<a id="a-NS"></a>犹能舍离一切生死。</p>
  <p id="aNT">“善男子，<a id="a-NU"></a>如少金刚，<a id="a-NV"></a>悉能破坏一切诸物。<a id="a-NW"></a>菩提心金刚亦复如是，<a id="a-NX"></a>入少境界，<a id="a-NY"></a>即破一切无知诸惑。</p>
  <p id="aNZ">“善男子，<a id="a-Na"></a>譬如金刚，<a id="a-Nb"></a>非凡人所得。<a id="a-Nc"></a>菩提心金刚亦复如是，<a id="a-Nd"></a>非劣意众生之所能得。</p>
  <p id="aNe">“善男子，<a id="a-Nf"></a>譬如金刚，<a id="a-Ng"></a>不识宝人不知其能、<a id="a-Nh"></a>不得其用。<a id="a-Ni"></a>菩提心金刚亦复如是，<a id="a-Nj"></a>不知法人不了其能、<a id="a-Nk"></a>不得其用。</p>
  <p id="aNl">“善男子，<a id="a-Nm"></a>譬如金刚，<a id="a-Nn"></a>无能销灭。<a id="a-No"></a>菩提心金刚亦复如是，<a id="a-Np"></a>一切诸法无能销灭。</p>
  <p id="aNq">“善男子，<a id="a-Nr"></a>如金刚杵，<a id="a-Ns"></a>诸大力人皆不能持，<a id="a-Nt"></a>唯除有大那罗延力。<a id="a-Nu"></a>菩提之心亦复如是，<a id="a-Nv"></a>一切二乘皆不能持，<a id="a-Nw"></a>唯除菩萨广大因缘坚固善力。</p>
  <p id="aNx">“善男子，<a id="a-Ny"></a>譬如金刚，<a id="a-Nz"></a>一切诸物无能坏者，<a id="a-O0"></a>而能普坏一切诸物，<a id="a-O1"></a>然其体性无所损减。<a id="a-O2"></a>菩提之心亦复如是，<a id="a-O3"></a>普于三世无数劫中，<a id="a-O4"></a>教化众生，<a id="a-O5"></a>修行苦行，<a id="a-O6"></a>声闻、<a id="a-O7"></a>缘觉所不能者咸能作之，<a id="a-O8"></a>然其毕竟无有疲厌亦无损坏。</p>
  <p id="aO9">“善男子，<a id="a-OA"></a>譬如金刚，<a id="a-OB"></a>余不能持，<a id="a-OC"></a>唯金刚地之所能持。<a id="a-OD"></a>菩提之心亦复如是，<a id="a-OE"></a>声闻、<a id="a-OF"></a>缘觉皆不能持，<a id="a-OG"></a>唯除趣向萨婆若者。</p>
  <p id="aOH">“善男子，<a id="a-OI"></a>如金刚器，<a id="a-OJ"></a>无有瑕缺用盛于水，<a id="a-OK"></a>永不渗漏而入于地。<a id="a-OL"></a>菩提心金刚器亦复如是，<a id="a-OM"></a>盛善根水，<a id="a-ON"></a>永不渗漏，<a id="a-OO"></a>令入诸趣。</p>
  <p id="aOP">“善男子，<a id="a-OQ"></a>如金刚际，<a id="a-OR"></a>能持大地，<a id="a-OS"></a>不令坠没。<a id="a-OT"></a>菩提之心亦复如是，<a id="a-OU"></a>能持菩萨一切行愿，<a id="a-OV"></a>不令坠没入于三界。</p>
  <p id="aOW">“善男子，<a id="a-OX"></a>譬如金刚，<a id="a-OY"></a>久处水中，<a id="a-OZ"></a>不烂不湿。<a id="a-Oa"></a>菩提之心亦复如是，<a id="a-Ob"></a>于一切劫处，<a id="a-Oc"></a>在生死业惑水中，<a id="a-Od"></a>无坏无变。</p>
  <p id="aOe">“善男子，<a id="a-Of"></a>譬如金刚，<a id="a-Og"></a>一切诸火不能烧燃、<a id="a-Oh"></a>不能令热。<a id="a-Oi"></a>菩提之心亦复如是，<a id="a-Oj"></a>一切生死诸烦恼火不能烧燃、<a id="a-Ok"></a>不能令热。</p>
  <p id="aOl">“善男子，<a id="a-Om"></a>譬如三千世界之中金刚座上，<a id="a-On"></a>能持诸佛坐于道场、<a id="a-Oo"></a>降伏诸魔、<a id="a-Op"></a>成等正觉，<a id="a-Oq"></a>非是余座之所能持。<a id="a-Or"></a>菩提心座亦复如是，<a id="a-Os"></a>能持菩萨一切愿行、<a id="a-Ot"></a>诸波罗蜜、<a id="a-Ou"></a>诸忍、<a id="a-Ov"></a>诸地、<a id="a-Ow"></a>回向、<a id="a-Ox"></a>受记、<a id="a-Oy"></a>修习菩提助道之法、<a id="a-Oz"></a>供养诸佛、<a id="a-P0"></a>闻法受行，<a id="a-P1"></a>一切余心所不能持。</p>
  <p id="aP2">“善男子，<a id="a-P3"></a>菩提心者，<a id="a-P4"></a>成就如是无量无边乃至不可说不可说殊胜功德。<a id="a-P5"></a>若有众生发阿耨多罗三藐三菩提心，<a id="a-P6"></a>则获如是胜功德法。<a id="a-P7"></a>是故，<a id="a-P8"></a>善男子，<a id="a-P9"></a>汝获善利！<a id="a-PA"></a>汝发阿耨多罗三藐三菩提心，<a id="a-PB"></a>求菩萨行，<a id="a-PC"></a>已得如是大功德故。</p>
  <p id="aPD">“善男子，<a id="a-PE"></a>如汝所问：<a id="a-PF"></a>菩萨云何学菩萨行、<a id="a-PG"></a>修菩萨道？<a id="a-PH"></a>善男子，<a id="a-PI"></a>汝可入此毗卢遮那庄严藏大楼阁中周遍观察，<a id="a-PJ"></a>则能了知学菩萨行，<a id="a-PK"></a>学已成就无量功德。<a id="a-PL"></a>”</p>
 </body>
</html>