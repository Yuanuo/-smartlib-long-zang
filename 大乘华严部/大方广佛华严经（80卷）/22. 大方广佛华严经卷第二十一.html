<!doctype html>
<html id="z3IBTT4HZ" data-ver="1024">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第二十一</h1>
  <h2 id="a2">十无尽藏品第二十二</h2>
  <p id="a3">尔时，<a id="a-4"></a>功德林菩萨复告诸菩萨言：<a id="a-5"></a>“佛子，<a id="a-6"></a>菩萨摩诃萨有十种藏，<a id="a-7"></a>过去、<a id="a-8"></a>未来、<a id="a-9"></a>现在诸佛，<a id="a-A"></a>已说、<a id="a-B"></a>当说、<a id="a-C"></a>今说。<a id="a-D"></a>何等为十？<a id="a-E"></a>所谓：<a id="a-F"></a>信藏、<a id="a-G"></a>戒藏、<a id="a-H"></a>惭藏、<a id="a-I"></a>愧藏、<a id="a-J"></a>闻藏、<a id="a-K"></a>施藏、<a id="a-L"></a>慧藏、<a id="a-M"></a>念藏、<a id="a-N"></a>持藏、<a id="a-O"></a>辩藏，<a id="a-P"></a>是为十。</p>
  <p id="aQ">“佛子，<a id="a-R"></a>何等为菩萨摩诃萨信藏？<a id="a-S"></a>此菩萨信一切法空，<a id="a-T"></a>信一切法无相，<a id="a-U"></a>信一切法无愿，<a id="a-V"></a>信一切法无作，<a id="a-W"></a>信一切法无分别，<a id="a-X"></a>信一切法无所依，<a id="a-Y"></a>信一切法不可量，<a id="a-Z"></a>信一切法无有上，<a id="a-a"></a>信一切法难超越，<a id="a-b"></a>信一切法无生。<a id="a-c"></a>若菩萨能如是随顺一切法，<a id="a-d"></a>生净信已，<a id="a-e"></a>闻诸佛法不可思议，<a id="a-f"></a>心不怯弱；<a id="a-g"></a>闻一切佛不可思议，<a id="a-h"></a>心不怯弱；<a id="a-i"></a>闻众生界不可思议，<a id="a-j"></a>心不怯弱；<a id="a-k"></a>闻法界不可思议，<a id="a-l"></a>心不怯弱；<a id="a-m"></a>闻虚空界不可思议，<a id="a-n"></a>心不怯弱；<a id="a-o"></a>闻涅槃界不可思议，<a id="a-p"></a>心不怯弱；<a id="a-q"></a>闻过去世不可思议，<a id="a-r"></a>心不怯弱；<a id="a-s"></a>闻未来世不可思议，<a id="a-t"></a>心不怯弱；<a id="a-u"></a>闻现在世不可思议，<a id="a-v"></a>心不怯弱；<a id="a-w"></a>闻入一切劫不可思议，<a id="a-x"></a>心不怯弱。<a id="a-y"></a>何以故？<a id="a-z"></a>此菩萨于诸佛所一向坚信，<a id="a-10"></a>知佛智慧无边无尽。<a id="a-11"></a>十方无量诸世界中，<a id="a-12"></a>一一各有无量诸佛，<a id="a-13"></a>于阿耨多罗三藐三菩提，<a id="a-14"></a>已得、<a id="a-15"></a>今得、<a id="a-16"></a>当得，<a id="a-17"></a>已出世、<a id="a-18"></a>今出世、<a id="a-19"></a>当出世，<a id="a-1A"></a>已入涅槃、<a id="a-1B"></a>今入涅槃、<a id="a-1C"></a>当入涅槃，<a id="a-1D"></a>彼诸佛智慧不增不减、<a id="a-1E"></a>不生不灭、<a id="a-1F"></a>不进不退、<a id="a-1G"></a>不近不远、<a id="a-1H"></a>无知无舍。<a id="a-1I"></a>此菩萨入佛智慧，<a id="a-1J"></a>成就无边无尽信；<a id="a-1K"></a>得此信已，<a id="a-1L"></a>心不退转，<a id="a-1M"></a>心不杂乱，<a id="a-1N"></a>不可破坏，<a id="a-1O"></a>无所染著，<a id="a-1P"></a>常有根本，<a id="a-1Q"></a>随顺圣人，<a id="a-1R"></a>住如来家，<a id="a-1S"></a>护持一切诸佛种性，<a id="a-1T"></a>增长一切菩萨信解，<a id="a-1U"></a>随顺一切如来善根，<a id="a-1V"></a>出生一切诸佛方便。<a id="a-1W"></a>是名菩萨摩诃萨信藏。<a id="a-1X"></a>菩萨住此信藏，<a id="a-1Y"></a>则能闻持一切佛法，<a id="a-1Z"></a>为众生说，<a id="a-1a"></a>皆令开悟。</p>
  <p id="a1b">“佛子，<a id="a-1c"></a>何等为菩萨摩诃萨戒藏？<a id="a-1d"></a>此菩萨成就普饶益戒、<a id="a-1e"></a>不受戒、<a id="a-1f"></a>不住戒、<a id="a-1g"></a>无悔恨戒、<a id="a-1h"></a>无违诤戒、<a id="a-1i"></a>不损恼戒、<a id="a-1j"></a>无杂秽戒、<a id="a-1k"></a>无贪求戒、<a id="a-1l"></a>无过失戒、<a id="a-1m"></a>无毁犯戒。<a id="a-1n"></a>云何为普饶益戒？<a id="a-1o"></a>此菩萨受持净戒，<a id="a-1p"></a>本为利益一切众生。<a id="a-1q"></a>云何为不受戒？<a id="a-1r"></a>此菩萨不受行外道诸所有戒，<a id="a-1s"></a>但性自精进，<a id="a-1t"></a>奉持三世诸佛如来平等净戒。<a id="a-1u"></a>云何为不住戒？<a id="a-1v"></a>此菩萨受持戒时，<a id="a-1w"></a>心不住欲界、<a id="a-1x"></a>不住色界、<a id="a-1y"></a>不住无色界。<a id="a-1z"></a>何以故？<a id="a-20"></a>不求生彼，<a id="a-21"></a>而持戒故。<a id="a-22"></a>云何为无悔恨戒？<a id="a-23"></a>此菩萨恒得安住无悔恨心。<a id="a-24"></a>何以故？<a id="a-25"></a>不作重罪，<a id="a-26"></a>不行谄诈，<a id="a-27"></a>不破净戒故。<a id="a-28"></a>云何为无违诤戒？<a id="a-29"></a>此菩萨不非先制，<a id="a-2A"></a>不更造立；<a id="a-2B"></a>心常随顺，<a id="a-2C"></a>向涅槃戒，<a id="a-2D"></a>具足受持，<a id="a-2E"></a>无所毁犯；<a id="a-2F"></a>不以持戒，<a id="a-2G"></a>恼他众生，<a id="a-2H"></a>令其生苦，<a id="a-2I"></a>但愿一切心常欢喜而持于戒。<a id="a-2J"></a>云何为不恼害戒？<a id="a-2K"></a>此菩萨不因于戒，<a id="a-2L"></a>学诸咒术，<a id="a-2M"></a>造作方药，<a id="a-2N"></a>恼害众生，<a id="a-2O"></a>但为救护一切众生而持于戒。<a id="a-2P"></a>云何为不杂戒？<a id="a-2Q"></a>此菩萨不著边见，<a id="a-2R"></a>不持杂戒，<a id="a-2S"></a>但观缘起持出离戒。<a id="a-2T"></a>云何为无贪求戒？<a id="a-2U"></a>此菩萨不现异相，<a id="a-2V"></a>彰己有德，<a id="a-2W"></a>但为满足出离法故而持于戒。<a id="a-2X"></a>云何为无过失戒？<a id="a-2Y"></a>此菩萨不自贡高，<a id="a-2Z"></a>言我持戒；<a id="a-2a"></a>见破戒人亦不轻毁，<a id="a-2b"></a>令他愧耻；<a id="a-2c"></a>但一其心而持于戒。<a id="a-2d"></a>云何为无毁犯戒？<a id="a-2e"></a>此菩萨永断杀、<a id="a-2f"></a>盗、<a id="a-2g"></a>邪淫、<a id="a-2h"></a>妄语、<a id="a-2i"></a>两舌、<a id="a-2j"></a>恶口，<a id="a-2k"></a>及无义语、<a id="a-2l"></a>贪、<a id="a-2m"></a>瞋、<a id="a-2n"></a>邪见，<a id="a-2o"></a>具足受持十种善业。<a id="a-2p"></a>菩萨持此无犯戒时，<a id="a-2q"></a>作是念言：<a id="a-2r"></a>‘一切众生毁犯净戒，<a id="a-2s"></a>皆由颠倒。<a id="a-2t"></a>唯佛世尊能知众生以何因缘而生颠倒，<a id="a-2u"></a>毁犯净戒。<a id="a-2v"></a>我当成就无上菩提，<a id="a-2w"></a>广为众生说真实法，<a id="a-2x"></a>令离颠倒。<a id="a-2y"></a>’是名菩萨摩诃萨第二戒藏。</p>
  <p id="a2z">“佛子，<a id="a-30"></a>何等为菩萨摩诃萨惭藏？<a id="a-31"></a>此菩萨忆念过去所作诸恶而生于惭，<a id="a-32"></a>谓彼菩萨心自念言：<a id="a-33"></a>‘我无始世来，<a id="a-34"></a>与诸众生皆悉互作父母、<a id="a-35"></a>兄弟、<a id="a-36"></a>姊妹、<a id="a-37"></a>男女，<a id="a-38"></a>具贪、<a id="a-39"></a>瞋、<a id="a-3A"></a>痴、<a id="a-3B"></a>憍慢、<a id="a-3C"></a>谄诳及余一切诸烦恼故，<a id="a-3D"></a>更相恼害，<a id="a-3E"></a>递相陵夺，<a id="a-3F"></a>奸淫伤杀，<a id="a-3G"></a>无恶不造；<a id="a-3H"></a>一切众生，<a id="a-3I"></a>悉亦如是，<a id="a-3J"></a>以诸烦恼备造众恶，<a id="a-3K"></a>是故各各不相恭敬、<a id="a-3L"></a>不相尊重、<a id="a-3M"></a>不相承顺、<a id="a-3N"></a>不相谦下、<a id="a-3O"></a>不相启导、<a id="a-3P"></a>不相护惜，<a id="a-3Q"></a>更相杀害，<a id="a-3R"></a>互为怨仇。<a id="a-3S"></a>自惟我身及诸众生，<a id="a-3T"></a>去、<a id="a-3U"></a>来、<a id="a-3V"></a>现在，<a id="a-3W"></a>行无惭法，<a id="a-3X"></a>三世诸佛无不知见。<a id="a-3Y"></a>今若不断此无惭行，<a id="a-3Z"></a>三世诸佛亦当见我。<a id="a-3a"></a>我当云何犹行不止？<a id="a-3b"></a>甚为不可！<a id="a-3c"></a>是故我应专心断除，<a id="a-3d"></a>证阿耨多罗三藐三菩提，<a id="a-3e"></a>广为众生说真实法。<a id="a-3f"></a>’是名菩萨摩诃萨第三惭藏。</p>
  <p id="a3g">“佛子，<a id="a-3h"></a>何等为菩萨摩诃萨愧藏？<a id="a-3i"></a>此菩萨自愧昔来，<a id="a-3j"></a>于五欲中种种贪求，<a id="a-3k"></a>无有厌足，<a id="a-3l"></a>因此增长贪、<a id="a-3m"></a>恚、<a id="a-3n"></a>痴等一切烦恼：<a id="a-3o"></a>‘我今不应复行是事。<a id="a-3p"></a>’又作是念：<a id="a-3q"></a>‘众生无智，<a id="a-3r"></a>起诸烦恼，<a id="a-3s"></a>具行恶法，<a id="a-3t"></a>不相恭敬，<a id="a-3u"></a>不相尊重，<a id="a-3v"></a>乃至展转互为怨仇。<a id="a-3w"></a>如是等恶无不备造，<a id="a-3x"></a>造已欢喜，<a id="a-3y"></a>追求称叹，<a id="a-3z"></a>盲无慧眼，<a id="a-40"></a>无所知见。<a id="a-41"></a>于母人腹中，<a id="a-42"></a>入胎受生，<a id="a-43"></a>成垢秽身，<a id="a-44"></a>毕竟至于发白面皱。<a id="a-45"></a>有智慧者，<a id="a-46"></a>观此但是从淫欲，<a id="a-47"></a>生不净之法，<a id="a-48"></a>三世诸佛皆悉知见。<a id="a-49"></a>若我于今犹行是事，<a id="a-4A"></a>则为欺诳三世诸佛。<a id="a-4B"></a>是故我当修行于愧，<a id="a-4C"></a>速成阿耨多罗三藐三菩提，<a id="a-4D"></a>广为众生说真实法。<a id="a-4E"></a>’是名菩萨摩诃萨第四愧藏。</p>
  <p id="a4F">“佛子，<a id="a-4G"></a>何等为菩萨摩诃萨闻藏？<a id="a-4H"></a>此菩萨知是事有故是事有，<a id="a-4I"></a>是事无故是事无；<a id="a-4J"></a>是事起故是事起，<a id="a-4K"></a>是事灭故是事灭；<a id="a-4L"></a>是世间法，<a id="a-4M"></a>是出世间法；<a id="a-4N"></a>是有为法，<a id="a-4O"></a>是无为法；<a id="a-4P"></a>是有记法，<a id="a-4Q"></a>是无记法。<a id="a-4R"></a>何等为是事有故是事有？<a id="a-4S"></a>谓：<a id="a-4T"></a>无明有故行有。<a id="a-4U"></a>何等为是事无故是事无？<a id="a-4V"></a>谓：<a id="a-4W"></a>识无故名色无。<a id="a-4X"></a>何等为是事起故是事起？<a id="a-4Y"></a>谓：<a id="a-4Z"></a>爱起故苦起。<a id="a-4a"></a>何等为是事灭故是事灭？<a id="a-4b"></a>谓：<a id="a-4c"></a>有灭故生灭。<a id="a-4d"></a>何等为世间法？<a id="a-4e"></a>所谓：<a id="a-4f"></a>色、<a id="a-4g"></a>受、<a id="a-4h"></a>想、<a id="a-4i"></a>行、<a id="a-4j"></a>识。<a id="a-4k"></a>何等为出世间法？<a id="a-4l"></a>所谓：<a id="a-4m"></a>戒、<a id="a-4n"></a>定、<a id="a-4o"></a>慧、<a id="a-4p"></a>解脱、<a id="a-4q"></a>解脱知见。<a id="a-4r"></a>何等为有为法？<a id="a-4s"></a>所谓：<a id="a-4t"></a>欲界、<a id="a-4u"></a>色界、<a id="a-4v"></a>无色界、<a id="a-4w"></a>众生界。<a id="a-4x"></a>何等为无为法？<a id="a-4y"></a>所谓：<a id="a-4z"></a>虚空、<a id="a-50"></a>涅槃、<a id="a-51"></a>数缘灭、<a id="a-52"></a>非数缘灭、<a id="a-53"></a>缘起法性住。<a id="a-54"></a>何等为有记法？<a id="a-55"></a>谓：<a id="a-56"></a>四圣谛、<a id="a-57"></a>四沙门果、<a id="a-58"></a>四辩、<a id="a-59"></a>四无所畏、<a id="a-5A"></a>四念处、<a id="a-5B"></a>四正勤、<a id="a-5C"></a>四神足、<a id="a-5D"></a>五根、<a id="a-5E"></a>五力、<a id="a-5F"></a>七觉分、<a id="a-5G"></a>八圣道分。<a id="a-5H"></a>何等为无记法？<a id="a-5I"></a>谓：<a id="a-5J"></a>世间有边，<a id="a-5K"></a>世间无边，<a id="a-5L"></a>世间亦有边亦无边，<a id="a-5M"></a>世间非有边非无边；<a id="a-5N"></a>世间有常，<a id="a-5O"></a>世间无常，<a id="a-5P"></a>世间亦有常亦无常，<a id="a-5Q"></a>世间非有常非无常；<a id="a-5R"></a>如来灭后有，<a id="a-5S"></a>如来灭后无，<a id="a-5T"></a>如来灭后亦有亦无，<a id="a-5U"></a>如来灭后非有非无；<a id="a-5V"></a>我及众生有，<a id="a-5W"></a>我及众生无，<a id="a-5X"></a>我及众生亦有亦无，<a id="a-5Y"></a>我及众生非有非无；<a id="a-5Z"></a>过去，<a id="a-5a"></a>有几如来般涅槃？<a id="a-5b"></a>几声闻、<a id="a-5c"></a>辟支佛般涅槃？<a id="a-5d"></a>未来，<a id="a-5e"></a>有几如来？<a id="a-5f"></a>几声闻、<a id="a-5g"></a>辟支佛？<a id="a-5h"></a>几众生？<a id="a-5i"></a>现在，<a id="a-5j"></a>有几佛住？<a id="a-5k"></a>几声闻、<a id="a-5l"></a>辟支佛住？<a id="a-5m"></a>几众生住？<a id="a-5n"></a>何等如来最先出？<a id="a-5o"></a>何等声闻、<a id="a-5p"></a>辟支佛最先出？<a id="a-5q"></a>何等众生最先出？<a id="a-5r"></a>何等如来最后出？<a id="a-5s"></a>何等声闻、<a id="a-5t"></a>辟支佛最后出？<a id="a-5u"></a>何等众生最后出？<a id="a-5v"></a>何法最在初？<a id="a-5w"></a>何法最在后？<a id="a-5x"></a>世间从何处来，<a id="a-5y"></a>去至何所？<a id="a-5z"></a>有几世界成？<a id="a-60"></a>有几世界坏？<a id="a-61"></a>世界从何处来，<a id="a-62"></a>去至何所？<a id="a-63"></a>何者为生死最初际？<a id="a-64"></a>何者为生死最后际？<a id="a-65"></a>是名无记法。<a id="a-66"></a>菩萨摩诃萨作如是念：<a id="a-67"></a>‘一切众生于生死中，<a id="a-68"></a>无有多闻，<a id="a-69"></a>不能了知此一切法。<a id="a-6A"></a>我当发意，<a id="a-6B"></a>持多闻藏，<a id="a-6C"></a>证阿耨多罗三藐三菩提，<a id="a-6D"></a>为诸众生说真实法。<a id="a-6E"></a>’是名菩萨摩诃萨第五多闻藏。</p>
  <p id="a6F">“佛子，<a id="a-6G"></a>何等为菩萨摩诃萨施藏？<a id="a-6H"></a>此菩萨行十种施，<a id="a-6I"></a>所谓：<a id="a-6J"></a>分减施、<a id="a-6K"></a>竭尽施、<a id="a-6L"></a>内施、<a id="a-6M"></a>外施、<a id="a-6N"></a>内外施、<a id="a-6O"></a>一切施、<a id="a-6P"></a>过去施、<a id="a-6Q"></a>未来施、<a id="a-6R"></a>现在施、<a id="a-6S"></a>究竟施。<a id="a-6T"></a>佛子，<a id="a-6U"></a>云何为菩萨分减施？<a id="a-6V"></a>此菩萨禀性仁慈，<a id="a-6W"></a>好行惠施。<a id="a-6X"></a>若得美味，<a id="a-6Y"></a>不专自受，<a id="a-6Z"></a>要与众生，<a id="a-6a"></a>然后方食；<a id="a-6b"></a>凡所受物，<a id="a-6c"></a>悉亦如是。<a id="a-6d"></a>若自食时，<a id="a-6e"></a>作是念言：<a id="a-6f"></a>‘我身中有八万户虫依于我住，<a id="a-6g"></a>我身充乐，<a id="a-6h"></a>彼亦充乐；<a id="a-6i"></a>我身饥苦，<a id="a-6j"></a>彼亦饥苦。<a id="a-6k"></a>我今受此所有饮食，<a id="a-6l"></a>愿令众生普得充饱。<a id="a-6m"></a>’为施彼故而自食之，<a id="a-6n"></a>不贪其味。<a id="a-6o"></a>复作是念：<a id="a-6p"></a>‘我于长夜爱著其身，<a id="a-6q"></a>欲令充饱而受饮食。<a id="a-6r"></a>今以此食惠施众生，<a id="a-6s"></a>愿我于身永断贪著。<a id="a-6t"></a>’是名分减施。<a id="a-6u"></a>云何为菩萨竭尽施？<a id="a-6v"></a>佛子，<a id="a-6w"></a>此菩萨得种种上味饮食、<a id="a-6x"></a>香华、<a id="a-6y"></a>衣服、<a id="a-6z"></a>资生之具，<a id="a-70"></a>若自以受用则安乐延年，<a id="a-71"></a>若辍己施人则穷苦夭命。<a id="a-72"></a>时，<a id="a-73"></a>或有人来作是言：<a id="a-74"></a>‘汝今所有，<a id="a-75"></a>悉当与我。<a id="a-76"></a>’菩萨自念：<a id="a-77"></a>‘我无始已来，<a id="a-78"></a>以饥饿故丧身无数，<a id="a-79"></a>未曾得有如毫末许饶益众生而获善利。<a id="a-7A"></a>今我亦当同于往昔而舍其命，<a id="a-7B"></a>是故应为饶益众生，<a id="a-7C"></a>随其所有一切皆舍，<a id="a-7D"></a>乃至尽命亦无所吝。<a id="a-7E"></a>’是名竭尽施。<a id="a-7F"></a>云何为菩萨内施？<a id="a-7G"></a>佛子，<a id="a-7H"></a>此菩萨年方少盛，<a id="a-7I"></a>端正美好，<a id="a-7J"></a>香华、<a id="a-7K"></a>衣服以严其身；<a id="a-7L"></a>始受灌顶，<a id="a-7M"></a>转轮王位，<a id="a-7N"></a>七宝具足，<a id="a-7O"></a>王四天下。<a id="a-7P"></a>时，<a id="a-7Q"></a>或有人来白王言：<a id="a-7R"></a>‘大王当知，<a id="a-7S"></a>我今衰老，<a id="a-7T"></a>身婴重疾，<a id="a-7U"></a>茕独羸顿，<a id="a-7V"></a>死将不久。<a id="a-7W"></a>若得王身手足、<a id="a-7X"></a>血肉、<a id="a-7Y"></a>头目、<a id="a-7Z"></a>骨髓，<a id="a-7a"></a>我之身命必冀存活。<a id="a-7b"></a>唯愿大王莫更筹量，<a id="a-7c"></a>有所顾惜；<a id="a-7d"></a>但见慈念，<a id="a-7e"></a>以施于我！<a id="a-7f"></a>’尔时，<a id="a-7g"></a>菩萨作是念言：<a id="a-7h"></a>‘今我此身，<a id="a-7i"></a>后必当死，<a id="a-7j"></a>无一利益；<a id="a-7k"></a>宜时疾舍，<a id="a-7l"></a>以济众生。<a id="a-7m"></a>’念已施之，<a id="a-7n"></a>心无所悔。<a id="a-7o"></a>是名内施。<a id="a-7p"></a>云何为菩萨外施？<a id="a-7q"></a>佛子，<a id="a-7r"></a>此菩萨年盛色美，<a id="a-7s"></a>众相具足，<a id="a-7t"></a>名华、<a id="a-7u"></a>上服而以严身，<a id="a-7v"></a>始受灌顶，<a id="a-7w"></a>转轮王位，<a id="a-7x"></a>七宝具足，<a id="a-7y"></a>王四天下。<a id="a-7z"></a>时，<a id="a-80"></a>或有人来白王言：<a id="a-81"></a>‘我今贫窭，<a id="a-82"></a>众苦逼迫。<a id="a-83"></a>惟愿仁慈，<a id="a-84"></a>特垂矜念，<a id="a-85"></a>舍此王位以赡于我。<a id="a-86"></a>我当统领，<a id="a-87"></a>受王福乐！<a id="a-88"></a>’尔时，<a id="a-89"></a>菩萨作是念言：<a id="a-8A"></a>‘一切荣盛必当衰歇，<a id="a-8B"></a>于衰歇时，<a id="a-8C"></a>不能复更饶益众生。<a id="a-8D"></a>我今宜应随彼所求，<a id="a-8E"></a>充满其意。<a id="a-8F"></a>’作是念已，<a id="a-8G"></a>即便施之而无所悔。<a id="a-8H"></a>是名外施。<a id="a-8I"></a>云何为菩萨内外施？<a id="a-8J"></a>佛子，<a id="a-8K"></a>此菩萨如上所说，<a id="a-8L"></a>处轮王位，<a id="a-8M"></a>七宝具足，<a id="a-8N"></a>王四天下。<a id="a-8O"></a>时，<a id="a-8P"></a>或有人而来白言：<a id="a-8Q"></a>‘此转轮位，<a id="a-8R"></a>王处已久，<a id="a-8S"></a>我未曾得。<a id="a-8T"></a>唯愿大王舍之与我，<a id="a-8U"></a>并及王身，<a id="a-8V"></a>为我臣仆！<a id="a-8W"></a>’尔时，<a id="a-8X"></a>菩萨作是念言：<a id="a-8Y"></a>‘我身财宝及以王位，<a id="a-8Z"></a>悉是无常、<a id="a-8a"></a>败坏之法。<a id="a-8b"></a>我今盛壮，<a id="a-8c"></a>富有天下；<a id="a-8d"></a>乞者现前，<a id="a-8e"></a>当以不坚而求坚法。<a id="a-8f"></a>’作是念已，<a id="a-8g"></a>即便施之，<a id="a-8h"></a>乃至以身恭勤作役，<a id="a-8i"></a>心无所悔。<a id="a-8j"></a>是名内外施。<a id="a-8k"></a>云何为菩萨一切施？<a id="a-8l"></a>佛子，<a id="a-8m"></a>此菩萨亦如上说，<a id="a-8n"></a>处轮王位，<a id="a-8o"></a>七宝具足，<a id="a-8p"></a>王四天下。<a id="a-8q"></a>时，<a id="a-8r"></a>有无量贫穷之人来诣其前，<a id="a-8s"></a>而作是言：<a id="a-8t"></a>‘大王名称周闻十方，<a id="a-8u"></a>我等钦风故来至此。<a id="a-8v"></a>吾曹今者各有所求，<a id="a-8w"></a>愿普垂慈，<a id="a-8x"></a>令得满足！<a id="a-8y"></a>’时，<a id="a-8z"></a>诸贫人从彼大王，<a id="a-90"></a>或乞国土，<a id="a-91"></a>或乞妻子，<a id="a-92"></a>或乞手足、<a id="a-93"></a>血肉、<a id="a-94"></a>心肺、<a id="a-95"></a>头目、<a id="a-96"></a>髓脑。<a id="a-97"></a>菩萨是时，<a id="a-98"></a>心作是念：<a id="a-99"></a>‘一切恩爱会当别离，<a id="a-9A"></a>而于众生无所饶益。<a id="a-9B"></a>我今为欲永舍贪爱，<a id="a-9C"></a>以此一切必离散物满众生愿。<a id="a-9D"></a>’作是念已，<a id="a-9E"></a>悉皆施与，<a id="a-9F"></a>心无悔恨，<a id="a-9G"></a>亦不于众生而生厌贱。<a id="a-9H"></a>是名一切施。<a id="a-9I"></a>云何为菩萨过去施？<a id="a-9J"></a>此菩萨闻过去诸佛菩萨所有功德，<a id="a-9K"></a>闻已不著，<a id="a-9L"></a>了达非有，<a id="a-9M"></a>不起分别，<a id="a-9N"></a>不贪不味，<a id="a-9O"></a>亦不求取，<a id="a-9P"></a>无所依倚；<a id="a-9Q"></a>见法如梦，<a id="a-9R"></a>无有坚固；<a id="a-9S"></a>于诸善根，<a id="a-9T"></a>不起有想，<a id="a-9U"></a>亦无所倚；<a id="a-9V"></a>但为教化，<a id="a-9W"></a>取著众生，<a id="a-9X"></a>成熟佛法，<a id="a-9Y"></a>而为演说；<a id="a-9Z"></a>又复观察：<a id="a-9a"></a>‘过去诸法，<a id="a-9b"></a>十方推求都不可得。<a id="a-9c"></a>’作是念已，<a id="a-9d"></a>于过去法，<a id="a-9e"></a>毕竟皆舍。<a id="a-9f"></a>是名过去施。<a id="a-9g"></a>云何为菩萨未来施？<a id="a-9h"></a>此菩萨闻未来诸佛之所修行，<a id="a-9i"></a>了达非有，<a id="a-9j"></a>不取于相，<a id="a-9k"></a>不别乐往生诸佛国土，<a id="a-9l"></a>不味不著，<a id="a-9m"></a>亦不生厌；<a id="a-9n"></a>不以善根回向于彼，<a id="a-9o"></a>亦不于彼而退善根，<a id="a-9p"></a>常勤修行，<a id="a-9q"></a>未曾废舍；<a id="a-9r"></a>但欲因彼境界摄取众生，<a id="a-9s"></a>为说真实，<a id="a-9t"></a>令成熟佛法；<a id="a-9u"></a>然此法者非有处所、<a id="a-9v"></a>非无处所，<a id="a-9w"></a>非内、<a id="a-9x"></a>非外，<a id="a-9y"></a>非近、<a id="a-9z"></a>非远。<a id="a-A0"></a>复作是念：<a id="a-A1"></a>‘若法非有，<a id="a-A2"></a>不可不舍。<a id="a-A3"></a>’是名未来施。<a id="a-A4"></a>云何为菩萨现在施？<a id="a-A5"></a>此菩萨闻四天王众天、<a id="a-A6"></a>三十三天、<a id="a-A7"></a>夜摩天、<a id="a-A8"></a>兜率陀天、<a id="a-A9"></a>化乐天、<a id="a-AA"></a>他化自在天、<a id="a-AB"></a>梵天、<a id="a-AC"></a>梵身天、<a id="a-AD"></a>梵辅天、<a id="a-AE"></a>梵众天、<a id="a-AF"></a>大梵天、<a id="a-AG"></a>光天、<a id="a-AH"></a>少光天、<a id="a-AI"></a>无量光天、<a id="a-AJ"></a>光音天、<a id="a-AK"></a>净天、<a id="a-AL"></a>少净天、<a id="a-AM"></a>无量净天、<a id="a-AN"></a>遍净天、<a id="a-AO"></a>广天、<a id="a-AP"></a>少广天、<a id="a-AQ"></a>无量广天、<a id="a-AR"></a>广果天、<a id="a-AS"></a>无烦天、<a id="a-AT"></a>无热天、<a id="a-AU"></a>善见天、<a id="a-AV"></a>善现天、<a id="a-AW"></a>色究竟天，<a id="a-AX"></a>乃至闻声闻、<a id="a-AY"></a>缘觉具足功德。<a id="a-AZ"></a>闻已，<a id="a-Aa"></a>其心不迷不没、<a id="a-Ab"></a>不聚不散，<a id="a-Ac"></a>但观诸行如梦不实，<a id="a-Ad"></a>无有贪著；<a id="a-Ae"></a>为令众生舍离恶趣，<a id="a-Af"></a>心无分别，<a id="a-Ag"></a>修菩萨道，<a id="a-Ah"></a>成就佛法，<a id="a-Ai"></a>而为开演。<a id="a-Aj"></a>是名现在施。<a id="a-Ak"></a>云何为菩萨究竟施？<a id="a-Al"></a>佛子，<a id="a-Am"></a>此菩萨，<a id="a-An"></a>假使有无量众生或有无眼、<a id="a-Ao"></a>或有无耳、<a id="a-Ap"></a>或无鼻舌及以手足，<a id="a-Aq"></a>来至其所，<a id="a-Ar"></a>告菩萨言：<a id="a-As"></a>‘我身薄祜，<a id="a-At"></a>诸根残缺。<a id="a-Au"></a>惟愿仁慈，<a id="a-Av"></a>以善方便，<a id="a-Aw"></a>舍己所有，<a id="a-Ax"></a>令我具足。<a id="a-Ay"></a>’菩萨闻之，<a id="a-Az"></a>即便施与；<a id="a-B0"></a>假使由此，<a id="a-B1"></a>经阿僧祇劫，<a id="a-B2"></a>诸根不具，<a id="a-B3"></a>亦不心生一念悔惜。<a id="a-B4"></a>但自观身，<a id="a-B5"></a>从初入胎，<a id="a-B6"></a>不净微形，<a id="a-B7"></a>胞段诸根，<a id="a-B8"></a>生老病死；<a id="a-B9"></a>又观此身，<a id="a-BA"></a>无有真实，<a id="a-BB"></a>无有惭愧，<a id="a-BC"></a>非贤圣物，<a id="a-BD"></a>臭秽不洁，<a id="a-BE"></a>骨节相持，<a id="a-BF"></a>血肉所涂，<a id="a-BG"></a>九孔常流，<a id="a-BH"></a>人所恶贱。<a id="a-BI"></a>作是观已，<a id="a-BJ"></a>不生一念爱著之心。<a id="a-BK"></a>复作是念：<a id="a-BL"></a>‘此身危脆，<a id="a-BM"></a>无有坚固。<a id="a-BN"></a>我今云何而生恋著？<a id="a-BO"></a>应以施彼，<a id="a-BP"></a>充满其愿。<a id="a-BQ"></a>如我所作，<a id="a-BR"></a>以此开导一切众生，<a id="a-BS"></a>令于身心不生贪爱，<a id="a-BT"></a>悉得成就清净智身。<a id="a-BU"></a>’是名究竟施。<a id="a-BV"></a>是为菩萨摩诃萨第六施藏。</p>
  <p id="aBW">“佛子，<a id="a-BX"></a>何等为菩萨摩诃萨慧藏？<a id="a-BY"></a>此菩萨于色如实知，<a id="a-BZ"></a>色集如实知，<a id="a-Ba"></a>色灭如实知，<a id="a-Bb"></a>色灭道如实知；<a id="a-Bc"></a>于受、<a id="a-Bd"></a>想、<a id="a-Be"></a>行、<a id="a-Bf"></a>识如实知，<a id="a-Bg"></a>受、<a id="a-Bh"></a>想、<a id="a-Bi"></a>行、<a id="a-Bj"></a>识集如实知，<a id="a-Bk"></a>受、<a id="a-Bl"></a>想、<a id="a-Bm"></a>行、<a id="a-Bn"></a>识灭如实知，<a id="a-Bo"></a>受、<a id="a-Bp"></a>想、<a id="a-Bq"></a>行、<a id="a-Br"></a>识灭道如实知；<a id="a-Bs"></a>于无明如实知，<a id="a-Bt"></a>无明集如实知，<a id="a-Bu"></a>无明灭如实知，<a id="a-Bv"></a>无明灭道如实知；<a id="a-Bw"></a>于爱如实知，<a id="a-Bx"></a>爱集如实知，<a id="a-By"></a>爱灭如实知，<a id="a-Bz"></a>爱灭道如实知；<a id="a-C0"></a>于声闻如实知，<a id="a-C1"></a>声闻法如实知，<a id="a-C2"></a>声闻集如实知，<a id="a-C3"></a>声闻涅槃如实知；<a id="a-C4"></a>于独觉如实知，<a id="a-C5"></a>独觉法如实知，<a id="a-C6"></a>独觉集如实知，<a id="a-C7"></a>独觉涅槃如实知；<a id="a-C8"></a>于菩萨如实知，<a id="a-C9"></a>菩萨法如实知，<a id="a-CA"></a>菩萨集如实知，<a id="a-CB"></a>菩萨涅槃如实知。<a id="a-CC"></a>云何知？<a id="a-CD"></a>知从业报诸行因缘之所造作，<a id="a-CE"></a>一切虚假，<a id="a-CF"></a>空无有实，<a id="a-CG"></a>非我非坚固，<a id="a-CH"></a>无有少法可得成立。<a id="a-CI"></a>欲令众生知其实性，<a id="a-CJ"></a>广为宣说。<a id="a-CK"></a>为说何等？<a id="a-CL"></a>说诸法不可坏。<a id="a-CM"></a>何等法不可坏？<a id="a-CN"></a>色不可坏，<a id="a-CO"></a>受、<a id="a-CP"></a>想、<a id="a-CQ"></a>行、<a id="a-CR"></a>识不可坏，<a id="a-CS"></a>无明不可坏，<a id="a-CT"></a>声闻法、<a id="a-CU"></a>独觉法、<a id="a-CV"></a>菩萨法不可坏。<a id="a-CW"></a>何以故？<a id="a-CX"></a>一切法无作、<a id="a-CY"></a>无作者、<a id="a-CZ"></a>无言说、<a id="a-Ca"></a>无处所、<a id="a-Cb"></a>不生、<a id="a-Cc"></a>不起、<a id="a-Cd"></a>不与、<a id="a-Ce"></a>不取、<a id="a-Cf"></a>无动转、<a id="a-Cg"></a>无作用。<a id="a-Ch"></a>菩萨成就如是等无量慧藏，<a id="a-Ci"></a>以少方便了一切法，<a id="a-Cj"></a>自然明达，<a id="a-Ck"></a>不由他悟。<a id="a-Cl"></a>此慧无尽藏有十种不可尽故，<a id="a-Cm"></a>说为无尽。<a id="a-Cn"></a>何等为十？<a id="a-Co"></a>所谓：<a id="a-Cp"></a>多闻善巧不可尽故，<a id="a-Cq"></a>亲近善知识不可尽故，<a id="a-Cr"></a>善分别句义不可尽故，<a id="a-Cs"></a>入深法界不可尽故，<a id="a-Ct"></a>以一味智庄严不可尽故，<a id="a-Cu"></a>集一切福德心无疲倦不可尽故，<a id="a-Cv"></a>入一切陀罗尼门不可尽故，<a id="a-Cw"></a>能分别一切众生语言音声不可尽故，<a id="a-Cx"></a>能断一切众生疑惑不可尽故，<a id="a-Cy"></a>为一切众生现一切佛神力教化调伏令修行不断不可尽故；<a id="a-Cz"></a>是为十。<a id="a-D0"></a>是为菩萨摩诃萨第七慧藏。<a id="a-D1"></a>住此藏者，<a id="a-D2"></a>得无尽智慧，<a id="a-D3"></a>普能开悟一切众生。</p>
  <p id="aD4">“佛子，<a id="a-D5"></a>何等为菩萨摩诃萨念藏？<a id="a-D6"></a>此菩萨舍离痴惑，<a id="a-D7"></a>得具足念，<a id="a-D8"></a>忆念过去一生、<a id="a-D9"></a>二生，<a id="a-DA"></a>乃至十生、<a id="a-DB"></a>百生、<a id="a-DC"></a>千生、<a id="a-DD"></a>百千生、<a id="a-DE"></a>无量百千生，<a id="a-DF"></a>成劫、<a id="a-DG"></a>坏劫、<a id="a-DH"></a>成坏劫、<a id="a-DI"></a>非一成劫、<a id="a-DJ"></a>非一坏劫、<a id="a-DK"></a>非一成坏劫，<a id="a-DL"></a>百劫、<a id="a-DM"></a>千劫、<a id="a-DN"></a>百千亿那由他，<a id="a-DO"></a>乃至无量、<a id="a-DP"></a>无数、<a id="a-DQ"></a>无边、<a id="a-DR"></a>无等、<a id="a-DS"></a>不可数、<a id="a-DT"></a>不可称、<a id="a-DU"></a>不可思、<a id="a-DV"></a>不可量、<a id="a-DW"></a>不可说、<a id="a-DX"></a>不可说不可说劫；<a id="a-DY"></a>念一佛名号，<a id="a-DZ"></a>乃至不可说不可说佛名号；<a id="a-Da"></a>念一佛出世说授记，<a id="a-Db"></a>乃至不可说不可说佛出世说授记；<a id="a-Dc"></a>念一佛出世说修多罗，<a id="a-Dd"></a>乃至不可说不可说佛出世说修多罗；<a id="a-De"></a>如修多罗，<a id="a-Df"></a>祇夜、<a id="a-Dg"></a>授记、<a id="a-Dh"></a>伽陀、<a id="a-Di"></a>尼陀那、<a id="a-Dj"></a>优陀那、<a id="a-Dk"></a>本事、<a id="a-Dl"></a>本生、<a id="a-Dm"></a>方广、<a id="a-Dn"></a>未曾有、<a id="a-Do"></a>譬喻、<a id="a-Dp"></a>论议亦如是；<a id="a-Dq"></a>念一众会，<a id="a-Dr"></a>乃至不可说不可说众会；<a id="a-Ds"></a>念演一法，<a id="a-Dt"></a>乃至演不可说不可说法；<a id="a-Du"></a>念一根种种性，<a id="a-Dv"></a>乃至不可说不可说根种种性；<a id="a-Dw"></a>念一根无量种种性，<a id="a-Dx"></a>乃至不可说不可说根无量种种性；<a id="a-Dy"></a>念一烦恼种种性，<a id="a-Dz"></a>乃至不可说不可说烦恼种种性；<a id="a-E0"></a>念一三昧种种性，<a id="a-E1"></a>乃至不可说不可说三昧种种性。<a id="a-E2"></a>此念有十种，<a id="a-E3"></a>所谓：<a id="a-E4"></a>寂静念、<a id="a-E5"></a>清净念、<a id="a-E6"></a>不浊念、<a id="a-E7"></a>明彻念、<a id="a-E8"></a>离尘念、<a id="a-E9"></a>离种种尘念、<a id="a-EA"></a>离垢念、<a id="a-EB"></a>光耀念、<a id="a-EC"></a>可爱乐念、<a id="a-ED"></a>无障碍念。<a id="a-EE"></a>菩萨住是念时，<a id="a-EF"></a>一切世间无能娆乱，<a id="a-EG"></a>一切异论无能变动，<a id="a-EH"></a>往世善根悉得清净，<a id="a-EI"></a>于诸世法无所染著，<a id="a-EJ"></a>众魔外道所不能坏，<a id="a-EK"></a>转身受生无所忘失；<a id="a-EL"></a>过、<a id="a-EM"></a>现、<a id="a-EN"></a>未来，<a id="a-EO"></a>说法无尽；<a id="a-EP"></a>于一切世界中，<a id="a-EQ"></a>与众生同住，<a id="a-ER"></a>曾无过咎；<a id="a-ES"></a>入一切诸佛众会道场无所障碍，<a id="a-ET"></a>一切佛所悉得亲近。<a id="a-EU"></a>是名菩萨摩诃萨第八念藏。</p>
  <p id="aEV">“佛子，<a id="a-EW"></a>何等为菩萨摩诃萨持藏？<a id="a-EX"></a>此菩萨持诸佛所说修多罗，<a id="a-EY"></a>文句义理，<a id="a-EZ"></a>无有忘失；<a id="a-Ea"></a>一生持，<a id="a-Eb"></a>乃至不可说不可说生持；<a id="a-Ec"></a>持一佛名号，<a id="a-Ed"></a>乃至不可说不可说佛名号；<a id="a-Ee"></a>持一劫数，<a id="a-Ef"></a>乃至不可说不可说劫数；<a id="a-Eg"></a>持一佛授记，<a id="a-Eh"></a>乃至不可说不可说佛授记；<a id="a-Ei"></a>持一修多罗，<a id="a-Ej"></a>乃至不可说不可说修多罗；<a id="a-Ek"></a>持一众会，<a id="a-El"></a>乃至不可说不可说众会；<a id="a-Em"></a>持演一法，<a id="a-En"></a>乃至演不可说不可说法；<a id="a-Eo"></a>持一根无量种种性，<a id="a-Ep"></a>乃至不可说不可说根无量种种性；<a id="a-Eq"></a>持一烦恼种种性，<a id="a-Er"></a>乃至不可说不可说烦恼种种性；<a id="a-Es"></a>持一三昧种种性，<a id="a-Et"></a>乃至不可说不可说三昧种种性。<a id="a-Eu"></a>佛子，<a id="a-Ev"></a>此持藏无边难满，<a id="a-Ew"></a>难至其底，<a id="a-Ex"></a>难得亲近，<a id="a-Ey"></a>无能制伏，<a id="a-Ez"></a>无量无尽，<a id="a-F0"></a>具大威力，<a id="a-F1"></a>是佛境界，<a id="a-F2"></a>唯佛能了。<a id="a-F3"></a>是名菩萨摩诃萨第九持藏。</p>
  <p id="aF4">“佛子，<a id="a-F5"></a>何等为菩萨摩诃萨辩藏？<a id="a-F6"></a>此菩萨有深智慧，<a id="a-F7"></a>了知实相，<a id="a-F8"></a>广为众生演说诸法，<a id="a-F9"></a>不违一切诸佛经典；<a id="a-FA"></a>说一品法，<a id="a-FB"></a>乃至不可说不可说品法；<a id="a-FC"></a>说一佛名号，<a id="a-FD"></a>乃至不可说不可说佛名号；<a id="a-FE"></a>如是说一世界，<a id="a-FF"></a>说一佛授记，<a id="a-FG"></a>说一修多罗，<a id="a-FH"></a>说一众会，<a id="a-FI"></a>说演一法，<a id="a-FJ"></a>说一根无量种种性，<a id="a-FK"></a>说一烦恼无量种种性，<a id="a-FL"></a>说一三昧无量种种性，<a id="a-FM"></a>乃至说不可说不可说三昧无量种种性；<a id="a-FN"></a>或一日说，<a id="a-FO"></a>或半月、<a id="a-FP"></a>一月说，<a id="a-FQ"></a>或百年、<a id="a-FR"></a>千年、<a id="a-FS"></a>百千年说，<a id="a-FT"></a>或一劫、<a id="a-FU"></a>百劫、<a id="a-FV"></a>千劫、<a id="a-FW"></a>百千劫说，<a id="a-FX"></a>或百千亿那由他劫说，<a id="a-FY"></a>或无数无量乃至不可说不可说劫说。<a id="a-FZ"></a>劫数可尽，<a id="a-Fa"></a>一文一句，<a id="a-Fb"></a>义理难尽。<a id="a-Fc"></a>何以故？<a id="a-Fd"></a>此菩萨成就十种无尽藏故。<a id="a-Fe"></a>成就此藏，<a id="a-Ff"></a>得摄一切法陀罗尼门现在前，<a id="a-Fg"></a>百万阿僧祇陀罗尼以为眷属；<a id="a-Fh"></a>得此陀罗尼已，<a id="a-Fi"></a>以法光明，<a id="a-Fj"></a>广为众生演说于法。<a id="a-Fk"></a>其说法时，<a id="a-Fl"></a>以广长舌出妙音声，<a id="a-Fm"></a>充满十方一切世界，<a id="a-Fn"></a>随其根性，<a id="a-Fo"></a>悉令满足，<a id="a-Fp"></a>心得欢喜，<a id="a-Fq"></a>灭除一切烦恼缠垢。<a id="a-Fr"></a>善入一切音声、<a id="a-Fs"></a>言语、<a id="a-Ft"></a>文字、<a id="a-Fu"></a>辩才，<a id="a-Fv"></a>令一切众生佛种不断，<a id="a-Fw"></a>净心相续，<a id="a-Fx"></a>亦以法光明而演说法，<a id="a-Fy"></a>无有穷尽，<a id="a-Fz"></a>不生疲倦。<a id="a-G0"></a>何以故？<a id="a-G1"></a>此菩萨成就尽虚空遍法界无边身故。<a id="a-G2"></a>是为菩萨摩诃萨第十辩藏。<a id="a-G3"></a>此藏无穷尽、<a id="a-G4"></a>无分段、<a id="a-G5"></a>无间、<a id="a-G6"></a>无断、<a id="a-G7"></a>无变异、<a id="a-G8"></a>无隔碍、<a id="a-G9"></a>无退转，<a id="a-GA"></a>甚深无底，<a id="a-GB"></a>难可得入，<a id="a-GC"></a>普入一切佛法之门。</p>
  <p id="aGD">“佛子，<a id="a-GE"></a>此十种无尽藏，<a id="a-GF"></a>有十种无尽法，<a id="a-GG"></a>令诸菩萨究竟成就无上菩提。<a id="a-GH"></a>何等为十？<a id="a-GI"></a>饶益一切众生故，<a id="a-GJ"></a>以本愿善回向故，<a id="a-GK"></a>一切劫无断绝故，<a id="a-GL"></a>尽虚空界悉开悟心无限故，<a id="a-GM"></a>回向有为而不著故，<a id="a-GN"></a>一念境界一切法无尽故，<a id="a-GO"></a>大愿心无变异故，<a id="a-GP"></a>善摄取诸陀罗尼故，<a id="a-GQ"></a>一切诸佛所护念故，<a id="a-GR"></a>了一切法皆如幻故。<a id="a-GS"></a>是为十种无尽法，<a id="a-GT"></a>能令一切世间所作，<a id="a-GU"></a>悉得究竟无尽大藏。<a id="a-GV"></a>”</p>
 </body>
</html>