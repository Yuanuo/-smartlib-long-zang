<!doctype html>
<html id="z3IBTUXI0" data-ver="1247">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十八</h1>
  <h2 id="a2">如来十身相海品第三十四</h2>
  <p id="a3">尔时，<a id="a-4"></a>普贤菩萨摩诃萨告诸菩萨言：<a id="a-5"></a>“佛子，<a id="a-6"></a>今当为汝演说如来所有相海。</p>
  <p id="a7">“佛子，<a id="a-8"></a>如来顶上有三十二宝庄严大人相。<a id="a-9"></a>其中有大人相，<a id="a-A"></a>名光照一切方普放无量大光明网，<a id="a-B"></a>一切妙宝以为庄严，<a id="a-C"></a>宝发周遍，<a id="a-D"></a>柔软密致，<a id="a-E"></a>一一咸放摩尼宝光，<a id="a-F"></a>充满一切无边世界，<a id="a-G"></a>悉现佛身色相圆满，<a id="a-H"></a>是为一。</p>
  <p id="aI">“次有大人相，<a id="a-J"></a>名佛眼光明云，<a id="a-K"></a>以摩尼王种种庄严出金色光，<a id="a-L"></a>如眉间毫相所放光明，<a id="a-M"></a>其光普照一切世界，<a id="a-N"></a>是为二。</p>
  <p id="aO">“次有大人相，<a id="a-P"></a>名充满法界云，<a id="a-Q"></a>上妙宝轮以为庄严，<a id="a-R"></a>放于如来福智灯明，<a id="a-S"></a>普照十方一切法界诸世界海，<a id="a-T"></a>于中普现一切诸佛及诸菩萨，<a id="a-U"></a>是为三。</p>
  <p id="aV">“次有大人相，<a id="a-W"></a>名示现普照云，<a id="a-X"></a>真金摩尼种种庄严，<a id="a-Y"></a>其诸妙宝咸放光明，<a id="a-Z"></a>照不思议诸佛国土，<a id="a-a"></a>一切诸佛于中出现，<a id="a-b"></a>是为四。</p>
  <p id="ac">“次有大人相，<a id="a-d"></a>名放宝光明云，<a id="a-e"></a>摩尼宝王清净庄严，<a id="a-f"></a>毗琉璃宝以为华蕊，<a id="a-g"></a>光照十方一切法界，<a id="a-h"></a>于中普现种种神变，<a id="a-i"></a>赞叹如来往昔所行智慧功德，<a id="a-j"></a>是为五。</p>
  <p id="ak">“次有大人相，<a id="a-l"></a>名示现如来遍法界大自在云，<a id="a-m"></a>菩萨神变宝焰摩尼以为其冠，<a id="a-n"></a>具如来力觉悟一切宝焰光轮以为其鬘，<a id="a-o"></a>其光普照十方世界，<a id="a-p"></a>于中示现一切如来坐于道场，<a id="a-q"></a>一切智云充满虚空无量法界，<a id="a-r"></a>是为六。</p>
  <p id="as">“次有大人相，<a id="a-t"></a>名如来普灯云，<a id="a-u"></a>以能震动法界国土大自在宝海而为庄严，<a id="a-v"></a>放净光明充满法界，<a id="a-w"></a>于中普现十方诸菩萨功德海、<a id="a-x"></a>过现未来佛智慧幢海，<a id="a-y"></a>是为七。</p>
  <p id="az">“次有大人相，<a id="a-10"></a>名普照诸佛广大云，<a id="a-11"></a>因陀罗宝、<a id="a-12"></a>如意王宝、<a id="a-13"></a>摩尼王宝以为庄严，<a id="a-14"></a>常放菩萨焰灯光明，<a id="a-15"></a>普照十方一切世界，<a id="a-16"></a>于中显现一切诸佛众色相海、<a id="a-17"></a>大音声海、<a id="a-18"></a>清净力海，<a id="a-19"></a>是为八。</p>
  <p id="a1A">“次有大人相，<a id="a-1B"></a>名圆满光明云，<a id="a-1C"></a>上妙琉璃摩尼王种种宝华以为庄严，<a id="a-1D"></a>一切众宝舒大焰网充满十方，<a id="a-1E"></a>一切世界一切众生悉见如来现坐其前，<a id="a-1F"></a>赞叹诸佛及诸菩萨法身功德，<a id="a-1G"></a>令入如来清净境界，<a id="a-1H"></a>是为九。</p>
  <p id="a1I">“次有大人相，<a id="a-1J"></a>名普照一切菩萨行藏光明云，<a id="a-1K"></a>众宝妙华以为庄严，<a id="a-1L"></a>宝光普照无量世界，<a id="a-1M"></a>宝焰普覆一切国土，<a id="a-1N"></a>十方法界通达无碍，<a id="a-1O"></a>震动佛音宣畅法海，<a id="a-1P"></a>是为十。</p>
  <p id="a1Q">“次有大人相，<a id="a-1R"></a>名普光照耀云，<a id="a-1S"></a>毗琉璃、<a id="a-1T"></a>因陀罗、<a id="a-1U"></a>金刚摩尼宝以为庄严，<a id="a-1V"></a>琉璃宝光色相明彻，<a id="a-1W"></a>普照一切诸世界海，<a id="a-1X"></a>出妙音声充满法界，<a id="a-1Y"></a>如是皆从诸佛智慧大功德海之所化现，<a id="a-1Z"></a>是为十一。</p>
  <p id="a1a">“次有大人相，<a id="a-1b"></a>名正觉云，<a id="a-1c"></a>以杂宝华而为庄严，<a id="a-1d"></a>其诸宝华悉放光明，<a id="a-1e"></a>皆有如来坐于道场，<a id="a-1f"></a>充满一切无边世界，<a id="a-1g"></a>令诸世界普得清净，<a id="a-1h"></a>永断一切妄想分别，<a id="a-1i"></a>是为十二。</p>
  <p id="a1j">“次有大人相，<a id="a-1k"></a>名光明照耀云，<a id="a-1l"></a>以宝焰藏海心王摩尼而为庄严，<a id="a-1m"></a>放大光明，<a id="a-1n"></a>光中显现无量菩萨及诸菩萨所行之行，<a id="a-1o"></a>一切如来智身、<a id="a-1p"></a>法身、<a id="a-1q"></a>诸色相海充满法界，<a id="a-1r"></a>是为十三。</p>
  <p id="a1s">“次有大人相，<a id="a-1t"></a>名庄严普照云，<a id="a-1u"></a>以金刚华、<a id="a-1v"></a>毗琉璃宝而为庄严，<a id="a-1w"></a>放大光明，<a id="a-1x"></a>光中有大宝莲华座，<a id="a-1y"></a>具足庄严，<a id="a-1z"></a>弥覆法界，<a id="a-20"></a>自然演说四菩萨行，<a id="a-21"></a>其音普遍诸法界海，<a id="a-22"></a>是为十四。</p>
  <p id="a23">“次有大人相，<a id="a-24"></a>名现佛三昧海行云，<a id="a-25"></a>于一念中示现如来无量庄严，<a id="a-26"></a>普遍庄严一切法界不思议世界海，<a id="a-27"></a>是为十五。</p>
  <p id="a28">“次有大人相，<a id="a-29"></a>名变化海普照云，<a id="a-2A"></a>妙宝莲华如须弥山以为庄严，<a id="a-2B"></a>众宝光明从佛愿生，<a id="a-2C"></a>现诸变化无有穷尽，<a id="a-2D"></a>是为十六。</p>
  <p id="a2E">“次有大人相，<a id="a-2F"></a>名一切如来解脱云，<a id="a-2G"></a>清净妙宝以为庄严，<a id="a-2H"></a>放大光明庄严一切佛师子座，<a id="a-2I"></a>示现一切诸佛色像及无量佛法诸佛刹海，<a id="a-2J"></a>是为十七。</p>
  <p id="a2K">“次有大人相，<a id="a-2L"></a>名自在方便普照云，<a id="a-2M"></a>毗琉璃华、<a id="a-2N"></a>真金莲华、<a id="a-2O"></a>摩尼王灯、<a id="a-2P"></a>妙法焰云以为庄严，<a id="a-2Q"></a>放一切诸佛宝焰密云，<a id="a-2R"></a>清净光明充满法界，<a id="a-2S"></a>于中普现一切妙好庄严之具，<a id="a-2T"></a>是为十八。</p>
  <p id="a2U">“次有大人相，<a id="a-2V"></a>名觉佛种性云，<a id="a-2W"></a>无量宝光以为庄严，<a id="a-2X"></a>具足千轮，<a id="a-2Y"></a>内外清净，<a id="a-2Z"></a>从于往昔善根所生，<a id="a-2a"></a>其光遍照十方世界，<a id="a-2b"></a>发明智日，<a id="a-2c"></a>宣布法海，<a id="a-2d"></a>是为十九。</p>
  <p id="a2e">“次有大人相，<a id="a-2f"></a>名现一切如来相自在云，<a id="a-2g"></a>众宝璎珞、<a id="a-2h"></a>琉璃宝华以为庄严，<a id="a-2i"></a>舒大宝焰充满法界，<a id="a-2j"></a>于中普现等一切佛刹微尘数去、<a id="a-2k"></a>来、<a id="a-2l"></a>现在无量诸佛，<a id="a-2m"></a>如师子王勇猛无畏，<a id="a-2n"></a>色相、<a id="a-2o"></a>智慧皆悉具足，<a id="a-2p"></a>是为二十。</p>
  <p id="a2q">“次有大人相，<a id="a-2r"></a>名遍照一切法界云，<a id="a-2s"></a>如来宝相清净庄严，<a id="a-2t"></a>放大光明普照法界，<a id="a-2u"></a>显现一切无量无边诸佛菩萨智慧妙藏，<a id="a-2v"></a>是为二十一。</p>
  <p id="a2w">“次有大人相，<a id="a-2x"></a>名毗卢遮那如来相云，<a id="a-2y"></a>上妙宝华及毗琉璃清净妙月以为庄严，<a id="a-2z"></a>悉放无量百千万亿摩尼宝光，<a id="a-30"></a>充满一切虚空法界，<a id="a-31"></a>于中示现无量佛刹，<a id="a-32"></a>皆有如来结跏趺坐，<a id="a-33"></a>是为二十二。</p>
  <p id="a34">“次有大人相，<a id="a-35"></a>名普照一切佛光明云，<a id="a-36"></a>众宝妙灯以为庄严，<a id="a-37"></a>放净光明遍照十方一切世界，<a id="a-38"></a>悉现诸佛转于法轮，<a id="a-39"></a>是为二十三。</p>
  <p id="a3A">“次有大人相，<a id="a-3B"></a>名普现一切庄严云，<a id="a-3C"></a>种种宝焰以为庄严，<a id="a-3D"></a>放净光明充满法界，<a id="a-3E"></a>念念常现不可说不可说一切诸佛与诸菩萨坐于道场，<a id="a-3F"></a>是为二十四。</p>
  <p id="a3G">“次有大人相，<a id="a-3H"></a>名出一切法界音声云，<a id="a-3I"></a>摩尼宝海、<a id="a-3J"></a>上妙栴檀以为庄严，<a id="a-3K"></a>舒大焰网充满法界，<a id="a-3L"></a>其中普演微妙音声，<a id="a-3M"></a>示诸众生一切业海，<a id="a-3N"></a>是为二十五。</p>
  <p id="a3O">“次有大人相，<a id="a-3P"></a>名普照诸佛变化轮云，<a id="a-3Q"></a>如来净眼以为庄严，<a id="a-3R"></a>光照十方一切世界，<a id="a-3S"></a>于中普现去、<a id="a-3T"></a>来、<a id="a-3U"></a>今佛所有一切庄严之具，<a id="a-3V"></a>复出妙音演不思议广大法海，<a id="a-3W"></a>是为二十六。</p>
  <p id="a3X">“次有大人相，<a id="a-3Y"></a>名光照佛海云，<a id="a-3Z"></a>其光普照一切世界，<a id="a-3a"></a>尽于法界无所障碍，<a id="a-3b"></a>悉有如来结跏趺坐，<a id="a-3c"></a>是为二十七。</p>
  <p id="a3d">“次有大人相，<a id="a-3e"></a>名宝灯云，<a id="a-3f"></a>放于如来广大光明，<a id="a-3g"></a>普照十方一切法界，<a id="a-3h"></a>于中普现一切诸佛及诸菩萨不可思议诸众生海，<a id="a-3i"></a>是为二十八。</p>
  <p id="a3j">“次有大人相，<a id="a-3k"></a>名法界无差别云，<a id="a-3l"></a>放于如来大智光明，<a id="a-3m"></a>普照十方诸佛国土、<a id="a-3n"></a>一切菩萨道场众会无量法海，<a id="a-3o"></a>于中普现种种神通，<a id="a-3p"></a>复出妙音，<a id="a-3q"></a>随诸众生心之所乐演说普贤菩萨行愿，<a id="a-3r"></a>令其回向，<a id="a-3s"></a>是为二十九。</p>
  <p id="a3t">“次有大人相，<a id="a-3u"></a>名安住一切世界海普照云，<a id="a-3v"></a>放宝光明充满一切虚空法界，<a id="a-3w"></a>于中普现净妙道场及佛菩萨庄严身相，<a id="a-3x"></a>令其见者得无所见，<a id="a-3y"></a>是为三十。</p>
  <p id="a3z">“次有大人相，<a id="a-40"></a>名一切宝清净光焰云，<a id="a-41"></a>放于无量诸佛菩萨摩尼妙宝清净光明，<a id="a-42"></a>普照十方一切法界，<a id="a-43"></a>于中普现诸菩萨海，<a id="a-44"></a>莫不具足如来神力，<a id="a-45"></a>常游十方尽虚空界一切刹网，<a id="a-46"></a>是为三十一。</p>
  <p id="a47">“次有大人相，<a id="a-48"></a>名普照一切法界庄严云，<a id="a-49"></a>最处于中，<a id="a-4A"></a>渐次隆起，<a id="a-4B"></a>阎浮檀金、<a id="a-4C"></a>因陀罗网以为庄严，<a id="a-4D"></a>放净光云充满法界，<a id="a-4E"></a>念念常现一切世界诸佛菩萨道场众会，<a id="a-4F"></a>是为三十二。</p>
  <p id="a4G">“佛子，<a id="a-4H"></a>如来顶上有如是三十二种大人相以为严好。</p>
  <p id="a4I">“佛子，<a id="a-4J"></a>如来眉间有大人相，<a id="a-4K"></a>名遍法界光明云，<a id="a-4L"></a>摩尼宝华以为庄严，<a id="a-4M"></a>放大光明，<a id="a-4N"></a>具众宝色，<a id="a-4O"></a>犹如日月洞彻清净，<a id="a-4P"></a>其光普照十方国土，<a id="a-4Q"></a>于中显现一切佛身，<a id="a-4R"></a>复出妙音宣畅法海，<a id="a-4S"></a>是为三十三。</p>
  <p id="a4T">“如来眼有大人相，<a id="a-4U"></a>名自在普见云，<a id="a-4V"></a>以众妙宝而为庄严，<a id="a-4W"></a>摩尼宝光清净映彻，<a id="a-4X"></a>普见一切皆无障碍，<a id="a-4Y"></a>是为三十四。</p>
  <p id="a4Z">“如来鼻有大人相，<a id="a-4a"></a>名一切神通智慧云，<a id="a-4b"></a>清净妙宝以为庄严，<a id="a-4c"></a>众宝色光弥覆其上，<a id="a-4d"></a>于中出现无量化佛坐宝莲华，<a id="a-4e"></a>往诸世界为一切菩萨、<a id="a-4f"></a>一切众生演不思议诸佛法海，<a id="a-4g"></a>是为三十五。</p>
  <p id="a4h">“如来舌有大人相，<a id="a-4i"></a>名示现音声影像云，<a id="a-4j"></a>众色妙宝以为庄严，<a id="a-4k"></a>宿世善根之所成就，<a id="a-4l"></a>其舌广长遍覆一切诸世界海，<a id="a-4m"></a>如来若或熙怡微笑，<a id="a-4n"></a>必放一切摩尼宝光，<a id="a-4o"></a>其光普照十方法界，<a id="a-4p"></a>能令一切心得清凉，<a id="a-4q"></a>去、<a id="a-4r"></a>来、<a id="a-4s"></a>现在所有诸佛皆于光中炳然显现，<a id="a-4t"></a>悉演广大微妙之音，<a id="a-4u"></a>遍一切刹，<a id="a-4v"></a>住无量劫，<a id="a-4w"></a>是为三十六。</p>
  <p id="a4x">“如来舌复有大人相，<a id="a-4y"></a>名法界云，<a id="a-4z"></a>其掌安平，<a id="a-50"></a>众宝为严，<a id="a-51"></a>放妙宝光色相圆满，<a id="a-52"></a>犹如眉间所放光明，<a id="a-53"></a>其光普照一切佛刹，<a id="a-54"></a>唯尘所成，<a id="a-55"></a>无有自性，<a id="a-56"></a>光中复现无量诸佛，<a id="a-57"></a>咸发妙音说一切法，<a id="a-58"></a>是为三十七。</p>
  <p id="a59">“如来舌端有大人相，<a id="a-5A"></a>名照法界光明云，<a id="a-5B"></a>如意宝王以为庄严，<a id="a-5C"></a>自然恒出金色宝焰，<a id="a-5D"></a>于中影现一切佛海，<a id="a-5E"></a>复震妙音充满一切无边世界，<a id="a-5F"></a>一一音中具一切音，<a id="a-5G"></a>悉演妙法，<a id="a-5H"></a>听者心悦，<a id="a-5I"></a>经无量劫玩味不忘，<a id="a-5J"></a>是为三十八。</p>
  <p id="a5K">“如来舌端复有大人相，<a id="a-5L"></a>名照耀法界云，<a id="a-5M"></a>摩尼宝王以为严饰，<a id="a-5N"></a>演众色相微妙光明，<a id="a-5O"></a>充满十方无量国土，<a id="a-5P"></a>尽于法界靡不清净，<a id="a-5Q"></a>于中悉有无量诸佛及诸菩萨各吐妙音种种开示，<a id="a-5R"></a>一切菩萨现前听受，<a id="a-5S"></a>是为三十九。</p>
  <p id="a5T">“如来口上腭有大人相，<a id="a-5U"></a>名示现不思议法界云，<a id="a-5V"></a>因陀罗宝、<a id="a-5W"></a>毗琉璃宝以为庄严，<a id="a-5X"></a>放香灯焰清净光云，<a id="a-5Y"></a>充满十方一切法界，<a id="a-5Z"></a>示现种种神通方便，<a id="a-5a"></a>普于一切诸世界海开演甚深不思议法，<a id="a-5b"></a>是为四十。</p>
  <p id="a5c">“如来口右辅下牙有大人相，<a id="a-5d"></a>名佛牙云，<a id="a-5e"></a>众宝摩尼卍字相轮以为庄严，<a id="a-5f"></a>放大光明普照法界，<a id="a-5g"></a>于中普现一切佛身，<a id="a-5h"></a>周流十方开悟群生，<a id="a-5i"></a>是为四十一。</p>
  <p id="a5j">“如来口右辅上牙有大人相，<a id="a-5k"></a>名宝焰弥卢藏云，<a id="a-5l"></a>摩尼宝藏以为庄严，<a id="a-5m"></a>放金刚香焰清净光明，<a id="a-5n"></a>一一光明充满法界，<a id="a-5o"></a>示现一切诸佛神力，<a id="a-5p"></a>复现一切十方世界净妙道场，<a id="a-5q"></a>是为四十二。</p>
  <p id="a5r">“如来口左辅下牙有大人相，<a id="a-5s"></a>名宝灯普照云，<a id="a-5t"></a>一切妙宝舒华发香以为庄严，<a id="a-5u"></a>放灯焰云清净光明，<a id="a-5v"></a>充满一切诸世界海，<a id="a-5w"></a>于中显现一切诸佛坐莲华藏师子之座，<a id="a-5x"></a>诸菩萨众所共围绕，<a id="a-5y"></a>是为四十三。</p>
  <p id="a5z">“如来口左辅上牙有大人相，<a id="a-60"></a>名照现如来云，<a id="a-61"></a>清净光明、<a id="a-62"></a>阎浮檀金、<a id="a-63"></a>宝网、<a id="a-64"></a>宝华以为庄严，<a id="a-65"></a>放大焰轮充满法界，<a id="a-66"></a>于中普现一切诸佛，<a id="a-67"></a>以神通力于虚空中流布法乳、<a id="a-68"></a>法灯、<a id="a-69"></a>法宝，<a id="a-6A"></a>教化一切诸菩萨众，<a id="a-6B"></a>是为四十四。</p>
  <p id="a6C">“如来齿有大人相，<a id="a-6D"></a>名普现光明云，<a id="a-6E"></a>一一齿间相海庄严，<a id="a-6F"></a>若微笑时悉放光明，<a id="a-6G"></a>具众宝色摩尼宝焰右旋宛转，<a id="a-6H"></a>流布法界靡不充满，<a id="a-6I"></a>演佛言音说普贤行，<a id="a-6J"></a>是为四十五。</p>
  <p id="a6K">“如来唇有大人相，<a id="a-6L"></a>名影现一切宝光云，<a id="a-6M"></a>放阎浮檀真金色、<a id="a-6N"></a>莲华色、<a id="a-6O"></a>一切宝色广大光明，<a id="a-6P"></a>照于法界悉令清净，<a id="a-6Q"></a>是为四十六。</p>
  <p id="a6R">“如来颈有大人相，<a id="a-6S"></a>名普照一切世界云，<a id="a-6T"></a>摩尼宝王以为庄严，<a id="a-6U"></a>绀蒲成就柔软细滑，<a id="a-6V"></a>放毗卢遮那清净光明，<a id="a-6W"></a>充满十方一切世界，<a id="a-6X"></a>于中普现一切诸佛，<a id="a-6Y"></a>是为四十七。</p>
  <p id="a6Z">“如来右肩有大人相，<a id="a-6a"></a>名佛广大一切宝云，<a id="a-6b"></a>放一切宝色、<a id="a-6c"></a>真金色、<a id="a-6d"></a>莲华色光明，<a id="a-6e"></a>成宝焰网普照法界，<a id="a-6f"></a>于中普现一切菩萨，<a id="a-6g"></a>是为四十八。</p>
  <p id="a6h">“如来右肩复有大人相，<a id="a-6i"></a>名最胜宝普照云，<a id="a-6j"></a>其色清净如阎浮金，<a id="a-6k"></a>放摩尼光充满法界，<a id="a-6l"></a>于中普现一切菩萨，<a id="a-6m"></a>是为四十九。</p>
  <p id="a6n">“如来左肩有大人相，<a id="a-6o"></a>名最胜光照法界云，<a id="a-6p"></a>犹如顶上及以眉间种种庄严，<a id="a-6q"></a>放阎浮檀金及莲华色众宝光明，<a id="a-6r"></a>成大焰网充满法界，<a id="a-6s"></a>于中示现一切神力，<a id="a-6t"></a>是为五十。</p>
  <p id="a6u">“如来左肩复有大人相，<a id="a-6v"></a>名光明遍照云，<a id="a-6w"></a>其相右旋，<a id="a-6x"></a>阎浮檀金色摩尼宝王以为庄严，<a id="a-6y"></a>放众宝华，<a id="a-6z"></a>香焰光明充遍法界，<a id="a-70"></a>于中普现一切诸佛及以一切严净国土，<a id="a-71"></a>是为五十一。</p>
  <p id="a72">“如来左肩复有大人相，<a id="a-73"></a>名普照耀云，<a id="a-74"></a>其相右旋，<a id="a-75"></a>微密庄严，<a id="a-76"></a>放佛灯焰云，<a id="a-77"></a>清净光明充遍法界，<a id="a-78"></a>于中显现一切菩萨种种庄严悉皆妙好，<a id="a-79"></a>是为五十二。</p>
  <p id="a7A">“如来胸臆有大人相，<a id="a-7B"></a>形如卍字，<a id="a-7C"></a>名吉祥海云，<a id="a-7D"></a>摩尼宝华以为庄严，<a id="a-7E"></a>放一切宝色种种光焰轮，<a id="a-7F"></a>充满法界普令清净，<a id="a-7G"></a>复出妙音宣畅法海，<a id="a-7H"></a>是为五十三。</p>
  <p id="a7I">“吉祥相右边有大人相，<a id="a-7J"></a>名示现光照云，<a id="a-7K"></a>因陀罗网以为庄严，<a id="a-7L"></a>放大光轮充满法界，<a id="a-7M"></a>于中普现无量诸佛，<a id="a-7N"></a>是为五十四。</p>
  <p id="a7O">“吉祥相右边复有大人相，<a id="a-7P"></a>名普现如来云，<a id="a-7Q"></a>以诸菩萨摩尼宝冠而为庄严，<a id="a-7R"></a>放大光明普照十方一切世界悉令清净，<a id="a-7S"></a>于中示现去、<a id="a-7T"></a>来、<a id="a-7U"></a>今佛坐于道场，<a id="a-7V"></a>普现神力广宣法海，<a id="a-7W"></a>是为五十五。</p>
  <p id="a7X">“吉祥相右边复有大人相，<a id="a-7Y"></a>名开敷华云，<a id="a-7Z"></a>摩尼宝华以为庄严，<a id="a-7a"></a>放宝香焰灯清净光明，<a id="a-7b"></a>状如莲华，<a id="a-7c"></a>充满世界，<a id="a-7d"></a>是为五十六。</p>
  <p id="a7e">“吉祥相右边复有大人相，<a id="a-7f"></a>名可悦乐金色云，<a id="a-7g"></a>以一切宝心王藏摩尼王而为庄严，<a id="a-7h"></a>放净光明照于法界，<a id="a-7i"></a>于中普现犹如佛眼广大光明摩尼宝藏，<a id="a-7j"></a>是为五十七。</p>
  <p id="a7k">“吉祥相右边复有大人相，<a id="a-7l"></a>名佛海云，<a id="a-7m"></a>毗琉璃宝、<a id="a-7n"></a>香灯、<a id="a-7o"></a>华鬘以为庄严，<a id="a-7p"></a>放满虚空摩尼宝王香灯大焰清净光明，<a id="a-7q"></a>充遍十方一切国土，<a id="a-7r"></a>于中普现道场众会，<a id="a-7s"></a>是为五十八。</p>
  <p id="a7t">“吉祥相左边有大人相，<a id="a-7u"></a>名示现光明云，<a id="a-7v"></a>无数菩萨坐宝莲华以为庄严，<a id="a-7w"></a>放摩尼王种种间错宝焰光明，<a id="a-7x"></a>普净一切诸法界海，<a id="a-7y"></a>于中示现无量诸佛，<a id="a-7z"></a>及佛妙音演说诸法，<a id="a-80"></a>是为五十九。</p>
  <p id="a81">“吉祥相左边复有大人相，<a id="a-82"></a>名示现遍法界光明云，<a id="a-83"></a>摩尼宝海以为庄严，<a id="a-84"></a>放大光明遍一切刹，<a id="a-85"></a>于中普现诸菩萨众，<a id="a-86"></a>是为六十。</p>
  <p id="a87">“吉祥相左边复有大人相，<a id="a-88"></a>名普胜云，<a id="a-89"></a>日光明摩尼王宝轮鬘而为庄严，<a id="a-8A"></a>放大光焰充满法界诸世界海，<a id="a-8B"></a>于中示现一切世界、<a id="a-8C"></a>一切如来、<a id="a-8D"></a>一切众生，<a id="a-8E"></a>是为六十一。</p>
  <p id="a8F">“吉祥相左边复有大人相，<a id="a-8G"></a>名转法轮妙音云，<a id="a-8H"></a>一切法灯清净香蕊以为庄严，<a id="a-8I"></a>放大光明充满法界，<a id="a-8J"></a>于中普现一切诸佛所有相海及以心海，<a id="a-8K"></a>是为六十二。</p>
  <p id="a8L">“吉祥相左边复有大人相，<a id="a-8M"></a>名庄严云，<a id="a-8N"></a>以去、<a id="a-8O"></a>来、<a id="a-8P"></a>今一切佛海而为庄严，<a id="a-8Q"></a>放净光明严净一切诸佛国土，<a id="a-8R"></a>于中普现十方一切诸佛菩萨及佛菩萨所行之行，<a id="a-8S"></a>是为六十三。</p>
  <p id="a8T">“如来右手有大人相，<a id="a-8U"></a>名海照云，<a id="a-8V"></a>众宝庄严，<a id="a-8W"></a>恒放月焰清净光明，<a id="a-8X"></a>充满虚空一切世界，<a id="a-8Y"></a>发大音声叹美一切诸菩萨行，<a id="a-8Z"></a>是为六十四。</p>
  <p id="a8a">“如来右手复有大人相，<a id="a-8b"></a>名影现照耀云，<a id="a-8c"></a>以毗琉璃、<a id="a-8d"></a>帝青、<a id="a-8e"></a>摩尼宝华而为庄严，<a id="a-8f"></a>放大光明普照十方菩萨所住莲华藏、<a id="a-8g"></a>摩尼藏等一切世界，<a id="a-8h"></a>于中悉现无量诸佛，<a id="a-8i"></a>以净法身坐菩提树，<a id="a-8j"></a>震动一切十方国土，<a id="a-8k"></a>是为六十五。</p>
  <p id="a8l">“如来右手复有大人相，<a id="a-8m"></a>名灯焰鬘普严净云，<a id="a-8n"></a>毗卢遮那宝以为庄严，<a id="a-8o"></a>放大光明成变化网，<a id="a-8p"></a>于中普现诸菩萨众，<a id="a-8q"></a>咸戴宝冠演诸行海，<a id="a-8r"></a>是为六十六。</p>
  <p id="a8s">“如来右手复有大人相，<a id="a-8t"></a>名普现一切摩尼云，<a id="a-8u"></a>莲华焰灯而为庄严，<a id="a-8v"></a>放海藏光充遍法界，<a id="a-8w"></a>于中普现无量诸佛坐莲华座，<a id="a-8x"></a>是为六十七。</p>
  <p id="a8y">“如来右手复有大人相，<a id="a-8z"></a>名光明云，<a id="a-90"></a>摩尼焰海以为庄严，<a id="a-91"></a>放众宝焰、<a id="a-92"></a>香焰、<a id="a-93"></a>华焰清净光明，<a id="a-94"></a>充满一切诸世界网，<a id="a-95"></a>于中普现诸佛道场，<a id="a-96"></a>是为六十八。</p>
  <p id="a97">“如来左手有大人相，<a id="a-98"></a>名毗琉璃清净灯云，<a id="a-99"></a>宝地妙色以为庄严，<a id="a-9A"></a>放于如来金色光明，<a id="a-9B"></a>念念常现一切上妙庄严之具，<a id="a-9C"></a>是为六十九。</p>
  <p id="a9D">“如来左手复有大人相，<a id="a-9E"></a>名一切刹智慧灯音声云，<a id="a-9F"></a>以因陀罗网、<a id="a-9G"></a>金刚华而为庄严，<a id="a-9H"></a>放阎浮檀金清净光明，<a id="a-9I"></a>普照十方一切世界，<a id="a-9J"></a>是为七十。</p>
  <p id="a9K">“如来左手复有大人相，<a id="a-9L"></a>名安住宝莲华光明云，<a id="a-9M"></a>众宝妙华以为庄严，<a id="a-9N"></a>放大光明如须弥灯，<a id="a-9O"></a>普照十方一切世界，<a id="a-9P"></a>是为七十一。</p>
  <p id="a9Q">“如来左手复有大人相，<a id="a-9R"></a>名遍照法界云，<a id="a-9S"></a>以妙宝鬘、<a id="a-9T"></a>宝轮、<a id="a-9U"></a>宝瓶、<a id="a-9V"></a>因陀罗网及众妙相以为庄严，<a id="a-9W"></a>放大光明普照十方一切国土，<a id="a-9X"></a>于中示现一切法界、<a id="a-9Y"></a>一切世界海、<a id="a-9Z"></a>一切如来坐莲华座，<a id="a-9a"></a>是为七十二。</p>
  <p id="a9b">“如来右手指有大人相，<a id="a-9c"></a>名现诸劫刹海旋云，<a id="a-9d"></a>水月焰藏摩尼王一切宝华以为庄严，<a id="a-9e"></a>放大光明充满法界，<a id="a-9f"></a>其中恒出微妙音声满十方刹，<a id="a-9g"></a>是为七十三。</p>
  <p id="a9h">“如来左手指有大人相，<a id="a-9i"></a>名安住一切宝云，<a id="a-9j"></a>以帝青、<a id="a-9k"></a>金刚宝而为庄严，<a id="a-9l"></a>放摩尼王众宝光明充满法界，<a id="a-9m"></a>其中普现一切诸佛及诸菩萨，<a id="a-9n"></a>是为七十四。</p>
  <p id="a9o">“如来右手掌有大人相，<a id="a-9p"></a>名照耀云，<a id="a-9q"></a>以摩尼王千辐宝轮而为庄严，<a id="a-9r"></a>放宝光明，<a id="a-9s"></a>其光右旋充满法界，<a id="a-9t"></a>于中普现一切诸佛，<a id="a-9u"></a>一一佛身光焰炽然，<a id="a-9v"></a>说法度人，<a id="a-9w"></a>净诸世界，<a id="a-9x"></a>是为七十五。</p>
  <p id="a9y">“如来左手掌有大人相，<a id="a-9z"></a>名焰轮普增长化现法界道场云，<a id="a-A0"></a>以日光摩尼王千辐轮而为庄严，<a id="a-A1"></a>放大光明充满一切诸世界海，<a id="a-A2"></a>于中示现一切菩萨，<a id="a-A3"></a>演说普贤所有行海，<a id="a-A4"></a>普入一切诸佛国土，<a id="a-A5"></a>各各开悟无量众生，<a id="a-A6"></a>是为七十六。</p>
  <p id="aA7">“如来阴藏有大人相，<a id="a-A8"></a>名普流出佛音声云，<a id="a-A9"></a>一切妙宝以为庄严，<a id="a-AA"></a>放摩尼灯华焰光明，<a id="a-AB"></a>其光炽盛，<a id="a-AC"></a>具众宝色，<a id="a-AD"></a>普照一切虚空法界，<a id="a-AE"></a>其中普现一切诸佛游行往来处处周遍，<a id="a-AF"></a>是为七十七。</p>
  <p id="aAG">“如来右臀有大人相，<a id="a-AH"></a>名宝灯鬘普照云，<a id="a-AI"></a>诸摩尼宝以为庄严，<a id="a-AJ"></a>放不思议宝焰光明，<a id="a-AK"></a>弥布十方一切法界，<a id="a-AL"></a>与虚空法界同为一相，<a id="a-AM"></a>而能出生一切诸相，<a id="a-AN"></a>一一相中悉现诸佛自在神变，<a id="a-AO"></a>是为七十八。</p>
  <p id="aAP">“如来左臀有大人相，<a id="a-AQ"></a>名示现一切法界海光明弥覆虚空云，<a id="a-AR"></a>犹如莲华，<a id="a-AS"></a>清净妙宝以为严饰，<a id="a-AT"></a>放光明网遍照十方一切法界，<a id="a-AU"></a>于中普现种种相云，<a id="a-AV"></a>是为七十九。</p>
  <p id="aAW">“如来右[月+坒]有大人相，<a id="a-AX"></a>名普现云，<a id="a-AY"></a>以众色摩尼而为庄严，<a id="a-AZ"></a>其[月+坒]与腨上下相称，<a id="a-Aa"></a>放摩尼焰妙法光明，<a id="a-Ab"></a>于一念中能普示现一切宝王游步相海，<a id="a-Ac"></a>是为八十。</p>
  <p id="aAd">“如来左[月+坒]有大人相，<a id="a-Ae"></a>名现一切佛无量相海云，<a id="a-Af"></a>一切宝海随顺安住以为庄严，<a id="a-Ag"></a>广大游行，<a id="a-Ah"></a>放净光明普照众生，<a id="a-Ai"></a>悉使希求无上佛法，<a id="a-Aj"></a>是为八十一。</p>
  <p id="aAk">“如来右边伊尼延鹿王腨有大人相，<a id="a-Al"></a>名一切虚空法界云，<a id="a-Am"></a>光明妙宝以为庄严，<a id="a-An"></a>其相圆直，<a id="a-Ao"></a>善能游步，<a id="a-Ap"></a>放阎浮金色清净光明，<a id="a-Aq"></a>遍照一切诸佛世界，<a id="a-Ar"></a>发大音声普皆震动，<a id="a-As"></a>复现一切诸佛国土，<a id="a-At"></a>住于虚空宝焰庄严，<a id="a-Au"></a>无量菩萨从中化现，<a id="a-Av"></a>是为八十二。</p>
  <p id="aAw">“如来左边伊尼延鹿王腨有大人相，<a id="a-Ax"></a>名庄严海云，<a id="a-Ay"></a>色如真金，<a id="a-Az"></a>能遍游行一切佛刹，<a id="a-B0"></a>放一切宝清净光明，<a id="a-B1"></a>充满法界施作佛事，<a id="a-B2"></a>是为八十三。</p>
  <p id="aB3">“如来宝腨上毛有大人相，<a id="a-B4"></a>名普现法界影像云，<a id="a-B5"></a>其毛右旋，<a id="a-B6"></a>一一毛端放宝光明，<a id="a-B7"></a>充满十方一切法界，<a id="a-B8"></a>示现一切诸佛神力，<a id="a-B9"></a>其诸毛孔悉放光明，<a id="a-BA"></a>一切佛刹于中显现，<a id="a-BB"></a>是为八十四。</p>
  <p id="aBC">“如来足下有大人相，<a id="a-BD"></a>名一切菩萨海安住云，<a id="a-BE"></a>色如金刚、<a id="a-BF"></a>阎浮檀金，<a id="a-BG"></a>清净莲华放宝光明，<a id="a-BH"></a>普照十方诸世界海，<a id="a-BI"></a>宝香焰云处处周遍，<a id="a-BJ"></a>举足将步，<a id="a-BK"></a>香气周流，<a id="a-BL"></a>具众宝色充满法界，<a id="a-BM"></a>是为八十五。</p>
  <p id="aBN">“如来右足上有大人相，<a id="a-BO"></a>名普照一切光明云，<a id="a-BP"></a>一切众宝以为庄严，<a id="a-BQ"></a>放大光明充满法界，<a id="a-BR"></a>示现一切诸佛菩萨，<a id="a-BS"></a>是为八十六。</p>
  <p id="aBT">“如来左足上有大人相，<a id="a-BU"></a>名普现一切诸佛云，<a id="a-BV"></a>宝藏摩尼以为庄严，<a id="a-BW"></a>放宝光明，<a id="a-BX"></a>于念念中现一切佛神通变化，<a id="a-BY"></a>及其法海所坐道场，<a id="a-BZ"></a>尽未来际劫无有间断，<a id="a-Ba"></a>是为八十七。</p>
  <p id="aBb">“如来右足指间有大人相，<a id="a-Bc"></a>名光照一切法界海云，<a id="a-Bd"></a>须弥灯摩尼王千辐焰轮种种庄严，<a id="a-Be"></a>放大光明充满十方一切法界诸世界海，<a id="a-Bf"></a>于中普现一切诸佛所有种种宝庄严相，<a id="a-Bg"></a>是为八十八。</p>
  <p id="aBh">“如来左足指间有大人相，<a id="a-Bi"></a>名现一切佛海云，<a id="a-Bj"></a>摩尼宝华、<a id="a-Bk"></a>香焰、<a id="a-Bl"></a>灯鬘、<a id="a-Bm"></a>一切宝轮以为庄严，<a id="a-Bn"></a>恒放宝海清净光明，<a id="a-Bo"></a>充满虚空，<a id="a-Bp"></a>普及十方一切世界，<a id="a-Bq"></a>于中示现一切诸佛及诸菩萨圆满音声、<a id="a-Br"></a>卍字等相，<a id="a-Bs"></a>利益无量一切众生，<a id="a-Bt"></a>是为八十九。</p>
  <p id="aBu">“如来右足跟有大人相，<a id="a-Bv"></a>名自在照耀云，<a id="a-Bw"></a>帝青、<a id="a-Bx"></a>宝末以为庄严，<a id="a-By"></a>常放如来妙宝光明，<a id="a-Bz"></a>其光妙好充满法界，<a id="a-C0"></a>皆同一相无有差别，<a id="a-C1"></a>于中示现一切诸佛坐于道场演说妙法，<a id="a-C2"></a>是为九十。</p>
  <p id="aC3">“如来左足跟有大人相，<a id="a-C4"></a>名示现妙音演说诸法海云，<a id="a-C5"></a>以变化海摩尼宝、<a id="a-C6"></a>香焰海须弥华摩尼宝及毗琉璃而为庄严，<a id="a-C7"></a>放大光明充满法界，<a id="a-C8"></a>于中普现诸佛神力，<a id="a-C9"></a>是为九十一。</p>
  <p id="aCA">“如来右足趺有大人相，<a id="a-CB"></a>名示现一切庄严光明云，<a id="a-CC"></a>众宝所成，<a id="a-CD"></a>极妙庄严，<a id="a-CE"></a>放阎浮檀金色清净光明，<a id="a-CF"></a>普照十方一切法界，<a id="a-CG"></a>其光明相犹如大云，<a id="a-CH"></a>普覆一切诸佛道场，<a id="a-CI"></a>是为九十二。</p>
  <p id="aCJ">“如来左足趺有大人相，<a id="a-CK"></a>名现众色相云，<a id="a-CL"></a>以一切月焰藏毗卢遮那宝、<a id="a-CM"></a>因陀罗尼罗宝而为庄严，<a id="a-CN"></a>念念游行诸法界海，<a id="a-CO"></a>放摩尼灯香焰光明，<a id="a-CP"></a>其光遍满一切法界，<a id="a-CQ"></a>是为九十三。</p>
  <p id="aCR">“如来右足四周有大人相，<a id="a-CS"></a>名普藏云，<a id="a-CT"></a>因陀罗尼罗金刚宝以为庄严，<a id="a-CU"></a>放宝光明充满虚空，<a id="a-CV"></a>于中示现一切诸佛坐于道场摩尼宝王师子之座，<a id="a-CW"></a>是为九十四。</p>
  <p id="aCX">“如来左足四周有大人相，<a id="a-CY"></a>名光明遍照法界云，<a id="a-CZ"></a>摩尼宝华以为庄严，<a id="a-Ca"></a>放大光明充满法界平等一相，<a id="a-Cb"></a>于中示现一切诸佛及诸菩萨自在神力，<a id="a-Cc"></a>以大妙音演说法界无尽法门，<a id="a-Cd"></a>是为九十五。</p>
  <p id="aCe">“如来右足指端有大人相，<a id="a-Cf"></a>名示现庄严云，<a id="a-Cg"></a>甚可爱乐阎浮檀清净真金以为庄严，<a id="a-Ch"></a>放大光明充满十方一切法界，<a id="a-Ci"></a>于中示现一切诸佛及诸菩萨无尽法海种种功德、<a id="a-Cj"></a>神通变化，<a id="a-Ck"></a>是为九十六。</p>
  <p id="aCl">“如来左足指端有大人相，<a id="a-Cm"></a>名现一切佛神变云，<a id="a-Cn"></a>不思议佛光明、<a id="a-Co"></a>月焰普香、<a id="a-Cp"></a>摩尼宝焰轮以为庄严，<a id="a-Cq"></a>放众宝色清净光明，<a id="a-Cr"></a>充满一切诸世界海，<a id="a-Cs"></a>于中示现一切诸佛及诸菩萨演说一切诸佛法海，<a id="a-Ct"></a>是为九十七。</p>
  <p id="aCu">“佛子，<a id="a-Cv"></a>毗卢遮那如来有如是等十华藏世界海微尘数大人相；<a id="a-Cw"></a>一一身分，<a id="a-Cx"></a>众宝妙相以为庄严。<a id="a-Cy"></a>”</p>
  <p data-pb></p>
  <h2 id="aCz">如来随好光明功德品第三十五</h2>
  <p id="aD0">尔时，<a id="a-D1"></a>世尊告宝手菩萨言：<a id="a-D2"></a>“佛子，<a id="a-D3"></a>如来、<a id="a-D4"></a>应、<a id="a-D5"></a>正等觉有随好，<a id="a-D6"></a>名圆满王。<a id="a-D7"></a>此随好中出大光明，<a id="a-D8"></a>名为炽盛，<a id="a-D9"></a>七百万阿僧祇光明而为眷属。<a id="a-DA"></a>佛子，<a id="a-DB"></a>我为菩萨时，<a id="a-DC"></a>于兜率天宫放大光明，<a id="a-DD"></a>名光幢王，<a id="a-DE"></a>照十佛刹微尘数世界。<a id="a-DF"></a>彼世界中地狱众生，<a id="a-DG"></a>遇斯光者，<a id="a-DH"></a>众苦休息，<a id="a-DI"></a>得十种清净眼，<a id="a-DJ"></a>耳、<a id="a-DK"></a>鼻、<a id="a-DL"></a>舌、<a id="a-DM"></a>身、<a id="a-DN"></a>意亦复如是，<a id="a-DO"></a>咸生欢喜，<a id="a-DP"></a>踊跃称庆，<a id="a-DQ"></a>从彼命终生兜率天。<a id="a-DR"></a>天中有鼓，<a id="a-DS"></a>名甚可爱乐。<a id="a-DT"></a>彼天生已，<a id="a-DU"></a>此鼓发音而告之言：<a id="a-DV"></a>‘诸天子，<a id="a-DW"></a>汝以心不放逸，<a id="a-DX"></a>于如来所种诸善根，<a id="a-DY"></a>往昔亲近众善知识。<a id="a-DZ"></a>毗卢遮那大威神力，<a id="a-Da"></a>于彼命终来生此天。<a id="a-Db"></a>’</p>
  <p id="aDc">“佛子，<a id="a-Dd"></a>菩萨足下千辐轮，<a id="a-De"></a>名光明普照王。<a id="a-Df"></a>此有随好，<a id="a-Dg"></a>名圆满王，<a id="a-Dh"></a>常放四十种光明。<a id="a-Di"></a>中有一光，<a id="a-Dj"></a>名清净功德，<a id="a-Dk"></a>能照亿那由他佛刹微尘数世界，<a id="a-Dl"></a>随诸众生种种业行、<a id="a-Dm"></a>种种欲乐皆令成熟。<a id="a-Dn"></a>阿鼻地狱极苦众生，<a id="a-Do"></a>遇斯光者，<a id="a-Dp"></a>皆悉命终生兜率天。<a id="a-Dq"></a>既生天已，<a id="a-Dr"></a>闻天鼓音而告之言：<a id="a-Ds"></a>‘善哉！<a id="a-Dt"></a>善哉！<a id="a-Du"></a>诸天子，<a id="a-Dv"></a>毗卢遮那菩萨入离垢三昧，<a id="a-Dw"></a>汝当敬礼。<a id="a-Dx"></a>’</p>
  <p id="aDy">“尔时，<a id="a-Dz"></a>诸天子闻天鼓音如是劝诲，<a id="a-E0"></a>咸生是念：<a id="a-E1"></a>‘奇哉希有！<a id="a-E2"></a>何因发此微妙之音？<a id="a-E3"></a>’是时，<a id="a-E4"></a>天鼓告诸天子言：<a id="a-E5"></a>‘我所发声，<a id="a-E6"></a>诸善根力之所成就。<a id="a-E7"></a>诸天子，<a id="a-E8"></a>如我说我，<a id="a-E9"></a>而不著我，<a id="a-EA"></a>不著我所；<a id="a-EB"></a>一切诸佛亦复如是，<a id="a-EC"></a>自说是佛，<a id="a-ED"></a>不著于我，<a id="a-EE"></a>不著我所。<a id="a-EF"></a>诸天子，<a id="a-EG"></a>如我音声不从东方来，<a id="a-EH"></a>不从南西北方、<a id="a-EI"></a>四维上下来；<a id="a-EJ"></a>业报成佛亦复如是，<a id="a-EK"></a>非十方来。<a id="a-EL"></a>诸天子，<a id="a-EM"></a>譬如汝等昔在地狱，<a id="a-EN"></a>地狱及身非十方来，<a id="a-EO"></a>但由于汝颠倒恶业愚痴缠缚，<a id="a-EP"></a>生地狱身，<a id="a-EQ"></a>此无根本、<a id="a-ER"></a>无有来处。<a id="a-ES"></a>诸天子，<a id="a-ET"></a>毗卢遮那菩萨威德力故放大光明，<a id="a-EU"></a>而此光明非十方来。<a id="a-EV"></a>诸天子，<a id="a-EW"></a>我天鼓音亦复如是，<a id="a-EX"></a>非十方来，<a id="a-EY"></a>但以三昧善根力故，<a id="a-EZ"></a>般若波罗蜜威德力故，<a id="a-Ea"></a>出生如是清净音声，<a id="a-Eb"></a>示现如是种种自在。<a id="a-Ec"></a>诸天子，<a id="a-Ed"></a>譬如须弥山王有三十三天上妙宫殿种种乐具，<a id="a-Ee"></a>而此乐具非十方来；<a id="a-Ef"></a>我天鼓音亦复如是，<a id="a-Eg"></a>非十方来。<a id="a-Eh"></a>诸天子，<a id="a-Ei"></a>譬如亿那由他佛刹微尘数世界尽末为尘，<a id="a-Ej"></a>我为如是尘数众生，<a id="a-Ek"></a>随其所乐而演说法，<a id="a-El"></a>令大欢喜，<a id="a-Em"></a>然我于彼不生疲厌、<a id="a-En"></a>不生退怯、<a id="a-Eo"></a>不生憍慢、<a id="a-Ep"></a>不生放逸。<a id="a-Eq"></a>诸天子，<a id="a-Er"></a>毗卢遮那菩萨住离垢三昧亦复如是，<a id="a-Es"></a>于右手掌一随好中放一光明，<a id="a-Et"></a>出现无量自在神力，<a id="a-Eu"></a>一切声闻、<a id="a-Ev"></a>辟支佛尚不能知，<a id="a-Ew"></a>况诸众生！<a id="a-Ex"></a>诸天子，<a id="a-Ey"></a>汝当往诣彼菩萨所亲近供养，<a id="a-Ez"></a>勿复贪著五欲乐具，<a id="a-F0"></a>著五欲乐障诸善根。<a id="a-F1"></a>诸天子，<a id="a-F2"></a>譬如劫火烧须弥山，<a id="a-F3"></a>悉令除尽，<a id="a-F4"></a>无余可得；<a id="a-F5"></a>贪欲缠心亦复如是，<a id="a-F6"></a>终不能生念佛之意。<a id="a-F7"></a>诸天子，<a id="a-F8"></a>汝等应当知恩报恩。<a id="a-F9"></a>诸天子，<a id="a-FA"></a>其有众生不知报恩，<a id="a-FB"></a>多遭横死，<a id="a-FC"></a>生于地狱。<a id="a-FD"></a>诸天子，<a id="a-FE"></a>汝等昔在地狱之中，<a id="a-FF"></a>蒙光照身，<a id="a-FG"></a>舍彼生此；<a id="a-FH"></a>汝等今者宜疾回向，<a id="a-FI"></a>增长善根。<a id="a-FJ"></a>诸天子，<a id="a-FK"></a>如我天鼓，<a id="a-FL"></a>非男非女，<a id="a-FM"></a>而能出生无量无边不思议事；<a id="a-FN"></a>汝天子、<a id="a-FO"></a>天女亦复如是，<a id="a-FP"></a>非男非女，<a id="a-FQ"></a>而能受用种种上妙宫殿园林。<a id="a-FR"></a>如我天鼓不生不灭，<a id="a-FS"></a>色、<a id="a-FT"></a>受、<a id="a-FU"></a>想、<a id="a-FV"></a>行、<a id="a-FW"></a>识亦复如是不生不灭。<a id="a-FX"></a>汝等若能于此悟解，<a id="a-FY"></a>应知则入无依印三昧。<a id="a-FZ"></a>’</p>
  <p id="aFa">“时，<a id="a-Fb"></a>诸天子闻是音已，<a id="a-Fc"></a>得未曾有，<a id="a-Fd"></a>即皆化作一万华云、<a id="a-Fe"></a>一万香云、<a id="a-Ff"></a>一万音乐云、<a id="a-Fg"></a>一万幢云、<a id="a-Fh"></a>一万盖云、<a id="a-Fi"></a>一万歌赞云；<a id="a-Fj"></a>作是化已，<a id="a-Fk"></a>即共往诣毗卢遮那菩萨所住宫殿，<a id="a-Fl"></a>合掌恭敬，<a id="a-Fm"></a>于一面立，<a id="a-Fn"></a>欲申瞻觐而不得见。<a id="a-Fo"></a>时，<a id="a-Fp"></a>有天子作如是言：<a id="a-Fq"></a>‘毗卢遮那菩萨已从此没，<a id="a-Fr"></a>生于人间净饭王家，<a id="a-Fs"></a>乘栴檀楼阁，<a id="a-Ft"></a>处摩耶夫人胎。<a id="a-Fu"></a>’时，<a id="a-Fv"></a>诸天子以天眼观见菩萨身，<a id="a-Fw"></a>处在人间净饭王家，<a id="a-Fx"></a>梵天、<a id="a-Fy"></a>欲天承事供养。<a id="a-Fz"></a>诸天子众咸作是念：<a id="a-G0"></a>‘我等若不往菩萨所问讯起居，<a id="a-G1"></a>乃至一念于此天宫而生爱著，<a id="a-G2"></a>则为不可。<a id="a-G3"></a>’时，<a id="a-G4"></a>一一天子与十那由他眷属欲下阎浮提。<a id="a-G5"></a>时，<a id="a-G6"></a>天鼓中出声告言：<a id="a-G7"></a>‘诸天子，<a id="a-G8"></a>菩萨摩诃萨非此命终而生彼间，<a id="a-G9"></a>但以神通，<a id="a-GA"></a>随诸众生心之所宜，<a id="a-GB"></a>令其得见。<a id="a-GC"></a>诸天子，<a id="a-GD"></a>如我今者，<a id="a-GE"></a>非眼所见，<a id="a-GF"></a>而能出声；<a id="a-GG"></a>菩萨摩诃萨入离垢三昧亦复如是，<a id="a-GH"></a>非眼所见，<a id="a-GI"></a>而能处处示现受生，<a id="a-GJ"></a>离分别，<a id="a-GK"></a>除憍慢，<a id="a-GL"></a>无染著。<a id="a-GM"></a>诸天子，<a id="a-GN"></a>汝等应发阿耨多罗三藐三菩提心，<a id="a-GO"></a>净治其意，<a id="a-GP"></a>住善威仪，<a id="a-GQ"></a>悔除一切业障、<a id="a-GR"></a>烦恼障、<a id="a-GS"></a>报障、<a id="a-GT"></a>见障；<a id="a-GU"></a>以尽法界众生数等身，<a id="a-GV"></a>以尽法界众生数等头，<a id="a-GW"></a>以尽法界众生数等舌，<a id="a-GX"></a>以尽法界众生数等善身业、<a id="a-GY"></a>善语业、<a id="a-GZ"></a>善意业，<a id="a-Ga"></a>悔除所有诸障过恶。<a id="a-Gb"></a>’</p>
  <p id="aGc">“时，<a id="a-Gd"></a>诸天子闻是语已，<a id="a-Ge"></a>得未曾有，<a id="a-Gf"></a>心大欢喜而问之言：<a id="a-Gg"></a>‘菩萨摩诃萨云何悔除一切过恶？<a id="a-Gh"></a>’尔时，<a id="a-Gi"></a>天鼓以菩萨三昧善根力故，<a id="a-Gj"></a>发声告言：<a id="a-Gk"></a>‘诸天子，<a id="a-Gl"></a>菩萨知诸业不从东方来，<a id="a-Gm"></a>不从南西北方、<a id="a-Gn"></a>四维上下来，<a id="a-Go"></a>而共积集，<a id="a-Gp"></a>止住于心；<a id="a-Gq"></a>但从颠倒生，<a id="a-Gr"></a>无有住处。<a id="a-Gs"></a>菩萨如是决定明见，<a id="a-Gt"></a>无有疑惑。<a id="a-Gu"></a>诸天子，<a id="a-Gv"></a>如我天鼓，<a id="a-Gw"></a>说业、<a id="a-Gx"></a>说报、<a id="a-Gy"></a>说行、<a id="a-Gz"></a>说戒、<a id="a-H0"></a>说喜、<a id="a-H1"></a>说安、<a id="a-H2"></a>说诸三昧；<a id="a-H3"></a>诸佛菩萨亦复如是，<a id="a-H4"></a>说我、<a id="a-H5"></a>说我所、<a id="a-H6"></a>说众生、<a id="a-H7"></a>说贪恚痴种种诸业，<a id="a-H8"></a>而实无我、<a id="a-H9"></a>无有我所。<a id="a-HA"></a>诸所作业、<a id="a-HB"></a>六趣果报，<a id="a-HC"></a>十方推求悉不可得。<a id="a-HD"></a>诸天子，<a id="a-HE"></a>譬如我声，<a id="a-HF"></a>不生不灭，<a id="a-HG"></a>造恶诸天不闻余声，<a id="a-HH"></a>唯闻以地狱觉悟之声；<a id="a-HI"></a>一切诸业亦复如是，<a id="a-HJ"></a>非生非灭，<a id="a-HK"></a>随有修集则受其报。<a id="a-HL"></a>诸天子，<a id="a-HM"></a>如我天鼓所出音声，<a id="a-HN"></a>于无量劫不可穷尽、<a id="a-HO"></a>无有间断，<a id="a-HP"></a>若来若去皆不可得。<a id="a-HQ"></a>诸天子，<a id="a-HR"></a>若有去来则有断常，<a id="a-HS"></a>一切诸佛终不演说有断常法，<a id="a-HT"></a>除为方便成熟众生。<a id="a-HU"></a>诸天子，<a id="a-HV"></a>譬如我声，<a id="a-HW"></a>于无量世界，<a id="a-HX"></a>随众生心皆使得闻；<a id="a-HY"></a>一切诸佛亦复如是，<a id="a-HZ"></a>随众生心悉令得见。<a id="a-Ha"></a>诸天子，<a id="a-Hb"></a>如有颇梨镜，<a id="a-Hc"></a>名为能照，<a id="a-Hd"></a>清净鉴彻，<a id="a-He"></a>与十世界其量正等；<a id="a-Hf"></a>无量无边诸国土中，<a id="a-Hg"></a>一切山川、<a id="a-Hh"></a>一切众生，<a id="a-Hi"></a>乃至地狱、<a id="a-Hj"></a>畜生、<a id="a-Hk"></a>饿鬼，<a id="a-Hl"></a>所有影像皆于中现。<a id="a-Hm"></a>诸天子，<a id="a-Hn"></a>于汝意云何？<a id="a-Ho"></a>彼诸影像可得说言来入镜中、<a id="a-Hp"></a>从镜去不？<a id="a-Hq"></a>’答言：<a id="a-Hr"></a>‘不也。<a id="a-Hs"></a>’‘诸天子，<a id="a-Ht"></a>一切诸业亦复如是，<a id="a-Hu"></a>虽能出生诸业果报，<a id="a-Hv"></a>无来去处。<a id="a-Hw"></a>诸天子，<a id="a-Hx"></a>譬如幻师幻惑人眼，<a id="a-Hy"></a>当知诸业亦复如是。<a id="a-Hz"></a>若如是知，<a id="a-I0"></a>是真实忏悔，<a id="a-I1"></a>一切罪恶悉得清净。<a id="a-I2"></a>’</p>
  <p id="aI3">“说此法时，<a id="a-I4"></a>百千亿那由他佛刹微尘数世界中兜率陀诸天子，<a id="a-I5"></a>得无生法忍；<a id="a-I6"></a>无量不思议阿僧祇六欲诸天子，<a id="a-I7"></a>发阿耨多罗三藐三菩提心；<a id="a-I8"></a>六欲天中一切天女，<a id="a-I9"></a>皆舍女身，<a id="a-IA"></a>发于无上菩提之意。<a id="a-IB"></a>尔时，<a id="a-IC"></a>诸天子闻说普贤广大回向，<a id="a-ID"></a>得十地故，<a id="a-IE"></a>获诸力庄严三昧故，<a id="a-IF"></a>以众生数等清净三业悔除一切诸重障故，<a id="a-IG"></a>即见百千亿那由他佛刹微尘数七宝莲华；<a id="a-IH"></a>一一华上皆有菩萨结跏趺坐，<a id="a-II"></a>放大光明；<a id="a-IJ"></a>彼诸菩萨一一随好，<a id="a-IK"></a>放众生数等光明；<a id="a-IL"></a>彼光明中，<a id="a-IM"></a>有众生数等诸佛结跏趺坐，<a id="a-IN"></a>随众生心而为说法，<a id="a-IO"></a>而犹未现离垢三昧少分之力。</p>
  <p id="aIP">“尔时，<a id="a-IQ"></a>彼诸天子以上众华，<a id="a-IR"></a>复于身上一一毛孔化作众生数等众妙华云，<a id="a-IS"></a>供养毗卢遮那如来，<a id="a-IT"></a>持以散佛，<a id="a-IU"></a>一切皆于佛身上住。<a id="a-IV"></a>其诸香云，<a id="a-IW"></a>普雨无量佛刹微尘数世界。<a id="a-IX"></a>若有众生身蒙香者，<a id="a-IY"></a>其身安乐，<a id="a-IZ"></a>譬如比丘入第四禅，<a id="a-Ia"></a>一切业障皆得消灭。<a id="a-Ib"></a>若有闻者，<a id="a-Ic"></a>彼诸众生于色、<a id="a-Id"></a>声、<a id="a-Ie"></a>香、<a id="a-If"></a>味、<a id="a-Ig"></a>触，<a id="a-Ih"></a>其内具有五百烦恼，<a id="a-Ii"></a>其外亦有五百烦恼，<a id="a-Ij"></a>贪行多者二万一千，<a id="a-Ik"></a>瞋行多者二万一千，<a id="a-Il"></a>痴行多者二万一千，<a id="a-Im"></a>等分行者二万一千，<a id="a-In"></a>了知如是悉是虚妄。<a id="a-Io"></a>如是知已，<a id="a-Ip"></a>成就香幢云自在光明清净善根。<a id="a-Iq"></a>若有众生见其盖者，<a id="a-Ir"></a>种一清净金网转轮王一恒河沙善根。</p>
  <p id="aIs">“佛子，<a id="a-It"></a>菩萨住此转轮王位，<a id="a-Iu"></a>于百千亿那由他佛刹微尘数世界中教化众生。<a id="a-Iv"></a>佛子，<a id="a-Iw"></a>譬如明镜世界月智如来，<a id="a-Ix"></a>常有无量诸世界中比丘、<a id="a-Iy"></a>比丘尼、<a id="a-Iz"></a>优婆塞、<a id="a-J0"></a>优婆夷等化现其身而来听法，<a id="a-J1"></a>广为演说本生之事，<a id="a-J2"></a>未曾一念而有间断。<a id="a-J3"></a>若有众生闻其佛名，<a id="a-J4"></a>必得往生彼佛国土；<a id="a-J5"></a>菩萨安住清净金网转轮王位亦复如是，<a id="a-J6"></a>若有暂得遇其光明，<a id="a-J7"></a>必获菩萨第十地位，<a id="a-J8"></a>以先修行善根力故。<a id="a-J9"></a>佛子，<a id="a-JA"></a>如得初禅，<a id="a-JB"></a>虽未命终，<a id="a-JC"></a>见梵天处所有宫殿而得受于梵世安乐；<a id="a-JD"></a>得诸禅者悉亦如是。<a id="a-JE"></a>菩萨摩诃萨住清净金网转轮王位，<a id="a-JF"></a>放摩尼髻清净光明；<a id="a-JG"></a>若有众生遇斯光者，<a id="a-JH"></a>皆得菩萨第十地位，<a id="a-JI"></a>成就无量智慧光明，<a id="a-JJ"></a>得十种清净眼，<a id="a-JK"></a>乃至十种清净意，<a id="a-JL"></a>具足无量甚深三昧，<a id="a-JM"></a>成就如是清净肉眼。</p>
  <p id="aJN">“佛子，<a id="a-JO"></a>假使有人以亿那由他佛刹碎为微尘，<a id="a-JP"></a>一尘一刹复以尔许微尘数佛刹碎为微尘，<a id="a-JQ"></a>如是微尘悉置左手持以东行，<a id="a-JR"></a>过尔许微尘数世界乃下一尘，<a id="a-JS"></a>如是东行尽此微尘，<a id="a-JT"></a>南西北方、<a id="a-JU"></a>四维上下亦复如是；<a id="a-JV"></a>如是十方所有世界若著微尘及不著者，<a id="a-JW"></a>悉以集成一佛国土。<a id="a-JX"></a>宝手，<a id="a-JY"></a>于汝意云何？<a id="a-JZ"></a>如是佛土广大无量可思议不？<a id="a-Ja"></a>”</p>
  <p id="aJb">答曰：<a id="a-Jc"></a>“不也！<a id="a-Jd"></a>如是佛土广大无量，<a id="a-Je"></a>希有奇特，<a id="a-Jf"></a>不可思议。<a id="a-Jg"></a>若有众生闻此譬喻能生信解，<a id="a-Jh"></a>当知更为希有奇特。<a id="a-Ji"></a>”</p>
  <p id="aJj">佛言：<a id="a-Jk"></a>“宝手，<a id="a-Jl"></a>如是，<a id="a-Jm"></a>如是！<a id="a-Jn"></a>如汝所说！<a id="a-Jo"></a>若有善男子、<a id="a-Jp"></a>善女人闻此譬喻而生信者，<a id="a-Jq"></a>我授彼记，<a id="a-Jr"></a>决定当成阿耨多罗三藐三菩提，<a id="a-Js"></a>当获如来无上智慧。<a id="a-Jt"></a>宝手，<a id="a-Ju"></a>设复有人以千亿佛刹微尘数如上所说广大佛土末为微尘，<a id="a-Jv"></a>以此微尘依前譬喻一一下尽，<a id="a-Jw"></a>乃至集成一佛国土，<a id="a-Jx"></a>复末为尘，<a id="a-Jy"></a>如是次第展转乃至经八十反；<a id="a-Jz"></a>如是一切广大佛土所有微尘，<a id="a-K0"></a>菩萨业报清净肉眼于一念中悉能明见，<a id="a-K1"></a>亦见百亿广大佛刹微尘数佛，<a id="a-K2"></a>如颇梨镜清净光明，<a id="a-K3"></a>照十佛刹微尘数世界。<a id="a-K4"></a>宝手，<a id="a-K5"></a>如是皆是清净金网转轮王甚深三昧福德善根之所成就。<a id="a-K6"></a>”</p>
 </body>
</html>