<!doctype html>
<html id="z3IBTU4Hm" data-ver="1415">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十四</h1>
  <h2 id="a2">十地品第二十六之一</h2>
  <p id="a3">尔时，<a id="a-4"></a>世尊在他化自在天王宫摩尼宝藏殿，<a id="a-5"></a>与大菩萨众俱。<a id="a-6"></a>其诸菩萨皆于阿耨多罗三藐三菩提不退转，<a id="a-7"></a>悉从他方世界来集；<a id="a-8"></a>住一切菩萨智所住境，<a id="a-9"></a>入一切如来智所入处；<a id="a-A"></a>勤行不息，<a id="a-B"></a>善能示现种种神通；<a id="a-C"></a>诸所作事，<a id="a-D"></a>教化调伏一切众生而不失时；<a id="a-E"></a>为成菩萨一切大愿，<a id="a-F"></a>于一切世、<a id="a-G"></a>一切劫、<a id="a-H"></a>一切刹，<a id="a-I"></a>勤修诸行，<a id="a-J"></a>无暂懈息；<a id="a-K"></a>具足菩萨福智助道，<a id="a-L"></a>普益众生而恒不匮；<a id="a-M"></a>到一切菩萨智慧方便究竟彼岸，<a id="a-N"></a>示入生死及以涅槃而不废舍；<a id="a-O"></a>修菩萨行，<a id="a-P"></a>善入一切菩萨禅定、<a id="a-Q"></a>解脱三昧、<a id="a-R"></a>三摩钵底、<a id="a-S"></a>神通明智，<a id="a-T"></a>诸所施为皆得自在；<a id="a-U"></a>获一切菩萨自在神力，<a id="a-V"></a>于一念顷无所动作，<a id="a-W"></a>悉能往诣一切如来道场众会，<a id="a-X"></a>为众上首，<a id="a-Y"></a>请佛说法，<a id="a-Z"></a>护持诸佛正法之轮；<a id="a-a"></a>以广大心供养承事一切诸佛，<a id="a-b"></a>常勤修习一切菩萨所行事业；<a id="a-c"></a>其身普现一切世间，<a id="a-d"></a>其音普及十方法界，<a id="a-e"></a>心智无碍，<a id="a-f"></a>普见三世；<a id="a-g"></a>一切菩萨所有功德悉已修行而得圆满，<a id="a-h"></a>于不可说劫说不能尽。<a id="a-i"></a>其名曰：<a id="a-j"></a>金刚藏菩萨、<a id="a-k"></a>宝藏菩萨、<a id="a-l"></a>莲华藏菩萨、<a id="a-m"></a>德藏菩萨、<a id="a-n"></a>莲华德藏菩萨、<a id="a-o"></a>日藏菩萨、<a id="a-p"></a>苏利耶藏菩萨、<a id="a-q"></a>无垢月藏菩萨、<a id="a-r"></a>于一切国土普现庄严藏菩萨、<a id="a-s"></a>毗卢遮那智藏菩萨、<a id="a-t"></a>妙德藏菩萨、<a id="a-u"></a>栴檀德藏菩萨、<a id="a-v"></a>华德藏菩萨、<a id="a-w"></a>俱苏摩德藏菩萨、<a id="a-x"></a>优钵罗德藏菩萨、<a id="a-y"></a>天德藏菩萨、<a id="a-z"></a>福德藏菩萨、<a id="a-10"></a>无碍清净智德藏菩萨、<a id="a-11"></a>功德藏菩萨、<a id="a-12"></a>那罗延德藏菩萨、<a id="a-13"></a>无垢藏菩萨、<a id="a-14"></a>离垢藏菩萨、<a id="a-15"></a>种种辩才庄严藏菩萨、<a id="a-16"></a>大光明网藏菩萨、<a id="a-17"></a>净威德光明王藏菩萨、<a id="a-18"></a>金庄严大功德光明王藏菩萨、<a id="a-19"></a>一切相庄严净德藏菩萨、<a id="a-1A"></a>金刚焰德相庄严藏菩萨、<a id="a-1B"></a>光明焰藏菩萨、<a id="a-1C"></a>星宿王光照藏菩萨、<a id="a-1D"></a>虚空无碍智藏菩萨、<a id="a-1E"></a>妙音无碍藏菩萨、<a id="a-1F"></a>陀罗尼功德持一切众生愿藏菩萨、<a id="a-1G"></a>海庄严藏菩萨、<a id="a-1H"></a>须弥德藏菩萨、<a id="a-1I"></a>净一切功德藏菩萨、<a id="a-1J"></a>如来藏菩萨、<a id="a-1K"></a>佛德藏菩萨、<a id="a-1L"></a>解脱月菩萨。<a id="a-1M"></a>如是等无数无量、<a id="a-1N"></a>无边无等、<a id="a-1O"></a>不可数、<a id="a-1P"></a>不可称、<a id="a-1Q"></a>不可思、<a id="a-1R"></a>不可量、<a id="a-1S"></a>不可说诸菩萨摩诃萨众，<a id="a-1T"></a>金刚藏菩萨而为上首。</p>
  <p id="a1U">尔时，<a id="a-1V"></a>金刚藏菩萨承佛神力，<a id="a-1W"></a>入菩萨大智慧光明三昧。<a id="a-1X"></a>入是三昧已，<a id="a-1Y"></a>即时十方各过十亿佛刹微尘数世界外，<a id="a-1Z"></a>各有十亿佛刹微尘数诸佛，<a id="a-1a"></a>同名金刚藏，<a id="a-1b"></a>而现其前，<a id="a-1c"></a>作如是言：<a id="a-1d"></a>“善哉！<a id="a-1e"></a>善哉！<a id="a-1f"></a>金刚藏，<a id="a-1g"></a>乃能入是菩萨大智慧光明三昧。<a id="a-1h"></a>善男子，<a id="a-1i"></a>此是十方各十亿佛刹微尘数诸佛共加于汝，<a id="a-1j"></a>以毗卢遮那如来、<a id="a-1k"></a>应、<a id="a-1l"></a>正等觉本愿力故，<a id="a-1m"></a>威神力故，<a id="a-1n"></a>亦是汝胜智力故，<a id="a-1o"></a>欲令汝为一切菩萨说不思议诸佛法光明故，<a id="a-1p"></a>所谓：<a id="a-1q"></a>令入智地故，<a id="a-1r"></a>摄一切善根故，<a id="a-1s"></a>善简择一切佛法故，<a id="a-1t"></a>广知诸法故，<a id="a-1u"></a>善能说法故，<a id="a-1v"></a>无分别智清净故，<a id="a-1w"></a>一切世法不染故，<a id="a-1x"></a>出世善根清净故，<a id="a-1y"></a>得不思议智境界故，<a id="a-1z"></a>得一切智人智境界故；<a id="a-20"></a>又令得菩萨十地始终故，<a id="a-21"></a>如实说菩萨十地差别相故，<a id="a-22"></a>缘念一切佛法故，<a id="a-23"></a>修习分别无漏法故，<a id="a-24"></a>善选择观察大智光明巧庄严故，<a id="a-25"></a>善入决定智门故，<a id="a-26"></a>随所住处次第显说无所畏故，<a id="a-27"></a>得无碍辩才光明故，<a id="a-28"></a>住大辩才地善决定故，<a id="a-29"></a>忆念菩萨心不忘失故，<a id="a-2A"></a>成熟一切众生界故，<a id="a-2B"></a>能遍至一切处决定开悟故。<a id="a-2C"></a>善男子，<a id="a-2D"></a>汝当辩说此法门差别善巧法，<a id="a-2E"></a>所谓：<a id="a-2F"></a>承佛神力如来智明所加故，<a id="a-2G"></a>净自善根故，<a id="a-2H"></a>普净法界故，<a id="a-2I"></a>普摄众生故，<a id="a-2J"></a>深入法身、<a id="a-2K"></a>智身故，<a id="a-2L"></a>受一切佛灌顶故，<a id="a-2M"></a>得一切世间最高大身故，<a id="a-2N"></a>超一切世间道故，<a id="a-2O"></a>清净出世善根故，<a id="a-2P"></a>满足一切智智故。<a id="a-2Q"></a>”</p>
  <p id="a2R">尔时，<a id="a-2S"></a>十方诸佛与金刚藏菩萨无能映夺身，<a id="a-2T"></a>与无碍乐说辩，<a id="a-2U"></a>与善分别清净智，<a id="a-2V"></a>与善忆念不忘力，<a id="a-2W"></a>与善决定明了慧，<a id="a-2X"></a>与至一切处开悟智，<a id="a-2Y"></a>与成道自在力，<a id="a-2Z"></a>与如来无所畏，<a id="a-2a"></a>与一切智人观察分别诸法门辩才智，<a id="a-2b"></a>与一切如来上妙身、<a id="a-2c"></a>语、<a id="a-2d"></a>意具足庄严。<a id="a-2e"></a>何以故？<a id="a-2f"></a>得此三昧法如是故，<a id="a-2g"></a>本愿所起故，<a id="a-2h"></a>善净深心故，<a id="a-2i"></a>善净智轮故，<a id="a-2j"></a>善积集助道故，<a id="a-2k"></a>善修治所作故，<a id="a-2l"></a>念其无量法器故，<a id="a-2m"></a>知其清净信解故，<a id="a-2n"></a>得无错谬总持故，<a id="a-2o"></a>法界智印善印故。</p>
  <p id="a2p">尔时，<a id="a-2q"></a>十方诸佛各伸右手摩金刚藏菩萨顶。<a id="a-2r"></a>摩顶已，<a id="a-2s"></a>金刚藏菩萨从三昧起，<a id="a-2t"></a>普告一切菩萨众言：<a id="a-2u"></a>“诸佛子，<a id="a-2v"></a>诸菩萨愿善决定，<a id="a-2w"></a>无杂不可见，<a id="a-2x"></a>广大如法界，<a id="a-2y"></a>究竟如虚空，<a id="a-2z"></a>尽未来际遍一切佛刹，<a id="a-30"></a>救护一切众生，<a id="a-31"></a>为一切诸佛所护，<a id="a-32"></a>入过去、<a id="a-33"></a>未来、<a id="a-34"></a>现在诸佛智地。<a id="a-35"></a>佛子，<a id="a-36"></a>何等为菩萨摩诃萨智地？<a id="a-37"></a>佛子，<a id="a-38"></a>菩萨摩诃萨智地有十种，<a id="a-39"></a>过去、<a id="a-3A"></a>未来、<a id="a-3B"></a>现在诸佛，<a id="a-3C"></a>已说、<a id="a-3D"></a>当说、<a id="a-3E"></a>今说；<a id="a-3F"></a>我亦如是说。<a id="a-3G"></a>何等为十？<a id="a-3H"></a>一者、<a id="a-3I"></a>欢喜地，<a id="a-3J"></a>二者、<a id="a-3K"></a>离垢地，<a id="a-3L"></a>三者、<a id="a-3M"></a>发光地，<a id="a-3N"></a>四者、<a id="a-3O"></a>焰慧地，<a id="a-3P"></a>五者、<a id="a-3Q"></a>难胜地，<a id="a-3R"></a>六者、<a id="a-3S"></a>现前地，<a id="a-3T"></a>七者、<a id="a-3U"></a>远行地，<a id="a-3V"></a>八者、<a id="a-3W"></a>不动地，<a id="a-3X"></a>九者、<a id="a-3Y"></a>善慧地，<a id="a-3Z"></a>十者、<a id="a-3a"></a>法云地。<a id="a-3b"></a>佛子，<a id="a-3c"></a>此菩萨十地，<a id="a-3d"></a>三世诸佛已说、<a id="a-3e"></a>当说、<a id="a-3f"></a>今说。<a id="a-3g"></a>佛子，<a id="a-3h"></a>我不见有诸佛国土，<a id="a-3i"></a>其中如来不说此十地者。<a id="a-3j"></a>何以故？<a id="a-3k"></a>此是菩萨摩诃萨向菩提最上道，<a id="a-3l"></a>亦是清净法光明门，<a id="a-3m"></a>所谓：<a id="a-3n"></a>分别演说菩萨诸地。<a id="a-3o"></a>佛子，<a id="a-3p"></a>此处不可思议，<a id="a-3q"></a>所谓诸菩萨随证智。<a id="a-3r"></a>”</p>
  <p id="a3s">尔时，<a id="a-3t"></a>金刚藏菩萨说此菩萨十地名已，<a id="a-3u"></a>默然而住，<a id="a-3v"></a>不复分别。<a id="a-3w"></a>是时，<a id="a-3x"></a>一切菩萨众闻菩萨十地名，<a id="a-3y"></a>不闻解释，<a id="a-3z"></a>咸生渴仰，<a id="a-40"></a>作如是念：<a id="a-41"></a>“何因何缘，<a id="a-42"></a>金刚藏菩萨唯说菩萨十地名而不解释？<a id="a-43"></a>”</p>
  <p id="a44">解脱月菩萨知诸大众心之所念，<a id="a-45"></a>以颂问金刚藏菩萨曰：</p>
  <p id="a46">“何故净觉人，<a id="a-47"></a>念智功德具，<a id="a-48"></a>说诸上妙地，<a id="a-49"></a>有力不解释？</p>
  <p id="a4A">一切咸决定，<a id="a-4B"></a>勇猛无怯弱，<a id="a-4C"></a>何故说地名，<a id="a-4D"></a>而不为开演？</p>
  <p id="a4E">诸地妙义趣，<a id="a-4F"></a>此众皆欲闻，<a id="a-4G"></a>其心无怯弱，<a id="a-4H"></a>愿为分别说！</p>
  <p id="a4I">众会悉清净，<a id="a-4J"></a>离懈怠严洁，<a id="a-4K"></a>能坚固不动，<a id="a-4L"></a>具功德智慧。</p>
  <p id="a4M">相视咸恭敬，<a id="a-4N"></a>一切悉专仰，<a id="a-4O"></a>如蜂念好蜜，<a id="a-4P"></a>如渴思甘露。<a id="a-4Q"></a>”</p>
  <p id="a4R">尔时，<a id="a-4S"></a>大智无所畏金刚藏菩萨闻说是已，<a id="a-4T"></a>欲令众会心欢喜故，<a id="a-4U"></a>为诸佛子而说颂言：</p>
  <p id="a4V"></p>
  <p id="a4W">“菩萨行地事，<a id="a-4X"></a>最上诸佛本，<a id="a-4Y"></a>显示分别说，<a id="a-4Z"></a>第一希有难。</p>
  <p id="a4a">微细难可见，<a id="a-4b"></a>离念超心地，<a id="a-4c"></a>出生佛境界，<a id="a-4d"></a>闻者悉迷惑。</p>
  <p id="a4e">持心如金刚，<a id="a-4f"></a>深信佛胜智，<a id="a-4g"></a>知心地无我，<a id="a-4h"></a>能闻此胜法。</p>
  <p id="a4i">如空中彩画，<a id="a-4j"></a>如空中风相，<a id="a-4k"></a>牟尼智如是，<a id="a-4l"></a>分别甚难见。</p>
  <p id="a4m">我念佛智慧，<a id="a-4n"></a>最胜难思议，<a id="a-4o"></a>世间无能受，<a id="a-4p"></a>默然而不说。<a id="a-4q"></a>”</p>
  <p id="a4r">尔时，<a id="a-4s"></a>解脱月菩萨闻是说已，<a id="a-4t"></a>白金刚藏菩萨言：<a id="a-4u"></a>“佛子，<a id="a-4v"></a>今此众会皆悉已集，<a id="a-4w"></a>善净深心，<a id="a-4x"></a>善洁思念，<a id="a-4y"></a>善修诸行，<a id="a-4z"></a>善集助道，<a id="a-50"></a>善能亲近百千亿佛，<a id="a-51"></a>成就无量功德善根，<a id="a-52"></a>舍离痴惑，<a id="a-53"></a>无有垢染，<a id="a-54"></a>深心信解，<a id="a-55"></a>于佛法中不随他教。<a id="a-56"></a>善哉！<a id="a-57"></a>佛子，<a id="a-58"></a>当承佛神力而为演说，<a id="a-59"></a>此诸菩萨于如是等甚深之处皆能证知。<a id="a-5A"></a>”</p>
  <p id="a5B">尔时，<a id="a-5C"></a>解脱月菩萨欲重宣其义而说颂曰：</p>
  <p id="a5D">“愿说最安隐，<a id="a-5E"></a>菩萨无上行，<a id="a-5F"></a>分别于诸地，<a id="a-5G"></a>智净成正觉。</p>
  <p id="a5H">此众无诸垢，<a id="a-5I"></a>志解悉明洁，<a id="a-5J"></a>承事无量佛，<a id="a-5K"></a>能知此地义。<a id="a-5L"></a>”</p>
  <p id="a5M">尔时，<a id="a-5N"></a>金刚藏菩萨言：<a id="a-5O"></a>“佛子，<a id="a-5P"></a>虽此众集善净思念，<a id="a-5Q"></a>舍离愚痴及以疑惑，<a id="a-5R"></a>于甚深法不随他教；<a id="a-5S"></a>然有其余劣解众生，<a id="a-5T"></a>闻此甚深难思议事，<a id="a-5U"></a>多生疑惑，<a id="a-5V"></a>于长夜中受诸衰恼。<a id="a-5W"></a>我愍此等，<a id="a-5X"></a>是故默然。<a id="a-5Y"></a>”</p>
  <p id="a5Z">尔时，<a id="a-5a"></a>金刚藏菩萨欲重宣其义而说颂曰：</p>
  <p id="a5b">“虽此众净广智慧，<a id="a-5c"></a>甚深明利能决择，<a id="a-5d"></a>其心不动如山王，<a id="a-5e"></a>不可倾覆犹大海。</p>
  <p id="a5f">有行未久解未得，<a id="a-5g"></a>随识而行不随智，<a id="a-5h"></a>闻此生疑堕恶道，<a id="a-5i"></a>我愍是等故不说。<a id="a-5j"></a>”</p>
  <p id="a5k">尔时，<a id="a-5l"></a>解脱月菩萨重白金刚藏菩萨言：<a id="a-5m"></a>“佛子，<a id="a-5n"></a>愿承佛神力分别说此不思议法，<a id="a-5o"></a>此人当得如来护念而生信受。<a id="a-5p"></a>何以故？<a id="a-5q"></a>说十地时，<a id="a-5r"></a>一切菩萨法应如是，<a id="a-5s"></a>得佛护念。<a id="a-5t"></a>得护念故，<a id="a-5u"></a>于此智地能生勇猛。<a id="a-5v"></a>何以故？<a id="a-5w"></a>此是菩萨最初所行，<a id="a-5x"></a>成就一切诸佛法故。<a id="a-5y"></a>譬如书字、<a id="a-5z"></a>数说，<a id="a-60"></a>一切皆以字母为本、<a id="a-61"></a>字母究竟，<a id="a-62"></a>无有少分离字母者。<a id="a-63"></a>佛子，<a id="a-64"></a>一切佛法皆以十地为本，<a id="a-65"></a>十地究竟修行成就，<a id="a-66"></a>得一切智。<a id="a-67"></a>是故，<a id="a-68"></a>佛子，<a id="a-69"></a>愿为演说！<a id="a-6A"></a>此人必为如来所护，<a id="a-6B"></a>令其信受。<a id="a-6C"></a>”</p>
  <p id="a6D">尔时，<a id="a-6E"></a>解脱月菩萨欲重宣其义而说颂曰：</p>
  <p id="a6F">“善哉佛子愿演说，<a id="a-6G"></a>趣入菩提诸地行！<a id="a-6H"></a>十方一切自在尊，<a id="a-6I"></a>莫不护念智根本。</p>
  <p id="a6J">此安住智亦究竟，<a id="a-6K"></a>一切佛法所从生，<a id="a-6L"></a>譬如书数字母摄，<a id="a-6M"></a>如是佛法依于地。<a id="a-6N"></a>”</p>
  <p id="a6O">尔时，<a id="a-6P"></a>诸大菩萨众一时同声向金刚藏菩萨而说颂言：</p>
  <p id="a6Q">“上妙无垢智，<a id="a-6R"></a>无边分别辩，<a id="a-6S"></a>宣畅深美言，<a id="a-6T"></a>第一义相应。</p>
  <p id="a6U">念持清净行，<a id="a-6V"></a>十力集功德，<a id="a-6W"></a>辩才分别义，<a id="a-6X"></a>说此最胜地。</p>
  <p id="a6Y">定戒集正心，<a id="a-6Z"></a>离我慢邪见，<a id="a-6a"></a>此众无疑念，<a id="a-6b"></a>惟愿闻善说！</p>
  <p id="a6c">如渴思冷水，<a id="a-6d"></a>如饥念美食，<a id="a-6e"></a>如病忆良药，<a id="a-6f"></a>如蜂贪好蜜；</p>
  <p id="a6g">我等亦如是，<a id="a-6h"></a>愿闻甘露法！</p>
  <p id="a6i">善哉广大智，<a id="a-6j"></a>愿说入诸地，<a id="a-6k"></a>成十力无碍，<a id="a-6l"></a>善逝一切行！<a id="a-6m"></a>”</p>
  <p id="a6n">尔时，<a id="a-6o"></a>世尊从眉间出清净光明，<a id="a-6p"></a>名菩萨力焰明，<a id="a-6q"></a>百千阿僧祇光明以为眷属，<a id="a-6r"></a>普照十方一切世界靡不周遍，<a id="a-6s"></a>三恶道苦皆得休息；<a id="a-6t"></a>又照一切如来众会，<a id="a-6u"></a>显现诸佛不思议力；<a id="a-6v"></a>又照十方一切世界，<a id="a-6w"></a>一切诸佛所加说法菩萨之身；<a id="a-6x"></a>作是事已，<a id="a-6y"></a>于上虚空中成大光明云网台而住。<a id="a-6z"></a>时，<a id="a-70"></a>十方诸佛悉亦如是，<a id="a-71"></a>从眉间出清净光明，<a id="a-72"></a>其光名号、<a id="a-73"></a>眷属、<a id="a-74"></a>作业悉同于此，<a id="a-75"></a>又亦照此娑婆世界佛及大众，<a id="a-76"></a>并金刚藏菩萨身、<a id="a-77"></a>师子座已，<a id="a-78"></a>于上虚空中成大光明云网台。<a id="a-79"></a>时光台中，<a id="a-7A"></a>以诸佛威神力故而说颂言：</p>
  <p id="a7B">“佛无等等如虚空，<a id="a-7C"></a>十力无量胜功德，<a id="a-7D"></a>人间最胜世中上，<a id="a-7E"></a>释师子法加于彼。</p>
  <p id="a7F">佛子当承诸佛力，<a id="a-7G"></a>开此法王最胜藏，<a id="a-7H"></a>诸地广智胜妙行，<a id="a-7I"></a>以佛威神分别说。</p>
  <p id="a7J">若为善逝力所加，<a id="a-7K"></a>当得法宝入其心，<a id="a-7L"></a>诸地无垢次第满，<a id="a-7M"></a>亦具如来十种力。</p>
  <p id="a7N">虽住海水劫火中，<a id="a-7O"></a>堪受此法必得闻，<a id="a-7P"></a>其有生疑不信者，<a id="a-7Q"></a>永不得闻如是义。</p>
  <p id="a7R">应说诸地胜智道，<a id="a-7S"></a>入住展转次修习，<a id="a-7T"></a>从行境界法智生，<a id="a-7U"></a>利益一切众生故。<a id="a-7V"></a>”</p>
  <p id="a7W">尔时，<a id="a-7X"></a>金刚藏菩萨观察十方，<a id="a-7Y"></a>欲令大众增净信故而说颂曰：</p>
  <p id="a7Z">“如来大仙道，<a id="a-7a"></a>微妙难可知，<a id="a-7b"></a>非念离诸念，<a id="a-7c"></a>求见不可得。</p>
  <p id="a7d">无生亦无灭，<a id="a-7e"></a>性净恒寂然，<a id="a-7f"></a>离垢聪慧人，<a id="a-7g"></a>彼智所行处。</p>
  <p id="a7h">自性本空寂，<a id="a-7i"></a>无二亦无尽，<a id="a-7j"></a>解脱于诸趣，<a id="a-7k"></a>涅槃平等住。</p>
  <p id="a7l">非初非中后，<a id="a-7m"></a>非言辞所说，<a id="a-7n"></a>出过于三世，<a id="a-7o"></a>其相如虚空。</p>
  <p id="a7p">寂灭佛所行，<a id="a-7q"></a>言说莫能及；<a id="a-7r"></a>地行亦如是，<a id="a-7s"></a>难说难可受。</p>
  <p id="a7t">智起佛境界，<a id="a-7u"></a>非念离心道，<a id="a-7v"></a>非蕴界处门，<a id="a-7w"></a>智知意不及。</p>
  <p id="a7x">如空中鸟迹，<a id="a-7y"></a>难说难可示；<a id="a-7z"></a>如是十地义，<a id="a-80"></a>心意不能了。</p>
  <p id="a81">慈悲及愿力，<a id="a-82"></a>出生入地行，<a id="a-83"></a>次第圆满心，<a id="a-84"></a>智行非虑境。</p>
  <p id="a85">是境界难见，<a id="a-86"></a>可知不可说，<a id="a-87"></a>佛力故开演，<a id="a-88"></a>汝等应敬受。</p>
  <p id="a89">如是智入行，<a id="a-8A"></a>亿劫说不尽，<a id="a-8B"></a>我今但略说，<a id="a-8C"></a>真实义无余。</p>
  <p id="a8D">一心恭敬待，<a id="a-8E"></a>我承佛力说，<a id="a-8F"></a>胜法微妙音，<a id="a-8G"></a>譬喻字相应。</p>
  <p id="a8H">无量佛神力，<a id="a-8I"></a>咸来入我身，<a id="a-8J"></a>此处难宣示，<a id="a-8K"></a>我今说少分。</p>
  <p id="a8L">“佛子，<a id="a-8M"></a>若有众生深种善根，<a id="a-8N"></a>善修诸行，<a id="a-8O"></a>善集助道，<a id="a-8P"></a>善供养诸佛，<a id="a-8Q"></a>善集白净法，<a id="a-8R"></a>为善知识，<a id="a-8S"></a>善摄善清净深心，<a id="a-8T"></a>立广大志，<a id="a-8U"></a>生广大解，<a id="a-8V"></a>慈悲现前，<a id="a-8W"></a>为求佛智故，<a id="a-8X"></a>为得十力故，<a id="a-8Y"></a>为得大无畏故，<a id="a-8Z"></a>为得佛平等法故，<a id="a-8a"></a>为救一切世间故，<a id="a-8b"></a>为净大慈悲故，<a id="a-8c"></a>为得十力无余智故，<a id="a-8d"></a>为净一切佛刹无障碍故，<a id="a-8e"></a>为一念知一切三世故，<a id="a-8f"></a>为转大法轮无所畏故。<a id="a-8g"></a>佛子，<a id="a-8h"></a>菩萨起如是心，<a id="a-8i"></a>以大悲为首，<a id="a-8j"></a>智慧增上，<a id="a-8k"></a>善巧方便所摄，<a id="a-8l"></a>最上深心所持，<a id="a-8m"></a>如来力无量，<a id="a-8n"></a>善观察分别勇猛力智、<a id="a-8o"></a>力无碍智、<a id="a-8p"></a>现前随顺自然智，<a id="a-8q"></a>能受一切佛法，<a id="a-8r"></a>以智慧教化，<a id="a-8s"></a>广大如法界，<a id="a-8t"></a>究竟如虚空，<a id="a-8u"></a>尽未来际。<a id="a-8v"></a>佛子，<a id="a-8w"></a>菩萨始发如是心，<a id="a-8x"></a>即得超凡夫地，<a id="a-8y"></a>入菩萨位，<a id="a-8z"></a>生如来家，<a id="a-90"></a>无能说其种族过失，<a id="a-91"></a>离世间趣，<a id="a-92"></a>入出世道，<a id="a-93"></a>得菩萨法，<a id="a-94"></a>住菩萨处，<a id="a-95"></a>入三世平等，<a id="a-96"></a>于如来种中决定当得无上菩提。<a id="a-97"></a>菩萨住如是法，<a id="a-98"></a>名住菩萨欢喜地，<a id="a-99"></a>以不动相应故。</p>
  <p id="a9A">“佛子，<a id="a-9B"></a>菩萨住欢喜地，<a id="a-9C"></a>成就多欢喜、<a id="a-9D"></a>多净信、<a id="a-9E"></a>多爱乐、<a id="a-9F"></a>多适悦、<a id="a-9G"></a>多欣庆、<a id="a-9H"></a>多踊跃、<a id="a-9I"></a>多勇猛、<a id="a-9J"></a>多无斗诤、<a id="a-9K"></a>多无恼害、<a id="a-9L"></a>多无瞋恨。<a id="a-9M"></a>佛子，<a id="a-9N"></a>菩萨住此欢喜地，<a id="a-9O"></a>念诸佛故生欢喜，<a id="a-9P"></a>念诸佛法故生欢喜，<a id="a-9Q"></a>念诸菩萨故生欢喜，<a id="a-9R"></a>念诸菩萨行故生欢喜，<a id="a-9S"></a>念清净诸波罗蜜故生欢喜，<a id="a-9T"></a>念诸菩萨地殊胜故生欢喜，<a id="a-9U"></a>念菩萨不可坏故生欢喜，<a id="a-9V"></a>念如来教化众生故生欢喜，<a id="a-9W"></a>念能令众生得利益故生欢喜，<a id="a-9X"></a>念入一切如来智方便故生欢喜；<a id="a-9Y"></a>复作是念：<a id="a-9Z"></a>‘我转离一切世间境界故生欢喜，<a id="a-9a"></a>亲近一切佛故生欢喜，<a id="a-9b"></a>远离凡夫地故生欢喜，<a id="a-9c"></a>近智慧地故生欢喜，<a id="a-9d"></a>永断一切恶趣故生欢喜，<a id="a-9e"></a>与一切众生作依止处故生欢喜，<a id="a-9f"></a>见一切如来故生欢喜，<a id="a-9g"></a>生佛境界中故生欢喜，<a id="a-9h"></a>入一切菩萨平等性中故生欢喜，<a id="a-9i"></a>远离一切怖畏毛竖等事故生欢喜。<a id="a-9j"></a>’何以故？<a id="a-9k"></a>此菩萨得欢喜地已，<a id="a-9l"></a>所有怖畏悉得远离，<a id="a-9m"></a>所谓：<a id="a-9n"></a>不活畏、<a id="a-9o"></a>恶名畏、<a id="a-9p"></a>死畏、<a id="a-9q"></a>恶道畏、<a id="a-9r"></a>大众威德畏，<a id="a-9s"></a>如是怖畏皆得永离。<a id="a-9t"></a>何以故？<a id="a-9u"></a>此菩萨离我想故，<a id="a-9v"></a>尚不爱自身，<a id="a-9w"></a>何况资财，<a id="a-9x"></a>是故无有不活畏；<a id="a-9y"></a>不于他所希求供养，<a id="a-9z"></a>唯专给施一切众生，<a id="a-A0"></a>是故无有恶名畏；<a id="a-A1"></a>远离我见，<a id="a-A2"></a>无有我想，<a id="a-A3"></a>是故无有死畏；<a id="a-A4"></a>自知死已，<a id="a-A5"></a>决定不离诸佛菩萨，<a id="a-A6"></a>是故无有恶道畏；<a id="a-A7"></a>我所志乐，<a id="a-A8"></a>一切世间无与等者，<a id="a-A9"></a>何况有胜！<a id="a-AA"></a>是故无有大众威德畏。<a id="a-AB"></a>菩萨如是远离惊怖毛竖等事。</p>
  <p id="aAC">“佛子，<a id="a-AD"></a>此菩萨以大悲为首，<a id="a-AE"></a>广大志乐无能沮坏，<a id="a-AF"></a>转更勤修一切善根而得成就，<a id="a-AG"></a>所谓：<a id="a-AH"></a>信增上故，<a id="a-AI"></a>多净信故，<a id="a-AJ"></a>解清净故，<a id="a-AK"></a>信决定故，<a id="a-AL"></a>发生悲愍故，<a id="a-AM"></a>成就大慈故，<a id="a-AN"></a>心无疲懈故，<a id="a-AO"></a>惭愧庄严故，<a id="a-AP"></a>成就柔和故，<a id="a-AQ"></a>敬顺尊重诸佛教法故，<a id="a-AR"></a>日夜修习善根无厌足故，<a id="a-AS"></a>亲近善知识故，<a id="a-AT"></a>常爱乐法故，<a id="a-AU"></a>求多闻无厌足故，<a id="a-AV"></a>如所闻法正观察故，<a id="a-AW"></a>心无依著故，<a id="a-AX"></a>不耽著利养、<a id="a-AY"></a>名闻、<a id="a-AZ"></a>恭敬故，<a id="a-Aa"></a>不求一切资生之物故，<a id="a-Ab"></a>生如宝心无厌足故，<a id="a-Ac"></a>求一切智地故，<a id="a-Ad"></a>求如来力、<a id="a-Ae"></a>无畏、<a id="a-Af"></a>不共佛法故，<a id="a-Ag"></a>求诸波罗蜜助道法故，<a id="a-Ah"></a>离诸谄诳故，<a id="a-Ai"></a>如说能行故，<a id="a-Aj"></a>常护实语故，<a id="a-Ak"></a>不污如来家故，<a id="a-Al"></a>不舍菩萨戒故，<a id="a-Am"></a>生一切智心如山王不动故，<a id="a-An"></a>不舍一切世间事成就出世间道故，<a id="a-Ao"></a>集助菩提分法无厌足故，<a id="a-Ap"></a>常求上上殊胜道故。<a id="a-Aq"></a>佛子，<a id="a-Ar"></a>菩萨成就如是净治地法，<a id="a-As"></a>名为安住菩萨欢喜地。</p>
  <p id="aAt">“佛子，<a id="a-Au"></a>菩萨住此欢喜地，<a id="a-Av"></a>能成就如是大誓愿、<a id="a-Aw"></a>如是大勇猛、<a id="a-Ax"></a>如是大作用，<a id="a-Ay"></a>所谓：<a id="a-Az"></a>‘生广大清净决定解，<a id="a-B0"></a>以一切供养之具，<a id="a-B1"></a>恭敬供养一切诸佛，<a id="a-B2"></a>令无有余；<a id="a-B3"></a>广大如法界，<a id="a-B4"></a>究竟如虚空，<a id="a-B5"></a>尽未来际一切劫数无有休息。<a id="a-B6"></a>’又发大愿：<a id="a-B7"></a>‘愿受一切佛法轮，<a id="a-B8"></a>愿摄一切佛菩提，<a id="a-B9"></a>愿护一切诸佛教，<a id="a-BA"></a>愿持一切诸佛法；<a id="a-BB"></a>广大如法界，<a id="a-BC"></a>究竟如虚空，<a id="a-BD"></a>尽未来际一切劫数无有休息。<a id="a-BE"></a>’又发大愿：<a id="a-BF"></a>‘愿一切世界佛兴于世，<a id="a-BG"></a>从兜率天宫没、<a id="a-BH"></a>入胎、<a id="a-BI"></a>住胎、<a id="a-BJ"></a>初生、<a id="a-BK"></a>出家、<a id="a-BL"></a>成道说法、<a id="a-BM"></a>示现涅槃，<a id="a-BN"></a>皆悉往诣，<a id="a-BO"></a>亲近供养，<a id="a-BP"></a>为众上首，<a id="a-BQ"></a>受行正法，<a id="a-BR"></a>于一切处一时而转；<a id="a-BS"></a>广大如法界，<a id="a-BT"></a>究竟如虚空，<a id="a-BU"></a>尽未来际一切劫数无有休息。<a id="a-BV"></a>’又发大愿：<a id="a-BW"></a>‘愿一切菩萨行广大无量，<a id="a-BX"></a>不坏不杂，<a id="a-BY"></a>摄诸波罗蜜，<a id="a-BZ"></a>净治诸地，<a id="a-Ba"></a>总相、<a id="a-Bb"></a>别相、<a id="a-Bc"></a>同相、<a id="a-Bd"></a>异相、<a id="a-Be"></a>成相、<a id="a-Bf"></a>坏相，<a id="a-Bg"></a>所有菩萨行皆如实说，<a id="a-Bh"></a>教化一切，<a id="a-Bi"></a>令其受行，<a id="a-Bj"></a>心得增长；<a id="a-Bk"></a>广大如法界，<a id="a-Bl"></a>究竟如虚空，<a id="a-Bm"></a>尽未来际一切劫数无有休息。<a id="a-Bn"></a>’又发大愿：<a id="a-Bo"></a>‘愿一切众生界有色、<a id="a-Bp"></a>无色、<a id="a-Bq"></a>有想、<a id="a-Br"></a>无想、<a id="a-Bs"></a>非有想、<a id="a-Bt"></a>非无想、<a id="a-Bu"></a>卵生、<a id="a-Bv"></a>胎生、<a id="a-Bw"></a>湿生、<a id="a-Bx"></a>化生，<a id="a-By"></a>三界所系，<a id="a-Bz"></a>入于六趣一切生处，<a id="a-C0"></a>名色所摄，<a id="a-C1"></a>如是等类我皆教化，<a id="a-C2"></a>令入佛法，<a id="a-C3"></a>令永断一切世间趣，<a id="a-C4"></a>令安住一切智智道；<a id="a-C5"></a>广大如法界，<a id="a-C6"></a>究竟如虚空，<a id="a-C7"></a>尽未来际一切劫数无有休息。<a id="a-C8"></a>’又发大愿：<a id="a-C9"></a>‘愿一切世界广大无量，<a id="a-CA"></a>粗细乱住、<a id="a-CB"></a>倒住、<a id="a-CC"></a>正住，<a id="a-CD"></a>若入、<a id="a-CE"></a>若行、<a id="a-CF"></a>若去，<a id="a-CG"></a>如帝网差别，<a id="a-CH"></a>十方无量种种不同，<a id="a-CI"></a>智皆明了，<a id="a-CJ"></a>现前知见；<a id="a-CK"></a>广大如法界，<a id="a-CL"></a>究竟如虚空，<a id="a-CM"></a>尽未来际一切劫数无有休息。<a id="a-CN"></a>’又发大愿：<a id="a-CO"></a>‘愿一切国土入一国土，<a id="a-CP"></a>一国土入一切国土，<a id="a-CQ"></a>无量佛土普皆清净，<a id="a-CR"></a>光明众具以为庄严，<a id="a-CS"></a>离一切烦恼，<a id="a-CT"></a>成就清净道，<a id="a-CU"></a>无量智慧众生充满其中，<a id="a-CV"></a>普入广大诸佛境界，<a id="a-CW"></a>随众生心而为示现，<a id="a-CX"></a>皆令欢喜；<a id="a-CY"></a>广大如法界，<a id="a-CZ"></a>究竟如虚空，<a id="a-Ca"></a>尽未来际一切劫数无有休息。<a id="a-Cb"></a>’又发大愿：<a id="a-Cc"></a>‘愿与一切菩萨同一志行，<a id="a-Cd"></a>无有怨嫉，<a id="a-Ce"></a>集诸善根，<a id="a-Cf"></a>一切菩萨平等一缘，<a id="a-Cg"></a>常共集会，<a id="a-Ch"></a>不相舍离，<a id="a-Ci"></a>随意能现种种佛身，<a id="a-Cj"></a>任其自心能知一切如来境界威力智慧，<a id="a-Ck"></a>得不退如意神通，<a id="a-Cl"></a>游行一切世界，<a id="a-Cm"></a>现形一切众会，<a id="a-Cn"></a>普入一切生处，<a id="a-Co"></a>成就不思议大乘，<a id="a-Cp"></a>修菩萨行；<a id="a-Cq"></a>广大如法界，<a id="a-Cr"></a>究竟如虚空，<a id="a-Cs"></a>尽未来际一切劫数无有休息。<a id="a-Ct"></a>’又发大愿：<a id="a-Cu"></a>‘愿乘不退轮行菩萨行，<a id="a-Cv"></a>身、<a id="a-Cw"></a>语、<a id="a-Cx"></a>意业悉不唐捐，<a id="a-Cy"></a>若暂见者则必定佛法，<a id="a-Cz"></a>暂闻音声则得实智慧，<a id="a-D0"></a>才生净信则永断烦恼，<a id="a-D1"></a>得如大药王树身，<a id="a-D2"></a>得如如意宝身，<a id="a-D3"></a>修行一切菩萨行；<a id="a-D4"></a>广大如法界，<a id="a-D5"></a>究竟如虚空，<a id="a-D6"></a>尽未来际一切劫数无有休息。<a id="a-D7"></a>’又发大愿：<a id="a-D8"></a>‘愿于一切世界成阿耨多罗三藐三菩提不离一毛端处，<a id="a-D9"></a>于一切毛端处皆悉示现初生、<a id="a-DA"></a>出家、<a id="a-DB"></a>诣道场、<a id="a-DC"></a>成正觉、<a id="a-DD"></a>转法轮、<a id="a-DE"></a>入涅槃，<a id="a-DF"></a>得佛境界大智慧力，<a id="a-DG"></a>于念念中随一切众生心示现成佛令得寂灭，<a id="a-DH"></a>以一三菩提知一切法界即涅槃相，<a id="a-DI"></a>以一音说法令一切众生心皆欢喜，<a id="a-DJ"></a>示入大涅槃而不断菩萨行，<a id="a-DK"></a>示大智慧地安立一切法，<a id="a-DL"></a>以法智通、<a id="a-DM"></a>神足通、<a id="a-DN"></a>幻通自在变化充满一切法界；<a id="a-DO"></a>广大如法界，<a id="a-DP"></a>究竟如虚空，<a id="a-DQ"></a>尽未来际一切劫数无有休息。<a id="a-DR"></a>’</p>
  <p id="aDS">“佛子，<a id="a-DT"></a>菩萨住欢喜地，<a id="a-DU"></a>发如是大誓愿、<a id="a-DV"></a>如是大勇猛、<a id="a-DW"></a>如是大作用，<a id="a-DX"></a>以此十愿门为首，<a id="a-DY"></a>满足百万阿僧祇大愿。<a id="a-DZ"></a>佛子，<a id="a-Da"></a>此大愿以十尽句而得成就。<a id="a-Db"></a>何等为十？<a id="a-Dc"></a>所谓：<a id="a-Dd"></a>众生界尽、<a id="a-De"></a>世界尽、<a id="a-Df"></a>虚空界尽、<a id="a-Dg"></a>法界尽、<a id="a-Dh"></a>涅槃界尽、<a id="a-Di"></a>佛出现界尽、<a id="a-Dj"></a>如来智界尽、<a id="a-Dk"></a>心所缘界尽、<a id="a-Dl"></a>佛智所入境界界尽、<a id="a-Dm"></a>世间转法转智转界尽。<a id="a-Dn"></a>‘若众生界尽，<a id="a-Do"></a>我愿乃尽；<a id="a-Dp"></a>若世界乃至世间转法转智转界尽，<a id="a-Dq"></a>我愿乃尽。<a id="a-Dr"></a>而众生界不可尽，<a id="a-Ds"></a>乃至世间转法转智转界不可尽故，<a id="a-Dt"></a>我此大愿善根无有穷尽。<a id="a-Du"></a>’</p>
  <p id="aDv">“佛子，<a id="a-Dw"></a>菩萨发如是大愿已，<a id="a-Dx"></a>则得利益心、<a id="a-Dy"></a>柔软心、<a id="a-Dz"></a>随顺心、<a id="a-E0"></a>寂静心、<a id="a-E1"></a>调伏心、<a id="a-E2"></a>寂灭心、<a id="a-E3"></a>谦下心、<a id="a-E4"></a>润泽心、<a id="a-E5"></a>不动心、<a id="a-E6"></a>不浊心。<a id="a-E7"></a>成净信者，<a id="a-E8"></a>有信功用：<a id="a-E9"></a>能信如来本行所入，<a id="a-EA"></a>信成就诸波罗蜜，<a id="a-EB"></a>信入诸胜地，<a id="a-EC"></a>信成就力，<a id="a-ED"></a>信具足无所畏，<a id="a-EE"></a>信生长不可坏不共佛法，<a id="a-EF"></a>信不思议佛法，<a id="a-EG"></a>信出生无中边佛境界，<a id="a-EH"></a>信随入如来无量境界，<a id="a-EI"></a>信成就果。<a id="a-EJ"></a>举要言之，<a id="a-EK"></a>信一切菩萨行，<a id="a-EL"></a>乃至如来智地说力故。</p>
  <p id="aEM">“佛子，<a id="a-EN"></a>此菩萨复作是念：<a id="a-EO"></a>‘诸佛正法，<a id="a-EP"></a>如是甚深，<a id="a-EQ"></a>如是寂静，<a id="a-ER"></a>如是寂灭，<a id="a-ES"></a>如是空，<a id="a-ET"></a>如是无相，<a id="a-EU"></a>如是无愿，<a id="a-EV"></a>如是无染，<a id="a-EW"></a>如是无量，<a id="a-EX"></a>如是广大。<a id="a-EY"></a>而诸凡夫心堕邪见，<a id="a-EZ"></a>无明覆翳，<a id="a-Ea"></a>立憍慢高幢，<a id="a-Eb"></a>入渴爱网中，<a id="a-Ec"></a>行谄诳稠林不能自出，<a id="a-Ed"></a>心与悭嫉相应不舍，<a id="a-Ee"></a>恒造诸趣受生因缘，<a id="a-Ef"></a>贪、<a id="a-Eg"></a>恚、<a id="a-Eh"></a>愚痴积集诸业日夜增长，<a id="a-Ei"></a>以忿恨风吹心识火炽然不息，<a id="a-Ej"></a>凡所作业皆颠倒相应，<a id="a-Ek"></a>欲流、<a id="a-El"></a>有流、<a id="a-Em"></a>无明流、<a id="a-En"></a>见流，<a id="a-Eo"></a>相续起心意识种子，<a id="a-Ep"></a>于三界田中复生苦芽，<a id="a-Eq"></a>所谓：<a id="a-Er"></a>名色共生不离，<a id="a-Es"></a>此名色增长，<a id="a-Et"></a>生六处聚落，<a id="a-Eu"></a>于中相对生触，<a id="a-Ev"></a>触故生受，<a id="a-Ew"></a>因受生爱，<a id="a-Ex"></a>爱增长故生取，<a id="a-Ey"></a>取增长故生有，<a id="a-Ez"></a>有生故有生老死忧悲苦恼。<a id="a-F0"></a>如是众生生长苦聚，<a id="a-F1"></a>是中皆空，<a id="a-F2"></a>离我、<a id="a-F3"></a>我所，<a id="a-F4"></a>无知、<a id="a-F5"></a>无觉，<a id="a-F6"></a>无作、<a id="a-F7"></a>无受，<a id="a-F8"></a>如草木石壁，<a id="a-F9"></a>亦如影像；<a id="a-FA"></a>然诸众生不觉不知。<a id="a-FB"></a>’菩萨见诸众生于如是苦聚不得出离，<a id="a-FC"></a>是故即生大悲智慧。<a id="a-FD"></a>复作是念：<a id="a-FE"></a>‘此诸众生我应救拔，<a id="a-FF"></a>置于究竟安乐之处。<a id="a-FG"></a>’是故即生大慈光明智。</p>
  <p id="aFH">“佛子，<a id="a-FI"></a>菩萨摩诃萨随顺如是大悲、<a id="a-FJ"></a>大慈，<a id="a-FK"></a>以深重心住初地时，<a id="a-FL"></a>于一切物无所吝惜，<a id="a-FM"></a>求佛大智，<a id="a-FN"></a>修行大舍，<a id="a-FO"></a>凡是所有一切能施，<a id="a-FP"></a>所谓：<a id="a-FQ"></a>财谷、<a id="a-FR"></a>仓库、<a id="a-FS"></a>金银、<a id="a-FT"></a>摩尼、<a id="a-FU"></a>真珠、<a id="a-FV"></a>琉璃、<a id="a-FW"></a>珂贝、<a id="a-FX"></a>璧玉、<a id="a-FY"></a>珊瑚等物，<a id="a-FZ"></a>珍宝、<a id="a-Fa"></a>璎珞、<a id="a-Fb"></a>严身之具，<a id="a-Fc"></a>象马、<a id="a-Fd"></a>车乘、<a id="a-Fe"></a>奴婢、<a id="a-Ff"></a>人民、<a id="a-Fg"></a>城邑、<a id="a-Fh"></a>聚落、<a id="a-Fi"></a>园林、<a id="a-Fj"></a>台观、<a id="a-Fk"></a>妻妾、<a id="a-Fl"></a>男女、<a id="a-Fm"></a>内外眷属及余所有珍玩之具，<a id="a-Fn"></a>头目、<a id="a-Fo"></a>手足、<a id="a-Fp"></a>血肉、<a id="a-Fq"></a>骨髓、<a id="a-Fr"></a>一切身分皆无所惜，<a id="a-Fs"></a>为求诸佛广大智慧。<a id="a-Ft"></a>是名菩萨住于初地大舍成就。</p>
  <p id="aFu">“佛子，<a id="a-Fv"></a>菩萨以此慈、<a id="a-Fw"></a>悲、<a id="a-Fx"></a>大施心，<a id="a-Fy"></a>为欲救护一切众生，<a id="a-Fz"></a>转更推求世、<a id="a-G0"></a>出世间诸利益事无疲厌故，<a id="a-G1"></a>即得成就无疲厌心。<a id="a-G2"></a>得无疲厌心已，<a id="a-G3"></a>于一切经论心无怯弱；<a id="a-G4"></a>无怯弱故，<a id="a-G5"></a>即得成就一切经论智。<a id="a-G6"></a>获是智已，<a id="a-G7"></a>善能筹量应作、<a id="a-G8"></a>不应作，<a id="a-G9"></a>于上、<a id="a-GA"></a>中、<a id="a-GB"></a>下一切众生，<a id="a-GC"></a>随应、<a id="a-GD"></a>随力、<a id="a-GE"></a>随其所习，<a id="a-GF"></a>如是而行，<a id="a-GG"></a>是故菩萨得成世智。<a id="a-GH"></a>成世智已，<a id="a-GI"></a>知时知量，<a id="a-GJ"></a>以惭愧庄严勤修自利、<a id="a-GK"></a>利他之道，<a id="a-GL"></a>是故成就惭愧庄严，<a id="a-GM"></a>于此行中勤修出离，<a id="a-GN"></a>不退不转，<a id="a-GO"></a>成坚固力。<a id="a-GP"></a>得坚固力已，<a id="a-GQ"></a>勤供诸佛，<a id="a-GR"></a>于佛教法能如说行。</p>
  <p id="aGS">“佛子，<a id="a-GT"></a>菩萨如是成就十种净诸地法，<a id="a-GU"></a>所谓：<a id="a-GV"></a>信、<a id="a-GW"></a>悲、<a id="a-GX"></a>慈、<a id="a-GY"></a>舍、<a id="a-GZ"></a>无有疲厌、<a id="a-Ga"></a>知诸经论、<a id="a-Gb"></a>善解世法、<a id="a-Gc"></a>惭愧坚固力、<a id="a-Gd"></a>供养诸佛、<a id="a-Ge"></a>依教修行。</p>
  <p id="aGf">“佛子，<a id="a-Gg"></a>菩萨住此欢喜地已，<a id="a-Gh"></a>以大愿力得见多佛，<a id="a-Gi"></a>所谓：<a id="a-Gj"></a>见多百佛、<a id="a-Gk"></a>多千佛、<a id="a-Gl"></a>多百千佛、<a id="a-Gm"></a>多亿佛、<a id="a-Gn"></a>多百亿佛、<a id="a-Go"></a>多千亿佛、<a id="a-Gp"></a>多百千亿佛、<a id="a-Gq"></a>多亿那由他佛、<a id="a-Gr"></a>多百亿那由他佛、<a id="a-Gs"></a>多千亿那由他佛、<a id="a-Gt"></a>多百千亿那由他佛。<a id="a-Gu"></a>悉以大心、<a id="a-Gv"></a>深心，<a id="a-Gw"></a>恭敬尊重，<a id="a-Gx"></a>承事供养，<a id="a-Gy"></a>衣服、<a id="a-Gz"></a>饮食、<a id="a-H0"></a>卧具、<a id="a-H1"></a>医药，<a id="a-H2"></a>一切资生悉以奉施，<a id="a-H3"></a>亦以供养一切众僧，<a id="a-H4"></a>以此善根皆悉回向无上菩提。<a id="a-H5"></a>佛子，<a id="a-H6"></a>此菩萨因供养诸佛故，<a id="a-H7"></a>得成就众生法，<a id="a-H8"></a>以前二摄摄取众生，<a id="a-H9"></a>谓布施、<a id="a-HA"></a>爱语；<a id="a-HB"></a>后二摄法，<a id="a-HC"></a>但以信解力故，<a id="a-HD"></a>行未善通达。<a id="a-HE"></a>是菩萨十波罗蜜中，<a id="a-HF"></a>檀波罗蜜增上；<a id="a-HG"></a>余波罗蜜非不修行，<a id="a-HH"></a>但随力随分。<a id="a-HI"></a>是菩萨随所勤修，<a id="a-HJ"></a>供养诸佛，<a id="a-HK"></a>教化众生，<a id="a-HL"></a>皆以修行清净地法，<a id="a-HM"></a>所有善根悉以回向一切智地，<a id="a-HN"></a>转转明净，<a id="a-HO"></a>调柔成就，<a id="a-HP"></a>随意堪用。<a id="a-HQ"></a>佛子，<a id="a-HR"></a>譬如金师善巧炼金，<a id="a-HS"></a>数数入火，<a id="a-HT"></a>转转明净，<a id="a-HU"></a>调柔成就，<a id="a-HV"></a>随意堪用。<a id="a-HW"></a>菩萨亦复如是，<a id="a-HX"></a>供养诸佛，<a id="a-HY"></a>教化众生，<a id="a-HZ"></a>皆为修行清净地法，<a id="a-Ha"></a>所有善根悉以回向一切智地，<a id="a-Hb"></a>转转明净，<a id="a-Hc"></a>调柔成就，<a id="a-Hd"></a>随意堪用。</p>
  <p id="aHe">“佛子，<a id="a-Hf"></a>菩萨摩诃萨住于初地，<a id="a-Hg"></a>应从诸佛菩萨善知识所推求请问，<a id="a-Hh"></a>于此地中相及得果，<a id="a-Hi"></a>无有厌足，<a id="a-Hj"></a>为欲成就此地法故；<a id="a-Hk"></a>亦应从诸佛菩萨善知识所推求请问，<a id="a-Hl"></a>第二地中相及得果，<a id="a-Hm"></a>无有厌足，<a id="a-Hn"></a>为欲成就彼地法故；<a id="a-Ho"></a>亦应如是推求请问，<a id="a-Hp"></a>第三、<a id="a-Hq"></a>第四、<a id="a-Hr"></a>第五、<a id="a-Hs"></a>第六、<a id="a-Ht"></a>第七、<a id="a-Hu"></a>第八、<a id="a-Hv"></a>第九、<a id="a-Hw"></a>第十地中相及得果，<a id="a-Hx"></a>无有厌足，<a id="a-Hy"></a>为欲成就彼地法故。<a id="a-Hz"></a>是菩萨善知诸地障对治，<a id="a-I0"></a>善知地成坏，<a id="a-I1"></a>善知地相果，<a id="a-I2"></a>善知地得修，<a id="a-I3"></a>善知地法清净，<a id="a-I4"></a>善知地地转行，<a id="a-I5"></a>善知地地处、<a id="a-I6"></a>非处，<a id="a-I7"></a>善知地地殊胜智，<a id="a-I8"></a>善知地地不退转，<a id="a-I9"></a>善知净治一切菩萨地乃至转入如来地。<a id="a-IA"></a>佛子，<a id="a-IB"></a>菩萨如是善知地相，<a id="a-IC"></a>始于初地起行不断，<a id="a-ID"></a>如是乃至入第十地无有断绝；<a id="a-IE"></a>由此诸地智光明故，<a id="a-IF"></a>成于如来智慧光明。<a id="a-IG"></a>佛子，<a id="a-IH"></a>譬如商主善知方便，<a id="a-II"></a>欲将诸商人往诣大城，<a id="a-IJ"></a>未发之时，<a id="a-IK"></a>先问道中功德过失，<a id="a-IL"></a>及住止之处安危可不，<a id="a-IM"></a>然后具道资粮，<a id="a-IN"></a>作所应作。<a id="a-IO"></a>佛子，<a id="a-IP"></a>彼大商主虽未发足，<a id="a-IQ"></a>能知道中所有一切安危之事，<a id="a-IR"></a>善以智慧筹量观察，<a id="a-IS"></a>备其所须令无乏少，<a id="a-IT"></a>将诸商众乃至安隐到彼大城，<a id="a-IU"></a>身及众人悉免忧患。<a id="a-IV"></a>佛子，<a id="a-IW"></a>菩萨商主亦复如是，<a id="a-IX"></a>住于初地，<a id="a-IY"></a>善知诸地障对治，<a id="a-IZ"></a>乃至善知一切菩萨地清净，<a id="a-Ia"></a>转入如来地，<a id="a-Ib"></a>然后乃具福智资粮，<a id="a-Ic"></a>将一切众生经生死旷野险难之处，<a id="a-Id"></a>安隐得至萨婆若城，<a id="a-Ie"></a>身及众生不经患难。<a id="a-If"></a>是故，<a id="a-Ig"></a>菩萨常应匪懈勤修诸地殊胜净业，<a id="a-Ih"></a>乃至趣入如来智地。</p>
  <p id="aIi">“佛子，<a id="a-Ij"></a>是名略说菩萨摩诃萨入菩萨初地门，<a id="a-Ik"></a>广说则有无量无边百千阿僧祇差别事。<a id="a-Il"></a>佛子，<a id="a-Im"></a>菩萨摩诃萨住此初地，<a id="a-In"></a>多作阎浮提王，<a id="a-Io"></a>豪贵自在，<a id="a-Ip"></a>常护正法，<a id="a-Iq"></a>能以大施摄取众生，<a id="a-Ir"></a>善除众生悭贪之垢，<a id="a-Is"></a>常行大施无有穷尽。<a id="a-It"></a>布施、<a id="a-Iu"></a>爱语、<a id="a-Iv"></a>利行、<a id="a-Iw"></a>同事──如是一切诸所作业，<a id="a-Ix"></a>皆不离念佛，<a id="a-Iy"></a>不离念法，<a id="a-Iz"></a>不离念僧，<a id="a-J0"></a>不离念同行菩萨，<a id="a-J1"></a>不离念菩萨行，<a id="a-J2"></a>不离念诸波罗蜜，<a id="a-J3"></a>不离念诸地，<a id="a-J4"></a>不离念力，<a id="a-J5"></a>不离念无畏，<a id="a-J6"></a>不离念不共佛法，<a id="a-J7"></a>乃至不离念具足一切种、<a id="a-J8"></a>一切智智。<a id="a-J9"></a>复作是念：<a id="a-JA"></a>‘我当于一切众生中为首、<a id="a-JB"></a>为胜、<a id="a-JC"></a>为殊胜、<a id="a-JD"></a>为妙、<a id="a-JE"></a>为微妙、<a id="a-JF"></a>为上、<a id="a-JG"></a>为无上、<a id="a-JH"></a>为导、<a id="a-JI"></a>为将、<a id="a-JJ"></a>为帅，<a id="a-JK"></a>乃至为一切智智依止者。<a id="a-JL"></a>’是菩萨若欲舍家于佛法中勤行精进，<a id="a-JM"></a>便能舍家、<a id="a-JN"></a>妻子、<a id="a-JO"></a>五欲，<a id="a-JP"></a>依如来教出家学道。<a id="a-JQ"></a>既出家已，<a id="a-JR"></a>勤行精进，<a id="a-JS"></a>于一念顷，<a id="a-JT"></a>得百三昧，<a id="a-JU"></a>得见百佛，<a id="a-JV"></a>知百佛神力，<a id="a-JW"></a>能动百佛世界，<a id="a-JX"></a>能过百佛世界，<a id="a-JY"></a>能照百佛世界，<a id="a-JZ"></a>能教化百世界众生，<a id="a-Ja"></a>能住寿百劫，<a id="a-Jb"></a>能知前后际各百劫事，<a id="a-Jc"></a>能入百法门，<a id="a-Jd"></a>能示现百身，<a id="a-Je"></a>于一一身能示百菩萨以为眷属；<a id="a-Jf"></a>若以菩萨殊胜愿力自在示现，<a id="a-Jg"></a>过于是数，<a id="a-Jh"></a>百劫、<a id="a-Ji"></a>千劫、<a id="a-Jj"></a>百千劫，<a id="a-Jk"></a>乃至百千亿那由他劫不能数知。<a id="a-Jl"></a>”</p>
  <p id="aJm">尔时，<a id="a-Jn"></a>金刚藏菩萨欲重宣其义而说颂曰：</p>
  <p id="aJo">“若人集众善，<a id="a-Jp"></a>具足白净法，<a id="a-Jq"></a>供养天人尊，<a id="a-Jr"></a>随顺慈悲道，</p>
  <p id="aJs">信解极广大，<a id="a-Jt"></a>志乐亦清净，<a id="a-Ju"></a>为求佛智慧，<a id="a-Jv"></a>发此无上心。</p>
  <p id="aJw">净一切智力，<a id="a-Jx"></a>及以无所畏，<a id="a-Jy"></a>成就诸佛法，<a id="a-Jz"></a>救摄群生众，</p>
  <p id="aK0">为得大慈悲，<a id="a-K1"></a>及转胜法轮，<a id="a-K2"></a>严净佛国土，<a id="a-K3"></a>发此最胜心。</p>
  <p id="aK4">一念知三世，<a id="a-K5"></a>而无有分别，<a id="a-K6"></a>种种时不同，<a id="a-K7"></a>以示于世间。</p>
  <p id="aK8">略说求诸佛，<a id="a-K9"></a>一切胜功德，<a id="a-KA"></a>发生广大心，<a id="a-KB"></a>量等虚空界。</p>
  <p id="aKC">悲先慧为主，<a id="a-KD"></a>方便共相应，<a id="a-KE"></a>信解清净心，<a id="a-KF"></a>如来无量力，</p>
  <p id="aKG">无碍智现前，<a id="a-KH"></a>自悟不由他，<a id="a-KI"></a>具足同如来，<a id="a-KJ"></a>发此最胜心。</p>
  <p id="aKK">佛子始发生，<a id="a-KL"></a>如是妙宝心，<a id="a-KM"></a>则超凡夫位，<a id="a-KN"></a>入佛所行处，</p>
  <p id="aKO">生在如来家，<a id="a-KP"></a>种族无瑕玷，<a id="a-KQ"></a>与佛共平等，<a id="a-KR"></a>决成无上觉。</p>
  <p id="aKS">才生如是心，<a id="a-KT"></a>即得入初地，<a id="a-KU"></a>志乐不可动，<a id="a-KV"></a>譬如大山王，</p>
  <p id="aKW">多喜多爱乐，<a id="a-KX"></a>亦复多净信，<a id="a-KY"></a>极大勇猛心，<a id="a-KZ"></a>及以庆跃心，</p>
  <p id="aKa">远离于斗诤，<a id="a-Kb"></a>恼害及瞋恚，<a id="a-Kc"></a>惭敬而质直，<a id="a-Kd"></a>善守护诸根，</p>
  <p id="aKe">救世无等者，<a id="a-Kf"></a>所有众智慧，<a id="a-Kg"></a>此处我当得，<a id="a-Kh"></a>忆念生欢喜。</p>
  <p id="aKi">始得入初地，<a id="a-Kj"></a>即超五怖畏，<a id="a-Kk"></a>不活死恶名，<a id="a-Kl"></a>恶趣众威德。</p>
  <p id="aKm">以不贪著我，<a id="a-Kn"></a>及以于我所，<a id="a-Ko"></a>是诸佛子等，<a id="a-Kp"></a>远离诸怖畏。</p>
  <p id="aKq">常行大慈愍，<a id="a-Kr"></a>恒有信恭敬，<a id="a-Ks"></a>惭愧功德备，<a id="a-Kt"></a>日夜增善法。</p>
  <p id="aKu">乐法真实利，<a id="a-Kv"></a>不爱受诸欲，<a id="a-Kw"></a>思惟所闻法，<a id="a-Kx"></a>远离取著行。</p>
  <p id="aKy">不贪于利养，<a id="a-Kz"></a>唯乐佛菩提，<a id="a-L0"></a>一心求佛智，<a id="a-L1"></a>专精无异念。</p>
  <p id="aL2">修行波罗蜜，<a id="a-L3"></a>远离谄虚诳，<a id="a-L4"></a>如说而修行，<a id="a-L5"></a>安住实语中。</p>
  <p id="aL6">不污诸佛家，<a id="a-L7"></a>不舍菩萨戒，<a id="a-L8"></a>不乐于世事，<a id="a-L9"></a>常利益世间。</p>
  <p id="aLA">修善无厌足，<a id="a-LB"></a>转求增胜道，<a id="a-LC"></a>如是好乐法，<a id="a-LD"></a>功德义相应。</p>
  <p id="aLE">恒起大愿心，<a id="a-LF"></a>愿见于诸佛，<a id="a-LG"></a>护持诸佛法，<a id="a-LH"></a>摄取大仙道。</p>
  <p id="aLI">常生如是愿，<a id="a-LJ"></a>修行最胜行，<a id="a-LK"></a>成熟诸群生，<a id="a-LL"></a>严净佛国土。</p>
  <p id="aLM">一切诸佛刹，<a id="a-LN"></a>佛子悉充满，<a id="a-LO"></a>平等共一心，<a id="a-LP"></a>所作皆不空；</p>
  <p id="aLQ">一切毛端处，<a id="a-LR"></a>一时成正觉。<a id="a-LS"></a>如是等大愿，<a id="a-LT"></a>无量无边际。</p>
  <p id="aLU">虚空与众生，<a id="a-LV"></a>法界及涅槃，<a id="a-LW"></a>世间佛出兴，<a id="a-LX"></a>佛智心境界。</p>
  <p id="aLY">如来智所入，<a id="a-LZ"></a>及以三转尽，<a id="a-La"></a>彼诸若有尽，<a id="a-Lb"></a>我愿方始尽；</p>
  <p id="aLc">如彼无尽期，<a id="a-Ld"></a>我愿亦复然。<a id="a-Le"></a>如是发大愿，<a id="a-Lf"></a>心柔软调顺。</p>
  <p id="aLg">能信佛功德，<a id="a-Lh"></a>观察于众生，<a id="a-Li"></a>知从因缘起，<a id="a-Lj"></a>则兴慈念心：</p>
  <p id="aLk">如是苦众生，<a id="a-Ll"></a>我今应救脱。</p>
  <p id="aLm">为是众生故，<a id="a-Ln"></a>而行种种施，<a id="a-Lo"></a>王位及珍宝，<a id="a-Lp"></a>乃至象马车，</p>
  <p id="aLq">头目与手足，<a id="a-Lr"></a>乃至身血肉，<a id="a-Ls"></a>一切皆能舍，<a id="a-Lt"></a>心得无忧悔。</p>
  <p id="aLu">求种种经书，<a id="a-Lv"></a>其心无厌倦，<a id="a-Lw"></a>善解其义趣，<a id="a-Lx"></a>能随世所行，</p>
  <p id="aLy">惭愧自庄严，<a id="a-Lz"></a>修行转坚固，<a id="a-M0"></a>供养无量佛，<a id="a-M1"></a>恭敬而尊重。</p>
  <p id="aM2">如是常修习，<a id="a-M3"></a>日夜无懈倦，<a id="a-M4"></a>善根转明净，<a id="a-M5"></a>如火炼真金。</p>
  <p id="aM6">菩萨住于此，<a id="a-M7"></a>净修于十地，<a id="a-M8"></a>所作无障碍，<a id="a-M9"></a>具足不断绝。</p>
  <p id="aMA">譬如大商主，<a id="a-MB"></a>为利诸商众。<a id="a-MC"></a>问知道险易，<a id="a-MD"></a>安隐至大城。</p>
  <p id="aME">菩萨住初地，<a id="a-MF"></a>应知亦如是，<a id="a-MG"></a>勇猛无障碍，<a id="a-MH"></a>到于第十地。</p>
  <p id="aMI">住此初地中，<a id="a-MJ"></a>作大功德王，<a id="a-MK"></a>以法化众生，<a id="a-ML"></a>慈心无损害。</p>
  <p id="aMM">统领阎浮地，<a id="a-MN"></a>化行靡不及，<a id="a-MO"></a>皆令住大舍，<a id="a-MP"></a>成就佛智慧。</p>
  <p id="aMQ">欲求最胜道，<a id="a-MR"></a>舍己国王位，<a id="a-MS"></a>能于佛教中，<a id="a-MT"></a>勇猛勤修习，</p>
  <p id="aMU">则得百三昧，<a id="a-MV"></a>及见百诸佛，<a id="a-MW"></a>震动百世界，<a id="a-MX"></a>光照行亦尔，</p>
  <p id="aMY">化百土众生，<a id="a-MZ"></a>入于百法门，<a id="a-Ma"></a>能知百劫事，<a id="a-Mb"></a>示现于百身，</p>
  <p id="aMc">及现百菩萨，<a id="a-Md"></a>以为其眷属；<a id="a-Me"></a>若自在愿力，<a id="a-Mf"></a>过是数无量。</p>
  <p id="aMg">我于地义中，<a id="a-Mh"></a>略述其少分，<a id="a-Mi"></a>若欲广分别，<a id="a-Mj"></a>亿劫不能尽。</p>
  <p id="aMk">菩萨最胜道，<a id="a-Ml"></a>利益诸群生，<a id="a-Mm"></a>如是初地法，<a id="a-Mn"></a>我今已说竟。<a id="a-Mo"></a>”</p>
 </body>
</html>