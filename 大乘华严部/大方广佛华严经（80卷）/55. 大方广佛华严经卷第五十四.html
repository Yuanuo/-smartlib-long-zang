<!doctype html>
<html id="z3IBTUkI6" data-ver="1069">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五十四</h1>
  <h2 id="a2">离世间品第三十八之二</h2>
  <p id="a3">“佛子，<a id="a-4"></a>菩萨摩诃萨有十种大欣慰。<a id="a-5"></a>何等为十？<a id="a-6"></a>所谓：<a id="a-7"></a>诸菩萨发如是心：<a id="a-8"></a>‘尽未来世所有诸佛出兴于世，<a id="a-9"></a>我当皆得随逐承事令生欢喜。<a id="a-A"></a>’如是思惟，<a id="a-B"></a>心大欣慰。<a id="a-C"></a>复作是念：<a id="a-D"></a>‘彼诸如来出兴于世，<a id="a-E"></a>我当悉以无上供具恭敬供养。<a id="a-F"></a>’如是思惟，<a id="a-G"></a>心大欣慰。<a id="a-H"></a>复作是念：<a id="a-I"></a>‘我于诸佛所兴供养时，<a id="a-J"></a>彼诸如来必示诲我法，<a id="a-K"></a>我悉以深心恭敬听受、<a id="a-L"></a>如说修行，<a id="a-M"></a>于菩萨地必得已生、<a id="a-N"></a>现生、<a id="a-O"></a>当生。<a id="a-P"></a>’如是思惟，<a id="a-Q"></a>心大欣慰。<a id="a-R"></a>复作是念：<a id="a-S"></a>‘我当于不可说不可说劫行菩萨行，<a id="a-T"></a>常与一切诸佛菩萨而得共俱。<a id="a-U"></a>’如是思惟，<a id="a-V"></a>心大欣慰。<a id="a-W"></a>复作是念：<a id="a-X"></a>‘我于往昔未发无上大菩提心，<a id="a-Y"></a>有诸怖畏，<a id="a-Z"></a>所谓：<a id="a-a"></a>不活畏、<a id="a-b"></a>恶名畏、<a id="a-c"></a>死畏、<a id="a-d"></a>堕恶道畏、<a id="a-e"></a>大众威德畏。<a id="a-f"></a>自一发心，<a id="a-g"></a>悉皆远离，<a id="a-h"></a>不惊不恐，<a id="a-i"></a>不畏不惧，<a id="a-j"></a>不怯不怖，<a id="a-k"></a>一切众魔及诸外道所不能坏。<a id="a-l"></a>’如是思惟，<a id="a-m"></a>心大欣慰。<a id="a-n"></a>复作是念：<a id="a-o"></a>‘我当令一切众生成无上菩提；<a id="a-p"></a>成菩提已，<a id="a-q"></a>我当于彼佛所修菩萨行尽其形寿，<a id="a-r"></a>以大信心兴所应供佛诸供养具而为供养；<a id="a-s"></a>及涅槃后，<a id="a-t"></a>各起无量塔供养舍利，<a id="a-u"></a>及受持守护所有遗法。<a id="a-v"></a>’如是思惟，<a id="a-w"></a>心大欣慰。<a id="a-x"></a>又作是念：<a id="a-y"></a>‘十方所有一切世界，<a id="a-z"></a>我当悉以无上庄严而庄严之，<a id="a-10"></a>皆令具足种种奇妙平等清净，<a id="a-11"></a>复以种种大神通力住持震动，<a id="a-12"></a>光明照耀普使周遍。<a id="a-13"></a>’如是思惟，<a id="a-14"></a>心大欣慰。<a id="a-15"></a>复作是念：<a id="a-16"></a>‘我当断一切众生疑惑，<a id="a-17"></a>净一切众生欲乐，<a id="a-18"></a>启一切众生心意，<a id="a-19"></a>灭一切众生烦恼，<a id="a-1A"></a>闭一切众生恶道门，<a id="a-1B"></a>开一切众生善趣门，<a id="a-1C"></a>破一切众生黑暗，<a id="a-1D"></a>与一切众生光明，<a id="a-1E"></a>令一切众生离众魔业，<a id="a-1F"></a>使一切众生至安隐处。<a id="a-1G"></a>’如是思惟，<a id="a-1H"></a>心大欣慰。<a id="a-1I"></a>菩萨摩诃萨复作是念：<a id="a-1J"></a>‘诸佛如来如优昙华，<a id="a-1K"></a>难可值遇，<a id="a-1L"></a>于无量劫莫能一见。<a id="a-1M"></a>我当于未来世欲见如来则便得见，<a id="a-1N"></a>诸佛如来常不舍我，<a id="a-1O"></a>恒住我所，<a id="a-1P"></a>令我得见，<a id="a-1Q"></a>为我说法无有断绝；<a id="a-1R"></a>既闻法已，<a id="a-1S"></a>心意清净，<a id="a-1T"></a>远离谄曲，<a id="a-1U"></a>质直无伪，<a id="a-1V"></a>于念念中常见诸佛。<a id="a-1W"></a>’如是思惟，<a id="a-1X"></a>心大欣慰。<a id="a-1Y"></a>复作是念：<a id="a-1Z"></a>‘我于未来当得成佛，<a id="a-1a"></a>以佛神力，<a id="a-1b"></a>于一切世界，<a id="a-1c"></a>为一切众生各别示现成等正觉清净无畏大师子吼，<a id="a-1d"></a>以本大愿周遍法界，<a id="a-1e"></a>击大法鼓，<a id="a-1f"></a>雨大法雨，<a id="a-1g"></a>作大法施，<a id="a-1h"></a>于无量劫常演正法，<a id="a-1i"></a>大悲所持身、<a id="a-1j"></a>语、<a id="a-1k"></a>意业无有疲厌。<a id="a-1l"></a>’如是思惟，<a id="a-1m"></a>心大欣慰。<a id="a-1n"></a>佛子，<a id="a-1o"></a>是为菩萨摩诃萨十种大欣慰。<a id="a-1p"></a>若诸菩萨安住此法，<a id="a-1q"></a>则得无上成正觉智慧大欣慰。</p>
  <p id="a1r">“佛子，<a id="a-1s"></a>菩萨摩诃萨有十种深入佛法。<a id="a-1t"></a>何等为十？<a id="a-1u"></a>所谓：<a id="a-1v"></a>入过去世一切世界；<a id="a-1w"></a>入未来世一切世界；<a id="a-1x"></a>入现在世世界数、<a id="a-1y"></a>世界行、<a id="a-1z"></a>世界说、<a id="a-20"></a>世界清净；<a id="a-21"></a>入一切世界种种性；<a id="a-22"></a>入一切众生种种业报；<a id="a-23"></a>入一切菩萨种种行；<a id="a-24"></a>知过去一切佛次第；<a id="a-25"></a>知未来一切佛次第；<a id="a-26"></a>知现在十方虚空法界等一切诸佛、<a id="a-27"></a>国土众会、<a id="a-28"></a>说法调伏；<a id="a-29"></a>知世间法、<a id="a-2A"></a>声闻法、<a id="a-2B"></a>独觉法、<a id="a-2C"></a>菩萨法、<a id="a-2D"></a>如来法，<a id="a-2E"></a>虽知诸法皆无分别而说种种法，<a id="a-2F"></a>悉入法界无所入故，<a id="a-2G"></a>如其法说无所取著。<a id="a-2H"></a>是为十。<a id="a-2I"></a>若诸菩萨安住此法，<a id="a-2J"></a>则得入于阿耨多罗三藐三菩提大智慧甚深性。</p>
  <p id="a2K">“佛子，<a id="a-2L"></a>菩萨摩诃萨有十种依止，<a id="a-2M"></a>菩萨依此行菩萨行。<a id="a-2N"></a>何等为十？<a id="a-2O"></a>所谓：<a id="a-2P"></a>依止供养一切诸佛，<a id="a-2Q"></a>行菩萨行；<a id="a-2R"></a>依止调伏一切众生，<a id="a-2S"></a>行菩萨行；<a id="a-2T"></a>依止亲近一切善友，<a id="a-2U"></a>行菩萨行；<a id="a-2V"></a>依止积集一切善根，<a id="a-2W"></a>行菩萨行；<a id="a-2X"></a>依止严净一切佛土，<a id="a-2Y"></a>行菩萨行；<a id="a-2Z"></a>依止不舍一切众生，<a id="a-2a"></a>行菩萨行；<a id="a-2b"></a>依止深入一切波罗蜜，<a id="a-2c"></a>行菩萨行；<a id="a-2d"></a>依止满足一切菩萨愿，<a id="a-2e"></a>行菩萨行；<a id="a-2f"></a>依止无量菩提心，<a id="a-2g"></a>行菩萨行；<a id="a-2h"></a>依止一切佛菩提，<a id="a-2i"></a>行菩萨行。<a id="a-2j"></a>是为十。<a id="a-2k"></a>菩萨依此行菩萨行。</p>
  <p id="a2l">“佛子，<a id="a-2m"></a>菩萨摩诃萨有十种发无畏心。<a id="a-2n"></a>何等为十？<a id="a-2o"></a>所谓：<a id="a-2p"></a>灭一切障碍业，<a id="a-2q"></a>发无畏心；<a id="a-2r"></a>于佛灭后护持正法，<a id="a-2s"></a>发无畏心；<a id="a-2t"></a>降伏一切魔，<a id="a-2u"></a>发无畏心；<a id="a-2v"></a>不惜身命，<a id="a-2w"></a>发无畏心；<a id="a-2x"></a>摧破一切外道邪论，<a id="a-2y"></a>发无畏心；<a id="a-2z"></a>令一切众生欢喜，<a id="a-30"></a>发无畏心；<a id="a-31"></a>令一切众会皆悉欢喜，<a id="a-32"></a>发无畏心；<a id="a-33"></a>调伏一切天、<a id="a-34"></a>龙、<a id="a-35"></a>夜叉、<a id="a-36"></a>乾闼婆、<a id="a-37"></a>阿修罗、<a id="a-38"></a>迦楼罗、<a id="a-39"></a>紧那罗、<a id="a-3A"></a>摩睺罗伽，<a id="a-3B"></a>发无畏心；<a id="a-3C"></a>离二乘地，<a id="a-3D"></a>入甚深法，<a id="a-3E"></a>发无畏心；<a id="a-3F"></a>于不可说不可说劫行菩萨行，<a id="a-3G"></a>心无疲厌，<a id="a-3H"></a>发无畏心。<a id="a-3I"></a>是为十。<a id="a-3J"></a>若诸菩萨安住此法，<a id="a-3K"></a>则得如来无上大智无所畏心。</p>
  <p id="a3L">“佛子，<a id="a-3M"></a>菩萨摩诃萨发十种无疑心，<a id="a-3N"></a>于一切佛法心无疑惑。<a id="a-3O"></a>何等为十？<a id="a-3P"></a>所谓：<a id="a-3Q"></a>菩萨摩诃萨发如是心：<a id="a-3R"></a>‘我当以布施，<a id="a-3S"></a>摄一切众生；<a id="a-3T"></a>以戒、<a id="a-3U"></a>忍、<a id="a-3V"></a>精进、<a id="a-3W"></a>禅定、<a id="a-3X"></a>智慧、<a id="a-3Y"></a>慈、<a id="a-3Z"></a>悲、<a id="a-3a"></a>喜、<a id="a-3b"></a>舍，<a id="a-3c"></a>摄一切众生。<a id="a-3d"></a>’发此心时，<a id="a-3e"></a>决定无疑；<a id="a-3f"></a>若生疑心，<a id="a-3g"></a>无有是处。<a id="a-3h"></a>是为第一发无疑心。<a id="a-3i"></a>菩萨摩诃萨又作是念：<a id="a-3j"></a>‘未来诸佛出兴于世，<a id="a-3k"></a>我当一切承事供养。<a id="a-3l"></a>’发此心时，<a id="a-3m"></a>决定无疑；<a id="a-3n"></a>若生疑心，<a id="a-3o"></a>无有是处。<a id="a-3p"></a>是为第二发无疑心。<a id="a-3q"></a>菩萨摩诃萨又作是念：<a id="a-3r"></a>‘我当以种种奇妙光明网，<a id="a-3s"></a>周遍庄严一切世界。<a id="a-3t"></a>’发此心时，<a id="a-3u"></a>决定无疑；<a id="a-3v"></a>若生疑心，<a id="a-3w"></a>无有是处。<a id="a-3x"></a>是为第三发无疑心。<a id="a-3y"></a>菩萨摩诃萨又作是念：<a id="a-3z"></a>‘我当尽未来劫修菩萨行。<a id="a-40"></a>无数、<a id="a-41"></a>无量、<a id="a-42"></a>无边、<a id="a-43"></a>无等、<a id="a-44"></a>不可数、<a id="a-45"></a>不可称、<a id="a-46"></a>不可思、<a id="a-47"></a>不可量、<a id="a-48"></a>不可说、<a id="a-49"></a>不可说不可说，<a id="a-4A"></a>过诸算数，<a id="a-4B"></a>究竟法界、<a id="a-4C"></a>虚空界一切众生，<a id="a-4D"></a>我当悉以无上教化调伏法而成熟之。<a id="a-4E"></a>’发此心时，<a id="a-4F"></a>决定无疑；<a id="a-4G"></a>若生疑心，<a id="a-4H"></a>无有是处。<a id="a-4I"></a>是为第四发无疑心。<a id="a-4J"></a>菩萨摩诃萨又作是念：<a id="a-4K"></a>‘我当修菩萨行，<a id="a-4L"></a>满大誓愿，<a id="a-4M"></a>具一切智，<a id="a-4N"></a>安住其中。<a id="a-4O"></a>’发此心时，<a id="a-4P"></a>决定无疑；<a id="a-4Q"></a>若生疑心，<a id="a-4R"></a>无有是处。<a id="a-4S"></a>是为第五发无疑心。<a id="a-4T"></a>菩萨摩诃萨又作是念：<a id="a-4U"></a>‘我当普为一切世间行菩萨行，<a id="a-4V"></a>为一切法清净光明，<a id="a-4W"></a>照明一切所有佛法。<a id="a-4X"></a>’发此心时，<a id="a-4Y"></a>决定无疑；<a id="a-4Z"></a>若生疑心，<a id="a-4a"></a>无有是处。<a id="a-4b"></a>是为第六发无疑心。<a id="a-4c"></a>菩萨摩诃萨又作是念：<a id="a-4d"></a>‘我当知一切法皆是佛法，<a id="a-4e"></a>随众生心，<a id="a-4f"></a>为其演说，<a id="a-4g"></a>悉令开悟。<a id="a-4h"></a>’发此心时，<a id="a-4i"></a>决定无疑；<a id="a-4j"></a>若生疑心，<a id="a-4k"></a>无有是处。<a id="a-4l"></a>是为第七发无疑心。<a id="a-4m"></a>菩萨摩诃萨又作是念：<a id="a-4n"></a>‘我当于一切法得无障碍门，<a id="a-4o"></a>知一切障碍不可得故；<a id="a-4p"></a>其心如是，<a id="a-4q"></a>无有疑惑，<a id="a-4r"></a>住真实性，<a id="a-4s"></a>乃至成于阿耨多罗三藐三菩提。<a id="a-4t"></a>’发此心时，<a id="a-4u"></a>决定无疑；<a id="a-4v"></a>若生疑心，<a id="a-4w"></a>无有是处。<a id="a-4x"></a>是为第八发无疑心。<a id="a-4y"></a>菩萨摩诃萨又作是念：<a id="a-4z"></a>‘我当知一切法莫不皆是出世间法，<a id="a-50"></a>远离一切妄想颠倒，<a id="a-51"></a>以一庄严而自庄严而无所庄严；<a id="a-52"></a>于此自了，<a id="a-53"></a>不由他悟。<a id="a-54"></a>’发此心时，<a id="a-55"></a>决定无疑；<a id="a-56"></a>若生疑心，<a id="a-57"></a>无有是处。<a id="a-58"></a>是为第九发无疑心。<a id="a-59"></a>菩萨摩诃萨又作是念：<a id="a-5A"></a>‘我当于一切法成最正觉，<a id="a-5B"></a>离一切妄想颠倒故，<a id="a-5C"></a>得一念相应智故，<a id="a-5D"></a>若一若异不可得故，<a id="a-5E"></a>离一切数故，<a id="a-5F"></a>究竟无为故，<a id="a-5G"></a>离一切言说故，<a id="a-5H"></a>住不可说境界际故。<a id="a-5I"></a>’发此心时，<a id="a-5J"></a>决定无疑；<a id="a-5K"></a>若生疑心，<a id="a-5L"></a>无有是处。<a id="a-5M"></a>是为第十发无疑心。<a id="a-5N"></a>若诸菩萨安住此法，<a id="a-5O"></a>则于一切佛法心无所疑。</p>
  <p id="a5P">“佛子，<a id="a-5Q"></a>菩萨摩诃萨有十种不可思议。<a id="a-5R"></a>何等为十？<a id="a-5S"></a>所谓：<a id="a-5T"></a>一切善根，<a id="a-5U"></a>不可思议。<a id="a-5V"></a>一切誓愿，<a id="a-5W"></a>不可思议。<a id="a-5X"></a>知一切法如幻，<a id="a-5Y"></a>不可思议。<a id="a-5Z"></a>发菩提心修菩萨行，<a id="a-5a"></a>善根不失，<a id="a-5b"></a>无所分别，<a id="a-5c"></a>不可思议。<a id="a-5d"></a>虽深入一切法，<a id="a-5e"></a>亦不取灭度，<a id="a-5f"></a>以一切愿未成满故，<a id="a-5g"></a>不可思议。<a id="a-5h"></a>修菩萨道而示现降神、<a id="a-5i"></a>入胎、<a id="a-5j"></a>诞生、<a id="a-5k"></a>出家、<a id="a-5l"></a>苦行、<a id="a-5m"></a>往诣道场、<a id="a-5n"></a>降伏众魔、<a id="a-5o"></a>成最正觉、<a id="a-5p"></a>转正法轮、<a id="a-5q"></a>入般涅槃，<a id="a-5r"></a>神变自在无有休息，<a id="a-5s"></a>不舍悲愿救护众生，<a id="a-5t"></a>不可思议。<a id="a-5u"></a>虽能示现如来十力神变自在，<a id="a-5v"></a>而亦不舍等法界心教化众生，<a id="a-5w"></a>不可思议。<a id="a-5x"></a>知一切法无相是相，<a id="a-5y"></a>相是无相，<a id="a-5z"></a>无分别是分别，<a id="a-60"></a>分别是无分别，<a id="a-61"></a>非有是有，<a id="a-62"></a>有是非有，<a id="a-63"></a>无作是作，<a id="a-64"></a>作是无作，<a id="a-65"></a>非说是说，<a id="a-66"></a>说是非说，<a id="a-67"></a>不可思议。<a id="a-68"></a>知心与菩提等，<a id="a-69"></a>知菩提与心等，<a id="a-6A"></a>心及菩提与众生等，<a id="a-6B"></a>亦不生心颠倒、<a id="a-6C"></a>想颠倒、<a id="a-6D"></a>见颠倒，<a id="a-6E"></a>不可思议。<a id="a-6F"></a>于念念中入灭尽定，<a id="a-6G"></a>尽一切漏而不证实际，<a id="a-6H"></a>亦不尽有漏善根；<a id="a-6I"></a>虽知一切法无漏，<a id="a-6J"></a>而知漏尽，<a id="a-6K"></a>亦知漏灭；<a id="a-6L"></a>虽知佛法即世间法，<a id="a-6M"></a>世间法即佛法，<a id="a-6N"></a>而不于佛法中分别世间法，<a id="a-6O"></a>不于世间法中分别佛法；<a id="a-6P"></a>一切诸法悉入法界，<a id="a-6Q"></a>无所入故；<a id="a-6R"></a>知一切法皆无二，<a id="a-6S"></a>无变易故；<a id="a-6T"></a>是为第十不可思议。<a id="a-6U"></a>佛子，<a id="a-6V"></a>是为菩萨摩诃萨十种不可思议。<a id="a-6W"></a>若诸菩萨安住其中，<a id="a-6X"></a>则得一切诸佛无上不可思议法。</p>
  <p id="a6Y">“佛子，<a id="a-6Z"></a>菩萨摩诃萨有十种巧密语。<a id="a-6a"></a>何等为十？<a id="a-6b"></a>所谓：<a id="a-6c"></a>于一切佛经中，<a id="a-6d"></a>巧密语；<a id="a-6e"></a>于一切受生处，<a id="a-6f"></a>巧密语；<a id="a-6g"></a>于一切菩萨神通变现、<a id="a-6h"></a>成等正觉，<a id="a-6i"></a>巧密语；<a id="a-6j"></a>于一切众生业报，<a id="a-6k"></a>巧密语；<a id="a-6l"></a>于一切众生所起染净，<a id="a-6m"></a>巧密语；<a id="a-6n"></a>于一切法究竟无障碍门，<a id="a-6o"></a>巧密语；<a id="a-6p"></a>于一切虚空界，<a id="a-6q"></a>一一方处悉有世界或成或坏，<a id="a-6r"></a>间无空处，<a id="a-6s"></a>巧密语；<a id="a-6t"></a>于一切法界、<a id="a-6u"></a>一切十方，<a id="a-6v"></a>乃至微细处，<a id="a-6w"></a>悉有如来示现初生，<a id="a-6x"></a>乃至成佛、<a id="a-6y"></a>入般涅槃，<a id="a-6z"></a>充满法界悉分别见，<a id="a-70"></a>巧密语；<a id="a-71"></a>见一切众生平等涅槃无变易故，<a id="a-72"></a>而不舍大愿，<a id="a-73"></a>以一切智愿未得圆满令满足故，<a id="a-74"></a>巧密语；<a id="a-75"></a>虽知一切法不由他悟，<a id="a-76"></a>而不舍离诸善知识，<a id="a-77"></a>于如来所转加尊敬，<a id="a-78"></a>与善知识和合无二，<a id="a-79"></a>于诸善根修习种植，<a id="a-7A"></a>回向安住，<a id="a-7B"></a>同一所作，<a id="a-7C"></a>同一体性，<a id="a-7D"></a>同一出离，<a id="a-7E"></a>同一成就，<a id="a-7F"></a>巧密语。<a id="a-7G"></a>是为十。<a id="a-7H"></a>若诸菩萨安住其中，<a id="a-7I"></a>则得如来无上善巧微密语。</p>
  <p id="a7J">“佛子，<a id="a-7K"></a>菩萨摩诃萨有十种巧分别智。<a id="a-7L"></a>何等为十？<a id="a-7M"></a>所谓：<a id="a-7N"></a>入一切刹巧分别智；<a id="a-7O"></a>入一切众生处巧分别智；<a id="a-7P"></a>入一切众生心行巧分别智；<a id="a-7Q"></a>入一切众生根巧分别智；<a id="a-7R"></a>入一切众生业报巧分别智；<a id="a-7S"></a>入一切声闻行巧分别智；<a id="a-7T"></a>入一切独觉行巧分别智；<a id="a-7U"></a>入一切菩萨行巧分别智；<a id="a-7V"></a>入一切世间法巧分别智；<a id="a-7W"></a>入一切佛法巧分别智。<a id="a-7X"></a>是为十。<a id="a-7Y"></a>若诸菩萨安住其中，<a id="a-7Z"></a>则得一切诸佛无上善巧分别诸法智。</p>
  <p id="a7a">“佛子，<a id="a-7b"></a>菩萨摩诃萨有十种入三昧。<a id="a-7c"></a>何等为十？<a id="a-7d"></a>所谓：<a id="a-7e"></a>于一切世界入三昧；<a id="a-7f"></a>于一切众生身入三昧；<a id="a-7g"></a>于一切法入三昧；<a id="a-7h"></a>见一切佛入三昧；<a id="a-7i"></a>住一切劫入三昧；<a id="a-7j"></a>从三昧起现不思议身入三昧；<a id="a-7k"></a>于一切佛身入三昧；<a id="a-7l"></a>觉悟一切众生平等入三昧；<a id="a-7m"></a>一念中入一切菩萨三昧智入三昧；<a id="a-7n"></a>一念中以无碍智成就一切诸菩萨行愿无有休息入三昧。<a id="a-7o"></a>是为十。<a id="a-7p"></a>若诸菩萨安住其中，<a id="a-7q"></a>则得一切诸佛无上善巧三昧法。</p>
  <p id="a7r">“佛子，<a id="a-7s"></a>菩萨摩诃萨有十种遍入。<a id="a-7t"></a>何等为十？<a id="a-7u"></a>所谓：<a id="a-7v"></a>众生遍入；<a id="a-7w"></a>国土遍入；<a id="a-7x"></a>世间种种相遍入；<a id="a-7y"></a>火灾遍入；<a id="a-7z"></a>水灾遍入；<a id="a-80"></a>佛遍入；<a id="a-81"></a>庄严遍入；<a id="a-82"></a>如来无边功德身遍入；<a id="a-83"></a>一切种种说法遍入；<a id="a-84"></a>一切如来种种供养遍入。<a id="a-85"></a>是为十。<a id="a-86"></a>若诸菩萨安住其中，<a id="a-87"></a>则得如来无上大智遍入法。</p>
  <p id="a88">“佛子，<a id="a-89"></a>菩萨摩诃萨有十种解脱门。<a id="a-8A"></a>何等为十？<a id="a-8B"></a>所谓：<a id="a-8C"></a>一身周遍一切世界解脱门；<a id="a-8D"></a>于一切世界示现无量种种色相解脱门；<a id="a-8E"></a>以一切世界入一佛刹解脱门；<a id="a-8F"></a>普加持一切众生界解脱门；<a id="a-8G"></a>以一切佛庄严身充满一切世界解脱门；<a id="a-8H"></a>于自身中见一切世界解脱门；<a id="a-8I"></a>一念中往一切世界解脱门；<a id="a-8J"></a>于一世界示现一切如来出世解脱门；<a id="a-8K"></a>一身充满一切法界解脱门；<a id="a-8L"></a>一念中示现一切佛游戏神通解脱门。<a id="a-8M"></a>是为十。<a id="a-8N"></a>若诸菩萨安住其中，<a id="a-8O"></a>则得如来无上解脱门。</p>
  <p id="a8P">“佛子，<a id="a-8Q"></a>菩萨摩诃萨有十种神通。<a id="a-8R"></a>何等为十？<a id="a-8S"></a>所谓：<a id="a-8T"></a>忆念宿命方便智通；<a id="a-8U"></a>天耳无碍方便智通；<a id="a-8V"></a>知他众生不思议心行方便智通；<a id="a-8W"></a>天眼观察无有障碍方便智通；<a id="a-8X"></a>随众生心现不思议大神通力方便智通；<a id="a-8Y"></a>一身普现无量世界方便智通；<a id="a-8Z"></a>一念遍入不可说不可说世界方便智通；<a id="a-8a"></a>出生无量庄严具，<a id="a-8b"></a>庄严不思议世界方便智通；<a id="a-8c"></a>示现不可说变化身方便智通；<a id="a-8d"></a>随不思议众生心，<a id="a-8e"></a>于不可说世界现成阿耨多罗三藐三菩提方便智通。<a id="a-8f"></a>是为十。<a id="a-8g"></a>若诸菩萨安住其中，<a id="a-8h"></a>则得如来无上大善巧神通，<a id="a-8i"></a>为一切众生种种示现，<a id="a-8j"></a>令其修学。</p>
  <p id="a8k">“佛子，<a id="a-8l"></a>菩萨摩诃萨有十种明。<a id="a-8m"></a>何等为十？<a id="a-8n"></a>所谓：<a id="a-8o"></a>知一切众生业报，<a id="a-8p"></a>善巧智明。<a id="a-8q"></a>知一切众生境界，<a id="a-8r"></a>寂灭清净，<a id="a-8s"></a>无诸戏论，<a id="a-8t"></a>善巧智明。<a id="a-8u"></a>知一切众生种种所缘唯是一相悉不可得，<a id="a-8v"></a>一切诸法皆如金刚，<a id="a-8w"></a>善巧智明。<a id="a-8x"></a>能以无量微妙音声，<a id="a-8y"></a>普闻十方一切世界，<a id="a-8z"></a>善巧智明。<a id="a-90"></a>普坏一切心所染著，<a id="a-91"></a>善巧智明。<a id="a-92"></a>能以方便示现受生或不受生，<a id="a-93"></a>善巧智明。<a id="a-94"></a>舍离一切想、<a id="a-95"></a>受境界，<a id="a-96"></a>善巧智明。<a id="a-97"></a>知一切法非相、<a id="a-98"></a>非无相，<a id="a-99"></a>一性无性，<a id="a-9A"></a>无所分别，<a id="a-9B"></a>而能了知种种诸法，<a id="a-9C"></a>于无量劫分别演说，<a id="a-9D"></a>住于法界，<a id="a-9E"></a>成阿耨多罗三藐三菩提，<a id="a-9F"></a>善巧智明。<a id="a-9G"></a>菩萨摩诃萨知一切众生生本无有生，<a id="a-9H"></a>了达受生不可得故，<a id="a-9I"></a>而知因、<a id="a-9J"></a>知缘、<a id="a-9K"></a>知事、<a id="a-9L"></a>知境界、<a id="a-9M"></a>知行、<a id="a-9N"></a>知生、<a id="a-9O"></a>知灭、<a id="a-9P"></a>知言说、<a id="a-9Q"></a>知迷惑、<a id="a-9R"></a>知离迷惑、<a id="a-9S"></a>知颠倒、<a id="a-9T"></a>知离颠倒、<a id="a-9U"></a>知杂染、<a id="a-9V"></a>知清净、<a id="a-9W"></a>知生死、<a id="a-9X"></a>知涅槃、<a id="a-9Y"></a>知可得、<a id="a-9Z"></a>知不可得、<a id="a-9a"></a>知执著、<a id="a-9b"></a>知无执著、<a id="a-9c"></a>知住、<a id="a-9d"></a>知动、<a id="a-9e"></a>知去、<a id="a-9f"></a>知还、<a id="a-9g"></a>知起、<a id="a-9h"></a>知不起、<a id="a-9i"></a>知失坏、<a id="a-9j"></a>知出离、<a id="a-9k"></a>知成熟、<a id="a-9l"></a>知诸根、<a id="a-9m"></a>知调伏，<a id="a-9n"></a>随其所应种种教化，<a id="a-9o"></a>未曾忘失菩萨所行。<a id="a-9p"></a>何以故？<a id="a-9q"></a>菩萨但为利益众生故，<a id="a-9r"></a>发阿耨多罗三藐三菩提心，<a id="a-9s"></a>无余所为。<a id="a-9t"></a>是故，<a id="a-9u"></a>菩萨常化众生，<a id="a-9v"></a>身无疲倦，<a id="a-9w"></a>不违一切世间所作。<a id="a-9x"></a>是名缘起善巧智明。<a id="a-9y"></a>菩萨摩诃萨于佛无著，<a id="a-9z"></a>不起著心；<a id="a-A0"></a>于法无著，<a id="a-A1"></a>不起著心；<a id="a-A2"></a>于刹无著，<a id="a-A3"></a>不起著心；<a id="a-A4"></a>于众生无著，<a id="a-A5"></a>不起著心；<a id="a-A6"></a>不见有众生而行教化调伏说法，<a id="a-A7"></a>然亦不舍菩萨诸行，<a id="a-A8"></a>大悲大愿，<a id="a-A9"></a>见佛闻法，<a id="a-AA"></a>随顺修行，<a id="a-AB"></a>依于如来种诸善根，<a id="a-AC"></a>恭敬供养无有休息，<a id="a-AD"></a>能以神力震动十方无量世界，<a id="a-AE"></a>其心广大等法界故，<a id="a-AF"></a>知种种说法，<a id="a-AG"></a>知众生数，<a id="a-AH"></a>知众生差别，<a id="a-AI"></a>知苦生，<a id="a-AJ"></a>知苦灭，<a id="a-AK"></a>知一切行皆如影像，<a id="a-AL"></a>行菩萨行，<a id="a-AM"></a>永断一切受生根本，<a id="a-AN"></a>但为救护一切众生，<a id="a-AO"></a>行菩萨行而无所行，<a id="a-AP"></a>随顺一切诸佛种性，<a id="a-AQ"></a>发如大山王心，<a id="a-AR"></a>知一切虚妄颠倒，<a id="a-AS"></a>入一切种智门，<a id="a-AT"></a>智慧广大不可倾动，<a id="a-AU"></a>当成正觉，<a id="a-AV"></a>于生死海平等济渡一切众生，<a id="a-AW"></a>善巧智明。<a id="a-AX"></a>是为十。<a id="a-AY"></a>若诸菩萨安住其中，<a id="a-AZ"></a>则得如来无上大善巧智明。</p>
  <p id="aAa">“佛子，<a id="a-Ab"></a>菩萨摩诃萨有十种解脱。<a id="a-Ac"></a>何等为十？<a id="a-Ad"></a>所谓：<a id="a-Ae"></a>烦恼解脱；<a id="a-Af"></a>邪见解脱；<a id="a-Ag"></a>诸取解脱；<a id="a-Ah"></a>蕴、<a id="a-Ai"></a>处、<a id="a-Aj"></a>界解脱；<a id="a-Ak"></a>超二乘解脱；<a id="a-Al"></a>无生法忍解脱；<a id="a-Am"></a>于一切世间、<a id="a-An"></a>一切刹、<a id="a-Ao"></a>一切众生、<a id="a-Ap"></a>一切法离著解脱；<a id="a-Aq"></a>无边住解脱；<a id="a-Ar"></a>发起一切菩萨行入如来无分别地解脱；<a id="a-As"></a>于一念中悉能了知一切三世解脱。<a id="a-At"></a>是为十。<a id="a-Au"></a>若诸菩萨安住此法，<a id="a-Av"></a>则能施作无上佛事，<a id="a-Aw"></a>教化成熟一切众生。</p>
  <p id="aAx">“佛子，<a id="a-Ay"></a>菩萨摩诃萨有十种园林。<a id="a-Az"></a>何等为十？<a id="a-B0"></a>所谓：<a id="a-B1"></a>生死是菩萨园林，<a id="a-B2"></a>无厌舍故；<a id="a-B3"></a>教化众生是菩萨园林，<a id="a-B4"></a>不疲倦故；<a id="a-B5"></a>住一切劫是菩萨园林，<a id="a-B6"></a>摄诸大行故；<a id="a-B7"></a>清净世界是菩萨园林，<a id="a-B8"></a>自所止住故；<a id="a-B9"></a>一切魔宫殿是菩萨园林，<a id="a-BA"></a>降伏彼众故；<a id="a-BB"></a>思惟所闻法是菩萨园林，<a id="a-BC"></a>如理观察故；<a id="a-BD"></a>六波罗蜜、<a id="a-BE"></a>四摄事、<a id="a-BF"></a>三十七菩提分法是菩萨园林，<a id="a-BG"></a>绍继慈父境界故；<a id="a-BH"></a>十力、<a id="a-BI"></a>四无所畏、<a id="a-BJ"></a>十八不共乃至一切佛法是菩萨园林，<a id="a-BK"></a>不念余法故；<a id="a-BL"></a>示现一切菩萨威力自在神通是菩萨园林，<a id="a-BM"></a>以大神力转正法轮调伏众生无休息故；<a id="a-BN"></a>一念于一切处为一切众生示成正觉是菩萨园林，<a id="a-BO"></a>法身周遍尽虚空一切世界故。<a id="a-BP"></a>是为十。<a id="a-BQ"></a>若诸菩萨安住此法，<a id="a-BR"></a>则得如来无上离忧恼、<a id="a-BS"></a>大安乐行。</p>
  <p id="aBT">“佛子，<a id="a-BU"></a>菩萨摩诃萨有十种宫殿。<a id="a-BV"></a>何等为十？<a id="a-BW"></a>所谓：<a id="a-BX"></a>菩提心是菩萨宫殿，<a id="a-BY"></a>恒不忘失故；<a id="a-BZ"></a>十善业道福德智慧是菩萨宫殿，<a id="a-Ba"></a>教化欲界众生故；<a id="a-Bb"></a>四梵住禅定是菩萨宫殿，<a id="a-Bc"></a>教化色界众生故；<a id="a-Bd"></a>生净居天是菩萨宫殿，<a id="a-Be"></a>一切烦恼不染故；<a id="a-Bf"></a>生无色界是菩萨宫殿，<a id="a-Bg"></a>令诸众生离难处故；<a id="a-Bh"></a>生杂染世界是菩萨宫殿，<a id="a-Bi"></a>令一切众生断烦恼故；<a id="a-Bj"></a>现处内宫妻子、<a id="a-Bk"></a>眷属是菩萨宫殿，<a id="a-Bl"></a>成就往昔同行众生故；<a id="a-Bm"></a>现居轮王、<a id="a-Bn"></a>护世、<a id="a-Bo"></a>释、<a id="a-Bp"></a>梵是菩萨宫殿，<a id="a-Bq"></a>为调伏自在心众生故；<a id="a-Br"></a>住一切菩萨行游戏神通皆得自在是菩萨宫殿，<a id="a-Bs"></a>善游戏诸禅解脱三昧智慧故；<a id="a-Bt"></a>一切佛所受无上自在、<a id="a-Bu"></a>一切智王灌顶记是菩萨宫殿，<a id="a-Bv"></a>住十力庄严作一切法王自在事故。<a id="a-Bw"></a>是为十。<a id="a-Bx"></a>若诸菩萨安住其中，<a id="a-By"></a>则得法灌顶，<a id="a-Bz"></a>于一切世间神力自在。</p>
  <p id="aC0">“佛子，<a id="a-C1"></a>菩萨摩诃萨有十种所乐。<a id="a-C2"></a>何等为十？<a id="a-C3"></a>所谓：<a id="a-C4"></a>乐正念，<a id="a-C5"></a>心不散乱故；<a id="a-C6"></a>乐智慧，<a id="a-C7"></a>分别诸法故；<a id="a-C8"></a>乐往诣一切佛所，<a id="a-C9"></a>听法无厌故；<a id="a-CA"></a>乐诸佛，<a id="a-CB"></a>充满十方无边际故；<a id="a-CC"></a>乐菩萨，<a id="a-CD"></a>自在为诸众生以无量门而现身故；<a id="a-CE"></a>乐诸三昧门，<a id="a-CF"></a>于一三昧门入一切三昧门故；<a id="a-CG"></a>乐陀罗尼，<a id="a-CH"></a>持法不忘转受众生故；<a id="a-CI"></a>乐无碍辩才，<a id="a-CJ"></a>于一文一句经不可说劫分别演说无穷尽故；<a id="a-CK"></a>乐成正觉，<a id="a-CL"></a>为一切众生以无量门示现于身成正觉故；<a id="a-CM"></a>乐转法轮，<a id="a-CN"></a>摧灭一切异道法故。<a id="a-CO"></a>是为十。<a id="a-CP"></a>若诸菩萨安住此法，<a id="a-CQ"></a>则得一切诸佛如来无上法乐。</p>
  <p id="aCR">“佛子，<a id="a-CS"></a>菩萨摩诃萨有十种庄严。<a id="a-CT"></a>何等为十？<a id="a-CU"></a>所谓：<a id="a-CV"></a>力庄严，<a id="a-CW"></a>不可坏故；<a id="a-CX"></a>无畏庄严，<a id="a-CY"></a>无能伏故；<a id="a-CZ"></a>义庄严，<a id="a-Ca"></a>说不可说义无穷尽故；<a id="a-Cb"></a>法庄严，<a id="a-Cc"></a>八万四千法聚观察演说无忘失故；<a id="a-Cd"></a>愿庄严，<a id="a-Ce"></a>一切菩萨所发弘誓无退转故；<a id="a-Cf"></a>行庄严，<a id="a-Cg"></a>修普贤行而出离故；<a id="a-Ch"></a>刹庄严，<a id="a-Ci"></a>以一切刹作一刹故；<a id="a-Cj"></a>普音庄严，<a id="a-Ck"></a>周遍一切诸佛世界雨法雨故；<a id="a-Cl"></a>力持庄严，<a id="a-Cm"></a>于一切劫行无数行不断绝故；<a id="a-Cn"></a>变化庄严，<a id="a-Co"></a>于一众生身示现一切众生数等身，<a id="a-Cp"></a>令一切众生悉得知见，<a id="a-Cq"></a>求一切智无退转故。<a id="a-Cr"></a>是为十。<a id="a-Cs"></a>若诸菩萨安住此法，<a id="a-Ct"></a>则得如来一切无上法庄严。</p>
  <p id="aCu">“佛子，<a id="a-Cv"></a>菩萨摩诃萨发十种不动心。<a id="a-Cw"></a>何等为十？<a id="a-Cx"></a>所谓：<a id="a-Cy"></a>于一切所有悉皆能舍不动心；<a id="a-Cz"></a>思惟观察一切佛法不动心；<a id="a-D0"></a>忆念供养一切诸佛不动心；<a id="a-D1"></a>于一切众生誓无恼害不动心；<a id="a-D2"></a>普摄众生不拣怨亲不动心；<a id="a-D3"></a>求一切佛法无有休息不动心；<a id="a-D4"></a>一切众生数等不可说不可说劫，<a id="a-D5"></a>行菩萨行不生疲厌亦无退转不动心；<a id="a-D6"></a>成就有根信、<a id="a-D7"></a>无浊信、<a id="a-D8"></a>清净信、<a id="a-D9"></a>极清净信、<a id="a-DA"></a>离垢信、<a id="a-DB"></a>明彻信、<a id="a-DC"></a>恭敬供养一切佛信、<a id="a-DD"></a>不退转信、<a id="a-DE"></a>不可尽信、<a id="a-DF"></a>无能坏信、<a id="a-DG"></a>大欢喜踊跃信不动心；<a id="a-DH"></a>成就出生一切智方便道不动心；<a id="a-DI"></a>闻一切菩萨行法信受不谤不动心。<a id="a-DJ"></a>是为十。<a id="a-DK"></a>若诸菩萨安住此法，<a id="a-DL"></a>则得无上一切智不动心。</p>
  <p id="aDM">“佛子，<a id="a-DN"></a>菩萨摩诃萨有十种不舍深大心。<a id="a-DO"></a>何等为十？<a id="a-DP"></a>所谓：<a id="a-DQ"></a>不舍成满一切佛菩提深大心；<a id="a-DR"></a>不舍教化调伏一切众生深大心；<a id="a-DS"></a>不舍不断一切诸佛种性深大心；<a id="a-DT"></a>不舍亲近一切善知识深大心；<a id="a-DU"></a>不舍供养一切诸佛深大心；<a id="a-DV"></a>不舍专求一切大乘功德法深大心；<a id="a-DW"></a>不舍于一切佛所修行梵行、<a id="a-DX"></a>护持净戒深大心；<a id="a-DY"></a>不舍亲近一切菩萨深大心；<a id="a-DZ"></a>不舍求一切佛法方便护持深大心；<a id="a-Da"></a>不舍满一切菩萨行愿、<a id="a-Db"></a>集一切诸佛法深大心。<a id="a-Dc"></a>是为十。<a id="a-Dd"></a>若诸菩萨安住其中，<a id="a-De"></a>则能不舍一切佛法。</p>
  <p id="aDf">“佛子，<a id="a-Dg"></a>菩萨摩诃萨有十种智慧观察。<a id="a-Dh"></a>何等为十？<a id="a-Di"></a>所谓：<a id="a-Dj"></a>善巧分别说一切法智慧观察；<a id="a-Dk"></a>了知三世一切善根智慧观察；<a id="a-Dl"></a>了知一切诸菩萨行自在变化智慧观察；<a id="a-Dm"></a>了知一切诸法义门智慧观察；<a id="a-Dn"></a>了知一切诸佛威力智慧观察；<a id="a-Do"></a>了知一切陀罗尼门智慧观察；<a id="a-Dp"></a>于一切世界普说正法智慧观察；<a id="a-Dq"></a>入一切法界智慧观察；<a id="a-Dr"></a>知一切十方不可思议智慧观察；<a id="a-Ds"></a>知一切佛法智慧光明无有障碍智慧观察。<a id="a-Dt"></a>是为十。<a id="a-Du"></a>若诸菩萨安住其中，<a id="a-Dv"></a>则得如来无上大智慧观察。</p>
  <p id="aDw">“佛子，<a id="a-Dx"></a>菩萨摩诃萨有十种说法。<a id="a-Dy"></a>何等为十？<a id="a-Dz"></a>所谓：<a id="a-E0"></a>说一切法皆从缘起；<a id="a-E1"></a>说一切法皆悉如幻；<a id="a-E2"></a>说一切法无有乖诤；<a id="a-E3"></a>说一切法无有边际；<a id="a-E4"></a>说一切法无所依止；<a id="a-E5"></a>说一切法犹如金刚；<a id="a-E6"></a>说一切法皆悉如如；<a id="a-E7"></a>说一切法皆悉寂静；<a id="a-E8"></a>说一切法皆悉出离；<a id="a-E9"></a>说一切法皆住一义，<a id="a-EA"></a>本性成就。<a id="a-EB"></a>是为十。<a id="a-EC"></a>若诸菩萨安住其中，<a id="a-ED"></a>则能善巧说一切法。</p>
  <p id="aEE">“佛子，<a id="a-EF"></a>菩萨摩诃萨有十种清净。<a id="a-EG"></a>何等为十？<a id="a-EH"></a>所谓：<a id="a-EI"></a>深心清净；<a id="a-EJ"></a>断疑清净；<a id="a-EK"></a>离见清净；<a id="a-EL"></a>境界清净；<a id="a-EM"></a>求一切智清净；<a id="a-EN"></a>辩才清净；<a id="a-EO"></a>无畏清净；<a id="a-EP"></a>住一切菩萨智清净；<a id="a-EQ"></a>受一切菩萨律仪清净；<a id="a-ER"></a>具足成就无上菩提、<a id="a-ES"></a>三十二种百福相、<a id="a-ET"></a>白净法、<a id="a-EU"></a>一切善根清净。<a id="a-EV"></a>是为十。<a id="a-EW"></a>若诸菩萨安住其中，<a id="a-EX"></a>则得一切如来无上清净法。</p>
  <p id="aEY">“佛子，<a id="a-EZ"></a>菩萨摩诃萨有十种印。<a id="a-Ea"></a>何等为十？<a id="a-Eb"></a>所谓：<a id="a-Ec"></a>菩萨摩诃萨知苦苦、<a id="a-Ed"></a>坏苦、<a id="a-Ee"></a>行苦，<a id="a-Ef"></a>专求佛法，<a id="a-Eg"></a>不生懈怠，<a id="a-Eh"></a>行菩萨行无有疲懈，<a id="a-Ei"></a>不惊不畏，<a id="a-Ej"></a>不恐不怖，<a id="a-Ek"></a>不舍大愿，<a id="a-El"></a>求一切智坚固不退，<a id="a-Em"></a>究竟阿耨多罗三藐三菩提，<a id="a-En"></a>是为第一印。<a id="a-Eo"></a>菩萨摩诃萨见有众生愚痴狂乱，<a id="a-Ep"></a>或以粗弊恶语而相毁辱，<a id="a-Eq"></a>或以刀杖瓦石而加损害，<a id="a-Er"></a>终不以此境界舍菩萨心，<a id="a-Es"></a>但忍辱柔和，<a id="a-Et"></a>专修佛法，<a id="a-Eu"></a>住最胜道，<a id="a-Ev"></a>入离生位，<a id="a-Ew"></a>是为第二印。<a id="a-Ex"></a>菩萨摩诃萨闻说与一切智相应甚深佛法，<a id="a-Ey"></a>能以自智，<a id="a-Ez"></a>深信忍可，<a id="a-F0"></a>解了趣入，<a id="a-F1"></a>是为第三印。<a id="a-F2"></a>菩萨摩诃萨又作是念：<a id="a-F3"></a>‘我发深心求一切智，<a id="a-F4"></a>我当成佛得阿耨多罗三藐三菩提。<a id="a-F5"></a>一切众生流转五趣受无量苦，<a id="a-F6"></a>亦当令其发菩提心，<a id="a-F7"></a>深信欢喜，<a id="a-F8"></a>勤修精进，<a id="a-F9"></a>坚固不退。<a id="a-FA"></a>’是为第四印。<a id="a-FB"></a>菩萨摩诃萨知如来智无有边际，<a id="a-FC"></a>不以齐限测如来智；<a id="a-FD"></a>菩萨曾于无量佛所闻如来智无有边际故，<a id="a-FE"></a>能不以齐限测度；<a id="a-FF"></a>一切世间文字所说皆有齐限，<a id="a-FG"></a>悉不能知如来智慧；<a id="a-FH"></a>是为第五印。<a id="a-FI"></a>菩萨摩诃萨于阿耨多罗三藐三菩提得最胜欲、<a id="a-FJ"></a>甚深欲、<a id="a-FK"></a>广欲、<a id="a-FL"></a>大欲、<a id="a-FM"></a>种种欲、<a id="a-FN"></a>无能胜欲、<a id="a-FO"></a>无上欲、<a id="a-FP"></a>坚固欲、<a id="a-FQ"></a>众魔外道并其眷属无能坏欲、<a id="a-FR"></a>求一切智不退转欲，<a id="a-FS"></a>菩萨住如是等欲，<a id="a-FT"></a>于无上菩提毕竟不退，<a id="a-FU"></a>是为第六印。<a id="a-FV"></a>菩萨摩诃萨行菩萨行，<a id="a-FW"></a>不顾身命，<a id="a-FX"></a>无能沮坏，<a id="a-FY"></a>发心趣向一切智故，<a id="a-FZ"></a>一切智性常现前故，<a id="a-Fa"></a>得一切佛智光明故，<a id="a-Fb"></a>终不舍离佛菩提，<a id="a-Fc"></a>终不舍离善知识，<a id="a-Fd"></a>是为第七印。<a id="a-Fe"></a>菩萨摩诃萨若见善男子、<a id="a-Ff"></a>善女人趣大乘者，<a id="a-Fg"></a>令其增长求佛法心，<a id="a-Fh"></a>令其安住一切善根，<a id="a-Fi"></a>令其摄取一切智心，<a id="a-Fj"></a>令其不退无上菩提，<a id="a-Fk"></a>是为第八印。<a id="a-Fl"></a>菩萨摩诃萨令一切众生得平等心，<a id="a-Fm"></a>劝令勤修一切智道，<a id="a-Fn"></a>以大悲心而为说法，<a id="a-Fo"></a>令于阿耨多罗三藐三菩提永不退转，<a id="a-Fp"></a>是为第九印。<a id="a-Fq"></a>菩萨摩诃萨与三世诸佛同一善根，<a id="a-Fr"></a>不断一切诸佛种性，<a id="a-Fs"></a>究竟得至一切智智，<a id="a-Ft"></a>是为第十印。<a id="a-Fu"></a>佛子，<a id="a-Fv"></a>是为菩萨摩诃萨十种印。<a id="a-Fw"></a>菩萨以此速成阿耨多罗三藐三菩提，<a id="a-Fx"></a>具足如来一切法无上智印。</p>
  <p id="aFy">“佛子，<a id="a-Fz"></a>菩萨摩诃萨有十种智光照。<a id="a-G0"></a>何等为十？<a id="a-G1"></a>所谓：<a id="a-G2"></a>知定当成阿耨多罗三藐三菩提智光照；<a id="a-G3"></a>见一切佛智光照；<a id="a-G4"></a>见一切众生死此生彼智光照；<a id="a-G5"></a>解一切修多罗法门智光照；<a id="a-G6"></a>依善知识发菩提心集诸善根智光照；<a id="a-G7"></a>示现一切诸佛智光照；<a id="a-G8"></a>教化一切众生悉令安住如来地智光照；<a id="a-G9"></a>演说不可思议广大法门智光照；<a id="a-GA"></a>善巧了知一切诸佛神通威力智光照；<a id="a-GB"></a>满足一切诸波罗蜜智光照。<a id="a-GC"></a>是为十。<a id="a-GD"></a>若诸菩萨安住此法，<a id="a-GE"></a>则得一切诸佛无上智光照。</p>
  <p id="aGF">“佛子，<a id="a-GG"></a>菩萨摩诃萨有十种无等住，<a id="a-GH"></a>一切众生、<a id="a-GI"></a>声闻、<a id="a-GJ"></a>独觉悉无与等。<a id="a-GK"></a>何等为十？<a id="a-GL"></a>所谓：<a id="a-GM"></a>菩萨摩诃萨虽观实际而不取证，<a id="a-GN"></a>以一切愿未成满故，<a id="a-GO"></a>是为第一无等住。<a id="a-GP"></a>菩萨摩诃萨种等法界一切善根，<a id="a-GQ"></a>而不于中有少执著，<a id="a-GR"></a>是为第二无等住。<a id="a-GS"></a>菩萨摩诃萨修菩萨行，<a id="a-GT"></a>知其如化，<a id="a-GU"></a>以一切法悉寂灭故，<a id="a-GV"></a>而于佛法不生疑惑，<a id="a-GW"></a>是为第三无等住。<a id="a-GX"></a>菩萨摩诃萨虽离世间所有妄想，<a id="a-GY"></a>然能作意，<a id="a-GZ"></a>于不可说劫行菩萨行，<a id="a-Ga"></a>满足大愿，<a id="a-Gb"></a>终不中起疲厌之心，<a id="a-Gc"></a>是为第四无等住。<a id="a-Gd"></a>菩萨摩诃萨于一切法无所取著，<a id="a-Ge"></a>以一切法性寂灭故，<a id="a-Gf"></a>而不证涅槃。<a id="a-Gg"></a>何以故？<a id="a-Gh"></a>一切智道未成满故，<a id="a-Gi"></a>是为第五无等住。<a id="a-Gj"></a>菩萨摩诃萨知一切劫皆即非劫，<a id="a-Gk"></a>而真实说一切劫数，<a id="a-Gl"></a>是为第六无等住。<a id="a-Gm"></a>菩萨摩诃萨知一切法悉无所作，<a id="a-Gn"></a>而不舍作道，<a id="a-Go"></a>求诸佛法，<a id="a-Gp"></a>是为第七无等住。<a id="a-Gq"></a>菩萨摩诃萨知三界唯心、<a id="a-Gr"></a>三世唯心，<a id="a-Gs"></a>而了知其心无量无边，<a id="a-Gt"></a>是为第八无等住。<a id="a-Gu"></a>菩萨摩诃萨为一众生，<a id="a-Gv"></a>于不可说劫行菩萨行，<a id="a-Gw"></a>欲令安住一切智地；<a id="a-Gx"></a>如为一众生，<a id="a-Gy"></a>为一切众生悉亦如是，<a id="a-Gz"></a>而不生疲厌，<a id="a-H0"></a>是为第九无等住。<a id="a-H1"></a>菩萨摩诃萨虽修行圆满，<a id="a-H2"></a>而不证菩提。<a id="a-H3"></a>何以故？<a id="a-H4"></a>菩萨作如是念：<a id="a-H5"></a>‘我之所作本为众生，<a id="a-H6"></a>是故我应久处生死，<a id="a-H7"></a>方便利益，<a id="a-H8"></a>皆令安住无上佛道。<a id="a-H9"></a>’是为第十无等住。<a id="a-HA"></a>佛子，<a id="a-HB"></a>是为菩萨摩诃萨十种无等住。<a id="a-HC"></a>若诸菩萨安住其中，<a id="a-HD"></a>则得无上大智、<a id="a-HE"></a>一切佛法无等住。</p>
 </body>
</html>