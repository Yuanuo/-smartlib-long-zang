<!doctype html>
<html id="z3IBTTpHg" data-ver="1417">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第二十八</h1>
  <h2 id="a2">十回向品第二十五之六</h2>
  <p id="a3">“佛子，<a id="a-4"></a>菩萨摩诃萨若见如来出兴于世开演正法，<a id="a-5"></a>以大音声普告一切：<a id="a-6"></a>‘如来出世！<a id="a-7"></a>如来出世！<a id="a-8"></a>’令诸众生得闻佛名，<a id="a-9"></a>舍离一切我慢、<a id="a-A"></a>戏论；<a id="a-B"></a>复更劝导，<a id="a-C"></a>令速见佛，<a id="a-D"></a>令忆念佛，<a id="a-E"></a>令归向佛，<a id="a-F"></a>令攀缘佛，<a id="a-G"></a>令观察佛，<a id="a-H"></a>令赞叹佛；<a id="a-I"></a>复为广说佛难值遇，<a id="a-J"></a>千万亿劫时乃一出。<a id="a-K"></a>众生由此得见于佛，<a id="a-L"></a>生清净信，<a id="a-M"></a>踊跃欢喜，<a id="a-N"></a>尊重供养；<a id="a-O"></a>复于佛所闻诸佛名，<a id="a-P"></a>转更值遇无数诸佛，<a id="a-Q"></a>植诸善本，<a id="a-R"></a>修习增长。<a id="a-S"></a>尔时，<a id="a-T"></a>无数百千万亿那由他众生，<a id="a-U"></a>因见佛故，<a id="a-V"></a>皆得清净究竟调伏。<a id="a-W"></a>彼诸众生于菩萨所，<a id="a-X"></a>皆生最上善知识想；<a id="a-Y"></a>因菩萨故，<a id="a-Z"></a>成就佛法，<a id="a-a"></a>以无数劫所种善根，<a id="a-b"></a>普于世间施作佛事。<a id="a-c"></a>佛子，<a id="a-d"></a>菩萨摩诃萨开示众生令见佛时，<a id="a-e"></a>以诸善根如是回向，<a id="a-f"></a>所谓：<a id="a-g"></a>‘愿一切众生不待劝诱，<a id="a-h"></a>自往见佛，<a id="a-i"></a>承事供养，<a id="a-j"></a>皆令欢喜。<a id="a-k"></a>愿一切众生常乐见佛，<a id="a-l"></a>心无废舍。<a id="a-m"></a>愿一切众生常勤修习广大智慧，<a id="a-n"></a>受持一切诸佛法藏。<a id="a-o"></a>愿一切众生随所闻声皆悟佛法，<a id="a-p"></a>于无量劫修菩萨行。<a id="a-q"></a>愿一切众生安住正念，<a id="a-r"></a>恒以智眼见佛出兴。<a id="a-s"></a>愿一切众生不念异业，<a id="a-t"></a>常忆见佛，<a id="a-u"></a>勤修十力。<a id="a-v"></a>愿一切众生于一切处常见诸佛，<a id="a-w"></a>了达如来遍虚空界。<a id="a-x"></a>愿一切众生皆得具足佛自在身，<a id="a-y"></a>普于十方成道说法。<a id="a-z"></a>愿一切众生遇善知识，<a id="a-10"></a>常闻佛法，<a id="a-11"></a>于诸如来得不坏信。<a id="a-12"></a>愿一切众生悉能称叹诸佛出兴，<a id="a-13"></a>令其见者普得清净。<a id="a-14"></a>’是为菩萨摩诃萨叹佛出世善根回向，<a id="a-15"></a>为令众生见一切佛供养承事，<a id="a-16"></a>于无上法究竟清净故。</p>
  <p id="a17">“佛子，<a id="a-18"></a>菩萨摩诃萨舍于大地，<a id="a-19"></a>或施诸佛，<a id="a-1A"></a>造立精舍；<a id="a-1B"></a>或施菩萨及善知识，<a id="a-1C"></a>随意所用；<a id="a-1D"></a>或施众僧，<a id="a-1E"></a>以为住处；<a id="a-1F"></a>或施父母，<a id="a-1G"></a>或施别人、<a id="a-1H"></a>声闻、<a id="a-1I"></a>独觉种种福田，<a id="a-1J"></a>乃至一切贫穷、<a id="a-1K"></a>孤露及余四众，<a id="a-1L"></a>随意悉与，<a id="a-1M"></a>令无所乏；<a id="a-1N"></a>或施造立如来塔庙。<a id="a-1O"></a>于如是等诸处之中，<a id="a-1P"></a>悉为办具资生什物，<a id="a-1Q"></a>令随意用，<a id="a-1R"></a>无所恐惧。<a id="a-1S"></a>菩萨摩诃萨随何方所布施地时，<a id="a-1T"></a>以诸善根如是回向，<a id="a-1U"></a>所谓：<a id="a-1V"></a>‘愿一切众生具足清净一切智地，<a id="a-1W"></a>悉到普贤众行彼岸。<a id="a-1X"></a>愿一切众生得总持地，<a id="a-1Y"></a>正念受持一切佛法。<a id="a-1Z"></a>愿一切众生得住持力，<a id="a-1a"></a>常能守护一切佛教。<a id="a-1b"></a>愿一切众生得如地心，<a id="a-1c"></a>于诸众生意常清净，<a id="a-1d"></a>无有恶念。<a id="a-1e"></a>愿一切众生持诸佛种，<a id="a-1f"></a>成就菩萨诸地次第，<a id="a-1g"></a>无有断绝。<a id="a-1h"></a>愿一切众生普为一切作安隐处，<a id="a-1i"></a>悉令调伏，<a id="a-1j"></a>住清净道。<a id="a-1k"></a>愿一切众生同诸如来利益世间，<a id="a-1l"></a>普使勤修安住佛力。<a id="a-1m"></a>愿一切众生普为世间之所爱乐，<a id="a-1n"></a>悉令安住无上佛乐。<a id="a-1o"></a>愿一切众生获善方便，<a id="a-1p"></a>住佛诸力、<a id="a-1q"></a>无畏法中。<a id="a-1r"></a>愿一切众生得如地智，<a id="a-1s"></a>自在修行一切佛法。<a id="a-1t"></a>’是为菩萨摩诃萨施大地时善根回向，<a id="a-1u"></a>为令众生皆得究竟一切如来清净地故。</p>
  <p id="a1v">“佛子，<a id="a-1w"></a>菩萨摩诃萨布施僮仆，<a id="a-1x"></a>供养一切诸佛、<a id="a-1y"></a>菩萨、<a id="a-1z"></a>真善知识，<a id="a-20"></a>或施僧宝，<a id="a-21"></a>或奉父母尊胜福田；<a id="a-22"></a>或复给施病苦众生，<a id="a-23"></a>令无缺乏，<a id="a-24"></a>以存其命；<a id="a-25"></a>或复施与贫穷、<a id="a-26"></a>孤露，<a id="a-27"></a>及余一切无瞻侍者；<a id="a-28"></a>或为守护如来塔庙，<a id="a-29"></a>或为书持诸佛正法，<a id="a-2A"></a>以百千亿那由他仆使，<a id="a-2B"></a>随时给施。<a id="a-2C"></a>其诸仆使皆聪慧善巧，<a id="a-2D"></a>性自调顺，<a id="a-2E"></a>常勤精进，<a id="a-2F"></a>无有懈惰，<a id="a-2G"></a>具质直心、<a id="a-2H"></a>安乐心、<a id="a-2I"></a>利益心、<a id="a-2J"></a>仁慈心、<a id="a-2K"></a>恭恪心、<a id="a-2L"></a>无怨恨心、<a id="a-2M"></a>无仇敌心，<a id="a-2N"></a>能随受者方俗所宜，<a id="a-2O"></a>于彼彼中作诸利益；<a id="a-2P"></a>又皆从菩萨净业所感，<a id="a-2Q"></a>才能、<a id="a-2R"></a>技艺、<a id="a-2S"></a>工巧、<a id="a-2T"></a>算数靡不通达，<a id="a-2U"></a>善能供侍悦可其心。<a id="a-2V"></a>菩萨尔时，<a id="a-2W"></a>以诸善根如是回向，<a id="a-2X"></a>所谓：<a id="a-2Y"></a>‘愿一切众生得调顺心，<a id="a-2Z"></a>一切佛所修习善根。<a id="a-2a"></a>愿一切众生随顺供养一切诸佛，<a id="a-2b"></a>于佛所说悉能听受。<a id="a-2c"></a>愿一切众生得佛摄受，<a id="a-2d"></a>常观如来，<a id="a-2e"></a>更无余念。<a id="a-2f"></a>愿一切众生不坏佛种，<a id="a-2g"></a>勤修一切顺佛善根。<a id="a-2h"></a>愿一切众生常勤供养一切诸佛，<a id="a-2i"></a>无空过时。<a id="a-2j"></a>愿一切众生摄持一切诸佛妙义，<a id="a-2k"></a>言词清净，<a id="a-2l"></a>游行无畏。<a id="a-2m"></a>愿一切众生常乐见佛，<a id="a-2n"></a>心无厌足，<a id="a-2o"></a>于诸佛所不惜身命。<a id="a-2p"></a>愿一切众生得见诸佛，<a id="a-2q"></a>心无染著，<a id="a-2r"></a>离世所依。<a id="a-2s"></a>愿一切众生但归于佛，<a id="a-2t"></a>永离一切邪归依处。<a id="a-2u"></a>愿一切众生随顺佛道，<a id="a-2v"></a>心常乐观无上佛法。<a id="a-2w"></a>’是为菩萨摩诃萨施仆使时善根回向，<a id="a-2x"></a>为令众生远离尘垢，<a id="a-2y"></a>净治佛地，<a id="a-2z"></a>能现如来自在身故。</p>
  <p id="a30">“佛子，<a id="a-31"></a>菩萨摩诃萨以身布施诸来乞者，<a id="a-32"></a>布施之时，<a id="a-33"></a>生谦下心，<a id="a-34"></a>生如地心，<a id="a-35"></a>生忍受众苦无变动心，<a id="a-36"></a>生给侍众生不疲厌心，<a id="a-37"></a>生于诸众生犹如慈母所有众善悉回与心，<a id="a-38"></a>生于诸愚险极恶众生种种侵陵皆宽宥心，<a id="a-39"></a>安住善根，<a id="a-3A"></a>精勤给事。<a id="a-3B"></a>菩萨尔时，<a id="a-3C"></a>悉以善根如是回向，<a id="a-3D"></a>所谓：<a id="a-3E"></a>‘愿一切众生随其所须常无缺乏，<a id="a-3F"></a>修菩萨行恒不间断，<a id="a-3G"></a>不舍一切菩萨义利，<a id="a-3H"></a>善住菩萨所行之道，<a id="a-3I"></a>了达菩萨平等法性，<a id="a-3J"></a>得在如来种族之数，<a id="a-3K"></a>住真实语，<a id="a-3L"></a>持菩萨行，<a id="a-3M"></a>令诸世间得净佛法，<a id="a-3N"></a>深心信解，<a id="a-3O"></a>证法究竟；<a id="a-3P"></a>令诸众生出生清净增上善根，<a id="a-3Q"></a>住大功德，<a id="a-3R"></a>具一切智。<a id="a-3S"></a>又以此善根，<a id="a-3T"></a>令一切众生常得供养一切诸佛，<a id="a-3U"></a>解一切法，<a id="a-3V"></a>受持读诵不忘、<a id="a-3W"></a>不失、<a id="a-3X"></a>不坏、<a id="a-3Y"></a>不散，<a id="a-3Z"></a>心善调伏，<a id="a-3a"></a>不调令调，<a id="a-3b"></a>以寂静法而调习之。<a id="a-3c"></a>令彼众生于诸佛所住如是事。<a id="a-3d"></a>又以此善根，<a id="a-3e"></a>令一切众生作第一塔，<a id="a-3f"></a>应受世间种种供养；<a id="a-3g"></a>令一切众生成最上福田，<a id="a-3h"></a>得佛智慧，<a id="a-3i"></a>开悟一切；<a id="a-3j"></a>令一切众生作最上受者，<a id="a-3k"></a>普能饶益一切众生；<a id="a-3l"></a>令一切众生成最上福利，<a id="a-3m"></a>能使具足一切善根；<a id="a-3n"></a>令一切众生成第一好施处，<a id="a-3o"></a>能使获得无量福报；<a id="a-3p"></a>令一切众生于三界中皆得出离；<a id="a-3q"></a>令一切众生作第一导师，<a id="a-3r"></a>能为世间示如实道；<a id="a-3s"></a>令一切众生得妙总持，<a id="a-3t"></a>具持一切诸佛正法；<a id="a-3u"></a>令一切众生证得无量第一法界，<a id="a-3v"></a>具足虚空无碍正道。<a id="a-3w"></a>’是为菩萨摩诃萨施自己身善根回向，<a id="a-3x"></a>为令众生皆得应供无量智身故。</p>
  <p id="a3y">“佛子，<a id="a-3z"></a>菩萨摩诃萨闻法喜悦，<a id="a-40"></a>生净信心，<a id="a-41"></a>能以其身供养诸佛，<a id="a-42"></a>欣乐信解无上法宝，<a id="a-43"></a>于诸佛所生父母想；<a id="a-44"></a>读诵受持无碍道法，<a id="a-45"></a>普入无数那由他法、<a id="a-46"></a>大智慧宝、<a id="a-47"></a>诸善根门；<a id="a-48"></a>心常忆念无量诸佛，<a id="a-49"></a>入佛境界，<a id="a-4A"></a>深达义理；<a id="a-4B"></a>能以如来微密梵音，<a id="a-4C"></a>兴佛法云，<a id="a-4D"></a>雨佛法雨，<a id="a-4E"></a>勇猛自在；<a id="a-4F"></a>能分别说一切智人第一之地，<a id="a-4G"></a>具足成就萨婆若乘，<a id="a-4H"></a>以无量百千亿那由他大法成满诸根。<a id="a-4I"></a>佛子，<a id="a-4J"></a>菩萨摩诃萨于诸佛所闻如是法，<a id="a-4K"></a>欢喜无量，<a id="a-4L"></a>安住正法；<a id="a-4M"></a>自断疑惑，<a id="a-4N"></a>亦令他断；<a id="a-4O"></a>心恒怡畅，<a id="a-4P"></a>功德成满；<a id="a-4Q"></a>善根具足，<a id="a-4R"></a>意恒相续；<a id="a-4S"></a>利益众生，<a id="a-4T"></a>心常不匮；<a id="a-4U"></a>获最胜智，<a id="a-4V"></a>成金刚藏；<a id="a-4W"></a>亲近诸佛，<a id="a-4X"></a>净诸佛刹，<a id="a-4Y"></a>常勤供养一切如来。<a id="a-4Z"></a>菩萨尔时，<a id="a-4a"></a>以诸善根如是回向，<a id="a-4b"></a>所谓：<a id="a-4c"></a>‘愿一切众生皆得圆满最胜之身，<a id="a-4d"></a>一切诸佛之所摄受。<a id="a-4e"></a>愿一切众生常近诸佛，<a id="a-4f"></a>依诸佛住，<a id="a-4g"></a>恒得觐仰，<a id="a-4h"></a>未曾远离。<a id="a-4i"></a>愿一切众生皆得清净不坏之身，<a id="a-4j"></a>具足一切功德智慧。<a id="a-4k"></a>愿一切众生常勤供养一切诸佛，<a id="a-4l"></a>行无所得究竟梵行。<a id="a-4m"></a>愿一切众生得无我身，<a id="a-4n"></a>离我、<a id="a-4o"></a>我所。<a id="a-4p"></a>愿一切众生悉能分身遍十方刹，<a id="a-4q"></a>犹如影现而无来往。<a id="a-4r"></a>愿一切众生得自在身，<a id="a-4s"></a>普往十方无我无受。<a id="a-4t"></a>愿一切众生从佛身生，<a id="a-4u"></a>处在如来无上身家。<a id="a-4v"></a>愿一切众生得法力身，<a id="a-4w"></a>忍辱大力无能坏者。<a id="a-4x"></a>愿一切众生得无比身，<a id="a-4y"></a>成就如来清净法身。<a id="a-4z"></a>愿一切众生成就出世功德之身，<a id="a-50"></a>生无所得清净法界。<a id="a-51"></a>’是为菩萨摩诃萨以身供佛善根回向，<a id="a-52"></a>为令众生永住三世诸佛家故。</p>
  <p id="a53">“佛子，<a id="a-54"></a>菩萨摩诃萨以身布施一切众生，<a id="a-55"></a>为欲普令成就善根，<a id="a-56"></a>忆念善根，<a id="a-57"></a>菩萨摩诃萨自愿其身为大明灯，<a id="a-58"></a>普能照耀一切众生；<a id="a-59"></a>为众乐具，<a id="a-5A"></a>普能摄受一切众生；<a id="a-5B"></a>为妙法藏，<a id="a-5C"></a>普能任持一切众生；<a id="a-5D"></a>为净光明，<a id="a-5E"></a>普能开晓一切众生；<a id="a-5F"></a>为世光影，<a id="a-5G"></a>普令众生常得睹见；<a id="a-5H"></a>为善根因缘，<a id="a-5I"></a>普令众生常得值遇；<a id="a-5J"></a>为真善知识，<a id="a-5K"></a>令一切众生悉蒙教诱；<a id="a-5L"></a>为平坦道，<a id="a-5M"></a>令一切众生皆得履践；<a id="a-5N"></a>为无有上具足安乐，<a id="a-5O"></a>令一切众生离苦清净；<a id="a-5P"></a>为明净日，<a id="a-5Q"></a>普作世间平等利益。<a id="a-5R"></a>菩萨尔时，<a id="a-5S"></a>以诸善根如是回向，<a id="a-5T"></a>所谓：<a id="a-5U"></a>‘愿一切众生常亲近佛，<a id="a-5V"></a>入佛智地。<a id="a-5W"></a>愿一切众生得随顺智，<a id="a-5X"></a>住无上觉。<a id="a-5Y"></a>愿一切众生常处佛会，<a id="a-5Z"></a>意善调伏。<a id="a-5a"></a>愿一切众生所行有则，<a id="a-5b"></a>具佛威仪。<a id="a-5c"></a>愿一切众生悉得涅槃，<a id="a-5d"></a>深解法义。<a id="a-5e"></a>愿一切众生具知足行，<a id="a-5f"></a>生如来家。<a id="a-5g"></a>愿一切众生舍无明欲，<a id="a-5h"></a>住佛志乐。<a id="a-5i"></a>愿一切众生生胜善根，<a id="a-5j"></a>坐菩提树。<a id="a-5k"></a>愿一切众生杀烦恼贼，<a id="a-5l"></a>离怨害心。<a id="a-5m"></a>愿一切众生具足护持一切佛法。<a id="a-5n"></a>’是为菩萨摩诃萨以身布施一切众生善根回向，<a id="a-5o"></a>为欲利益一切众生，<a id="a-5p"></a>令得无上安隐处故。</p>
  <p id="a5q">“佛子，<a id="a-5r"></a>菩萨摩诃萨自以其身给侍诸佛，<a id="a-5s"></a>于诸佛所念报重恩如父母想，<a id="a-5t"></a>于诸如来起深信乐；<a id="a-5u"></a>以清净心，<a id="a-5v"></a>护佛菩提，<a id="a-5w"></a>住诸佛法；<a id="a-5x"></a>离世间想，<a id="a-5y"></a>生如来家；<a id="a-5z"></a>随顺诸佛，<a id="a-60"></a>离魔境界；<a id="a-61"></a>了达一切诸佛所行，<a id="a-62"></a>成就一切诸佛法器。<a id="a-63"></a>菩萨尔时，<a id="a-64"></a>以此善根如是回向，<a id="a-65"></a>所谓：<a id="a-66"></a>‘愿一切众生得清净心，<a id="a-67"></a>一切智宝而自庄严。<a id="a-68"></a>愿一切众生住善调伏，<a id="a-69"></a>远离一切诸不善业。<a id="a-6A"></a>愿一切众生得不可坏坚固眷属，<a id="a-6B"></a>普能摄受诸佛正法。<a id="a-6C"></a>愿一切众生为佛弟子，<a id="a-6D"></a>到于菩萨灌顶之地。<a id="a-6E"></a>愿一切众生常为诸佛之所摄受，<a id="a-6F"></a>永离一切不善之法。<a id="a-6G"></a>愿一切众生随顺诸佛，<a id="a-6H"></a>修行菩萨最胜之法。<a id="a-6I"></a>愿一切众生入佛境界，<a id="a-6J"></a>悉皆得授一切智记。<a id="a-6K"></a>愿一切众生与诸如来皆悉平等，<a id="a-6L"></a>一切佛法无不自在。<a id="a-6M"></a>愿一切众生悉为诸佛之所摄受，<a id="a-6N"></a>常能修行无取著业。<a id="a-6O"></a>愿一切众生常为诸佛第一侍者，<a id="a-6P"></a>一切佛所修智慧行。<a id="a-6Q"></a>’是为菩萨摩诃萨给侍诸佛善根回向，<a id="a-6R"></a>为欲证得诸佛菩提，<a id="a-6S"></a>为欲救护一切众生，<a id="a-6T"></a>为欲出离一切三界，<a id="a-6U"></a>为欲成就无损恼心，<a id="a-6V"></a>为得无量广大菩提，<a id="a-6W"></a>为欲成就照佛法智，<a id="a-6X"></a>为欲常蒙诸佛摄受，<a id="a-6Y"></a>为得诸佛之所护持，<a id="a-6Z"></a>为欲信解一切佛法，<a id="a-6a"></a>为欲成就与三世佛平等善根，<a id="a-6b"></a>为欲圆满无悔恨心，<a id="a-6c"></a>证得一切诸佛法故。</p>
  <p id="a6d">“佛子，<a id="a-6e"></a>菩萨摩诃萨布施国土一切诸物，<a id="a-6f"></a>乃至王位悉亦能舍；<a id="a-6g"></a>于诸世事，<a id="a-6h"></a>心得自在，<a id="a-6i"></a>无系无缚、<a id="a-6j"></a>无所恋著；<a id="a-6k"></a>远离恶业，<a id="a-6l"></a>饶益众生；<a id="a-6m"></a>不著业果，<a id="a-6n"></a>不乐世法，<a id="a-6o"></a>不复贪染诸有生处；<a id="a-6p"></a>虽住世间，<a id="a-6q"></a>非此处生；<a id="a-6r"></a>心不执著蕴、<a id="a-6s"></a>界、<a id="a-6t"></a>处法，<a id="a-6u"></a>于内外法心无依住；<a id="a-6v"></a>常不忘失诸菩萨行，<a id="a-6w"></a>未曾远离诸善知识；<a id="a-6x"></a>持诸菩萨广大行愿，<a id="a-6y"></a>常乐承事一切善友。<a id="a-6z"></a>菩萨尔时，<a id="a-70"></a>以此善根如是回向，<a id="a-71"></a>所谓：<a id="a-72"></a>‘愿一切众生为大法王，<a id="a-73"></a>于法自在，<a id="a-74"></a>到于彼岸。<a id="a-75"></a>愿一切众生成佛法王，<a id="a-76"></a>摧灭一切烦恼怨贼。<a id="a-77"></a>愿一切众生住佛王位，<a id="a-78"></a>得如来智，<a id="a-79"></a>开演佛法。<a id="a-7A"></a>愿一切众生住佛境界，<a id="a-7B"></a>能转无上自在法轮。<a id="a-7C"></a>愿一切众生生如来家，<a id="a-7D"></a>于法自在，<a id="a-7E"></a>护持佛种，<a id="a-7F"></a>永使不绝。<a id="a-7G"></a>愿一切众生开示无量法王正法，<a id="a-7H"></a>成就无边诸大菩萨。<a id="a-7I"></a>愿一切众生住净法界，<a id="a-7J"></a>为大法王，<a id="a-7K"></a>现佛出兴，<a id="a-7L"></a>相继不断。<a id="a-7M"></a>愿一切众生于诸世界作智慧王，<a id="a-7N"></a>化导群生无时暂舍。<a id="a-7O"></a>愿一切众生普为法界、<a id="a-7P"></a>虚空界等诸世界中一切众生作法施主，<a id="a-7Q"></a>使其咸得住于大乘。<a id="a-7R"></a>愿一切众生得成具足众善之王，<a id="a-7S"></a>与三世佛善根齐等。<a id="a-7T"></a>’是为菩萨摩诃萨布施王位善根回向，<a id="a-7U"></a>为欲令彼一切众生，<a id="a-7V"></a>究竟住于安隐处故。</p>
  <p id="a7W">“佛子，<a id="a-7X"></a>菩萨摩诃萨见有人来乞王京都、<a id="a-7Y"></a>严丽大城及以关防所有输税，<a id="a-7Z"></a>尽皆施与，<a id="a-7a"></a>心无吝惜；<a id="a-7b"></a>专向菩提发大誓愿，<a id="a-7c"></a>住于大慈，<a id="a-7d"></a>行于大悲，<a id="a-7e"></a>志意欢悦，<a id="a-7f"></a>利益众生；<a id="a-7g"></a>以广大智解了深法，<a id="a-7h"></a>安住诸佛平等法性；<a id="a-7i"></a>发心为求一切智故，<a id="a-7j"></a>于自在法起深乐故，<a id="a-7k"></a>于自在智求证得故，<a id="a-7l"></a>净修一切诸功德故，<a id="a-7m"></a>住于坚固广大智故，<a id="a-7n"></a>广集一切诸善根故，<a id="a-7o"></a>修行一切佛法愿故，<a id="a-7p"></a>自然觉悟大智法故，<a id="a-7q"></a>安住菩提心无退故，<a id="a-7r"></a>修习一切菩萨行愿、<a id="a-7s"></a>一切种智尽究竟故，<a id="a-7t"></a>而行布施。<a id="a-7u"></a>以此善根如是回向，<a id="a-7v"></a>所谓：<a id="a-7w"></a>‘愿一切众生悉能严净无量刹土，<a id="a-7x"></a>奉施诸佛以为住处。<a id="a-7y"></a>愿一切众生常乐居止阿兰若处，<a id="a-7z"></a>寂静不动。<a id="a-80"></a>愿一切众生永不依止王都聚落，<a id="a-81"></a>心乐寂静，<a id="a-82"></a>永得究竟。<a id="a-83"></a>愿一切众生永不乐著一切世间，<a id="a-84"></a>于世语言常乐远离。<a id="a-85"></a>愿一切众生得离贪心，<a id="a-86"></a>施诸所有，<a id="a-87"></a>心无中悔。<a id="a-88"></a>愿一切众生得出离心，<a id="a-89"></a>舍诸家业。<a id="a-8A"></a>愿一切众生得无吝心，<a id="a-8B"></a>常行惠施。<a id="a-8C"></a>愿一切众生得不著心，<a id="a-8D"></a>离居家法。<a id="a-8E"></a>愿一切众生得离众苦，<a id="a-8F"></a>除灭一切灾横怖畏。<a id="a-8G"></a>愿一切众生严净十方一切世界，<a id="a-8H"></a>奉施诸佛。<a id="a-8I"></a>’是为菩萨摩诃萨布施王都善根回向，<a id="a-8J"></a>为令众生悉能严净诸佛刹故。</p>
  <p id="a8K">“佛子，<a id="a-8L"></a>菩萨摩诃萨所有一切内宫眷属、<a id="a-8M"></a>妓侍众女，<a id="a-8N"></a>皆颜貌端正、<a id="a-8O"></a>才能具足，<a id="a-8P"></a>谈笑歌舞悉皆巧妙，<a id="a-8Q"></a>种种衣服、<a id="a-8R"></a>种种华香而以严身，<a id="a-8S"></a>见者欢喜，<a id="a-8T"></a>情无厌足。<a id="a-8U"></a>如是宝女百千万亿那由他数，<a id="a-8V"></a>皆由菩萨善业所生，<a id="a-8W"></a>随意自在，<a id="a-8X"></a>敬顺无失；<a id="a-8Y"></a>尽以布施诸来乞者，<a id="a-8Z"></a>而于其中无爱乐心、<a id="a-8a"></a>无顾恋心、<a id="a-8b"></a>无耽著心、<a id="a-8c"></a>无系缚心、<a id="a-8d"></a>无执取心、<a id="a-8e"></a>无贪染心、<a id="a-8f"></a>无分别心、<a id="a-8g"></a>无随逐心、<a id="a-8h"></a>无取相心、<a id="a-8i"></a>无乐欲心。<a id="a-8j"></a>菩萨尔时，<a id="a-8k"></a>观诸善根，<a id="a-8l"></a>为欲令一切众生咸得出离故回向，<a id="a-8m"></a>得佛法喜故回向，<a id="a-8n"></a>于不坚固中而得坚固故回向，<a id="a-8o"></a>得金刚智不可坏心故回向，<a id="a-8p"></a>入佛道场故回向，<a id="a-8q"></a>到于彼岸故回向，<a id="a-8r"></a>得无上菩提心故回向，<a id="a-8s"></a>能以智慧了达诸法故回向，<a id="a-8t"></a>出生一切善根故回向，<a id="a-8u"></a>入三世诸佛家故回向。<a id="a-8v"></a>佛子，<a id="a-8w"></a>菩萨摩诃萨住如是法，<a id="a-8x"></a>生如来家；<a id="a-8y"></a>增长诸佛清净胜因，<a id="a-8z"></a>出生最胜一切智道；<a id="a-90"></a>深入菩萨广大智业，<a id="a-91"></a>灭除一切世间垢恼，<a id="a-92"></a>常能供施功德福田；<a id="a-93"></a>为诸众生宣说妙法，<a id="a-94"></a>善巧安立，<a id="a-95"></a>令其修习诸清净行，<a id="a-96"></a>常勤摄取一切善根。<a id="a-97"></a>菩萨尔时，<a id="a-98"></a>以诸善根如是回向，<a id="a-99"></a>所谓：<a id="a-9A"></a>‘愿一切众生常得无量三昧眷属，<a id="a-9B"></a>菩萨胜定相续不断。<a id="a-9C"></a>愿一切众生常乐见佛，<a id="a-9D"></a>悉入诸佛庄严三昧。<a id="a-9E"></a>愿一切众生成就菩萨不思议定，<a id="a-9F"></a>自在游戏无量神通。<a id="a-9G"></a>愿一切众生入如实定，<a id="a-9H"></a>得不坏心。<a id="a-9I"></a>愿一切众生尽获菩萨甚深三昧，<a id="a-9J"></a>于诸禅定而得自在。<a id="a-9K"></a>愿一切众生得解脱心，<a id="a-9L"></a>成就一切三昧眷属。<a id="a-9M"></a>愿一切众生种种三昧皆得善巧，<a id="a-9N"></a>悉能摄取诸三昧相。<a id="a-9O"></a>愿一切众生得胜智三昧，<a id="a-9P"></a>普能学习诸三昧门。<a id="a-9Q"></a>愿一切众生得无碍三昧，<a id="a-9R"></a>入深禅定终不退失。<a id="a-9S"></a>愿一切众生得无著三昧，<a id="a-9T"></a>心恒正受，<a id="a-9U"></a>不取二法。<a id="a-9V"></a>’是为菩萨摩诃萨布施一切内宫眷属时善根回向，<a id="a-9W"></a>为欲令一切众生皆得不坏清净眷属故；<a id="a-9X"></a>为欲令一切众生皆得菩萨眷属故；<a id="a-9Y"></a>为欲令一切众生悉得满足佛法故；<a id="a-9Z"></a>为欲令一切众生满足一切智力故；<a id="a-9a"></a>为欲令一切众生证于无上智慧故；<a id="a-9b"></a>为欲令一切众生得于随顺眷属故；<a id="a-9c"></a>为欲令一切众生得同志行人共居故；<a id="a-9d"></a>为欲令一切众生具足一切福智故；<a id="a-9e"></a>为欲令一切众生成就清净善根故；<a id="a-9f"></a>为欲令一切众生得善和眷属故；<a id="a-9g"></a>为欲令一切众生成就如来清净法身故；<a id="a-9h"></a>为欲令一切众生成就次第如理辩才，<a id="a-9i"></a>善说诸佛无尽法藏故；<a id="a-9j"></a>为欲令一切众生永舍一切世俗善根，<a id="a-9k"></a>同修出世清净善根故；<a id="a-9l"></a>为欲令一切众生净业圆满，<a id="a-9m"></a>成就一切清净法故；<a id="a-9n"></a>为欲令一切众生一切佛法皆悉现前，<a id="a-9o"></a>以法光明普严净故。</p>
  <p id="a9p">“佛子，<a id="a-9q"></a>菩萨摩诃萨能以所爱妻子布施，<a id="a-9r"></a>犹如往昔须达拏太子、<a id="a-9s"></a>现庄严王菩萨，<a id="a-9t"></a>及余无量诸菩萨等。<a id="a-9u"></a>菩萨尔时，<a id="a-9v"></a>乘萨婆若心，<a id="a-9w"></a>行一切施，<a id="a-9x"></a>净修菩萨布施之道。<a id="a-9y"></a>其心清净，<a id="a-9z"></a>无有中悔，<a id="a-A0"></a>罄舍所珍，<a id="a-A1"></a>求一切智；<a id="a-A2"></a>令诸众生净深志乐，<a id="a-A3"></a>成菩提行，<a id="a-A4"></a>观菩萨道，<a id="a-A5"></a>念佛菩提，<a id="a-A6"></a>住佛种性。<a id="a-A7"></a>菩萨摩诃萨成办如是布施心已，<a id="a-A8"></a>决定志求如来之身；<a id="a-A9"></a>自观己身，<a id="a-AA"></a>系属一切，<a id="a-AB"></a>不得自在；<a id="a-AC"></a>又以其身普摄众生，<a id="a-AD"></a>犹如宝洲给施一切，<a id="a-AE"></a>未满足者令其满足。<a id="a-AF"></a>菩萨如是护念众生，<a id="a-AG"></a>欲令自身作第一塔，<a id="a-AH"></a>普使一切皆生欢喜；<a id="a-AI"></a>欲于世间生平等心；<a id="a-AJ"></a>欲为众生作清凉池；<a id="a-AK"></a>欲与众生一切安乐；<a id="a-AL"></a>欲为众生作大施主；<a id="a-AM"></a>智慧自在，<a id="a-AN"></a>了知菩萨所行之行，<a id="a-AO"></a>而能如是大誓庄严；<a id="a-AP"></a>趣一切智，<a id="a-AQ"></a>愿成无上智慧福田；<a id="a-AR"></a>普念众生，<a id="a-AS"></a>常随守护，<a id="a-AT"></a>而能成办自身利益；<a id="a-AU"></a>智慧光明普照于世，<a id="a-AV"></a>常勤忆念菩萨施心，<a id="a-AW"></a>恒乐观察如来境界。<a id="a-AX"></a>佛子，<a id="a-AY"></a>菩萨摩诃萨以无缚无著解脱心布施妻子所集善根，<a id="a-AZ"></a>如是回向，<a id="a-Aa"></a>所谓：<a id="a-Ab"></a>‘愿一切众生住佛菩提，<a id="a-Ac"></a>起变化身，<a id="a-Ad"></a>周遍法界转不退轮。<a id="a-Ae"></a>愿一切众生得无著身，<a id="a-Af"></a>愿力周行一切佛刹。<a id="a-Ag"></a>愿一切众生舍爱憎心，<a id="a-Ah"></a>断贪恚结。<a id="a-Ai"></a>愿一切众生为诸佛子，<a id="a-Aj"></a>随佛所行。<a id="a-Ak"></a>愿一切众生于诸佛所，<a id="a-Al"></a>生自己心，<a id="a-Am"></a>不可沮坏。<a id="a-An"></a>愿一切众生常为佛子，<a id="a-Ao"></a>从法化生。<a id="a-Ap"></a>愿一切众生得究竟处，<a id="a-Aq"></a>成就如来自在智慧。<a id="a-Ar"></a>愿一切众生证佛菩提，<a id="a-As"></a>永离烦恼。<a id="a-At"></a>愿一切众生能具演说佛菩提道，<a id="a-Au"></a>常乐修行无上法施。<a id="a-Av"></a>愿一切众生得正定心，<a id="a-Aw"></a>不为一切诸缘所坏。<a id="a-Ax"></a>愿一切众生坐菩提树，<a id="a-Ay"></a>成最正觉，<a id="a-Az"></a>开示无量从法化生诸善男女。<a id="a-B0"></a>’是为菩萨摩诃萨布施妻子善根回向，<a id="a-B1"></a>为令众生皆悉证得无碍解脱无著智故。</p>
  <p id="aB2">“佛子，<a id="a-B3"></a>菩萨摩诃萨庄严舍宅及诸资具，<a id="a-B4"></a>随有乞求，<a id="a-B5"></a>一切施与，<a id="a-B6"></a>行布施法；<a id="a-B7"></a>于家无著，<a id="a-B8"></a>远离一切居家觉观，<a id="a-B9"></a>厌恶家业、<a id="a-BA"></a>资生之具，<a id="a-BB"></a>不贪不味，<a id="a-BC"></a>心无系著；<a id="a-BD"></a>知家易坏，<a id="a-BE"></a>心恒厌舍，<a id="a-BF"></a>都于其中无所爱乐；<a id="a-BG"></a>但欲出家修菩萨行，<a id="a-BH"></a>以诸佛法而自庄严；<a id="a-BI"></a>一切悉舍，<a id="a-BJ"></a>心无中悔，<a id="a-BK"></a>常为诸佛之所赞叹；<a id="a-BL"></a>舍宅、<a id="a-BM"></a>财物，<a id="a-BN"></a>随处所有，<a id="a-BO"></a>悉以惠施，<a id="a-BP"></a>心无恋著；<a id="a-BQ"></a>见有乞求，<a id="a-BR"></a>心生喜庆。<a id="a-BS"></a>菩萨尔时，<a id="a-BT"></a>以此善根如是回向，<a id="a-BU"></a>所谓：<a id="a-BV"></a>‘愿一切众生舍离妻子，<a id="a-BW"></a>成就出家第一之乐。<a id="a-BX"></a>愿一切众生解脱家缚，<a id="a-BY"></a>入于非家，<a id="a-BZ"></a>诸佛法中修行梵行。<a id="a-Ba"></a>愿一切众生舍离悭垢，<a id="a-Bb"></a>乐一切施，<a id="a-Bc"></a>心无退转。<a id="a-Bd"></a>愿一切众生永离家法，<a id="a-Be"></a>少欲知足，<a id="a-Bf"></a>无所藏积。<a id="a-Bg"></a>愿一切众生出世俗家，<a id="a-Bh"></a>住如来家。<a id="a-Bi"></a>愿一切众生得无碍法，<a id="a-Bj"></a>灭除一切障碍之道。<a id="a-Bk"></a>愿一切众生离家属爱，<a id="a-Bl"></a>虽现居家，<a id="a-Bm"></a>心无所著。<a id="a-Bn"></a>愿一切众生善能化诱，<a id="a-Bo"></a>不离家法，<a id="a-Bp"></a>说佛智慧。<a id="a-Bq"></a>愿一切众生身现在家，<a id="a-Br"></a>心常随顺佛智而住。<a id="a-Bs"></a>愿一切众生在居家地，<a id="a-Bt"></a>住于佛地，<a id="a-Bu"></a>普令无量无边众生发欢喜心。<a id="a-Bv"></a>’是为菩萨摩诃萨布施舍宅时善根回向，<a id="a-Bw"></a>为令众生成就菩萨种种行愿神通智故。</p>
  <p id="aBx">“佛子，<a id="a-By"></a>菩萨摩诃萨布施种种园林、<a id="a-Bz"></a>台榭、<a id="a-C0"></a>游戏快乐庄严之处，<a id="a-C1"></a>作是念言：<a id="a-C2"></a>‘我当为一切众生作好园林，<a id="a-C3"></a>我当为一切众生示现法乐，<a id="a-C4"></a>我当施一切众生欢喜之意，<a id="a-C5"></a>我当示一切众生无边喜乐，<a id="a-C6"></a>我当为一切众生开净法门，<a id="a-C7"></a>我当令一切众生发欢喜心，<a id="a-C8"></a>我当令一切众生得佛菩提，<a id="a-C9"></a>我当令一切众生成满大愿，<a id="a-CA"></a>我当于一切众生犹如慈父，<a id="a-CB"></a>我当令一切众生智慧观察，<a id="a-CC"></a>我当施一切众生资生之具，<a id="a-CD"></a>我当于一切众生犹如慈母，<a id="a-CE"></a>生长一切善根大愿。<a id="a-CF"></a>’佛子，<a id="a-CG"></a>菩萨摩诃萨如是修行诸善根时，<a id="a-CH"></a>于恶众生不生疲厌，<a id="a-CI"></a>亦不误起弃舍之心。<a id="a-CJ"></a>设满世间一切众生悉不知恩，<a id="a-CK"></a>菩萨于彼，<a id="a-CL"></a>初无嫌恨，<a id="a-CM"></a>不生一念求反报心，<a id="a-CN"></a>但欲灭其无量苦恼；<a id="a-CO"></a>于诸世间，<a id="a-CP"></a>心如虚空，<a id="a-CQ"></a>无所染著，<a id="a-CR"></a>普观诸法真实之相；<a id="a-CS"></a>发大誓愿，<a id="a-CT"></a>灭众生苦，<a id="a-CU"></a>永不厌舍大乘志愿；<a id="a-CV"></a>灭一切见，<a id="a-CW"></a>修诸菩萨平等行愿。<a id="a-CX"></a>佛子，<a id="a-CY"></a>菩萨摩诃萨如是观察已，<a id="a-CZ"></a>摄诸善根，<a id="a-Ca"></a>悉以回向，<a id="a-Cb"></a>所谓：<a id="a-Cc"></a>‘愿一切众生念念滋生无量善法，<a id="a-Cd"></a>成就无上园林之心。<a id="a-Ce"></a>愿一切众生得不动法，<a id="a-Cf"></a>见一切佛皆令欢喜。<a id="a-Cg"></a>愿一切众生乐法园苑，<a id="a-Ch"></a>得诸佛刹园苑妙乐。<a id="a-Ci"></a>愿一切众生得净妙心，<a id="a-Cj"></a>常见如来神足园林。<a id="a-Ck"></a>愿一切众生得佛戏乐，<a id="a-Cl"></a>常善游戏智慧境界。<a id="a-Cm"></a>愿一切众生得游戏乐，<a id="a-Cn"></a>普诣佛刹道场众会。<a id="a-Co"></a>愿一切众生成就菩萨解脱游戏，<a id="a-Cp"></a>尽未来劫，<a id="a-Cq"></a>行菩萨行，<a id="a-Cr"></a>心无疲倦。<a id="a-Cs"></a>愿一切众生见一切佛充满法界，<a id="a-Ct"></a>发广大心，<a id="a-Cu"></a>住佛园林。<a id="a-Cv"></a>愿一切众生悉能遍往一切佛刹，<a id="a-Cw"></a>一一刹中供养诸佛。<a id="a-Cx"></a>愿一切众生得善欲心，<a id="a-Cy"></a>清净庄严一切佛刹。<a id="a-Cz"></a>’是为菩萨摩诃萨布施一切园林、<a id="a-D0"></a>台榭善根回向，<a id="a-D1"></a>为令众生见一切佛，<a id="a-D2"></a>游戏一切佛园林故。</p>
  <p id="aD3">“佛子，<a id="a-D4"></a>菩萨摩诃萨作百千亿那由他无量无数广大施会，<a id="a-D5"></a>一切清净，<a id="a-D6"></a>诸佛印可，<a id="a-D7"></a>终不损恼于一众生；<a id="a-D8"></a>普令众生远离众恶，<a id="a-D9"></a>净三业道，<a id="a-DA"></a>成就智慧；<a id="a-DB"></a>开置无量百千亿那由他阿僧祇清净境界，<a id="a-DC"></a>积集无量百千亿那由他阿僧祇资生妙物，<a id="a-DD"></a>发甚难得菩提之心，<a id="a-DE"></a>行无限施，<a id="a-DF"></a>令诸众生住清净道，<a id="a-DG"></a>初、<a id="a-DH"></a>中、<a id="a-DI"></a>后善，<a id="a-DJ"></a>生净信解；<a id="a-DK"></a>随百千亿无量众生心之所乐，<a id="a-DL"></a>悉令欢喜，<a id="a-DM"></a>以大慈悲救护一切，<a id="a-DN"></a>承事供养三世诸佛；<a id="a-DO"></a>为欲成就一切佛种，<a id="a-DP"></a>修行布施，<a id="a-DQ"></a>心无中悔，<a id="a-DR"></a>增长信根，<a id="a-DS"></a>成满胜行，<a id="a-DT"></a>念念增进檀波罗蜜。<a id="a-DU"></a>菩萨尔时，<a id="a-DV"></a>以诸善根如是回向，<a id="a-DW"></a>所谓：<a id="a-DX"></a>‘愿一切众生发大乘心，<a id="a-DY"></a>悉得成就摩诃衍施。<a id="a-DZ"></a>愿一切众生皆悉能行大会施、<a id="a-Da"></a>尽施、<a id="a-Db"></a>善施、<a id="a-Dc"></a>最胜施、<a id="a-Dd"></a>无上施、<a id="a-De"></a>最无上施、<a id="a-Df"></a>无等等施、<a id="a-Dg"></a>超诸世间施、<a id="a-Dh"></a>一切诸佛所称叹施。<a id="a-Di"></a>愿一切众生作第一施主，<a id="a-Dj"></a>于诸恶趣勉济众生，<a id="a-Dk"></a>皆令得入无碍智道，<a id="a-Dl"></a>修平等愿如实善根，<a id="a-Dm"></a>得无差别证自境智。<a id="a-Dn"></a>愿一切众生安住寂静诸禅定智，<a id="a-Do"></a>入不死道，<a id="a-Dp"></a>究竟一切神通智慧，<a id="a-Dq"></a>勇猛精进，<a id="a-Dr"></a>具足诸地，<a id="a-Ds"></a>庄严佛法，<a id="a-Dt"></a>到于彼岸，<a id="a-Du"></a>永不退转。<a id="a-Dv"></a>愿一切众生设大施会，<a id="a-Dw"></a>终不疲厌，<a id="a-Dx"></a>给济众生，<a id="a-Dy"></a>无有休息，<a id="a-Dz"></a>究竟无上一切种智。<a id="a-E0"></a>愿一切众生恒勤种植一切善根，<a id="a-E1"></a>到于无量功德彼岸。<a id="a-E2"></a>愿一切众生常蒙诸佛之所称叹，<a id="a-E3"></a>普为世间作大施主，<a id="a-E4"></a>功德具足，<a id="a-E5"></a>充满法界，<a id="a-E6"></a>遍照十方，<a id="a-E7"></a>施无上乐。<a id="a-E8"></a>愿一切众生设大施会，<a id="a-E9"></a>广集善根，<a id="a-EA"></a>等摄众生，<a id="a-EB"></a>到于彼岸。<a id="a-EC"></a>愿一切众生成最胜施，<a id="a-ED"></a>普令众生住第一乘。<a id="a-EE"></a>愿一切众生为应时施，<a id="a-EF"></a>永离非时，<a id="a-EG"></a>大施究竟。<a id="a-EH"></a>愿一切众生成就善施，<a id="a-EI"></a>到佛丈夫大施彼岸。<a id="a-EJ"></a>愿一切众生究竟常行大庄严施，<a id="a-EK"></a>尽以一切诸佛为师，<a id="a-EL"></a>悉皆亲近，<a id="a-EM"></a>兴大供养。<a id="a-EN"></a>愿一切众生住清净施，<a id="a-EO"></a>集等法界无量福德，<a id="a-EP"></a>到于彼岸。<a id="a-EQ"></a>愿一切众生于诸世间为大施主，<a id="a-ER"></a>誓度群品，<a id="a-ES"></a>住如来地。<a id="a-ET"></a>’是为菩萨摩诃萨设大施会善根回向，<a id="a-EU"></a>为令众生行无上施、<a id="a-EV"></a>究竟佛施、<a id="a-EW"></a>成就善施、<a id="a-EX"></a>不可坏施、<a id="a-EY"></a>供诸佛施、<a id="a-EZ"></a>无恚恨施、<a id="a-Ea"></a>救众生施、<a id="a-Eb"></a>成一切智施、<a id="a-Ec"></a>常见诸佛施、<a id="a-Ed"></a>善精进施、<a id="a-Ee"></a>成就一切菩萨功德诸佛智慧广大施故。</p>
  <p id="aEf">“佛子，<a id="a-Eg"></a>菩萨摩诃萨布施一切资生之物，<a id="a-Eh"></a>心无贪惜，<a id="a-Ei"></a>不求果报；<a id="a-Ej"></a>于世富乐无所希望，<a id="a-Ek"></a>离妄想心，<a id="a-El"></a>善思惟法；<a id="a-Em"></a>为欲利益一切众生，<a id="a-En"></a>审观一切诸法实性；<a id="a-Eo"></a>随诸众生种种不同，<a id="a-Ep"></a>所用所求各各差别，<a id="a-Eq"></a>成办无量资生之具，<a id="a-Er"></a>所有严饰悉皆妙好；<a id="a-Es"></a>行无边施，<a id="a-Et"></a>行一切施，<a id="a-Eu"></a>尽内外施；<a id="a-Ev"></a>行此施时，<a id="a-Ew"></a>增志乐力，<a id="a-Ex"></a>获大功德，<a id="a-Ey"></a>成就心宝；<a id="a-Ez"></a>常能守护一切众生，<a id="a-F0"></a>皆令发生殊胜志愿，<a id="a-F1"></a>初未曾有求反报心；<a id="a-F2"></a>所有善根等三世佛，<a id="a-F3"></a>悉以圆满一切种智。<a id="a-F4"></a>佛子，<a id="a-F5"></a>菩萨摩诃萨以此布施所有善根回向众生：<a id="a-F6"></a>‘愿一切众生清净调伏。<a id="a-F7"></a>愿一切众生灭除烦恼，<a id="a-F8"></a>严净一切诸佛刹土。<a id="a-F9"></a>愿一切众生以清净心，<a id="a-FA"></a>于一念中周遍法界。<a id="a-FB"></a>愿一切众生智慧充满虚空法界。<a id="a-FC"></a>愿一切众生得一切智，<a id="a-FD"></a>普入三世调伏众生，<a id="a-FE"></a>于一切时常转清净不退法轮。<a id="a-FF"></a>愿一切众生具一切智，<a id="a-FG"></a>善能示现神通方便，<a id="a-FH"></a>饶益众生。<a id="a-FI"></a>愿一切众生悉能悟入诸佛菩提，<a id="a-FJ"></a>尽未来劫，<a id="a-FK"></a>于十方世界，<a id="a-FL"></a>常说正法，<a id="a-FM"></a>曾无休息，<a id="a-FN"></a>令诸众生普得闻知。<a id="a-FO"></a>愿一切众生于无量劫修菩萨行，<a id="a-FP"></a>悉得圆满。<a id="a-FQ"></a>愿一切众生于一切世界若染、<a id="a-FR"></a>若净、<a id="a-FS"></a>若小、<a id="a-FT"></a>若大、<a id="a-FU"></a>若粗、<a id="a-FV"></a>若细、<a id="a-FW"></a>若覆、<a id="a-FX"></a>若仰，<a id="a-FY"></a>或一庄严，<a id="a-FZ"></a>或种种庄严所可演说，<a id="a-Fa"></a>在世界数诸世界中，<a id="a-Fb"></a>修菩萨行靡不周遍。<a id="a-Fc"></a>愿一切众生于念念中常作三世一切佛事，<a id="a-Fd"></a>教化众生向一切智。<a id="a-Fe"></a>’</p>
  <p id="aFf">“佛子，<a id="a-Fg"></a>菩萨摩诃萨随诸众生一切所须，<a id="a-Fh"></a>以如是等阿僧祇物而为给施；<a id="a-Fi"></a>为令佛法相续不断，<a id="a-Fj"></a>大悲普救一切众生；<a id="a-Fk"></a>安住大慈，<a id="a-Fl"></a>修菩萨行；<a id="a-Fm"></a>于佛教诲终无违犯，<a id="a-Fn"></a>以巧方便修行众善，<a id="a-Fo"></a>不断一切诸佛种性；<a id="a-Fp"></a>随求悉与而无患厌，<a id="a-Fq"></a>一切悉舍未曾中悔，<a id="a-Fr"></a>常勤回向一切智道。<a id="a-Fs"></a>时，<a id="a-Ft"></a>十方国土种种形类、<a id="a-Fu"></a>种种趣生、<a id="a-Fv"></a>种种福田，<a id="a-Fw"></a>皆来集会，<a id="a-Fx"></a>至菩萨所，<a id="a-Fy"></a>种种求索。<a id="a-Fz"></a>菩萨见已，<a id="a-G0"></a>普皆摄受；<a id="a-G1"></a>心生欢喜，<a id="a-G2"></a>如见善友；<a id="a-G3"></a>大悲哀愍，<a id="a-G4"></a>思满其愿；<a id="a-G5"></a>舍心增长，<a id="a-G6"></a>无有休息，<a id="a-G7"></a>亦不疲厌；<a id="a-G8"></a>随其所求，<a id="a-G9"></a>悉令满足，<a id="a-GA"></a>离贫穷苦。<a id="a-GB"></a>时，<a id="a-GC"></a>诸乞者心大欣庆，<a id="a-GD"></a>转更称传，<a id="a-GE"></a>赞扬其德，<a id="a-GF"></a>美声遐布，<a id="a-GG"></a>悉来归往。<a id="a-GH"></a>菩萨见已，<a id="a-GI"></a>欢喜无量；<a id="a-GJ"></a>假使百千亿那由他劫受帝释乐，<a id="a-GK"></a>无数劫受夜摩天乐，<a id="a-GL"></a>无量劫受兜率陀天乐，<a id="a-GM"></a>无边劫受善变化天乐，<a id="a-GN"></a>无等劫受他化自在天乐，<a id="a-GO"></a>不可数劫受梵王乐，<a id="a-GP"></a>不可称劫受转轮王王三千乐，<a id="a-GQ"></a>不可思劫受遍净天乐，<a id="a-GR"></a>不可说劫受净居天乐，<a id="a-GS"></a>悉不能及。<a id="a-GT"></a>菩萨摩诃萨见乞者来，<a id="a-GU"></a>欢喜爱乐，<a id="a-GV"></a>欣庆踊跃，<a id="a-GW"></a>信心增长，<a id="a-GX"></a>志乐清净，<a id="a-GY"></a>诸根调顺，<a id="a-GZ"></a>信解成满，<a id="a-Ga"></a>乃至增进诸佛菩提。<a id="a-Gb"></a>佛子，<a id="a-Gc"></a>菩萨摩诃萨以此善根，<a id="a-Gd"></a>为欲利益一切众生故回向，<a id="a-Ge"></a>为欲安乐一切众生故回向，<a id="a-Gf"></a>为令一切众生得大义利故回向，<a id="a-Gg"></a>为令一切众生悉得清净故回向，<a id="a-Gh"></a>为令一切众生悉求菩提故回向，<a id="a-Gi"></a>为令一切众生悉得平等故回向，<a id="a-Gj"></a>为令一切众生悉得贤善心故回向，<a id="a-Gk"></a>为令一切众生悉入摩诃衍故回向，<a id="a-Gl"></a>为令一切众生悉得贤善智慧故回向，<a id="a-Gm"></a>为令一切众生悉具普贤菩萨行愿满十力乘现成正觉故回向。</p>
  <p id="aGn">“佛子，<a id="a-Go"></a>菩萨摩诃萨以诸善根如是回向时，<a id="a-Gp"></a>身、<a id="a-Gq"></a>口、<a id="a-Gr"></a>意业皆悉解脱，<a id="a-Gs"></a>无著无系，<a id="a-Gt"></a>无众生想，<a id="a-Gu"></a>无命者想，<a id="a-Gv"></a>无补伽罗想，<a id="a-Gw"></a>无人想，<a id="a-Gx"></a>无童子想，<a id="a-Gy"></a>无生者想，<a id="a-Gz"></a>无作者想，<a id="a-H0"></a>无受者想，<a id="a-H1"></a>无有想，<a id="a-H2"></a>无无想，<a id="a-H3"></a>无今世、<a id="a-H4"></a>后世想，<a id="a-H5"></a>无死此生彼想，<a id="a-H6"></a>无常想，<a id="a-H7"></a>无无常想，<a id="a-H8"></a>无三有想，<a id="a-H9"></a>无无三有想，<a id="a-HA"></a>非想非非想。<a id="a-HB"></a>如是，<a id="a-HC"></a>非缚回向，<a id="a-HD"></a>非缚解回向；<a id="a-HE"></a>非业回向，<a id="a-HF"></a>非业报回向；<a id="a-HG"></a>非分别回向，<a id="a-HH"></a>非无分别回向；<a id="a-HI"></a>非思回向，<a id="a-HJ"></a>非思已回向；<a id="a-HK"></a>非心回向，<a id="a-HL"></a>非无心回向。<a id="a-HM"></a>佛子，<a id="a-HN"></a>菩萨摩诃萨如是回向时，<a id="a-HO"></a>不著内，<a id="a-HP"></a>不著外；<a id="a-HQ"></a>不著能缘，<a id="a-HR"></a>不著所缘；<a id="a-HS"></a>不著因，<a id="a-HT"></a>不著果；<a id="a-HU"></a>不著法，<a id="a-HV"></a>不著非法；<a id="a-HW"></a>不著思，<a id="a-HX"></a>不著非思；<a id="a-HY"></a>不著色，<a id="a-HZ"></a>不著色生，<a id="a-Ha"></a>不著色灭；<a id="a-Hb"></a>不著受、<a id="a-Hc"></a>想、<a id="a-Hd"></a>行、<a id="a-He"></a>识，<a id="a-Hf"></a>不著受、<a id="a-Hg"></a>想、<a id="a-Hh"></a>行、<a id="a-Hi"></a>识生，<a id="a-Hj"></a>不著受、<a id="a-Hk"></a>想、<a id="a-Hl"></a>行、<a id="a-Hm"></a>识灭。<a id="a-Hn"></a>佛子，<a id="a-Ho"></a>菩萨摩诃萨若能于此诸法不著，<a id="a-Hp"></a>则不缚色，<a id="a-Hq"></a>不缚色生，<a id="a-Hr"></a>不缚色灭；<a id="a-Hs"></a>不缚受、<a id="a-Ht"></a>想、<a id="a-Hu"></a>行、<a id="a-Hv"></a>识，<a id="a-Hw"></a>不缚受、<a id="a-Hx"></a>想、<a id="a-Hy"></a>行、<a id="a-Hz"></a>识生，<a id="a-I0"></a>不缚受、<a id="a-I1"></a>想、<a id="a-I2"></a>行、<a id="a-I3"></a>识灭。<a id="a-I4"></a>若能于此诸法不缚，<a id="a-I5"></a>则亦于诸法不解。<a id="a-I6"></a>何以故？<a id="a-I7"></a>无有少法，<a id="a-I8"></a>若现生、<a id="a-I9"></a>若已生、<a id="a-IA"></a>若当生；<a id="a-IB"></a>无法可取，<a id="a-IC"></a>无法可著。<a id="a-ID"></a>一切诸法自相如是，<a id="a-IE"></a>无有自性，<a id="a-IF"></a>自性相离，<a id="a-IG"></a>非一、<a id="a-IH"></a>非二，<a id="a-II"></a>非多、<a id="a-IJ"></a>非无量，<a id="a-IK"></a>非小、<a id="a-IL"></a>非大，<a id="a-IM"></a>非狭、<a id="a-IN"></a>非广，<a id="a-IO"></a>非深、<a id="a-IP"></a>非浅，<a id="a-IQ"></a>非寂静、<a id="a-IR"></a>非戏论，<a id="a-IS"></a>非处、<a id="a-IT"></a>非非处，<a id="a-IU"></a>非法、<a id="a-IV"></a>非非法，<a id="a-IW"></a>非体、<a id="a-IX"></a>非非体，<a id="a-IY"></a>非有、<a id="a-IZ"></a>非非有。<a id="a-Ia"></a>菩萨如是观察诸法，<a id="a-Ib"></a>则为非法；<a id="a-Ic"></a>于言语中随世建立，<a id="a-Id"></a>非法为法；<a id="a-Ie"></a>不断诸业道，<a id="a-If"></a>不舍菩萨行，<a id="a-Ig"></a>求一切智终无退转；<a id="a-Ih"></a>了知一切业缘如梦，<a id="a-Ii"></a>音声如响，<a id="a-Ij"></a>众生如影，<a id="a-Ik"></a>诸法如幻，<a id="a-Il"></a>而亦不坏因缘业力；<a id="a-Im"></a>了知诸业其用广大，<a id="a-In"></a>解一切法皆无所作，<a id="a-Io"></a>行无作道未尝暂废。</p>
  <p id="aIp">“佛子，<a id="a-Iq"></a>此菩萨摩诃萨住一切智，<a id="a-Ir"></a>若处、<a id="a-Is"></a>非处，<a id="a-It"></a>普皆回向一切智性；<a id="a-Iu"></a>于一切处皆悉回向，<a id="a-Iv"></a>无有退转。<a id="a-Iw"></a>以何义故说名回向？<a id="a-Ix"></a>永度世间至于彼岸，<a id="a-Iy"></a>故名回向；<a id="a-Iz"></a>永出诸蕴至于彼岸，<a id="a-J0"></a>故名回向；<a id="a-J1"></a>度言语道至于彼岸，<a id="a-J2"></a>故名回向；<a id="a-J3"></a>离种种想至于彼岸，<a id="a-J4"></a>故名回向；<a id="a-J5"></a>永断身见至于彼岸，<a id="a-J6"></a>故名回向；<a id="a-J7"></a>永离依处至于彼岸，<a id="a-J8"></a>故名回向；<a id="a-J9"></a>永绝所作至于彼岸，<a id="a-JA"></a>故名回向；<a id="a-JB"></a>永出诸有至于彼岸，<a id="a-JC"></a>故名回向；<a id="a-JD"></a>永舍诸取至于彼岸，<a id="a-JE"></a>故名回向；<a id="a-JF"></a>永出世法至于彼岸，<a id="a-JG"></a>故名回向。<a id="a-JH"></a>佛子，<a id="a-JI"></a>菩萨摩诃萨如是回向时，<a id="a-JJ"></a>则为随顺佛住，<a id="a-JK"></a>随顺法住，<a id="a-JL"></a>随顺智住，<a id="a-JM"></a>随顺菩提住，<a id="a-JN"></a>随顺义住，<a id="a-JO"></a>随顺回向住，<a id="a-JP"></a>随顺境界住，<a id="a-JQ"></a>随顺行住，<a id="a-JR"></a>随顺真实住，<a id="a-JS"></a>随顺清净住。<a id="a-JT"></a>佛子，<a id="a-JU"></a>菩萨摩诃萨如是回向，<a id="a-JV"></a>则为了达一切诸法，<a id="a-JW"></a>则为承事一切诸佛；<a id="a-JX"></a>无有一佛而不承事，<a id="a-JY"></a>无有一法而不供养；<a id="a-JZ"></a>无有一法而可灭坏，<a id="a-Ja"></a>无有一法而可乖违；<a id="a-Jb"></a>无有一物而可贪著，<a id="a-Jc"></a>无有一法而可厌离；<a id="a-Jd"></a>不见内外一切诸法，<a id="a-Je"></a>有少灭坏，<a id="a-Jf"></a>违因缘道；<a id="a-Jg"></a>法力具足，<a id="a-Jh"></a>无有休息。</p>
  <p id="aJi">“佛子，<a id="a-Jj"></a>是为菩萨摩诃萨第六随顺坚固一切善根回向。<a id="a-Jk"></a>菩萨摩诃萨住此回向时，<a id="a-Jl"></a>常为诸佛之所护念，<a id="a-Jm"></a>坚固不退，<a id="a-Jn"></a>入深法性，<a id="a-Jo"></a>修一切智；<a id="a-Jp"></a>随顺法义，<a id="a-Jq"></a>随顺法性，<a id="a-Jr"></a>随顺一切坚固善根，<a id="a-Js"></a>随顺一切圆满大愿；<a id="a-Jt"></a>具足随顺坚固之法，<a id="a-Ju"></a>一切金刚所不能坏，<a id="a-Jv"></a>于诸法中而得自在。<a id="a-Jw"></a>”</p>
  <p id="aJx">尔时，<a id="a-Jy"></a>金刚幢菩萨观察十方、<a id="a-Jz"></a>观察众会、<a id="a-K0"></a>观察法界已，<a id="a-K1"></a>入于字句甚深之义，<a id="a-K2"></a>修习无量广大之心，<a id="a-K3"></a>以大悲心普覆世间，<a id="a-K4"></a>长去、<a id="a-K5"></a>来、<a id="a-K6"></a>今佛种性心，<a id="a-K7"></a>入于一切诸佛功德，<a id="a-K8"></a>成就诸佛自在力身，<a id="a-K9"></a>观诸众生心之所乐，<a id="a-KA"></a>随其善根所可成熟，<a id="a-KB"></a>依法性身为现色身，<a id="a-KC"></a>承佛神力而说颂言：</p>
  <p id="aKD">“菩萨现身作国王，<a id="a-KE"></a>于世位中最无等，<a id="a-KF"></a>福德威光胜一切，<a id="a-KG"></a>普为群萌兴利益。</p>
  <p id="aKH">其心清净无染著，<a id="a-KI"></a>于世自在咸尊敬，<a id="a-KJ"></a>弘宣正法以训人，<a id="a-KK"></a>普使众生获安隐。</p>
  <p id="aKL">现生贵族升王位，<a id="a-KM"></a>常依正教转法轮，<a id="a-KN"></a>禀性仁慈无毒虐，<a id="a-KO"></a>十方敬仰皆从化。</p>
  <p id="aKP">智慧分别常明了，<a id="a-KQ"></a>色相才能皆具足，<a id="a-KR"></a>临驭率土靡不从，<a id="a-KS"></a>摧伏魔军悉令尽。</p>
  <p id="aKT">坚持净戒无违犯，<a id="a-KU"></a>决志堪忍不动摇，<a id="a-KV"></a>永愿蠲除忿恚心，<a id="a-KW"></a>常乐修行诸佛法。</p>
  <p id="aKX">饮食香鬘及衣服，<a id="a-KY"></a>车骑床褥座与灯，<a id="a-KZ"></a>菩萨悉以给济人，<a id="a-Ka"></a>并及所余无量种。</p>
  <p id="aKb">为利益故而行施，<a id="a-Kc"></a>令其开发广大心，<a id="a-Kd"></a>于尊胜处及所余，<a id="a-Ke"></a>意皆清净生欢喜。</p>
  <p id="aKf">菩萨一切皆周给，<a id="a-Kg"></a>内外所有悉能舍，<a id="a-Kh"></a>必使其心永清净，<a id="a-Ki"></a>不令暂尔生狭劣。</p>
  <p id="aKj">或施于头或施眼，<a id="a-Kk"></a>或施于手或施足，<a id="a-Kl"></a>皮肉骨髓及余物，<a id="a-Km"></a>一切皆舍心无吝。</p>
  <p id="aKn">菩萨身居大王位，<a id="a-Ko"></a>种族豪贵人中尊，<a id="a-Kp"></a>开口出舌施群生，<a id="a-Kq"></a>其心欢喜无忧恋。</p>
  <p id="aKr">以彼施舌诸功德，<a id="a-Ks"></a>回向一切诸众生，<a id="a-Kt"></a>普愿藉此胜因缘，<a id="a-Ku"></a>悉得如来广长舌。</p>
  <p id="aKv">或施妻子及王位，<a id="a-Kw"></a>或施其身作僮仆，<a id="a-Kx"></a>其心清净常欢喜，<a id="a-Ky"></a>如是一切无忧悔。</p>
  <p id="aKz">随所乐求咸施与，<a id="a-L0"></a>应时给济无疲厌，<a id="a-L1"></a>一切所有皆能散，<a id="a-L2"></a>诸来求者普满足。</p>
  <p id="aL3">为闻法故施其身，<a id="a-L4"></a>修诸苦行求菩提，<a id="a-L5"></a>复为众生舍一切，<a id="a-L6"></a>求无上智不退转。</p>
  <p id="aL7">以于佛所闻正法，<a id="a-L8"></a>自舍其身充给侍，<a id="a-L9"></a>为欲普救诸群生，<a id="a-LA"></a>发生无量欢喜心。</p>
  <p id="aLB">彼见世尊大导师，<a id="a-LC"></a>能以慈心广饶益，<a id="a-LD"></a>是时踊跃生欢喜，<a id="a-LE"></a>听受如来深法味。</p>
  <p id="aLF">菩萨所有诸善根，<a id="a-LG"></a>悉以回向诸众生，<a id="a-LH"></a>普皆救护无有余，<a id="a-LI"></a>永使解脱常安乐。</p>
  <p id="aLJ">菩萨所有诸眷属，<a id="a-LK"></a>色相端严能辩慧，<a id="a-LL"></a>华鬘衣服及涂香，<a id="a-LM"></a>种种庄严皆具足。</p>
  <p id="aLN">此诸眷属甚希有，<a id="a-LO"></a>菩萨一切皆能施，<a id="a-LP"></a>专求正觉度群生，<a id="a-LQ"></a>如是之心无暂舍。</p>
  <p id="aLR">菩萨如是谛思惟，<a id="a-LS"></a>备行种种广大业，<a id="a-LT"></a>悉以回向诸含识，<a id="a-LU"></a>而不生于取著心。</p>
  <p id="aLV">菩萨舍彼大王位，<a id="a-LW"></a>及以国土诸城邑，<a id="a-LX"></a>宫殿楼阁与园林，<a id="a-LY"></a>僮仆侍卫皆无吝。</p>
  <p id="aLZ">彼于无量百千劫，<a id="a-La"></a>处处周行而施与，<a id="a-Lb"></a>因以教导诸群生，<a id="a-Lc"></a>悉使超升无上岸。</p>
  <p id="aLd">无量品类各差别，<a id="a-Le"></a>十方世界来萃止，<a id="a-Lf"></a>菩萨见已心欣庆，<a id="a-Lg"></a>随其所乏令满足。</p>
  <p id="aLh">如三世佛所回向，<a id="a-Li"></a>菩萨亦修如是业，<a id="a-Lj"></a>调御人尊之所行，<a id="a-Lk"></a>悉皆随学到彼岸。</p>
  <p id="aLl">菩萨观察一切法，<a id="a-Lm"></a>谁为能入此法者？<a id="a-Ln"></a>云何为入何所入？<a id="a-Lo"></a>如是布施心无住。</p>
  <p id="aLp">菩萨回向善巧智，<a id="a-Lq"></a>菩萨回向方便法，<a id="a-Lr"></a>菩萨回向真实义，<a id="a-Ls"></a>于其法中无所著。</p>
  <p id="aLt">心不分别一切业，<a id="a-Lu"></a>亦不染著于业果，<a id="a-Lv"></a>知菩提性从缘起，<a id="a-Lw"></a>入深法界无违逆。</p>
  <p id="aLx">不于身中而有业，<a id="a-Ly"></a>亦不依止于心住，<a id="a-Lz"></a>智慧了知无业性，<a id="a-M0"></a>以因缘故业不失。</p>
  <p id="aM1">心不妄取过去法，<a id="a-M2"></a>亦不贪著未来事，<a id="a-M3"></a>不于现在有所住，<a id="a-M4"></a>了达三世悉空寂。</p>
  <p id="aM5">菩萨已到色彼岸，<a id="a-M6"></a>受想行识亦如是，<a id="a-M7"></a>超出世间生死流，<a id="a-M8"></a>其心谦下常清净。</p>
  <p id="aM9">谛观五蕴十八界，<a id="a-MA"></a>十二种处及己身，<a id="a-MB"></a>于此一一求菩提，<a id="a-MC"></a>体性毕竟不可得。</p>
  <p id="aMD">不取诸法常住相，<a id="a-ME"></a>于断灭相亦不著，<a id="a-MF"></a>法性非有亦非无，<a id="a-MG"></a>业理次第终无尽。</p>
  <p id="aMH">不于诸法有所住，<a id="a-MI"></a>不见众生及菩提，<a id="a-MJ"></a>十方国土三世中，<a id="a-MK"></a>毕竟求之无可得。</p>
  <p id="aML">若能如是观诸法，<a id="a-MM"></a>则如诸佛之所解，<a id="a-MN"></a>虽求其性不可得，<a id="a-MO"></a>菩萨所行亦不虚。</p>
  <p id="aMP">菩萨了法从缘有，<a id="a-MQ"></a>不违一切所行道，<a id="a-MR"></a>开示解说诸业迹，<a id="a-MS"></a>欲使众生悉清净。</p>
  <p id="aMT">是为智者所行道，<a id="a-MU"></a>一切如来之所说，<a id="a-MV"></a>随顺思惟入正义，<a id="a-MW"></a>自然觉悟成菩提。</p>
  <p id="aMX">诸法无生亦无灭，<a id="a-MY"></a>亦复无来无有去，<a id="a-MZ"></a>不于此死而生彼，<a id="a-Ma"></a>是人解悟诸佛法。</p>
  <p id="aMb">了达诸法真实性，<a id="a-Mc"></a>而于法性无分别，<a id="a-Md"></a>知法无性无分别，<a id="a-Me"></a>此人善入诸佛智。</p>
  <p id="aMf">法性遍在一切处，<a id="a-Mg"></a>一切众生及国土，<a id="a-Mh"></a>三世悉在无有余，<a id="a-Mi"></a>亦无形相而可得。</p>
  <p id="aMj">一切诸佛所觉了，<a id="a-Mk"></a>悉皆摄取无有余，<a id="a-Ml"></a>虽说三世一切法，<a id="a-Mm"></a>如是等法悉非有。</p>
  <p id="aMn">如诸法性遍一切，<a id="a-Mo"></a>菩萨回向亦复然，<a id="a-Mp"></a>如是回向诸众生，<a id="a-Mq"></a>常于世间无退转。</p>
 </body>
</html>