<!doctype html>
<html id="z3IBTUJHt" data-ver="850">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第四十一</h1>
  <h2 id="a2">十定品第二十七之二</h2>
  <p id="a3">“佛子，<a id="a-4"></a>云何为菩萨摩诃萨次第遍往诸佛国土神通三昧？<a id="a-5"></a>佛子，<a id="a-6"></a>此菩萨摩诃萨过于东方无数世界，<a id="a-7"></a>复过尔所世界微尘数世界，<a id="a-8"></a>于彼诸世界中入此三昧，<a id="a-9"></a>或刹那入，<a id="a-A"></a>或须臾入，<a id="a-B"></a>或相续入，<a id="a-C"></a>或日初分时入，<a id="a-D"></a>或日中分时入，<a id="a-E"></a>或日后分时入，<a id="a-F"></a>或夜初分时入，<a id="a-G"></a>或夜中分时入，<a id="a-H"></a>或夜后分时入，<a id="a-I"></a>或一日入，<a id="a-J"></a>或五日入，<a id="a-K"></a>或半月入，<a id="a-L"></a>或一月入，<a id="a-M"></a>或一年入，<a id="a-N"></a>或百年入，<a id="a-O"></a>或千年入，<a id="a-P"></a>或百千年入，<a id="a-Q"></a>或亿年入，<a id="a-R"></a>或百千亿年入，<a id="a-S"></a>或百千那由他亿年入，<a id="a-T"></a>或一劫入，<a id="a-U"></a>或百劫入，<a id="a-V"></a>或百千劫入，<a id="a-W"></a>或百千那由他亿劫入，<a id="a-X"></a>或无数劫入，<a id="a-Y"></a>或无量劫入，<a id="a-Z"></a>或无边劫入，<a id="a-a"></a>或无等劫入，<a id="a-b"></a>或不可数劫入，<a id="a-c"></a>或不可称劫入，<a id="a-d"></a>或不可思劫入，<a id="a-e"></a>或不可量劫入，<a id="a-f"></a>或不可说劫入，<a id="a-g"></a>或不可说不可说劫入，<a id="a-h"></a>若久、<a id="a-i"></a>若近、<a id="a-j"></a>若法、<a id="a-k"></a>若时，<a id="a-l"></a>种种不同。<a id="a-m"></a>菩萨于彼不生分别，<a id="a-n"></a>心无染著，<a id="a-o"></a>不作二、<a id="a-p"></a>不作不二，<a id="a-q"></a>不作普、<a id="a-r"></a>不作别，<a id="a-s"></a>虽离此分别而以神通方便从三昧起，<a id="a-t"></a>于一切法不忘不失至于究竟。<a id="a-u"></a>譬如日天子周行照曜，<a id="a-v"></a>昼夜不住；<a id="a-w"></a>日出名昼，<a id="a-x"></a>日没名夜，<a id="a-y"></a>昼亦不生，<a id="a-z"></a>夜亦不灭。<a id="a-10"></a>菩萨摩诃萨于无数世界入神通三昧，<a id="a-11"></a>入三昧已，<a id="a-12"></a>明见尔所无数世界亦复如是。<a id="a-13"></a>佛子，<a id="a-14"></a>是为菩萨摩诃萨第三次第遍往诸佛国土神通大三昧善巧智。</p>
  <p id="a15">“佛子，<a id="a-16"></a>云何为菩萨摩诃萨清净深心行三昧？<a id="a-17"></a>佛子，<a id="a-18"></a>此菩萨摩诃萨知诸佛身数等众生，<a id="a-19"></a>见无量佛过阿僧祇世界微尘数。<a id="a-1A"></a>于彼一一诸如来所，<a id="a-1B"></a>以一切种种妙香而作供养，<a id="a-1C"></a>以一切种种妙华而作供养，<a id="a-1D"></a>以一切种种盖大如阿僧祇佛刹而作供养，<a id="a-1E"></a>以超过一切世界一切上妙庄严具而作供养，<a id="a-1F"></a>散一切种种宝而作供养，<a id="a-1G"></a>以一切种种庄严具庄严经行处而作供养，<a id="a-1H"></a>以一切无数上妙摩尼宝藏而作供养，<a id="a-1I"></a>以佛神力所流出过诸天上味饮食而作供养，<a id="a-1J"></a>一切佛刹种种上妙诸供养具，<a id="a-1K"></a>能以神力普皆摄取而作供养。<a id="a-1L"></a>于彼一一诸如来所，<a id="a-1M"></a>恭敬尊重，<a id="a-1N"></a>头顶礼敬，<a id="a-1O"></a>举身布地，<a id="a-1P"></a>请问佛法，<a id="a-1Q"></a>赞佛平等，<a id="a-1R"></a>称扬诸佛广大功德，<a id="a-1S"></a>入于诸佛所入大悲，<a id="a-1T"></a>得佛平等无碍之力；<a id="a-1U"></a>于一念顷，<a id="a-1V"></a>一切佛所勤求妙法，<a id="a-1W"></a>然于诸佛出兴于世、<a id="a-1X"></a>入般涅槃，<a id="a-1Y"></a>如是之相皆无所得。<a id="a-1Z"></a>如散动心，<a id="a-1a"></a>了别所缘，<a id="a-1b"></a>心起不知何所缘起，<a id="a-1c"></a>心灭不知何所缘灭；<a id="a-1d"></a>此菩萨摩诃萨亦复如是，<a id="a-1e"></a>终不分别如来出世及涅槃相。<a id="a-1f"></a>佛子，<a id="a-1g"></a>如日中阳焰，<a id="a-1h"></a>不从云生，<a id="a-1i"></a>不从池生，<a id="a-1j"></a>不处于陆，<a id="a-1k"></a>不住于水，<a id="a-1l"></a>非有非无，<a id="a-1m"></a>非善非恶，<a id="a-1n"></a>非清非浊，<a id="a-1o"></a>不堪饮漱，<a id="a-1p"></a>不可秽污，<a id="a-1q"></a>非有体非无体，<a id="a-1r"></a>非有味非无味，<a id="a-1s"></a>以因缘故而现水相，<a id="a-1t"></a>为识所了，<a id="a-1u"></a>远望似水而兴水想，<a id="a-1v"></a>近之则无，<a id="a-1w"></a>水想自灭；<a id="a-1x"></a>此菩萨摩诃萨亦复如是，<a id="a-1y"></a>不得如来出兴于世及涅槃相。<a id="a-1z"></a>诸佛有相及以无相，<a id="a-20"></a>皆是想心之所分别。<a id="a-21"></a>佛子，<a id="a-22"></a>此三昧名为清净深心行。<a id="a-23"></a>菩萨摩诃萨于此三昧，<a id="a-24"></a>入已而起，<a id="a-25"></a>起已不失。<a id="a-26"></a>譬如有人从睡得寤，<a id="a-27"></a>忆所梦事，<a id="a-28"></a>觉时虽无梦中境界，<a id="a-29"></a>而能忆念、<a id="a-2A"></a>心不忘失。<a id="a-2B"></a>菩萨摩诃萨亦复如是，<a id="a-2C"></a>入于三昧，<a id="a-2D"></a>见佛闻法，<a id="a-2E"></a>从定而起，<a id="a-2F"></a>忆持不忘，<a id="a-2G"></a>而以此法开晓一切道场众会，<a id="a-2H"></a>庄严一切诸佛国土，<a id="a-2I"></a>无量义趣悉得明达，<a id="a-2J"></a>一切法门皆亦清净，<a id="a-2K"></a>燃大智炬，<a id="a-2L"></a>长诸佛种，<a id="a-2M"></a>无畏具足，<a id="a-2N"></a>辩才不竭，<a id="a-2O"></a>开示演说甚深法藏。<a id="a-2P"></a>是为菩萨摩诃萨第四清净深心行大三昧善巧智。</p>
  <p id="a2Q">“佛子，<a id="a-2R"></a>云何为菩萨摩诃萨知过去庄严藏三昧？<a id="a-2S"></a>佛子，<a id="a-2T"></a>此菩萨摩诃萨能知过去诸佛出现，<a id="a-2U"></a>所谓：<a id="a-2V"></a>劫次第中诸刹次第，<a id="a-2W"></a>刹次第中诸劫次第，<a id="a-2X"></a>劫次第中诸佛出现次第，<a id="a-2Y"></a>佛出现次第中说法次第，<a id="a-2Z"></a>说法次第中诸心乐次第，<a id="a-2a"></a>心乐次第中诸根次第，<a id="a-2b"></a>根次第中调伏次第，<a id="a-2c"></a>调伏次第中诸佛寿命次第，<a id="a-2d"></a>寿命次第中知亿那由他年岁数量次第。<a id="a-2e"></a>佛子，<a id="a-2f"></a>此菩萨摩诃萨得如是无边次第智故，<a id="a-2g"></a>则知过去诸佛，<a id="a-2h"></a>则知过去诸刹，<a id="a-2i"></a>则知过去法门，<a id="a-2j"></a>则知过去诸劫，<a id="a-2k"></a>则知过去诸法，<a id="a-2l"></a>则知过去诸心，<a id="a-2m"></a>则知过去诸解，<a id="a-2n"></a>则知过去诸众生，<a id="a-2o"></a>则知过去诸烦恼，<a id="a-2p"></a>则知过去诸仪式，<a id="a-2q"></a>则知过去诸清净。<a id="a-2r"></a>佛子，<a id="a-2s"></a>此三昧名过去清净藏，<a id="a-2t"></a>于一念中，<a id="a-2u"></a>能入百劫，<a id="a-2v"></a>能入千劫，<a id="a-2w"></a>能入百千劫，<a id="a-2x"></a>能入百千亿那由他劫，<a id="a-2y"></a>能入无数劫，<a id="a-2z"></a>能入无量劫，<a id="a-30"></a>能入无边劫，<a id="a-31"></a>能入无等劫，<a id="a-32"></a>能入不可数劫，<a id="a-33"></a>能入不可称劫，<a id="a-34"></a>能入不可思劫，<a id="a-35"></a>能入不可量劫，<a id="a-36"></a>能入不可说劫，<a id="a-37"></a>能入不可说不可说劫。<a id="a-38"></a>佛子，<a id="a-39"></a>彼菩萨摩诃萨入此三昧，<a id="a-3A"></a>不灭现在，<a id="a-3B"></a>不缘过去。<a id="a-3C"></a>佛子，<a id="a-3D"></a>彼菩萨摩诃萨从此三昧起，<a id="a-3E"></a>于如来所受十种不可思议灌顶法，<a id="a-3F"></a>亦得、<a id="a-3G"></a>亦清净、<a id="a-3H"></a>亦成就、<a id="a-3I"></a>亦入、<a id="a-3J"></a>亦证、<a id="a-3K"></a>亦满、<a id="a-3L"></a>亦持，<a id="a-3M"></a>平等了知三轮清净。<a id="a-3N"></a>何等为十？<a id="a-3O"></a>一者、<a id="a-3P"></a>辩不违义，<a id="a-3Q"></a>二者、<a id="a-3R"></a>说法无尽，<a id="a-3S"></a>三者、<a id="a-3T"></a>训词无失，<a id="a-3U"></a>四者、<a id="a-3V"></a>乐说不断，<a id="a-3W"></a>五者、<a id="a-3X"></a>心无恐畏，<a id="a-3Y"></a>六者、<a id="a-3Z"></a>语必诚实，<a id="a-3a"></a>七者、<a id="a-3b"></a>众生所依，<a id="a-3c"></a>八者、<a id="a-3d"></a>救脱三界，<a id="a-3e"></a>九者、<a id="a-3f"></a>善根最胜，<a id="a-3g"></a>十者、<a id="a-3h"></a>调御妙法。<a id="a-3i"></a>佛子，<a id="a-3j"></a>此是十种灌顶法。<a id="a-3k"></a>若菩萨入此三昧，<a id="a-3l"></a>从三昧起，<a id="a-3m"></a>无间则得。<a id="a-3n"></a>如歌罗逻入胎藏时，<a id="a-3o"></a>于一念间识则托生；<a id="a-3p"></a>菩萨摩诃萨亦复如是，<a id="a-3q"></a>从此定起，<a id="a-3r"></a>于如来所，<a id="a-3s"></a>一念则得此十种法。<a id="a-3t"></a>佛子，<a id="a-3u"></a>是名菩萨摩诃萨第五知过去庄严藏大三昧善巧智。</p>
  <p id="a3v">“佛子，<a id="a-3w"></a>云何为菩萨摩诃萨智光明藏三昧？<a id="a-3x"></a>佛子，<a id="a-3y"></a>彼菩萨摩诃萨住此三昧，<a id="a-3z"></a>能知未来一切世界一切劫中所有诸佛；<a id="a-40"></a>若已说、<a id="a-41"></a>若未说，<a id="a-42"></a>若已授记、<a id="a-43"></a>若未授记，<a id="a-44"></a>种种名号各各不同，<a id="a-45"></a>所谓：<a id="a-46"></a>无数名、<a id="a-47"></a>无量名、<a id="a-48"></a>无边名、<a id="a-49"></a>无等名、<a id="a-4A"></a>不可数名、<a id="a-4B"></a>不可称名、<a id="a-4C"></a>不可思名、<a id="a-4D"></a>不可量名、<a id="a-4E"></a>不可说名；<a id="a-4F"></a>当出现于世，<a id="a-4G"></a>当利益众生，<a id="a-4H"></a>当作法王，<a id="a-4I"></a>当兴佛事，<a id="a-4J"></a>当说福利，<a id="a-4K"></a>当赞善义，<a id="a-4L"></a>当说白分义，<a id="a-4M"></a>当净治诸恶，<a id="a-4N"></a>当安住功德，<a id="a-4O"></a>当开示第一义谛，<a id="a-4P"></a>当入灌顶位，<a id="a-4Q"></a>当成一切智。<a id="a-4R"></a>彼诸如来修圆满行，<a id="a-4S"></a>发圆满愿，<a id="a-4T"></a>入圆满智，<a id="a-4U"></a>有圆满众，<a id="a-4V"></a>备圆满庄严，<a id="a-4W"></a>集圆满功德，<a id="a-4X"></a>悟圆满法，<a id="a-4Y"></a>得圆满果，<a id="a-4Z"></a>具圆满相，<a id="a-4a"></a>成圆满觉。<a id="a-4b"></a>彼诸如来名姓种族、<a id="a-4c"></a>方便善巧、<a id="a-4d"></a>神通变化、<a id="a-4e"></a>成熟众生、<a id="a-4f"></a>入般涅槃，<a id="a-4g"></a>如是一切皆悉了知。<a id="a-4h"></a>此菩萨于一念中，<a id="a-4i"></a>能入一劫、<a id="a-4j"></a>百劫、<a id="a-4k"></a>千劫、<a id="a-4l"></a>百千劫、<a id="a-4m"></a>百千亿那由他劫，<a id="a-4n"></a>入阎浮提微尘数劫，<a id="a-4o"></a>入四天下微尘数劫，<a id="a-4p"></a>入小千世界微尘数劫，<a id="a-4q"></a>入中千世界微尘数劫，<a id="a-4r"></a>入大千世界微尘数劫，<a id="a-4s"></a>入百佛刹微尘数劫，<a id="a-4t"></a>入百千佛刹微尘数劫，<a id="a-4u"></a>入百千亿那由他佛刹微尘数劫，<a id="a-4v"></a>入无数佛刹微尘数劫，<a id="a-4w"></a>入无量佛刹微尘数劫，<a id="a-4x"></a>入无边佛刹微尘数劫，<a id="a-4y"></a>入无等佛刹微尘数劫，<a id="a-4z"></a>入不可数佛刹微尘数劫，<a id="a-50"></a>入不可称佛刹微尘数劫，<a id="a-51"></a>入不可思佛刹微尘数劫，<a id="a-52"></a>入不可量佛刹微尘数劫，<a id="a-53"></a>入不可说佛刹微尘数劫，<a id="a-54"></a>入不可说不可说佛刹微尘数劫。<a id="a-55"></a>如是未来一切世界所有劫数，<a id="a-56"></a>能以智慧皆悉了知。<a id="a-57"></a>以了知故，<a id="a-58"></a>其心复入十种持门。<a id="a-59"></a>何者为十？<a id="a-5A"></a>所谓：<a id="a-5B"></a>入佛持故，<a id="a-5C"></a>得不可说佛刹微尘数诸佛护念；<a id="a-5D"></a>入法持故，<a id="a-5E"></a>得十种陀罗尼光明无尽辩才；<a id="a-5F"></a>入行持故，<a id="a-5G"></a>出生圆满殊胜诸愿；<a id="a-5H"></a>入力持故，<a id="a-5I"></a>无能映蔽，<a id="a-5J"></a>无能摧伏；<a id="a-5K"></a>入智持故，<a id="a-5L"></a>所行佛法无有障碍；<a id="a-5M"></a>入大悲持故，<a id="a-5N"></a>转于不退清净法轮；<a id="a-5O"></a>入差别善巧句持故，<a id="a-5P"></a>转一切文字轮，<a id="a-5Q"></a>净一切法门地；<a id="a-5R"></a>入师子受生法持故，<a id="a-5S"></a>开法关钥，<a id="a-5T"></a>出欲淤泥；<a id="a-5U"></a>入智力持故，<a id="a-5V"></a>修菩萨行常不休息；<a id="a-5W"></a>入善友力持故，<a id="a-5X"></a>令无边众生普得清净；<a id="a-5Y"></a>入无住力持故，<a id="a-5Z"></a>入不可说不可说广大劫；<a id="a-5a"></a>入法力持故，<a id="a-5b"></a>以无碍方便智，<a id="a-5c"></a>知一切法自性清净。</p>
  <p id="a5d">“佛子，<a id="a-5e"></a>菩萨摩诃萨住此三昧已，<a id="a-5f"></a>善巧住不可说不可说劫，<a id="a-5g"></a>善巧住不可说不可说刹，<a id="a-5h"></a>善巧知不可说不可说种种众生，<a id="a-5i"></a>善巧知不可说不可说众生异相，<a id="a-5j"></a>善巧知不可说不可说同异业报，<a id="a-5k"></a>善巧知不可说不可说精进、<a id="a-5l"></a>诸根习气、<a id="a-5m"></a>相续差别诸行，<a id="a-5n"></a>善巧知不可说不可说无量染净种种思惟，<a id="a-5o"></a>善巧知不可说不可说法种种义、<a id="a-5p"></a>无量文字、<a id="a-5q"></a>演说言辞，<a id="a-5r"></a>善巧知不可说不可说种种佛出现、<a id="a-5s"></a>种族、<a id="a-5t"></a>时节、<a id="a-5u"></a>现相、<a id="a-5v"></a>说法、<a id="a-5w"></a>施为佛事、<a id="a-5x"></a>入般涅槃，<a id="a-5y"></a>善巧知不可说不可说无边智慧门，<a id="a-5z"></a>善巧知不可说不可说一切神通无量变现。<a id="a-60"></a>佛子，<a id="a-61"></a>譬如日出，<a id="a-62"></a>世间所有村营、<a id="a-63"></a>城邑、<a id="a-64"></a>宫殿、<a id="a-65"></a>屋宅、<a id="a-66"></a>山泽、<a id="a-67"></a>鸟兽、<a id="a-68"></a>树林、<a id="a-69"></a>华果，<a id="a-6A"></a>如是一切种种诸物，<a id="a-6B"></a>有目之人悉得明见。<a id="a-6C"></a>佛子，<a id="a-6D"></a>日光平等，<a id="a-6E"></a>无有分别，<a id="a-6F"></a>而能令目见种种相；<a id="a-6G"></a>此大三昧亦复如是，<a id="a-6H"></a>体性平等，<a id="a-6I"></a>无有分别，<a id="a-6J"></a>能令菩萨知不可说不可说百千亿那由他差别之相。<a id="a-6K"></a>佛子，<a id="a-6L"></a>此菩萨摩诃萨如是了知时，<a id="a-6M"></a>令诸众生得十种不空。<a id="a-6N"></a>何等为十？<a id="a-6O"></a>一者、<a id="a-6P"></a>见不空，<a id="a-6Q"></a>令诸众生生善根故；<a id="a-6R"></a>二者、<a id="a-6S"></a>闻不空，<a id="a-6T"></a>令诸众生得成熟故；<a id="a-6U"></a>三者、<a id="a-6V"></a>同住不空，<a id="a-6W"></a>令诸众生心调伏故；<a id="a-6X"></a>四者、<a id="a-6Y"></a>发起不空，<a id="a-6Z"></a>令诸众生如言而作，<a id="a-6a"></a>通达一切诸法义故；<a id="a-6b"></a>五者、<a id="a-6c"></a>行不空，<a id="a-6d"></a>令无边世界皆清净故；<a id="a-6e"></a>六者、<a id="a-6f"></a>亲近不空，<a id="a-6g"></a>于不可说不可说佛刹诸如来所，<a id="a-6h"></a>断不可说不可说众生疑故；<a id="a-6i"></a>七者、<a id="a-6j"></a>愿不空，<a id="a-6k"></a>随所念众生，<a id="a-6l"></a>令作胜供养，<a id="a-6m"></a>成就诸愿故；<a id="a-6n"></a>八者、<a id="a-6o"></a>善巧法不空，<a id="a-6p"></a>皆令得住无碍解脱清净智故；<a id="a-6q"></a>九者、<a id="a-6r"></a>雨法雨不空，<a id="a-6s"></a>于不可说不可说诸根众生中，<a id="a-6t"></a>方便开示一切智行令住佛道故；<a id="a-6u"></a>十者、<a id="a-6v"></a>出现不空，<a id="a-6w"></a>现无边相，<a id="a-6x"></a>令一切众生皆蒙照故。<a id="a-6y"></a>佛子，<a id="a-6z"></a>菩萨摩诃萨住此三昧，<a id="a-70"></a>得十种不空时，<a id="a-71"></a>诸天王众皆来顶礼，<a id="a-72"></a>诸龙王众兴大香云，<a id="a-73"></a>诸夜叉王顶礼其足，<a id="a-74"></a>阿修罗王恭敬供养，<a id="a-75"></a>迦楼罗王前后围绕，<a id="a-76"></a>诸梵天王悉来劝请，<a id="a-77"></a>紧那罗王、<a id="a-78"></a>摩睺罗伽王咸共称赞，<a id="a-79"></a>乾闼婆王常来亲近，<a id="a-7A"></a>诸人王众承事供养。<a id="a-7B"></a>佛子，<a id="a-7C"></a>是为菩萨摩诃萨第六智光明藏大三昧善巧智。</p>
  <p id="a7D">“佛子，<a id="a-7E"></a>云何为菩萨摩诃萨了知一切世界佛庄严三昧？<a id="a-7F"></a>佛子，<a id="a-7G"></a>此三昧何故名了知一切世界佛庄严？<a id="a-7H"></a>佛子，<a id="a-7I"></a>菩萨摩诃萨住此三昧，<a id="a-7J"></a>能次第入东方世界，<a id="a-7K"></a>能次第入南方世界，<a id="a-7L"></a>西方、<a id="a-7M"></a>北方、<a id="a-7N"></a>四维、<a id="a-7O"></a>上下，<a id="a-7P"></a>所有世界悉亦如是，<a id="a-7Q"></a>能次第入。<a id="a-7R"></a>皆见诸佛出兴于世，<a id="a-7S"></a>亦见彼佛一切神力，<a id="a-7T"></a>亦见诸佛所有游戏，<a id="a-7U"></a>亦见诸佛广大威德，<a id="a-7V"></a>亦见诸佛最胜自在，<a id="a-7W"></a>亦见诸佛大师子吼，<a id="a-7X"></a>亦见诸佛所修诸行，<a id="a-7Y"></a>亦见诸佛种种庄严，<a id="a-7Z"></a>亦见诸佛神足变化，<a id="a-7a"></a>亦见诸佛众会云集、<a id="a-7b"></a>众会清净、<a id="a-7c"></a>众会广大、<a id="a-7d"></a>众会一相、<a id="a-7e"></a>众会多相、<a id="a-7f"></a>众会处所、<a id="a-7g"></a>众会居止、<a id="a-7h"></a>众会成熟、<a id="a-7i"></a>众会调伏、<a id="a-7j"></a>众会威德，<a id="a-7k"></a>如是一切悉皆明见。<a id="a-7l"></a>亦见众会其量大小等阎浮提，<a id="a-7m"></a>亦见众会等四天下，<a id="a-7n"></a>亦见众会等小千界，<a id="a-7o"></a>亦见众会等中千界，<a id="a-7p"></a>亦见众会量等三千大千世界。<a id="a-7q"></a>亦见众会充满百千亿那由他佛刹，<a id="a-7r"></a>亦见众会充满阿僧祇佛刹，<a id="a-7s"></a>亦见众会充满百佛刹微尘数佛刹，<a id="a-7t"></a>亦见众会充满千佛刹微尘数佛刹，<a id="a-7u"></a>亦见众会充满百千亿那由他佛刹微尘数佛刹，<a id="a-7v"></a>亦见众会充满无数佛刹微尘数佛刹，<a id="a-7w"></a>亦见众会充满无量佛刹微尘数佛刹，<a id="a-7x"></a>亦见众会充满无边佛刹微尘数佛刹，<a id="a-7y"></a>亦见众会充满无等佛刹微尘数佛刹，<a id="a-7z"></a>亦见众会充满不可数佛刹微尘数佛刹，<a id="a-80"></a>亦见众会充满不可称佛刹微尘数佛刹，<a id="a-81"></a>亦见众会充满不可思佛刹微尘数佛刹，<a id="a-82"></a>亦见众会充满不可量佛刹微尘数佛刹，<a id="a-83"></a>亦见众会充满不可说佛刹微尘数佛刹，<a id="a-84"></a>亦见众会充满不可说不可说佛刹微尘数佛刹。<a id="a-85"></a>亦见诸佛于彼众会道场中，<a id="a-86"></a>示现种种相、<a id="a-87"></a>种种时、<a id="a-88"></a>种种国土、<a id="a-89"></a>种种变化、<a id="a-8A"></a>种种神通、<a id="a-8B"></a>种种庄严、<a id="a-8C"></a>种种自在、<a id="a-8D"></a>种种形量、<a id="a-8E"></a>种种事业。<a id="a-8F"></a>菩萨摩诃萨亦见自身往彼众会，<a id="a-8G"></a>亦自见身在彼说法，<a id="a-8H"></a>亦自见身受持佛语，<a id="a-8I"></a>亦自见身善知缘起，<a id="a-8J"></a>亦自见身住在虚空，<a id="a-8K"></a>亦自见身住于法身，<a id="a-8L"></a>亦自见身不生染著，<a id="a-8M"></a>亦自见身不住分别，<a id="a-8N"></a>亦自见身无有疲倦，<a id="a-8O"></a>亦自见身普入诸智，<a id="a-8P"></a>亦自见身普知诸义，<a id="a-8Q"></a>亦自见身普入诸地，<a id="a-8R"></a>亦自见身普入诸趣，<a id="a-8S"></a>亦自见身普知方便，<a id="a-8T"></a>亦自见身普住佛前，<a id="a-8U"></a>亦自见身普入诸力，<a id="a-8V"></a>亦自见身普入真如，<a id="a-8W"></a>亦自见身普入无诤，<a id="a-8X"></a>亦自见身普入诸法。<a id="a-8Y"></a>如是见时，<a id="a-8Z"></a>不分别国土，<a id="a-8a"></a>不分别众生，<a id="a-8b"></a>不分别佛，<a id="a-8c"></a>不分别法，<a id="a-8d"></a>不执著身，<a id="a-8e"></a>不执著身业，<a id="a-8f"></a>不执著心，<a id="a-8g"></a>不执著意。<a id="a-8h"></a>譬如诸法，<a id="a-8i"></a>不分别自性，<a id="a-8j"></a>不分别音声，<a id="a-8k"></a>而自性不舍、<a id="a-8l"></a>名字不灭；<a id="a-8m"></a>菩萨摩诃萨亦复如是，<a id="a-8n"></a>不舍于行，<a id="a-8o"></a>随世所作，<a id="a-8p"></a>而于此二无所执著。</p>
  <p id="a8q">“佛子，<a id="a-8r"></a>菩萨摩诃萨见佛无量光色、<a id="a-8s"></a>无量形相，<a id="a-8t"></a>圆满成就，<a id="a-8u"></a>平等清净；<a id="a-8v"></a>一一现前，<a id="a-8w"></a>分明证了。<a id="a-8x"></a>或见佛身种种光明，<a id="a-8y"></a>或见佛身圆光一寻，<a id="a-8z"></a>或见佛身如盛日色，<a id="a-90"></a>或见佛身微妙光色，<a id="a-91"></a>或见佛身作清净色，<a id="a-92"></a>或见佛身作黄金色，<a id="a-93"></a>或见佛身作金刚色，<a id="a-94"></a>或见佛身作绀青色，<a id="a-95"></a>或见佛身作无边色，<a id="a-96"></a>或见佛身作大青摩尼宝色。<a id="a-97"></a>或见佛身其量七肘，<a id="a-98"></a>或见佛身其量八肘，<a id="a-99"></a>或见佛身其量九肘，<a id="a-9A"></a>或见佛身其量十肘，<a id="a-9B"></a>或见佛身二十肘量，<a id="a-9C"></a>或见佛身三十肘量，<a id="a-9D"></a>如是乃至一百肘量、<a id="a-9E"></a>一千肘量。<a id="a-9F"></a>或见佛身一俱卢舍量，<a id="a-9G"></a>或见佛身半由旬量，<a id="a-9H"></a>或见佛身一由旬量，<a id="a-9I"></a>或见佛身十由旬量，<a id="a-9J"></a>或见佛身百由旬量，<a id="a-9K"></a>或见佛身千由旬量，<a id="a-9L"></a>或见佛身百千由旬量，<a id="a-9M"></a>或见佛身阎浮提量，<a id="a-9N"></a>或见佛身四天下量，<a id="a-9O"></a>或见佛身小千界量，<a id="a-9P"></a>或见佛身中千界量，<a id="a-9Q"></a>或见佛身大千界量，<a id="a-9R"></a>或见佛身百大千世界量，<a id="a-9S"></a>或见佛身千大千世界量，<a id="a-9T"></a>或见佛身百千大千世界量，<a id="a-9U"></a>或见佛身百千亿那由他大千世界量，<a id="a-9V"></a>或见佛身无数大千世界量，<a id="a-9W"></a>或见佛身无量大千世界量，<a id="a-9X"></a>或见佛身无边大千世界量，<a id="a-9Y"></a>或见佛身无等大千世界量，<a id="a-9Z"></a>或见佛身不可数大千世界量，<a id="a-9a"></a>或见佛身不可称大千世界量，<a id="a-9b"></a>或见佛身不可思大千世界量，<a id="a-9c"></a>或见佛身不可量大千世界量，<a id="a-9d"></a>或见佛身不可说大千世界量，<a id="a-9e"></a>或见佛身不可说不可说大千世界量。<a id="a-9f"></a>佛子，<a id="a-9g"></a>菩萨如是见诸如来无量色相、<a id="a-9h"></a>无量形状、<a id="a-9i"></a>无量示现、<a id="a-9j"></a>无量光明、<a id="a-9k"></a>无量光明网，<a id="a-9l"></a>其光分量等于法界，<a id="a-9m"></a>于法界中无所不照，<a id="a-9n"></a>普令发起无上智慧；<a id="a-9o"></a>又见佛身，<a id="a-9p"></a>无有染著，<a id="a-9q"></a>无有障碍，<a id="a-9r"></a>上妙清净。<a id="a-9s"></a>佛子，<a id="a-9t"></a>菩萨如是见于佛身，<a id="a-9u"></a>而如来身不增不减。<a id="a-9v"></a>譬如虚空，<a id="a-9w"></a>于虫所食芥子孔中亦不减小，<a id="a-9x"></a>于无数世界中亦不增广；<a id="a-9y"></a>其诸佛身亦复如是，<a id="a-9z"></a>见大之时亦无所增，<a id="a-A0"></a>见小之时亦无所减。<a id="a-A1"></a>佛子，<a id="a-A2"></a>譬如月轮，<a id="a-A3"></a>阎浮提人见其形小而亦不减，<a id="a-A4"></a>月中住者见其形大而亦不增；<a id="a-A5"></a>菩萨摩诃萨亦复如是，<a id="a-A6"></a>住此三昧，<a id="a-A7"></a>随其心乐，<a id="a-A8"></a>见诸佛身种种化相，<a id="a-A9"></a>言辞演法，<a id="a-AA"></a>受持不忘，<a id="a-AB"></a>而如来身不增不减。<a id="a-AC"></a>佛子，<a id="a-AD"></a>譬如众生命终之后，<a id="a-AE"></a>将受生时，<a id="a-AF"></a>不离于心，<a id="a-AG"></a>所见清净；<a id="a-AH"></a>菩萨摩诃萨亦复如是，<a id="a-AI"></a>不离于此甚深三昧，<a id="a-AJ"></a>所见清净。</p>
  <p id="aAK">“佛子，<a id="a-AL"></a>菩萨摩诃萨住此三昧，<a id="a-AM"></a>成就十种速疾法。<a id="a-AN"></a>何者为十？<a id="a-AO"></a>所谓：<a id="a-AP"></a>速增诸行圆满大愿，<a id="a-AQ"></a>速以法光照耀世间，<a id="a-AR"></a>速以方便转于法轮度脱众生，<a id="a-AS"></a>速随众生业示现诸佛清净国土，<a id="a-AT"></a>速以平等智趣入十力，<a id="a-AU"></a>速与一切如来同住，<a id="a-AV"></a>速以大慈力摧破魔军，<a id="a-AW"></a>速断众生疑令生欢喜，<a id="a-AX"></a>速随胜解示现神变，<a id="a-AY"></a>速以种种妙法言辞净诸世间。<a id="a-AZ"></a>佛子，<a id="a-Aa"></a>此菩萨摩诃萨复得十种法印，<a id="a-Ab"></a>印一切法。<a id="a-Ac"></a>何等为十？<a id="a-Ad"></a>一者、<a id="a-Ae"></a>同去、<a id="a-Af"></a>来、<a id="a-Ag"></a>今一切诸佛平等善根，<a id="a-Ah"></a>二者、<a id="a-Ai"></a>同诸如来得无边际智慧法身，<a id="a-Aj"></a>三者、<a id="a-Ak"></a>同诸如来住不二法，<a id="a-Al"></a>四者、<a id="a-Am"></a>同诸如来观察三世无量境界皆悉平等，<a id="a-An"></a>五者、<a id="a-Ao"></a>同诸如来得了达法界无碍境界，<a id="a-Ap"></a>六者、<a id="a-Aq"></a>同诸如来成就十力所行无碍，<a id="a-Ar"></a>七者、<a id="a-As"></a>同诸如来永绝二行住无诤法，<a id="a-At"></a>八者、<a id="a-Au"></a>同诸如来教化众生恒不止息，<a id="a-Av"></a>九者、<a id="a-Aw"></a>同诸如来于智善巧、<a id="a-Ax"></a>义善巧中能善观察，<a id="a-Ay"></a>十者、<a id="a-Az"></a>同诸如来与一切佛平等无二。</p>
  <p id="aB0">“佛子，<a id="a-B1"></a>若菩萨摩诃萨成就此了知一切世界佛庄严大三昧善巧方便门，<a id="a-B2"></a>是无师者，<a id="a-B3"></a>不由他教，<a id="a-B4"></a>自入一切佛法故；<a id="a-B5"></a>是丈夫者，<a id="a-B6"></a>能开悟一切众生故；<a id="a-B7"></a>是清净者，<a id="a-B8"></a>知心性本净故；<a id="a-B9"></a>是第一者、<a id="a-BA"></a>能度脱一切世间故；<a id="a-BB"></a>是安慰者，<a id="a-BC"></a>能开晓一切众生故；<a id="a-BD"></a>是安住者，<a id="a-BE"></a>未住佛种性者令得住故；<a id="a-BF"></a>是真实知者，<a id="a-BG"></a>入一切智门故；<a id="a-BH"></a>是无异想者，<a id="a-BI"></a>所言无二故；<a id="a-BJ"></a>是住法藏者，<a id="a-BK"></a>誓愿了知一切佛法故；<a id="a-BL"></a>是能雨法雨者，<a id="a-BM"></a>随众生心乐悉令充足故。<a id="a-BN"></a>佛子，<a id="a-BO"></a>譬如帝释，<a id="a-BP"></a>于顶髻中置摩尼宝，<a id="a-BQ"></a>以宝力故，<a id="a-BR"></a>威光转盛。<a id="a-BS"></a>其释天王初获此宝则得十法，<a id="a-BT"></a>出过一切三十三天。<a id="a-BU"></a>何等为十？<a id="a-BV"></a>一者、<a id="a-BW"></a>色相，<a id="a-BX"></a>二者、<a id="a-BY"></a>形体，<a id="a-BZ"></a>三者、<a id="a-Ba"></a>示现，<a id="a-Bb"></a>四者、<a id="a-Bc"></a>眷属，<a id="a-Bd"></a>五者、<a id="a-Be"></a>资具，<a id="a-Bf"></a>六者、<a id="a-Bg"></a>音声，<a id="a-Bh"></a>七者、<a id="a-Bi"></a>神通，<a id="a-Bj"></a>八者、<a id="a-Bk"></a>自在，<a id="a-Bl"></a>九者、<a id="a-Bm"></a>慧解，<a id="a-Bn"></a>十者、<a id="a-Bo"></a>智用。<a id="a-Bp"></a>如是十种，<a id="a-Bq"></a>悉过一切三十三天。<a id="a-Br"></a>菩萨摩诃萨亦复如是，<a id="a-Bs"></a>初始获得此三昧时，<a id="a-Bt"></a>则得十种广大智藏。<a id="a-Bu"></a>何等为十？<a id="a-Bv"></a>一者、<a id="a-Bw"></a>照耀一切佛刹智，<a id="a-Bx"></a>二者、<a id="a-By"></a>知一切众生受生智，<a id="a-Bz"></a>三者、<a id="a-C0"></a>普作三世变化智，<a id="a-C1"></a>四者、<a id="a-C2"></a>普入一切佛身智，<a id="a-C3"></a>五者、<a id="a-C4"></a>通达一切佛法智，<a id="a-C5"></a>六者、<a id="a-C6"></a>普摄一切净法智，<a id="a-C7"></a>七者、<a id="a-C8"></a>普令一切众生入法身智，<a id="a-C9"></a>八者、<a id="a-CA"></a>现见一切法普眼清净智，<a id="a-CB"></a>九者、<a id="a-CC"></a>一切自在到于彼岸智，<a id="a-CD"></a>十者、<a id="a-CE"></a>安住一切广大法普尽无余智。</p>
  <p id="aCF">“佛子，<a id="a-CG"></a>菩萨摩诃萨住此三昧，<a id="a-CH"></a>复得十种最清净威德身。<a id="a-CI"></a>何等为十？<a id="a-CJ"></a>一者、<a id="a-CK"></a>为照耀不可说不可说世界故，<a id="a-CL"></a>放不可说不可说光明轮；<a id="a-CM"></a>二者、<a id="a-CN"></a>为令世界咸清净故，<a id="a-CO"></a>放不可说不可说无量色相光明轮；<a id="a-CP"></a>三者、<a id="a-CQ"></a>为调伏众生故，<a id="a-CR"></a>放不可说不可说光明轮；<a id="a-CS"></a>四者、<a id="a-CT"></a>为亲近一切诸佛故，<a id="a-CU"></a>化作不可说不可说身；<a id="a-CV"></a>五者、<a id="a-CW"></a>为承事供养一切诸佛故，<a id="a-CX"></a>雨不可说不可说种种殊妙香华云；<a id="a-CY"></a>六者、<a id="a-CZ"></a>为承事供养一切佛，<a id="a-Ca"></a>及调伏一切众生故，<a id="a-Cb"></a>于一一毛孔中化作不可说不可说种种音乐；<a id="a-Cc"></a>七者、<a id="a-Cd"></a>为成熟众生故，<a id="a-Ce"></a>现不可说不可说种种无量自在神变；<a id="a-Cf"></a>八者、<a id="a-Cg"></a>为于十方种种名号一切佛所请问法故，<a id="a-Ch"></a>一步超过不可说不可说世界；<a id="a-Ci"></a>九者、<a id="a-Cj"></a>为令一切众生见闻之者皆不空故，<a id="a-Ck"></a>现不可说不可说种种无量清净色相身，<a id="a-Cl"></a>无能见顶；<a id="a-Cm"></a>十者、<a id="a-Cn"></a>为与众生开示无量秘密法故，<a id="a-Co"></a>发不可说不可说音声语言。<a id="a-Cp"></a>佛子，<a id="a-Cq"></a>菩萨摩诃萨得此十种最清净威德身已，<a id="a-Cr"></a>能令众生得十种圆满。<a id="a-Cs"></a>何等为十？<a id="a-Ct"></a>一者、<a id="a-Cu"></a>能令众生得见于佛，<a id="a-Cv"></a>二者、<a id="a-Cw"></a>能令众生深信于佛，<a id="a-Cx"></a>三者、<a id="a-Cy"></a>能令众生听闻于法，<a id="a-Cz"></a>四者、<a id="a-D0"></a>能令众生知有佛世界，<a id="a-D1"></a>五者、<a id="a-D2"></a>能令众生见佛神变，<a id="a-D3"></a>六者、<a id="a-D4"></a>能令众生念所集业，<a id="a-D5"></a>七者、<a id="a-D6"></a>能令众生定心圆满，<a id="a-D7"></a>八者、<a id="a-D8"></a>能令众生入佛清净，<a id="a-D9"></a>九者、<a id="a-DA"></a>能令众生发菩提心，<a id="a-DB"></a>十者、<a id="a-DC"></a>能令众生圆满佛智。<a id="a-DD"></a>佛子，<a id="a-DE"></a>菩萨摩诃萨令众生得十种圆满已，<a id="a-DF"></a>复为众生作十种佛事。<a id="a-DG"></a>何等为十？<a id="a-DH"></a>所谓：<a id="a-DI"></a>以音声作佛事，<a id="a-DJ"></a>为成熟众生故；<a id="a-DK"></a>以色形作佛事，<a id="a-DL"></a>为调伏众生故；<a id="a-DM"></a>以忆念作佛事，<a id="a-DN"></a>为清净众生故；<a id="a-DO"></a>以震动世界作佛事，<a id="a-DP"></a>为令众生离恶趣故；<a id="a-DQ"></a>以方便觉悟作佛事，<a id="a-DR"></a>为令众生不失念故；<a id="a-DS"></a>以梦中现相作佛事，<a id="a-DT"></a>为令众生恒正念故；<a id="a-DU"></a>以放大光明作佛事，<a id="a-DV"></a>为普摄取诸众生故；<a id="a-DW"></a>以修菩萨行作佛事，<a id="a-DX"></a>为令众生住胜愿故；<a id="a-DY"></a>以成正等觉作佛事，<a id="a-DZ"></a>为令众生知幻法故；<a id="a-Da"></a>以转妙法轮作佛事，<a id="a-Db"></a>为众说法不失时故；<a id="a-Dc"></a>以现住寿命作佛事，<a id="a-Dd"></a>为调伏一切众生故；<a id="a-De"></a>以示般涅槃作佛事，<a id="a-Df"></a>知诸众生起疲厌故。<a id="a-Dg"></a>佛子，<a id="a-Dh"></a>是为菩萨摩诃萨第七了知一切世界佛庄严大三昧善巧智。</p>
 </body>
</html>