<!doctype html>
<html id="z3IBTU6Hn" data-ver="1141">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十五</h1>
  <h2 id="a2">十地品第二十六之二</h2>
  <p id="a3">诸菩萨闻此，<a id="a-4"></a>最胜微妙地，<a id="a-5"></a>其心尽清净，<a id="a-6"></a>一切皆欢喜。</p>
  <p id="a7">皆从于座起，<a id="a-8"></a>踊住虚空中，<a id="a-9"></a>普散上妙华，<a id="a-A"></a>同时共称赞：</p>
  <p id="aB">善哉金刚藏！<a id="a-C"></a>大智无畏者！<a id="a-D"></a>善说于此地，<a id="a-E"></a>菩萨所行法。</p>
  <p id="aF">解脱月菩萨，<a id="a-G"></a>知众心清净，<a id="a-H"></a>乐闻第二地，<a id="a-I"></a>所有诸行相，</p>
  <p id="aJ">即请金刚藏：<a id="a-K"></a>大慧愿演说，<a id="a-L"></a>佛子皆乐闻，<a id="a-M"></a>所住第二地！</p>
  <p id="aN">尔时，<a id="a-O"></a>金刚藏菩萨告解脱月菩萨言：<a id="a-P"></a>“佛子，<a id="a-Q"></a>菩萨摩诃萨已修初地，<a id="a-R"></a>欲入第二地，<a id="a-S"></a>当起十种深心。<a id="a-T"></a>何等为十？<a id="a-U"></a>所谓：<a id="a-V"></a>正直心、<a id="a-W"></a>柔软心、<a id="a-X"></a>堪能心、<a id="a-Y"></a>调伏心、<a id="a-Z"></a>寂静心、<a id="a-a"></a>纯善心、<a id="a-b"></a>不杂心、<a id="a-c"></a>无顾恋心、<a id="a-d"></a>广心、<a id="a-e"></a>大心。<a id="a-f"></a>菩萨以此十心，<a id="a-g"></a>得入第二离垢地。</p>
  <p id="ah">“佛子，<a id="a-i"></a>菩萨住离垢地，<a id="a-j"></a>性自远离一切杀生，<a id="a-k"></a>不畜刀杖，<a id="a-l"></a>不怀怨恨，<a id="a-m"></a>有惭有愧，<a id="a-n"></a>仁恕具足，<a id="a-o"></a>于一切众生有命之者，<a id="a-p"></a>常生利益慈念之心；<a id="a-q"></a>是菩萨尚不恶心恼诸众生，<a id="a-r"></a>何况于他起众生想，<a id="a-s"></a>故以重意而行杀害？<a id="a-t"></a>性不偷盗，<a id="a-u"></a>菩萨于自资财，<a id="a-v"></a>常知止足，<a id="a-w"></a>于他慈恕，<a id="a-x"></a>不欲侵损；<a id="a-y"></a>若物属他，<a id="a-z"></a>起他物想，<a id="a-10"></a>终不于此而生盗心，<a id="a-11"></a>乃至草叶不与不取，<a id="a-12"></a>何况其余资生之具？<a id="a-13"></a>性不邪淫，<a id="a-14"></a>菩萨于自妻知足，<a id="a-15"></a>不求他妻，<a id="a-16"></a>于他妻妾、<a id="a-17"></a>他所护女、<a id="a-18"></a>亲族媒定及为法所护，<a id="a-19"></a>尚不生于贪染之心，<a id="a-1A"></a>何况从事？<a id="a-1B"></a>况于非道？<a id="a-1C"></a>性不妄语，<a id="a-1D"></a>菩萨常作实语、<a id="a-1E"></a>真语、<a id="a-1F"></a>时语，<a id="a-1G"></a>乃至梦中亦不忍作覆藏之语，<a id="a-1H"></a>无心欲作，<a id="a-1I"></a>何况故犯？<a id="a-1J"></a>性不两舌，<a id="a-1K"></a>菩萨于诸众生无离间心、<a id="a-1L"></a>无恼害心，<a id="a-1M"></a>不将此语为破彼故而向彼说，<a id="a-1N"></a>不将彼语为破此故而向此说，<a id="a-1O"></a>未破者不令破，<a id="a-1P"></a>已破者不增长，<a id="a-1Q"></a>不喜离间，<a id="a-1R"></a>不乐离间，<a id="a-1S"></a>不作离间语，<a id="a-1T"></a>不说离间语，<a id="a-1U"></a>若实、<a id="a-1V"></a>若不实。<a id="a-1W"></a>性不恶口，<a id="a-1X"></a>所谓：<a id="a-1Y"></a>毒害语、<a id="a-1Z"></a>粗犷语、<a id="a-1a"></a>苦他语、<a id="a-1b"></a>令他瞋恨语、<a id="a-1c"></a>现前语、<a id="a-1d"></a>不现前语、<a id="a-1e"></a>鄙恶语、<a id="a-1f"></a>庸贱语、<a id="a-1g"></a>不可乐闻语、<a id="a-1h"></a>闻者不悦语、<a id="a-1i"></a>瞋忿语、<a id="a-1j"></a>如火烧心语、<a id="a-1k"></a>怨结语、<a id="a-1l"></a>热恼语、<a id="a-1m"></a>不可爱语、<a id="a-1n"></a>不可乐语、<a id="a-1o"></a>能坏自身他身语，<a id="a-1p"></a>如是等语皆悉舍离，<a id="a-1q"></a>常作润泽语、<a id="a-1r"></a>柔软语、<a id="a-1s"></a>悦意语、<a id="a-1t"></a>可乐闻语、<a id="a-1u"></a>闻者喜悦语、<a id="a-1v"></a>善入人心语、<a id="a-1w"></a>风雅典则语、<a id="a-1x"></a>多人爱乐语、<a id="a-1y"></a>多人悦乐语、<a id="a-1z"></a>身心踊悦语。<a id="a-20"></a>性不绮语，<a id="a-21"></a>菩萨常乐思审语、<a id="a-22"></a>时语、<a id="a-23"></a>实语、<a id="a-24"></a>义语、<a id="a-25"></a>法语、<a id="a-26"></a>顺道理语、<a id="a-27"></a>巧调伏语、<a id="a-28"></a>随时筹量决定语，<a id="a-29"></a>是菩萨乃至戏笑尚恒思审，<a id="a-2A"></a>何况故出散乱之言？<a id="a-2B"></a>性不贪欲，<a id="a-2C"></a>菩萨于他财物、<a id="a-2D"></a>他所资用，<a id="a-2E"></a>不生贪心，<a id="a-2F"></a>不愿不求。<a id="a-2G"></a>性离瞋恚，<a id="a-2H"></a>菩萨于一切众生恒起慈心、<a id="a-2I"></a>利益心、<a id="a-2J"></a>哀愍心、<a id="a-2K"></a>欢喜心、<a id="a-2L"></a>和润心、<a id="a-2M"></a>摄受心，<a id="a-2N"></a>永舍瞋恨、<a id="a-2O"></a>怨害、<a id="a-2P"></a>热恼，<a id="a-2Q"></a>常思顺行，<a id="a-2R"></a>仁慈祐益。<a id="a-2S"></a>又离邪见，<a id="a-2T"></a>菩萨住于正道，<a id="a-2U"></a>不行占卜，<a id="a-2V"></a>不取恶戒，<a id="a-2W"></a>心见正直，<a id="a-2X"></a>无诳无谄，<a id="a-2Y"></a>于佛、<a id="a-2Z"></a>法、<a id="a-2a"></a>僧起决定信。</p>
  <p id="a2b">“佛子，<a id="a-2c"></a>菩萨摩诃萨如是护持十善业道，<a id="a-2d"></a>常无间断，<a id="a-2e"></a>复作是念：<a id="a-2f"></a>‘一切众生堕恶趣者，<a id="a-2g"></a>莫不皆以十不善业；<a id="a-2h"></a>是故我当自修正行，<a id="a-2i"></a>亦劝于他，<a id="a-2j"></a>令修正行。<a id="a-2k"></a>何以故？<a id="a-2l"></a>若自不能修行正行，<a id="a-2m"></a>令他修者，<a id="a-2n"></a>无有是处。<a id="a-2o"></a>’</p>
  <p id="a2p">“佛子，<a id="a-2q"></a>此菩萨摩诃萨复作是念：<a id="a-2r"></a>‘十不善业道，<a id="a-2s"></a>是地狱、<a id="a-2t"></a>畜生、<a id="a-2u"></a>饿鬼受生因；<a id="a-2v"></a>十善业道，<a id="a-2w"></a>是人、<a id="a-2x"></a>天乃至有顶处受生因。<a id="a-2y"></a>又此上上十善业道，<a id="a-2z"></a>以智慧修习，<a id="a-30"></a>心狭劣故，<a id="a-31"></a>怖三界故，<a id="a-32"></a>缺大悲故，<a id="a-33"></a>从他闻声而解了故，<a id="a-34"></a>成声闻乘。<a id="a-35"></a>又此上品十善业道，<a id="a-36"></a>修治清净，<a id="a-37"></a>不从他教，<a id="a-38"></a>自觉悟故，<a id="a-39"></a>大悲方便不具足故，<a id="a-3A"></a>悟解甚深因缘法故，<a id="a-3B"></a>成独觉乘。<a id="a-3C"></a>又此上品十善业道，<a id="a-3D"></a>修治清净，<a id="a-3E"></a>心广无量故，<a id="a-3F"></a>具足悲愍故，<a id="a-3G"></a>方便所摄故，<a id="a-3H"></a>发生大愿故，<a id="a-3I"></a>不舍众生故，<a id="a-3J"></a>希求诸佛大智故，<a id="a-3K"></a>净治菩萨诸地故，<a id="a-3L"></a>净修一切诸度故，<a id="a-3M"></a>成菩萨广大行。<a id="a-3N"></a>又此上品十善业道，<a id="a-3O"></a>一切种清净故，<a id="a-3P"></a>乃至证十力、<a id="a-3Q"></a>四无畏故，<a id="a-3R"></a>一切佛法皆得成就。<a id="a-3S"></a>是故我今等行十善，<a id="a-3T"></a>应令一切具足清净；<a id="a-3U"></a>如是方便，<a id="a-3V"></a>菩萨当学。<a id="a-3W"></a>’</p>
  <p id="a3X">“佛子，<a id="a-3Y"></a>此菩萨摩诃萨又作是念：<a id="a-3Z"></a>‘十不善业道，<a id="a-3a"></a>上者地狱因，<a id="a-3b"></a>中者畜生因，<a id="a-3c"></a>下者饿鬼因。<a id="a-3d"></a>于中，<a id="a-3e"></a>杀生之罪能令众生堕于地狱、<a id="a-3f"></a>畜生、<a id="a-3g"></a>饿鬼；<a id="a-3h"></a>若生人中，<a id="a-3i"></a>得二种果报：<a id="a-3j"></a>一者、<a id="a-3k"></a>短命，<a id="a-3l"></a>二者、<a id="a-3m"></a>多病。<a id="a-3n"></a>偷盗之罪亦令众生堕三恶道；<a id="a-3o"></a>若生人中，<a id="a-3p"></a>得二种果报：<a id="a-3q"></a>一者、<a id="a-3r"></a>贫穷，<a id="a-3s"></a>二者、<a id="a-3t"></a>共财不得自在。<a id="a-3u"></a>邪淫之罪亦令众生堕三恶道；<a id="a-3v"></a>若生人中，<a id="a-3w"></a>得二种果报：<a id="a-3x"></a>一者、<a id="a-3y"></a>妻不贞良，<a id="a-3z"></a>二者、<a id="a-40"></a>不得随意眷属。<a id="a-41"></a>妄语之罪亦令众生堕三恶道；<a id="a-42"></a>若生人中，<a id="a-43"></a>得二种果报：<a id="a-44"></a>一者、<a id="a-45"></a>多被诽谤，<a id="a-46"></a>二者、<a id="a-47"></a>为他所诳。<a id="a-48"></a>两舌之罪亦令众生堕三恶道；<a id="a-49"></a>若生人中，<a id="a-4A"></a>得二种果报：<a id="a-4B"></a>一者、<a id="a-4C"></a>眷属乖离，<a id="a-4D"></a>二者、<a id="a-4E"></a>亲族弊恶。<a id="a-4F"></a>恶口之罪亦令众生堕三恶道；<a id="a-4G"></a>若生人中，<a id="a-4H"></a>得二种果报：<a id="a-4I"></a>一者、<a id="a-4J"></a>常闻恶声，<a id="a-4K"></a>二者、<a id="a-4L"></a>言多诤讼。<a id="a-4M"></a>绮语之罪亦令众生堕三恶道；<a id="a-4N"></a>若生人中，<a id="a-4O"></a>得二种果报：<a id="a-4P"></a>一者、<a id="a-4Q"></a>言无人受，<a id="a-4R"></a>二者、<a id="a-4S"></a>语不明了。<a id="a-4T"></a>贪欲之罪亦令众生堕三恶道；<a id="a-4U"></a>若生人中，<a id="a-4V"></a>得二种果报：<a id="a-4W"></a>一者、<a id="a-4X"></a>心不知足，<a id="a-4Y"></a>二者、<a id="a-4Z"></a>多欲无厌。<a id="a-4a"></a>瞋恚之罪亦令众生堕三恶道；<a id="a-4b"></a>若生人中，<a id="a-4c"></a>得二种果报：<a id="a-4d"></a>一者、<a id="a-4e"></a>常被他人求其长短，<a id="a-4f"></a>二者、<a id="a-4g"></a>恒被于他之所恼害。<a id="a-4h"></a>邪见之罪亦令众生堕三恶道；<a id="a-4i"></a>若生人中，<a id="a-4j"></a>得二种果报：<a id="a-4k"></a>一者、<a id="a-4l"></a>生邪见家，<a id="a-4m"></a>二者、<a id="a-4n"></a>其心谄曲。<a id="a-4o"></a>’佛子，<a id="a-4p"></a>十不善业道能生此等无量无边众大苦聚，<a id="a-4q"></a>是故菩萨作如是念：<a id="a-4r"></a>‘我当远离十不善道，<a id="a-4s"></a>以十善道为法园苑，<a id="a-4t"></a>爱乐安住，<a id="a-4u"></a>自住其中，<a id="a-4v"></a>亦劝他人令住其中。<a id="a-4w"></a>’</p>
  <p id="a4x">“佛子，<a id="a-4y"></a>此菩萨摩诃萨复于一切众生生利益心、<a id="a-4z"></a>安乐心、<a id="a-50"></a>慈心、<a id="a-51"></a>悲心、<a id="a-52"></a>怜愍心、<a id="a-53"></a>摄受心、<a id="a-54"></a>守护心、<a id="a-55"></a>自己心、<a id="a-56"></a>师心、<a id="a-57"></a>大师心，<a id="a-58"></a>作是念言：<a id="a-59"></a>‘众生可愍，<a id="a-5A"></a>堕于邪见、<a id="a-5B"></a>恶慧、<a id="a-5C"></a>恶欲、<a id="a-5D"></a>恶道稠林。<a id="a-5E"></a>我应令彼住于正见，<a id="a-5F"></a>行真实道。<a id="a-5G"></a>’又作是念：<a id="a-5H"></a>‘一切众生分别彼我，<a id="a-5I"></a>互相破坏，<a id="a-5J"></a>斗诤瞋恨，<a id="a-5K"></a>炽然不息。<a id="a-5L"></a>我当令彼住于无上大慈之中。<a id="a-5M"></a>’又作是念：<a id="a-5N"></a>‘一切众生贪取无厌，<a id="a-5O"></a>唯求财利，<a id="a-5P"></a>邪命自活。<a id="a-5Q"></a>我当令彼住于清净身、<a id="a-5R"></a>语、<a id="a-5S"></a>意业正命法中。<a id="a-5T"></a>’又作是念：<a id="a-5U"></a>‘一切众生常随三毒，<a id="a-5V"></a>种种烦恼因之炽然，<a id="a-5W"></a>不解志求出要方便。<a id="a-5X"></a>我当令彼除灭一切烦恼大火，<a id="a-5Y"></a>安置清凉涅槃之处。<a id="a-5Z"></a>’又作是念：<a id="a-5a"></a>‘一切众生为愚痴重暗，<a id="a-5b"></a>妄见厚膜之所覆故，<a id="a-5c"></a>入阴翳稠林，<a id="a-5d"></a>失智慧光明，<a id="a-5e"></a>行旷野险道，<a id="a-5f"></a>起诸恶见。<a id="a-5g"></a>我当令彼得无障碍清净智眼，<a id="a-5h"></a>知一切法如实相，<a id="a-5i"></a>不随他教。<a id="a-5j"></a>’又作是念：<a id="a-5k"></a>‘一切众生在于生死险道之中，<a id="a-5l"></a>将堕地狱、<a id="a-5m"></a>畜生、<a id="a-5n"></a>饿鬼，<a id="a-5o"></a>入恶见网中，<a id="a-5p"></a>为愚痴稠林所迷，<a id="a-5q"></a>随逐邪道，<a id="a-5r"></a>行颠倒行。<a id="a-5s"></a>譬如盲人无有导师，<a id="a-5t"></a>非出要道谓为出要，<a id="a-5u"></a>入魔境界，<a id="a-5v"></a>恶贼所摄，<a id="a-5w"></a>随顺魔心，<a id="a-5x"></a>远离佛意。<a id="a-5y"></a>我当拔出如是险难，<a id="a-5z"></a>令住无畏一切智城。<a id="a-60"></a>’又作是念：<a id="a-61"></a>‘一切众生为大瀑水波浪所没，<a id="a-62"></a>入欲流、<a id="a-63"></a>有流、<a id="a-64"></a>无明流、<a id="a-65"></a>见流，<a id="a-66"></a>生死洄澓，<a id="a-67"></a>爱河漂转，<a id="a-68"></a>湍驰奔激，<a id="a-69"></a>不暇观察；<a id="a-6A"></a>为欲觉、<a id="a-6B"></a>恚觉、<a id="a-6C"></a>害觉随逐不舍，<a id="a-6D"></a>身见罗刹于中执取，<a id="a-6E"></a>将其永入爱欲稠林；<a id="a-6F"></a>于所贪爱深生染著，<a id="a-6G"></a>住我慢原阜，<a id="a-6H"></a>安六处聚落；<a id="a-6I"></a>无善救者，<a id="a-6J"></a>无能度者。<a id="a-6K"></a>我当于彼起大悲心，<a id="a-6L"></a>以诸善根而为救济，<a id="a-6M"></a>令无灾患，<a id="a-6N"></a>离染寂静，<a id="a-6O"></a>住于一切智慧宝洲。<a id="a-6P"></a>’又作是念：<a id="a-6Q"></a>‘一切众生处世牢狱，<a id="a-6R"></a>多诸苦恼，<a id="a-6S"></a>常怀爱憎，<a id="a-6T"></a>自生忧怖，<a id="a-6U"></a>贪欲重械之所系缚，<a id="a-6V"></a>无明稠林以为覆障，<a id="a-6W"></a>于三界内莫能自出。<a id="a-6X"></a>我当令彼永离三有，<a id="a-6Y"></a>住无障碍大涅槃中。<a id="a-6Z"></a>’又作是念：<a id="a-6a"></a>‘一切众生执著于我，<a id="a-6b"></a>于诸蕴窟宅不求出离，<a id="a-6c"></a>依六处空聚，<a id="a-6d"></a>起四颠倒行，<a id="a-6e"></a>为四大毒蛇之所侵恼，<a id="a-6f"></a>五蕴怨贼之所杀害，<a id="a-6g"></a>受无量苦。<a id="a-6h"></a>我当令彼住于最胜无所著处，<a id="a-6i"></a>所谓：<a id="a-6j"></a>灭一切障碍无上涅槃。<a id="a-6k"></a>’又作是念：<a id="a-6l"></a>‘一切众生其心狭劣，<a id="a-6m"></a>不行最上一切智道，<a id="a-6n"></a>虽欲出离，<a id="a-6o"></a>但乐声闻、<a id="a-6p"></a>辟支佛乘。<a id="a-6q"></a>我当令住广大佛法、<a id="a-6r"></a>广大智慧。<a id="a-6s"></a>’佛子，<a id="a-6t"></a>菩萨如是护持于戒，<a id="a-6u"></a>善能增长慈悲之心。</p>
  <p id="a6v">“佛子，<a id="a-6w"></a>菩萨住此离垢地，<a id="a-6x"></a>以愿力故，<a id="a-6y"></a>得见多佛，<a id="a-6z"></a>所谓：<a id="a-70"></a>见多百佛、<a id="a-71"></a>多千佛、<a id="a-72"></a>多百千佛、<a id="a-73"></a>多亿佛、<a id="a-74"></a>多百亿佛、<a id="a-75"></a>多千亿佛、<a id="a-76"></a>多百千亿佛，<a id="a-77"></a>如是乃至见多百千亿那由他佛。<a id="a-78"></a>于诸佛所，<a id="a-79"></a>以广大心、<a id="a-7A"></a>深心，<a id="a-7B"></a>恭敬尊重，<a id="a-7C"></a>承事供养，<a id="a-7D"></a>衣服、<a id="a-7E"></a>饮食、<a id="a-7F"></a>卧具、<a id="a-7G"></a>医药，<a id="a-7H"></a>一切资生悉以奉施，<a id="a-7I"></a>亦以供养一切众僧，<a id="a-7J"></a>以此善根回向阿耨多罗三藐三菩提。<a id="a-7K"></a>于诸佛所，<a id="a-7L"></a>以尊重心，<a id="a-7M"></a>复更受行十善道法，<a id="a-7N"></a>随其所受，<a id="a-7O"></a>乃至菩提，<a id="a-7P"></a>终不忘失。<a id="a-7Q"></a>是菩萨于无量百千亿那由他劫，<a id="a-7R"></a>远离悭嫉破戒垢故，<a id="a-7S"></a>布施、<a id="a-7T"></a>持戒清净满足。<a id="a-7U"></a>譬如真金置矾石中，<a id="a-7V"></a>如法炼已，<a id="a-7W"></a>离一切垢，<a id="a-7X"></a>转复明净。<a id="a-7Y"></a>菩萨住此离垢地，<a id="a-7Z"></a>亦复如是，<a id="a-7a"></a>于无量百千亿那由他劫，<a id="a-7b"></a>远离悭嫉破戒垢故，<a id="a-7c"></a>布施、<a id="a-7d"></a>持戒清净满足。<a id="a-7e"></a>佛子，<a id="a-7f"></a>此菩萨，<a id="a-7g"></a>四摄法中，<a id="a-7h"></a>爱语偏多；<a id="a-7i"></a>十波罗蜜中，<a id="a-7j"></a>持戒偏多；<a id="a-7k"></a>余非不行，<a id="a-7l"></a>但随力随分。</p>
  <p id="a7m">“佛子，<a id="a-7n"></a>是名略说菩萨摩诃萨第二离垢地。<a id="a-7o"></a>菩萨住此地，<a id="a-7p"></a>多作转轮圣王，<a id="a-7q"></a>为大法主，<a id="a-7r"></a>具足七宝，<a id="a-7s"></a>有自在力，<a id="a-7t"></a>能除一切众生悭贪破戒垢，<a id="a-7u"></a>以善方便令其安住十善道中；<a id="a-7v"></a>为大施主，<a id="a-7w"></a>周给无尽。<a id="a-7x"></a>布施、<a id="a-7y"></a>爱语、<a id="a-7z"></a>利行、<a id="a-80"></a>同事──如是一切诸所作业，<a id="a-81"></a>皆不离念佛，<a id="a-82"></a>不离念法，<a id="a-83"></a>不离念僧，<a id="a-84"></a>乃至不离念具足一切种、<a id="a-85"></a>一切智智。<a id="a-86"></a>又作是念：<a id="a-87"></a>‘我当于一切众生中为首、<a id="a-88"></a>为胜、<a id="a-89"></a>为殊胜、<a id="a-8A"></a>为妙、<a id="a-8B"></a>为微妙、<a id="a-8C"></a>为上、<a id="a-8D"></a>为无上，<a id="a-8E"></a>乃至为一切智智依止者。<a id="a-8F"></a>’是菩萨若欲舍家于佛法中勤行精进，<a id="a-8G"></a>便能舍家、<a id="a-8H"></a>妻子、<a id="a-8I"></a>五欲。<a id="a-8J"></a>既出家已，<a id="a-8K"></a>勤行精进，<a id="a-8L"></a>于一念顷，<a id="a-8M"></a>得千三昧，<a id="a-8N"></a>得见千佛，<a id="a-8O"></a>知千佛神力，<a id="a-8P"></a>能动千世界，<a id="a-8Q"></a>乃至能示现千身，<a id="a-8R"></a>于一一身能示现千菩萨以为眷属；<a id="a-8S"></a>若以菩萨殊胜愿力自在示现，<a id="a-8T"></a>过于是数，<a id="a-8U"></a>百劫、<a id="a-8V"></a>千劫乃至百千亿那由他劫不能数知。<a id="a-8W"></a>”</p>
  <p id="a8X">尔时，<a id="a-8Y"></a>金刚藏菩萨欲重宣其义而说颂曰：</p>
  <p id="a8Z">“质直柔软及堪能，<a id="a-8a"></a>调伏寂静与纯善，<a id="a-8b"></a>速出生死广大意，<a id="a-8c"></a>以此十心入二地。</p>
  <p id="a8d">住此成就戒功德，<a id="a-8e"></a>远离杀生不恼害，<a id="a-8f"></a>亦离偷盗及邪淫，<a id="a-8g"></a>妄恶乖离无义语。</p>
  <p id="a8h">不贪财物常慈愍，<a id="a-8i"></a>正道直心无谄伪，<a id="a-8j"></a>离险舍慢极调柔，<a id="a-8k"></a>依教而行不放逸。</p>
  <p id="a8l">地狱畜生受众苦，<a id="a-8m"></a>饿鬼烧燃出猛焰，<a id="a-8n"></a>一切皆由罪所致，<a id="a-8o"></a>我当离彼住实法。</p>
  <p id="a8p">人中随意得受生，<a id="a-8q"></a>乃至顶天禅定乐，<a id="a-8r"></a>独觉声闻佛乘道，<a id="a-8s"></a>皆因十善而成就。</p>
  <p id="a8t">如是思惟不放逸，<a id="a-8u"></a>自持净戒教他护，<a id="a-8v"></a>复见群生受众苦，<a id="a-8w"></a>转更增益大悲心。</p>
  <p id="a8x">凡愚邪智不正解，<a id="a-8y"></a>常怀忿恨多诤讼，<a id="a-8z"></a>贪求境界无足期，<a id="a-90"></a>我应令彼除三毒。</p>
  <p id="a91">愚痴大暗所缠覆，<a id="a-92"></a>入大险道邪见网，<a id="a-93"></a>生死笼槛怨所拘，<a id="a-94"></a>我应令彼摧魔贼。</p>
  <p id="a95">四流漂荡心没溺，<a id="a-96"></a>三界焚如苦无量，<a id="a-97"></a>计蕴为宅我在中，<a id="a-98"></a>为欲度彼勤行道。</p>
  <p id="a99">设求出离心下劣，<a id="a-9A"></a>舍于最上佛智慧，<a id="a-9B"></a>我欲令彼住大乘，<a id="a-9C"></a>发勤精进无厌足。</p>
  <p id="a9D">菩萨住此集功德，<a id="a-9E"></a>见无量佛咸供养，<a id="a-9F"></a>亿劫修治善更明，<a id="a-9G"></a>如以好药炼真金。</p>
  <p id="a9H">佛子住此作轮王，<a id="a-9I"></a>普化众生行十善，<a id="a-9J"></a>所有善法皆修习，<a id="a-9K"></a>为成十力救于世。</p>
  <p id="a9L">欲舍王位及财宝，<a id="a-9M"></a>即弃居家依佛教，<a id="a-9N"></a>勇猛精勤一念中，<a id="a-9O"></a>获千三昧见千佛。</p>
  <p id="a9P">所有种种神通力，<a id="a-9Q"></a>此地菩萨皆能现，<a id="a-9R"></a>愿力所作复过此，<a id="a-9S"></a>无量自在度群生。</p>
  <p id="a9T">一切世间利益者，<a id="a-9U"></a>所修菩萨最胜行，<a id="a-9V"></a>如是第二地功德，<a id="a-9W"></a>为诸佛子已开演。<a id="a-9X"></a>”</p>
  <p id="a9Y">佛子得闻此地行，<a id="a-9Z"></a>菩萨境界难思议，<a id="a-9a"></a>靡不恭敬心欢喜，<a id="a-9b"></a>散华空中为供养，</p>
  <p id="a9c">赞言善哉大山王，<a id="a-9d"></a>慈心愍念诸众生，<a id="a-9e"></a>善说智者律仪法，<a id="a-9f"></a>第二地中之行相。</p>
  <p id="a9g">是诸菩萨微妙行，<a id="a-9h"></a>真实无异无差别，<a id="a-9i"></a>为欲利益诸群生，<a id="a-9j"></a>如是演说最清净。</p>
  <p id="a9k">一切人天供养者，<a id="a-9l"></a>愿为演说第三地，<a id="a-9m"></a>与法相应诸智业，<a id="a-9n"></a>如其境界希具阐！</p>
  <p id="a9o">大仙所有施戒法，<a id="a-9p"></a>忍辱精进禅智慧，<a id="a-9q"></a>及以方便慈悲道，<a id="a-9r"></a>佛清净行愿皆说！</p>
  <p id="a9s">时解脱月复请言：<a id="a-9t"></a>无畏大士金刚藏，<a id="a-9u"></a>愿说趣入第三地，<a id="a-9v"></a>柔和心者诸功德！</p>
  <p id="a9w">尔时，<a id="a-9x"></a>金刚藏菩萨告解脱月菩萨言：<a id="a-9y"></a>“佛子，<a id="a-9z"></a>菩萨摩诃萨已净第二地，<a id="a-A0"></a>欲入第三地，<a id="a-A1"></a>当起十种深心。<a id="a-A2"></a>何等为十？<a id="a-A3"></a>所谓：<a id="a-A4"></a>清净心、<a id="a-A5"></a>安住心、<a id="a-A6"></a>厌舍心、<a id="a-A7"></a>离贪心、<a id="a-A8"></a>不退心、<a id="a-A9"></a>坚固心、<a id="a-AA"></a>明盛心、<a id="a-AB"></a>勇猛心、<a id="a-AC"></a>广心、<a id="a-AD"></a>大心。<a id="a-AE"></a>菩萨以是十心，<a id="a-AF"></a>得入第三地。</p>
  <p id="aAG">“佛子，<a id="a-AH"></a>菩萨摩诃萨住第三地已，<a id="a-AI"></a>观一切有为法如实相，<a id="a-AJ"></a>所谓：<a id="a-AK"></a>无常、<a id="a-AL"></a>苦、<a id="a-AM"></a>不净、<a id="a-AN"></a>不安隐，<a id="a-AO"></a>败坏、<a id="a-AP"></a>不久住，<a id="a-AQ"></a>刹那生灭，<a id="a-AR"></a>非从前际生，<a id="a-AS"></a>非向后际去，<a id="a-AT"></a>非于现在住。<a id="a-AU"></a>又观此法无救、<a id="a-AV"></a>无依，<a id="a-AW"></a>与忧、<a id="a-AX"></a>与悲，<a id="a-AY"></a>苦恼同住，<a id="a-AZ"></a>爱憎所系，<a id="a-Aa"></a>愁戚转多，<a id="a-Ab"></a>无有停积，<a id="a-Ac"></a>贪、<a id="a-Ad"></a>恚、<a id="a-Ae"></a>痴火炽然不息，<a id="a-Af"></a>众患所缠，<a id="a-Ag"></a>日夜增长，<a id="a-Ah"></a>如幻不实。<a id="a-Ai"></a>见如是已，<a id="a-Aj"></a>于一切有为倍增厌离，<a id="a-Ak"></a>趣佛智慧，<a id="a-Al"></a>见佛智慧不可思议、<a id="a-Am"></a>无等无量、<a id="a-An"></a>难得无杂、<a id="a-Ao"></a>无恼无忧，<a id="a-Ap"></a>至无畏城，<a id="a-Aq"></a>不复退还，<a id="a-Ar"></a>能救无量苦难众生。<a id="a-As"></a>菩萨如是见如来智慧无量利益，<a id="a-At"></a>见一切有为无量过患，<a id="a-Au"></a>则于一切众生生十种哀愍心。<a id="a-Av"></a>何等为十？<a id="a-Aw"></a>所谓：<a id="a-Ax"></a>见诸众生孤独无依，<a id="a-Ay"></a>生哀愍心；<a id="a-Az"></a>见诸众生贫穷困乏，<a id="a-B0"></a>生哀愍心；<a id="a-B1"></a>见诸众生三毒火燃，<a id="a-B2"></a>生哀愍心；<a id="a-B3"></a>见诸众生诸有牢狱之所禁闭，<a id="a-B4"></a>生哀愍心；<a id="a-B5"></a>见诸众生烦恼稠林恒所覆障，<a id="a-B6"></a>生哀愍心；<a id="a-B7"></a>见诸众生不善观察，<a id="a-B8"></a>生哀愍心；<a id="a-B9"></a>见诸众生无善法欲，<a id="a-BA"></a>生哀愍心；<a id="a-BB"></a>见诸众生失诸佛法，<a id="a-BC"></a>生哀愍心；<a id="a-BD"></a>见诸众生随生死流，<a id="a-BE"></a>生哀愍心；<a id="a-BF"></a>见诸众生失解脱方便，<a id="a-BG"></a>生哀愍心。<a id="a-BH"></a>是为十。<a id="a-BI"></a>菩萨如是见众生界无量苦恼，<a id="a-BJ"></a>发大精进，<a id="a-BK"></a>作是念言：<a id="a-BL"></a>‘此等众生，<a id="a-BM"></a>我应救，<a id="a-BN"></a>我应脱，<a id="a-BO"></a>我应净，<a id="a-BP"></a>我应度；<a id="a-BQ"></a>应著善处，<a id="a-BR"></a>应令安住，<a id="a-BS"></a>应令欢喜，<a id="a-BT"></a>应令知见，<a id="a-BU"></a>应令调伏，<a id="a-BV"></a>应令涅槃。<a id="a-BW"></a>’菩萨如是厌离一切有为，<a id="a-BX"></a>如是愍念一切众生，<a id="a-BY"></a>知一切智智有胜利益，<a id="a-BZ"></a>欲依如来智慧救度众生，<a id="a-Ba"></a>作是思惟：<a id="a-Bb"></a>‘此诸众生堕在烦恼大苦之中，<a id="a-Bc"></a>以何方便而能拔济，<a id="a-Bd"></a>令住究竟涅槃之乐？<a id="a-Be"></a>’便作是念：<a id="a-Bf"></a>‘欲度众生令住涅槃，<a id="a-Bg"></a>不离无障碍解脱智；<a id="a-Bh"></a>无障碍解脱智，<a id="a-Bi"></a>不离一切法如实觉；<a id="a-Bj"></a>一切法如实觉，<a id="a-Bk"></a>不离无行无生行慧光；<a id="a-Bl"></a>无行无生行慧光，<a id="a-Bm"></a>不离禅善巧决定观察智；<a id="a-Bn"></a>禅善巧决定观察智，<a id="a-Bo"></a>不离善巧多闻。<a id="a-Bp"></a>’菩萨如是观察了知已，<a id="a-Bq"></a>倍于正法勤求修习，<a id="a-Br"></a>日夜唯愿闻法、<a id="a-Bs"></a>喜法、<a id="a-Bt"></a>乐法、<a id="a-Bu"></a>依法、<a id="a-Bv"></a>随法、<a id="a-Bw"></a>解法、<a id="a-Bx"></a>顺法、<a id="a-By"></a>到法、<a id="a-Bz"></a>住法、<a id="a-C0"></a>行法。<a id="a-C1"></a>菩萨如是勤求佛法，<a id="a-C2"></a>所有珍财皆无吝惜，<a id="a-C3"></a>不见有物难得可重，<a id="a-C4"></a>但于能说佛法之人生难遭想。<a id="a-C5"></a>是故，<a id="a-C6"></a>菩萨于内外财，<a id="a-C7"></a>为求佛法悉能舍施。<a id="a-C8"></a>无有恭敬而不能行，<a id="a-C9"></a>无有憍慢而不能舍，<a id="a-CA"></a>无有承事而不能作，<a id="a-CB"></a>无有勤苦而不能受。<a id="a-CC"></a>若闻一句未曾闻法，<a id="a-CD"></a>生大欢喜，<a id="a-CE"></a>胜得三千大千世界满中珍宝；<a id="a-CF"></a>若闻一偈未闻正法，<a id="a-CG"></a>生大欢喜，<a id="a-CH"></a>胜得转轮圣王位；<a id="a-CI"></a>若得一偈未曾闻法，<a id="a-CJ"></a>能净菩萨行，<a id="a-CK"></a>胜得帝释梵王位住无量百千劫。<a id="a-CL"></a>若有人言：<a id="a-CM"></a>‘我有一句佛所说法，<a id="a-CN"></a>能净菩萨行。<a id="a-CO"></a>汝今若能入大火坑，<a id="a-CP"></a>受极大苦，<a id="a-CQ"></a>当以相与。<a id="a-CR"></a>’菩萨尔时作如是念：<a id="a-CS"></a>‘我以一句佛所说法，<a id="a-CT"></a>净菩萨行故，<a id="a-CU"></a>假使三千大千世界大火满中，<a id="a-CV"></a>尚欲从于梵天之上投身而下，<a id="a-CW"></a>亲自受取，<a id="a-CX"></a>况小火坑而不能入！<a id="a-CY"></a>然我今者为求佛法，<a id="a-CZ"></a>应受一切地狱众苦，<a id="a-Ca"></a>何况人中诸小苦恼！<a id="a-Cb"></a>’菩萨如是发勤精进求于佛法，<a id="a-Cc"></a>如其所闻观察修行。<a id="a-Cd"></a>此菩萨得闻法已，<a id="a-Ce"></a>摄心安住，<a id="a-Cf"></a>于空闲处作是思惟：<a id="a-Cg"></a>‘如说修行乃得佛法，<a id="a-Ch"></a>非但口言而可清净。<a id="a-Ci"></a>’</p>
  <p id="aCj">“佛子，<a id="a-Ck"></a>是菩萨住此发光地时，<a id="a-Cl"></a>即离欲恶不善法，<a id="a-Cm"></a>有觉有观，<a id="a-Cn"></a>离生喜乐，<a id="a-Co"></a>住初禅；<a id="a-Cp"></a>灭觉观，<a id="a-Cq"></a>内净一心，<a id="a-Cr"></a>无觉无观，<a id="a-Cs"></a>定生喜乐，<a id="a-Ct"></a>住第二禅；<a id="a-Cu"></a>离喜住舍，<a id="a-Cv"></a>有念正知，<a id="a-Cw"></a>身受乐，<a id="a-Cx"></a>诸圣所说能舍有念受乐，<a id="a-Cy"></a>住第三禅；<a id="a-Cz"></a>断乐先除，<a id="a-D0"></a>苦喜忧灭，<a id="a-D1"></a>不苦不乐，<a id="a-D2"></a>舍念清净，<a id="a-D3"></a>住第四禅；<a id="a-D4"></a>超一切色想，<a id="a-D5"></a>灭有对想，<a id="a-D6"></a>不念种种想，<a id="a-D7"></a>入无边虚空，<a id="a-D8"></a>住虚空无边处；<a id="a-D9"></a>超一切虚空无边处，<a id="a-DA"></a>入无边识，<a id="a-DB"></a>住识无边处；<a id="a-DC"></a>超一切识无边处，<a id="a-DD"></a>入无少所有，<a id="a-DE"></a>住无所有处；<a id="a-DF"></a>超一切无所有处，<a id="a-DG"></a>住非有想非无想处。<a id="a-DH"></a>但随顺法故，<a id="a-DI"></a>行而无所乐著。</p>
  <p id="aDJ">“佛子，<a id="a-DK"></a>此菩萨心随于慈，<a id="a-DL"></a>广大无量不二，<a id="a-DM"></a>无怨无对，<a id="a-DN"></a>无障无恼，<a id="a-DO"></a>遍至一切处，<a id="a-DP"></a>尽法界、<a id="a-DQ"></a>虚空界，<a id="a-DR"></a>遍一切世间；<a id="a-DS"></a>住悲、<a id="a-DT"></a>喜、<a id="a-DU"></a>舍亦复如是。</p>
  <p id="aDV">“佛子，<a id="a-DW"></a>此菩萨得无量神通力，<a id="a-DX"></a>能动大地；<a id="a-DY"></a>以一身为多身，<a id="a-DZ"></a>多身为一身，<a id="a-Da"></a>或隐或显；<a id="a-Db"></a>石壁山障，<a id="a-Dc"></a>所往无碍，<a id="a-Dd"></a>犹如虚空；<a id="a-De"></a>于虚空中跏趺而去，<a id="a-Df"></a>同于飞鸟；<a id="a-Dg"></a>入地如水，<a id="a-Dh"></a>履水如地；<a id="a-Di"></a>身出烟焰，<a id="a-Dj"></a>如大火聚；<a id="a-Dk"></a>复雨于水，<a id="a-Dl"></a>犹如大云；<a id="a-Dm"></a>日月在空，<a id="a-Dn"></a>有大威力，<a id="a-Do"></a>而能以手扪摸摩触；<a id="a-Dp"></a>其身自在，<a id="a-Dq"></a>乃至梵世。<a id="a-Dr"></a>此菩萨天耳清净过于人耳，<a id="a-Ds"></a>悉闻人、<a id="a-Dt"></a>天若近若远所有音声，<a id="a-Du"></a>乃至蚊蚋、<a id="a-Dv"></a>虻蝇等声亦悉能闻。<a id="a-Dw"></a>此菩萨以他心智，<a id="a-Dx"></a>如实而知他众生心。<a id="a-Dy"></a>所谓：<a id="a-Dz"></a>有贪心，<a id="a-E0"></a>如实知有贪心；<a id="a-E1"></a>离贪心，<a id="a-E2"></a>如实知离贪心；<a id="a-E3"></a>有瞋心、<a id="a-E4"></a>离瞋心，<a id="a-E5"></a>有痴心、<a id="a-E6"></a>离痴心，<a id="a-E7"></a>有烦恼心、<a id="a-E8"></a>无烦恼心，<a id="a-E9"></a>小心、<a id="a-EA"></a>广心，<a id="a-EB"></a>大心、<a id="a-EC"></a>无量心，<a id="a-ED"></a>略心、<a id="a-EE"></a>非略心，<a id="a-EF"></a>散心、<a id="a-EG"></a>非散心，<a id="a-EH"></a>定心、<a id="a-EI"></a>非定心，<a id="a-EJ"></a>解脱心、<a id="a-EK"></a>非解脱心，<a id="a-EL"></a>有上心、<a id="a-EM"></a>无上心，<a id="a-EN"></a>杂染心、<a id="a-EO"></a>非杂染心，<a id="a-EP"></a>广心、<a id="a-EQ"></a>非广心，<a id="a-ER"></a>皆如实知。<a id="a-ES"></a>菩萨如是以他心智知众生心。<a id="a-ET"></a>此菩萨念知无量宿命差别，<a id="a-EU"></a>所谓：<a id="a-EV"></a>‘念知一生，<a id="a-EW"></a>念知二生、<a id="a-EX"></a>三生、<a id="a-EY"></a>四生，<a id="a-EZ"></a>乃至十生、<a id="a-Ea"></a>二十、<a id="a-Eb"></a>三十，<a id="a-Ec"></a>乃至百生、<a id="a-Ed"></a>无量百生、<a id="a-Ee"></a>无量千生、<a id="a-Ef"></a>无量百千生，<a id="a-Eg"></a>成劫、<a id="a-Eh"></a>坏劫、<a id="a-Ei"></a>成坏劫、<a id="a-Ej"></a>无量成坏劫，<a id="a-Ek"></a>我曾在某处，<a id="a-El"></a>如是名，<a id="a-Em"></a>如是姓，<a id="a-En"></a>如是种族，<a id="a-Eo"></a>如是饮食，<a id="a-Ep"></a>如是寿命，<a id="a-Eq"></a>如是久住，<a id="a-Er"></a>如是苦乐。<a id="a-Es"></a>我于彼死，<a id="a-Et"></a>生于某处，<a id="a-Eu"></a>从某处死，<a id="a-Ev"></a>生于此处，<a id="a-Ew"></a>如是形状，<a id="a-Ex"></a>如是相貌，<a id="a-Ey"></a>如是言音。<a id="a-Ez"></a>’如是过去无量差别，<a id="a-F0"></a>皆能忆念。<a id="a-F1"></a>此菩萨天眼清净过于人眼，<a id="a-F2"></a>见诸众生生时、<a id="a-F3"></a>死时、<a id="a-F4"></a>好色、<a id="a-F5"></a>恶色，<a id="a-F6"></a>善趣、<a id="a-F7"></a>恶趣，<a id="a-F8"></a>随业而去。<a id="a-F9"></a>若彼众生成就身恶行，<a id="a-FA"></a>成就语恶行，<a id="a-FB"></a>成就意恶行，<a id="a-FC"></a>诽谤贤圣；<a id="a-FD"></a>具足邪见及邪见业因缘，<a id="a-FE"></a>身坏命终，<a id="a-FF"></a>必堕恶趣，<a id="a-FG"></a>生地狱中。<a id="a-FH"></a>若彼众生成就身善行，<a id="a-FI"></a>成就语善行，<a id="a-FJ"></a>成就意善行，<a id="a-FK"></a>不谤贤圣，<a id="a-FL"></a>具足正见；<a id="a-FM"></a>正见业因缘，<a id="a-FN"></a>身坏命终，<a id="a-FO"></a>必生善趣诸天之中。<a id="a-FP"></a>菩萨天眼皆如实知。<a id="a-FQ"></a>此菩萨于诸禅三昧、<a id="a-FR"></a>三摩钵底能入能出，<a id="a-FS"></a>然不随其力受生，<a id="a-FT"></a>但随能满菩提分处，<a id="a-FU"></a>以意愿力而生其中。</p>
  <p id="aFV">“佛子，<a id="a-FW"></a>是菩萨住此发光地，<a id="a-FX"></a>以愿力故，<a id="a-FY"></a>得见多佛。<a id="a-FZ"></a>所谓：<a id="a-Fa"></a>见多百佛，<a id="a-Fb"></a>见多千佛，<a id="a-Fc"></a>见多百千佛，<a id="a-Fd"></a>乃至见多百千亿那由他佛。<a id="a-Fe"></a>悉以广大心、<a id="a-Ff"></a>深心，<a id="a-Fg"></a>恭敬尊重，<a id="a-Fh"></a>承事供养，<a id="a-Fi"></a>衣服、<a id="a-Fj"></a>饮食、<a id="a-Fk"></a>卧具、<a id="a-Fl"></a>汤药，<a id="a-Fm"></a>一切资生悉以奉施，<a id="a-Fn"></a>亦以供养一切众僧，<a id="a-Fo"></a>以此善根回向阿耨多罗三藐三菩提。<a id="a-Fp"></a>于其佛所，<a id="a-Fq"></a>恭敬听法，<a id="a-Fr"></a>闻已受持，<a id="a-Fs"></a>随力修行。<a id="a-Ft"></a>此菩萨观一切法，<a id="a-Fu"></a>不生不灭，<a id="a-Fv"></a>因缘而有；<a id="a-Fw"></a>见缚先灭，<a id="a-Fx"></a>一切欲缚、<a id="a-Fy"></a>色缚、<a id="a-Fz"></a>有缚、<a id="a-G0"></a>无明缚皆转微薄；<a id="a-G1"></a>于无量百千亿那由他劫不积集故，<a id="a-G2"></a>邪贪、<a id="a-G3"></a>邪瞋及以邪痴，<a id="a-G4"></a>悉得除断，<a id="a-G5"></a>所有善根转更明净。<a id="a-G6"></a>佛子，<a id="a-G7"></a>譬如真金善巧炼治，<a id="a-G8"></a>秤两不减，<a id="a-G9"></a>转更明净。<a id="a-GA"></a>菩萨亦复如是，<a id="a-GB"></a>住此发光地，<a id="a-GC"></a>不积集故，<a id="a-GD"></a>邪贪、<a id="a-GE"></a>邪瞋及以邪痴，<a id="a-GF"></a>皆得除断，<a id="a-GG"></a>所有善根转更明净。<a id="a-GH"></a>此菩萨忍辱心、<a id="a-GI"></a>柔和心、<a id="a-GJ"></a>谐顺心、<a id="a-GK"></a>悦美心、<a id="a-GL"></a>不瞋心、<a id="a-GM"></a>不动心、<a id="a-GN"></a>不浊心、<a id="a-GO"></a>无高下心、<a id="a-GP"></a>不望报心、<a id="a-GQ"></a>报恩心、<a id="a-GR"></a>不谄心、<a id="a-GS"></a>不诳心、<a id="a-GT"></a>无险诐心皆转清净。<a id="a-GU"></a>此菩萨于四摄中，<a id="a-GV"></a>利行偏多；<a id="a-GW"></a>十波罗蜜中，<a id="a-GX"></a>忍波罗蜜偏多；<a id="a-GY"></a>余非不修，<a id="a-GZ"></a>但随力随分。</p>
  <p id="aGa">“佛子，<a id="a-Gb"></a>是名菩萨第三发光地。<a id="a-Gc"></a>菩萨住此地，<a id="a-Gd"></a>多作三十三天王，<a id="a-Ge"></a>能以方便，<a id="a-Gf"></a>令诸众生舍离贪欲。<a id="a-Gg"></a>布施、<a id="a-Gh"></a>爱语、<a id="a-Gi"></a>利行、<a id="a-Gj"></a>同事，<a id="a-Gk"></a>如是一切诸所作业，<a id="a-Gl"></a>皆不离念佛，<a id="a-Gm"></a>不离念法，<a id="a-Gn"></a>不离念僧，<a id="a-Go"></a>乃至不离念具足一切种、<a id="a-Gp"></a>一切智智。<a id="a-Gq"></a>复作是念：<a id="a-Gr"></a>‘我当于一切众生中为首、<a id="a-Gs"></a>为胜、<a id="a-Gt"></a>为殊胜、<a id="a-Gu"></a>为妙、<a id="a-Gv"></a>为微妙、<a id="a-Gw"></a>为上、<a id="a-Gx"></a>为无上，<a id="a-Gy"></a>乃至为一切智智依止者。<a id="a-Gz"></a>’若勤行精进，<a id="a-H0"></a>于一念顷，<a id="a-H1"></a>得百千三昧，<a id="a-H2"></a>得见百千佛，<a id="a-H3"></a>知百千佛神力，<a id="a-H4"></a>能动百千佛世界，<a id="a-H5"></a>乃至示现百千身，<a id="a-H6"></a>一一身百千菩萨以为眷属；<a id="a-H7"></a>若以菩萨殊胜愿力自在示现，<a id="a-H8"></a>过于此数，<a id="a-H9"></a>百劫、<a id="a-HA"></a>千劫乃至百千亿那由他劫不能数知。<a id="a-HB"></a>”</p>
  <p id="aHC">尔时，<a id="a-HD"></a>金刚藏菩萨欲重宣其义而说颂曰：</p>
  <p id="aHE">“清净安住明盛心，<a id="a-HF"></a>厌离无贪无害心，<a id="a-HG"></a>坚固勇猛广大心，<a id="a-HH"></a>智者以此入三地。</p>
  <p id="aHI">菩萨住此发光地，<a id="a-HJ"></a>观诸行法苦无常，<a id="a-HK"></a>不净败坏速归灭，<a id="a-HL"></a>无坚无住无来往。</p>
  <p id="aHM">观诸有为如重病，<a id="a-HN"></a>忧悲苦恼惑所缠，<a id="a-HO"></a>三毒猛火恒炽然，<a id="a-HP"></a>无始时来不休息。</p>
  <p id="aHQ">厌离三有不贪著，<a id="a-HR"></a>专求佛智无异念，<a id="a-HS"></a>难测难思无等伦，<a id="a-HT"></a>无量无边无逼恼。</p>
  <p id="aHU">见佛智已愍众生，<a id="a-HV"></a>孤独无依无救护，<a id="a-HW"></a>三毒炽然常困乏，<a id="a-HX"></a>住诸有狱恒受苦，</p>
  <p id="aHY">烦恼缠覆盲无目，<a id="a-HZ"></a>志乐下劣丧法宝，<a id="a-Ha"></a>随顺生死怖涅槃，<a id="a-Hb"></a>我应救彼勤精进。</p>
  <p id="aHc">将求智慧益众生，<a id="a-Hd"></a>思何方便令解脱？<a id="a-He"></a>不离如来无碍智，<a id="a-Hf"></a>彼复无生慧所起。</p>
  <p id="aHg">心念此慧从闻得，<a id="a-Hh"></a>如是思惟自勤励，<a id="a-Hi"></a>日夜听习无间然，<a id="a-Hj"></a>唯以正法为尊重。</p>
  <p id="aHk">国城财贝诸珍宝，<a id="a-Hl"></a>妻子眷属及王位，<a id="a-Hm"></a>菩萨为法起敬心，<a id="a-Hn"></a>如是一切皆能舍。</p>
  <p id="aHo">头目耳鼻舌牙齿，<a id="a-Hp"></a>手足骨髓心血肉，<a id="a-Hq"></a>此等皆舍未为难，<a id="a-Hr"></a>但以闻法为最难。</p>
  <p id="aHs">设有人来语菩萨：<a id="a-Ht"></a>孰能投身大火聚，<a id="a-Hu"></a>我当与汝佛法宝！<a id="a-Hv"></a>闻已投之无怯惧。</p>
  <p id="aHw">假使火满三千界，<a id="a-Hx"></a>身从梵世而投入，<a id="a-Hy"></a>为求法故不为难，<a id="a-Hz"></a>况复人间诸小苦！</p>
  <p id="aI0">从初发意至得佛，<a id="a-I1"></a>其间所有阿鼻苦，<a id="a-I2"></a>为闻法故皆能受，<a id="a-I3"></a>何况人中诸苦事！</p>
  <p id="aI4">闻已如理正思惟，<a id="a-I5"></a>获得四禅无色定，<a id="a-I6"></a>四等五通次第起，<a id="a-I7"></a>不随其力而受生。</p>
  <p id="aI8">菩萨住此见多佛，<a id="a-I9"></a>供养听闻心决定，<a id="a-IA"></a>断诸邪惑转清净，<a id="a-IB"></a>如炼真金体无减。</p>
  <p id="aIC">住此多作忉利王，<a id="a-ID"></a>化导无量诸天众，<a id="a-IE"></a>令舍贪心住善道，<a id="a-IF"></a>一向专求佛功德。</p>
  <p id="aIG">佛子住此勤精进，<a id="a-IH"></a>百千三昧皆具足，<a id="a-II"></a>见百千佛相严身，<a id="a-IJ"></a>若以愿力复过是。</p>
  <p id="aIK">一切众生普利益，<a id="a-IL"></a>彼诸菩萨最上行，<a id="a-IM"></a>如是所有第三地，<a id="a-IN"></a>我依其义已解释。<a id="a-IO"></a>”</p>
 </body>
</html>