<!doctype html>
<html id="z3IBTT8Hb" data-ver="1309">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第二十三</h1>
  <h2 id="a2">兜率宫中偈赞品第二十四</h2>
  <p id="a3">尔时，<a id="a-4"></a>佛神力故，<a id="a-5"></a>十方各有一大菩萨，<a id="a-6"></a>一一各与万佛刹微尘数诸菩萨俱，<a id="a-7"></a>从万佛刹微尘数国土外诸世界中，<a id="a-8"></a>来诣佛所。<a id="a-9"></a>其名曰：<a id="a-A"></a>金刚幢菩萨、<a id="a-B"></a>坚固幢菩萨、<a id="a-C"></a>勇猛幢菩萨、<a id="a-D"></a>光明幢菩萨、<a id="a-E"></a>智幢菩萨、<a id="a-F"></a>宝幢菩萨、<a id="a-G"></a>精进幢菩萨、<a id="a-H"></a>离垢幢菩萨、<a id="a-I"></a>星宿幢菩萨、<a id="a-J"></a>法幢菩萨。<a id="a-K"></a>所从来国，<a id="a-L"></a>谓：<a id="a-M"></a>妙宝世界、<a id="a-N"></a>妙乐世界、<a id="a-O"></a>妙银世界、<a id="a-P"></a>妙金世界、<a id="a-Q"></a>妙摩尼世界、<a id="a-R"></a>妙金刚世界、<a id="a-S"></a>妙波头摩世界、<a id="a-T"></a>妙优钵罗世界、<a id="a-U"></a>妙栴檀世界、<a id="a-V"></a>妙香世界。<a id="a-W"></a>各于佛所，<a id="a-X"></a>净修梵行，<a id="a-Y"></a>所谓：<a id="a-Z"></a>无尽幢佛、<a id="a-a"></a>风幢佛、<a id="a-b"></a>解脱幢佛、<a id="a-c"></a>威仪幢佛、<a id="a-d"></a>明相幢佛、<a id="a-e"></a>常幢佛、<a id="a-f"></a>最胜幢佛、<a id="a-g"></a>自在幢佛、<a id="a-h"></a>梵幢佛、<a id="a-i"></a>观察幢佛。<a id="a-j"></a>其诸菩萨，<a id="a-k"></a>至佛所已，<a id="a-l"></a>顶礼佛足；<a id="a-m"></a>以佛神力，<a id="a-n"></a>即化作妙宝藏师子之座，<a id="a-o"></a>宝网弥覆，<a id="a-p"></a>周匝遍满；<a id="a-q"></a>诸菩萨众，<a id="a-r"></a>随所来方，<a id="a-s"></a>各于其上结跏趺坐。<a id="a-t"></a>其身悉放百千亿那由他阿僧祇清净光明，<a id="a-u"></a>此无量光皆从菩萨清净心宝离众过恶大愿所起，<a id="a-v"></a>显示一切诸佛自在清净之法；<a id="a-w"></a>以诸菩萨平等愿力，<a id="a-x"></a>能普救护一切众生，<a id="a-y"></a>一切世间之所乐见，<a id="a-z"></a>见者不虚，<a id="a-10"></a>悉得调伏。<a id="a-11"></a>其菩萨众，<a id="a-12"></a>悉已成就无量功德，<a id="a-13"></a>所谓：<a id="a-14"></a>遍游一切诸佛国土，<a id="a-15"></a>无所障碍，<a id="a-16"></a>见无依止清净法身；<a id="a-17"></a>以智慧身，<a id="a-18"></a>现无量身，<a id="a-19"></a>遍往十方承事诸佛；<a id="a-1A"></a>入于诸佛无量无边不可思议自在之法，<a id="a-1B"></a>住于无量一切智门，<a id="a-1C"></a>以智光明善了诸法；<a id="a-1D"></a>于诸法中得无所畏，<a id="a-1E"></a>随所演说，<a id="a-1F"></a>穷未来际；<a id="a-1G"></a>辩才无尽，<a id="a-1H"></a>以大智慧开总持门，<a id="a-1I"></a>慧眼清净入深法界，<a id="a-1J"></a>智慧境界无有边际，<a id="a-1K"></a>究竟清净犹若虚空。<a id="a-1L"></a>如此世界兜率天宫，<a id="a-1M"></a>诸菩萨众如是来集；<a id="a-1N"></a>十方一切兜率天宫，<a id="a-1O"></a>悉有如是名号菩萨而来集会，<a id="a-1P"></a>所从来国、<a id="a-1Q"></a>诸佛名号，<a id="a-1R"></a>亦皆同等，<a id="a-1S"></a>无有差别。</p>
  <p id="a1T">尔时，<a id="a-1U"></a>世尊从两膝轮，<a id="a-1V"></a>放百千亿那由他光明，<a id="a-1W"></a>普照十方尽法界、<a id="a-1X"></a>虚空界、<a id="a-1Y"></a>一切世界。<a id="a-1Z"></a>彼诸菩萨，<a id="a-1a"></a>皆见于此佛神变相；<a id="a-1b"></a>此诸菩萨，<a id="a-1c"></a>亦见于彼一切如来神变之相。<a id="a-1d"></a>如是菩萨皆与毗卢遮那如来，<a id="a-1e"></a>于往昔时，<a id="a-1f"></a>同种善根，<a id="a-1g"></a>修菩萨行；<a id="a-1h"></a>悉已悟入诸佛自在甚深解脱，<a id="a-1i"></a>得无差别法界之身，<a id="a-1j"></a>入一切土而无所住；<a id="a-1k"></a>见无量佛，<a id="a-1l"></a>悉往承事；<a id="a-1m"></a>于一念中，<a id="a-1n"></a>周行法界，<a id="a-1o"></a>自在无碍；<a id="a-1p"></a>心意清净，<a id="a-1q"></a>如无价宝；<a id="a-1r"></a>无量无数诸佛如来，<a id="a-1s"></a>常加护念，<a id="a-1t"></a>共与其力，<a id="a-1u"></a>到于究竟第一彼岸；<a id="a-1v"></a>恒以净念住无上觉，<a id="a-1w"></a>念念恒入一切智处；<a id="a-1x"></a>以小入大，<a id="a-1y"></a>以大入小，<a id="a-1z"></a>皆得自在，<a id="a-20"></a>通达无碍；<a id="a-21"></a>已得佛身，<a id="a-22"></a>与佛同住；<a id="a-23"></a>获一切智，<a id="a-24"></a>从一切智而生其身；<a id="a-25"></a>一切如来所行之处，<a id="a-26"></a>悉能随入；<a id="a-27"></a>开阐无量智慧法门，<a id="a-28"></a>到金刚幢大智彼岸，<a id="a-29"></a>获金刚定，<a id="a-2A"></a>断诸疑惑；<a id="a-2B"></a>已得诸佛自在神通，<a id="a-2C"></a>普于一切十方国土，<a id="a-2D"></a>教化调伏百千万亿无数众生；<a id="a-2E"></a>于一切数，<a id="a-2F"></a>虽无所著，<a id="a-2G"></a>善能修学，<a id="a-2H"></a>成就究竟方便，<a id="a-2I"></a>安立一切诸法。<a id="a-2J"></a>如是等百千亿那由他不可说无尽清净三世一切无量功德藏诸菩萨众，<a id="a-2K"></a>皆来集会，<a id="a-2L"></a>在于佛所；<a id="a-2M"></a>因光所见，<a id="a-2N"></a>一切佛所，<a id="a-2O"></a>悉亦如是。</p>
  <p id="a2P">尔时，<a id="a-2Q"></a>金刚幢菩萨承佛神力，<a id="a-2R"></a>普观十方而说颂言：</p>
  <p id="a2S">“如来不出世，<a id="a-2T"></a>亦无有涅槃，<a id="a-2U"></a>以本大愿力，<a id="a-2V"></a>示现自在法。</p>
  <p id="a2W">是法难思议，<a id="a-2X"></a>非心所行处，<a id="a-2Y"></a>智慧到彼岸，<a id="a-2Z"></a>乃见诸佛境。</p>
  <p id="a2a">色身非是佛，<a id="a-2b"></a>音声亦复然，<a id="a-2c"></a>亦不离色声，<a id="a-2d"></a>见佛神通力。</p>
  <p id="a2e">少智不能知，<a id="a-2f"></a>诸佛实境界，<a id="a-2g"></a>久修清净业，<a id="a-2h"></a>于此乃能了。</p>
  <p id="a2i">正觉无来处，<a id="a-2j"></a>去亦无所从，<a id="a-2k"></a>清净妙色身，<a id="a-2l"></a>神力故显现。</p>
  <p id="a2m">无量世界中，<a id="a-2n"></a>示现如来身，<a id="a-2o"></a>广说微妙法，<a id="a-2p"></a>其心无所著。</p>
  <p id="a2q">智慧无边际，<a id="a-2r"></a>了达一切法，<a id="a-2s"></a>普入于法界，<a id="a-2t"></a>示现自在力。</p>
  <p id="a2u">众生及诸法，<a id="a-2v"></a>了达皆无碍，<a id="a-2w"></a>普现众色像，<a id="a-2x"></a>遍于一切刹。</p>
  <p id="a2y">欲求一切智，<a id="a-2z"></a>速成无上觉，<a id="a-30"></a>应以净妙心，<a id="a-31"></a>修习菩提行。</p>
  <p id="a32">若有见如来，<a id="a-33"></a>如是威神力，<a id="a-34"></a>当于最胜尊，<a id="a-35"></a>供养勿生疑。<a id="a-36"></a>”</p>
  <p id="a37">尔时，<a id="a-38"></a>坚固幢菩萨承佛神力，<a id="a-39"></a>普观十方而说颂言：</p>
  <p id="a3A">“如来胜无比，<a id="a-3B"></a>甚深不可说，<a id="a-3C"></a>出过言语道，<a id="a-3D"></a>清净如虚空。</p>
  <p id="a3E">汝观人师子，<a id="a-3F"></a>自在神通力，<a id="a-3G"></a>已离于分别，<a id="a-3H"></a>而令分别见。</p>
  <p id="a3I">导师为开演，<a id="a-3J"></a>甚深微妙法，<a id="a-3K"></a>以是因缘故，<a id="a-3L"></a>现此无比身。</p>
  <p id="a3M">此是大智慧，<a id="a-3N"></a>诸佛所行处，<a id="a-3O"></a>若欲了知者，<a id="a-3P"></a>常应亲近佛。</p>
  <p id="a3Q">意业常清净，<a id="a-3R"></a>供养诸如来，<a id="a-3S"></a>终无疲厌心，<a id="a-3T"></a>能入于佛道。</p>
  <p id="a3U">具无尽功德，<a id="a-3V"></a>坚住菩提心，<a id="a-3W"></a>以是疑网除，<a id="a-3X"></a>观佛无厌足。</p>
  <p id="a3Y">通达一切法，<a id="a-3Z"></a>是乃真佛子，<a id="a-3a"></a>此人能了知，<a id="a-3b"></a>诸佛自在力。</p>
  <p id="a3c">广大智所说，<a id="a-3d"></a>欲为诸法本，<a id="a-3e"></a>应起胜希望，<a id="a-3f"></a>志求无上觉。</p>
  <p id="a3g">若有尊敬佛，<a id="a-3h"></a>念报于佛恩，<a id="a-3i"></a>彼人终不离，<a id="a-3j"></a>一切诸佛住。</p>
  <p id="a3k">何有智慧人，<a id="a-3l"></a>于佛得见闻，<a id="a-3m"></a>不修清净愿，<a id="a-3n"></a>履佛所行道？<a id="a-3o"></a>”</p>
  <p id="a3p">尔时，<a id="a-3q"></a>勇猛幢菩萨承佛神力，<a id="a-3r"></a>普观十方而说颂言：</p>
  <p id="a3s">“譬如明净眼，<a id="a-3t"></a>因日睹众色，<a id="a-3u"></a>净心亦复然，<a id="a-3v"></a>佛力见如来。</p>
  <p id="a3w">如以精进力，<a id="a-3x"></a>能尽海源底，<a id="a-3y"></a>智力亦如是，<a id="a-3z"></a>得见无量佛。</p>
  <p id="a40">譬如良沃田，<a id="a-41"></a>所种必滋长，<a id="a-42"></a>如是净心地，<a id="a-43"></a>出生诸佛法。</p>
  <p id="a44">如人获宝藏，<a id="a-45"></a>永离贫穷苦，<a id="a-46"></a>菩萨得佛法，<a id="a-47"></a>离垢心清净。</p>
  <p id="a48">譬如伽陁药，<a id="a-49"></a>能消一切毒，<a id="a-4A"></a>佛法亦如是，<a id="a-4B"></a>灭诸烦恼患。</p>
  <p id="a4C">真实善知识，<a id="a-4D"></a>如来所称赞，<a id="a-4E"></a>以彼威神故，<a id="a-4F"></a>得闻诸佛法。</p>
  <p id="a4G">设于无数劫，<a id="a-4H"></a>财宝施于佛，<a id="a-4I"></a>不知佛实相，<a id="a-4J"></a>此亦不名施。</p>
  <p id="a4K">无量众色相，<a id="a-4L"></a>庄严于佛身，<a id="a-4M"></a>非于色相中，<a id="a-4N"></a>而能见于佛。</p>
  <p id="a4O">如来等正觉，<a id="a-4P"></a>寂然恒不动，<a id="a-4Q"></a>而能普现身，<a id="a-4R"></a>遍满十方界。</p>
  <p id="a4S">譬如虚空界，<a id="a-4T"></a>不生亦不灭，<a id="a-4U"></a>诸佛法如是，<a id="a-4V"></a>毕竟无生灭。<a id="a-4W"></a>”</p>
  <p id="a4X">尔时，<a id="a-4Y"></a>光明幢菩萨承佛神力，<a id="a-4Z"></a>普观十方而说颂言：</p>
  <p id="a4a">“人间及天上，<a id="a-4b"></a>一切诸世界，<a id="a-4c"></a>普见于如来，<a id="a-4d"></a>清净妙色身。</p>
  <p id="a4e">譬如一心力，<a id="a-4f"></a>能生种种心，<a id="a-4g"></a>如是一佛身，<a id="a-4h"></a>普现一切佛。</p>
  <p id="a4i">菩提无二法，<a id="a-4j"></a>亦复无诸相，<a id="a-4k"></a>而于二法中，<a id="a-4l"></a>现相庄严身。</p>
  <p id="a4m">了法性空寂，<a id="a-4n"></a>如幻而生起，<a id="a-4o"></a>所行无有尽，<a id="a-4p"></a>导师如是现。</p>
  <p id="a4q">三世一切佛，<a id="a-4r"></a>法身悉清净，<a id="a-4s"></a>随其所应化，<a id="a-4t"></a>普现妙色身。</p>
  <p id="a4u">如来不念言，<a id="a-4v"></a>我作如是身，<a id="a-4w"></a>自然而示现，<a id="a-4x"></a>未尝起分别。</p>
  <p id="a4y">法界无差别，<a id="a-4z"></a>亦无所依止，<a id="a-50"></a>而于世间中，<a id="a-51"></a>示现无量身。</p>
  <p id="a52">佛身非变化，<a id="a-53"></a>亦复非非化，<a id="a-54"></a>于无化法中，<a id="a-55"></a>示有变化形。</p>
  <p id="a56">正觉不可量，<a id="a-57"></a>法界虚空等，<a id="a-58"></a>深广无涯底，<a id="a-59"></a>言语道悉绝。</p>
  <p id="a5A">如来善通达，<a id="a-5B"></a>一切处行道，<a id="a-5C"></a>法界众国土，<a id="a-5D"></a>所往皆无碍。<a id="a-5E"></a>”</p>
  <p id="a5F">尔时，<a id="a-5G"></a>智幢菩萨承佛神力，<a id="a-5H"></a>普观十方而说颂言：</p>
  <p id="a5I">“若人能信受，<a id="a-5J"></a>一切智无碍，<a id="a-5K"></a>修习菩提行，<a id="a-5L"></a>其心不可量。</p>
  <p id="a5M">一切国土中，<a id="a-5N"></a>普现无量身，<a id="a-5O"></a>而身不在处，<a id="a-5P"></a>亦不住于法。</p>
  <p id="a5Q">一一诸如来，<a id="a-5R"></a>神力示现身，<a id="a-5S"></a>不可思议劫，<a id="a-5T"></a>算数莫能尽。</p>
  <p id="a5U">三世诸众生，<a id="a-5V"></a>悉可知其数，<a id="a-5W"></a>如来所示现，<a id="a-5X"></a>其数不可得。</p>
  <p id="a5Y">或时示一二，<a id="a-5Z"></a>乃至无量身，<a id="a-5a"></a>普现十方刹，<a id="a-5b"></a>其实无二种。</p>
  <p id="a5c">譬如净满月，<a id="a-5d"></a>普现一切水，<a id="a-5e"></a>影像虽无量，<a id="a-5f"></a>本月未曾二。</p>
  <p id="a5g">如是无碍智，<a id="a-5h"></a>成就等正觉，<a id="a-5i"></a>普现一切刹，<a id="a-5j"></a>佛体亦无二。</p>
  <p id="a5k">非一亦非二，<a id="a-5l"></a>亦复非无量，<a id="a-5m"></a>随其所应化，<a id="a-5n"></a>示现无量身。</p>
  <p id="a5o">佛身非过去，<a id="a-5p"></a>亦复非未来，<a id="a-5q"></a>一念现出生，<a id="a-5r"></a>成道及涅槃。</p>
  <p id="a5s">如幻所作色，<a id="a-5t"></a>无生亦无起，<a id="a-5u"></a>佛身亦如是，<a id="a-5v"></a>示现无有生。<a id="a-5w"></a>”</p>
  <p id="a5x">尔时，<a id="a-5y"></a>宝幢菩萨承佛神力，<a id="a-5z"></a>普观十方而说颂言：</p>
  <p id="a60">“佛身无有量，<a id="a-61"></a>能示有量身，<a id="a-62"></a>随其所应睹，<a id="a-63"></a>导师如是现。</p>
  <p id="a64">佛身无处所，<a id="a-65"></a>充满一切处，<a id="a-66"></a>如空无边际，<a id="a-67"></a>如是难思议。</p>
  <p id="a68">非心所行处，<a id="a-69"></a>心不于中起，<a id="a-6A"></a>诸佛境界中，<a id="a-6B"></a>毕竟无生灭。</p>
  <p id="a6C">如翳眼所睹，<a id="a-6D"></a>非内亦非外，<a id="a-6E"></a>世间见诸佛，<a id="a-6F"></a>应知亦如是。</p>
  <p id="a6G">饶益众生故，<a id="a-6H"></a>如来出世间，<a id="a-6I"></a>众生见有出，<a id="a-6J"></a>而实无兴世。</p>
  <p id="a6K">不可以国土，<a id="a-6L"></a>昼夜而见佛，<a id="a-6M"></a>岁月一刹那，<a id="a-6N"></a>当知悉如是。</p>
  <p id="a6O">众生如是说，<a id="a-6P"></a>某日佛成道，<a id="a-6Q"></a>如来得菩提，<a id="a-6R"></a>实不系于日。</p>
  <p id="a6S">如来离分别，<a id="a-6T"></a>非世超诸数，<a id="a-6U"></a>三世诸导师，<a id="a-6V"></a>出现皆如是。</p>
  <p id="a6W">譬如净日轮，<a id="a-6X"></a>不与昏夜合，<a id="a-6Y"></a>而说某日夜，<a id="a-6Z"></a>诸佛法如是。</p>
  <p id="a6a">三世一切劫，<a id="a-6b"></a>不与如来合，<a id="a-6c"></a>而说三世佛，<a id="a-6d"></a>导师法如是。<a id="a-6e"></a>”</p>
  <p id="a6f">尔时，<a id="a-6g"></a>精进幢菩萨承佛神力，<a id="a-6h"></a>普观十方而说颂言：</p>
  <p id="a6i">“一切诸导师，<a id="a-6j"></a>身同义亦然，<a id="a-6k"></a>普于十方刹，<a id="a-6l"></a>随应种种现。</p>
  <p id="a6m">汝观牟尼尊，<a id="a-6n"></a>所作甚奇特，<a id="a-6o"></a>充满于法界，<a id="a-6p"></a>一切悉无余。</p>
  <p id="a6q">佛身不在内，<a id="a-6r"></a>亦复不在外，<a id="a-6s"></a>神力故显现，<a id="a-6t"></a>导师法如是。</p>
  <p id="a6u">随诸众生类，<a id="a-6v"></a>先世所集业，<a id="a-6w"></a>如是种种身，<a id="a-6x"></a>示现各不同。</p>
  <p id="a6y">诸佛身如是，<a id="a-6z"></a>无量不可数，<a id="a-70"></a>唯除大觉尊，<a id="a-71"></a>无有能思议。</p>
  <p id="a72">如以我难思，<a id="a-73"></a>心业莫能取，<a id="a-74"></a>佛难思亦尔，<a id="a-75"></a>非心业所现。</p>
  <p id="a76">如刹不可思，<a id="a-77"></a>而见净庄严，<a id="a-78"></a>佛难思亦尔，<a id="a-79"></a>妙相无不现。</p>
  <p id="a7A">譬如一切法，<a id="a-7B"></a>众缘故生起，<a id="a-7C"></a>见佛亦复然，<a id="a-7D"></a>必假众善业。</p>
  <p id="a7E">譬如随意珠，<a id="a-7F"></a>能满众生心，<a id="a-7G"></a>诸佛法如是，<a id="a-7H"></a>悉满一切愿。</p>
  <p id="a7I">无量国土中，<a id="a-7J"></a>导师兴于世，<a id="a-7K"></a>随其愿力故，<a id="a-7L"></a>普应于十方。<a id="a-7M"></a>”</p>
  <p id="a7N">尔时，<a id="a-7O"></a>离垢幢菩萨承佛神力，<a id="a-7P"></a>普观十方而说颂言：</p>
  <p id="a7Q">“如来大智光，<a id="a-7R"></a>普净诸世间，<a id="a-7S"></a>世间既净已，<a id="a-7T"></a>开示诸佛法。</p>
  <p id="a7U">设有人欲见，<a id="a-7V"></a>众生数等佛，<a id="a-7W"></a>靡不应其心，<a id="a-7X"></a>而实无来处。</p>
  <p id="a7Y">以佛为境界，<a id="a-7Z"></a>专念而不息，<a id="a-7a"></a>此人得见佛，<a id="a-7b"></a>其数与心等。</p>
  <p id="a7c">成就白净法，<a id="a-7d"></a>具足诸功德，<a id="a-7e"></a>彼于一切智，<a id="a-7f"></a>专念心不舍。</p>
  <p id="a7g">导师为众生，<a id="a-7h"></a>如应演说法，<a id="a-7i"></a>随于可化处，<a id="a-7j"></a>普现最胜身。</p>
  <p id="a7k">佛身及世间，<a id="a-7l"></a>一切皆无我，<a id="a-7m"></a>悟此成正觉，<a id="a-7n"></a>复为众生说。</p>
  <p id="a7o">一切人师子，<a id="a-7p"></a>无量自在力，<a id="a-7q"></a>示现念等身，<a id="a-7r"></a>其身各不同。</p>
  <p id="a7s">世间如是身，<a id="a-7t"></a>诸佛身亦然，<a id="a-7u"></a>了知其自性，<a id="a-7v"></a>是则说名佛。</p>
  <p id="a7w">如来普知见，<a id="a-7x"></a>明了一切法，<a id="a-7y"></a>佛法及菩提，<a id="a-7z"></a>二俱不可得。</p>
  <p id="a80">导师无来去，<a id="a-81"></a>亦复无所住，<a id="a-82"></a>远离诸颠倒，<a id="a-83"></a>是名等正觉。<a id="a-84"></a>”</p>
  <p id="a85">尔时，<a id="a-86"></a>星宿幢菩萨承佛神力，<a id="a-87"></a>普观十方而说颂言：</p>
  <p id="a88">“如来无所住，<a id="a-89"></a>普住一切刹，<a id="a-8A"></a>一切土皆往，<a id="a-8B"></a>一切处咸见。</p>
  <p id="a8C">佛随众生心，<a id="a-8D"></a>普现一切身，<a id="a-8E"></a>成道转法轮，<a id="a-8F"></a>及以般涅槃。</p>
  <p id="a8G">诸佛不思议，<a id="a-8H"></a>谁能思议佛？<a id="a-8I"></a>谁能见正觉？<a id="a-8J"></a>谁能现最胜？</p>
  <p id="a8K">一切法皆如，<a id="a-8L"></a>诸佛境亦然，<a id="a-8M"></a>乃至无一法，<a id="a-8N"></a>如中有生灭。</p>
  <p id="a8O">众生妄分别，<a id="a-8P"></a>是佛是世界；<a id="a-8Q"></a>了达法性者，<a id="a-8R"></a>无佛无世界。</p>
  <p id="a8S">如来普现前，<a id="a-8T"></a>令众生信喜，<a id="a-8U"></a>佛体不可得，<a id="a-8V"></a>彼亦无所见。</p>
  <p id="a8W">若能于世间，<a id="a-8X"></a>远离一切著，<a id="a-8Y"></a>无碍心欢喜，<a id="a-8Z"></a>于法得开悟。</p>
  <p id="a8a">神力之所现，<a id="a-8b"></a>即此说名佛，<a id="a-8c"></a>三世一切时，<a id="a-8d"></a>求悉无所有。</p>
  <p id="a8e">若能如是知，<a id="a-8f"></a>心意及诸法，<a id="a-8g"></a>一切悉知见，<a id="a-8h"></a>疾得成如来。</p>
  <p id="a8i">言语中显示，<a id="a-8j"></a>一切佛自在，<a id="a-8k"></a>正觉超语言，<a id="a-8l"></a>假以语言说。<a id="a-8m"></a>”</p>
  <p id="a8n">尔时，<a id="a-8o"></a>法幢菩萨承佛神力，<a id="a-8p"></a>普观十方而说颂言：</p>
  <p id="a8q">“宁可恒具受，<a id="a-8r"></a>一切世间苦，<a id="a-8s"></a>终不远如来，<a id="a-8t"></a>不睹自在力。</p>
  <p id="a8u">若有诸众生，<a id="a-8v"></a>未发菩提心，<a id="a-8w"></a>一得闻佛名，<a id="a-8x"></a>决定成菩提。</p>
  <p id="a8y">若有智慧人，<a id="a-8z"></a>一念发道心，<a id="a-90"></a>必成无上尊，<a id="a-91"></a>慎莫生疑惑。</p>
  <p id="a92">如来自在力，<a id="a-93"></a>无量劫难遇，<a id="a-94"></a>若生一念信，<a id="a-95"></a>速登无上道。</p>
  <p id="a96">设于念念中，<a id="a-97"></a>供养无量佛，<a id="a-98"></a>未知真实法，<a id="a-99"></a>不名为供养。</p>
  <p id="a9A">若闻如是法，<a id="a-9B"></a>诸佛从此生，<a id="a-9C"></a>虽经无量苦，<a id="a-9D"></a>不舍菩提行。</p>
  <p id="a9E">一闻大智慧，<a id="a-9F"></a>诸佛所入法，<a id="a-9G"></a>普于法界中，<a id="a-9H"></a>成三世导师。</p>
  <p id="a9I">虽尽未来际，<a id="a-9J"></a>遍游诸佛刹，<a id="a-9K"></a>不求此妙法，<a id="a-9L"></a>终不成菩提。</p>
  <p id="a9M">众生无始来，<a id="a-9N"></a>生死久流转，<a id="a-9O"></a>不了真实法，<a id="a-9P"></a>诸佛故兴世。</p>
  <p id="a9Q">诸法不可坏，<a id="a-9R"></a>亦无能坏者，<a id="a-9S"></a>自在大光明，<a id="a-9T"></a>普示于世间。<a id="a-9U"></a>”</p>
  <p data-pb></p>
  <h2 id="a9V">十回向品第二十五之一</h2>
  <p id="a9W">尔时，<a id="a-9X"></a>金刚幢菩萨承佛神力，<a id="a-9Y"></a>入菩萨智光三昧。<a id="a-9Z"></a>入是三昧已，<a id="a-9a"></a>十方各过十万佛刹微尘数世界外，<a id="a-9b"></a>有十万佛刹微尘数诸佛，<a id="a-9c"></a>皆同一号，<a id="a-9d"></a>号金刚幢，<a id="a-9e"></a>而现其前，<a id="a-9f"></a>咸称赞言：<a id="a-9g"></a>“善哉！<a id="a-9h"></a>善哉！<a id="a-9i"></a>善男子，<a id="a-9j"></a>乃能入此菩萨智光三昧。<a id="a-9k"></a>善男子，<a id="a-9l"></a>此是十方各十万佛刹微尘数诸佛神力共加于汝，<a id="a-9m"></a>亦是毗卢遮那如来往昔愿力、<a id="a-9n"></a>威神之力，<a id="a-9o"></a>及由汝智慧清净故，<a id="a-9p"></a>诸菩萨善根增胜故，<a id="a-9q"></a>令汝入是三昧而演说法；<a id="a-9r"></a>为令诸菩萨得清净无畏故，<a id="a-9s"></a>具无碍辩才故，<a id="a-9t"></a>入无碍智地故，<a id="a-9u"></a>住一切智大心故，<a id="a-9v"></a>成就无尽善根故，<a id="a-9w"></a>满足无碍白法故，<a id="a-9x"></a>入于普门法界故，<a id="a-9y"></a>现一切佛神力故，<a id="a-9z"></a>前际念智不断故，<a id="a-A0"></a>得一切佛护持诸根故，<a id="a-A1"></a>以无量门广说众法故，<a id="a-A2"></a>闻悉解了受持不忘故，<a id="a-A3"></a>摄诸菩萨一切善根故，<a id="a-A4"></a>成办出世助道故，<a id="a-A5"></a>不断一切智智故，<a id="a-A6"></a>开发大愿故，<a id="a-A7"></a>解释实义故，<a id="a-A8"></a>了知法界故，<a id="a-A9"></a>令诸菩萨皆悉欢喜故，<a id="a-AA"></a>修一切佛平等善根故，<a id="a-AB"></a>护持一切如来种性故，<a id="a-AC"></a>所谓：<a id="a-AD"></a>演说诸菩萨十回向。<a id="a-AE"></a>佛子，<a id="a-AF"></a>汝当承佛威神之力而演此法，<a id="a-AG"></a>得佛护念故，<a id="a-AH"></a>安住佛家故，<a id="a-AI"></a>增益出世功德故，<a id="a-AJ"></a>得陀罗尼光明故，<a id="a-AK"></a>入无障碍佛法故，<a id="a-AL"></a>大光普照法界故，<a id="a-AM"></a>集无过失净法故，<a id="a-AN"></a>住广大智境界故，<a id="a-AO"></a>得无障碍法光故。<a id="a-AP"></a>”</p>
  <p id="aAQ">尔时，<a id="a-AR"></a>诸佛即与金刚幢菩萨无量智慧，<a id="a-AS"></a>与无留碍辩，<a id="a-AT"></a>与分别句义善方便，<a id="a-AU"></a>与无碍法光明，<a id="a-AV"></a>与如来平等身，<a id="a-AW"></a>与无量差别净音声，<a id="a-AX"></a>与菩萨不思议善观察三昧，<a id="a-AY"></a>与不可沮坏一切善根回向智，<a id="a-AZ"></a>与观察一切法成就巧方便，<a id="a-Aa"></a>与一切处说一切法无断辩。<a id="a-Ab"></a>何以故？<a id="a-Ac"></a>入此三昧善根力故。</p>
  <p id="aAd">尔时，<a id="a-Ae"></a>诸佛各以右手摩金刚幢菩萨顶。<a id="a-Af"></a>金刚幢菩萨得摩顶已，<a id="a-Ag"></a>即从定起，<a id="a-Ah"></a>告诸菩萨言：<a id="a-Ai"></a>“佛子，<a id="a-Aj"></a>菩萨摩诃萨有不可思议大愿充满法界，<a id="a-Ak"></a>普能救护一切众生，<a id="a-Al"></a>所谓：<a id="a-Am"></a>修学去、<a id="a-An"></a>来、<a id="a-Ao"></a>现在一切佛回向。<a id="a-Ap"></a>佛子，<a id="a-Aq"></a>菩萨摩诃萨回向有几种？<a id="a-Ar"></a>佛子，<a id="a-As"></a>菩萨摩诃萨回向有十种，<a id="a-At"></a>三世诸佛咸共演说。<a id="a-Au"></a>何等为十？<a id="a-Av"></a>一者、<a id="a-Aw"></a>救护一切众生离众生相回向，<a id="a-Ax"></a>二者、<a id="a-Ay"></a>不坏回向，<a id="a-Az"></a>三者、<a id="a-B0"></a>等一切诸佛回向，<a id="a-B1"></a>四者、<a id="a-B2"></a>至一切处回向，<a id="a-B3"></a>五者、<a id="a-B4"></a>无尽功德藏回向，<a id="a-B5"></a>六者、<a id="a-B6"></a>入一切平等善根回向，<a id="a-B7"></a>七者、<a id="a-B8"></a>等随顺一切众生回向，<a id="a-B9"></a>八者、<a id="a-BA"></a>真如相回向，<a id="a-BB"></a>九者、<a id="a-BC"></a>无缚无著解脱回向，<a id="a-BD"></a>十者、<a id="a-BE"></a>入法界无量回向。<a id="a-BF"></a>佛子，<a id="a-BG"></a>是为菩萨摩诃萨十种回向，<a id="a-BH"></a>过去、<a id="a-BI"></a>未来、<a id="a-BJ"></a>现在诸佛，<a id="a-BK"></a>已说、<a id="a-BL"></a>当说、<a id="a-BM"></a>今说。</p>
  <p id="aBN">“佛子，<a id="a-BO"></a>云何为菩萨摩诃萨救护一切众生离众生相回向？</p>
  <p id="aBP">“佛子，<a id="a-BQ"></a>此菩萨摩诃萨行檀波罗蜜，<a id="a-BR"></a>净尸波罗蜜，<a id="a-BS"></a>修羼提波罗蜜，<a id="a-BT"></a>起精进波罗蜜，<a id="a-BU"></a>入禅波罗蜜，<a id="a-BV"></a>住般若波罗蜜，<a id="a-BW"></a>大慈、<a id="a-BX"></a>大悲、<a id="a-BY"></a>大喜、<a id="a-BZ"></a>大舍，<a id="a-Ba"></a>修如是等无量善根。<a id="a-Bb"></a>修善根时，<a id="a-Bc"></a>作是念言：<a id="a-Bd"></a>‘愿此善根普能饶益一切众生，<a id="a-Be"></a>皆使清净，<a id="a-Bf"></a>至于究竟，<a id="a-Bg"></a>永离地狱、<a id="a-Bh"></a>饿鬼、<a id="a-Bi"></a>畜生、<a id="a-Bj"></a>阎罗王等无量苦恼。<a id="a-Bk"></a>’菩萨摩诃萨种善根时，<a id="a-Bl"></a>以己善根如是回向：<a id="a-Bm"></a>‘我当为一切众生作舍，<a id="a-Bn"></a>令免一切诸苦事故；<a id="a-Bo"></a>为一切众生作护，<a id="a-Bp"></a>悉令解脱诸烦恼故；<a id="a-Bq"></a>为一切众生作归，<a id="a-Br"></a>皆令得离诸怖畏故；<a id="a-Bs"></a>为一切众生作趣，<a id="a-Bt"></a>令得至于一切智故；<a id="a-Bu"></a>为一切众生作安，<a id="a-Bv"></a>令得究竟安隐处故；<a id="a-Bw"></a>为一切众生作明，<a id="a-Bx"></a>令得智光灭痴暗故；<a id="a-By"></a>为一切众生作炬，<a id="a-Bz"></a>破彼一切无明暗故；<a id="a-C0"></a>为一切众生作灯，<a id="a-C1"></a>令住究竟清净处故；<a id="a-C2"></a>为一切众生作导师，<a id="a-C3"></a>引其令入真实法故；<a id="a-C4"></a>为一切众生作大导师，<a id="a-C5"></a>与其无碍大智慧故。<a id="a-C6"></a>’佛子，<a id="a-C7"></a>菩萨摩诃萨以诸善根如是回向，<a id="a-C8"></a>平等饶益一切众生，<a id="a-C9"></a>究竟皆令得一切智。</p>
  <p id="aCA">“佛子，<a id="a-CB"></a>菩萨摩诃萨于非亲友守护回向，<a id="a-CC"></a>与其亲友等无差别。<a id="a-CD"></a>何以故？<a id="a-CE"></a>菩萨摩诃萨入一切法平等性故，<a id="a-CF"></a>不于众生而起一念非亲友想。<a id="a-CG"></a>设有众生于菩萨所起怨害心，<a id="a-CH"></a>菩萨亦以慈眼视之，<a id="a-CI"></a>终无恚怒。<a id="a-CJ"></a>普为众生作善知识，<a id="a-CK"></a>演说正法，<a id="a-CL"></a>令其修习。<a id="a-CM"></a>譬如大海，<a id="a-CN"></a>一切众毒不能变坏。<a id="a-CO"></a>菩萨亦尔，<a id="a-CP"></a>一切愚蒙、<a id="a-CQ"></a>无有智慧、<a id="a-CR"></a>不知恩德、<a id="a-CS"></a>瞋狠顽毒、<a id="a-CT"></a>憍慢自大、<a id="a-CU"></a>其心盲瞽、<a id="a-CV"></a>不识善法，<a id="a-CW"></a>如是等类诸恶众生，<a id="a-CX"></a>种种逼恼，<a id="a-CY"></a>无能动乱。<a id="a-CZ"></a>譬如日天子出现世间，<a id="a-Ca"></a>不以生盲不见故，<a id="a-Cb"></a>隐而不现；<a id="a-Cc"></a>又复不以乾闼婆城、<a id="a-Cd"></a>阿修罗手、<a id="a-Ce"></a>阎浮提树、<a id="a-Cf"></a>崇岩、<a id="a-Cg"></a>邃谷、<a id="a-Ch"></a>尘雾、<a id="a-Ci"></a>烟云，<a id="a-Cj"></a>如是等物之所覆障故，<a id="a-Ck"></a>隐而不现；<a id="a-Cl"></a>亦复不以时节变改故，<a id="a-Cm"></a>隐而不现。<a id="a-Cn"></a>菩萨摩诃萨亦复如是，<a id="a-Co"></a>有大福德，<a id="a-Cp"></a>其心深广，<a id="a-Cq"></a>正念观察，<a id="a-Cr"></a>无有退屈；<a id="a-Cs"></a>为欲究竟功德智慧，<a id="a-Ct"></a>于上胜法心生志欲；<a id="a-Cu"></a>法光普照，<a id="a-Cv"></a>见一切义；<a id="a-Cw"></a>于诸法门，<a id="a-Cx"></a>智慧自在；<a id="a-Cy"></a>常为利益一切众生而修善法，<a id="a-Cz"></a>曾不误起舍众生心；<a id="a-D0"></a>不以众生其性弊恶、<a id="a-D1"></a>邪见、<a id="a-D2"></a>瞋浊、<a id="a-D3"></a>难可调伏，<a id="a-D4"></a>便即弃舍，<a id="a-D5"></a>不修回向；<a id="a-D6"></a>但以菩萨大愿甲胄而自庄严，<a id="a-D7"></a>救护众生，<a id="a-D8"></a>恒无退转；<a id="a-D9"></a>不以众生不知报恩，<a id="a-DA"></a>退菩萨行，<a id="a-DB"></a>舍菩提道；<a id="a-DC"></a>不以凡愚共同一处，<a id="a-DD"></a>舍离一切如实善根；<a id="a-DE"></a>不以众生数起过恶，<a id="a-DF"></a>难可忍受，<a id="a-DG"></a>而于彼所生疲厌心。<a id="a-DH"></a>何以故？<a id="a-DI"></a>譬如日天子，<a id="a-DJ"></a>不但为一事故出现世间。<a id="a-DK"></a>菩萨摩诃萨亦复如是，<a id="a-DL"></a>不但为一众生故，<a id="a-DM"></a>修诸善根，<a id="a-DN"></a>回向阿耨多罗三藐三菩提；<a id="a-DO"></a>普为救护一切众生故而修善根，<a id="a-DP"></a>回向阿耨多罗三藐三菩提。<a id="a-DQ"></a>如是不但为净一佛刹故，<a id="a-DR"></a>不但为信一佛故，<a id="a-DS"></a>不但为见一佛故，<a id="a-DT"></a>不但为了一法故，<a id="a-DU"></a>起大智愿，<a id="a-DV"></a>回向阿耨多罗三藐三菩提；<a id="a-DW"></a>为普净一切佛刹故，<a id="a-DX"></a>普信一切诸佛故，<a id="a-DY"></a>普承事供养一切诸佛故，<a id="a-DZ"></a>普解一切佛法故，<a id="a-Da"></a>发起大愿，<a id="a-Db"></a>修诸善根，<a id="a-Dc"></a>回向阿耨多罗三藐三菩提。</p>
  <p id="aDd">“佛子，<a id="a-De"></a>菩萨摩诃萨以诸佛法而为所缘，<a id="a-Df"></a>起广大心、<a id="a-Dg"></a>不退转心，<a id="a-Dh"></a>无量劫中修集希有难得心宝，<a id="a-Di"></a>与一切诸佛悉皆平等。<a id="a-Dj"></a>菩萨如是观诸善根，<a id="a-Dk"></a>信心清净，<a id="a-Dl"></a>大悲坚固，<a id="a-Dm"></a>以甚深心、<a id="a-Dn"></a>欢喜心、<a id="a-Do"></a>清净心，<a id="a-Dp"></a>最胜心、<a id="a-Dq"></a>柔软心、<a id="a-Dr"></a>慈悲心、<a id="a-Ds"></a>怜愍心、<a id="a-Dt"></a>摄护心、<a id="a-Du"></a>利益心、<a id="a-Dv"></a>安乐心，<a id="a-Dw"></a>普为众生真实回向，<a id="a-Dx"></a>非但口言。<a id="a-Dy"></a>佛子，<a id="a-Dz"></a>菩萨摩诃萨以诸善根回向之时，<a id="a-E0"></a>作是念言：<a id="a-E1"></a>‘以我善根，<a id="a-E2"></a>愿一切趣生、<a id="a-E3"></a>一切众生，<a id="a-E4"></a>皆得清净；<a id="a-E5"></a>功德圆满，<a id="a-E6"></a>不可沮坏，<a id="a-E7"></a>无有穷尽；<a id="a-E8"></a>常得尊重，<a id="a-E9"></a>正念不忘；<a id="a-EA"></a>获决定慧，<a id="a-EB"></a>具无量智；<a id="a-EC"></a>身、<a id="a-ED"></a>口、<a id="a-EE"></a>意业，<a id="a-EF"></a>一切功德，<a id="a-EG"></a>圆满庄严。<a id="a-EH"></a>’又作是念：<a id="a-EI"></a>‘以此善根，<a id="a-EJ"></a>令一切众生承事供养一切诸佛，<a id="a-EK"></a>无空过者；<a id="a-EL"></a>于诸佛所，<a id="a-EM"></a>净信不坏；<a id="a-EN"></a>听闻正法，<a id="a-EO"></a>断诸疑惑，<a id="a-EP"></a>忆持不忘，<a id="a-EQ"></a>如说修行；<a id="a-ER"></a>于如来所，<a id="a-ES"></a>起恭敬心，<a id="a-ET"></a>身业清净，<a id="a-EU"></a>安住无量广大善根；<a id="a-EV"></a>永离贫穷，<a id="a-EW"></a>七财满足；<a id="a-EX"></a>于诸佛所，<a id="a-EY"></a>常随修学，<a id="a-EZ"></a>成就无量胜妙善根，<a id="a-Ea"></a>平等悟解，<a id="a-Eb"></a>住一切智，<a id="a-Ec"></a>以无碍眼等视众生；<a id="a-Ed"></a>众相严身，<a id="a-Ee"></a>无有玷缺；<a id="a-Ef"></a>言音净妙，<a id="a-Eg"></a>功德圆满，<a id="a-Eh"></a>诸根调伏，<a id="a-Ei"></a>十力成就，<a id="a-Ej"></a>善心满足，<a id="a-Ek"></a>无所依住。<a id="a-El"></a>令一切众生普得佛乐，<a id="a-Em"></a>得无量住，<a id="a-En"></a>住佛所住。<a id="a-Eo"></a>’</p>
  <p id="aEp">“佛子，<a id="a-Eq"></a>菩萨摩诃萨见诸众生，<a id="a-Er"></a>造作恶业，<a id="a-Es"></a>受诸重苦；<a id="a-Et"></a>以是障故，<a id="a-Eu"></a>不见佛，<a id="a-Ev"></a>不闻法，<a id="a-Ew"></a>不识僧。<a id="a-Ex"></a>便作是念：<a id="a-Ey"></a>‘我当于彼诸恶道中，<a id="a-Ez"></a>代诸众生受种种苦，<a id="a-F0"></a>令其解脱。<a id="a-F1"></a>’菩萨如是受苦毒时，<a id="a-F2"></a>转更精勤，<a id="a-F3"></a>不舍不避、<a id="a-F4"></a>不惊不怖、<a id="a-F5"></a>不退不怯，<a id="a-F6"></a>无有疲厌。<a id="a-F7"></a>何以故？<a id="a-F8"></a>如其所愿，<a id="a-F9"></a>决欲荷负一切众生，<a id="a-FA"></a>令解脱故。<a id="a-FB"></a>菩萨尔时作是念言：<a id="a-FC"></a>‘一切众生在生老病死诸苦难处，<a id="a-FD"></a>随业流转，<a id="a-FE"></a>邪见无智，<a id="a-FF"></a>丧诸善法，<a id="a-FG"></a>我应救之，<a id="a-FH"></a>令得出离。<a id="a-FI"></a>’又诸众生爱网所缠，<a id="a-FJ"></a>痴盖所覆，<a id="a-FK"></a>染著诸有，<a id="a-FL"></a>随逐不舍，<a id="a-FM"></a>入苦笼槛，<a id="a-FN"></a>作魔业行，<a id="a-FO"></a>福智都尽，<a id="a-FP"></a>常怀疑惑，<a id="a-FQ"></a>不见安隐处，<a id="a-FR"></a>不知出离道，<a id="a-FS"></a>在于生死轮转不息，<a id="a-FT"></a>诸苦淤泥恒所没溺。<a id="a-FU"></a>菩萨见已，<a id="a-FV"></a>起大悲心、<a id="a-FW"></a>大饶益心，<a id="a-FX"></a>欲令众生悉得解脱，<a id="a-FY"></a>以一切善根回向，<a id="a-FZ"></a>以广大心回向，<a id="a-Fa"></a>如三世菩萨所修回向，<a id="a-Fb"></a>如大回向经所说回向，<a id="a-Fc"></a>愿诸众生普得清净，<a id="a-Fd"></a>究竟成就一切种智。<a id="a-Fe"></a>复作是念：<a id="a-Ff"></a>‘我所修行，<a id="a-Fg"></a>欲令众生皆悉得成无上智王，<a id="a-Fh"></a>不为自身而求解脱，<a id="a-Fi"></a>但为救济一切众生，<a id="a-Fj"></a>令其咸得一切智心，<a id="a-Fk"></a>度生死流，<a id="a-Fl"></a>解脱众苦。<a id="a-Fm"></a>’复作是念：<a id="a-Fn"></a>‘我当普为一切众生备受众苦，<a id="a-Fo"></a>令其得出无量生死众苦大壑。<a id="a-Fp"></a>我当普为一切众生，<a id="a-Fq"></a>于一切世界一切恶趣中，<a id="a-Fr"></a>尽未来劫，<a id="a-Fs"></a>受一切苦，<a id="a-Ft"></a>然常为众生勤修善根。<a id="a-Fu"></a>何以故？<a id="a-Fv"></a>我宁独受如是众苦，<a id="a-Fw"></a>不令众生堕于地狱。<a id="a-Fx"></a>我当于彼地狱、<a id="a-Fy"></a>畜生、<a id="a-Fz"></a>阎罗王等险难之处，<a id="a-G0"></a>以身为质，<a id="a-G1"></a>救赎一切恶道众生，<a id="a-G2"></a>令得解脱。<a id="a-G3"></a>’复作是念：<a id="a-G4"></a>‘我愿保护一切众生终不弃舍，<a id="a-G5"></a>所言诚实，<a id="a-G6"></a>无有虚妄。<a id="a-G7"></a>何以故？<a id="a-G8"></a>我为救度一切众生发菩提心，<a id="a-G9"></a>不为自身求无上道，<a id="a-GA"></a>亦不为求五欲境界及三有中种种乐故修菩提行。<a id="a-GB"></a>何以故？<a id="a-GC"></a>世间之乐无非是苦。<a id="a-GD"></a>众魔境界，<a id="a-GE"></a>愚人所贪，<a id="a-GF"></a>诸佛所呵，<a id="a-GG"></a>一切苦患因之而起；<a id="a-GH"></a>地狱、<a id="a-GI"></a>饿鬼及以畜生、<a id="a-GJ"></a>阎罗王处，<a id="a-GK"></a>忿恚斗讼，<a id="a-GL"></a>更相毁辱。<a id="a-GM"></a>如是诸恶，<a id="a-GN"></a>皆因贪著五欲所致。<a id="a-GO"></a>耽著五欲，<a id="a-GP"></a>远离诸佛，<a id="a-GQ"></a>障碍生天，<a id="a-GR"></a>何况得于阿耨多罗三藐三菩提！<a id="a-GS"></a>’菩萨如是观诸世间贪少欲味受无量苦，<a id="a-GT"></a>终不为彼五欲乐故，<a id="a-GU"></a>求无上菩提，<a id="a-GV"></a>修菩萨行；<a id="a-GW"></a>但为安乐一切众生，<a id="a-GX"></a>发心修习，<a id="a-GY"></a>成满大愿，<a id="a-GZ"></a>断截众生诸苦罥索，<a id="a-Ga"></a>令得解脱。</p>
  <p id="aGb">“佛子，<a id="a-Gc"></a>菩萨摩诃萨复作是念：<a id="a-Gd"></a>‘我当以善根如是回向，<a id="a-Ge"></a>令一切众生得究竟乐、<a id="a-Gf"></a>利益乐、<a id="a-Gg"></a>不受乐、<a id="a-Gh"></a>寂静乐、<a id="a-Gi"></a>无依乐、<a id="a-Gj"></a>无动乐、<a id="a-Gk"></a>无量乐、<a id="a-Gl"></a>不舍不退乐、<a id="a-Gm"></a>不灭乐、<a id="a-Gn"></a>一切智乐。<a id="a-Go"></a>’复作是念：<a id="a-Gp"></a>‘我当与一切众生作调御师，<a id="a-Gq"></a>作主兵臣，<a id="a-Gr"></a>执大智炬，<a id="a-Gs"></a>示安隐道，<a id="a-Gt"></a>令离险难，<a id="a-Gu"></a>以善方便俾知实义；<a id="a-Gv"></a>又于生死海，<a id="a-Gw"></a>作一切智善巧船师，<a id="a-Gx"></a>度诸众生，<a id="a-Gy"></a>使到彼岸。<a id="a-Gz"></a>’佛子，<a id="a-H0"></a>菩萨摩诃萨以诸善根如是回向，<a id="a-H1"></a>所谓：<a id="a-H2"></a>‘随宜救护一切众生，<a id="a-H3"></a>令出生死，<a id="a-H4"></a>承事供养一切诸佛，<a id="a-H5"></a>得无障碍一切智智，<a id="a-H6"></a>舍离众魔，<a id="a-H7"></a>远恶知识，<a id="a-H8"></a>亲近一切菩萨善友，<a id="a-H9"></a>灭诸过罪，<a id="a-HA"></a>成就净业，<a id="a-HB"></a>具足菩萨广大行愿、<a id="a-HC"></a>无量善根。<a id="a-HD"></a>’</p>
  <p id="aHE">“佛子，<a id="a-HF"></a>菩萨摩诃萨以诸善根正回向已，<a id="a-HG"></a>作如是念：<a id="a-HH"></a>‘不以四天下众生多故，<a id="a-HI"></a>多日出现；<a id="a-HJ"></a>但一日出，<a id="a-HK"></a>悉能普照一切众生。<a id="a-HL"></a>又诸众生不以自身光明故，<a id="a-HM"></a>知有昼夜，<a id="a-HN"></a>游行观察，<a id="a-HO"></a>兴造诸业；<a id="a-HP"></a>皆由日天子出，<a id="a-HQ"></a>成办斯事，<a id="a-HR"></a>然彼日轮但一无二。<a id="a-HS"></a>’菩萨摩诃萨亦复如是，<a id="a-HT"></a>修集善根回向之时，<a id="a-HU"></a>作是念言：<a id="a-HV"></a>‘彼诸众生不能自救，<a id="a-HW"></a>何能救他？<a id="a-HX"></a>唯我一人，<a id="a-HY"></a>志独无侣，<a id="a-HZ"></a>修集善根如是回向。<a id="a-Ha"></a>所谓：<a id="a-Hb"></a>为欲广度一切众生故，<a id="a-Hc"></a>普照一切众生故，<a id="a-Hd"></a>示导一切众生故，<a id="a-He"></a>开悟一切众生故，<a id="a-Hf"></a>顾复一切众生故，<a id="a-Hg"></a>摄受一切众生故，<a id="a-Hh"></a>成就一切众生故，<a id="a-Hi"></a>令一切众生欢喜故，<a id="a-Hj"></a>令一切众生悦乐故，<a id="a-Hk"></a>令一切众生断疑故。<a id="a-Hl"></a>’佛子，<a id="a-Hm"></a>菩萨摩诃萨复作是念：<a id="a-Hn"></a>‘我应如日，<a id="a-Ho"></a>普照一切，<a id="a-Hp"></a>不求恩报。<a id="a-Hq"></a>众生有恶，<a id="a-Hr"></a>悉能容受，<a id="a-Hs"></a>终不以此而舍誓愿；<a id="a-Ht"></a>不以一众生恶故，<a id="a-Hu"></a>舍一切众生。<a id="a-Hv"></a>但勤修习善根回向，<a id="a-Hw"></a>普令众生皆得安乐；<a id="a-Hx"></a>善根虽少，<a id="a-Hy"></a>普摄众生，<a id="a-Hz"></a>以欢喜心广大回向。<a id="a-I0"></a>若有善根，<a id="a-I1"></a>不欲饶益一切众生，<a id="a-I2"></a>不名回向；<a id="a-I3"></a>随一善根，<a id="a-I4"></a>普以众生而为所缘，<a id="a-I5"></a>乃名回向。<a id="a-I6"></a>安置众生于无所著法性回向，<a id="a-I7"></a>见众生自性不动不转回向，<a id="a-I8"></a>于回向无所依、<a id="a-I9"></a>无所取回向，<a id="a-IA"></a>不取善根相回向，<a id="a-IB"></a>不分别业报体性回向，<a id="a-IC"></a>不著五蕴相回向，<a id="a-ID"></a>不坏五蕴相回向，<a id="a-IE"></a>不取业回向，<a id="a-IF"></a>不求报回向，<a id="a-IG"></a>不染著因缘回向，<a id="a-IH"></a>不分别因缘所起回向，<a id="a-II"></a>不著名称回向，<a id="a-IJ"></a>不著处所回向，<a id="a-IK"></a>不著虚妄法回向，<a id="a-IL"></a>不著众生相、<a id="a-IM"></a>世界相、<a id="a-IN"></a>心意相回向，<a id="a-IO"></a>不起心颠倒、<a id="a-IP"></a>想颠倒、<a id="a-IQ"></a>见颠倒回向，<a id="a-IR"></a>不著语言道回向，<a id="a-IS"></a>观一切法真实性回向，<a id="a-IT"></a>观一切众生平等相回向，<a id="a-IU"></a>以法界印印诸善根回向，<a id="a-IV"></a>观诸法离贪欲回向。<a id="a-IW"></a>解一切法无，<a id="a-IX"></a>种植善根亦如是；<a id="a-IY"></a>观诸法无二、<a id="a-IZ"></a>无生无灭，<a id="a-Ia"></a>回向亦如是。<a id="a-Ib"></a>以如是等善根回向，<a id="a-Ic"></a>修行清净对治之法，<a id="a-Id"></a>所有善根皆悉随顺出世间法。<a id="a-Ie"></a>不作二相，<a id="a-If"></a>非即业修习一切智，<a id="a-Ig"></a>非离业回向一切智，<a id="a-Ih"></a>一切智非即是业，<a id="a-Ii"></a>然不离业得一切智。<a id="a-Ij"></a>以业如光影清净故，<a id="a-Ik"></a>报亦如光影清净；<a id="a-Il"></a>报如光影清净故，<a id="a-Im"></a>一切智智亦如光影清净。<a id="a-In"></a>离我、<a id="a-Io"></a>我所一切动乱思惟分别，<a id="a-Ip"></a>如是了知，<a id="a-Iq"></a>以诸善根方便回向。<a id="a-Ir"></a>’</p>
  <p id="aIs">“菩萨如是回向之时，<a id="a-It"></a>度脱众生，<a id="a-Iu"></a>常无休息，<a id="a-Iv"></a>不住法相；<a id="a-Iw"></a>虽知诸法无业无报，<a id="a-Ix"></a>善能出生一切业报而无违诤，<a id="a-Iy"></a>如是方便善修回向。<a id="a-Iz"></a>菩萨摩诃萨如是回向时，<a id="a-J0"></a>离一切过，<a id="a-J1"></a>诸佛所赞。<a id="a-J2"></a>佛子，<a id="a-J3"></a>是为菩萨摩诃萨第一救护一切众生离众生相回向。<a id="a-J4"></a>”</p>
  <p id="aJ5">尔时，<a id="a-J6"></a>金刚幢菩萨，<a id="a-J7"></a>观察十方一切众会暨于法界，<a id="a-J8"></a>入深句义，<a id="a-J9"></a>以无量心修习胜行，<a id="a-JA"></a>大悲普覆一切众生，<a id="a-JB"></a>不断三世诸如来种，<a id="a-JC"></a>入一切佛功德法藏，<a id="a-JD"></a>出生一切诸佛法身，<a id="a-JE"></a>善能分别诸众生心，<a id="a-JF"></a>知其所种善根成熟，<a id="a-JG"></a>住于法身而为示现清净色身，<a id="a-JH"></a>承佛神力，<a id="a-JI"></a>即说颂言：</p>
  <p id="aJJ">“不思议劫修行道，<a id="a-JK"></a>精进坚固心无碍，<a id="a-JL"></a>为欲饶益群生类，<a id="a-JM"></a>常求诸佛功德法。</p>
  <p id="aJN">调御世间无等人，<a id="a-JO"></a>修治其意甚明洁，<a id="a-JP"></a>发心普救诸含识，<a id="a-JQ"></a>彼能善入回向藏。</p>
  <p id="aJR">勇猛精进力具足，<a id="a-JS"></a>智慧聪达意清净，<a id="a-JT"></a>普救一切诸群生，<a id="a-JU"></a>其心堪忍不倾动。</p>
  <p id="aJV">心善安住无与等，<a id="a-JW"></a>意常清净大欢悦，<a id="a-JX"></a>如是为物勤修行，<a id="a-JY"></a>譬如大地普容受。</p>
  <p id="aJZ">不为自身求快乐，<a id="a-Ja"></a>但欲救护诸众生，<a id="a-Jb"></a>如是发起大悲心，<a id="a-Jc"></a>疾得入于无碍地。</p>
  <p id="aJd">十方一切诸世界，<a id="a-Je"></a>所有众生皆摄受，<a id="a-Jf"></a>为救彼故善住心，<a id="a-Jg"></a>如是修学诸回向。</p>
  <p id="aJh">修行布施大欣悦，<a id="a-Ji"></a>护持净戒无所犯，<a id="a-Jj"></a>勇猛精进心不动，<a id="a-Jk"></a>回向如来一切智。</p>
  <p id="aJl">其心广大无边际，<a id="a-Jm"></a>忍力安住不倾动，<a id="a-Jn"></a>禅定甚深恒照了，<a id="a-Jo"></a>智慧微妙难思议。</p>
  <p id="aJp">十方一切世界中，<a id="a-Jq"></a>具足修治清净行，<a id="a-Jr"></a>如是功德皆回向，<a id="a-Js"></a>为欲安乐诸含识。</p>
  <p id="aJt">大士勤修诸善业，<a id="a-Ju"></a>无量无边不可数，<a id="a-Jv"></a>如是悉以益众生，<a id="a-Jw"></a>令住难思无上智。</p>
  <p id="aJx">普为一切众生故，<a id="a-Jy"></a>不思议劫处地狱，<a id="a-Jz"></a>如是曾无厌退心，<a id="a-K0"></a>勇猛决定常回向。</p>
  <p id="aK1">不求色声香与味，<a id="a-K2"></a>亦不希求诸妙触，<a id="a-K3"></a>但为救度诸群生，<a id="a-K4"></a>常求无上最胜智。</p>
  <p id="aK5">智慧清净如虚空，<a id="a-K6"></a>修习无边大士行，<a id="a-K7"></a>如佛所行诸行法，<a id="a-K8"></a>彼人如是常修学。</p>
  <p id="aK9">大士游行诸世界，<a id="a-KA"></a>悉能安隐诸群生，<a id="a-KB"></a>普使一切皆欢喜，<a id="a-KC"></a>修菩萨行无厌足。</p>
  <p id="aKD">除灭一切诸心毒，<a id="a-KE"></a>思惟修习最上智，<a id="a-KF"></a>不为自己求安乐，<a id="a-KG"></a>但愿众生得离苦。</p>
  <p id="aKH">此人回向得究竟，<a id="a-KI"></a>心常清净离众毒，<a id="a-KJ"></a>三世如来所付嘱，<a id="a-KK"></a>住于无上大法城。</p>
  <p id="aKL">未曾染著于诸色，<a id="a-KM"></a>受想行识亦如是，<a id="a-KN"></a>其心永出于三有，<a id="a-KO"></a>所有功德尽回向。</p>
  <p id="aKP">佛所知见诸众生，<a id="a-KQ"></a>尽皆摄取无有余，<a id="a-KR"></a>誓愿皆令得解脱，<a id="a-KS"></a>为彼修行大欢喜。</p>
  <p id="aKT">其心念念恒安住，<a id="a-KU"></a>智慧广大无与等，<a id="a-KV"></a>离痴正念常寂然，<a id="a-KW"></a>一切诸业皆清净。</p>
  <p id="aKX">彼诸菩萨处于世，<a id="a-KY"></a>不著内外一切法，<a id="a-KZ"></a>如风无碍行于空，<a id="a-Ka"></a>大士用心亦复然。</p>
  <p id="aKb">所有身业皆清净，<a id="a-Kc"></a>一切语言无过失，<a id="a-Kd"></a>心常归向于如来，<a id="a-Ke"></a>能令诸佛悉欢喜。</p>
  <p id="aKf">十方无量诸国土，<a id="a-Kg"></a>所有佛处皆往诣，<a id="a-Kh"></a>于中睹见大悲尊，<a id="a-Ki"></a>靡不恭敬而瞻奉。</p>
  <p id="aKj">心常清净离诸失，<a id="a-Kk"></a>普入世间无所畏，<a id="a-Kl"></a>已住如来无上道，<a id="a-Km"></a>复为三有大法池。</p>
  <p id="aKn">精勤观察一切法，<a id="a-Ko"></a>随顺思惟有非有，<a id="a-Kp"></a>如是趣于真实理，<a id="a-Kq"></a>得入甚深无诤处。</p>
  <p id="aKr">以此修成坚固道，<a id="a-Ks"></a>一切众生莫能坏，<a id="a-Kt"></a>善能了达诸法性，<a id="a-Ku"></a>普于三世无所著。</p>
  <p id="aKv">如是回向到彼岸，<a id="a-Kw"></a>普使群生离众垢，<a id="a-Kx"></a>永离一切诸所依，<a id="a-Ky"></a>得入究竟无依处。</p>
  <p id="aKz">一切众生语言道，<a id="a-L0"></a>随其种类各差别，<a id="a-L1"></a>菩萨悉能分别说，<a id="a-L2"></a>而心无著无所碍。</p>
  <p id="aL3">菩萨如是修回向，<a id="a-L4"></a>功德方便不可说，<a id="a-L5"></a>能令十方世界中，<a id="a-L6"></a>一切诸佛皆称叹。</p>
 </body>
</html>