<!doctype html>
<html id="z3IBTSeHM" data-ver="870">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第八</h1>
  <h2 id="a2">华藏世界品第五之一</h2>
  <p id="a3">尔时，<a id="a-4"></a>普贤菩萨复告大众言：<a id="a-5"></a>“诸佛子，<a id="a-6"></a>此华藏庄严世界海，<a id="a-7"></a>是毗卢遮那如来往昔于世界海微尘数劫修菩萨行时，<a id="a-8"></a>一一劫中亲近世界海微尘数佛，<a id="a-9"></a>一一佛所净修世界海微尘数大愿之所严净。</p>
  <p id="aA">“诸佛子，<a id="a-B"></a>此华藏庄严世界海，<a id="a-C"></a>有须弥山微尘数风轮所持。<a id="a-D"></a>其最下风轮，<a id="a-E"></a>名平等住，<a id="a-F"></a>能持其上一切宝焰炽然庄严。<a id="a-G"></a>次上风轮，<a id="a-H"></a>名出生种种宝庄严，<a id="a-I"></a>能持其上净光照耀摩尼王幢。<a id="a-J"></a>次上风轮，<a id="a-K"></a>名宝威德，<a id="a-L"></a>能持其上一切宝铃。<a id="a-M"></a>次上风轮，<a id="a-N"></a>名平等焰，<a id="a-O"></a>能持其上日光明相摩尼王轮。<a id="a-P"></a>次上风轮，<a id="a-Q"></a>名种种普庄严，<a id="a-R"></a>能持其上光明轮华。<a id="a-S"></a>次上风轮，<a id="a-T"></a>名普清净，<a id="a-U"></a>能持其上一切华焰师子座。<a id="a-V"></a>次上风轮，<a id="a-W"></a>名声遍十方，<a id="a-X"></a>能持其上一切珠王幢。<a id="a-Y"></a>次上风轮，<a id="a-Z"></a>名一切宝光明，<a id="a-a"></a>能持其上一切摩尼王树华。<a id="a-b"></a>次上风轮，<a id="a-c"></a>名速疾普持，<a id="a-d"></a>能持其上一切香摩尼须弥云。<a id="a-e"></a>次上风轮，<a id="a-f"></a>名种种宫殿游行，<a id="a-g"></a>能持其上一切宝色香台云。</p>
  <p id="ah">“诸佛子，<a id="a-i"></a>彼须弥山微尘数风轮，<a id="a-j"></a>最在上者，<a id="a-k"></a>名殊胜威光藏，<a id="a-l"></a>能持普光摩尼庄严香水海。<a id="a-m"></a>此香水海有大莲华，<a id="a-n"></a>名种种光明蕊香幢。<a id="a-o"></a>华藏庄严世界海住在其中，<a id="a-p"></a>四方均平，<a id="a-q"></a>清净坚固，<a id="a-r"></a>金刚轮山周匝围绕，<a id="a-s"></a>地海众树各有区别。<a id="a-t"></a>”</p>
  <p id="au">是时，<a id="a-v"></a>普贤菩萨欲重宣其义，<a id="a-w"></a>承佛神力，<a id="a-x"></a>观察十方而说颂言：</p>
  <p id="ay">“世尊往昔于诸有，<a id="a-z"></a>微尘佛所修净业，<a id="a-10"></a>故获种种宝光明，<a id="a-11"></a>华藏庄严世界海。</p>
  <p id="a12">广大悲云遍一切，<a id="a-13"></a>舍身无量等刹尘，<a id="a-14"></a>以昔劫海修行力，<a id="a-15"></a>今此世界无诸垢。</p>
  <p id="a16">放大光明遍住空，<a id="a-17"></a>风力所持无动摇，<a id="a-18"></a>佛藏摩尼普严饰，<a id="a-19"></a>如来愿力令清净。</p>
  <p id="a1A">普散摩尼妙藏华，<a id="a-1B"></a>以昔愿力空中住，<a id="a-1C"></a>种种坚固庄严海，<a id="a-1D"></a>光云垂布满十方。</p>
  <p id="a1E">诸摩尼中菩萨云，<a id="a-1F"></a>普诣十方光炽然，<a id="a-1G"></a>光焰成轮妙华饰，<a id="a-1H"></a>法界周流靡不遍。</p>
  <p id="a1I">一切宝中放净光，<a id="a-1J"></a>其光普照众生海，<a id="a-1K"></a>十方国土皆周遍，<a id="a-1L"></a>咸令出苦向菩提。</p>
  <p id="a1M">宝中佛数等众生，<a id="a-1N"></a>从其毛孔出化形，<a id="a-1O"></a>梵主帝释轮王等，<a id="a-1P"></a>一切众生及诸佛。</p>
  <p id="a1Q">化现光明等法界，<a id="a-1R"></a>光中演说诸佛名，<a id="a-1S"></a>种种方便示调伏，<a id="a-1T"></a>普应群心无不尽。</p>
  <p id="a1U">华藏世界所有尘，<a id="a-1V"></a>一一尘中见法界，<a id="a-1W"></a>宝光现佛如云集，<a id="a-1X"></a>此是如来刹自在。</p>
  <p id="a1Y">广大愿云周法界，<a id="a-1Z"></a>于一切劫化群生，<a id="a-1a"></a>普贤智地行悉成，<a id="a-1b"></a>所有庄严从此出。<a id="a-1c"></a>”</p>
  <p id="a1d">尔时，<a id="a-1e"></a>普贤菩萨复告大众言：<a id="a-1f"></a>“诸佛子，<a id="a-1g"></a>此华藏庄严世界海大轮围山，<a id="a-1h"></a>住日珠王莲华之上，<a id="a-1i"></a>栴檀摩尼以为其身，<a id="a-1j"></a>威德宝王以为其峰，<a id="a-1k"></a>妙香摩尼而作其轮，<a id="a-1l"></a>焰藏金刚所共成立，<a id="a-1m"></a>一切香水流注其间，<a id="a-1n"></a>众宝为林，<a id="a-1o"></a>妙华开敷，<a id="a-1p"></a>香草布地，<a id="a-1q"></a>明珠间饰，<a id="a-1r"></a>种种香华处处盈满，<a id="a-1s"></a>摩尼为网，<a id="a-1t"></a>周匝垂覆，<a id="a-1u"></a>如是等有世界海微尘数众妙庄严。<a id="a-1v"></a>”</p>
  <p id="a1w">尔时，<a id="a-1x"></a>普贤菩萨欲重宣其义，<a id="a-1y"></a>承佛神力，<a id="a-1z"></a>观察十方而说颂言：</p>
  <p id="a20">“世界大海无有边，<a id="a-21"></a>宝轮清净种种色，<a id="a-22"></a>所有庄严尽奇妙，<a id="a-23"></a>此由如来神力起。</p>
  <p id="a24">摩尼宝轮妙香轮，<a id="a-25"></a>及以真珠灯焰轮，<a id="a-26"></a>种种妙宝为严饰，<a id="a-27"></a>清净轮围所安住。</p>
  <p id="a28">坚固摩尼以为藏，<a id="a-29"></a>阎浮檀金作严饰，<a id="a-2A"></a>舒光发焰遍十方，<a id="a-2B"></a>内外映彻皆清净。</p>
  <p id="a2C">金刚摩尼所集成，<a id="a-2D"></a>复雨摩尼诸妙宝，<a id="a-2E"></a>其宝精奇非一种，<a id="a-2F"></a>放净光明普严丽。</p>
  <p id="a2G">香水分流无量色，<a id="a-2H"></a>散诸华宝及栴檀，<a id="a-2I"></a>众莲竞发如衣布，<a id="a-2J"></a>珍草罗生悉芬馥。</p>
  <p id="a2K">无量宝树普庄严，<a id="a-2L"></a>开华发蕊色炽然，<a id="a-2M"></a>种种名衣在其内，<a id="a-2N"></a>光云四照常圆满。</p>
  <p id="a2O">无量无边大菩萨，<a id="a-2P"></a>执盖焚香充法界，<a id="a-2Q"></a>悉发一切妙音声，<a id="a-2R"></a>普转如来正法轮。</p>
  <p id="a2S">诸摩尼树宝末成，<a id="a-2T"></a>一一宝末现光明，<a id="a-2U"></a>毗卢遮那清净身，<a id="a-2V"></a>悉入其中普令见。</p>
  <p id="a2W">诸庄严中现佛身，<a id="a-2X"></a>无边色相无央数，<a id="a-2Y"></a>悉往十方无不遍，<a id="a-2Z"></a>所化众生亦无限。</p>
  <p id="a2a">一切庄严出妙音，<a id="a-2b"></a>演说如来本愿轮，<a id="a-2c"></a>十方所有净刹海，<a id="a-2d"></a>佛自在力咸令遍。<a id="a-2e"></a>”</p>
  <p id="a2f">尔时，<a id="a-2g"></a>普贤菩萨复告大众言：<a id="a-2h"></a>“诸佛子，<a id="a-2i"></a>此世界海大轮围山内所有大地，<a id="a-2j"></a>一切皆以金刚所成，<a id="a-2k"></a>坚固庄严，<a id="a-2l"></a>不可沮坏，<a id="a-2m"></a>清净平坦，<a id="a-2n"></a>无有高下；<a id="a-2o"></a>摩尼为轮，<a id="a-2p"></a>众宝为藏，<a id="a-2q"></a>一切众生种种形状诸摩尼宝以为间错，<a id="a-2r"></a>散众宝末，<a id="a-2s"></a>布以莲华，<a id="a-2t"></a>香藏摩尼，<a id="a-2u"></a>分置其间；<a id="a-2v"></a>诸庄严具充遍如云，<a id="a-2w"></a>三世一切诸佛国土所有庄严而为校饰；<a id="a-2x"></a>摩尼妙宝以为其网，<a id="a-2y"></a>普现如来所有境界，<a id="a-2z"></a>如天帝网于中布列。<a id="a-30"></a>诸佛子，<a id="a-31"></a>此世界海地，<a id="a-32"></a>有如是等世界海微尘数庄严。<a id="a-33"></a>”</p>
  <p id="a34">尔时，<a id="a-35"></a>普贤菩萨欲重宣其义，<a id="a-36"></a>承佛神力，<a id="a-37"></a>观察十方而说颂言：</p>
  <p id="a38">“其地平坦极清净，<a id="a-39"></a>安住坚固无能坏，<a id="a-3A"></a>摩尼处处以为严，<a id="a-3B"></a>众宝于中相间错。</p>
  <p id="a3C">金刚为地甚可悦，<a id="a-3D"></a>宝轮宝网具庄严，<a id="a-3E"></a>莲华布上皆圆满，<a id="a-3F"></a>妙衣弥覆悉周遍。</p>
  <p id="a3G">菩萨天冠宝璎珞，<a id="a-3H"></a>悉布其地为严好，<a id="a-3I"></a>栴檀摩尼普散中，<a id="a-3J"></a>咸舒离垢妙光明。</p>
  <p id="a3K">宝华发焰出妙光，<a id="a-3L"></a>光焰如云照一切，<a id="a-3M"></a>散此妙华及众宝，<a id="a-3N"></a>普覆于地为严饰。</p>
  <p id="a3O">密云兴布满十方，<a id="a-3P"></a>广大光明无有尽，<a id="a-3Q"></a>普至十方一切土，<a id="a-3R"></a>演说如来甘露法。</p>
  <p id="a3S">一切佛愿摩尼内，<a id="a-3T"></a>普现无边广大劫，<a id="a-3U"></a>最胜智者昔所行，<a id="a-3V"></a>于此宝中无不见。</p>
  <p id="a3W">其地所有摩尼宝，<a id="a-3X"></a>一切佛刹咸来入，<a id="a-3Y"></a>彼诸佛刹一一尘，<a id="a-3Z"></a>一切国土亦入中。</p>
  <p id="a3a">妙宝庄严华藏界，<a id="a-3b"></a>菩萨游行遍十方，<a id="a-3c"></a>演说大士诸弘愿，<a id="a-3d"></a>此是道场自在力。</p>
  <p id="a3e">摩尼妙宝庄严地，<a id="a-3f"></a>放净光明备众饰，<a id="a-3g"></a>充满法界等虚空，<a id="a-3h"></a>佛力自然如是现。</p>
  <p id="a3i">诸有修治普贤愿，<a id="a-3j"></a>入佛境界大智人，<a id="a-3k"></a>能知于此刹海中，<a id="a-3l"></a>如是一切诸神变。<a id="a-3m"></a>”</p>
  <p id="a3n">尔时，<a id="a-3o"></a>普贤菩萨复告大众言：<a id="a-3p"></a>“诸佛子，<a id="a-3q"></a>此世界海大地中，<a id="a-3r"></a>有十不可说佛刹微尘数香水海，<a id="a-3s"></a>一切妙宝庄严其底，<a id="a-3t"></a>妙香摩尼庄严其岸，<a id="a-3u"></a>毗卢遮那摩尼宝王以为其网；<a id="a-3v"></a>香水映彻，<a id="a-3w"></a>具众宝色，<a id="a-3x"></a>充满其中；<a id="a-3y"></a>种种宝华，<a id="a-3z"></a>旋布其上；<a id="a-40"></a>栴檀细末，<a id="a-41"></a>澄垽其下；<a id="a-42"></a>演佛言音，<a id="a-43"></a>放宝光明；<a id="a-44"></a>无边菩萨持种种盖，<a id="a-45"></a>现神通力。<a id="a-46"></a>一切世界所有庄严悉于中现，<a id="a-47"></a>十宝阶陛行列分布，<a id="a-48"></a>十宝栏楯周匝围绕，<a id="a-49"></a>四天下微尘数一切宝庄严芬陀利华敷荣水中，<a id="a-4A"></a>不可说百千亿那由他数十宝尸罗幢，<a id="a-4B"></a>恒河沙数一切宝衣铃网幢，<a id="a-4C"></a>恒河沙数无边色相宝华楼阁，<a id="a-4D"></a>百千亿那由他数十宝莲华城，<a id="a-4E"></a>四天下微尘数众宝树林宝焰摩尼以为其网，<a id="a-4F"></a>恒河沙数栴檀香诸佛言音光焰摩尼，<a id="a-4G"></a>不可说百千亿那由他数众宝垣墙，<a id="a-4H"></a>悉共围绕，<a id="a-4I"></a>周遍严饰。<a id="a-4J"></a>”</p>
  <p id="a4K">尔时，<a id="a-4L"></a>普贤菩萨欲重宣其义，<a id="a-4M"></a>承佛神力，<a id="a-4N"></a>观察十方而说颂言：</p>
  <p id="a4O">“此世界中大地上，<a id="a-4P"></a>有香水海摩尼严，<a id="a-4Q"></a>清净妙宝布其底，<a id="a-4R"></a>安住金刚不可坏。</p>
  <p id="a4S">香藏摩尼积成岸，<a id="a-4T"></a>日焰珠轮布若云，<a id="a-4U"></a>莲华妙宝为璎珞，<a id="a-4V"></a>处处庄严净无垢。</p>
  <p id="a4W">香水澄渟具众色，<a id="a-4X"></a>宝华旋布放光明，<a id="a-4Y"></a>普震音声闻远近，<a id="a-4Z"></a>以佛威神演妙法。</p>
  <p id="a4a">阶陛庄严具众宝，<a id="a-4b"></a>复以摩尼为间饰，<a id="a-4c"></a>周回栏楯悉宝成，<a id="a-4d"></a>莲华珠网如云布。</p>
  <p id="a4e">摩尼宝树列成行，<a id="a-4f"></a>华蕊敷荣光赫奕，<a id="a-4g"></a>种种乐音恒竞奏，<a id="a-4h"></a>佛神通力令如是。</p>
  <p id="a4i">种种妙宝芬陀利，<a id="a-4j"></a>敷布庄严香水海，<a id="a-4k"></a>香焰光明无暂停，<a id="a-4l"></a>广大圆满皆充遍。</p>
  <p id="a4m">明珠宝幢恒炽盛，<a id="a-4n"></a>妙衣垂布为严饰，<a id="a-4o"></a>摩尼铃网演法音，<a id="a-4p"></a>令其闻者趣佛智。</p>
  <p id="a4q">妙宝莲华作城郭，<a id="a-4r"></a>众彩摩尼所严莹，<a id="a-4s"></a>真珠云影布四隅，<a id="a-4t"></a>如是庄严香水海。</p>
  <p id="a4u">垣墙缭绕皆周匝，<a id="a-4v"></a>楼阁相望布其上，<a id="a-4w"></a>无量光明恒炽然，<a id="a-4x"></a>种种庄严清净海。</p>
  <p id="a4y">毗卢遮那于往昔，<a id="a-4z"></a>种种刹海皆严净，<a id="a-50"></a>如是广大无有边，<a id="a-51"></a>悉是如来自在力。<a id="a-52"></a>”</p>
  <p id="a53">尔时，<a id="a-54"></a>普贤菩萨复告大众言：<a id="a-55"></a>“诸佛子，<a id="a-56"></a>一一香水海，<a id="a-57"></a>各有四天下微尘数香水河，<a id="a-58"></a>右旋围绕，<a id="a-59"></a>一切皆以金刚为岸，<a id="a-5A"></a>净光摩尼以为严饰，<a id="a-5B"></a>常现诸佛宝色光云，<a id="a-5C"></a>及诸众生所有言音。<a id="a-5D"></a>其河所有漩澓之处，<a id="a-5E"></a>一切诸佛所修因行种种形相皆从中出；<a id="a-5F"></a>摩尼为网，<a id="a-5G"></a>众宝铃铎，<a id="a-5H"></a>诸世界海所有庄严悉于中现；<a id="a-5I"></a>摩尼宝云以覆其上，<a id="a-5J"></a>其云普现华藏世界毗卢遮那十方化佛，<a id="a-5K"></a>及一切佛神通之事；<a id="a-5L"></a>复出妙音，<a id="a-5M"></a>称扬三世佛菩萨名；<a id="a-5N"></a>其香水中，<a id="a-5O"></a>常出一切宝焰光云，<a id="a-5P"></a>相续不绝。<a id="a-5Q"></a>若广说者，<a id="a-5R"></a>一一河各有世界海微尘数庄严。<a id="a-5S"></a>”</p>
  <p id="a5T">尔时，<a id="a-5U"></a>普贤菩萨欲重宣其义，<a id="a-5V"></a>承佛神力，<a id="a-5W"></a>观察十方而说颂言：</p>
  <p id="a5X">“清净香流满大河，<a id="a-5Y"></a>金刚妙宝为其岸，<a id="a-5Z"></a>宝末为轮布其地，<a id="a-5a"></a>种种严饰皆珍好。</p>
  <p id="a5b">宝阶行列妙庄严，<a id="a-5c"></a>栏楯周回悉殊丽，<a id="a-5d"></a>真珠为藏众华饰，<a id="a-5e"></a>种种缨鬘共垂下。</p>
  <p id="a5f">香水宝光清净色，<a id="a-5g"></a>恒吐摩尼竞疾流，<a id="a-5h"></a>众华随浪皆摇动，<a id="a-5i"></a>悉奏乐音宣妙法。</p>
  <p id="a5j">细末栴檀作泥垽，<a id="a-5k"></a>一切妙宝同洄澓，<a id="a-5l"></a>香藏氛氲布在中，<a id="a-5m"></a>发焰流芬普周遍。</p>
  <p id="a5n">河中出生诸妙宝，<a id="a-5o"></a>悉放光明色炽然，<a id="a-5p"></a>其光布影成台座，<a id="a-5q"></a>华盖珠璎皆具足。</p>
  <p id="a5r">摩尼王中现佛身，<a id="a-5s"></a>光明普照十方刹，<a id="a-5t"></a>以此为轮严饰地，<a id="a-5u"></a>香水映彻常盈满。</p>
  <p id="a5v">摩尼为网金为铎，<a id="a-5w"></a>遍覆香河演佛音，<a id="a-5x"></a>克宣一切菩提道，<a id="a-5y"></a>及以普贤之妙行。</p>
  <p id="a5z">宝岸摩尼极清净，<a id="a-60"></a>恒出如来本愿音，<a id="a-61"></a>一切诸佛曩所行，<a id="a-62"></a>其音普演皆令见。</p>
  <p id="a63">其河所有漩流处，<a id="a-64"></a>菩萨如云常踊出，<a id="a-65"></a>悉往广大刹土中，<a id="a-66"></a>乃至法界咸充满。</p>
  <p id="a67">清净珠王布若云，<a id="a-68"></a>一切香河悉弥覆，<a id="a-69"></a>其珠等佛眉间相，<a id="a-6A"></a>炳然显现诸佛影。<a id="a-6B"></a>”</p>
  <p id="a6C">尔时，<a id="a-6D"></a>普贤菩萨复告大众言：<a id="a-6E"></a>“诸佛子，<a id="a-6F"></a>此诸香水河，<a id="a-6G"></a>两间之地，<a id="a-6H"></a>悉以妙宝种种庄严，<a id="a-6I"></a>一一各有四天下微尘数众宝庄严；<a id="a-6J"></a>芬陀利华周匝遍满，<a id="a-6K"></a>各有四天下微尘数；<a id="a-6L"></a>众宝树林次第行列，<a id="a-6M"></a>一一树中恒出一切诸庄严云，<a id="a-6N"></a>摩尼宝王照耀其间，<a id="a-6O"></a>种种华香处处盈满；<a id="a-6P"></a>其树复出微妙音声，<a id="a-6Q"></a>说诸如来一切劫中所修大愿；<a id="a-6R"></a>复散种种摩尼宝王，<a id="a-6S"></a>充遍其地，<a id="a-6T"></a>所谓：<a id="a-6U"></a>莲华轮摩尼宝王、<a id="a-6V"></a>香焰光云摩尼宝王、<a id="a-6W"></a>种种严饰摩尼宝王、<a id="a-6X"></a>现不可思议庄严色摩尼宝王、<a id="a-6Y"></a>日光明衣藏摩尼宝王、<a id="a-6Z"></a>周遍十方普垂布光网云摩尼宝王、<a id="a-6a"></a>现一切诸佛神变摩尼宝王、<a id="a-6b"></a>现一切众生业报海摩尼宝王，<a id="a-6c"></a>如是等有世界海微尘数。<a id="a-6d"></a>其香水河两间之地，<a id="a-6e"></a>一一悉具如是庄严。<a id="a-6f"></a>”</p>
  <p id="a6g">尔时，<a id="a-6h"></a>普贤菩萨欲重宣其义，<a id="a-6i"></a>承佛神力，<a id="a-6j"></a>观察十方而说颂言：</p>
  <p id="a6k">“其地平坦极清净，<a id="a-6l"></a>真金摩尼共严饰，<a id="a-6m"></a>诸树行列荫其中，<a id="a-6n"></a>耸干垂条萃若云。</p>
  <p id="a6o">枝条妙宝所庄严，<a id="a-6p"></a>华焰成轮光四照，<a id="a-6q"></a>摩尼为果如云布，<a id="a-6r"></a>普使十方常现睹。</p>
  <p id="a6s">摩尼布地皆充满，<a id="a-6t"></a>众华宝末共庄严，<a id="a-6u"></a>复以摩尼作宫殿，<a id="a-6v"></a>悉现众生诸影像。</p>
  <p id="a6w">诸佛影像摩尼王，<a id="a-6x"></a>普散其地靡不周，<a id="a-6y"></a>如是赫奕遍十方，<a id="a-6z"></a>一一尘中咸见佛。</p>
  <p id="a70">妙宝庄严善分布，<a id="a-71"></a>真珠灯网相间错，<a id="a-72"></a>处处悉有摩尼轮，<a id="a-73"></a>一一皆现佛神通。</p>
  <p id="a74">众宝庄严放大光，<a id="a-75"></a>光中普现诸化佛，<a id="a-76"></a>一一周行靡不遍，<a id="a-77"></a>悉以十力广开演。</p>
  <p id="a78">摩尼妙宝芬陀利，<a id="a-79"></a>一切水中咸遍满，<a id="a-7A"></a>其华种种各不同，<a id="a-7B"></a>悉现光明无尽歇。</p>
  <p id="a7C">三世所有诸庄严，<a id="a-7D"></a>摩尼果中皆显现，<a id="a-7E"></a>体性无生不可取，<a id="a-7F"></a>此是如来自在力。</p>
  <p id="a7G">此地一切庄严中，<a id="a-7H"></a>悉现如来广大身，<a id="a-7I"></a>彼亦不来亦不去，<a id="a-7J"></a>佛昔愿力皆令见。</p>
  <p id="a7K">此地一一微尘中，<a id="a-7L"></a>一切佛子修行道，<a id="a-7M"></a>各见所记当来刹，<a id="a-7N"></a>随其意乐悉清净。<a id="a-7O"></a>”</p>
  <p id="a7P">尔时，<a id="a-7Q"></a>普贤菩萨复告大众言：<a id="a-7R"></a>“诸佛子，<a id="a-7S"></a>诸佛世尊世界海，<a id="a-7T"></a>庄严不可思议。<a id="a-7U"></a>何以故？<a id="a-7V"></a>诸佛子，<a id="a-7W"></a>此华藏庄严世界海一切境界，<a id="a-7X"></a>一一皆以世界海微尘数清净功德之所庄严。<a id="a-7Y"></a>”</p>
  <p id="a7Z">尔时，<a id="a-7a"></a>普贤菩萨欲重宣其义，<a id="a-7b"></a>承佛神力，<a id="a-7c"></a>观察十方而说颂言：</p>
  <p id="a7d">“此刹海中一切处，<a id="a-7e"></a>悉以众宝为严饰，<a id="a-7f"></a>发焰腾空布若云，<a id="a-7g"></a>光明洞彻常弥覆。</p>
  <p id="a7h">摩尼吐云无有尽，<a id="a-7i"></a>十方佛影于中现，<a id="a-7j"></a>神通变化靡暂停，<a id="a-7k"></a>一切菩萨咸来集。</p>
  <p id="a7l">一切摩尼演佛音，<a id="a-7m"></a>其音美妙不思议，<a id="a-7n"></a>毗卢遮那昔所行，<a id="a-7o"></a>于此宝内恒闻见。</p>
  <p id="a7p">清净光明遍照尊，<a id="a-7q"></a>庄严具中皆现影，<a id="a-7r"></a>变化分身众围绕，<a id="a-7s"></a>一切刹海咸周遍。</p>
  <p id="a7t">所有化佛皆如幻，<a id="a-7u"></a>求其来处不可得，<a id="a-7v"></a>以佛境界威神力，<a id="a-7w"></a>一切刹中如是现。</p>
  <p id="a7x">如来自在神通事，<a id="a-7y"></a>悉遍十方诸国土，<a id="a-7z"></a>以此刹海净庄严，<a id="a-80"></a>一切皆于宝中见。</p>
  <p id="a81">十方所有诸变化，<a id="a-82"></a>一切皆如镜中像，<a id="a-83"></a>但由如来昔所行，<a id="a-84"></a>神通愿力而出生。</p>
  <p id="a85">若有能修普贤行，<a id="a-86"></a>入于菩萨胜智海，<a id="a-87"></a>能于一切微尘中，<a id="a-88"></a>普现其身净众刹。</p>
  <p id="a89">不可思议亿大劫，<a id="a-8A"></a>亲近一切诸如来，<a id="a-8B"></a>如其一切之所行，<a id="a-8C"></a>一刹那中悉能现。</p>
  <p id="a8D">诸佛国土如虚空，<a id="a-8E"></a>无等无生无有相，<a id="a-8F"></a>为利众生普严净，<a id="a-8G"></a>本愿力故住其中。<a id="a-8H"></a>”</p>
  <p id="a8I">尔时，<a id="a-8J"></a>普贤菩萨复告大众言：<a id="a-8K"></a>“诸佛子，<a id="a-8L"></a>此中有何等世界住？<a id="a-8M"></a>我今当说。<a id="a-8N"></a>诸佛子，<a id="a-8O"></a>此十不可说佛刹微尘数香水海中，<a id="a-8P"></a>有十不可说佛刹微尘数世界种安住；<a id="a-8Q"></a>一一世界种，<a id="a-8R"></a>复有十不可说佛刹微尘数世界。<a id="a-8S"></a>诸佛子，<a id="a-8T"></a>彼诸世界种，<a id="a-8U"></a>于世界海中，<a id="a-8V"></a>各各依住，<a id="a-8W"></a>各各形状，<a id="a-8X"></a>各各体性，<a id="a-8Y"></a>各各方所，<a id="a-8Z"></a>各各趣入，<a id="a-8a"></a>各各庄严，<a id="a-8b"></a>各各分齐，<a id="a-8c"></a>各各行列，<a id="a-8d"></a>各各无差别，<a id="a-8e"></a>各各力加持。</p>
  <p id="a8f">“诸佛子，<a id="a-8g"></a>此世界种，<a id="a-8h"></a>或有依大莲华海住，<a id="a-8i"></a>或有依无边色宝华海住，<a id="a-8j"></a>或有依一切真珠藏宝璎珞海住，<a id="a-8k"></a>或有依香水海住，<a id="a-8l"></a>或有依一切华海住，<a id="a-8m"></a>或有依摩尼宝网海住，<a id="a-8n"></a>或有依漩流光海住，<a id="a-8o"></a>或有依菩萨宝庄严冠海住，<a id="a-8p"></a>或有依种种众生身海住，<a id="a-8q"></a>或有依一切佛音声摩尼王海住。<a id="a-8r"></a>如是等若广说者，<a id="a-8s"></a>有世界海微尘数。</p>
  <p id="a8t">“诸佛子，<a id="a-8u"></a>彼一切世界种，<a id="a-8v"></a>或有作须弥山形，<a id="a-8w"></a>或作江河形，<a id="a-8x"></a>或作回转形，<a id="a-8y"></a>或作漩流形，<a id="a-8z"></a>或作轮辋形，<a id="a-90"></a>或作坛墠形，<a id="a-91"></a>或作树林形，<a id="a-92"></a>或作楼阁形，<a id="a-93"></a>或作山幢形，<a id="a-94"></a>或作普方形，<a id="a-95"></a>或作胎藏形，<a id="a-96"></a>或作莲华形，<a id="a-97"></a>或作佉勒迦形，<a id="a-98"></a>或作众生身形，<a id="a-99"></a>或作云形，<a id="a-9A"></a>或作诸佛相好形，<a id="a-9B"></a>或作圆满光明形，<a id="a-9C"></a>或作种种珠网形，<a id="a-9D"></a>或作一切门闼形，<a id="a-9E"></a>或作诸庄严具形。<a id="a-9F"></a>如是等若广说者，<a id="a-9G"></a>有世界海微尘数。</p>
  <p id="a9H">“诸佛子，<a id="a-9I"></a>彼一切世界种，<a id="a-9J"></a>或有以十方摩尼云为体，<a id="a-9K"></a>或有以众色焰为体，<a id="a-9L"></a>或有以诸光明为体，<a id="a-9M"></a>或有以宝香焰为体，<a id="a-9N"></a>或有以一切宝庄严多罗华为体，<a id="a-9O"></a>或有以菩萨影像为体，<a id="a-9P"></a>或有以诸佛光明为体，<a id="a-9Q"></a>或有以佛色相为体，<a id="a-9R"></a>或有以一宝光为体，<a id="a-9S"></a>或有以众宝光为体，<a id="a-9T"></a>或有以一切众生福德海音声为体，<a id="a-9U"></a>或有以一切众生诸业海音声为体，<a id="a-9V"></a>或有以一切佛境界清净音声为体，<a id="a-9W"></a>或有以一切菩萨大愿海音声为体，<a id="a-9X"></a>或有以一切佛方便音声为体，<a id="a-9Y"></a>或有以一切刹庄严具成坏音声为体，<a id="a-9Z"></a>或有以无边佛音声为体，<a id="a-9a"></a>或有以一切佛变化音声为体，<a id="a-9b"></a>或有以一切众生善音声为体，<a id="a-9c"></a>或有以一切佛功德海清净音声为体。<a id="a-9d"></a>如是等若广说者，<a id="a-9e"></a>有世界海微尘数。<a id="a-9f"></a>”</p>
  <p id="a9g">尔时，<a id="a-9h"></a>普贤菩萨欲重宣其义，<a id="a-9i"></a>承佛神力，<a id="a-9j"></a>观察十方而说颂言：</p>
  <p id="a9k">“刹种坚固妙庄严，<a id="a-9l"></a>广大清净光明藏，<a id="a-9m"></a>依止莲华宝海住，<a id="a-9n"></a>或有住于香海等。</p>
  <p id="a9o">须弥城树坛墠形，<a id="a-9p"></a>一切刹种遍十方，<a id="a-9q"></a>种种庄严形相别，<a id="a-9r"></a>各各布列而安住。</p>
  <p id="a9s">或有体是净光明，<a id="a-9t"></a>或是华藏及宝云，<a id="a-9u"></a>或有刹种焰所成，<a id="a-9v"></a>安住摩尼不坏藏。</p>
  <p id="a9w">灯云焰彩光明等，<a id="a-9x"></a>种种无边清净色，<a id="a-9y"></a>或有言音以为体，<a id="a-9z"></a>是佛所演不思议。</p>
  <p id="aA0">或是愿力所出音，<a id="a-A1"></a>神变音声为体性，<a id="a-A2"></a>一切众生大福业，<a id="a-A3"></a>佛功德音亦如是。</p>
  <p id="aA4">刹种一一差别门，<a id="a-A5"></a>不可思议无有尽，<a id="a-A6"></a>如是十方皆遍满，<a id="a-A7"></a>广大庄严现神力。</p>
  <p id="aA8">十方所有广大刹，<a id="a-A9"></a>悉来入此世界种，<a id="a-AA"></a>虽见十方普入中，<a id="a-AB"></a>而实无来无所入。</p>
  <p id="aAC">以一刹种入一切，<a id="a-AD"></a>一切入一亦无余，<a id="a-AE"></a>体相如本无差别，<a id="a-AF"></a>无等无量悉周遍。</p>
  <p id="aAG">一切国土微尘中，<a id="a-AH"></a>普见如来在其所，<a id="a-AI"></a>愿海言音若雷震，<a id="a-AJ"></a>一切众生悉调伏。</p>
  <p id="aAK">佛身周遍一切刹，<a id="a-AL"></a>无数菩萨亦充满，<a id="a-AM"></a>如来自在无等伦，<a id="a-AN"></a>普化一切诸含识。<a id="a-AO"></a>”</p>
  <p id="aAP">尔时，<a id="a-AQ"></a>普贤菩萨复告大众言：<a id="a-AR"></a>“诸佛子，<a id="a-AS"></a>此十不可说佛刹微尘数香水海，<a id="a-AT"></a>在华藏庄严世界海中，<a id="a-AU"></a>如天帝网分布而住。</p>
  <p id="aAV">“诸佛子，<a id="a-AW"></a>此最中央香水海，<a id="a-AX"></a>名无边妙华光，<a id="a-AY"></a>以现一切菩萨形摩尼王幢为底；<a id="a-AZ"></a>出大莲华，<a id="a-Aa"></a>名一切香摩尼王庄严，<a id="a-Ab"></a>有世界种而住其上，<a id="a-Ac"></a>名普照十方炽然宝光明，<a id="a-Ad"></a>以一切庄严具为体，<a id="a-Ae"></a>有不可说佛刹微尘数世界于中布列。<a id="a-Af"></a>其最下方有世界，<a id="a-Ag"></a>名最胜光遍照，<a id="a-Ah"></a>以一切金刚庄严光耀轮为际，<a id="a-Ai"></a>依众宝摩尼华而住；<a id="a-Aj"></a>其状犹如摩尼宝形，<a id="a-Ak"></a>一切宝华庄严云弥覆其上，<a id="a-Al"></a>佛刹微尘数世界周匝围绕，<a id="a-Am"></a>种种安住，<a id="a-An"></a>种种庄严，<a id="a-Ao"></a>佛号净眼离垢灯。<a id="a-Ap"></a>此上过佛刹微尘数世界，<a id="a-Aq"></a>有世界名种种香莲华妙庄严，<a id="a-Ar"></a>以一切庄严具为际，<a id="a-As"></a>依宝莲华网而住；<a id="a-At"></a>其状犹如师子之座，<a id="a-Au"></a>一切宝色珠帐云弥覆其上，<a id="a-Av"></a>二佛刹微尘数世界周匝围绕，<a id="a-Aw"></a>佛号师子光胜照。<a id="a-Ax"></a>此上过佛刹微尘数世界，<a id="a-Ay"></a>有世界名一切宝庄严普照光，<a id="a-Az"></a>以香风轮为际，<a id="a-B0"></a>依种种宝华璎珞住；<a id="a-B1"></a>其形八隅，<a id="a-B2"></a>妙光摩尼日轮云而覆其上，<a id="a-B3"></a>三佛刹微尘数世界周匝围绕，<a id="a-B4"></a>佛号净光智胜幢。<a id="a-B5"></a>此上过佛刹微尘数世界，<a id="a-B6"></a>有世界名种种光明华庄严，<a id="a-B7"></a>以一切宝王为际，<a id="a-B8"></a>依众色金刚尸罗幢海住；<a id="a-B9"></a>其状犹如摩尼莲华，<a id="a-BA"></a>以金刚摩尼宝光云而覆其上，<a id="a-BB"></a>四佛刹微尘数世界周匝围绕，<a id="a-BC"></a>纯一清净，<a id="a-BD"></a>佛号金刚光明无量精进力善出现。<a id="a-BE"></a>此上过佛刹微尘数世界，<a id="a-BF"></a>有世界名普放妙华光，<a id="a-BG"></a>以一切宝铃庄严网为际，<a id="a-BH"></a>依一切树林庄严宝轮网海住；<a id="a-BI"></a>其形普方而多有隅角，<a id="a-BJ"></a>梵音摩尼王云以覆其上，<a id="a-BK"></a>五佛刹微尘数世界周匝围绕，<a id="a-BL"></a>佛号香光喜力海。<a id="a-BM"></a>此上过佛刹微尘数世界，<a id="a-BN"></a>有世界名净妙光明，<a id="a-BO"></a>以宝王庄严幢为际，<a id="a-BP"></a>依金刚宫殿海住；<a id="a-BQ"></a>其形四方，<a id="a-BR"></a>摩尼轮髻帐云而覆其上，<a id="a-BS"></a>六佛刹微尘数世界周匝围绕，<a id="a-BT"></a>佛号普光自在幢。<a id="a-BU"></a>此上过佛刹微尘数世界，<a id="a-BV"></a>有世界名众华焰庄严，<a id="a-BW"></a>以种种华庄严为际，<a id="a-BX"></a>依一切宝色焰海住；<a id="a-BY"></a>其状犹如楼阁之形，<a id="a-BZ"></a>一切宝色衣真珠栏楯云而覆其上，<a id="a-Ba"></a>七佛刹微尘数世界周匝围绕，<a id="a-Bb"></a>纯一清净，<a id="a-Bc"></a>佛号欢喜海功德名称自在光。<a id="a-Bd"></a>此上过佛刹微尘数世界，<a id="a-Be"></a>有世界名出生威力地，<a id="a-Bf"></a>以出一切声摩尼王庄严为际，<a id="a-Bg"></a>依种种宝色莲华座虚空海住；<a id="a-Bh"></a>其状犹如因陀罗网，<a id="a-Bi"></a>以无边色华网云而覆其上，<a id="a-Bj"></a>八佛刹微尘数世界周匝围绕，<a id="a-Bk"></a>佛号广大名称智海幢。<a id="a-Bl"></a>此上过佛刹微尘数世界，<a id="a-Bm"></a>有世界名出妙音声，<a id="a-Bn"></a>以心王摩尼庄严轮为际，<a id="a-Bo"></a>依恒出一切妙音声庄严云摩尼王海住；<a id="a-Bp"></a>其状犹如梵天身形，<a id="a-Bq"></a>无量宝庄严师子座云而覆其上，<a id="a-Br"></a>九佛刹微尘数世界周匝围绕，<a id="a-Bs"></a>佛号清净月光明相无能摧伏。<a id="a-Bt"></a>此上过佛刹微尘数世界，<a id="a-Bu"></a>有世界名金刚幢，<a id="a-Bv"></a>以无边庄严真珠藏宝璎珞为际，<a id="a-Bw"></a>依一切庄严宝师子座摩尼海住；<a id="a-Bx"></a>其状周圆，<a id="a-By"></a>十须弥山微尘数一切香摩尼华须弥云弥覆其上，<a id="a-Bz"></a>十佛刹微尘数世界周匝围绕，<a id="a-C0"></a>纯一清净，<a id="a-C1"></a>佛号一切法海最胜王。<a id="a-C2"></a>此上过佛刹微尘数世界，<a id="a-C3"></a>有世界名恒出现帝青宝光明，<a id="a-C4"></a>以极坚牢不可坏金刚庄严为际，<a id="a-C5"></a>依种种殊异华海住；<a id="a-C6"></a>其状犹如半月之形，<a id="a-C7"></a>诸天宝帐云而覆其上，<a id="a-C8"></a>十一佛刹微尘数世界周匝围绕，<a id="a-C9"></a>佛号无量功德法。<a id="a-CA"></a>此上过佛刹微尘数世界，<a id="a-CB"></a>有世界名光明照耀，<a id="a-CC"></a>以普光庄严为际，<a id="a-CD"></a>依华旋香水海住；<a id="a-CE"></a>状如华旋，<a id="a-CF"></a>种种衣云而覆其上，<a id="a-CG"></a>十二佛刹微尘数世界周匝围绕，<a id="a-CH"></a>佛号超释梵。<a id="a-CI"></a>此上过佛刹微尘数世界，<a id="a-CJ"></a>至此世界名娑婆，<a id="a-CK"></a>以金刚庄严为际，<a id="a-CL"></a>依种种色风轮所持莲华网住；<a id="a-CM"></a>状如虚空，<a id="a-CN"></a>以普圆满天宫殿庄严虚空云而覆其上，<a id="a-CO"></a>十三佛刹微尘数世界周匝围绕，<a id="a-CP"></a>其佛即是毗卢遮那如来世尊。<a id="a-CQ"></a>此上过佛刹微尘数世界，<a id="a-CR"></a>有世界名寂静离尘光，<a id="a-CS"></a>以一切宝庄严为际，<a id="a-CT"></a>依种种宝衣海住；<a id="a-CU"></a>其状犹如执金刚形，<a id="a-CV"></a>无边色金刚云而覆其上，<a id="a-CW"></a>十四佛刹微尘数世界周匝围绕，<a id="a-CX"></a>佛号遍法界胜音。<a id="a-CY"></a>此上过佛刹微尘数世界，<a id="a-CZ"></a>有世界名众妙光明灯，<a id="a-Ca"></a>以一切庄严帐为际，<a id="a-Cb"></a>依净华网海住；<a id="a-Cc"></a>其状犹如卍字之形，<a id="a-Cd"></a>摩尼树香水海云而覆其上，<a id="a-Ce"></a>十五佛刹微尘数世界周匝围绕，<a id="a-Cf"></a>纯一清净，<a id="a-Cg"></a>佛号不可摧伏力普照幢。<a id="a-Ch"></a>此上过佛刹微尘数世界，<a id="a-Ci"></a>有世界名清净光遍照，<a id="a-Cj"></a>以无尽宝云摩尼王为际，<a id="a-Ck"></a>依种种香焰莲华海住；<a id="a-Cl"></a>其状犹如龟甲之形，<a id="a-Cm"></a>圆光摩尼轮栴檀云而覆其上，<a id="a-Cn"></a>十六佛刹微尘数世界周匝围绕，<a id="a-Co"></a>佛号清净日功德眼。<a id="a-Cp"></a>此上过佛刹微尘数世界，<a id="a-Cq"></a>有世界名宝庄严藏，<a id="a-Cr"></a>以一切众生形摩尼王为际，<a id="a-Cs"></a>依光明藏摩尼王海住；<a id="a-Ct"></a>其形八隅，<a id="a-Cu"></a>以一切轮围山宝庄严华树网弥覆其上，<a id="a-Cv"></a>十七佛刹微尘数世界周匝围绕，<a id="a-Cw"></a>佛号无碍智光明遍照十方。<a id="a-Cx"></a>此上过佛刹微尘数世界，<a id="a-Cy"></a>有世界名离尘，<a id="a-Cz"></a>以一切殊妙相庄严为际，<a id="a-D0"></a>依众妙华师子座海住；<a id="a-D1"></a>状如珠璎，<a id="a-D2"></a>以一切宝香摩尼王圆光云而覆其上，<a id="a-D3"></a>十八佛刹微尘数世界周匝围绕，<a id="a-D4"></a>纯一清净，<a id="a-D5"></a>佛号无量方便最胜幢。<a id="a-D6"></a>此上过佛刹微尘数世界，<a id="a-D7"></a>有世界名清净光普照，<a id="a-D8"></a>以出无尽宝云摩尼王为际，<a id="a-D9"></a>依无量色香焰须弥山海住；<a id="a-DA"></a>其状犹如宝华旋布，<a id="a-DB"></a>以无边色光明摩尼王帝青云而覆其上，<a id="a-DC"></a>十九佛刹微尘数世界周匝围绕，<a id="a-DD"></a>佛号普照法界虚空光。<a id="a-DE"></a>此上过佛刹微尘数世界，<a id="a-DF"></a>有世界名妙宝焰，<a id="a-DG"></a>以普光明日月宝为际，<a id="a-DH"></a>依一切诸天形摩尼王海住；<a id="a-DI"></a>其状犹如宝庄严具，<a id="a-DJ"></a>以一切宝衣幢云及摩尼灯藏网而覆其上，<a id="a-DK"></a>二十佛刹微尘数世界周匝围绕，<a id="a-DL"></a>纯一清净，<a id="a-DM"></a>佛号福德相光明。</p>
  <p id="aDN">“诸佛子，<a id="a-DO"></a>此遍照十方炽然宝光明世界种，<a id="a-DP"></a>有如是等不可说佛刹微尘数广大世界，<a id="a-DQ"></a>各各所依住，<a id="a-DR"></a>各各形状，<a id="a-DS"></a>各各体性，<a id="a-DT"></a>各各方面，<a id="a-DU"></a>各各趣入，<a id="a-DV"></a>各各庄严，<a id="a-DW"></a>各各分齐，<a id="a-DX"></a>各各行列，<a id="a-DY"></a>各各无差别，<a id="a-DZ"></a>各各力加持，<a id="a-Da"></a>周匝围绕，<a id="a-Db"></a>所谓：<a id="a-Dc"></a>十佛刹微尘数回转形世界、<a id="a-Dd"></a>十佛刹微尘数江河形世界、<a id="a-De"></a>十佛刹微尘数旋流形世界、<a id="a-Df"></a>十佛刹微尘数轮辋形世界、<a id="a-Dg"></a>十佛刹微尘数坛墠形世界、<a id="a-Dh"></a>十佛刹微尘数树林形世界、<a id="a-Di"></a>十佛刹微尘数楼观形世界、<a id="a-Dj"></a>十佛刹微尘数尸罗幢形世界、<a id="a-Dk"></a>十佛刹微尘数普方形世界、<a id="a-Dl"></a>十佛刹微尘数胎藏形世界、<a id="a-Dm"></a>十佛刹微尘数莲华形世界、<a id="a-Dn"></a>十佛刹微尘数佉勒迦形世界、<a id="a-Do"></a>十佛刹微尘数种种众生形世界、<a id="a-Dp"></a>十佛刹微尘数佛相形世界、<a id="a-Dq"></a>十佛刹微尘数圆光形世界、<a id="a-Dr"></a>十佛刹微尘数云形世界、<a id="a-Ds"></a>十佛刹微尘数网形世界、<a id="a-Dt"></a>十佛刹微尘数门闼形世界，<a id="a-Du"></a>如是等有不可说佛刹微尘数。<a id="a-Dv"></a>此一一世界，<a id="a-Dw"></a>各有十佛刹微尘数广大世界周匝围绕。<a id="a-Dx"></a>此诸世界，<a id="a-Dy"></a>一一复有如上所说微尘数世界而为眷属。<a id="a-Dz"></a>如是所说一切世界，<a id="a-E0"></a>皆在此无边妙华光香水海及围绕此海香水河中。<a id="a-E1"></a>”</p>
 </body>
</html>