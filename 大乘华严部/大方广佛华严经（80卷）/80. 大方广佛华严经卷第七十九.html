<!doctype html>
<html id="z3IBTVZIV" data-ver="1106">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第七十九</h1>
  <h2 id="a2">入法界品第三十九之二十</h2>
  <p id="a3">尔时，<a id="a-4"></a>善财童子恭敬右绕弥勒菩萨摩诃萨已，<a id="a-5"></a>而白之言：<a id="a-6"></a>“唯愿大圣开楼阁门，<a id="a-7"></a>令我得入！<a id="a-8"></a>”</p>
  <p id="a9">时，<a id="a-A"></a>弥勒菩萨前诣楼阁，<a id="a-B"></a>弹指出声，<a id="a-C"></a>其门即开，<a id="a-D"></a>命善财入。<a id="a-E"></a>善财心喜，<a id="a-F"></a>入已还闭。</p>
  <p id="aG">见其楼阁广博无量同于虚空，<a id="a-H"></a>阿僧祇宝以为其地；<a id="a-I"></a>阿僧祇宫殿、<a id="a-J"></a>阿僧祇门闼、<a id="a-K"></a>阿僧祇窗牖、<a id="a-L"></a>阿僧祇阶陛、<a id="a-M"></a>阿僧祇栏楯、<a id="a-N"></a>阿僧祇道路，<a id="a-O"></a>皆七宝成；<a id="a-P"></a>阿僧祇幡、<a id="a-Q"></a>阿僧祇幢、<a id="a-R"></a>阿僧祇盖，<a id="a-S"></a>周回间列；<a id="a-T"></a>阿僧祇众宝璎珞、<a id="a-U"></a>阿僧祇真珠璎珞、<a id="a-V"></a>阿僧祇赤真珠璎珞、<a id="a-W"></a>阿僧祇师子珠璎珞，<a id="a-X"></a>处处垂下；<a id="a-Y"></a>阿僧祇半月、<a id="a-Z"></a>阿僧祇缯带、<a id="a-a"></a>阿僧祇宝网，<a id="a-b"></a>以为严饰；<a id="a-c"></a>阿僧祇宝铎风动成音，<a id="a-d"></a>散阿僧祇天诸杂华，<a id="a-e"></a>悬阿僧祇天宝鬘带，<a id="a-f"></a>严阿僧祇众宝香炉，<a id="a-g"></a>雨阿僧祇细末金屑，<a id="a-h"></a>悬阿僧祇宝镜，<a id="a-i"></a>燃阿僧祇宝灯，<a id="a-j"></a>布阿僧祇宝衣，<a id="a-k"></a>列阿僧祇宝帐，<a id="a-l"></a>设阿僧祇宝坐，<a id="a-m"></a>阿僧祇宝缯以敷座上；<a id="a-n"></a>阿僧祇阎浮檀金童女像、<a id="a-o"></a>阿僧祇杂宝诸形像、<a id="a-p"></a>阿僧祇妙宝菩萨像，<a id="a-q"></a>处处充遍；<a id="a-r"></a>阿僧祇众鸟出和雅音；<a id="a-s"></a>阿僧祇宝优钵罗华、<a id="a-t"></a>阿僧祇宝波头摩华、<a id="a-u"></a>阿僧祇宝拘物头华、<a id="a-v"></a>阿僧祇宝芬陀利华，<a id="a-w"></a>以为庄严；<a id="a-x"></a>阿僧祇宝树次第行列，<a id="a-y"></a>阿僧祇摩尼宝放大光明。<a id="a-z"></a>如是等无量阿僧祇诸庄严具，<a id="a-10"></a>以为庄严。<a id="a-11"></a>又见其中，<a id="a-12"></a>有无量百千诸妙楼阁，<a id="a-13"></a>一一严饰悉如上说；<a id="a-14"></a>广博严丽皆同虚空，<a id="a-15"></a>不相障碍亦无杂乱。<a id="a-16"></a>善财童子于一处中见一切处，<a id="a-17"></a>一切诸处悉如是见。</p>
  <p id="a18">尔时，<a id="a-19"></a>善财童子见毗卢遮那庄严藏楼阁如是种种不可思议自在境界，<a id="a-1A"></a>生大欢喜，<a id="a-1B"></a>踊跃无量，<a id="a-1C"></a>身心柔软，<a id="a-1D"></a>离一切想，<a id="a-1E"></a>除一切障，<a id="a-1F"></a>灭一切惑，<a id="a-1G"></a>所见不忘，<a id="a-1H"></a>所闻能忆，<a id="a-1I"></a>所思不乱，<a id="a-1J"></a>入于无碍解脱之门。<a id="a-1K"></a>普运其心，<a id="a-1L"></a>普见一切，<a id="a-1M"></a>普申敬礼，<a id="a-1N"></a>才始稽首，<a id="a-1O"></a>以弥勒菩萨威神之力，<a id="a-1P"></a>自见其身遍在一切诸楼阁中，<a id="a-1Q"></a>具见种种不可思议自在境界。</p>
  <p id="a1R">所谓：<a id="a-1S"></a>或见弥勒菩萨初发无上菩提心时如是名字、<a id="a-1T"></a>如是种族，<a id="a-1U"></a>如是善友之所开悟，<a id="a-1V"></a>令其种植如是善根、<a id="a-1W"></a>住如是寿、<a id="a-1X"></a>在如是劫、<a id="a-1Y"></a>值如是佛、<a id="a-1Z"></a>处于如是庄严刹土、<a id="a-1a"></a>修如是行、<a id="a-1b"></a>发如是愿；<a id="a-1c"></a>彼诸如来如是众会、<a id="a-1d"></a>如是寿命，<a id="a-1e"></a>经尔许时亲近供养。<a id="a-1f"></a>──悉皆明见。</p>
  <p id="a1g">或见弥勒最初证得慈心三昧，<a id="a-1h"></a>从是已来，<a id="a-1i"></a>号为慈氏；<a id="a-1j"></a>或见弥勒修诸妙行，<a id="a-1k"></a>成满一切诸波罗蜜；<a id="a-1l"></a>或见得忍，<a id="a-1m"></a>或见住地，<a id="a-1n"></a>或见成就清净国土，<a id="a-1o"></a>或见护持如来正教，<a id="a-1p"></a>为大法师，<a id="a-1q"></a>得无生忍，<a id="a-1r"></a>某时、<a id="a-1s"></a>某处、<a id="a-1t"></a>某如来所受于无上菩提之记。</p>
  <p id="a1u">或见弥勒为转轮王，<a id="a-1v"></a>劝诸众生住十善道；<a id="a-1w"></a>或为护世，<a id="a-1x"></a>饶益众生；<a id="a-1y"></a>或为释天，<a id="a-1z"></a>呵责五欲；<a id="a-20"></a>或为焰摩天王，<a id="a-21"></a>赞不放逸；<a id="a-22"></a>或为兜率天王，<a id="a-23"></a>称叹一生菩萨功德；<a id="a-24"></a>或为化乐天王，<a id="a-25"></a>为诸天众现诸菩萨变化庄严；<a id="a-26"></a>或为他化自在天王，<a id="a-27"></a>为诸天众演说一切诸佛之法；<a id="a-28"></a>或作魔王，<a id="a-29"></a>说一切法皆悉无常；<a id="a-2A"></a>或为梵王，<a id="a-2B"></a>说诸禅定无量喜乐；<a id="a-2C"></a>或为阿修罗王，<a id="a-2D"></a>入大智海，<a id="a-2E"></a>了法如幻，<a id="a-2F"></a>为其众会常演说法，<a id="a-2G"></a>断除一切憍慢醉傲。</p>
  <p id="a2H">或复见其处阎罗界，<a id="a-2I"></a>放大光明，<a id="a-2J"></a>救地狱苦；<a id="a-2K"></a>或见在于饿鬼之处，<a id="a-2L"></a>施诸饮食，<a id="a-2M"></a>济彼饥渴；<a id="a-2N"></a>或见在于畜生之道，<a id="a-2O"></a>种种方便，<a id="a-2P"></a>调伏众生。</p>
  <p id="a2Q">或复见为护世天王众会说法，<a id="a-2R"></a>或复见为忉利天王众会说法，<a id="a-2S"></a>或复见为焰摩天王众会说法，<a id="a-2T"></a>或复见为兜率天王众会说法，<a id="a-2U"></a>或复见为化乐天王众会说法，<a id="a-2V"></a>或复见为他化自在天王众会说法，<a id="a-2W"></a>或复见为大梵王众会说法，<a id="a-2X"></a>或复见为龙王众会说法，<a id="a-2Y"></a>或复见为夜叉、<a id="a-2Z"></a>罗刹王众会说法，<a id="a-2a"></a>或复见为乾闼婆、<a id="a-2b"></a>紧那罗王众会说法，<a id="a-2c"></a>或复见为阿修罗、<a id="a-2d"></a>陀那婆王众会说法，<a id="a-2e"></a>或复见为迦楼罗、<a id="a-2f"></a>摩睺罗伽王众会说法，<a id="a-2g"></a>或复见为其余一切人非人等众会说法，<a id="a-2h"></a>或复见为声闻众会说法，<a id="a-2i"></a>或复见为缘觉众会说法，<a id="a-2j"></a>或复见为初发心乃至一生所系已灌顶者诸菩萨众而演说法。</p>
  <p id="a2k">或见赞说初地乃至十地所有功德，<a id="a-2l"></a>或见赞说满足一切诸波罗蜜，<a id="a-2m"></a>或见赞说入诸忍门，<a id="a-2n"></a>或见赞说诸大三昧门，<a id="a-2o"></a>或见赞说甚深解脱门，<a id="a-2p"></a>或见赞说诸禅三昧神通境界，<a id="a-2q"></a>或见赞说诸菩萨行，<a id="a-2r"></a>或见赞说诸大誓愿，<a id="a-2s"></a>或见与诸同行菩萨赞说世间资生工巧种种方便利众生事，<a id="a-2t"></a>或见与诸一生菩萨赞说一切佛灌顶门。</p>
  <p id="a2u">或见弥勒于百千年，<a id="a-2v"></a>经行、<a id="a-2w"></a>读诵、<a id="a-2x"></a>书写经卷，<a id="a-2y"></a>勤求观察，<a id="a-2z"></a>为众说法，<a id="a-30"></a>或入诸禅四无量心，<a id="a-31"></a>或入遍处及诸解脱，<a id="a-32"></a>或入三昧以方便力现诸神变。</p>
  <p id="a33">或见诸菩萨入变化三昧，<a id="a-34"></a>各于其身一一毛孔，<a id="a-35"></a>出于一切变化身云；<a id="a-36"></a>或见出天众身云，<a id="a-37"></a>或见出龙众身云，<a id="a-38"></a>或见出夜叉、<a id="a-39"></a>乾闼婆、<a id="a-3A"></a>紧那罗、<a id="a-3B"></a>阿修罗、<a id="a-3C"></a>迦楼罗、<a id="a-3D"></a>摩睺罗伽、<a id="a-3E"></a>释、<a id="a-3F"></a>梵、<a id="a-3G"></a>护世、<a id="a-3H"></a>转轮圣王、<a id="a-3I"></a>小王、<a id="a-3J"></a>王子、<a id="a-3K"></a>大臣、<a id="a-3L"></a>官属、<a id="a-3M"></a>长者、<a id="a-3N"></a>居士身云，<a id="a-3O"></a>或见出声闻、<a id="a-3P"></a>缘觉及诸菩萨、<a id="a-3Q"></a>如来身云，<a id="a-3R"></a>或见出一切众生身云。</p>
  <p id="a3S">或见出妙音，<a id="a-3T"></a>赞诸菩萨种种法门。<a id="a-3U"></a>所谓：<a id="a-3V"></a>赞说菩提心功德门；<a id="a-3W"></a>赞说檀波罗蜜乃至智波罗蜜功德门；<a id="a-3X"></a>赞说诸摄、<a id="a-3Y"></a>诸禅、<a id="a-3Z"></a>诸无量心，<a id="a-3a"></a>及诸三昧、<a id="a-3b"></a>三摩钵底、<a id="a-3c"></a>诸通、<a id="a-3d"></a>诸明、<a id="a-3e"></a>总持、<a id="a-3f"></a>辩才、<a id="a-3g"></a>诸谛、<a id="a-3h"></a>诸智、<a id="a-3i"></a>止观、<a id="a-3j"></a>解脱、<a id="a-3k"></a>诸缘、<a id="a-3l"></a>诸依、<a id="a-3m"></a>诸说法门；<a id="a-3n"></a>赞说念、<a id="a-3o"></a>处、<a id="a-3p"></a>正勤、<a id="a-3q"></a>神足、<a id="a-3r"></a>根、<a id="a-3s"></a>力、<a id="a-3t"></a>七菩提分、<a id="a-3u"></a>八圣道分、<a id="a-3v"></a>诸声闻乘、<a id="a-3w"></a>诸独觉乘、<a id="a-3x"></a>诸菩萨乘、<a id="a-3y"></a>诸地、<a id="a-3z"></a>诸忍、<a id="a-40"></a>诸行、<a id="a-41"></a>诸愿，<a id="a-42"></a>如是等一切诸功德门。</p>
  <p id="a43">或复于中，<a id="a-44"></a>见诸如来，<a id="a-45"></a>大众围绕；<a id="a-46"></a>亦见其佛生处、<a id="a-47"></a>种姓、<a id="a-48"></a>身形、<a id="a-49"></a>寿命、<a id="a-4A"></a>刹劫、<a id="a-4B"></a>名号、<a id="a-4C"></a>说法利益、<a id="a-4D"></a>教住久近，<a id="a-4E"></a>乃至所有道场众会种种不同，<a id="a-4F"></a>悉皆明见。</p>
  <p id="a4G">又复于彼庄严藏内诸楼阁中，<a id="a-4H"></a>见一楼阁，<a id="a-4I"></a>高广严饰，<a id="a-4J"></a>最上无比；<a id="a-4K"></a>于中悉见三千世界百亿四天下、<a id="a-4L"></a>百亿兜率陀天，<a id="a-4M"></a>一一皆有弥勒菩萨降神诞生、<a id="a-4N"></a>释梵天王捧持顶戴、<a id="a-4O"></a>游行七步、<a id="a-4P"></a>观察十方、<a id="a-4Q"></a>大师子吼、<a id="a-4R"></a>现为童子、<a id="a-4S"></a>居处宫殿、<a id="a-4T"></a>游戏园苑、<a id="a-4U"></a>为一切智出家苦行、<a id="a-4V"></a>示受乳糜、<a id="a-4W"></a>往诣道场、<a id="a-4X"></a>降伏诸魔、<a id="a-4Y"></a>成等正觉、<a id="a-4Z"></a>观菩提树、<a id="a-4a"></a>梵王劝请转正法轮、<a id="a-4b"></a>升天宫殿而演说法、<a id="a-4c"></a>劫数寿量、<a id="a-4d"></a>众会庄严、<a id="a-4e"></a>所净国土、<a id="a-4f"></a>所修行愿、<a id="a-4g"></a>教化成熟众生方便、<a id="a-4h"></a>分布舍利、<a id="a-4i"></a>住持教法，<a id="a-4j"></a>皆悉不同。</p>
  <p id="a4k">尔时，<a id="a-4l"></a>善财自见其身，<a id="a-4m"></a>在彼一切诸如来所；<a id="a-4n"></a>亦见于彼一切众会、<a id="a-4o"></a>一切佛事，<a id="a-4p"></a>忆持不忘，<a id="a-4q"></a>通达无碍。<a id="a-4r"></a>复闻一切诸楼阁内，<a id="a-4s"></a>宝网铃铎及诸乐器，<a id="a-4t"></a>皆悉演畅不可思议微妙法音，<a id="a-4u"></a>说种种法。<a id="a-4v"></a>所谓：<a id="a-4w"></a>或说菩萨发菩提心，<a id="a-4x"></a>或说修行波罗蜜行，<a id="a-4y"></a>或说诸愿，<a id="a-4z"></a>或说诸地，<a id="a-50"></a>或说恭敬供养如来，<a id="a-51"></a>或说庄严诸佛国土，<a id="a-52"></a>或说诸佛说法差别。<a id="a-53"></a>如上所说一切佛法，<a id="a-54"></a>悉闻其音，<a id="a-55"></a>敷畅辩了。</p>
  <p id="a56">又闻某处，<a id="a-57"></a>有某菩萨，<a id="a-58"></a>闻某法门，<a id="a-59"></a>某善知识之所劝导发菩提心，<a id="a-5A"></a>于某劫、<a id="a-5B"></a>某刹、<a id="a-5C"></a>某如来所、<a id="a-5D"></a>某大众中，<a id="a-5E"></a>闻于某佛如是功德，<a id="a-5F"></a>发如是心，<a id="a-5G"></a>起如是愿，<a id="a-5H"></a>种于如是广大善根；<a id="a-5I"></a>经若干劫修菩萨行，<a id="a-5J"></a>于尔许时当成正觉，<a id="a-5K"></a>如是名号，<a id="a-5L"></a>如是寿量，<a id="a-5M"></a>如是国土，<a id="a-5N"></a>具足庄严，<a id="a-5O"></a>满如是愿，<a id="a-5P"></a>化如是众，<a id="a-5Q"></a>如是声闻、<a id="a-5R"></a>菩萨众会；<a id="a-5S"></a>般涅槃后，<a id="a-5T"></a>正法住世，<a id="a-5U"></a>经尔许劫，<a id="a-5V"></a>利益如是无量众生。</p>
  <p id="a5W">或闻某处，<a id="a-5X"></a>有某菩萨，<a id="a-5Y"></a>布施、<a id="a-5Z"></a>持戒、<a id="a-5a"></a>忍辱、<a id="a-5b"></a>精进、<a id="a-5c"></a>禅定、<a id="a-5d"></a>智慧，<a id="a-5e"></a>修习如是诸波罗蜜。<a id="a-5f"></a>或闻某处有某菩萨，<a id="a-5g"></a>为求法故，<a id="a-5h"></a>弃舍王位及诸珍宝、<a id="a-5i"></a>妻子、<a id="a-5j"></a>眷属、<a id="a-5k"></a>手、<a id="a-5l"></a>足、<a id="a-5m"></a>头、<a id="a-5n"></a>目，<a id="a-5o"></a>一切身分皆无所吝。<a id="a-5p"></a>或闻某处，<a id="a-5q"></a>有某菩萨，<a id="a-5r"></a>守护如来所说正法，<a id="a-5s"></a>为大法师，<a id="a-5t"></a>广行法施，<a id="a-5u"></a>建法幢，<a id="a-5v"></a>吹法蠡，<a id="a-5w"></a>击法鼓，<a id="a-5x"></a>雨法雨，<a id="a-5y"></a>造佛塔庙，<a id="a-5z"></a>作佛形像，<a id="a-60"></a>施诸众生一切乐具。<a id="a-61"></a>或闻某处，<a id="a-62"></a>有某如来，<a id="a-63"></a>于某劫中，<a id="a-64"></a>成等正觉，<a id="a-65"></a>如是国土，<a id="a-66"></a>如是众会，<a id="a-67"></a>如是寿命，<a id="a-68"></a>说如是法，<a id="a-69"></a>满如是愿，<a id="a-6A"></a>教化如是无量众生。</p>
  <p id="a6B">善财童子闻如是等不可思议微妙法音，<a id="a-6C"></a>身心欢喜，<a id="a-6D"></a>柔软悦怿，<a id="a-6E"></a>即得无量诸总持门、<a id="a-6F"></a>诸辩才门、<a id="a-6G"></a>诸禅、<a id="a-6H"></a>诸忍、<a id="a-6I"></a>诸愿、<a id="a-6J"></a>诸度、<a id="a-6K"></a>诸通、<a id="a-6L"></a>诸明，<a id="a-6M"></a>及诸解脱、<a id="a-6N"></a>诸三昧门。</p>
  <p id="a6O">又见一切诸宝镜中种种形像。<a id="a-6P"></a>所谓：<a id="a-6Q"></a>或见诸佛众会道场，<a id="a-6R"></a>或见菩萨众会道场，<a id="a-6S"></a>或见声闻众会道场，<a id="a-6T"></a>或见缘觉众会道场，<a id="a-6U"></a>或见净世界，<a id="a-6V"></a>或见不净世界，<a id="a-6W"></a>或见净不净世界，<a id="a-6X"></a>或见不净净世界，<a id="a-6Y"></a>或见有佛世界，<a id="a-6Z"></a>或见无佛世界，<a id="a-6a"></a>或见小世界，<a id="a-6b"></a>或见中世界，<a id="a-6c"></a>或见大世界，<a id="a-6d"></a>或见因陀罗网世界，<a id="a-6e"></a>或见覆世界，<a id="a-6f"></a>或见仰世界，<a id="a-6g"></a>或见平坦世界，<a id="a-6h"></a>或见地狱、<a id="a-6i"></a>畜生、<a id="a-6j"></a>饿鬼所住世界，<a id="a-6k"></a>或见天人充满世界。<a id="a-6l"></a>于如是等诸世界中，<a id="a-6m"></a>见有无数大菩萨众，<a id="a-6n"></a>或行或坐作诸事业，<a id="a-6o"></a>或起大悲怜愍众生，<a id="a-6p"></a>或造诸论利益世间，<a id="a-6q"></a>或受或持，<a id="a-6r"></a>或书或诵，<a id="a-6s"></a>或问或答，<a id="a-6t"></a>三时忏悔，<a id="a-6u"></a>回向发愿。</p>
  <p id="a6v">又见一切诸宝柱中，<a id="a-6w"></a>放摩尼王大光明网，<a id="a-6x"></a>或青、<a id="a-6y"></a>或黄、<a id="a-6z"></a>或赤、<a id="a-70"></a>或白、<a id="a-71"></a>或玻璃色、<a id="a-72"></a>或水精色、<a id="a-73"></a>或帝青色、<a id="a-74"></a>或虹霓色、<a id="a-75"></a>或阎浮檀金色，<a id="a-76"></a>或作一切诸光明色。</p>
  <p id="a77">又见彼阎浮檀金童女及众宝像，<a id="a-78"></a>或以其手而执华云，<a id="a-79"></a>或执衣云，<a id="a-7A"></a>或执幢幡，<a id="a-7B"></a>或执鬘盖，<a id="a-7C"></a>或持种种涂香、<a id="a-7D"></a>末香，<a id="a-7E"></a>或持上妙摩尼宝网，<a id="a-7F"></a>或垂金锁，<a id="a-7G"></a>或挂璎珞，<a id="a-7H"></a>或举其臂捧庄严具，<a id="a-7I"></a>或低其首垂摩尼冠，<a id="a-7J"></a>曲躬瞻仰，<a id="a-7K"></a>目不暂舍。</p>
  <p id="a7L">又见彼真珠璎珞，<a id="a-7M"></a>常出香水，<a id="a-7N"></a>具八功德；<a id="a-7O"></a>琉璃、<a id="a-7P"></a>璎珞，<a id="a-7Q"></a>百千光明，<a id="a-7R"></a>同时照耀；<a id="a-7S"></a>幢、<a id="a-7T"></a>幡、<a id="a-7U"></a>网、<a id="a-7V"></a>盖，<a id="a-7W"></a>如是等物，<a id="a-7X"></a>一切皆以众宝庄严。</p>
  <p id="a7Y">又复见彼优钵罗华、<a id="a-7Z"></a>波头摩华、<a id="a-7a"></a>拘物头华、<a id="a-7b"></a>芬陀利华，<a id="a-7c"></a>各各生于无量诸华，<a id="a-7d"></a>或大一手，<a id="a-7e"></a>或长一肘，<a id="a-7f"></a>或复纵广犹如车轮，<a id="a-7g"></a>一一华中皆悉示现种种色像以为严饰。<a id="a-7h"></a>所谓：<a id="a-7i"></a>男色像、<a id="a-7j"></a>女色像、<a id="a-7k"></a>童男色像、<a id="a-7l"></a>童女色像、<a id="a-7m"></a>释、<a id="a-7n"></a>梵、<a id="a-7o"></a>护世、<a id="a-7p"></a>天、<a id="a-7q"></a>龙、<a id="a-7r"></a>夜叉、<a id="a-7s"></a>乾闼婆、<a id="a-7t"></a>阿修罗、<a id="a-7u"></a>迦楼罗、<a id="a-7v"></a>紧那罗、<a id="a-7w"></a>摩睺罗伽、<a id="a-7x"></a>声闻、<a id="a-7y"></a>缘觉及诸菩萨。<a id="a-7z"></a>如是一切众生色像，<a id="a-80"></a>皆悉合掌，<a id="a-81"></a>曲躬礼敬。</p>
  <p id="a82">亦见如来结跏趺坐，<a id="a-83"></a>三十二相庄严其身。</p>
  <p id="a84">又复见彼净琉璃地，<a id="a-85"></a>一一步间，<a id="a-86"></a>现不思议种种色像。<a id="a-87"></a>所谓：<a id="a-88"></a>世界色像、<a id="a-89"></a>菩萨色像、<a id="a-8A"></a>如来色像及诸楼阁庄严色像。</p>
  <p id="a8B">又于宝树枝、<a id="a-8C"></a>叶、<a id="a-8D"></a>华、<a id="a-8E"></a>果一一事中，<a id="a-8F"></a>悉见种种半身色像。<a id="a-8G"></a>所谓：<a id="a-8H"></a>佛半身色像、<a id="a-8I"></a>菩萨半身色像，<a id="a-8J"></a>天、<a id="a-8K"></a>龙、<a id="a-8L"></a>夜叉，<a id="a-8M"></a>乃至护世、<a id="a-8N"></a>转轮圣王、<a id="a-8O"></a>小王、<a id="a-8P"></a>王子、<a id="a-8Q"></a>大臣、<a id="a-8R"></a>官长，<a id="a-8S"></a>及以四众半身色像。<a id="a-8T"></a>其诸色像，<a id="a-8U"></a>或执华鬘，<a id="a-8V"></a>或执璎珞，<a id="a-8W"></a>或持一切诸庄严具；<a id="a-8X"></a>或有曲躬合掌礼敬，<a id="a-8Y"></a>一心瞻仰，<a id="a-8Z"></a>目不暂舍；<a id="a-8a"></a>或有赞叹，<a id="a-8b"></a>或入三昧。<a id="a-8c"></a>其身悉以相好庄严，<a id="a-8d"></a>普放种种诸色光明，<a id="a-8e"></a>所谓：<a id="a-8f"></a>金色光明、<a id="a-8g"></a>银色光明、<a id="a-8h"></a>珊瑚色光明、<a id="a-8i"></a>兜沙罗色光明、<a id="a-8j"></a>帝青色光明、<a id="a-8k"></a>毗卢遮那宝色光明、<a id="a-8l"></a>一切众宝色光明、<a id="a-8m"></a>瞻波迦华色光明。</p>
  <p id="a8n">又见诸楼阁半月像中，<a id="a-8o"></a>出阿僧祇日月星宿种种光明普照十方。</p>
  <p id="a8p">又见诸楼阁周回四壁，<a id="a-8q"></a>一一步内，<a id="a-8r"></a>一切众宝以为庄严。<a id="a-8s"></a>一一宝中，<a id="a-8t"></a>皆现弥勒曩劫修行菩萨道时，<a id="a-8u"></a>或施头目，<a id="a-8v"></a>或施手足、<a id="a-8w"></a>唇舌、<a id="a-8x"></a>牙齿、<a id="a-8y"></a>耳鼻、<a id="a-8z"></a>血肉、<a id="a-90"></a>皮肤、<a id="a-91"></a>骨髓乃至爪发，<a id="a-92"></a>如是一切，<a id="a-93"></a>悉皆能舍；<a id="a-94"></a>妻妾、<a id="a-95"></a>男女、<a id="a-96"></a>城邑、<a id="a-97"></a>聚落、<a id="a-98"></a>国土、<a id="a-99"></a>王位，<a id="a-9A"></a>随其所须，<a id="a-9B"></a>尽皆施与。<a id="a-9C"></a>处牢狱者，<a id="a-9D"></a>令得出离；<a id="a-9E"></a>被系缚者，<a id="a-9F"></a>使其解脱；<a id="a-9G"></a>有疾病者，<a id="a-9H"></a>为其救疗；<a id="a-9I"></a>入邪径者，<a id="a-9J"></a>示其正道。<a id="a-9K"></a>或为船师，<a id="a-9L"></a>令度大海；<a id="a-9M"></a>或为马王，<a id="a-9N"></a>救护恶难；<a id="a-9O"></a>或为大仙，<a id="a-9P"></a>善说诸论；<a id="a-9Q"></a>或为轮王，<a id="a-9R"></a>劝修十善；<a id="a-9S"></a>或为医王，<a id="a-9T"></a>善疗众病；<a id="a-9U"></a>或孝顺父母，<a id="a-9V"></a>或亲近善友，<a id="a-9W"></a>或作声闻，<a id="a-9X"></a>或作缘觉，<a id="a-9Y"></a>或作菩萨，<a id="a-9Z"></a>或作如来，<a id="a-9a"></a>教化调伏一切众生；<a id="a-9b"></a>或为法师，<a id="a-9c"></a>奉行佛教，<a id="a-9d"></a>受持读诵，<a id="a-9e"></a>如理思惟，<a id="a-9f"></a>立佛支提，<a id="a-9g"></a>作佛形像，<a id="a-9h"></a>若自供养，<a id="a-9i"></a>若劝于他，<a id="a-9j"></a>涂香散华，<a id="a-9k"></a>恭敬礼拜。<a id="a-9l"></a>如是等事，<a id="a-9m"></a>相续不绝。<a id="a-9n"></a>或见坐于师子之座，<a id="a-9o"></a>广演说法，<a id="a-9p"></a>劝诸众生安住十善，<a id="a-9q"></a>一心归向佛、<a id="a-9r"></a>法、<a id="a-9s"></a>僧宝，<a id="a-9t"></a>受持五戒及八斋戒，<a id="a-9u"></a>出家听法，<a id="a-9v"></a>受持读诵，<a id="a-9w"></a>如理修行。</p>
  <p id="a9x">乃至见于弥勒菩萨，<a id="a-9y"></a>百千亿那由他阿僧祇劫，<a id="a-9z"></a>修行诸度一切色像；<a id="a-A0"></a>又见弥勒曾所承事诸善知识，<a id="a-A1"></a>悉以一切功德庄严；<a id="a-A2"></a>亦见弥勒在彼一一善知识所，<a id="a-A3"></a>亲近供养，<a id="a-A4"></a>受行其教，<a id="a-A5"></a>乃至住于灌顶之地。</p>
  <p id="aA6">时，<a id="a-A7"></a>诸知识告善财言：<a id="a-A8"></a>“善来童子！<a id="a-A9"></a>汝观此菩萨不思议事，<a id="a-AA"></a>莫生疲厌。<a id="a-AB"></a>”</p>
  <p id="aAC">尔时，<a id="a-AD"></a>善财童子得不忘失忆念力故，<a id="a-AE"></a>得见十方清净眼故，<a id="a-AF"></a>得善观察无碍智故，<a id="a-AG"></a>得诸菩萨自在智故，<a id="a-AH"></a>得诸菩萨已入智地广大解故，<a id="a-AI"></a>于一切楼阁一一物中，<a id="a-AJ"></a>悉见如是及余无量不可思议自在境界诸庄严事。</p>
  <p id="aAK">譬如有人，<a id="a-AL"></a>于睡梦中见种种物，<a id="a-AM"></a>所谓：<a id="a-AN"></a>城邑、<a id="a-AO"></a>聚落、<a id="a-AP"></a>宫殿、<a id="a-AQ"></a>园苑、<a id="a-AR"></a>山林、<a id="a-AS"></a>河池、<a id="a-AT"></a>衣服、<a id="a-AU"></a>饮食乃至一切资生之具；<a id="a-AV"></a>或见自身父母兄弟、<a id="a-AW"></a>内外亲属；<a id="a-AX"></a>或见大海须弥山王，<a id="a-AY"></a>乃至一切诸天宫殿、<a id="a-AZ"></a>阎浮提等四天下事；<a id="a-Aa"></a>或见其身形量广大百千由旬，<a id="a-Ab"></a>房舍、<a id="a-Ac"></a>衣服悉皆相称，<a id="a-Ad"></a>谓于昼日经无量时不眠不寝受诸安乐。<a id="a-Ae"></a>从睡觉已，<a id="a-Af"></a>乃知是梦，<a id="a-Ag"></a>而能明记所见之事。<a id="a-Ah"></a>善财童子亦复如是，<a id="a-Ai"></a>以弥勒菩萨力所持故，<a id="a-Aj"></a>知三界法皆如梦故，<a id="a-Ak"></a>灭诸众生狭劣想故，<a id="a-Al"></a>得无障碍广大解故，<a id="a-Am"></a>住诸菩萨胜境界故，<a id="a-An"></a>入不思议方便智故，<a id="a-Ao"></a>能见如是自在境界。</p>
  <p id="aAp">譬如有人，<a id="a-Aq"></a>将欲命终，<a id="a-Ar"></a>见随其业所受报相：<a id="a-As"></a>行恶业者，<a id="a-At"></a>见于地狱、<a id="a-Au"></a>畜生、<a id="a-Av"></a>饿鬼所有一切众苦境界，<a id="a-Aw"></a>或见狱卒手持兵仗或瞋或骂囚执将去，<a id="a-Ax"></a>亦闻号叫、<a id="a-Ay"></a>悲叹之声，<a id="a-Az"></a>或见灰河，<a id="a-B0"></a>或见镬汤，<a id="a-B1"></a>或见刀山，<a id="a-B2"></a>或见剑树，<a id="a-B3"></a>种种逼迫，<a id="a-B4"></a>受诸苦恼；<a id="a-B5"></a>作善业者，<a id="a-B6"></a>即见一切诸天宫殿无量天众、<a id="a-B7"></a>天诸采女，<a id="a-B8"></a>种种衣服具足庄严，<a id="a-B9"></a>宫殿、<a id="a-BA"></a>园林尽皆妙好。<a id="a-BB"></a>身虽未死，<a id="a-BC"></a>而由业力见如是事。<a id="a-BD"></a>善财童子亦复如是，<a id="a-BE"></a>以菩萨业不思议力，<a id="a-BF"></a>得见一切庄严境界。</p>
  <p id="aBG">譬如有人，<a id="a-BH"></a>为鬼所持，<a id="a-BI"></a>见种种事，<a id="a-BJ"></a>随其所问，<a id="a-BK"></a>悉皆能答。<a id="a-BL"></a>善财童子亦复如是，<a id="a-BM"></a>菩萨智慧之所持故，<a id="a-BN"></a>见彼一切诸庄严事，<a id="a-BO"></a>若有问者，<a id="a-BP"></a>靡不能答。</p>
  <p id="aBQ">譬如有人，<a id="a-BR"></a>为龙所持，<a id="a-BS"></a>自谓是龙，<a id="a-BT"></a>入于龙宫，<a id="a-BU"></a>于少时间，<a id="a-BV"></a>自谓已经日月年载。<a id="a-BW"></a>善财童子亦复如是，<a id="a-BX"></a>以住菩萨智慧想故，<a id="a-BY"></a>弥勒菩萨所加持故，<a id="a-BZ"></a>于少时间谓无量劫。</p>
  <p id="aBa">譬如梵宫，<a id="a-Bb"></a>名庄严藏，<a id="a-Bc"></a>于中悉见三千世界一切诸物不相杂乱。<a id="a-Bd"></a>善财童子亦复如是，<a id="a-Be"></a>于楼观中，<a id="a-Bf"></a>普见一切庄严境界种种差别不相杂乱。</p>
  <p id="aBg">譬如比丘，<a id="a-Bh"></a>入遍处定，<a id="a-Bi"></a>若行、<a id="a-Bj"></a>若住、<a id="a-Bk"></a>若坐、<a id="a-Bl"></a>若卧，<a id="a-Bm"></a>随所入定，<a id="a-Bn"></a>境界现前。<a id="a-Bo"></a>善财童子亦复如是，<a id="a-Bp"></a>入于楼观，<a id="a-Bq"></a>一切境界悉皆明了。</p>
  <p id="aBr">譬如有人，<a id="a-Bs"></a>于虚空中见乾闼婆城具足庄严，<a id="a-Bt"></a>悉分别知，<a id="a-Bu"></a>无有障碍；<a id="a-Bv"></a>譬如夜叉宫殿与人宫殿，<a id="a-Bw"></a>同在一处而不相杂，<a id="a-Bx"></a>各随其业，<a id="a-By"></a>所见不同；<a id="a-Bz"></a>譬如大海，<a id="a-C0"></a>于中悉见三千世界一切色像；<a id="a-C1"></a>譬如幻师，<a id="a-C2"></a>以幻力故，<a id="a-C3"></a>现诸幻事种种作业。<a id="a-C4"></a>善财童子亦复如是，<a id="a-C5"></a>以弥勒菩萨威神力故，<a id="a-C6"></a>及不思议幻智力故，<a id="a-C7"></a>能以幻智知诸法故，<a id="a-C8"></a>得诸菩萨自在力故，<a id="a-C9"></a>见楼阁中一切庄严自在境界。</p>
  <p id="aCA">尔时，<a id="a-CB"></a>弥勒菩萨摩诃萨即摄神力入楼阁中，<a id="a-CC"></a>弹指作声，<a id="a-CD"></a>告善财言：<a id="a-CE"></a>“善男子起！<a id="a-CF"></a>法性如是！<a id="a-CG"></a>此是菩萨知诸法智，<a id="a-CH"></a>因缘聚集所现之相，<a id="a-CI"></a>如是自性，<a id="a-CJ"></a>如幻、<a id="a-CK"></a>如梦、<a id="a-CL"></a>如影、<a id="a-CM"></a>如像，<a id="a-CN"></a>悉不成就。<a id="a-CO"></a>”尔时，<a id="a-CP"></a>善财闻弹指声，<a id="a-CQ"></a>从三昧起。</p>
  <p id="aCR">弥勒告言：<a id="a-CS"></a>“善男子，<a id="a-CT"></a>汝住菩萨不可思议自在解脱，<a id="a-CU"></a>受诸菩萨三昧喜乐，<a id="a-CV"></a>能见菩萨神力所持、<a id="a-CW"></a>助道所流、<a id="a-CX"></a>愿智所现种种上妙庄严宫殿；<a id="a-CY"></a>见菩萨行，<a id="a-CZ"></a>闻菩萨法，<a id="a-Ca"></a>知菩萨德，<a id="a-Cb"></a>了如来愿。<a id="a-Cc"></a>”</p>
  <p id="aCd">善财白言：<a id="a-Ce"></a>“唯然！<a id="a-Cf"></a>圣者，<a id="a-Cg"></a>是善知识加被忆念威神之力。<a id="a-Ch"></a>圣者，<a id="a-Ci"></a>此解脱门，<a id="a-Cj"></a>其名何等？<a id="a-Ck"></a>”</p>
  <p id="aCl">弥勒告言：<a id="a-Cm"></a>“善男子，<a id="a-Cn"></a>此解脱门，<a id="a-Co"></a>名入三世一切境界不忘念智庄严藏。<a id="a-Cp"></a>善男子，<a id="a-Cq"></a>此解脱门中，<a id="a-Cr"></a>有不可说不可说解脱门，<a id="a-Cs"></a>一生菩萨之所能得。<a id="a-Ct"></a>”</p>
  <p id="aCu">善财问言：<a id="a-Cv"></a>“此庄严事，<a id="a-Cw"></a>何处去耶？<a id="a-Cx"></a>”</p>
  <p id="aCy">弥勒答言：<a id="a-Cz"></a>“于来处去。<a id="a-D0"></a>”</p>
  <p id="aD1">曰：<a id="a-D2"></a>“从何处来？<a id="a-D3"></a>”</p>
  <p id="aD4">曰：<a id="a-D5"></a>“从菩萨智慧神力中来，<a id="a-D6"></a>依菩萨智慧神力而住，<a id="a-D7"></a>无有去处，<a id="a-D8"></a>亦无住处，<a id="a-D9"></a>非集非常，<a id="a-DA"></a>远离一切。<a id="a-DB"></a>善男子，<a id="a-DC"></a>如龙王降雨，<a id="a-DD"></a>不从身出，<a id="a-DE"></a>不从心出，<a id="a-DF"></a>无有积集，<a id="a-DG"></a>而非不见；<a id="a-DH"></a>但以龙王心念力故，<a id="a-DI"></a>霈然洪霔，<a id="a-DJ"></a>周遍天下，<a id="a-DK"></a>如是境界不可思议。<a id="a-DL"></a>善男子，<a id="a-DM"></a>彼庄严事亦复如是，<a id="a-DN"></a>不住于内，<a id="a-DO"></a>亦不住外，<a id="a-DP"></a>而非不见；<a id="a-DQ"></a>但由菩萨威神之力、<a id="a-DR"></a>汝善根力，<a id="a-DS"></a>见如是事。<a id="a-DT"></a>善男子，<a id="a-DU"></a>譬如幻师作诸幻事，<a id="a-DV"></a>无所从来，<a id="a-DW"></a>无所至去；<a id="a-DX"></a>虽无来去，<a id="a-DY"></a>以幻力故，<a id="a-DZ"></a>分明可见。<a id="a-Da"></a>彼庄严事亦复如是，<a id="a-Db"></a>无所从来，<a id="a-Dc"></a>亦无所去；<a id="a-Dd"></a>虽无来去，<a id="a-De"></a>然以惯习不可思议幻智力故，<a id="a-Df"></a>及由往昔大愿力故，<a id="a-Dg"></a>如是显现。<a id="a-Dh"></a>”</p>
  <p id="aDi">善财童子言：<a id="a-Dj"></a>“大圣从何处来？<a id="a-Dk"></a>”</p>
  <p id="aDl">弥勒言：<a id="a-Dm"></a>“善男子，<a id="a-Dn"></a>诸菩萨无来无去，<a id="a-Do"></a>如是而来；<a id="a-Dp"></a>无行无住，<a id="a-Dq"></a>如是而来；<a id="a-Dr"></a>无处无著，<a id="a-Ds"></a>不没不生，<a id="a-Dt"></a>不住不迁，<a id="a-Du"></a>不动不起，<a id="a-Dv"></a>无恋无著，<a id="a-Dw"></a>无业无报，<a id="a-Dx"></a>无起无灭，<a id="a-Dy"></a>不断不常，<a id="a-Dz"></a>如是而来。<a id="a-E0"></a>善男子，<a id="a-E1"></a>菩萨从大悲处来，<a id="a-E2"></a>为欲调伏诸众生故；<a id="a-E3"></a>从大慈处来，<a id="a-E4"></a>为欲救护诸众生故；<a id="a-E5"></a>从净戒处来，<a id="a-E6"></a>随其所乐而受生故；<a id="a-E7"></a>从大愿处来，<a id="a-E8"></a>往昔愿力之所持故；<a id="a-E9"></a>从神通处来，<a id="a-EA"></a>于一切处随乐现故；<a id="a-EB"></a>从无动摇处来，<a id="a-EC"></a>恒不舍离一切佛故；<a id="a-ED"></a>从无取舍处来，<a id="a-EE"></a>不役身心使往来故；<a id="a-EF"></a>从智慧方便处来，<a id="a-EG"></a>随顺一切诸众生故；<a id="a-EH"></a>从示现变化处来，<a id="a-EI"></a>犹如影像而化现故。</p>
  <p id="aEJ">“然，<a id="a-EK"></a>善男子，<a id="a-EL"></a>汝问于我从何处来者。<a id="a-EM"></a>善男子，<a id="a-EN"></a>我从生处摩罗提国而来于此。<a id="a-EO"></a>善男子，<a id="a-EP"></a>彼有聚落，<a id="a-EQ"></a>名为房舍；<a id="a-ER"></a>有长者子，<a id="a-ES"></a>名瞿波罗。<a id="a-ET"></a>为化其人，<a id="a-EU"></a>令入佛法，<a id="a-EV"></a>而住于彼；<a id="a-EW"></a>又为生处一切人民随所应化而为说法，<a id="a-EX"></a>亦为父母及诸眷属、<a id="a-EY"></a>婆罗门等演说大乘，<a id="a-EZ"></a>令其趣入故住于彼。<a id="a-Ea"></a>而从彼来。<a id="a-Eb"></a>”</p>
  <p id="aEc">善财童子言：<a id="a-Ed"></a>“圣者，<a id="a-Ee"></a>何者是菩萨生处？<a id="a-Ef"></a>”</p>
  <p id="aEg">答言：<a id="a-Eh"></a>“善男子，<a id="a-Ei"></a>菩萨有十种生处。<a id="a-Ej"></a>何者为十？<a id="a-Ek"></a>善男子，<a id="a-El"></a>菩提心是菩萨生处，<a id="a-Em"></a>生菩萨家故；<a id="a-En"></a>深心是菩萨生处，<a id="a-Eo"></a>生善知识家故；<a id="a-Ep"></a>诸地是菩萨生处，<a id="a-Eq"></a>生波罗蜜家故；<a id="a-Er"></a>大愿是菩萨生处，<a id="a-Es"></a>生妙行家故；<a id="a-Et"></a>大悲是菩萨生处，<a id="a-Eu"></a>生四摄家故；<a id="a-Ev"></a>如理观察是菩萨生处，<a id="a-Ew"></a>生般若波罗蜜家故；<a id="a-Ex"></a>大乘是菩萨生处，<a id="a-Ey"></a>生方便善巧家故；<a id="a-Ez"></a>教化众生是菩萨生处，<a id="a-F0"></a>生佛家故；<a id="a-F1"></a>智慧方便是菩萨生处，<a id="a-F2"></a>生无生法忍家故；<a id="a-F3"></a>修行一切法是菩萨生处，<a id="a-F4"></a>生过、<a id="a-F5"></a>现、<a id="a-F6"></a>未来一切如来家故。</p>
  <p id="aF7">“善男子，<a id="a-F8"></a>菩萨摩诃萨，<a id="a-F9"></a>以般若波罗蜜为母，<a id="a-FA"></a>方便善巧为父，<a id="a-FB"></a>檀波罗蜜为乳母，<a id="a-FC"></a>尸波罗蜜为养母，<a id="a-FD"></a>忍波罗蜜为庄严具，<a id="a-FE"></a>勤波罗蜜为养育者，<a id="a-FF"></a>禅波罗蜜为浣濯人，<a id="a-FG"></a>善知识为教授师，<a id="a-FH"></a>一切菩提分为伴侣，<a id="a-FI"></a>一切善法为眷属，<a id="a-FJ"></a>一切菩萨为兄弟，<a id="a-FK"></a>菩提心为家，<a id="a-FL"></a>如理修行为家法，<a id="a-FM"></a>诸地为家处，<a id="a-FN"></a>诸忍为家族，<a id="a-FO"></a>大愿为家教，<a id="a-FP"></a>满足诸行为顺家法，<a id="a-FQ"></a>劝发大乘为绍家业，<a id="a-FR"></a>法水灌顶一生所系菩萨为王太子，<a id="a-FS"></a>成就菩提为能净家族。</p>
  <p id="aFT">“善男子，<a id="a-FU"></a>菩萨如是超凡夫地，<a id="a-FV"></a>入菩萨位，<a id="a-FW"></a>生如来家，<a id="a-FX"></a>住佛种性，<a id="a-FY"></a>能修诸行，<a id="a-FZ"></a>不断三宝，<a id="a-Fa"></a>善能守护菩萨种族，<a id="a-Fb"></a>净菩萨种，<a id="a-Fc"></a>生处尊胜，<a id="a-Fd"></a>无诸过恶，<a id="a-Fe"></a>一切世间天、<a id="a-Ff"></a>人、<a id="a-Fg"></a>魔、<a id="a-Fh"></a>梵、<a id="a-Fi"></a>沙门、<a id="a-Fj"></a>婆罗门恭敬赞叹。</p>
  <p id="aFk">“善男子，<a id="a-Fl"></a>菩萨摩诃萨生于如是尊胜家已，<a id="a-Fm"></a>知一切法如影像故，<a id="a-Fn"></a>于诸世间无所恶贱；<a id="a-Fo"></a>知一切法如变化故，<a id="a-Fp"></a>于诸有趣无所染著；<a id="a-Fq"></a>知一切法无有我故，<a id="a-Fr"></a>教化众生心无疲厌；<a id="a-Fs"></a>以大慈悲为体性故，<a id="a-Ft"></a>摄受众生不觉劳苦；<a id="a-Fu"></a>了达生死犹如梦故，<a id="a-Fv"></a>经一切劫而无怖畏；<a id="a-Fw"></a>了知诸蕴皆如幻故，<a id="a-Fx"></a>示现受生而无疲厌；<a id="a-Fy"></a>知诸界、<a id="a-Fz"></a>处同法界故，<a id="a-G0"></a>于诸境界无所坏灭；<a id="a-G1"></a>知一切想如阳焰故，<a id="a-G2"></a>入于诸趣不生倒惑；<a id="a-G3"></a>达一切法皆如幻故，<a id="a-G4"></a>入魔境界不起染著；<a id="a-G5"></a>知法身故，<a id="a-G6"></a>一切烦恼不能欺诳；<a id="a-G7"></a>得自在故，<a id="a-G8"></a>于一切趣通达无碍。</p>
  <p id="aG9">“善男子，<a id="a-GA"></a>我身普生一切法界，<a id="a-GB"></a>等一切众生差别色相，<a id="a-GC"></a>等一切众生殊异言音，<a id="a-GD"></a>等一切众生种种名号，<a id="a-GE"></a>等一切众生所乐威仪，<a id="a-GF"></a>随顺世间教化调伏；<a id="a-GG"></a>等一切清净众生示现受生，<a id="a-GH"></a>等一切凡夫众生所作事业，<a id="a-GI"></a>等一切众生想，<a id="a-GJ"></a>等一切菩萨愿，<a id="a-GK"></a>而现其身充满法界。</p>
  <p id="aGL">“善男子，<a id="a-GM"></a>我为化度与我往昔同修诸行，<a id="a-GN"></a>今时退失菩提心者；<a id="a-GO"></a>亦为教化父母、<a id="a-GP"></a>亲属；<a id="a-GQ"></a>亦为教化诸婆罗门，<a id="a-GR"></a>令其离于种族憍慢，<a id="a-GS"></a>得生如来种性之中。<a id="a-GT"></a>──而生于此阎浮提界、<a id="a-GU"></a>摩罗提国、<a id="a-GV"></a>拘吒聚落、<a id="a-GW"></a>婆罗门家。<a id="a-GX"></a>善男子，<a id="a-GY"></a>我住于此大楼阁中，<a id="a-GZ"></a>随诸众生心之所乐，<a id="a-Ga"></a>种种方便教化调伏。<a id="a-Gb"></a>善男子，<a id="a-Gc"></a>我为随顺众生心故，<a id="a-Gd"></a>我为成熟兜率天中同行天故，<a id="a-Ge"></a>我为示现菩萨福智变化庄严；<a id="a-Gf"></a>超过一切诸欲界故，<a id="a-Gg"></a>令其舍离诸欲乐故，<a id="a-Gh"></a>令知有为皆无常故，<a id="a-Gi"></a>令知诸天盛必衰故，<a id="a-Gj"></a>为欲示现将降生时大智法门；<a id="a-Gk"></a>与一生菩萨共谈论故，<a id="a-Gl"></a>为欲摄化诸同行故，<a id="a-Gm"></a>为欲教化释迦如来所遣来者令如莲华悉开悟故，<a id="a-Gn"></a>于此命终，<a id="a-Go"></a>生兜率天。<a id="a-Gp"></a>善男子，<a id="a-Gq"></a>我愿满足，<a id="a-Gr"></a>成一切智，<a id="a-Gs"></a>得菩提时，<a id="a-Gt"></a>汝及文殊俱得见我。</p>
  <p id="aGu">“善男子，<a id="a-Gv"></a>汝当往诣文殊师利善知识所而问之言：<a id="a-Gw"></a>‘菩萨云何学菩萨行？<a id="a-Gx"></a>云何而入普贤行门？<a id="a-Gy"></a>云何成就？<a id="a-Gz"></a>云何广大？<a id="a-H0"></a>云何随顺？<a id="a-H1"></a>云何清净？<a id="a-H2"></a>云何圆满？<a id="a-H3"></a>’善男子，<a id="a-H4"></a>彼当为汝分别演说。<a id="a-H5"></a>何以故？<a id="a-H6"></a>文殊师利所有大愿，<a id="a-H7"></a>非余无量百千亿那由他菩萨之所能有。</p>
  <p id="aH8">“善男子，<a id="a-H9"></a>文殊师利童子，<a id="a-HA"></a>其行广大，<a id="a-HB"></a>其愿无边，<a id="a-HC"></a>出生一切菩萨功德无有休息。<a id="a-HD"></a>善男子，<a id="a-HE"></a>文殊师利常为无量百千亿那由他诸佛母，<a id="a-HF"></a>常为无量百千亿那由他菩萨师，<a id="a-HG"></a>教化成就一切众生，<a id="a-HH"></a>名称普闻十方世界；<a id="a-HI"></a>常于一切诸佛众中为说法师，<a id="a-HJ"></a>一切如来之所赞叹；<a id="a-HK"></a>住甚深智，<a id="a-HL"></a>能如实见一切诸法，<a id="a-HM"></a>通达一切解脱境界，<a id="a-HN"></a>究竟普贤所行诸行。</p>
  <p id="aHO">“善男子，<a id="a-HP"></a>文殊师利童子是汝善知识，<a id="a-HQ"></a>令汝得生如来家，<a id="a-HR"></a>长养一切诸善根，<a id="a-HS"></a>发起一切助道法，<a id="a-HT"></a>值遇真实善知识；<a id="a-HU"></a>令汝修一切功德，<a id="a-HV"></a>入一切愿网，<a id="a-HW"></a>住一切大愿；<a id="a-HX"></a>为汝说一切菩萨秘密法，<a id="a-HY"></a>现一切菩萨难思行；<a id="a-HZ"></a>与汝往昔同生同行。</p>
  <p id="aHa">“是故，<a id="a-Hb"></a>善男子，<a id="a-Hc"></a>汝应往诣文殊之所莫生疲厌，<a id="a-Hd"></a>文殊师利当为汝说一切功德。<a id="a-He"></a>何以故？<a id="a-Hf"></a>汝先所见诸善知识闻菩萨行、<a id="a-Hg"></a>入解脱门、<a id="a-Hh"></a>满足大愿，<a id="a-Hi"></a>皆是文殊威神之力，<a id="a-Hj"></a>文殊师利于一切处咸得究竟。<a id="a-Hk"></a>”</p>
  <p id="aHl">时，<a id="a-Hm"></a>善财童子顶礼其足，<a id="a-Hn"></a>绕无量匝，<a id="a-Ho"></a>殷勤瞻仰，<a id="a-Hp"></a>辞退而去。</p>
 </body>
</html>