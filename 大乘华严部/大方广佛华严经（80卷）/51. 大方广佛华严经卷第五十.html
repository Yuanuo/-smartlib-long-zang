<!doctype html>
<html id="z3IBTUbI2" data-ver="1340">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第五十</h1>
  <h2 id="a2">如来出现品第三十七之一</h2>
  <p id="a3">尔时，<a id="a-4"></a>世尊从眉间白毫相中放大光明，<a id="a-5"></a>名如来出现，<a id="a-6"></a>无量百千亿那由他阿僧祇光明以为眷属。<a id="a-7"></a>其光普照十方尽虚空法界一切世界，<a id="a-8"></a>右绕十匝，<a id="a-9"></a>显现如来无量自在，<a id="a-A"></a>觉悟无数诸菩萨众，<a id="a-B"></a>震动一切十方世界，<a id="a-C"></a>除灭一切诸恶道苦，<a id="a-D"></a>映蔽一切诸魔宫殿，<a id="a-E"></a>显示一切诸佛如来坐菩提座成等正觉及以一切道场众会；<a id="a-F"></a>作是事已，<a id="a-G"></a>而来右绕菩萨众会，<a id="a-H"></a>入如来性起妙德菩萨顶。</p>
  <p id="aI">时，<a id="a-J"></a>此道场一切大众身心踊跃，<a id="a-K"></a>生大欢喜，<a id="a-L"></a>作如是念：<a id="a-M"></a>“甚奇希有！<a id="a-N"></a>今者如来放大光明，<a id="a-O"></a>必当演说甚深大法。<a id="a-P"></a>”</p>
  <p id="aQ">尔时，<a id="a-R"></a>如来性起妙德菩萨于莲华座上，<a id="a-S"></a>偏袒右肩，<a id="a-T"></a>右跽合掌，<a id="a-U"></a>一心向佛而说颂言：</p>
  <p id="aV">“正觉功德大智出，<a id="a-W"></a>普达境界到彼岸，<a id="a-X"></a>等于三世诸如来，<a id="a-Y"></a>是故我今恭敬礼。</p>
  <p id="aZ">已升无相境界岸，<a id="a-a"></a>而现妙相庄严身，<a id="a-b"></a>放于离垢千光明，<a id="a-c"></a>破魔军众咸令尽。</p>
  <p id="ad">十方所有诸世界，<a id="a-e"></a>悉能震动无有余，<a id="a-f"></a>未曾恐怖一众生，<a id="a-g"></a>善逝威神力如是。</p>
  <p id="ah">虚空法界性平等，<a id="a-i"></a>已能如是而安住，<a id="a-j"></a>一切含生无数量，<a id="a-k"></a>咸令灭恶除众垢。</p>
  <p id="al">苦行勤劳无数劫，<a id="a-m"></a>成就最上菩提道，<a id="a-n"></a>于诸境界智无碍，<a id="a-o"></a>与一切佛同其性。</p>
  <p id="ap">导师放此大光明，<a id="a-q"></a>震动十方诸世界，<a id="a-r"></a>已现无量神通力，<a id="a-s"></a>而复还来入我身。</p>
  <p id="at">决定法中能善学，<a id="a-u"></a>无量菩萨皆来集，<a id="a-v"></a>令我发起问法心，<a id="a-w"></a>是故我今请法王。</p>
  <p id="ax">今此众会皆清净，<a id="a-y"></a>善能度脱诸世间，<a id="a-z"></a>智慧无边无染著，<a id="a-10"></a>如是贤胜咸来集。</p>
  <p id="a11">利益世间尊导师，<a id="a-12"></a>智慧精进皆无量，<a id="a-13"></a>今以光明照大众，<a id="a-14"></a>令我问于无上法。</p>
  <p id="a15">谁于大仙深境界，<a id="a-16"></a>而能真实具开演？<a id="a-17"></a>谁是如来法长子？<a id="a-18"></a>世间尊导愿显示！<a id="a-19"></a>”</p>
  <p id="a1A">尔时，<a id="a-1B"></a>如来即于口中放大光明，<a id="a-1C"></a>名无碍无畏，<a id="a-1D"></a>百千亿阿僧祇光明以为眷属。<a id="a-1E"></a>普照十方尽虚空等法界一切世界，<a id="a-1F"></a>右绕十匝，<a id="a-1G"></a>显现如来种种自在，<a id="a-1H"></a>开悟无量诸菩萨众，<a id="a-1I"></a>震动一切十方世界，<a id="a-1J"></a>除灭一切诸恶道苦，<a id="a-1K"></a>映蔽一切诸魔宫殿，<a id="a-1L"></a>显示一切诸佛如来坐菩提座成等正觉及以一切道场众会；<a id="a-1M"></a>作是事已，<a id="a-1N"></a>而来右绕菩萨众会，<a id="a-1O"></a>入普贤菩萨摩诃萨口。<a id="a-1P"></a>其光入已，<a id="a-1Q"></a>普贤菩萨身及师子座，<a id="a-1R"></a>过于本时及诸菩萨身座百倍，<a id="a-1S"></a>唯除如来师子之座。</p>
  <p id="a1T">尔时，<a id="a-1U"></a>如来性起妙德菩萨问普贤菩萨摩诃萨言：<a id="a-1V"></a>“佛子，<a id="a-1W"></a>佛所示现广大神变，<a id="a-1X"></a>令诸菩萨皆生欢喜，<a id="a-1Y"></a>不可思议，<a id="a-1Z"></a>世莫能知，<a id="a-1a"></a>是何瑞相？<a id="a-1b"></a>”</p>
  <p id="a1c">普贤菩萨摩诃萨言：<a id="a-1d"></a>“佛子，<a id="a-1e"></a>我于往昔见诸如来、<a id="a-1f"></a>应、<a id="a-1g"></a>正等觉示现如是广大神变，<a id="a-1h"></a>即说如来出现法门。<a id="a-1i"></a>如我惟忖，<a id="a-1j"></a>今现此相，<a id="a-1k"></a>当说其法。<a id="a-1l"></a>”说是语时，<a id="a-1m"></a>一切大地悉皆震动，<a id="a-1n"></a>出生无量问法光明。</p>
  <p id="a1o">时，<a id="a-1p"></a>性起妙德菩萨问普贤菩萨言：<a id="a-1q"></a>“佛子，<a id="a-1r"></a>菩萨摩诃萨应云何知诸佛如来、<a id="a-1s"></a>应、<a id="a-1t"></a>正等觉出现之法？<a id="a-1u"></a>愿为我说！<a id="a-1v"></a>佛子，<a id="a-1w"></a>此诸无量百千亿那由他菩萨众会，<a id="a-1x"></a>皆久修净业，<a id="a-1y"></a>念慧成就，<a id="a-1z"></a>到于究竟大庄严岸，<a id="a-20"></a>具一切佛威仪之行，<a id="a-21"></a>正念诸佛未曾忘失，<a id="a-22"></a>大悲观察一切众生，<a id="a-23"></a>决定了知诸大菩萨神通境界，<a id="a-24"></a>已得诸佛神力所加，<a id="a-25"></a>能受一切如来妙法；<a id="a-26"></a>具如是等无量功德，<a id="a-27"></a>皆已来集。<a id="a-28"></a>佛子，<a id="a-29"></a>汝已曾于无量百千亿那由他佛所承事供养，<a id="a-2A"></a>成就菩萨最上妙行，<a id="a-2B"></a>于三昧门皆得自在，<a id="a-2C"></a>入一切佛秘密之处，<a id="a-2D"></a>知诸佛法，<a id="a-2E"></a>断众疑惑，<a id="a-2F"></a>为诸如来神力所加，<a id="a-2G"></a>知众生根，<a id="a-2H"></a>随其所乐为说真实解脱之法，<a id="a-2I"></a>随顺佛智演说佛法到于彼岸，<a id="a-2J"></a>有如是等无量功德。<a id="a-2K"></a>善哉！<a id="a-2L"></a>佛子，<a id="a-2M"></a>愿说如来、<a id="a-2N"></a>应、<a id="a-2O"></a>正等觉出现之法，<a id="a-2P"></a>身相、<a id="a-2Q"></a>言音、<a id="a-2R"></a>心意境界，<a id="a-2S"></a>所行之行，<a id="a-2T"></a>成道转法轮，<a id="a-2U"></a>乃至示现入般涅槃，<a id="a-2V"></a>见闻亲近所生善根；<a id="a-2W"></a>如是等事，<a id="a-2X"></a>愿皆为说！<a id="a-2Y"></a>”</p>
  <p id="a2Z">时，<a id="a-2a"></a>如来性起妙德菩萨欲重明此义，<a id="a-2b"></a>向普贤菩萨而说颂曰：</p>
  <p id="a2c">“善哉无碍大智慧，<a id="a-2d"></a>善觉无边平等境，<a id="a-2e"></a>愿说无量佛所行，<a id="a-2f"></a>佛子闻已皆欣庆！</p>
  <p id="a2g">菩萨云何随顺入，<a id="a-2h"></a>诸佛如来出兴世？<a id="a-2i"></a>云何身语心境界？<a id="a-2j"></a>及所行处愿皆说！</p>
  <p id="a2k">云何诸佛成正觉？<a id="a-2l"></a>云何如来转法轮？<a id="a-2m"></a>云何善逝般涅槃？<a id="a-2n"></a>大众闻已心欢喜。</p>
  <p id="a2o">若有见佛大法王，<a id="a-2p"></a>亲近增长诸善根，<a id="a-2q"></a>愿说彼诸功德藏，<a id="a-2r"></a>众生见已何所获？</p>
  <p id="a2s">若有得闻如来名，<a id="a-2t"></a>若现在世若涅槃，<a id="a-2u"></a>于彼福藏生深信，<a id="a-2v"></a>有何等利愿宣说！</p>
  <p id="a2w">此诸菩萨皆合掌，<a id="a-2x"></a>瞻仰如来仁及我，<a id="a-2y"></a>大功德海之境界，<a id="a-2z"></a>净众生者愿为说！</p>
  <p id="a30">愿以因缘及譬喻，<a id="a-31"></a>演说妙法相应义，<a id="a-32"></a>众生闻已发大心，<a id="a-33"></a>疑尽智净如虚空。</p>
  <p id="a34">如遍一切国土中，<a id="a-35"></a>诸佛所现庄严身，<a id="a-36"></a>愿以妙音及因喻，<a id="a-37"></a>示佛菩提亦如彼。</p>
  <p id="a38">十方千万诸佛土，<a id="a-39"></a>亿那由他无量劫，<a id="a-3A"></a>如今所集菩萨众，<a id="a-3B"></a>于彼一切悉难见。</p>
  <p id="a3C">此诸菩萨咸恭敬，<a id="a-3D"></a>于微妙义生渴仰，<a id="a-3E"></a>愿以净心具开演，<a id="a-3F"></a>如来出现广大法！<a id="a-3G"></a>”</p>
  <p id="a3H">尔时，<a id="a-3I"></a>普贤菩萨摩诃萨告如来性起妙德等诸菩萨大众言：<a id="a-3J"></a>“佛子，<a id="a-3K"></a>此处不可思议，<a id="a-3L"></a>所谓如来、<a id="a-3M"></a>应、<a id="a-3N"></a>正等觉以无量法而得出现。<a id="a-3O"></a>何以故？<a id="a-3P"></a>非以一缘，<a id="a-3Q"></a>非以一事，<a id="a-3R"></a>如来出现而得成就；<a id="a-3S"></a>以十无量百千阿僧祇事而得成就。<a id="a-3T"></a>何等为十？<a id="a-3U"></a>所谓：<a id="a-3V"></a>过去无量摄受一切众生菩提心所成故，<a id="a-3W"></a>过去无量清净殊胜志乐所成故，<a id="a-3X"></a>过去无量救护一切众生大慈大悲所成故，<a id="a-3Y"></a>过去无量相续行愿所成故，<a id="a-3Z"></a>过去无量修诸福智心无厌足所成故，<a id="a-3a"></a>过去无量供养诸佛教化众生所成故，<a id="a-3b"></a>过去无量智慧方便清净道所成故，<a id="a-3c"></a>过去无量清净功德藏所成故，<a id="a-3d"></a>过去无量庄严道智所成故，<a id="a-3e"></a>过去无量通达法义所成故。<a id="a-3f"></a>佛子，<a id="a-3g"></a>如是无量阿僧祇法门圆满，<a id="a-3h"></a>成于如来。<a id="a-3i"></a>佛子，<a id="a-3j"></a>譬如三千大千世界，<a id="a-3k"></a>非以一缘，<a id="a-3l"></a>非以一事，<a id="a-3m"></a>而得成就，<a id="a-3n"></a>以无量缘、<a id="a-3o"></a>无量事，<a id="a-3p"></a>方乃得成。<a id="a-3q"></a>所谓：<a id="a-3r"></a>兴布大云，<a id="a-3s"></a>降霔大雨，<a id="a-3t"></a>四种风轮相续为依。<a id="a-3u"></a>其四者何？<a id="a-3v"></a>一名能持，<a id="a-3w"></a>能持大水故；<a id="a-3x"></a>二名能消，<a id="a-3y"></a>能消大水故；<a id="a-3z"></a>三名建立，<a id="a-40"></a>建立一切诸处所故；<a id="a-41"></a>四名庄严，<a id="a-42"></a>庄严分布咸善巧故。<a id="a-43"></a>如是皆由众生共业及诸菩萨善根所起，<a id="a-44"></a>令于其中一切众生各随所宜而得受用。<a id="a-45"></a>佛子，<a id="a-46"></a>如是等无量因缘乃成三千大千世界，<a id="a-47"></a>法性如是，<a id="a-48"></a>无有生者，<a id="a-49"></a>无有作者，<a id="a-4A"></a>无有知者，<a id="a-4B"></a>无有成者，<a id="a-4C"></a>然彼世界而得成就。<a id="a-4D"></a>如来出现亦复如是，<a id="a-4E"></a>非以一缘，<a id="a-4F"></a>非以一事，<a id="a-4G"></a>而得成就；<a id="a-4H"></a>以无量因缘，<a id="a-4I"></a>无量事相，<a id="a-4J"></a>乃得成就。<a id="a-4K"></a>所谓：<a id="a-4L"></a>曾于过去佛所听闻受持大法云雨，<a id="a-4M"></a>因此能起如来四种大智风轮。<a id="a-4N"></a>何等为四？<a id="a-4O"></a>一者、<a id="a-4P"></a>念持不忘陀罗尼大智风轮，<a id="a-4Q"></a>能持一切如来大法云雨故；<a id="a-4R"></a>二者、<a id="a-4S"></a>出生止观大智风轮，<a id="a-4T"></a>能消竭一切烦恼故；<a id="a-4U"></a>三者、<a id="a-4V"></a>善巧回向大智风轮，<a id="a-4W"></a>能成就一切善根故；<a id="a-4X"></a>四者、<a id="a-4Y"></a>出生离垢差别庄严大智风轮，<a id="a-4Z"></a>令过去所化一切众生善根清净，<a id="a-4a"></a>成就如来无漏善根力故。<a id="a-4b"></a>如来如是成等正觉，<a id="a-4c"></a>法性如是，<a id="a-4d"></a>无生无作而得成就。<a id="a-4e"></a>佛子，<a id="a-4f"></a>是为如来、<a id="a-4g"></a>应、<a id="a-4h"></a>正等觉出现第一相，<a id="a-4i"></a>菩萨摩诃萨应如是知。</p>
  <p id="a4j">“复次，<a id="a-4k"></a>佛子，<a id="a-4l"></a>譬如三千大千世界将欲成时，<a id="a-4m"></a>大云降雨，<a id="a-4n"></a>名曰洪霔，<a id="a-4o"></a>一切方处所不能受、<a id="a-4p"></a>所不能持，<a id="a-4q"></a>唯除大千界将欲成时。<a id="a-4r"></a>佛子，<a id="a-4s"></a>如来、<a id="a-4t"></a>应、<a id="a-4u"></a>正等觉亦复如是，<a id="a-4v"></a>兴大法云，<a id="a-4w"></a>雨大法雨，<a id="a-4x"></a>名成就如来出现，<a id="a-4y"></a>一切二乘心志狭劣所不能受、<a id="a-4z"></a>所不能持，<a id="a-50"></a>唯除诸大菩萨心相续力。<a id="a-51"></a>佛子，<a id="a-52"></a>是为如来、<a id="a-53"></a>应、<a id="a-54"></a>正等觉出现第二相，<a id="a-55"></a>菩萨摩诃萨应如是知。</p>
  <p id="a56">“复次，<a id="a-57"></a>佛子，<a id="a-58"></a>譬如众生以业力故，<a id="a-59"></a>大云降雨，<a id="a-5A"></a>来无所从，<a id="a-5B"></a>去无所至。<a id="a-5C"></a>如来、<a id="a-5D"></a>应、<a id="a-5E"></a>正等觉亦复如是，<a id="a-5F"></a>以诸菩萨善根力故，<a id="a-5G"></a>兴大法云，<a id="a-5H"></a>雨大法雨，<a id="a-5I"></a>亦无所从来，<a id="a-5J"></a>无所至去。<a id="a-5K"></a>佛子，<a id="a-5L"></a>是为如来、<a id="a-5M"></a>应、<a id="a-5N"></a>正等觉出现第三相，<a id="a-5O"></a>菩萨摩诃萨应如是知。</p>
  <p id="a5P">“复次，<a id="a-5Q"></a>佛子，<a id="a-5R"></a>譬如大云降霔大雨，<a id="a-5S"></a>大千世界一切众生，<a id="a-5T"></a>无能知数，<a id="a-5U"></a>若欲算计，<a id="a-5V"></a>徒令发狂；<a id="a-5W"></a>唯大千世界主──摩醯首罗，<a id="a-5X"></a>以过去所修善根力故，<a id="a-5Y"></a>乃至一滴无不明了。<a id="a-5Z"></a>佛子，<a id="a-5a"></a>如来、<a id="a-5b"></a>应、<a id="a-5c"></a>正等觉亦复如是，<a id="a-5d"></a>兴大法云，<a id="a-5e"></a>雨大法雨，<a id="a-5f"></a>一切众生、<a id="a-5g"></a>声闻、<a id="a-5h"></a>独觉所不能知，<a id="a-5i"></a>若欲思量，<a id="a-5j"></a>心必狂乱；<a id="a-5k"></a>唯除一切世间主──菩萨摩诃萨，<a id="a-5l"></a>以过去所修觉慧力故，<a id="a-5m"></a>乃至一文一句，<a id="a-5n"></a>入众生心，<a id="a-5o"></a>无不明了。<a id="a-5p"></a>佛子，<a id="a-5q"></a>是为如来、<a id="a-5r"></a>应、<a id="a-5s"></a>正等觉出现第四相，<a id="a-5t"></a>菩萨摩诃萨应如是知。</p>
  <p id="a5u">“复次，<a id="a-5v"></a>佛子，<a id="a-5w"></a>譬如大云降雨之时，<a id="a-5x"></a>有大云雨，<a id="a-5y"></a>名为能灭，<a id="a-5z"></a>能灭火灾；<a id="a-60"></a>有大云雨，<a id="a-61"></a>名为能起，<a id="a-62"></a>能起大水；<a id="a-63"></a>有大云雨，<a id="a-64"></a>名为能止，<a id="a-65"></a>能止大水；<a id="a-66"></a>有大云雨，<a id="a-67"></a>名为能成，<a id="a-68"></a>能成一切摩尼诸宝；<a id="a-69"></a>有大云雨，<a id="a-6A"></a>名为分别，<a id="a-6B"></a>分别三千大千世界。<a id="a-6C"></a>佛子，<a id="a-6D"></a>如来出现亦复如是，<a id="a-6E"></a>兴大法云，<a id="a-6F"></a>雨大法雨，<a id="a-6G"></a>有大法雨，<a id="a-6H"></a>名为能灭，<a id="a-6I"></a>能灭一切众生烦恼；<a id="a-6J"></a>有大法雨，<a id="a-6K"></a>名为能起，<a id="a-6L"></a>能起一切众生善根；<a id="a-6M"></a>有大法雨，<a id="a-6N"></a>名为能止，<a id="a-6O"></a>能止一切众生见惑；<a id="a-6P"></a>有大法雨，<a id="a-6Q"></a>名为能成，<a id="a-6R"></a>能成一切智慧法宝；<a id="a-6S"></a>有大法雨，<a id="a-6T"></a>名为分别，<a id="a-6U"></a>分别一切众生心乐。<a id="a-6V"></a>佛子，<a id="a-6W"></a>是为如来、<a id="a-6X"></a>应、<a id="a-6Y"></a>正等觉出现第五相，<a id="a-6Z"></a>菩萨摩诃萨应如是知。</p>
  <p id="a6a">“复次，<a id="a-6b"></a>佛子，<a id="a-6c"></a>譬如大云雨一味水，<a id="a-6d"></a>随其所雨，<a id="a-6e"></a>无量差别。<a id="a-6f"></a>如来出现亦复如是，<a id="a-6g"></a>雨于大悲一味法水，<a id="a-6h"></a>随宜说法，<a id="a-6i"></a>无量差别。<a id="a-6j"></a>佛子，<a id="a-6k"></a>是为如来、<a id="a-6l"></a>应、<a id="a-6m"></a>正等觉出现第六相，<a id="a-6n"></a>菩萨摩诃萨应如是知。</p>
  <p id="a6o">“复次，<a id="a-6p"></a>佛子，<a id="a-6q"></a>譬如三千大千世界初始成时，<a id="a-6r"></a>先成色界诸天宫殿，<a id="a-6s"></a>次成欲界诸天宫殿，<a id="a-6t"></a>次成于人及余众生诸所住处。<a id="a-6u"></a>佛子，<a id="a-6v"></a>如来出现亦复如是，<a id="a-6w"></a>先起菩萨诸行智慧，<a id="a-6x"></a>次起缘觉诸行智慧，<a id="a-6y"></a>次起声闻善根诸行智慧，<a id="a-6z"></a>次起其余众生有为善根诸行智慧。<a id="a-70"></a>佛子，<a id="a-71"></a>譬如大云雨一味水，<a id="a-72"></a>随诸众生善根异故，<a id="a-73"></a>所起宫殿种种不同。<a id="a-74"></a>如来大悲一味法雨，<a id="a-75"></a>随众生器而有差别。<a id="a-76"></a>佛子，<a id="a-77"></a>是为如来、<a id="a-78"></a>应、<a id="a-79"></a>正等觉出现第七相，<a id="a-7A"></a>菩萨摩诃萨应如是知。</p>
  <p id="a7B">“复次，<a id="a-7C"></a>佛子，<a id="a-7D"></a>譬如世界初欲成时，<a id="a-7E"></a>有大水生，<a id="a-7F"></a>遍满三千大千世界；<a id="a-7G"></a>生大莲华，<a id="a-7H"></a>名如来出现功德宝庄严，<a id="a-7I"></a>遍覆水上，<a id="a-7J"></a>光照十方一切世界。<a id="a-7K"></a>时，<a id="a-7L"></a>摩醯首罗、<a id="a-7M"></a>净居天等见是华已，<a id="a-7N"></a>即决定知于此劫中有尔所佛出兴于世。<a id="a-7O"></a>佛子，<a id="a-7P"></a>尔时，<a id="a-7Q"></a>其中有风轮起，<a id="a-7R"></a>名善净光明，<a id="a-7S"></a>能成色界诸天宫殿。<a id="a-7T"></a>有风轮起，<a id="a-7U"></a>名净光庄严，<a id="a-7V"></a>能成欲界诸天宫殿。<a id="a-7W"></a>有风轮起，<a id="a-7X"></a>名坚密无能坏，<a id="a-7Y"></a>能成大小诸轮围山及金刚山。<a id="a-7Z"></a>有风轮起，<a id="a-7a"></a>名胜高，<a id="a-7b"></a>能成须弥山王。<a id="a-7c"></a>有风轮起，<a id="a-7d"></a>名不动，<a id="a-7e"></a>能成十大山王。<a id="a-7f"></a>何等为十？<a id="a-7g"></a>所谓：<a id="a-7h"></a>佉陀罗山、<a id="a-7i"></a>仙人山、<a id="a-7j"></a>伏魔山、<a id="a-7k"></a>大伏魔山、<a id="a-7l"></a>持双山、<a id="a-7m"></a>尼民陀罗山、<a id="a-7n"></a>目真邻陀山、<a id="a-7o"></a>摩诃目真邻陀山、<a id="a-7p"></a>香山、<a id="a-7q"></a>雪山。<a id="a-7r"></a>有风轮起，<a id="a-7s"></a>名为安住，<a id="a-7t"></a>能成大地。<a id="a-7u"></a>有风轮起，<a id="a-7v"></a>名为庄严，<a id="a-7w"></a>能成地天宫殿、<a id="a-7x"></a>龙宫殿、<a id="a-7y"></a>乾闼婆宫殿。<a id="a-7z"></a>有风轮起，<a id="a-80"></a>名无尽藏，<a id="a-81"></a>能成三千大千世界一切大海。<a id="a-82"></a>有风轮起，<a id="a-83"></a>名普光明藏，<a id="a-84"></a>能成三千大千世界诸摩尼宝。<a id="a-85"></a>有风轮起，<a id="a-86"></a>名坚固根，<a id="a-87"></a>能成一切诸如意树。<a id="a-88"></a>佛子，<a id="a-89"></a>大云所雨一味之水，<a id="a-8A"></a>无有分别；<a id="a-8B"></a>以众生善根不同故，<a id="a-8C"></a>风轮不同；<a id="a-8D"></a>风轮差别故，<a id="a-8E"></a>世界差别。<a id="a-8F"></a>佛子，<a id="a-8G"></a>如来出现亦复如是，<a id="a-8H"></a>具足一切善根功德，<a id="a-8I"></a>放于无上大智光明，<a id="a-8J"></a>名不断如来种不思议智，<a id="a-8K"></a>普照十方一切世界，<a id="a-8L"></a>与诸菩萨一切如来灌顶之记：<a id="a-8M"></a>当成正觉出兴于世。<a id="a-8N"></a>佛子，<a id="a-8O"></a>如来出现复有无上大智光明，<a id="a-8P"></a>名清净离垢，<a id="a-8Q"></a>能成如来无漏无尽智。<a id="a-8R"></a>复有无上大智光明，<a id="a-8S"></a>名普照，<a id="a-8T"></a>能成如来普入法界不思议智。<a id="a-8U"></a>复有无上大智光明，<a id="a-8V"></a>名持佛种性，<a id="a-8W"></a>能成如来不倾动力。<a id="a-8X"></a>复有无上大智光明，<a id="a-8Y"></a>名迥出无能坏，<a id="a-8Z"></a>能成如来无畏无坏智。<a id="a-8a"></a>复有无上大智光明，<a id="a-8b"></a>名一切神通，<a id="a-8c"></a>能成如来诸不共法、<a id="a-8d"></a>一切智智。<a id="a-8e"></a>复有无上大智光明，<a id="a-8f"></a>名出生变化，<a id="a-8g"></a>能成如来令见闻亲近所生善根不失坏智。<a id="a-8h"></a>复有无上大智光明，<a id="a-8i"></a>名普随顺，<a id="a-8j"></a>能成如来无尽福德智慧之身，<a id="a-8k"></a>为一切众生而作饶益。<a id="a-8l"></a>复有无上大智光明，<a id="a-8m"></a>名不可究竟，<a id="a-8n"></a>能成如来甚深妙智，<a id="a-8o"></a>随所开悟，<a id="a-8p"></a>令三宝种永不断绝。<a id="a-8q"></a>复有无上大智光明，<a id="a-8r"></a>名种种庄严，<a id="a-8s"></a>能成如来相好严身，<a id="a-8t"></a>令一切众生皆生欢喜。<a id="a-8u"></a>复有无上大智光明，<a id="a-8v"></a>名不可坏，<a id="a-8w"></a>能成如来法界、<a id="a-8x"></a>虚空界等殊胜寿命无有穷尽。<a id="a-8y"></a>佛子，<a id="a-8z"></a>如来大悲一味之水无有分别，<a id="a-90"></a>以诸众生欲乐不同、<a id="a-91"></a>根性各别，<a id="a-92"></a>而起种种大智风轮，<a id="a-93"></a>令诸菩萨成就如来出现之法。<a id="a-94"></a>佛子，<a id="a-95"></a>一切如来同一体性，<a id="a-96"></a>大智轮中出生种种智慧光明。<a id="a-97"></a>佛子，<a id="a-98"></a>汝等应知，<a id="a-99"></a>如来于一解脱味出生无量不可思议种种功德，<a id="a-9A"></a>众生念言：<a id="a-9B"></a>‘此是如来神力所造。<a id="a-9C"></a>’佛子，<a id="a-9D"></a>此非如来神力所造。<a id="a-9E"></a>佛子，<a id="a-9F"></a>乃至一菩萨，<a id="a-9G"></a>不于佛所曾种善根，<a id="a-9H"></a>能得如来少分智慧，<a id="a-9I"></a>无有是处。<a id="a-9J"></a>但以诸佛威德力故，<a id="a-9K"></a>令诸众生具佛功德，<a id="a-9L"></a>而佛如来无有分别，<a id="a-9M"></a>无成无坏，<a id="a-9N"></a>无有作者，<a id="a-9O"></a>亦无作法。<a id="a-9P"></a>佛子，<a id="a-9Q"></a>是为如来、<a id="a-9R"></a>应、<a id="a-9S"></a>正等觉出现第八相，<a id="a-9T"></a>菩萨摩诃萨应如是知。</p>
  <p id="a9U">“复次，<a id="a-9V"></a>佛子，<a id="a-9W"></a>如依虚空起四风轮，<a id="a-9X"></a>能持水轮。<a id="a-9Y"></a>何等为四？<a id="a-9Z"></a>一名安住，<a id="a-9a"></a>二名常住，<a id="a-9b"></a>三名究竟，<a id="a-9c"></a>四名坚固。<a id="a-9d"></a>此四风轮能持水轮，<a id="a-9e"></a>水轮能持大地令不散坏。<a id="a-9f"></a>是故说：<a id="a-9g"></a>地轮依水轮，<a id="a-9h"></a>水轮依风轮，<a id="a-9i"></a>风轮依虚空，<a id="a-9j"></a>虚空无所依。<a id="a-9k"></a>虽无所依，<a id="a-9l"></a>能令三千大千世界而得安住。<a id="a-9m"></a>佛子，<a id="a-9n"></a>如来出现亦复如是，<a id="a-9o"></a>依无碍慧光明起佛四种大智风轮，<a id="a-9p"></a>能持一切众生善根。<a id="a-9q"></a>何等为四？<a id="a-9r"></a>所谓：<a id="a-9s"></a>普摄众生皆令欢喜大智风轮，<a id="a-9t"></a>建立正法令诸众生皆生爱乐大智风轮，<a id="a-9u"></a>守护一切众生善根大智风轮，<a id="a-9v"></a>具一切方便通达无漏界大智风轮。<a id="a-9w"></a>是为四。<a id="a-9x"></a>佛子，<a id="a-9y"></a>诸佛世尊，<a id="a-9z"></a>大慈救护一切众生，<a id="a-A0"></a>大悲度脱一切众生，<a id="a-A1"></a>大慈大悲普遍饶益。<a id="a-A2"></a>然大慈大悲依大方便善巧，<a id="a-A3"></a>大方便善巧依如来出现，<a id="a-A4"></a>如来出现依无碍慧光明，<a id="a-A5"></a>无碍慧光明无有所依。<a id="a-A6"></a>佛子，<a id="a-A7"></a>是为如来、<a id="a-A8"></a>应、<a id="a-A9"></a>正等觉出现第九相，<a id="a-AA"></a>菩萨摩诃萨应如是知。</p>
  <p id="aAB">“复次，<a id="a-AC"></a>佛子，<a id="a-AD"></a>譬如三千大千世界既成就已，<a id="a-AE"></a>饶益无量种种众生。<a id="a-AF"></a>所谓：<a id="a-AG"></a>水族众生得水饶益，<a id="a-AH"></a>陆地众生得地饶益，<a id="a-AI"></a>宫殿众生得宫殿饶益，<a id="a-AJ"></a>虚空众生得虚空饶益。<a id="a-AK"></a>如来出现亦复如是，<a id="a-AL"></a>种种饶益无量众生。<a id="a-AM"></a>所谓：<a id="a-AN"></a>见佛生欢喜者，<a id="a-AO"></a>得欢喜益；<a id="a-AP"></a>住净戒者，<a id="a-AQ"></a>得净戒益；<a id="a-AR"></a>住诸禅定及无量者，<a id="a-AS"></a>得圣出世大神通益；<a id="a-AT"></a>住法门光明者，<a id="a-AU"></a>得因果不坏益；<a id="a-AV"></a>住无所有光明者，<a id="a-AW"></a>得一切法不坏益。<a id="a-AX"></a>是故说言：<a id="a-AY"></a>‘如来出现，<a id="a-AZ"></a>饶益一切无量众生。<a id="a-Aa"></a>’佛子，<a id="a-Ab"></a>是为如来、<a id="a-Ac"></a>应、<a id="a-Ad"></a>正等觉出现第十相，<a id="a-Ae"></a>菩萨摩诃萨应如是知。</p>
  <p id="aAf">“佛子，<a id="a-Ag"></a>菩萨摩诃萨知如来出现，<a id="a-Ah"></a>则知无量；<a id="a-Ai"></a>知成就无量行故，<a id="a-Aj"></a>则知广大；<a id="a-Ak"></a>知周遍十方故，<a id="a-Al"></a>则知无来去；<a id="a-Am"></a>知离生住灭故，<a id="a-An"></a>则知无行、<a id="a-Ao"></a>无所行；<a id="a-Ap"></a>知离心、<a id="a-Aq"></a>意、<a id="a-Ar"></a>识故，<a id="a-As"></a>则知无身；<a id="a-At"></a>知如虚空故，<a id="a-Au"></a>则知平等；<a id="a-Av"></a>知一切众生皆无我故，<a id="a-Aw"></a>则知无尽；<a id="a-Ax"></a>知遍一切刹无有尽故，<a id="a-Ay"></a>则知无退；<a id="a-Az"></a>知尽后际无断绝故，<a id="a-B0"></a>则知无坏；<a id="a-B1"></a>知如来智无有对故，<a id="a-B2"></a>则知无二；<a id="a-B3"></a>知平等观察为、<a id="a-B4"></a>无为故，<a id="a-B5"></a>则知一切众生皆得饶益，<a id="a-B6"></a>本愿回向自在满足故。<a id="a-B7"></a>”</p>
  <p id="aB8">尔时，<a id="a-B9"></a>普贤菩萨摩诃萨欲重明此义而说颂言：</p>
  <p id="aBA">“十力大雄最无上，<a id="a-BB"></a>譬如虚空无等等，<a id="a-BC"></a>境界广大不可量，<a id="a-BD"></a>功德第一超世间。</p>
  <p id="aBE">十力功德无边量，<a id="a-BF"></a>心意思量所不及，<a id="a-BG"></a>人中师子一法门，<a id="a-BH"></a>众生亿劫莫能知。</p>
  <p id="aBI">十方国土碎为尘，<a id="a-BJ"></a>或有算计知其数；<a id="a-BK"></a>如来一毛功德量，<a id="a-BL"></a>千万亿劫无能说。</p>
  <p id="aBM">如人持尺量虚空，<a id="a-BN"></a>复有随行计其数，<a id="a-BO"></a>虚空边际不可得，<a id="a-BP"></a>如来境界亦如是。</p>
  <p id="aBQ">或有能于刹那顷，<a id="a-BR"></a>悉知三世众生心，<a id="a-BS"></a>设经众生数等劫，<a id="a-BT"></a>不能知佛一念性。</p>
  <p id="aBU">譬如法界遍一切，<a id="a-BV"></a>不可见取为一切；<a id="a-BW"></a>十力境界亦复然，<a id="a-BX"></a>遍于一切非一切。</p>
  <p id="aBY">真如离妄恒寂静，<a id="a-BZ"></a>无生无灭普周遍；<a id="a-Ba"></a>诸佛境界亦复然，<a id="a-Bb"></a>体性平等不增减。</p>
  <p id="aBc">譬如实际而非际，<a id="a-Bd"></a>普在三世亦非普；<a id="a-Be"></a>导师境界亦如是，<a id="a-Bf"></a>遍于三世皆无碍。</p>
  <p id="aBg">法性无作无变易，<a id="a-Bh"></a>犹如虚空本清净；<a id="a-Bi"></a>诸佛性净亦如是，<a id="a-Bj"></a>本性非性离有无。</p>
  <p id="aBk">法性不在于言论，<a id="a-Bl"></a>无说离说恒寂灭；<a id="a-Bm"></a>十力境界性亦然，<a id="a-Bn"></a>一切文辞莫能辩。</p>
  <p id="aBo">了知诸法性寂灭，<a id="a-Bp"></a>如鸟飞空无有迹，<a id="a-Bq"></a>以本愿力现色身，<a id="a-Br"></a>令见如来大神变。</p>
  <p id="aBs">若有欲知佛境界，<a id="a-Bt"></a>当净其意如虚空，<a id="a-Bu"></a>远离妄想及诸取，<a id="a-Bv"></a>令心所向皆无碍。</p>
  <p id="aBw">是故佛子应善听，<a id="a-Bx"></a>我以少譬明佛境，<a id="a-By"></a>十力功德不可量，<a id="a-Bz"></a>为悟众生今略说。</p>
  <p id="aC0">导师所现于身业，<a id="a-C1"></a>语业心业诸境界，<a id="a-C2"></a>转妙法轮般涅槃，<a id="a-C3"></a>一切善根我今说。</p>
  <p id="aC4">譬如世界初安立，<a id="a-C5"></a>非一因缘而可成，<a id="a-C6"></a>无量方便诸因缘，<a id="a-C7"></a>成此三千大千界。</p>
  <p id="aC8">如来出现亦如是，<a id="a-C9"></a>无量功德乃得成，<a id="a-CA"></a>刹尘心念尚可知，<a id="a-CB"></a>十力生因莫能测。</p>
  <p id="aCC">譬如劫初云澍雨，<a id="a-CD"></a>而起四种大风轮，<a id="a-CE"></a>众生善根菩萨力，<a id="a-CF"></a>成此三千各安住。</p>
  <p id="aCG">十力法云亦如是，<a id="a-CH"></a>起智风轮清净意，<a id="a-CI"></a>昔所回向诸众生，<a id="a-CJ"></a>普导令成无上果。</p>
  <p id="aCK">如有大雨名洪澍，<a id="a-CL"></a>无有处所能容受，<a id="a-CM"></a>唯除世界将成时，<a id="a-CN"></a>清净虚空大风力。</p>
  <p id="aCO">如来出现亦如是，<a id="a-CP"></a>普雨法雨充法界，<a id="a-CQ"></a>一切劣意无能持，<a id="a-CR"></a>唯除清净广大心。</p>
  <p id="aCS">譬如空中澍大雨，<a id="a-CT"></a>无所从来无所去，<a id="a-CU"></a>作者受者悉亦无，<a id="a-CV"></a>自然如是普充洽。</p>
  <p id="aCW">十力法雨亦如是，<a id="a-CX"></a>无去无来无造作，<a id="a-CY"></a>本行为因菩萨力，<a id="a-CZ"></a>一切大心咸听受。</p>
  <p id="aCa">譬如空云澍大雨，<a id="a-Cb"></a>一切无能数其滴，<a id="a-Cc"></a>唯除三千自在王，<a id="a-Cd"></a>具功德力悉明了。</p>
  <p id="aCe">善逝法雨亦如是，<a id="a-Cf"></a>一切众生莫能测，<a id="a-Cg"></a>唯除于世自在人，<a id="a-Ch"></a>明见如观掌中宝。</p>
  <p id="aCi">譬如空云澍大雨，<a id="a-Cj"></a>能灭能起亦能断，<a id="a-Ck"></a>一切珍宝悉能成，<a id="a-Cl"></a>三千所有皆分别。</p>
  <p id="aCm">十力法雨亦如是，<a id="a-Cn"></a>灭惑起善断诸见，<a id="a-Co"></a>一切智宝皆使成，<a id="a-Cp"></a>众生心乐悉分别。</p>
  <p id="aCq">譬如空中雨一味，<a id="a-Cr"></a>随其所雨各不同，<a id="a-Cs"></a>岂彼雨性有分别，<a id="a-Ct"></a>然随物异法如是。</p>
  <p id="aCu">如来法雨非一异，<a id="a-Cv"></a>平等寂静离分别，<a id="a-Cw"></a>然随所化种种殊，<a id="a-Cx"></a>自然如是无边相。</p>
  <p id="aCy">譬如世界初成时，<a id="a-Cz"></a>先成色界天宫殿，<a id="a-D0"></a>次及欲天次人处，<a id="a-D1"></a>乾闼婆宫最后成。</p>
  <p id="aD2">如来出现亦如是，<a id="a-D3"></a>先起无边菩萨行，<a id="a-D4"></a>次化乐寂诸缘觉，<a id="a-D5"></a>次声闻众后众生。</p>
  <p id="aD6">诸天初见莲华瑞，<a id="a-D7"></a>知佛当出生欢喜；<a id="a-D8"></a>水缘风力起世间，<a id="a-D9"></a>宫殿山川悉成立。</p>
  <p id="aDA">如来宿善大光明，<a id="a-DB"></a>巧别菩萨与其记；<a id="a-DC"></a>所有智轮体皆净，<a id="a-DD"></a>各能开示诸佛法。</p>
  <p id="aDE">譬如树林依地有，<a id="a-DF"></a>地依于水得不坏，<a id="a-DG"></a>水轮依风风依空，<a id="a-DH"></a>而其虚空无所依。</p>
  <p id="aDI">一切佛法依慈悲，<a id="a-DJ"></a>慈悲复依方便立，<a id="a-DK"></a>方便依智智依慧，<a id="a-DL"></a>无碍慧身无所依。</p>
  <p id="aDM">譬如世界既成立，<a id="a-DN"></a>一切众生获其利，<a id="a-DO"></a>地水所住及空居，<a id="a-DP"></a>二足四足皆蒙益。</p>
  <p id="aDQ">法王出现亦如是，<a id="a-DR"></a>一切众生获其利，<a id="a-DS"></a>若有见闻及亲近，<a id="a-DT"></a>悉使灭除诸惑恼。</p>
  <p id="aDU">如来出现法无边，<a id="a-DV"></a>世间迷惑莫能知，<a id="a-DW"></a>为欲开悟诸含识，<a id="a-DX"></a>无譬喻中说其譬。</p>
  <p id="aDY">“佛子，<a id="a-DZ"></a>诸菩萨摩诃萨应云何见如来、<a id="a-Da"></a>应、<a id="a-Db"></a>正等觉身？</p>
  <p id="aDc">“佛子，<a id="a-Dd"></a>诸菩萨摩诃萨应于无量处见如来身。<a id="a-De"></a>何以故？<a id="a-Df"></a>诸菩萨摩诃萨不应于一法、<a id="a-Dg"></a>一事、<a id="a-Dh"></a>一身、<a id="a-Di"></a>一国土、<a id="a-Dj"></a>一众生见于如来，<a id="a-Dk"></a>应遍一切处见于如来。<a id="a-Dl"></a>佛子，<a id="a-Dm"></a>譬如虚空遍至一切色、<a id="a-Dn"></a>非色处，<a id="a-Do"></a>非至、<a id="a-Dp"></a>非不至。<a id="a-Dq"></a>何以故？<a id="a-Dr"></a>虚空无身故。<a id="a-Ds"></a>如来身亦如是，<a id="a-Dt"></a>遍一切处，<a id="a-Du"></a>遍一切众生，<a id="a-Dv"></a>遍一切法，<a id="a-Dw"></a>遍一切国土，<a id="a-Dx"></a>非至、<a id="a-Dy"></a>非不至。<a id="a-Dz"></a>何以故？<a id="a-E0"></a>如来身无身故，<a id="a-E1"></a>为众生故示现其身。<a id="a-E2"></a>佛子，<a id="a-E3"></a>是为如来身第一相，<a id="a-E4"></a>诸菩萨摩诃萨应如是见。</p>
  <p id="aE5">“复次，<a id="a-E6"></a>佛子，<a id="a-E7"></a>譬如虚空宽广非色，<a id="a-E8"></a>而能显现一切诸色，<a id="a-E9"></a>而彼虚空无有分别亦无戏论。<a id="a-EA"></a>如来身亦复如是，<a id="a-EB"></a>以智光明普照明故，<a id="a-EC"></a>令一切众生世、<a id="a-ED"></a>出世间诸善根业皆得成就，<a id="a-EE"></a>而如来身无有分别亦无戏论。<a id="a-EF"></a>何以故？<a id="a-EG"></a>从本已来，<a id="a-EH"></a>一切执著、<a id="a-EI"></a>一切戏论皆永断故。<a id="a-EJ"></a>佛子，<a id="a-EK"></a>是为如来身第二相，<a id="a-EL"></a>诸菩萨摩诃萨应如是见。</p>
  <p id="aEM">“复次，<a id="a-EN"></a>佛子，<a id="a-EO"></a>譬如日出于阎浮提，<a id="a-EP"></a>无量众生皆得饶益。<a id="a-EQ"></a>所谓：<a id="a-ER"></a>破暗作明，<a id="a-ES"></a>变湿令燥，<a id="a-ET"></a>生长草木，<a id="a-EU"></a>成熟谷稼，<a id="a-EV"></a>廓彻虚空，<a id="a-EW"></a>开敷莲华，<a id="a-EX"></a>行者见道，<a id="a-EY"></a>居者办业。<a id="a-EZ"></a>何以故？<a id="a-Ea"></a>日轮普放无量光故。<a id="a-Eb"></a>佛子，<a id="a-Ec"></a>如来智日亦复如是，<a id="a-Ed"></a>以无量事普益众生。<a id="a-Ee"></a>所谓：<a id="a-Ef"></a>灭恶生善，<a id="a-Eg"></a>破愚为智，<a id="a-Eh"></a>大慈救护，<a id="a-Ei"></a>大悲度脱；<a id="a-Ej"></a>令其增长根、<a id="a-Ek"></a>力、<a id="a-El"></a>觉分；<a id="a-Em"></a>令生深信，<a id="a-En"></a>舍离浊心；<a id="a-Eo"></a>令得见闻，<a id="a-Ep"></a>不坏因果；<a id="a-Eq"></a>令得天眼，<a id="a-Er"></a>见殁生处；<a id="a-Es"></a>令心无碍，<a id="a-Et"></a>不坏善根；<a id="a-Eu"></a>令智修明，<a id="a-Ev"></a>开敷觉华；<a id="a-Ew"></a>令其发心，<a id="a-Ex"></a>成就本行。<a id="a-Ey"></a>何以故？<a id="a-Ez"></a>如来广大智慧日身，<a id="a-F0"></a>放无量光普照耀故。<a id="a-F1"></a>佛子，<a id="a-F2"></a>是为如来身第三相，<a id="a-F3"></a>诸菩萨摩诃萨应如是见。</p>
  <p id="aF4">“复次，<a id="a-F5"></a>佛子，<a id="a-F6"></a>譬如日出于阎浮提，<a id="a-F7"></a>先照一切须弥山等诸大山王，<a id="a-F8"></a>次照黑山，<a id="a-F9"></a>次照高原，<a id="a-FA"></a>然后普照一切大地。<a id="a-FB"></a>日不作念：<a id="a-FC"></a>‘我先照此，<a id="a-FD"></a>后照于彼。<a id="a-FE"></a>’但以山地有高下故，<a id="a-FF"></a>照有先后。<a id="a-FG"></a>如来、<a id="a-FH"></a>应、<a id="a-FI"></a>正等觉亦复如是，<a id="a-FJ"></a>成就无边法界智轮，<a id="a-FK"></a>常放无碍智慧光明，<a id="a-FL"></a>先照菩萨摩诃萨等诸大山王，<a id="a-FM"></a>次照缘觉，<a id="a-FN"></a>次照声闻，<a id="a-FO"></a>次照决定善根众生，<a id="a-FP"></a>随其心器示广大智，<a id="a-FQ"></a>然后普照一切众生，<a id="a-FR"></a>乃至邪定亦皆普及，<a id="a-FS"></a>为作未来利益因缘令成熟故。<a id="a-FT"></a>而彼如来大智日光不作是念：<a id="a-FU"></a>‘我当先照菩萨大行，<a id="a-FV"></a>乃至后照邪定众生。<a id="a-FW"></a>’但放光明平等普照，<a id="a-FX"></a>无碍无障，<a id="a-FY"></a>无所分别。<a id="a-FZ"></a>佛子，<a id="a-Fa"></a>譬如日月随时出现，<a id="a-Fb"></a>大山、<a id="a-Fc"></a>幽谷普照无私。<a id="a-Fd"></a>如来智慧复亦如是，<a id="a-Fe"></a>普照一切无有分别，<a id="a-Ff"></a>随诸众生根欲不同，<a id="a-Fg"></a>智慧光明种种有异。<a id="a-Fh"></a>佛子，<a id="a-Fi"></a>是为如来身第四相，<a id="a-Fj"></a>诸菩萨摩诃萨应如是见。</p>
  <p id="aFk">“复次，<a id="a-Fl"></a>佛子，<a id="a-Fm"></a>譬如日出，<a id="a-Fn"></a>生盲众生无眼根故，<a id="a-Fo"></a>未曾得见。<a id="a-Fp"></a>虽未曾见，<a id="a-Fq"></a>然为日光之所饶益。<a id="a-Fr"></a>何以故？<a id="a-Fs"></a>因此得知昼夜时节，<a id="a-Ft"></a>受用种种衣服、<a id="a-Fu"></a>饮食，<a id="a-Fv"></a>令身调适离众患故。<a id="a-Fw"></a>如来智日亦复如是，<a id="a-Fx"></a>无信、<a id="a-Fy"></a>无解、<a id="a-Fz"></a>毁戒、<a id="a-G0"></a>毁见、<a id="a-G1"></a>邪命自活生盲之类无信眼故，<a id="a-G2"></a>不见诸佛智慧日轮。<a id="a-G3"></a>虽不见佛智慧日轮，<a id="a-G4"></a>亦为智日之所饶益。<a id="a-G5"></a>何以故？<a id="a-G6"></a>以佛威力，<a id="a-G7"></a>令彼众生所有身苦及诸烦恼、<a id="a-G8"></a>未来苦因皆消灭故。<a id="a-G9"></a>佛子，<a id="a-GA"></a>如来有光明，<a id="a-GB"></a>名积集一切功德；<a id="a-GC"></a>有光明，<a id="a-GD"></a>名普照一切；<a id="a-GE"></a>有光明，<a id="a-GF"></a>名清净自在照；<a id="a-GG"></a>有光明，<a id="a-GH"></a>名出大妙音；<a id="a-GI"></a>有光明，<a id="a-GJ"></a>名普解一切语言法令他欢喜；<a id="a-GK"></a>有光明，<a id="a-GL"></a>名示现永断一切疑自在境界；<a id="a-GM"></a>有光明，<a id="a-GN"></a>名无住智自在普照；<a id="a-GO"></a>有光明，<a id="a-GP"></a>名永断一切戏论自在智；<a id="a-GQ"></a>有光明，<a id="a-GR"></a>名随所应出妙音声；<a id="a-GS"></a>有光明，<a id="a-GT"></a>名出清净自在音庄严国土成熟众生。<a id="a-GU"></a>佛子，<a id="a-GV"></a>如来一一毛孔放如是等千种光明，<a id="a-GW"></a>五百光明普照下方，<a id="a-GX"></a>五百光明普照上方。<a id="a-GY"></a>种种刹中种种佛所诸菩萨众，<a id="a-GZ"></a>其菩萨等见此光明，<a id="a-Ga"></a>一时皆得如来境界，<a id="a-Gb"></a>十头、<a id="a-Gc"></a>十眼、<a id="a-Gd"></a>十耳、<a id="a-Ge"></a>十鼻、<a id="a-Gf"></a>十舌、<a id="a-Gg"></a>十身、<a id="a-Gh"></a>十手、<a id="a-Gi"></a>十足、<a id="a-Gj"></a>十地、<a id="a-Gk"></a>十智，<a id="a-Gl"></a>皆悉清净。<a id="a-Gm"></a>彼诸菩萨先所成就诸处诸地，<a id="a-Gn"></a>见彼光明转更清净，<a id="a-Go"></a>一切善根皆悉成熟，<a id="a-Gp"></a>趣一切智；<a id="a-Gq"></a>住二乘者，<a id="a-Gr"></a>灭一切垢；<a id="a-Gs"></a>其余一分生盲众生，<a id="a-Gt"></a>身既快乐，<a id="a-Gu"></a>心亦清净，<a id="a-Gv"></a>柔软调伏，<a id="a-Gw"></a>堪修念智；<a id="a-Gx"></a>地狱、<a id="a-Gy"></a>饿鬼、<a id="a-Gz"></a>畜生诸趣所有众生，<a id="a-H0"></a>皆得快乐，<a id="a-H1"></a>解脱众苦，<a id="a-H2"></a>命终皆生天上、<a id="a-H3"></a>人间。<a id="a-H4"></a>佛子，<a id="a-H5"></a>彼诸众生不觉不知，<a id="a-H6"></a>以何因缘、<a id="a-H7"></a>以何神力而来生此？<a id="a-H8"></a>彼生盲者作如是念：<a id="a-H9"></a>‘我是梵天！<a id="a-HA"></a>我是梵化！<a id="a-HB"></a>’是时，<a id="a-HC"></a>如来住普自在三昧，<a id="a-HD"></a>出六十种妙音而告之言：<a id="a-HE"></a>‘汝等非是梵天，<a id="a-HF"></a>亦非梵化，<a id="a-HG"></a>亦非帝释护世所作，<a id="a-HH"></a>皆是如来威神之力。<a id="a-HI"></a>’彼诸众生闻是语已，<a id="a-HJ"></a>以佛神力皆知宿命，<a id="a-HK"></a>生大欢喜；<a id="a-HL"></a>心欢喜故，<a id="a-HM"></a>自然而出优昙华云、<a id="a-HN"></a>香云、<a id="a-HO"></a>音乐云、<a id="a-HP"></a>衣云、<a id="a-HQ"></a>盖云、<a id="a-HR"></a>幢云、<a id="a-HS"></a>幡云、<a id="a-HT"></a>末香云、<a id="a-HU"></a>宝云、<a id="a-HV"></a>师子幢半月楼阁云、<a id="a-HW"></a>歌咏赞叹云、<a id="a-HX"></a>种种庄严云，<a id="a-HY"></a>皆以尊重心供养如来。<a id="a-HZ"></a>何以故？<a id="a-Ha"></a>此诸众生得净眼故，<a id="a-Hb"></a>如来与彼授阿耨多罗三藐三菩提记。<a id="a-Hc"></a>佛子，<a id="a-Hd"></a>如来智日如是利益生盲众生，<a id="a-He"></a>令得善根，<a id="a-Hf"></a>具足成熟。<a id="a-Hg"></a>佛子，<a id="a-Hh"></a>是为如来身第五相，<a id="a-Hi"></a>诸菩萨摩诃萨应如是见。</p>
  <p id="aHj">“复次，<a id="a-Hk"></a>佛子，<a id="a-Hl"></a>譬如月轮有四奇特未曾有法。<a id="a-Hm"></a>何等为四？<a id="a-Hn"></a>一者、<a id="a-Ho"></a>映蔽一切星宿光明；<a id="a-Hp"></a>二者、<a id="a-Hq"></a>随逐于时示现亏盈；<a id="a-Hr"></a>三者、<a id="a-Hs"></a>于阎浮提澄净水中影无不现；<a id="a-Ht"></a>四者、<a id="a-Hu"></a>一切见者皆对目前，<a id="a-Hv"></a>而此月轮无有分别、<a id="a-Hw"></a>无有戏论。<a id="a-Hx"></a>佛子，<a id="a-Hy"></a>如来身月亦复如是，<a id="a-Hz"></a>有四奇特未曾有法。<a id="a-I0"></a>何等为四？<a id="a-I1"></a>所谓：<a id="a-I2"></a>映蔽一切声闻、<a id="a-I3"></a>独觉、<a id="a-I4"></a>学、<a id="a-I5"></a>无学众；<a id="a-I6"></a>随其所宜，<a id="a-I7"></a>示现寿命修短不同，<a id="a-I8"></a>而如来身无有增减；<a id="a-I9"></a>一切世界净心众生菩提器中，<a id="a-IA"></a>影无不现；<a id="a-IB"></a>一切众生有瞻对者皆谓如来唯现我前，<a id="a-IC"></a>随其心乐而为说法，<a id="a-ID"></a>随其地位令得解脱，<a id="a-IE"></a>随所应化令见佛身，<a id="a-IF"></a>而如来身无有分别、<a id="a-IG"></a>无有戏论，<a id="a-IH"></a>所作利益皆得究竟。<a id="a-II"></a>佛子，<a id="a-IJ"></a>是为如来身第六相，<a id="a-IK"></a>诸菩萨摩诃萨应如是见。</p>
  <p id="aIL">“复次，<a id="a-IM"></a>佛子，<a id="a-IN"></a>譬如三千大千世界大梵天王，<a id="a-IO"></a>以少方便于大千世界普现其身，<a id="a-IP"></a>一切众生皆见梵王现在己前，<a id="a-IQ"></a>而此梵王亦不分身、<a id="a-IR"></a>无种种身。<a id="a-IS"></a>佛子，<a id="a-IT"></a>诸佛如来亦复如是，<a id="a-IU"></a>无有分别，<a id="a-IV"></a>无有戏论，<a id="a-IW"></a>亦不分身，<a id="a-IX"></a>无种种身，<a id="a-IY"></a>而随一切众生心乐示现其身，<a id="a-IZ"></a>亦不作念现若干身。<a id="a-Ia"></a>佛子，<a id="a-Ib"></a>是为如来身第七相，<a id="a-Ic"></a>诸菩萨摩诃萨应如是见。</p>
  <p id="aId">“复次，<a id="a-Ie"></a>佛子，<a id="a-If"></a>譬如医王善知众药及诸咒论，<a id="a-Ig"></a>阎浮提中诸所有药用无不尽，<a id="a-Ih"></a>复以宿世诸善根力、<a id="a-Ii"></a>大明咒力，<a id="a-Ij"></a>为方便故，<a id="a-Ik"></a>众生见者病无不愈。<a id="a-Il"></a>彼大医王知命将终，<a id="a-Im"></a>作是念言：<a id="a-In"></a>‘我命终后，<a id="a-Io"></a>一切众生无所依怙，<a id="a-Ip"></a>我今宜应为现方便。<a id="a-Iq"></a>’是时，<a id="a-Ir"></a>医王合药涂身，<a id="a-Is"></a>明咒力持，<a id="a-It"></a>令其终后身不分散、<a id="a-Iu"></a>不萎不枯，<a id="a-Iv"></a>威仪视听与本无别，<a id="a-Iw"></a>凡所疗治悉得除差。<a id="a-Ix"></a>佛子，<a id="a-Iy"></a>如来、<a id="a-Iz"></a>应、<a id="a-J0"></a>正等觉无上医王亦复如是，<a id="a-J1"></a>于无量百千亿那由他劫，<a id="a-J2"></a>炼治法药已得成就，<a id="a-J3"></a>修学一切方便善巧大明咒力皆到彼岸，<a id="a-J4"></a>善能除灭一切众生诸烦恼病及住寿命；<a id="a-J5"></a>经无量劫，<a id="a-J6"></a>其身清净无有思虑、<a id="a-J7"></a>无有动用，<a id="a-J8"></a>一切佛事未尝休息，<a id="a-J9"></a>众生见者诸烦恼病悉得消灭。<a id="a-JA"></a>佛子，<a id="a-JB"></a>是为如来身第八相，<a id="a-JC"></a>诸菩萨摩诃萨应如是见。</p>
  <p id="aJD">“复次，<a id="a-JE"></a>佛子，<a id="a-JF"></a>譬如大海有大摩尼宝，<a id="a-JG"></a>名集一切光明毗卢遮那藏；<a id="a-JH"></a>若有众生触其光者，<a id="a-JI"></a>悉同其色；<a id="a-JJ"></a>若有见者，<a id="a-JK"></a>眼得清净。<a id="a-JL"></a>随彼光明所照之处，<a id="a-JM"></a>雨摩尼宝，<a id="a-JN"></a>名为安乐，<a id="a-JO"></a>令诸众生离苦调适。<a id="a-JP"></a>佛子，<a id="a-JQ"></a>诸如来身亦复如是，<a id="a-JR"></a>为大宝聚一切功德大智慧藏；<a id="a-JS"></a>若有众生触佛身宝智慧光者，<a id="a-JT"></a>同佛身色；<a id="a-JU"></a>若有见者，<a id="a-JV"></a>法眼清净。<a id="a-JW"></a>随彼光明所照之处，<a id="a-JX"></a>令诸众生离贫穷苦，<a id="a-JY"></a>乃至具足佛菩提乐。<a id="a-JZ"></a>佛子，<a id="a-Ja"></a>如来法身无所分别亦无戏论，<a id="a-Jb"></a>而能普为一切众生作大佛事。<a id="a-Jc"></a>佛子，<a id="a-Jd"></a>是为如来身第九相，<a id="a-Je"></a>诸菩萨摩诃萨应如是见。</p>
  <p id="aJf">“复次，<a id="a-Jg"></a>佛子，<a id="a-Jh"></a>譬如大海有大如意摩尼宝王，<a id="a-Ji"></a>名一切世间庄严藏，<a id="a-Jj"></a>具足成就百万功德，<a id="a-Jk"></a>随所住处，<a id="a-Jl"></a>令诸众生灾患消除、<a id="a-Jm"></a>所愿满足；<a id="a-Jn"></a>然此如意摩尼宝王非少福众生所能得见。<a id="a-Jo"></a>如来身如意宝王亦复如是，<a id="a-Jp"></a>名为能令一切众生皆悉欢喜，<a id="a-Jq"></a>若有见身、<a id="a-Jr"></a>闻名、<a id="a-Js"></a>赞德，<a id="a-Jt"></a>悉令永离生死苦患；<a id="a-Ju"></a>假使一切世界一切众生，<a id="a-Jv"></a>一时专心欲见如来，<a id="a-Jw"></a>悉令得见，<a id="a-Jx"></a>所愿皆满。<a id="a-Jy"></a>佛子，<a id="a-Jz"></a>佛身非是少福众生所能得见，<a id="a-K0"></a>唯除如来自在神力所应调伏；<a id="a-K1"></a>若有众生因见佛身便种善根乃至成熟，<a id="a-K2"></a>为成熟故，<a id="a-K3"></a>乃令得见如来身耳。<a id="a-K4"></a>佛子，<a id="a-K5"></a>是为如来身第十相，<a id="a-K6"></a>诸菩萨摩诃萨应如是见。<a id="a-K7"></a>以其心无量遍十方故，<a id="a-K8"></a>所行无碍如虚空故，<a id="a-K9"></a>普入法界故，<a id="a-KA"></a>住真实际故，<a id="a-KB"></a>无生无灭故，<a id="a-KC"></a>等住三世故，<a id="a-KD"></a>永离一切分别故，<a id="a-KE"></a>住尽后际誓愿故，<a id="a-KF"></a>严净一切世界故，<a id="a-KG"></a>庄严一一佛身故。<a id="a-KH"></a>”</p>
  <p id="aKI">尔时，<a id="a-KJ"></a>普贤菩萨摩诃萨欲重明此义而说颂言：</p>
  <p id="aKK">“譬如虚空遍十方，<a id="a-KL"></a>若色非色有非有，<a id="a-KM"></a>三世众生身国土，<a id="a-KN"></a>如是普在无边际。</p>
  <p id="aKO">诸佛真身亦如是，<a id="a-KP"></a>一切法界无不遍，<a id="a-KQ"></a>不可得见不可取，<a id="a-KR"></a>为化众生而现形。</p>
  <p id="aKS">譬如虚空不可取，<a id="a-KT"></a>普使众生造众业，<a id="a-KU"></a>不念我今何所作？<a id="a-KV"></a>云何我作为谁作？</p>
  <p id="aKW">诸佛身业亦如是，<a id="a-KX"></a>普使群生修善法，<a id="a-KY"></a>如来未曾有分别：<a id="a-KZ"></a>我今于彼种种作。</p>
  <p id="aKa">譬如日出阎浮提，<a id="a-Kb"></a>光明破暗悉无余，<a id="a-Kc"></a>山树池莲地众物，<a id="a-Kd"></a>种种品类皆蒙益。</p>
  <p id="aKe">诸佛日出亦如是，<a id="a-Kf"></a>生长人天众善行，<a id="a-Kg"></a>永除痴暗得智明，<a id="a-Kh"></a>恒受尊荣一切乐。</p>
  <p id="aKi">譬如日光出现时，<a id="a-Kj"></a>先照山王次余山，<a id="a-Kk"></a>后照高原及大地，<a id="a-Kl"></a>而日未始有分别。</p>
  <p id="aKm">善逝光明亦如是，<a id="a-Kn"></a>先照菩萨次缘觉，<a id="a-Ko"></a>后照声闻及众生，<a id="a-Kp"></a>而佛本来无动念。</p>
  <p id="aKq">譬如生盲不见日，<a id="a-Kr"></a>日光亦为作饶益，<a id="a-Ks"></a>令知时节受饮食，<a id="a-Kt"></a>永离众患身安隐。</p>
  <p id="aKu">无信众生不见佛，<a id="a-Kv"></a>而佛亦为兴义利，<a id="a-Kw"></a>闻名及以触光明，<a id="a-Kx"></a>因此乃至得菩提。</p>
  <p id="aKy">譬如净月在虚空，<a id="a-Kz"></a>能蔽众星示盈缺，<a id="a-L0"></a>一切水中皆现影，<a id="a-L1"></a>诸有观瞻悉对前。</p>
  <p id="aL2">如来净月亦复然，<a id="a-L3"></a>能蔽余乘示修短，<a id="a-L4"></a>普现天人净心水，<a id="a-L5"></a>一切皆谓对其前。</p>
  <p id="aL6">譬如梵王住自宫，<a id="a-L7"></a>普现三千诸梵处，<a id="a-L8"></a>一切人天咸得见，<a id="a-L9"></a>实不分身向于彼。</p>
  <p id="aLA">诸佛现身亦如是，<a id="a-LB"></a>一切十方无不遍，<a id="a-LC"></a>其身无数不可称，<a id="a-LD"></a>亦不分身不分别。</p>
  <p id="aLE">如有医王善方术，<a id="a-LF"></a>若有见者病皆愈，<a id="a-LG"></a>命虽已尽药涂身，<a id="a-LH"></a>令其作务悉如初。</p>
  <p id="aLI">最胜医王亦如是，<a id="a-LJ"></a>具足方便一切智，<a id="a-LK"></a>以昔妙行现佛身，<a id="a-LL"></a>众生见者烦恼灭。</p>
  <p id="aLM">譬如海中有宝王，<a id="a-LN"></a>普出无量诸光明，<a id="a-LO"></a>众生触者同其色，<a id="a-LP"></a>若有见者眼清净。</p>
  <p id="aLQ">最胜宝王亦如是，<a id="a-LR"></a>触其光者悉同色，<a id="a-LS"></a>若有得见五眼开，<a id="a-LT"></a>破诸尘暗住佛地。</p>
  <p id="aLU">譬如如意摩尼宝，<a id="a-LV"></a>随有所求皆满足，<a id="a-LW"></a>少福众生不能见，<a id="a-LX"></a>非是宝王有分别。</p>
  <p id="aLY">善逝宝王亦如是，<a id="a-LZ"></a>悉满所求诸欲乐，<a id="a-La"></a>无信众生不见佛，<a id="a-Lb"></a>非是善逝心弃舍。</p>
 </body>
</html>