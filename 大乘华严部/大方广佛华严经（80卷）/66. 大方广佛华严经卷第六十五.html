<!doctype html>
<html id="z3IBTV3IH" data-ver="1245">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第六十五</h1>
  <h2 id="a2">入法界品第三十九之六</h2>
  <p id="a3">尔时，<a id="a-4"></a>善财童子于善知识所，<a id="a-5"></a>起最极尊重心，<a id="a-6"></a>生广大清净解，<a id="a-7"></a>常念大乘，<a id="a-8"></a>专求佛智，<a id="a-9"></a>愿见诸佛，<a id="a-A"></a>观法境界，<a id="a-B"></a>无障碍智常现在前，<a id="a-C"></a>决定了知诸法实际、<a id="a-D"></a>常住际、<a id="a-E"></a>一切三世诸刹那际、<a id="a-F"></a>如虚空际、<a id="a-G"></a>无二际、<a id="a-H"></a>一切法无分别际、<a id="a-I"></a>一切义无障碍际、<a id="a-J"></a>一切劫无失坏际、<a id="a-K"></a>一切如来无际之际；<a id="a-L"></a>于一切佛心无分别，<a id="a-M"></a>破众想网，<a id="a-N"></a>离诸执著，<a id="a-O"></a>不取诸佛众会道场，<a id="a-P"></a>亦不取佛清净国土；<a id="a-Q"></a>知诸众生皆无有我，<a id="a-R"></a>知一切声悉皆如响，<a id="a-S"></a>知一切色悉皆如影。</p>
  <p id="aT">渐次南行，<a id="a-U"></a>至师子奋迅城，<a id="a-V"></a>周遍推求慈行童女。<a id="a-W"></a>闻此童女是师子幢王女，<a id="a-X"></a>五百童女以为侍从，<a id="a-Y"></a>住毗卢遮那藏殿，<a id="a-Z"></a>于龙胜栴檀足金线网天衣座上而说妙法。<a id="a-a"></a>善财闻已，<a id="a-b"></a>诣王宫门，<a id="a-c"></a>求见彼女。<a id="a-d"></a>见无量众来入宫中，<a id="a-e"></a>善财问言：<a id="a-f"></a>“诸人今者何所往诣？<a id="a-g"></a>”咸报之言：<a id="a-h"></a>“我等欲诣慈行童女听受妙法。<a id="a-i"></a>”善财童子即作是念：<a id="a-j"></a>“此王宫门既无限碍，<a id="a-k"></a>我亦应入。<a id="a-l"></a>”</p>
  <p id="am">善财入已，<a id="a-n"></a>见毗卢遮那藏殿，<a id="a-o"></a>玻璃为地，<a id="a-p"></a>琉璃为柱，<a id="a-q"></a>金刚为壁，<a id="a-r"></a>阎浮檀金以为垣墙，<a id="a-s"></a>百千光明而为窗牖，<a id="a-t"></a>阿僧祇摩尼宝而庄校之，<a id="a-u"></a>宝藏摩尼镜周匝庄严，<a id="a-v"></a>以世间最上摩尼宝而为庄饰，<a id="a-w"></a>无数宝网罗覆其上，<a id="a-x"></a>百千金铃出妙音声，<a id="a-y"></a>有如是等不可思议众宝严饰。<a id="a-z"></a>其慈行童女，<a id="a-10"></a>皮肤金色，<a id="a-11"></a>眼绀紫色，<a id="a-12"></a>发绀青色，<a id="a-13"></a>以梵音声而演说法。</p>
  <p id="a14">善财见已，<a id="a-15"></a>顶礼其足，<a id="a-16"></a>绕无数匝，<a id="a-17"></a>合掌前住，<a id="a-18"></a>作如是言：<a id="a-19"></a>“圣者，<a id="a-1A"></a>我已先发阿耨多罗三藐三菩提心，<a id="a-1B"></a>而未知菩萨云何学菩萨行？<a id="a-1C"></a>云何修菩萨道？<a id="a-1D"></a>我闻圣者善能诱诲，<a id="a-1E"></a>愿为我说！<a id="a-1F"></a>”</p>
  <p id="a1G">时，<a id="a-1H"></a>慈行童女告善财言：<a id="a-1I"></a>“善男子，<a id="a-1J"></a>汝应观我宫殿庄严。<a id="a-1K"></a>”</p>
  <p id="a1L">善财顶礼，<a id="a-1M"></a>周遍观察，<a id="a-1N"></a>见一一壁中、<a id="a-1O"></a>一一柱中、<a id="a-1P"></a>一一镜中、<a id="a-1Q"></a>一一相中、<a id="a-1R"></a>一一形中、<a id="a-1S"></a>一一摩尼宝中、<a id="a-1T"></a>一一庄严具中、<a id="a-1U"></a>一一金铃中、<a id="a-1V"></a>一一宝树中、<a id="a-1W"></a>一一宝形像中、<a id="a-1X"></a>一一宝璎珞中，<a id="a-1Y"></a>悉见法界一切如来，<a id="a-1Z"></a>从初发心，<a id="a-1a"></a>修菩萨行，<a id="a-1b"></a>成满大愿，<a id="a-1c"></a>具足功德，<a id="a-1d"></a>成等正觉，<a id="a-1e"></a>转妙法轮，<a id="a-1f"></a>乃至示现入于涅槃；<a id="a-1g"></a>如是影像靡不皆现，<a id="a-1h"></a>如净水中普见虚空日月星宿所有众像，<a id="a-1i"></a>如此皆是慈行童女过去世中善根之力。</p>
  <p id="a1j">尔时，<a id="a-1k"></a>善财童子忆念所见诸佛之相，<a id="a-1l"></a>合掌瞻仰慈行童女。</p>
  <p id="a1m">尔时，<a id="a-1n"></a>童女告善财言：<a id="a-1o"></a>“善男子，<a id="a-1p"></a>此是般若波罗蜜普庄严门，<a id="a-1q"></a>我于三十六恒河沙佛所求得此法。<a id="a-1r"></a>彼诸如来各以异门，<a id="a-1s"></a>令我入此般若波罗蜜普庄严门；<a id="a-1t"></a>一佛所演，<a id="a-1u"></a>余不重说。<a id="a-1v"></a>”</p>
  <p id="a1w">善财白言：<a id="a-1x"></a>“圣者，<a id="a-1y"></a>此般若波罗蜜普庄严门境界云何？<a id="a-1z"></a>”</p>
  <p id="a20">童女答言：<a id="a-21"></a>“善男子，<a id="a-22"></a>我入此般若波罗蜜普庄严门，<a id="a-23"></a>随顺趣向，<a id="a-24"></a>思惟观察，<a id="a-25"></a>忆持分别时得普门陀罗尼，<a id="a-26"></a>百万阿僧祇陀罗尼门皆悉现前。<a id="a-27"></a>所谓：<a id="a-28"></a>佛刹陀罗尼门、<a id="a-29"></a>佛陀罗尼门、<a id="a-2A"></a>法陀罗尼门、<a id="a-2B"></a>众生陀罗尼门、<a id="a-2C"></a>过去陀罗尼门、<a id="a-2D"></a>未来陀罗尼门、<a id="a-2E"></a>现在陀罗尼门、<a id="a-2F"></a>常住际陀罗尼门、<a id="a-2G"></a>福德陀罗尼门、<a id="a-2H"></a>福德助道具陀罗尼门、<a id="a-2I"></a>智慧陀罗尼门、<a id="a-2J"></a>智慧助道具陀罗尼门、<a id="a-2K"></a>诸愿陀罗尼门、<a id="a-2L"></a>分别诸愿陀罗尼门、<a id="a-2M"></a>集诸行陀罗尼门、<a id="a-2N"></a>清净行陀罗尼门、<a id="a-2O"></a>圆满行陀罗尼门、<a id="a-2P"></a>业陀罗尼门、<a id="a-2Q"></a>业不失坏陀罗尼门、<a id="a-2R"></a>业流注陀罗尼门、<a id="a-2S"></a>业所作陀罗尼门、<a id="a-2T"></a>舍离恶业陀罗尼门、<a id="a-2U"></a>修习正业陀罗尼门、<a id="a-2V"></a>业自在陀罗尼门、<a id="a-2W"></a>善行陀罗尼门、<a id="a-2X"></a>持善行陀罗尼门、<a id="a-2Y"></a>三昧陀罗尼门、<a id="a-2Z"></a>随顺三昧陀罗尼门、<a id="a-2a"></a>观察三昧陀罗尼门、<a id="a-2b"></a>三昧境界陀罗尼门、<a id="a-2c"></a>从三昧起陀罗尼门、<a id="a-2d"></a>神通陀罗尼门、<a id="a-2e"></a>心海陀罗尼门、<a id="a-2f"></a>种种心陀罗尼门、<a id="a-2g"></a>直心陀罗尼门、<a id="a-2h"></a>照心稠林陀罗尼门、<a id="a-2i"></a>调心清净陀罗尼门、<a id="a-2j"></a>知众生所从生陀罗尼门、<a id="a-2k"></a>知众生烦恼行陀罗尼门、<a id="a-2l"></a>知烦恼习气陀罗尼门、<a id="a-2m"></a>知烦恼方便陀罗尼门、<a id="a-2n"></a>知众生解陀罗尼门、<a id="a-2o"></a>知众生行陀罗尼门、<a id="a-2p"></a>知众生行不同陀罗尼门、<a id="a-2q"></a>知众生性陀罗尼门、<a id="a-2r"></a>知众生欲陀罗尼门、<a id="a-2s"></a>知众生想陀罗尼门、<a id="a-2t"></a>普见十方陀罗尼门、<a id="a-2u"></a>说法陀罗尼门、<a id="a-2v"></a>大悲陀罗尼门、<a id="a-2w"></a>大慈陀罗尼门、<a id="a-2x"></a>寂静陀罗尼门、<a id="a-2y"></a>言语道陀罗尼门、<a id="a-2z"></a>方便非方便陀罗尼门、<a id="a-30"></a>随顺陀罗尼门、<a id="a-31"></a>差别陀罗尼门、<a id="a-32"></a>普入陀罗尼门、<a id="a-33"></a>无碍际陀罗尼门、<a id="a-34"></a>普遍陀罗尼门、<a id="a-35"></a>佛法陀罗尼门、<a id="a-36"></a>菩萨法陀罗尼门、<a id="a-37"></a>声闻法陀罗尼门、<a id="a-38"></a>独觉法陀罗尼门、<a id="a-39"></a>世间法陀罗尼门、<a id="a-3A"></a>世界成陀罗尼门、<a id="a-3B"></a>世界坏陀罗尼门、<a id="a-3C"></a>世界住陀罗尼门、<a id="a-3D"></a>净世界陀罗尼门、<a id="a-3E"></a>垢世界陀罗尼门、<a id="a-3F"></a>于垢世界现净陀罗尼门、<a id="a-3G"></a>于净世界现垢陀罗尼门、<a id="a-3H"></a>纯垢世界陀罗尼门、<a id="a-3I"></a>纯净世界陀罗尼门、<a id="a-3J"></a>平坦世界陀罗尼门、<a id="a-3K"></a>不平坦世界陀罗尼门、<a id="a-3L"></a>覆世界陀罗尼门、<a id="a-3M"></a>因陀罗网世界陀罗尼门、<a id="a-3N"></a>世界转陀罗尼门、<a id="a-3O"></a>知依想住陀罗尼门、<a id="a-3P"></a>细入粗陀罗尼门、<a id="a-3Q"></a>粗入细陀罗尼门、<a id="a-3R"></a>见诸佛陀罗尼门、<a id="a-3S"></a>分别佛身陀罗尼门、<a id="a-3T"></a>佛光明庄严网陀罗尼门、<a id="a-3U"></a>佛圆满音陀罗尼门、<a id="a-3V"></a>佛法轮陀罗尼门、<a id="a-3W"></a>成就佛法轮陀罗尼门、<a id="a-3X"></a>差别佛法轮陀罗尼门、<a id="a-3Y"></a>无差别佛法轮陀罗尼门、<a id="a-3Z"></a>解释佛法轮陀罗尼门、<a id="a-3a"></a>转佛法轮陀罗尼门、<a id="a-3b"></a>能作佛事陀罗尼门、<a id="a-3c"></a>分别佛众会陀罗尼门、<a id="a-3d"></a>入佛众会海陀罗尼门、<a id="a-3e"></a>普照佛力陀罗尼门、<a id="a-3f"></a>诸佛三昧陀罗尼门、<a id="a-3g"></a>诸佛三昧自在用陀罗尼门、<a id="a-3h"></a>诸佛所住陀罗尼门、<a id="a-3i"></a>诸佛所持陀罗尼门、<a id="a-3j"></a>诸佛变化陀罗尼门、<a id="a-3k"></a>佛知众生心行陀罗尼门、<a id="a-3l"></a>诸佛神通变现陀罗尼门、<a id="a-3m"></a>住兜率天宫乃至示现入于涅槃陀罗尼门、<a id="a-3n"></a>利益无量众生陀罗尼门、<a id="a-3o"></a>入甚深法陀罗尼门、<a id="a-3p"></a>入微妙法陀罗尼门、<a id="a-3q"></a>菩提心陀罗尼门、<a id="a-3r"></a>起菩提心陀罗尼门、<a id="a-3s"></a>助菩提心陀罗尼门、<a id="a-3t"></a>诸愿陀罗尼门、<a id="a-3u"></a>诸行陀罗尼门、<a id="a-3v"></a>神通陀罗尼门、<a id="a-3w"></a>出离陀罗尼门、<a id="a-3x"></a>总持清净陀罗尼门、<a id="a-3y"></a>智轮清净陀罗尼门、<a id="a-3z"></a>智慧清净陀罗尼门、<a id="a-40"></a>菩提无量陀罗尼门、<a id="a-41"></a>自心清净陀罗尼门。</p>
  <p id="a42">“善男子，<a id="a-43"></a>我唯知此般若波罗蜜普庄严门。<a id="a-44"></a>如诸菩萨摩诃萨，<a id="a-45"></a>其心广大，<a id="a-46"></a>等虚空界，<a id="a-47"></a>入于法界，<a id="a-48"></a>福德成满，<a id="a-49"></a>住出世法，<a id="a-4A"></a>远世间行，<a id="a-4B"></a>智眼无瞖，<a id="a-4C"></a>普观法界，<a id="a-4D"></a>慧心广大犹如虚空，<a id="a-4E"></a>一切境界悉皆明见，<a id="a-4F"></a>获无碍地大光明藏，<a id="a-4G"></a>善能分别一切法义，<a id="a-4H"></a>行于世行不染世法，<a id="a-4I"></a>能益于世非世所坏，<a id="a-4J"></a>普作一切世间依止，<a id="a-4K"></a>普知一切众生心行，<a id="a-4L"></a>随其所应而为说法，<a id="a-4M"></a>于一切时恒得自在；<a id="a-4N"></a>而我云何能知能说彼功德行？</p>
  <p id="a4O">“善男子，<a id="a-4P"></a>于此南方，<a id="a-4Q"></a>有一国土，<a id="a-4R"></a>名为三眼；<a id="a-4S"></a>彼有比丘，<a id="a-4T"></a>名曰善见。<a id="a-4U"></a>汝诣彼问：<a id="a-4V"></a>菩萨云何学菩萨行、<a id="a-4W"></a>修菩萨道？<a id="a-4X"></a>”</p>
  <p id="a4Y">时，<a id="a-4Z"></a>善财童子顶礼其足，<a id="a-4a"></a>绕无数匝，<a id="a-4b"></a>恋慕瞻仰，<a id="a-4c"></a>辞退而行。</p>
  <p id="a4d">尔时，<a id="a-4e"></a>善财童子思惟菩萨所住行甚深，<a id="a-4f"></a>思惟菩萨所证法甚深，<a id="a-4g"></a>思惟菩萨所入处甚深，<a id="a-4h"></a>思惟众生微细智甚深，<a id="a-4i"></a>思惟世间依想住甚深，<a id="a-4j"></a>思惟众生所作行甚深，<a id="a-4k"></a>思惟众生心流注甚深，<a id="a-4l"></a>思惟众生如光影甚深，<a id="a-4m"></a>思惟众生名号甚深，<a id="a-4n"></a>思惟众生言说甚深，<a id="a-4o"></a>思惟庄严法界甚深，<a id="a-4p"></a>思惟种植业行甚深，<a id="a-4q"></a>思惟业庄饰世间甚深。</p>
  <p id="a4r">渐次游行，<a id="a-4s"></a>至三眼国，<a id="a-4t"></a>于城邑聚落、<a id="a-4u"></a>村邻市肆、<a id="a-4v"></a>川原山谷、<a id="a-4w"></a>一切诸处，<a id="a-4x"></a>周遍求觅善见比丘。</p>
  <p id="a4y">见在林中，<a id="a-4z"></a>经行往返，<a id="a-50"></a>壮年美貌，<a id="a-51"></a>端正可喜。<a id="a-52"></a>其发绀青，<a id="a-53"></a>右旋不乱，<a id="a-54"></a>顶有肉髻，<a id="a-55"></a>皮肤金色，<a id="a-56"></a>颈文三道，<a id="a-57"></a>额广平正，<a id="a-58"></a>眼目修广如青莲华，<a id="a-59"></a>唇口丹洁如频婆果，<a id="a-5A"></a>胸摽卍字，<a id="a-5B"></a>七处平满，<a id="a-5C"></a>其臂纤长，<a id="a-5D"></a>其指网缦，<a id="a-5E"></a>手足掌中有金刚轮。<a id="a-5F"></a>其身殊妙如净居天，<a id="a-5G"></a>上下端直如尼拘陀树，<a id="a-5H"></a>诸相随好，<a id="a-5I"></a>悉皆圆满，<a id="a-5J"></a>如雪山王种种严饰，<a id="a-5K"></a>目视不瞬，<a id="a-5L"></a>圆光一寻。<a id="a-5M"></a>智慧广博犹如大海，<a id="a-5N"></a>于诸境界心无所动，<a id="a-5O"></a>若沉若举，<a id="a-5P"></a>若智非智，<a id="a-5Q"></a>动转戏论，<a id="a-5R"></a>一切皆息。<a id="a-5S"></a>得佛所行平等境界，<a id="a-5T"></a>大悲教化一切众生，<a id="a-5U"></a>心无暂舍。<a id="a-5V"></a>为欲利乐一切众生，<a id="a-5W"></a>为欲开示如来法眼，<a id="a-5X"></a>为践如来所行之道，<a id="a-5Y"></a>不迟不速，<a id="a-5Z"></a>审谛经行。</p>
  <p id="a5a">无量天、<a id="a-5b"></a>龙、<a id="a-5c"></a>夜叉、<a id="a-5d"></a>乾闼婆、<a id="a-5e"></a>阿修罗、<a id="a-5f"></a>迦楼罗、<a id="a-5g"></a>紧那罗、<a id="a-5h"></a>摩睺罗伽、<a id="a-5i"></a>释、<a id="a-5j"></a>梵、<a id="a-5k"></a>护世、<a id="a-5l"></a>人与非人前后围绕，<a id="a-5m"></a>主方之神随方回转引导其前，<a id="a-5n"></a>足行诸神持宝莲华以承其足，<a id="a-5o"></a>无尽光神舒光破暗，<a id="a-5p"></a>阎浮幢林神雨众杂华，<a id="a-5q"></a>不动藏地神现诸宝藏，<a id="a-5r"></a>普光明虚空神庄严虚空，<a id="a-5s"></a>成就德海神雨摩尼宝，<a id="a-5t"></a>无垢藏须弥山神头顶礼敬曲躬合掌，<a id="a-5u"></a>无碍力风神雨妙香华，<a id="a-5v"></a>春和主夜神庄严其身举体投地，<a id="a-5w"></a>常觉主昼神执普照诸方摩尼幢住在虚空放大光明。</p>
  <p id="a5x">时，<a id="a-5y"></a>善财童子诣比丘所，<a id="a-5z"></a>顶礼其足，<a id="a-60"></a>曲躬合掌，<a id="a-61"></a>白言：<a id="a-62"></a>“圣者，<a id="a-63"></a>我已先发阿耨多罗三藐三菩提心，<a id="a-64"></a>求菩萨行。<a id="a-65"></a>我闻圣者善能开示诸菩萨道，<a id="a-66"></a>愿为我说：<a id="a-67"></a>菩萨云何学菩萨行？<a id="a-68"></a>云何修菩萨道？<a id="a-69"></a>”</p>
  <p id="a6A">善见答言：<a id="a-6B"></a>“善男子，<a id="a-6C"></a>我年既少，<a id="a-6D"></a>出家又近。<a id="a-6E"></a>我此生中，<a id="a-6F"></a>于三十八恒河沙佛所净修梵行，<a id="a-6G"></a>或有佛所一日一夜净修梵行，<a id="a-6H"></a>或有佛所七日七夜净修梵行，<a id="a-6I"></a>或有佛所半月、<a id="a-6J"></a>一月、<a id="a-6K"></a>一岁、<a id="a-6L"></a>百岁、<a id="a-6M"></a>万岁、<a id="a-6N"></a>亿岁、<a id="a-6O"></a>那由他岁，<a id="a-6P"></a>乃至不可说不可说岁，<a id="a-6Q"></a>或一小劫、<a id="a-6R"></a>或半大劫、<a id="a-6S"></a>或一大劫、<a id="a-6T"></a>或百大劫，<a id="a-6U"></a>乃至不可说不可说大劫，<a id="a-6V"></a>听闻妙法，<a id="a-6W"></a>受行其教，<a id="a-6X"></a>庄严诸愿，<a id="a-6Y"></a>入所证处，<a id="a-6Z"></a>净修诸行，<a id="a-6a"></a>满足六种波罗蜜海。<a id="a-6b"></a>亦见彼佛成道说法，<a id="a-6c"></a>各各差别，<a id="a-6d"></a>无有杂乱，<a id="a-6e"></a>住持遗教，<a id="a-6f"></a>乃至灭尽。<a id="a-6g"></a>亦知彼佛本所兴愿，<a id="a-6h"></a>以三昧愿力严净一切诸佛国土，<a id="a-6i"></a>以入一切行三昧力净修一切诸菩萨行，<a id="a-6j"></a>以普贤乘出离力清净一切佛波罗蜜。</p>
  <p id="a6k">“又，<a id="a-6l"></a>善男子，<a id="a-6m"></a>我经行时，<a id="a-6n"></a>一念中，<a id="a-6o"></a>一切十方皆悉现前，<a id="a-6p"></a>智慧清净故；<a id="a-6q"></a>一念中，<a id="a-6r"></a>一切世界皆悉现前，<a id="a-6s"></a>经过不可说不可说世界故；<a id="a-6t"></a>一念中，<a id="a-6u"></a>不可说不可说佛刹皆悉严净，<a id="a-6v"></a>成就大愿力故；<a id="a-6w"></a>一念中，<a id="a-6x"></a>不可说不可说众生差别行皆悉现前，<a id="a-6y"></a>满足十力智故；<a id="a-6z"></a>一念中，<a id="a-70"></a>不可说不可说诸佛清净身皆悉现前，<a id="a-71"></a>成就普贤行愿力故；<a id="a-72"></a>一念中，<a id="a-73"></a>恭敬供养不可说不可说佛刹微尘数如来，<a id="a-74"></a>成就柔软心供养如来愿力故；<a id="a-75"></a>一念中，<a id="a-76"></a>领受不可说不可说如来法，<a id="a-77"></a>得证阿僧祇差别法住持法轮陀罗尼力故；<a id="a-78"></a>一念中，<a id="a-79"></a>不可说不可说菩萨行海皆悉现前，<a id="a-7A"></a>得能净一切行如因陀罗网愿力故；<a id="a-7B"></a>一念中，<a id="a-7C"></a>不可说不可说诸三昧海皆悉现前，<a id="a-7D"></a>得于一三昧门入一切三昧门皆令清净愿力故；<a id="a-7E"></a>一念中，<a id="a-7F"></a>不可说不可说诸根海皆悉现前，<a id="a-7G"></a>得了知诸根际于一根中见一切根愿力故；<a id="a-7H"></a>一念中，<a id="a-7I"></a>不可说不可说佛刹微尘数时皆悉现前，<a id="a-7J"></a>得于一切时转法轮众生界尽法轮无尽愿力故；<a id="a-7K"></a>一念中，<a id="a-7L"></a>不可说不可说一切三世海皆悉现前，<a id="a-7M"></a>得了知一切世界中一切三世分位智光明愿力故。</p>
  <p id="a7N">“善男子，<a id="a-7O"></a>我唯知此菩萨随顺灯解脱门。<a id="a-7P"></a>如诸菩萨摩诃萨如金刚灯，<a id="a-7Q"></a>于如来家真正受生，<a id="a-7R"></a>具足成就不死命根，<a id="a-7S"></a>常燃智灯无有尽灭，<a id="a-7T"></a>其身坚固不可沮坏，<a id="a-7U"></a>现于如幻色相之身，<a id="a-7V"></a>如缘起法无量差别，<a id="a-7W"></a>随众生心各各示现，<a id="a-7X"></a>形貌色相世无伦匹，<a id="a-7Y"></a>毒刃火灾所不能害，<a id="a-7Z"></a>如金刚山无能坏者，<a id="a-7a"></a>降伏一切诸魔外道；<a id="a-7b"></a>其身妙好如真金山，<a id="a-7c"></a>于天人中最为殊特，<a id="a-7d"></a>名称广大靡不闻知，<a id="a-7e"></a>观诸世间咸对目前，<a id="a-7f"></a>演深法藏如海无尽，<a id="a-7g"></a>放大光明普照十方。<a id="a-7h"></a>若有见者，<a id="a-7i"></a>必破一切障碍大山，<a id="a-7j"></a>必拔一切不善根本，<a id="a-7k"></a>必令种植广大善根。<a id="a-7l"></a>如是之人，<a id="a-7m"></a>难可得见，<a id="a-7n"></a>难可出世；<a id="a-7o"></a>而我云何能知能说彼功德行？</p>
  <p id="a7p">“善男子，<a id="a-7q"></a>于此南方，<a id="a-7r"></a>有一国土，<a id="a-7s"></a>名曰名闻；<a id="a-7t"></a>于河渚中，<a id="a-7u"></a>有一童子，<a id="a-7v"></a>名自在主。<a id="a-7w"></a>汝诣彼问：<a id="a-7x"></a>菩萨云何学菩萨行、<a id="a-7y"></a>修菩萨道？<a id="a-7z"></a>”</p>
  <p id="a80">时，<a id="a-81"></a>善财童子为欲究竟菩萨勇猛清净之行，<a id="a-82"></a>欲得菩萨大力光明，<a id="a-83"></a>欲修菩萨无胜无尽诸功德行，<a id="a-84"></a>欲满菩萨坚固大愿，<a id="a-85"></a>欲成菩萨广大深心，<a id="a-86"></a>欲持菩萨无量胜行，<a id="a-87"></a>于菩萨法心无厌足，<a id="a-88"></a>愿入一切菩萨功德，<a id="a-89"></a>欲常摄御一切众生，<a id="a-8A"></a>欲超生死稠林旷野，<a id="a-8B"></a>于善知识常乐见闻，<a id="a-8C"></a>承事供养无有厌倦；<a id="a-8D"></a>顶礼其足，<a id="a-8E"></a>绕无量匝，<a id="a-8F"></a>殷勤瞻仰，<a id="a-8G"></a>辞退而去。</p>
  <p id="a8H">尔时，<a id="a-8I"></a>善财童子受善见比丘教已，<a id="a-8J"></a>忆念诵持，<a id="a-8K"></a>思惟修习，<a id="a-8L"></a>明了决定，<a id="a-8M"></a>于彼法门而得悟入。<a id="a-8N"></a>天、<a id="a-8O"></a>龙、<a id="a-8P"></a>夜叉、<a id="a-8Q"></a>乾闼婆众前后围绕，<a id="a-8R"></a>向名闻国，<a id="a-8S"></a>周遍求觅自在主童子。</p>
  <p id="a8T">时，<a id="a-8U"></a>有天、<a id="a-8V"></a>龙、<a id="a-8W"></a>乾闼婆等，<a id="a-8X"></a>于虚空中告善财言：<a id="a-8Y"></a>“善男子，<a id="a-8Z"></a>今此童子在河渚上。<a id="a-8a"></a>”尔时，<a id="a-8b"></a>善财即诣其所，<a id="a-8c"></a>见此童子，<a id="a-8d"></a>十千童子所共围绕，<a id="a-8e"></a>聚沙为戏。<a id="a-8f"></a>善财见已，<a id="a-8g"></a>顶礼其足，<a id="a-8h"></a>绕无量匝，<a id="a-8i"></a>合掌恭敬，<a id="a-8j"></a>却住一面，<a id="a-8k"></a>白言：<a id="a-8l"></a>“圣者，<a id="a-8m"></a>我已先发阿耨多罗三藐三菩提心，<a id="a-8n"></a>而未知菩萨云何学菩萨行？<a id="a-8o"></a>云何修菩萨道？<a id="a-8p"></a>愿为解说！<a id="a-8q"></a>”</p>
  <p id="a8r">自在主言：<a id="a-8s"></a>“善男子，<a id="a-8t"></a>我昔曾于文殊师利童子所，<a id="a-8u"></a>修学书、<a id="a-8v"></a>数、<a id="a-8w"></a>算、<a id="a-8x"></a>印等法，<a id="a-8y"></a>即得悟入一切工巧神通智法门。<a id="a-8z"></a>善男子，<a id="a-90"></a>我因此法门故，<a id="a-91"></a>得知世间书、<a id="a-92"></a>数、<a id="a-93"></a>算、<a id="a-94"></a>印、<a id="a-95"></a>界、<a id="a-96"></a>处等法，<a id="a-97"></a>亦能疗治风痫、<a id="a-98"></a>消瘦、<a id="a-99"></a>鬼魅所著──如是所有一切诸病，<a id="a-9A"></a>亦能造立城邑聚落、<a id="a-9B"></a>园林台观、<a id="a-9C"></a>宫殿屋宅种种诸处，<a id="a-9D"></a>亦善调炼种种仙药，<a id="a-9E"></a>亦善营理田农商贾一切诸业，<a id="a-9F"></a>取舍进退咸得其所；<a id="a-9G"></a>又善别知众生身相，<a id="a-9H"></a>作善作恶，<a id="a-9I"></a>当生善趣，<a id="a-9J"></a>当生恶趣，<a id="a-9K"></a>此人应得声闻乘道，<a id="a-9L"></a>此人应得缘觉乘道，<a id="a-9M"></a>此人应入一切智地，<a id="a-9N"></a>如是等事皆悉能知。<a id="a-9O"></a>亦令众生学习此法，<a id="a-9P"></a>增长决定究竟清净。</p>
  <p id="a9Q">“善男子，<a id="a-9R"></a>我亦能知菩萨算法。<a id="a-9S"></a>所谓：<a id="a-9T"></a>一百洛叉为一俱胝，<a id="a-9U"></a>俱胝俱胝为一阿庾多，<a id="a-9V"></a>阿庾多阿庾多为一那由他，<a id="a-9W"></a>那由他那由他为一频婆罗，<a id="a-9X"></a>频婆罗频婆罗为一矜羯罗；<a id="a-9Y"></a>广说乃至，<a id="a-9Z"></a>优钵罗优钵罗为一波头摩，<a id="a-9a"></a>波头摩波头摩为一僧祇，<a id="a-9b"></a>僧祇僧祇为一趣，<a id="a-9c"></a>趣趣为一喻，<a id="a-9d"></a>喻喻为一无数，<a id="a-9e"></a>无数无数为一无数转，<a id="a-9f"></a>无数转无数转为一无量，<a id="a-9g"></a>无量无量为一无量转，<a id="a-9h"></a>无量转无量转为一无边，<a id="a-9i"></a>无边无边为一无边转，<a id="a-9j"></a>无边转无边转为一无等，<a id="a-9k"></a>无等无等为一无等转，<a id="a-9l"></a>无等转无等转为一不可数，<a id="a-9m"></a>不可数不可数为一不可数转，<a id="a-9n"></a>不可数转不可数转为一不可称，<a id="a-9o"></a>不可称不可称为一不可称转，<a id="a-9p"></a>不可称转不可称转为一不可思，<a id="a-9q"></a>不可思不可思为一不可思转，<a id="a-9r"></a>不可思转不可思转为一不可量，<a id="a-9s"></a>不可量不可量为一不可量转，<a id="a-9t"></a>不可量转不可量转为一不可说，<a id="a-9u"></a>不可说不可说为一不可说转，<a id="a-9v"></a>不可说转不可说转为一不可说不可说，<a id="a-9w"></a>此又不可说不可说为一不可说不可说转。</p>
  <p id="a9x">“善男子，<a id="a-9y"></a>我以此菩萨算法，<a id="a-9z"></a>算无量由旬广大沙聚，<a id="a-A0"></a>悉知其内颗粒多少；<a id="a-A1"></a>亦能算知东方所有一切世界种种差别次第安住，<a id="a-A2"></a>南西北方、<a id="a-A3"></a>四维上下亦复如是；<a id="a-A4"></a>亦能算知十方所有一切世界广狭大小及以名字，<a id="a-A5"></a>其中所有一切劫名、<a id="a-A6"></a>一切佛名、<a id="a-A7"></a>一切法名、<a id="a-A8"></a>一切众生名、<a id="a-A9"></a>一切业名、<a id="a-AA"></a>一切菩萨名、<a id="a-AB"></a>一切谛名，<a id="a-AC"></a>皆悉了知。</p>
  <p id="aAD">“善男子，<a id="a-AE"></a>我唯知此一切工巧大神通智光明法门。<a id="a-AF"></a>如诸菩萨摩诃萨，<a id="a-AG"></a>能知一切诸众生数，<a id="a-AH"></a>能知一切诸法品类数，<a id="a-AI"></a>能知一切诸法差别数，<a id="a-AJ"></a>能知一切三世数，<a id="a-AK"></a>能知一切众生名数，<a id="a-AL"></a>能知一切诸法名数，<a id="a-AM"></a>能知一切诸如来数，<a id="a-AN"></a>能知一切诸佛名数，<a id="a-AO"></a>能知一切诸菩萨数，<a id="a-AP"></a>能知一切菩萨名数；<a id="a-AQ"></a>而我何能说其功德，<a id="a-AR"></a>示其所行，<a id="a-AS"></a>显其境界，<a id="a-AT"></a>赞其胜力，<a id="a-AU"></a>辩其乐欲，<a id="a-AV"></a>宣其助道，<a id="a-AW"></a>彰其大愿，<a id="a-AX"></a>叹其妙行，<a id="a-AY"></a>阐其诸度，<a id="a-AZ"></a>演其清净，<a id="a-Aa"></a>发其殊胜智慧光明？</p>
  <p id="aAb">“善男子，<a id="a-Ac"></a>于此南方，<a id="a-Ad"></a>有一大城，<a id="a-Ae"></a>名曰海住；<a id="a-Af"></a>有优婆夷，<a id="a-Ag"></a>名为具足。<a id="a-Ah"></a>汝诣彼问：<a id="a-Ai"></a>菩萨云何学菩萨行、<a id="a-Aj"></a>修菩萨道？<a id="a-Ak"></a>”</p>
  <p id="aAl">时，<a id="a-Am"></a>善财童子闻是语已，<a id="a-An"></a>举身毛竖，<a id="a-Ao"></a>欢喜踊跃，<a id="a-Ap"></a>获得希有信乐宝心，<a id="a-Aq"></a>成就广大利众生心，<a id="a-Ar"></a>悉能明见一切诸佛出兴次第，<a id="a-As"></a>悉能通达甚深智慧清净法轮，<a id="a-At"></a>于一切趣皆随现身，<a id="a-Au"></a>了知三世平等境界，<a id="a-Av"></a>出生无尽功德大海，<a id="a-Aw"></a>放大智慧自在光明，<a id="a-Ax"></a>开三有城所有关钥；<a id="a-Ay"></a>顶礼其足，<a id="a-Az"></a>绕无量匝，<a id="a-B0"></a>殷勤瞻仰，<a id="a-B1"></a>辞退而去。</p>
  <p id="aB2">尔时，<a id="a-B3"></a>善财童子观察思惟善知识教，<a id="a-B4"></a>犹如巨海受大云雨无有厌足，<a id="a-B5"></a>作是念言：<a id="a-B6"></a>“善知识教，<a id="a-B7"></a>犹如春日，<a id="a-B8"></a>生长一切善法根苗；<a id="a-B9"></a>善知识教，<a id="a-BA"></a>犹如满月，<a id="a-BB"></a>凡所照及皆使清凉；<a id="a-BC"></a>善知识教，<a id="a-BD"></a>如夏雪山，<a id="a-BE"></a>能除一切诸兽热渴；<a id="a-BF"></a>善知识教，<a id="a-BG"></a>如芳池日，<a id="a-BH"></a>能开一切善心莲华；<a id="a-BI"></a>善知识教，<a id="a-BJ"></a>如大宝洲，<a id="a-BK"></a>种种法宝充满其心；<a id="a-BL"></a>善知识教，<a id="a-BM"></a>如阎浮树，<a id="a-BN"></a>积集一切福智华果；<a id="a-BO"></a>善知识教，<a id="a-BP"></a>如大龙王，<a id="a-BQ"></a>于虚空中游戏自在；<a id="a-BR"></a>善知识教，<a id="a-BS"></a>如须弥山无量善法，<a id="a-BT"></a>三十三天于中止住；<a id="a-BU"></a>善知识教，<a id="a-BV"></a>犹如帝释，<a id="a-BW"></a>众会围绕，<a id="a-BX"></a>无能映蔽，<a id="a-BY"></a>能伏异道、<a id="a-BZ"></a>修罗军众。<a id="a-Ba"></a>”如是思惟。</p>
  <p id="aBb">渐次游行，<a id="a-Bc"></a>至海住城，<a id="a-Bd"></a>处处寻觅此优婆夷。<a id="a-Be"></a>时，<a id="a-Bf"></a>彼众人咸告之言：<a id="a-Bg"></a>“善男子，<a id="a-Bh"></a>此优婆夷在此城中所住宅内。<a id="a-Bi"></a>”善财闻已，<a id="a-Bj"></a>即诣其门，<a id="a-Bk"></a>合掌而立。</p>
  <p id="aBl">其宅广博，<a id="a-Bm"></a>种种庄严，<a id="a-Bn"></a>众宝垣墙周匝围绕，<a id="a-Bo"></a>四面皆有宝庄严门。<a id="a-Bp"></a>善财入已，<a id="a-Bq"></a>见优婆夷处于宝座，<a id="a-Br"></a>盛年好色，<a id="a-Bs"></a>端正可喜，<a id="a-Bt"></a>素服垂发，<a id="a-Bu"></a>身无璎珞，<a id="a-Bv"></a>其身色相威德光明，<a id="a-Bw"></a>除佛菩萨余无能及。<a id="a-Bx"></a>于其宅内，<a id="a-By"></a>敷十亿座，<a id="a-Bz"></a>超出人、<a id="a-C0"></a>天一切所有，<a id="a-C1"></a>皆是菩萨业力成就。<a id="a-C2"></a>宅中无有衣服、<a id="a-C3"></a>饮食及余一切资生之物，<a id="a-C4"></a>但于其前置一小器。<a id="a-C5"></a>复有一万童女围绕，<a id="a-C6"></a>威仪色相如天采女，<a id="a-C7"></a>妙宝严具庄饰其身，<a id="a-C8"></a>言音美妙，<a id="a-C9"></a>闻者喜悦，<a id="a-CA"></a>常在左右，<a id="a-CB"></a>亲近瞻仰，<a id="a-CC"></a>思惟观察，<a id="a-CD"></a>曲躬低首，<a id="a-CE"></a>应其教命。<a id="a-CF"></a>彼诸童女，<a id="a-CG"></a>身出妙香，<a id="a-CH"></a>普熏一切；<a id="a-CI"></a>若有众生遇斯香者，<a id="a-CJ"></a>皆不退转，<a id="a-CK"></a>无怒害心，<a id="a-CL"></a>无怨结心，<a id="a-CM"></a>无悭嫉心，<a id="a-CN"></a>无谄诳心，<a id="a-CO"></a>无险曲心，<a id="a-CP"></a>无憎爱心，<a id="a-CQ"></a>无瞋恚心，<a id="a-CR"></a>无下劣心，<a id="a-CS"></a>无高慢心，<a id="a-CT"></a>生平等心，<a id="a-CU"></a>起大慈心，<a id="a-CV"></a>发利益心，<a id="a-CW"></a>住律仪心，<a id="a-CX"></a>离贪求心。<a id="a-CY"></a>闻其音者，<a id="a-CZ"></a>欢喜踊跃；<a id="a-Ca"></a>见其身者，<a id="a-Cb"></a>悉离贪染。</p>
  <p id="aCc">尔时，<a id="a-Cd"></a>善财既见具足优婆夷已，<a id="a-Ce"></a>顶礼其足，<a id="a-Cf"></a>恭敬围绕，<a id="a-Cg"></a>合掌而立，<a id="a-Ch"></a>白言：<a id="a-Ci"></a>“圣者，<a id="a-Cj"></a>我已先发阿耨多罗三藐三菩提心，<a id="a-Ck"></a>而未知菩萨云何学菩萨行？<a id="a-Cl"></a>云何修菩萨道？<a id="a-Cm"></a>我闻圣者善能诱诲，<a id="a-Cn"></a>愿为我说！<a id="a-Co"></a>”</p>
  <p id="aCp">彼即告言：<a id="a-Cq"></a>“善男子，<a id="a-Cr"></a>我得菩萨无尽福德藏解脱门，<a id="a-Cs"></a>能于如是一小器中，<a id="a-Ct"></a>随诸众生种种欲乐，<a id="a-Cu"></a>出生种种美味饮食，<a id="a-Cv"></a>悉令充满。<a id="a-Cw"></a>假使百众生、<a id="a-Cx"></a>千众生、<a id="a-Cy"></a>百千众生、<a id="a-Cz"></a>亿众生、<a id="a-D0"></a>百亿众生、<a id="a-D1"></a>千亿众生、<a id="a-D2"></a>百千亿那由他众生，<a id="a-D3"></a>乃至不可说不可说众生；<a id="a-D4"></a>假使阎浮提微尘数众生、<a id="a-D5"></a>一四天下微尘数众生，<a id="a-D6"></a>小千世界、<a id="a-D7"></a>中千世界、<a id="a-D8"></a>大千世界，<a id="a-D9"></a>乃至不可说不可说佛刹微尘数众生；<a id="a-DA"></a>假使十方世界一切众生，<a id="a-DB"></a>随其欲乐悉令充满，<a id="a-DC"></a>而其饮食无有穷尽亦不减少。<a id="a-DD"></a>如是饮食，<a id="a-DE"></a>如是种种上味、<a id="a-DF"></a>种种床座、<a id="a-DG"></a>种种衣服、<a id="a-DH"></a>种种卧具、<a id="a-DI"></a>种种车乘、<a id="a-DJ"></a>种种华、<a id="a-DK"></a>种种鬘、<a id="a-DL"></a>种种香、<a id="a-DM"></a>种种涂香、<a id="a-DN"></a>种种烧香、<a id="a-DO"></a>种种末香、<a id="a-DP"></a>种种珍宝、<a id="a-DQ"></a>种种璎珞、<a id="a-DR"></a>种种幢、<a id="a-DS"></a>种种幡、<a id="a-DT"></a>种种盖、<a id="a-DU"></a>种种上妙资生之具，<a id="a-DV"></a>随意所乐悉令充足。</p>
  <p id="aDW">“又，<a id="a-DX"></a>善男子，<a id="a-DY"></a>假使东方一世界中，<a id="a-DZ"></a>声闻、<a id="a-Da"></a>独觉食我食已，<a id="a-Db"></a>皆证声闻、<a id="a-Dc"></a>辟支佛果，<a id="a-Dd"></a>住最后身；<a id="a-De"></a>如一世界中，<a id="a-Df"></a>如是百世界、<a id="a-Dg"></a>千世界、<a id="a-Dh"></a>百千世界、<a id="a-Di"></a>亿世界、<a id="a-Dj"></a>百亿世界、<a id="a-Dk"></a>千亿世界、<a id="a-Dl"></a>百千亿世界、<a id="a-Dm"></a>百千亿那由他世界、<a id="a-Dn"></a>阎浮提微尘数世界、<a id="a-Do"></a>一四天下微尘数世界、<a id="a-Dp"></a>小千国土微尘数世界、<a id="a-Dq"></a>中千国土微尘数世界、<a id="a-Dr"></a>三千大千国土微尘数世界，<a id="a-Ds"></a>乃至不可说不可说佛刹微尘数世界中，<a id="a-Dt"></a>所有一切声闻、<a id="a-Du"></a>独觉食我食已，<a id="a-Dv"></a>皆证声闻、<a id="a-Dw"></a>辟支佛果，<a id="a-Dx"></a>住最后身。<a id="a-Dy"></a>如于东方，<a id="a-Dz"></a>南、<a id="a-E0"></a>西、<a id="a-E1"></a>北方，<a id="a-E2"></a>四维、<a id="a-E3"></a>上、<a id="a-E4"></a>下，<a id="a-E5"></a>亦复如是。</p>
  <p id="aE6">“又，<a id="a-E7"></a>善男子，<a id="a-E8"></a>东方一世界，<a id="a-E9"></a>乃至不可说不可说佛刹微尘数世界中，<a id="a-EA"></a>所有一生所系菩萨食我食已，<a id="a-EB"></a>皆菩提树下坐于道场，<a id="a-EC"></a>降伏魔军，<a id="a-ED"></a>成阿耨多罗三藐三菩提；<a id="a-EE"></a>如东方，<a id="a-EF"></a>南、<a id="a-EG"></a>西、<a id="a-EH"></a>北方，<a id="a-EI"></a>四维、<a id="a-EJ"></a>上、<a id="a-EK"></a>下，<a id="a-EL"></a>亦复如是。</p>
  <p id="aEM">“善男子，<a id="a-EN"></a>汝见我此十千童女眷属已不？<a id="a-EO"></a>”</p>
  <p id="aEP">答言：<a id="a-EQ"></a>“已见。<a id="a-ER"></a>”</p>
  <p id="aES">优婆夷言：<a id="a-ET"></a>“善男子，<a id="a-EU"></a>此十千童女而为上首，<a id="a-EV"></a>如是眷属百万阿僧祇，<a id="a-EW"></a>皆悉与我同行、<a id="a-EX"></a>同愿、<a id="a-EY"></a>同善根、<a id="a-EZ"></a>同出离道、<a id="a-Ea"></a>同清净解、<a id="a-Eb"></a>同清净念、<a id="a-Ec"></a>同清净趣、<a id="a-Ed"></a>同无量觉、<a id="a-Ee"></a>同得诸根、<a id="a-Ef"></a>同广大心、<a id="a-Eg"></a>同所行境、<a id="a-Eh"></a>同理、<a id="a-Ei"></a>同义、<a id="a-Ej"></a>同明了法、<a id="a-Ek"></a>同净色相、<a id="a-El"></a>同无量力、<a id="a-Em"></a>同最精进、<a id="a-En"></a>同正法音、<a id="a-Eo"></a>同随类音、<a id="a-Ep"></a>同清净第一音、<a id="a-Eq"></a>同赞无量清净功德、<a id="a-Er"></a>同清净业、<a id="a-Es"></a>同清净报、<a id="a-Et"></a>同大慈周普救护一切、<a id="a-Eu"></a>同大悲周普成熟众生、<a id="a-Ev"></a>同清净身业随缘集起令见者欣悦、<a id="a-Ew"></a>同清净口业随世语言宣布法化、<a id="a-Ex"></a>同往诣一切诸佛众会道场、<a id="a-Ey"></a>同往诣一切佛刹供养诸佛、<a id="a-Ez"></a>同能现见一切法门、<a id="a-F0"></a>同住菩萨清净行地。</p>
  <p id="aF1">“善男子，<a id="a-F2"></a>是十千童女，<a id="a-F3"></a>能于此器取上饮食，<a id="a-F4"></a>一刹那顷遍至十方，<a id="a-F5"></a>供养一切后身菩萨、<a id="a-F6"></a>声闻、<a id="a-F7"></a>独觉，<a id="a-F8"></a>乃至遍及诸饿鬼趣，<a id="a-F9"></a>皆令充足。<a id="a-FA"></a>善男子，<a id="a-FB"></a>此十千女以我此器，<a id="a-FC"></a>能于天中充足天食，<a id="a-FD"></a>乃至人中充足人食。<a id="a-FE"></a>善男子，<a id="a-FF"></a>且待须臾，<a id="a-FG"></a>汝当自见。<a id="a-FH"></a>”</p>
  <p id="aFI">说是语时，<a id="a-FJ"></a>善财则见无量众生从四门入，<a id="a-FK"></a>皆优婆夷本愿所请。<a id="a-FL"></a>既来集已，<a id="a-FM"></a>敷座令坐，<a id="a-FN"></a>随其所须，<a id="a-FO"></a>给施饮食，<a id="a-FP"></a>悉使充足。<a id="a-FQ"></a>告善财言：<a id="a-FR"></a>“善男子，<a id="a-FS"></a>我唯知此无尽福德藏解脱门。<a id="a-FT"></a>如诸菩萨摩诃萨一切功德，<a id="a-FU"></a>犹如大海甚深无尽，<a id="a-FV"></a>犹如虚空广大无际，<a id="a-FW"></a>如如意珠满众生愿，<a id="a-FX"></a>如大聚落所求皆得，<a id="a-FY"></a>如须弥山普集众宝，<a id="a-FZ"></a>犹如奥藏常贮法财，<a id="a-Fa"></a>犹如明灯破诸黑暗，<a id="a-Fb"></a>犹如高盖普荫群生；<a id="a-Fc"></a>而我云何能知能说彼功德行？</p>
  <p id="aFd">“善男子，<a id="a-Fe"></a>南方有城，<a id="a-Ff"></a>名曰大兴；<a id="a-Fg"></a>彼有居士，<a id="a-Fh"></a>名曰明智。<a id="a-Fi"></a>汝诣彼问：<a id="a-Fj"></a>菩萨云何学菩萨行、<a id="a-Fk"></a>修菩萨道？<a id="a-Fl"></a>”</p>
  <p id="aFm">时，<a id="a-Fn"></a>善财童子顶礼其足，<a id="a-Fo"></a>绕无量匝，<a id="a-Fp"></a>瞻仰无厌，<a id="a-Fq"></a>辞退而去。</p>
  <p id="aFr">尔时，<a id="a-Fs"></a>善财童子得无尽庄严福德藏解脱光明已，<a id="a-Ft"></a>思惟彼福德大海，<a id="a-Fu"></a>观察彼福德虚空，<a id="a-Fv"></a>趣彼福德聚，<a id="a-Fw"></a>登彼福德山，<a id="a-Fx"></a>摄彼福德藏，<a id="a-Fy"></a>入彼福德渊，<a id="a-Fz"></a>游彼福德池，<a id="a-G0"></a>净彼福德轮，<a id="a-G1"></a>见彼福德藏，<a id="a-G2"></a>入彼福德门，<a id="a-G3"></a>行彼福德道，<a id="a-G4"></a>修彼福德种。</p>
  <p id="aG5">渐次而行，<a id="a-G6"></a>至大兴城，<a id="a-G7"></a>周遍推求明智居士。<a id="a-G8"></a>于善知识心生渴仰，<a id="a-G9"></a>以善知识熏习其心，<a id="a-GA"></a>于善知识志欲坚固，<a id="a-GB"></a>方便求见诸善知识心不退转，<a id="a-GC"></a>愿得承事诸善知识心无懈倦；<a id="a-GD"></a>知由依止善知识故，<a id="a-GE"></a>能满众善；<a id="a-GF"></a>知由依止善知识故，<a id="a-GG"></a>能生众福；<a id="a-GH"></a>知由依止善知识故，<a id="a-GI"></a>能长众行；<a id="a-GJ"></a>知由依止善知识故，<a id="a-GK"></a>不由他教，<a id="a-GL"></a>自能承事一切善友。<a id="a-GM"></a>如是思惟时，<a id="a-GN"></a>长其善根，<a id="a-GO"></a>净其深心，<a id="a-GP"></a>增其根性，<a id="a-GQ"></a>益其德本，<a id="a-GR"></a>加其大愿，<a id="a-GS"></a>广其大悲，<a id="a-GT"></a>近一切智，<a id="a-GU"></a>具普贤道，<a id="a-GV"></a>照明一切诸佛正法，<a id="a-GW"></a>增长如来十力光明。</p>
  <p id="aGX">尔时，<a id="a-GY"></a>善财见彼居士在其城内市四衢道七宝台上，<a id="a-GZ"></a>处无数宝庄严之座。<a id="a-Ga"></a>其座妙好，<a id="a-Gb"></a>清净摩尼以为其身，<a id="a-Gc"></a>金刚帝青以为其足，<a id="a-Gd"></a>宝绳交络，<a id="a-Ge"></a>五百妙宝而为校饰；<a id="a-Gf"></a>敷天宝衣，<a id="a-Gg"></a>建天幢幡，<a id="a-Gh"></a>张大宝网，<a id="a-Gi"></a>施大宝帐；<a id="a-Gj"></a>阎浮檀金以为其盖，<a id="a-Gk"></a>毗琉璃宝以为其竿，<a id="a-Gl"></a>令人执持以覆其上；<a id="a-Gm"></a>鹅王羽翮清净严洁以为其扇；<a id="a-Gn"></a>熏众妙香，<a id="a-Go"></a>雨众天华；<a id="a-Gp"></a>左右常奏五百乐音，<a id="a-Gq"></a>其音美妙过于天乐，<a id="a-Gr"></a>众生闻者无不悦豫。<a id="a-Gs"></a>十千眷属前后围绕，<a id="a-Gt"></a>色相端严，<a id="a-Gu"></a>人所喜见，<a id="a-Gv"></a>天庄严具以为严饰，<a id="a-Gw"></a>于天人中最胜无比，<a id="a-Gx"></a>悉已成就菩萨志欲，<a id="a-Gy"></a>皆与居士同昔善根，<a id="a-Gz"></a>侍立瞻对，<a id="a-H0"></a>承其教命。</p>
  <p id="aH1">尔时，<a id="a-H2"></a>善财顶礼其足，<a id="a-H3"></a>绕无量匝，<a id="a-H4"></a>合掌而立，<a id="a-H5"></a>白言：<a id="a-H6"></a>“圣者，<a id="a-H7"></a>我为利益一切众生故，<a id="a-H8"></a>为令一切众生出诸苦难故，<a id="a-H9"></a>为令一切众生究竟安乐故，<a id="a-HA"></a>为令一切众生出生死海故，<a id="a-HB"></a>为令一切众生住法宝洲故，<a id="a-HC"></a>为令一切众生枯竭爱河故，<a id="a-HD"></a>为令一切众生起大慈悲故，<a id="a-HE"></a>为令一切众生舍离欲爱故，<a id="a-HF"></a>为令一切众生渴仰佛智故，<a id="a-HG"></a>为令一切众生出生死旷野故，<a id="a-HH"></a>为令一切众生乐诸佛功德故，<a id="a-HI"></a>为令一切众生出三界城故，<a id="a-HJ"></a>为令一切众生入一切智城故，<a id="a-HK"></a>发阿耨多罗三藐三菩提心，<a id="a-HL"></a>而未知菩萨云何学菩萨行，<a id="a-HM"></a>云何修菩萨道，<a id="a-HN"></a>能为一切众生作依止处？<a id="a-HO"></a>”</p>
  <p id="aHP">长者告言：<a id="a-HQ"></a>“善哉！<a id="a-HR"></a>善哉！<a id="a-HS"></a>善男子，<a id="a-HT"></a>汝乃能发阿耨多罗三藐三菩提心。</p>
  <p id="aHU">“善男子，<a id="a-HV"></a>发阿耨多罗三藐三菩提心，<a id="a-HW"></a>是人难得。<a id="a-HX"></a>若能发心，<a id="a-HY"></a>是人则能求菩萨行，<a id="a-HZ"></a>值遇善知识恒无厌足，<a id="a-Ha"></a>亲近善知识恒无劳倦，<a id="a-Hb"></a>供养善知识恒不疲懈，<a id="a-Hc"></a>给侍善知识不生忧戚，<a id="a-Hd"></a>求觅善知识终不退转，<a id="a-He"></a>爱念善知识终不放舍，<a id="a-Hf"></a>承事善知识无暂休息，<a id="a-Hg"></a>瞻仰善知识无时憩止，<a id="a-Hh"></a>行善知识教未曾怠惰，<a id="a-Hi"></a>禀善知识心无有误失。</p>
  <p id="aHj">“善男子，<a id="a-Hk"></a>汝见我此众会人不？<a id="a-Hl"></a>”</p>
  <p id="aHm">善财答言：<a id="a-Hn"></a>“唯然！<a id="a-Ho"></a>已见。<a id="a-Hp"></a>”</p>
  <p id="aHq">居士言：<a id="a-Hr"></a>“善男子，<a id="a-Hs"></a>我已令其发阿耨多罗三藐三菩提心，<a id="a-Ht"></a>生如来家，<a id="a-Hu"></a>增长白法，<a id="a-Hv"></a>安住无量诸波罗蜜，<a id="a-Hw"></a>学佛十力，<a id="a-Hx"></a>离世间种，<a id="a-Hy"></a>住如来种，<a id="a-Hz"></a>弃生死轮，<a id="a-I0"></a>转正法轮，<a id="a-I1"></a>灭三恶趣，<a id="a-I2"></a>住正法趣，<a id="a-I3"></a>如诸菩萨悉能救护一切众生。</p>
  <p id="aI4">“善男子，<a id="a-I5"></a>我得随意出生福德藏解脱门，<a id="a-I6"></a>凡有所须，<a id="a-I7"></a>悉满其愿。<a id="a-I8"></a>所谓：<a id="a-I9"></a>衣服、<a id="a-IA"></a>璎珞、<a id="a-IB"></a>象马、<a id="a-IC"></a>车乘、<a id="a-ID"></a>华香、<a id="a-IE"></a>幢盖、<a id="a-IF"></a>饮食、<a id="a-IG"></a>汤药、<a id="a-IH"></a>房舍、<a id="a-II"></a>屋宅、<a id="a-IJ"></a>床座、<a id="a-IK"></a>灯炬、<a id="a-IL"></a>奴婢、<a id="a-IM"></a>牛羊及诸侍使，<a id="a-IN"></a>如是一切资生之物，<a id="a-IO"></a>诸有所须，<a id="a-IP"></a>悉令充满，<a id="a-IQ"></a>乃至为说真实妙法。<a id="a-IR"></a>善男子，<a id="a-IS"></a>且待须臾，<a id="a-IT"></a>汝当自见。<a id="a-IU"></a>”</p>
  <p id="aIV">说是语时，<a id="a-IW"></a>无量众生从种种方所、<a id="a-IX"></a>种种世界、<a id="a-IY"></a>种种国土、<a id="a-IZ"></a>种种城邑，<a id="a-Ia"></a>形类各别，<a id="a-Ib"></a>爱欲不同，<a id="a-Ic"></a>皆以菩萨往昔愿力，<a id="a-Id"></a>其数无边俱来集会，<a id="a-Ie"></a>各随所欲而有求请。</p>
  <p id="aIf">尔时，<a id="a-Ig"></a>居士知众普集，<a id="a-Ih"></a>须臾系念，<a id="a-Ii"></a>仰视虚空；<a id="a-Ij"></a>如其所须，<a id="a-Ik"></a>悉从空下，<a id="a-Il"></a>一切众会普皆满足。<a id="a-Im"></a>然后复为说种种法。<a id="a-In"></a>所谓：<a id="a-Io"></a>为得美食而充足者，<a id="a-Ip"></a>与说种种集福德行、<a id="a-Iq"></a>离贫穷行、<a id="a-Ir"></a>知诸法行、<a id="a-Is"></a>成就法喜禅悦食行、<a id="a-It"></a>修习具足诸相好行、<a id="a-Iu"></a>增长成就难屈伏行、<a id="a-Iv"></a>善能了达无上食行、<a id="a-Iw"></a>成就无尽大威德力降魔冤行；<a id="a-Ix"></a>为得好饮而充足者，<a id="a-Iy"></a>与其说法，<a id="a-Iz"></a>令于生死，<a id="a-J0"></a>舍离爱著，<a id="a-J1"></a>入佛法味；<a id="a-J2"></a>为得种种诸上味者，<a id="a-J3"></a>与其说法，<a id="a-J4"></a>皆令获得诸佛如来上味之相；<a id="a-J5"></a>为得车乘而充足者，<a id="a-J6"></a>与其宣说种种法门，<a id="a-J7"></a>皆令得载摩诃衍乘；<a id="a-J8"></a>为得衣服而充足者，<a id="a-J9"></a>与其说法，<a id="a-JA"></a>令得清净惭愧之衣，<a id="a-JB"></a>乃至如来清净妙色。<a id="a-JC"></a>如是一切靡不周赡，<a id="a-JD"></a>然后悉为如应说法。<a id="a-JE"></a>既闻法已，<a id="a-JF"></a>还归本处。</p>
  <p id="aJG">尔时，<a id="a-JH"></a>居士为善财童子示现菩萨不可思议解脱境界已，<a id="a-JI"></a>告言：<a id="a-JJ"></a>“善男子，<a id="a-JK"></a>我唯知此随意出生福德藏解脱门。<a id="a-JL"></a>如诸菩萨摩诃萨成就宝手，<a id="a-JM"></a>遍覆一切十方国土，<a id="a-JN"></a>以自在力普雨一切资生之具，<a id="a-JO"></a>所谓：<a id="a-JP"></a>雨种种色宝、<a id="a-JQ"></a>种种色璎珞、<a id="a-JR"></a>种种色宝冠、<a id="a-JS"></a>种种色衣服、<a id="a-JT"></a>种种色音乐、<a id="a-JU"></a>种种色华、<a id="a-JV"></a>种种色香、<a id="a-JW"></a>种种色末香、<a id="a-JX"></a>种种色烧香、<a id="a-JY"></a>种种色宝盖、<a id="a-JZ"></a>种种色幢幡，<a id="a-Ja"></a>遍满一切众生住处，<a id="a-Jb"></a>及诸如来众会道场，<a id="a-Jc"></a>或以成熟一切众生，<a id="a-Jd"></a>或以供养一切诸佛；<a id="a-Je"></a>而我云何能知能说彼诸功德自在神力？</p>
  <p id="aJf">“善男子，<a id="a-Jg"></a>于此南方，<a id="a-Jh"></a>有一大城，<a id="a-Ji"></a>名师子宫；<a id="a-Jj"></a>彼有长者，<a id="a-Jk"></a>名法宝髻。<a id="a-Jl"></a>汝可往问：<a id="a-Jm"></a>菩萨云何学菩萨行、<a id="a-Jn"></a>修菩萨道？<a id="a-Jo"></a>”</p>
  <p id="aJp">时，<a id="a-Jq"></a>善财童子欢喜踊跃，<a id="a-Jr"></a>恭敬尊重，<a id="a-Js"></a>如弟子礼，<a id="a-Jt"></a>作如是念：<a id="a-Ju"></a>“由此居士护念于我，<a id="a-Jv"></a>令我得见一切智道，<a id="a-Jw"></a>不断爱念善知识见，<a id="a-Jx"></a>不坏尊重善知识心，<a id="a-Jy"></a>常能随顺善知识教，<a id="a-Jz"></a>决定深信善知识语，<a id="a-K0"></a>恒发深心事善知识。<a id="a-K1"></a>”顶礼其足，<a id="a-K2"></a>绕无量匝，<a id="a-K3"></a>殷勤瞻仰，<a id="a-K4"></a>辞退而去。</p>
 </body>
</html>