<!doctype html>
<html id="z3IBTUBHq" data-ver="1382">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第三十八</h1>
  <h2 id="a2">十地品第二十六之五</h2>
  <p id="a3">是时天王及天众，<a id="a-4"></a>闻此胜行皆欢喜，<a id="a-5"></a>为欲供养于如来，<a id="a-6"></a>及以无央大菩萨，</p>
  <p id="a7">雨妙华幡及幢盖，<a id="a-8"></a>香鬘璎珞与宝衣，<a id="a-9"></a>无量无边千万种，<a id="a-A"></a>悉以摩尼作严饰。</p>
  <p id="aB">天女同时奏天乐，<a id="a-C"></a>普发种种妙音声，<a id="a-D"></a>供养于佛并佛子，<a id="a-E"></a>共作是言而赞叹：</p>
  <p id="aF">一切见者两足尊，<a id="a-G"></a>哀愍众生现神力，<a id="a-H"></a>令此种种诸天乐，<a id="a-I"></a>普发妙音咸得闻。</p>
  <p id="aJ">于一毛端百千亿，<a id="a-K"></a>那由他国微尘数，<a id="a-L"></a>如是无量诸如来，<a id="a-M"></a>于中安住说妙法。</p>
  <p id="aN">一毛孔内无量刹，<a id="a-O"></a>各有四洲及大海，<a id="a-P"></a>须弥铁围亦复然，<a id="a-Q"></a>悉见在中无迫隘。</p>
  <p id="aR">一毛端处有六趣，<a id="a-S"></a>三种恶道及人天，<a id="a-T"></a>诸龙神众阿修罗，<a id="a-U"></a>各随自业受果报。</p>
  <p id="aV">于彼一切刹土中，<a id="a-W"></a>悉有如来演妙音，<a id="a-X"></a>随顺一切众生心，<a id="a-Y"></a>为转最上净法轮。</p>
  <p id="aZ">刹中种种众生身，<a id="a-a"></a>身中复有种种刹，<a id="a-b"></a>人天诸趣各各异，<a id="a-c"></a>佛悉知已为说法。</p>
  <p id="ad">大刹随念变为小，<a id="a-e"></a>小刹随念亦变大，<a id="a-f"></a>如是神通无有量，<a id="a-g"></a>世间共说不能尽。</p>
  <p id="ah">普发此等妙音声，<a id="a-i"></a>称赞如来功德已，<a id="a-j"></a>众会欢喜默然住，<a id="a-k"></a>一心瞻仰欲听说。</p>
  <p id="al">时解脱月复请言：<a id="a-m"></a>今此众会皆寂静，<a id="a-n"></a>愿说随次之所入，<a id="a-o"></a>第八地中诸行相！</p>
  <p id="ap">尔时，<a id="a-q"></a>金刚藏菩萨告解脱月菩萨言：<a id="a-r"></a>“佛子，<a id="a-s"></a>菩萨摩诃萨于七地中，<a id="a-t"></a>善修习方便慧，<a id="a-u"></a>善清净诸道，<a id="a-v"></a>善集助道法。<a id="a-w"></a>大愿力所摄，<a id="a-x"></a>如来力所加，<a id="a-y"></a>自善力所持，<a id="a-z"></a>常念如来力、<a id="a-10"></a>无所畏、<a id="a-11"></a>不共佛法，<a id="a-12"></a>善清净深心思觉，<a id="a-13"></a>能成就福德智慧，<a id="a-14"></a>大慈大悲不舍众生，<a id="a-15"></a>入无量智道，<a id="a-16"></a>入一切法，<a id="a-17"></a>本来无生、<a id="a-18"></a>无起、<a id="a-19"></a>无相、<a id="a-1A"></a>无成、<a id="a-1B"></a>无坏、<a id="a-1C"></a>无尽、<a id="a-1D"></a>无转、<a id="a-1E"></a>无性为性，<a id="a-1F"></a>初、<a id="a-1G"></a>中、<a id="a-1H"></a>后际皆悉平等，<a id="a-1I"></a>无分别如如智之所入处，<a id="a-1J"></a>离一切心、<a id="a-1K"></a>意、<a id="a-1L"></a>识分别想，<a id="a-1M"></a>无所取著犹如虚空，<a id="a-1N"></a>入一切法如虚空性，<a id="a-1O"></a>是名得无生法忍。</p>
  <p id="a1P">“佛子，<a id="a-1Q"></a>菩萨成就此忍，<a id="a-1R"></a>即时得入第八不动地，<a id="a-1S"></a>为深行菩萨难可知无差别，<a id="a-1T"></a>离一切相、<a id="a-1U"></a>一切想、<a id="a-1V"></a>一切执著，<a id="a-1W"></a>无量无边，<a id="a-1X"></a>一切声闻、<a id="a-1Y"></a>辟支佛所不能及，<a id="a-1Z"></a>离诸喧诤，<a id="a-1a"></a>寂灭现前。<a id="a-1b"></a>譬如比丘，<a id="a-1c"></a>具足神通，<a id="a-1d"></a>得心自在，<a id="a-1e"></a>次第乃至入灭尽定，<a id="a-1f"></a>一切动心、<a id="a-1g"></a>忆想分别悉皆止息。<a id="a-1h"></a>此菩萨摩诃萨亦复如是，<a id="a-1i"></a>住不动地，<a id="a-1j"></a>即舍一切功用行，<a id="a-1k"></a>得无功用法，<a id="a-1l"></a>身、<a id="a-1m"></a>口、<a id="a-1n"></a>意业念务皆息，<a id="a-1o"></a>住于报行。<a id="a-1p"></a>譬如有人，<a id="a-1q"></a>梦中见身堕在大河，<a id="a-1r"></a>为欲渡故，<a id="a-1s"></a>发大勇猛，<a id="a-1t"></a>施大方便；<a id="a-1u"></a>以大勇猛、<a id="a-1v"></a>施方便故，<a id="a-1w"></a>即便觉寤，<a id="a-1x"></a>既觉寤已，<a id="a-1y"></a>所作皆息。<a id="a-1z"></a>菩萨亦尔，<a id="a-20"></a>见众生身在四流中，<a id="a-21"></a>为救度故，<a id="a-22"></a>发大勇猛，<a id="a-23"></a>起大精进；<a id="a-24"></a>以勇猛、<a id="a-25"></a>精进故，<a id="a-26"></a>至不动地；<a id="a-27"></a>既至此已，<a id="a-28"></a>一切功用靡不皆息，<a id="a-29"></a>二行、<a id="a-2A"></a>相行悉不现前。<a id="a-2B"></a>佛子，<a id="a-2C"></a>如生梵世，<a id="a-2D"></a>欲界烦恼皆不现前；<a id="a-2E"></a>住不动地亦复如是，<a id="a-2F"></a>一切心、<a id="a-2G"></a>意、<a id="a-2H"></a>识行皆不现前。<a id="a-2I"></a>此菩萨摩诃萨，<a id="a-2J"></a>菩萨心、<a id="a-2K"></a>佛心、<a id="a-2L"></a>菩提心、<a id="a-2M"></a>涅槃心尚不现起，<a id="a-2N"></a>况复起于世间之心！</p>
  <p id="a2O">“佛子，<a id="a-2P"></a>此地菩萨本愿力故，<a id="a-2Q"></a>诸佛世尊亲现其前与如来智，<a id="a-2R"></a>令其得入法流门中，<a id="a-2S"></a>作如是言：<a id="a-2T"></a>‘善哉！<a id="a-2U"></a>善哉！<a id="a-2V"></a>善男子，<a id="a-2W"></a>此忍第一，<a id="a-2X"></a>顺诸佛法。<a id="a-2Y"></a>然善男子，<a id="a-2Z"></a>我等所有十力、<a id="a-2a"></a>无畏、<a id="a-2b"></a>十八不共诸佛之法，<a id="a-2c"></a>汝今未得，<a id="a-2d"></a>汝应为欲成就此法勤加精进，<a id="a-2e"></a>勿复放舍于此忍门。<a id="a-2f"></a>又善男子，<a id="a-2g"></a>汝虽得是寂灭解脱，<a id="a-2h"></a>然诸凡夫未能证得，<a id="a-2i"></a>种种烦恼皆悉现前，<a id="a-2j"></a>种种觉观常相侵害，<a id="a-2k"></a>汝当愍念如是众生。<a id="a-2l"></a>又善男子，<a id="a-2m"></a>汝当忆念本所誓愿，<a id="a-2n"></a>普大饶益一切众生，<a id="a-2o"></a>皆令得入不可思议智慧之门。<a id="a-2p"></a>又善男子，<a id="a-2q"></a>此诸法法性，<a id="a-2r"></a>若佛出世，<a id="a-2s"></a>若不出世，<a id="a-2t"></a>常住不异，<a id="a-2u"></a>诸佛不以得此法故名为如来，<a id="a-2v"></a>一切二乘亦能得此无分别法。<a id="a-2w"></a>又善男子，<a id="a-2x"></a>汝观我等身相，<a id="a-2y"></a>无量智慧，<a id="a-2z"></a>无量国土，<a id="a-30"></a>无量方便，<a id="a-31"></a>无量光明，<a id="a-32"></a>无量清净，<a id="a-33"></a>音声亦无有量；<a id="a-34"></a>汝今宜应成就此事。<a id="a-35"></a>又善男子，<a id="a-36"></a>汝今适得此一法明，<a id="a-37"></a>所谓：<a id="a-38"></a>一切法无生、<a id="a-39"></a>无分别。<a id="a-3A"></a>善男子，<a id="a-3B"></a>如来法明，<a id="a-3C"></a>无量入，<a id="a-3D"></a>无量作，<a id="a-3E"></a>无量转，<a id="a-3F"></a>乃至百千亿那由他劫不可得知；<a id="a-3G"></a>汝应修行，<a id="a-3H"></a>成就此法。<a id="a-3I"></a>又善男子，<a id="a-3J"></a>汝观十方无量国土、<a id="a-3K"></a>无量众生、<a id="a-3L"></a>无量法、<a id="a-3M"></a>种种差别，<a id="a-3N"></a>悉应如实通达其事。<a id="a-3O"></a>’</p>
  <p id="a3P">“佛子，<a id="a-3Q"></a>诸佛世尊与此菩萨如是等无量起智门，<a id="a-3R"></a>令其能起无量无边差别智业。<a id="a-3S"></a>佛子，<a id="a-3T"></a>若诸佛不与此菩萨起智门者，<a id="a-3U"></a>彼时即入究竟涅槃，<a id="a-3V"></a>弃舍一切利众生业。<a id="a-3W"></a>以诸佛与如是等无量无边起智门故，<a id="a-3X"></a>于一念顷所生智业，<a id="a-3Y"></a>从初发心乃至七地所修诸行，<a id="a-3Z"></a>百分不及一，<a id="a-3a"></a>乃至百千亿那由他分亦不及一；<a id="a-3b"></a>如是，<a id="a-3c"></a>阿僧祇分，<a id="a-3d"></a>歌罗分，<a id="a-3e"></a>算数分，<a id="a-3f"></a>譬喻分，<a id="a-3g"></a>优波尼沙陀分，<a id="a-3h"></a>亦不及一。<a id="a-3i"></a>何以故？<a id="a-3j"></a>佛子，<a id="a-3k"></a>是菩萨先以一身起行，<a id="a-3l"></a>今住此地，<a id="a-3m"></a>得无量身、<a id="a-3n"></a>无量音声、<a id="a-3o"></a>无量智慧、<a id="a-3p"></a>无量受生、<a id="a-3q"></a>无量净国，<a id="a-3r"></a>教化无量众生，<a id="a-3s"></a>供养无量诸佛，<a id="a-3t"></a>入无量法门，<a id="a-3u"></a>具无量神通，<a id="a-3v"></a>有无量众会道场差别，<a id="a-3w"></a>住无量身、<a id="a-3x"></a>语、<a id="a-3y"></a>意业集一切菩萨行，<a id="a-3z"></a>以不动法故。<a id="a-40"></a>佛子，<a id="a-41"></a>譬如乘船欲入大海，<a id="a-42"></a>未至于海，<a id="a-43"></a>多用功力；<a id="a-44"></a>若至海已，<a id="a-45"></a>但随风去，<a id="a-46"></a>不假人力以至大海，<a id="a-47"></a>一日所行比于未至，<a id="a-48"></a>其未至时设经百岁亦不能及。<a id="a-49"></a>佛子，<a id="a-4A"></a>菩萨摩诃萨亦复如是，<a id="a-4B"></a>积集广大善根资粮，<a id="a-4C"></a>乘大乘船到菩萨行海，<a id="a-4D"></a>于一念顷以无功用智入一切智智境界，<a id="a-4E"></a>本有功用行经于无量百千亿那由他劫所不能及。</p>
  <p id="a4F">“佛子，<a id="a-4G"></a>菩萨住此第八地，<a id="a-4H"></a>以大方便善巧智所起无功用觉慧，<a id="a-4I"></a>观一切智智所行境。<a id="a-4J"></a>所谓：<a id="a-4K"></a>观世间成，<a id="a-4L"></a>观世间坏；<a id="a-4M"></a>由此业集故成，<a id="a-4N"></a>由此业尽故坏。<a id="a-4O"></a>几时成？<a id="a-4P"></a>几时坏？<a id="a-4Q"></a>几时成住？<a id="a-4R"></a>几时坏住？<a id="a-4S"></a>皆如实知。<a id="a-4T"></a>又知地界小相、<a id="a-4U"></a>大相、<a id="a-4V"></a>无量相、<a id="a-4W"></a>差别相，<a id="a-4X"></a>知水、<a id="a-4Y"></a>火、<a id="a-4Z"></a>风界小相、<a id="a-4a"></a>大相、<a id="a-4b"></a>无量相、<a id="a-4c"></a>差别相，<a id="a-4d"></a>知微尘细相、<a id="a-4e"></a>差别相、<a id="a-4f"></a>无量差别相。<a id="a-4g"></a>随何世界中所有微尘聚及微尘差别相，<a id="a-4h"></a>皆如实知；<a id="a-4i"></a>随何世界中所有地、<a id="a-4j"></a>水、<a id="a-4k"></a>火、<a id="a-4l"></a>风界各若干微尘，<a id="a-4m"></a>所有宝物若干微尘，<a id="a-4n"></a>众生身若干微尘，<a id="a-4o"></a>国土身若干微尘，<a id="a-4p"></a>皆如实知。<a id="a-4q"></a>知众生大身、<a id="a-4r"></a>小身各若干微尘成，<a id="a-4s"></a>知地狱身、<a id="a-4t"></a>畜生身、<a id="a-4u"></a>饿鬼身、<a id="a-4v"></a>阿修罗身、<a id="a-4w"></a>天身、<a id="a-4x"></a>人身各若干微尘成，<a id="a-4y"></a>得如是知微尘差别智。<a id="a-4z"></a>又知欲界、<a id="a-50"></a>色界、<a id="a-51"></a>无色界成，<a id="a-52"></a>知欲界、<a id="a-53"></a>色界、<a id="a-54"></a>无色界坏，<a id="a-55"></a>知欲界、<a id="a-56"></a>色界、<a id="a-57"></a>无色界小相、<a id="a-58"></a>大相、<a id="a-59"></a>无量相、<a id="a-5A"></a>差别相，<a id="a-5B"></a>得如是观三界差别智。</p>
  <p id="a5C">“佛子，<a id="a-5D"></a>此菩萨复起智明，<a id="a-5E"></a>教化众生。<a id="a-5F"></a>所谓：<a id="a-5G"></a>善知众生身差别，<a id="a-5H"></a>善分别众生身，<a id="a-5I"></a>善观察所生处；<a id="a-5J"></a>随其所应而为现身，<a id="a-5K"></a>教化成熟。<a id="a-5L"></a>此菩萨于一三千大千世界，<a id="a-5M"></a>随众生身信解差别，<a id="a-5N"></a>以智光明普现受生；<a id="a-5O"></a>如是，<a id="a-5P"></a>若二、<a id="a-5Q"></a>若三，<a id="a-5R"></a>乃至百千，<a id="a-5S"></a>乃至不可说三千大千世界，<a id="a-5T"></a>随众生身信解差别，<a id="a-5U"></a>普于其中示现受生。<a id="a-5V"></a>此菩萨成就如是智慧故，<a id="a-5W"></a>于一佛刹其身不动，<a id="a-5X"></a>乃至不可说佛刹众会中悉现其身。<a id="a-5Y"></a>佛子，<a id="a-5Z"></a>此菩萨随诸众生身心信解种种差别，<a id="a-5a"></a>于彼佛国众会之中而现其身。<a id="a-5b"></a>所谓：<a id="a-5c"></a>于沙门众中示沙门形，<a id="a-5d"></a>婆罗门众中示婆罗门形，<a id="a-5e"></a>刹利众中示刹利形；<a id="a-5f"></a>如是，<a id="a-5g"></a>毗舍众、<a id="a-5h"></a>首陀众、<a id="a-5i"></a>居士众、<a id="a-5j"></a>四天王众、<a id="a-5k"></a>三十三天众、<a id="a-5l"></a>夜摩天众、<a id="a-5m"></a>兜率陀天众、<a id="a-5n"></a>化乐天众、<a id="a-5o"></a>他化自在天众、<a id="a-5p"></a>魔众、<a id="a-5q"></a>梵众，<a id="a-5r"></a>乃至阿迦尼吒天众中，<a id="a-5s"></a>各随其类而为现形。<a id="a-5t"></a>又应以声闻身得度者，<a id="a-5u"></a>现声闻形；<a id="a-5v"></a>应以辟支佛身得度者，<a id="a-5w"></a>现辟支佛形；<a id="a-5x"></a>应以菩萨身得度者，<a id="a-5y"></a>现菩萨形；<a id="a-5z"></a>应以如来身得度者，<a id="a-60"></a>现如来形。<a id="a-61"></a>佛子，<a id="a-62"></a>菩萨如是于一切不可说佛国土中，<a id="a-63"></a>随诸众生信乐差别，<a id="a-64"></a>如是如是而为现身。</p>
  <p id="a65">“佛子，<a id="a-66"></a>此菩萨远离一切身想分别，<a id="a-67"></a>住于平等。<a id="a-68"></a>此菩萨知众生身、<a id="a-69"></a>国土身、<a id="a-6A"></a>业报身、<a id="a-6B"></a>声闻身、<a id="a-6C"></a>独觉身、<a id="a-6D"></a>菩萨身、<a id="a-6E"></a>如来身、<a id="a-6F"></a>智身、<a id="a-6G"></a>法身、<a id="a-6H"></a>虚空身。<a id="a-6I"></a>此菩萨知诸众生心之所乐，<a id="a-6J"></a>能以众生身作自身，<a id="a-6K"></a>亦作国土身、<a id="a-6L"></a>业报身，<a id="a-6M"></a>乃至虚空身。<a id="a-6N"></a>又知众生心之所乐，<a id="a-6O"></a>能以国土身作自身，<a id="a-6P"></a>亦作众生身、<a id="a-6Q"></a>业报身，<a id="a-6R"></a>乃至虚空身。<a id="a-6S"></a>又知诸众生心之所乐，<a id="a-6T"></a>能以业报身作自身，<a id="a-6U"></a>亦作众生身、<a id="a-6V"></a>国土身，<a id="a-6W"></a>乃至虚空身。<a id="a-6X"></a>又知众生心之所乐，<a id="a-6Y"></a>能以自身作众生身、<a id="a-6Z"></a>国土身，<a id="a-6a"></a>乃至虚空身。<a id="a-6b"></a>随诸众生所乐不同，<a id="a-6c"></a>则于此身现如是形。<a id="a-6d"></a>此菩萨知众生集业身、<a id="a-6e"></a>报身、<a id="a-6f"></a>烦恼身、<a id="a-6g"></a>色身、<a id="a-6h"></a>无色身，<a id="a-6i"></a>又知国土身小相、<a id="a-6j"></a>大相、<a id="a-6k"></a>无量相、<a id="a-6l"></a>染相、<a id="a-6m"></a>净相、<a id="a-6n"></a>广相、<a id="a-6o"></a>倒住相、<a id="a-6p"></a>正住相、<a id="a-6q"></a>普入相、<a id="a-6r"></a>方网差别相，<a id="a-6s"></a>知业报身假名差别，<a id="a-6t"></a>知声闻身、<a id="a-6u"></a>独觉身、<a id="a-6v"></a>菩萨身假名差别，<a id="a-6w"></a>知如来身有菩提身、<a id="a-6x"></a>愿身、<a id="a-6y"></a>化身、<a id="a-6z"></a>力持身、<a id="a-70"></a>相好庄严身、<a id="a-71"></a>威势身、<a id="a-72"></a>意生身、<a id="a-73"></a>福德身、<a id="a-74"></a>法身、<a id="a-75"></a>智身，<a id="a-76"></a>知智身善思量相、<a id="a-77"></a>如实决择相、<a id="a-78"></a>果行所摄相、<a id="a-79"></a>世间出世间差别相、<a id="a-7A"></a>三乘差别相、<a id="a-7B"></a>共相、<a id="a-7C"></a>不共相、<a id="a-7D"></a>出离相、<a id="a-7E"></a>非出离相、<a id="a-7F"></a>学相、<a id="a-7G"></a>无学相，<a id="a-7H"></a>知法身平等相、<a id="a-7I"></a>不坏相、<a id="a-7J"></a>随时随俗假名差别相、<a id="a-7K"></a>众生非众生法差别相、<a id="a-7L"></a>佛法圣僧法差别相，<a id="a-7M"></a>知虚空身无量相、<a id="a-7N"></a>周遍相、<a id="a-7O"></a>无形相、<a id="a-7P"></a>无异相、<a id="a-7Q"></a>无边相、<a id="a-7R"></a>显现色身相。</p>
  <p id="a7S">“佛子，<a id="a-7T"></a>菩萨成就如是身智已，<a id="a-7U"></a>得命自在、<a id="a-7V"></a>心自在、<a id="a-7W"></a>财自在、<a id="a-7X"></a>业自在、<a id="a-7Y"></a>生自在、<a id="a-7Z"></a>愿自在、<a id="a-7a"></a>解自在、<a id="a-7b"></a>如意自在、<a id="a-7c"></a>智自在、<a id="a-7d"></a>法自在。<a id="a-7e"></a>得此十自在故，<a id="a-7f"></a>则为不思议智者、<a id="a-7g"></a>无量智者、<a id="a-7h"></a>广大智者、<a id="a-7i"></a>无能坏智者。<a id="a-7j"></a>此菩萨如是入已，<a id="a-7k"></a>如是成就已，<a id="a-7l"></a>得毕竟无过失身业、<a id="a-7m"></a>无过失语业、<a id="a-7n"></a>无过失意业。<a id="a-7o"></a>身、<a id="a-7p"></a>语、<a id="a-7q"></a>意业随智慧行，<a id="a-7r"></a>般若波罗蜜增上，<a id="a-7s"></a>大悲为首，<a id="a-7t"></a>方便善巧，<a id="a-7u"></a>善能分别，<a id="a-7v"></a>善起大愿，<a id="a-7w"></a>佛力所护，<a id="a-7x"></a>常勤修习利众生智，<a id="a-7y"></a>普住无边差别世界。<a id="a-7z"></a>佛子，<a id="a-80"></a>举要言之：<a id="a-81"></a>菩萨住此不动地，<a id="a-82"></a>身、<a id="a-83"></a>语、<a id="a-84"></a>意业诸有所作，<a id="a-85"></a>皆能积集一切佛法。<a id="a-86"></a>佛子，<a id="a-87"></a>菩萨住此地，<a id="a-88"></a>得善住深心力，<a id="a-89"></a>一切烦恼不行故；<a id="a-8A"></a>得善住胜心力，<a id="a-8B"></a>不离于道故；<a id="a-8C"></a>得善住大悲力，<a id="a-8D"></a>不舍利益众生故；<a id="a-8E"></a>得善住大慈力，<a id="a-8F"></a>救护一切世间故；<a id="a-8G"></a>得善住陀罗尼力，<a id="a-8H"></a>不忘于法故；<a id="a-8I"></a>得善住辩才力，<a id="a-8J"></a>善观察分别一切法故；<a id="a-8K"></a>得善住神通力，<a id="a-8L"></a>普往无边世界故；<a id="a-8M"></a>得善住大愿力，<a id="a-8N"></a>不舍一切菩萨所作故；<a id="a-8O"></a>得善住波罗蜜力，<a id="a-8P"></a>成就一切佛法故；<a id="a-8Q"></a>得如来护念力，<a id="a-8R"></a>一切种、<a id="a-8S"></a>一切智智现前故。<a id="a-8T"></a>此菩萨得如是智力，<a id="a-8U"></a>能现一切诸所作事，<a id="a-8V"></a>于诸事中无有过咎。</p>
  <p id="a8W">“佛子，<a id="a-8X"></a>此菩萨智地名为不动地，<a id="a-8Y"></a>无能沮坏故；<a id="a-8Z"></a>名为不退转地，<a id="a-8a"></a>智慧无退故；<a id="a-8b"></a>名为难得地，<a id="a-8c"></a>一切世间无能测故；<a id="a-8d"></a>名为童真地，<a id="a-8e"></a>离一切过失故；<a id="a-8f"></a>名为生地，<a id="a-8g"></a>随乐自在故；<a id="a-8h"></a>名为成地，<a id="a-8i"></a>更无所作故；<a id="a-8j"></a>名为究竟地，<a id="a-8k"></a>智慧决定故；<a id="a-8l"></a>名为变化地，<a id="a-8m"></a>随愿成就故；<a id="a-8n"></a>名为力持地，<a id="a-8o"></a>他不能动故；<a id="a-8p"></a>名为无功用地，<a id="a-8q"></a>先已成就故。<a id="a-8r"></a>佛子，<a id="a-8s"></a>菩萨成就如是智慧，<a id="a-8t"></a>入佛境界，<a id="a-8u"></a>佛功德照，<a id="a-8v"></a>顺佛威仪，<a id="a-8w"></a>佛境现前，<a id="a-8x"></a>常为如来之所护念，<a id="a-8y"></a>梵、<a id="a-8z"></a>释、<a id="a-90"></a>四王、<a id="a-91"></a>金刚力士常随侍卫，<a id="a-92"></a>恒不舍离诸大三昧，<a id="a-93"></a>能现无量诸身差别，<a id="a-94"></a>于一一身有大势力，<a id="a-95"></a>报得神通三昧自在，<a id="a-96"></a>随有可化众生之处示成正觉。<a id="a-97"></a>佛子，<a id="a-98"></a>菩萨如是入大乘会，<a id="a-99"></a>获大神通，<a id="a-9A"></a>放大光明，<a id="a-9B"></a>入无碍法界，<a id="a-9C"></a>知世界差别，<a id="a-9D"></a>示现一切诸大功德，<a id="a-9E"></a>随意自在，<a id="a-9F"></a>善能通达前际，<a id="a-9G"></a>后际，<a id="a-9H"></a>普伏一切魔邪之道，<a id="a-9I"></a>深入如来所行境界，<a id="a-9J"></a>于无量国土修菩萨行，<a id="a-9K"></a>以能获得不退转法，<a id="a-9L"></a>是故说名住不动地。</p>
  <p id="a9M">“佛子，<a id="a-9N"></a>菩萨住此不动地已，<a id="a-9O"></a>以三昧力，<a id="a-9P"></a>常得现见无量诸佛，<a id="a-9Q"></a>恒不舍离承事供养。<a id="a-9R"></a>此菩萨于一一劫、<a id="a-9S"></a>一一世界，<a id="a-9T"></a>见无量百佛、<a id="a-9U"></a>无量千佛，<a id="a-9V"></a>乃至无量百千亿那由他佛，<a id="a-9W"></a>恭敬尊重，<a id="a-9X"></a>承事供养，<a id="a-9Y"></a>一切资生悉以奉施。<a id="a-9Z"></a>于诸佛所得于如来甚深法藏，<a id="a-9a"></a>受世界差别等无量法明；<a id="a-9b"></a>若有问难世界差别如是等事，<a id="a-9c"></a>无能屈者。<a id="a-9d"></a>如是经于无量百劫、<a id="a-9e"></a>无量千劫，<a id="a-9f"></a>乃至无量百千亿那由他劫，<a id="a-9g"></a>所有善根转增明净。<a id="a-9h"></a>譬如真金治作宝冠，<a id="a-9i"></a>置阎浮提主圣王顶上，<a id="a-9j"></a>一切臣民诸庄严具无与等者；<a id="a-9k"></a>此地菩萨所有善根亦复如是，<a id="a-9l"></a>一切二乘乃至第七地菩萨所有善根无能及者，<a id="a-9m"></a>以住此地大智光明，<a id="a-9n"></a>普灭众生烦恼黑暗，<a id="a-9o"></a>善能开阐智慧门故。<a id="a-9p"></a>佛子，<a id="a-9q"></a>譬如千世界主大梵天王，<a id="a-9r"></a>能普运慈心，<a id="a-9s"></a>普放光明，<a id="a-9t"></a>满千世界；<a id="a-9u"></a>此地菩萨亦复如是，<a id="a-9v"></a>能放光明，<a id="a-9w"></a>照百万佛刹微尘数世界，<a id="a-9x"></a>令诸众生灭烦恼火而得清凉。<a id="a-9y"></a>此菩萨，<a id="a-9z"></a>十波罗蜜中，<a id="a-A0"></a>愿波罗蜜增上；<a id="a-A1"></a>余波罗蜜非不修行，<a id="a-A2"></a>但随力随分。</p>
  <p id="aA3">“是名略说诸菩萨摩诃萨第八不动地；<a id="a-A4"></a>若广说者，<a id="a-A5"></a>经无量劫不可穷尽。<a id="a-A6"></a>佛子，<a id="a-A7"></a>菩萨摩诃萨住此地，<a id="a-A8"></a>多作大梵天王，<a id="a-A9"></a>主千世界，<a id="a-AA"></a>最胜自在，<a id="a-AB"></a>善说诸义，<a id="a-AC"></a>能与声闻、<a id="a-AD"></a>辟支佛、<a id="a-AE"></a>诸菩萨波罗蜜道；<a id="a-AF"></a>若有问难世界差别，<a id="a-AG"></a>无能退屈。<a id="a-AH"></a>布施、<a id="a-AI"></a>爱语、<a id="a-AJ"></a>利行、<a id="a-AK"></a>同事──如是一切诸所作业，<a id="a-AL"></a>皆不离念佛，<a id="a-AM"></a>乃至不离念一切种、<a id="a-AN"></a>一切智智。<a id="a-AO"></a>复作是念：<a id="a-AP"></a>‘我当于一切众生中为首、<a id="a-AQ"></a>为胜，<a id="a-AR"></a>乃至为一切智智依止者。<a id="a-AS"></a>’此菩萨若以发起大精进力，<a id="a-AT"></a>于一念顷，<a id="a-AU"></a>得百万三千大千世界微尘数三昧，<a id="a-AV"></a>乃至示现百万三千大千世界微尘数菩萨以为眷属；<a id="a-AW"></a>若以菩萨殊胜愿力自在示现，<a id="a-AX"></a>过于是数，<a id="a-AY"></a>乃至百千亿那由他劫不能数知。<a id="a-AZ"></a>”</p>
  <p id="aAa">尔时，<a id="a-Ab"></a>金刚藏菩萨欲重宣其义而说颂曰：</p>
  <p id="aAc">“七地修治方便慧，<a id="a-Ad"></a>善集助道大愿力，<a id="a-Ae"></a>复得人尊所摄持，<a id="a-Af"></a>为求胜智登八住。</p>
  <p id="aAg">功德成就恒慈愍，<a id="a-Ah"></a>智慧广大等虚空，<a id="a-Ai"></a>闻法能生决定力，<a id="a-Aj"></a>是则寂灭无生忍。</p>
  <p id="aAk">知法无生无起相，<a id="a-Al"></a>无成无坏无尽转，<a id="a-Am"></a>离有平等绝分别，<a id="a-An"></a>超诸心行如空住。</p>
  <p id="aAo">成就是忍超戏论，<a id="a-Ap"></a>甚深不动恒寂灭，<a id="a-Aq"></a>一切世间无能知，<a id="a-Ar"></a>心相取著悉皆离。</p>
  <p id="aAs">住于此地不分别，<a id="a-At"></a>譬如比丘入灭定，<a id="a-Au"></a>如梦渡河觉则无，<a id="a-Av"></a>如生梵天绝下欲。</p>
  <p id="aAw">以本愿力蒙劝导，<a id="a-Ax"></a>叹其忍胜与灌顶，<a id="a-Ay"></a>语言我等众佛法，<a id="a-Az"></a>汝今未获当勤进。</p>
  <p id="aB0">汝虽已灭烦恼火，<a id="a-B1"></a>世间惑焰犹炽然，<a id="a-B2"></a>当念本愿度众生，<a id="a-B3"></a>悉使修因趣解脱。</p>
  <p id="aB4">法性真常离心念，<a id="a-B5"></a>二乘于此亦能得，<a id="a-B6"></a>不以此故为世尊，<a id="a-B7"></a>但以甚深无碍智。</p>
  <p id="aB8">如是人天所应供，<a id="a-B9"></a>与此智慧令观察，<a id="a-BA"></a>无边佛法悉得成，<a id="a-BB"></a>一念超过曩众行。</p>
  <p id="aBC">菩萨住兹妙智地，<a id="a-BD"></a>则获广大神通力，<a id="a-BE"></a>一念分身遍十方，<a id="a-BF"></a>如船入海因风济。</p>
  <p id="aBG">心无功用任智力，<a id="a-BH"></a>悉知国土成坏住，<a id="a-BI"></a>诸界种种各殊异，<a id="a-BJ"></a>小大无量皆能了。</p>
  <p id="aBK">三千世界四大种，<a id="a-BL"></a>六趣众生身各别，<a id="a-BM"></a>及以众宝微尘数，<a id="a-BN"></a>以智观察悉无余。</p>
  <p id="aBO">菩萨能知一切身，<a id="a-BP"></a>为化众生同彼形，<a id="a-BQ"></a>国土无量种种别，<a id="a-BR"></a>悉为现形无不遍。</p>
  <p id="aBS">譬如日月住虚空，<a id="a-BT"></a>一切水中皆现影；<a id="a-BU"></a>住于法界无所动，<a id="a-BV"></a>随心现影亦复然。</p>
  <p id="aBW">随其心乐各不同，<a id="a-BX"></a>一切众中皆现身，<a id="a-BY"></a>声闻独觉与菩萨，<a id="a-BZ"></a>及以佛身靡不现。</p>
  <p id="aBa">众生国土业报身，<a id="a-Bb"></a>种种圣人智法身，<a id="a-Bc"></a>虚空身相皆平等，<a id="a-Bd"></a>普为众生而示作。</p>
  <p id="aBe">十种圣智普观察，<a id="a-Bf"></a>复顺慈悲作众业，<a id="a-Bg"></a>所有佛法皆成就，<a id="a-Bh"></a>持戒不动如须弥。</p>
  <p id="aBi">十力成就不动摇，<a id="a-Bj"></a>一切魔众无能转，<a id="a-Bk"></a>诸佛护念天王礼，<a id="a-Bl"></a>密迹金刚恒侍卫。</p>
  <p id="aBm">此地功德无边际，<a id="a-Bn"></a>千万亿劫说不尽，<a id="a-Bo"></a>复以供佛善益明，<a id="a-Bp"></a>如王顶上庄严具。</p>
  <p id="aBq">菩萨住此第八地，<a id="a-Br"></a>多作梵王千界主，<a id="a-Bs"></a>演说三乘无有穷，<a id="a-Bt"></a>慈光普照除众惑。</p>
  <p id="aBu">一念所获诸三昧，<a id="a-Bv"></a>百万世界微尘等，<a id="a-Bw"></a>诸所作事悉亦然，<a id="a-Bx"></a>愿力示现复过是。</p>
  <p id="aBy">菩萨第八不动地，<a id="a-Bz"></a>我为汝等已略说，<a id="a-C0"></a>若欲次第广分别，<a id="a-C1"></a>经于亿劫不能尽。<a id="a-C2"></a>”</p>
  <p id="aC3"></p>
  <p id="aC4">说此菩萨八地时，<a id="a-C5"></a>如来现大神通力，<a id="a-C6"></a>震动十方诸国土，<a id="a-C7"></a>无量亿数难思议。</p>
  <p id="aC8">一切知见无上尊，<a id="a-C9"></a>其身普放大光明，<a id="a-CA"></a>照耀彼诸无量土，<a id="a-CB"></a>悉使众生获安乐。</p>
  <p id="aCC">菩萨无量百千亿，<a id="a-CD"></a>俱时踊在虚空住，<a id="a-CE"></a>以过诸天上妙供，<a id="a-CF"></a>供养说中最胜者。</p>
  <p id="aCG">大自在王自在天，<a id="a-CH"></a>悉共同心喜无量，<a id="a-CI"></a>各以种种众供具，<a id="a-CJ"></a>供养甚深功德海。</p>
  <p id="aCK">复有天女千万亿，<a id="a-CL"></a>身心欢喜悉充遍，<a id="a-CM"></a>各奏乐音无量种，<a id="a-CN"></a>供养人中大导师。</p>
  <p id="aCO">是时众乐同时奏，<a id="a-CP"></a>百千万亿无量别，<a id="a-CQ"></a>悉以善逝威神力，<a id="a-CR"></a>演出妙音而赞叹：</p>
  <p id="aCS">寂静调柔无垢害，<a id="a-CT"></a>随所入地善修习，<a id="a-CU"></a>心如虚空诣十方，<a id="a-CV"></a>广说佛道悟群生。</p>
  <p id="aCW">天上人间一切处，<a id="a-CX"></a>悉现无等妙庄严，<a id="a-CY"></a>以从如来功德生，<a id="a-CZ"></a>令其见者乐佛智。</p>
  <p id="aCa">不离一刹诣众土，<a id="a-Cb"></a>如月普现照世间，<a id="a-Cc"></a>音声心念悉皆灭，<a id="a-Cd"></a>譬犹谷响无不应。</p>
  <p id="aCe">若有众生心下劣，<a id="a-Cf"></a>为彼演说声闻行；<a id="a-Cg"></a>若心明利乐辟支，<a id="a-Ch"></a>则为彼说中乘道。</p>
  <p id="aCi">若有慈悲乐饶益，<a id="a-Cj"></a>为说菩萨所行事；<a id="a-Ck"></a>若有最胜智慧心，<a id="a-Cl"></a>则示如来无上法。</p>
  <p id="aCm">譬如幻师作众事，<a id="a-Cn"></a>种种形相皆非实，<a id="a-Co"></a>菩萨智幻亦如是，<a id="a-Cp"></a>虽现一切离有无。</p>
  <p id="aCq">如是美音千万种，<a id="a-Cr"></a>歌赞佛已默然住。<a id="a-Cs"></a>解脱月言今众净，<a id="a-Ct"></a>愿说九地所行道！</p>
  <p id="aCu">尔时，<a id="a-Cv"></a>金刚藏菩萨告解脱月菩萨言：<a id="a-Cw"></a>“佛子，<a id="a-Cx"></a>菩萨摩诃萨以如是无量智思量观察，<a id="a-Cy"></a>欲更求转胜寂灭解脱，<a id="a-Cz"></a>复修习如来智慧，<a id="a-D0"></a>入如来秘密法，<a id="a-D1"></a>观察不思议大智性，<a id="a-D2"></a>净诸陀罗尼三昧门，<a id="a-D3"></a>具广大神通，<a id="a-D4"></a>入差别世界，<a id="a-D5"></a>修力、<a id="a-D6"></a>无畏、<a id="a-D7"></a>不共法，<a id="a-D8"></a>随诸佛转法轮，<a id="a-D9"></a>不舍大悲本愿力，<a id="a-DA"></a>得入菩萨第九善慧地。</p>
  <p id="aDB">“佛子，<a id="a-DC"></a>菩萨摩诃萨住此善慧地，<a id="a-DD"></a>如实知善不善无记法行、<a id="a-DE"></a>有漏无漏法行、<a id="a-DF"></a>世间出世间法行、<a id="a-DG"></a>思议不思议法行、<a id="a-DH"></a>定不定法行、<a id="a-DI"></a>声闻独觉法行、<a id="a-DJ"></a>菩萨行法行、<a id="a-DK"></a>如来地法行、<a id="a-DL"></a>有为法行、<a id="a-DM"></a>无为法行。<a id="a-DN"></a>此菩萨以如是智慧，<a id="a-DO"></a>如实知众生心稠林、<a id="a-DP"></a>烦恼稠林、<a id="a-DQ"></a>业稠林、<a id="a-DR"></a>根稠林、<a id="a-DS"></a>解稠林、<a id="a-DT"></a>性稠林、<a id="a-DU"></a>乐欲稠林、<a id="a-DV"></a>随眠稠林、<a id="a-DW"></a>受生稠林、<a id="a-DX"></a>习气相续稠林、<a id="a-DY"></a>三聚差别稠林。<a id="a-DZ"></a>此菩萨如实知众生心种种相，<a id="a-Da"></a>所谓：<a id="a-Db"></a>杂起相、<a id="a-Dc"></a>速转相、<a id="a-Dd"></a>坏不坏相、<a id="a-De"></a>无形质相、<a id="a-Df"></a>无边际相、<a id="a-Dg"></a>清净相、<a id="a-Dh"></a>垢无垢相、<a id="a-Di"></a>缚不缚相、<a id="a-Dj"></a>幻所作相、<a id="a-Dk"></a>随诸趣生相；<a id="a-Dl"></a>如是百千万亿乃至无量，<a id="a-Dm"></a>皆如实知。<a id="a-Dn"></a>又知诸烦恼种种相，<a id="a-Do"></a>所谓：<a id="a-Dp"></a>久远随行相、<a id="a-Dq"></a>无边引起相、<a id="a-Dr"></a>俱生不舍相、<a id="a-Ds"></a>眠起一义相、<a id="a-Dt"></a>与心相应不相应相、<a id="a-Du"></a>随趣受生而住相、<a id="a-Dv"></a>三界差别相、<a id="a-Dw"></a>爱见痴慢如箭深入过患相、<a id="a-Dx"></a>三业因缘不绝相；<a id="a-Dy"></a>略说乃至八万四千，<a id="a-Dz"></a>皆如实知。<a id="a-E0"></a>又知诸业种种相，<a id="a-E1"></a>所谓：<a id="a-E2"></a>善不善无记相、<a id="a-E3"></a>有表示无表示相、<a id="a-E4"></a>与心同生不离相、<a id="a-E5"></a>因自性刹那坏而次第集果不失相、<a id="a-E6"></a>有报无报相、<a id="a-E7"></a>受黑黑等众报相、<a id="a-E8"></a>如田无量相、<a id="a-E9"></a>凡圣差别相、<a id="a-EA"></a>现受生受后受相、<a id="a-EB"></a>乘非乘定不定相；<a id="a-EC"></a>略说乃至八万四千，<a id="a-ED"></a>皆如实知。<a id="a-EE"></a>又知诸根软中胜相、<a id="a-EF"></a>先际后际差别无差别相、<a id="a-EG"></a>上中下相、<a id="a-EH"></a>烦恼俱生不相离相、<a id="a-EI"></a>乘非乘定不定相、<a id="a-EJ"></a>淳熟调柔相、<a id="a-EK"></a>随根网轻转坏相、<a id="a-EL"></a>增上无能坏相、<a id="a-EM"></a>退不退差别相、<a id="a-EN"></a>远随共生不同相；<a id="a-EO"></a>略说乃至八万四千，<a id="a-EP"></a>皆如实知。<a id="a-EQ"></a>又知诸解软中上、<a id="a-ER"></a>诸性软中上、<a id="a-ES"></a>乐欲软中上；<a id="a-ET"></a>皆略说乃至八万四千。<a id="a-EU"></a>又知诸随眠种种相，<a id="a-EV"></a>所谓：<a id="a-EW"></a>与深心共生相、<a id="a-EX"></a>与心共生相、<a id="a-EY"></a>心相应不相应差别相、<a id="a-EZ"></a>久远随行相、<a id="a-Ea"></a>无始不拔相、<a id="a-Eb"></a>与一切禅定解脱三昧三摩钵底神通相违相、<a id="a-Ec"></a>三界相续受生系缚相、<a id="a-Ed"></a>令无边心相续现起相、<a id="a-Ee"></a>开诸处门相、<a id="a-Ef"></a>坚实难治相、<a id="a-Eg"></a>地处成就不成就相、<a id="a-Eh"></a>唯以圣道拔出相。<a id="a-Ei"></a>又知受生种种相，<a id="a-Ej"></a>所谓：<a id="a-Ek"></a>随业受生相、<a id="a-El"></a>六趣差别相、<a id="a-Em"></a>有色无色差别相、<a id="a-En"></a>有想无想差别相、<a id="a-Eo"></a>业为田爱水润无明暗覆识为种子生后有芽相、<a id="a-Ep"></a>名色俱生不相离相、<a id="a-Eq"></a>痴爱希求续有相、<a id="a-Er"></a>欲受欲生无始乐著相、<a id="a-Es"></a>妄谓出三界贪求相。<a id="a-Et"></a>又知习气种种相，<a id="a-Eu"></a>所谓：<a id="a-Ev"></a>行不行差别相、<a id="a-Ew"></a>随趣熏习相、<a id="a-Ex"></a>随众生行熏习相、<a id="a-Ey"></a>随业烦恼熏习相、<a id="a-Ez"></a>善不善无记熏习相、<a id="a-F0"></a>随入后有熏习相、<a id="a-F1"></a>次第熏习相、<a id="a-F2"></a>不断烦恼远行不舍熏习相、<a id="a-F3"></a>实非实熏习相、<a id="a-F4"></a>见闻亲近声闻独觉菩萨如来熏习相。<a id="a-F5"></a>又知众生正定邪定不定相，<a id="a-F6"></a>所谓：<a id="a-F7"></a>正见正定相、<a id="a-F8"></a>邪见邪定相、<a id="a-F9"></a>二俱不定相、<a id="a-FA"></a>五逆邪定相、<a id="a-FB"></a>五根正定相、<a id="a-FC"></a>二俱不定相、<a id="a-FD"></a>八邪邪定相、<a id="a-FE"></a>正性正定相、<a id="a-FF"></a>更不作二俱离不定相、<a id="a-FG"></a>深著邪法邪定相、<a id="a-FH"></a>习行圣道正定相、<a id="a-FI"></a>二俱舍不定相。<a id="a-FJ"></a>佛子，<a id="a-FK"></a>菩萨随顺如是智慧，<a id="a-FL"></a>名住善慧地；<a id="a-FM"></a>住此地已，<a id="a-FN"></a>了知众生诸行差别，<a id="a-FO"></a>教化调伏，<a id="a-FP"></a>令得解脱。</p>
  <p id="aFQ">“佛子，<a id="a-FR"></a>此菩萨善能演说声闻乘法、<a id="a-FS"></a>独觉乘法、<a id="a-FT"></a>菩萨乘法、<a id="a-FU"></a>如来地法；<a id="a-FV"></a>一切行处，<a id="a-FW"></a>智随行故，<a id="a-FX"></a>能随众生根、<a id="a-FY"></a>性、<a id="a-FZ"></a>欲、<a id="a-Fa"></a>解、<a id="a-Fb"></a>所行有异、<a id="a-Fc"></a>诸聚差别，<a id="a-Fd"></a>亦随受生、<a id="a-Fe"></a>烦恼、<a id="a-Ff"></a>眠、<a id="a-Fg"></a>缚、<a id="a-Fh"></a>诸业习气而为说法，<a id="a-Fi"></a>令生信解，<a id="a-Fj"></a>增益智慧，<a id="a-Fk"></a>各于其乘而得解脱。</p>
  <p id="aFl">“佛子，<a id="a-Fm"></a>菩萨住此善慧地，<a id="a-Fn"></a>作大法师，<a id="a-Fo"></a>具法师行，<a id="a-Fp"></a>善能守护如来法藏，<a id="a-Fq"></a>以无量善巧智，<a id="a-Fr"></a>起四无碍辩，<a id="a-Fs"></a>用菩萨言辞而演说法。<a id="a-Ft"></a>此菩萨常随四无碍智转，<a id="a-Fu"></a>无暂舍离。<a id="a-Fv"></a>何等为四？<a id="a-Fw"></a>所谓：<a id="a-Fx"></a>法无碍智、<a id="a-Fy"></a>义无碍智、<a id="a-Fz"></a>辞无碍智、<a id="a-G0"></a>乐说无碍智。<a id="a-G1"></a>此菩萨以法无碍智，<a id="a-G2"></a>知诸法自相；<a id="a-G3"></a>义无碍智，<a id="a-G4"></a>知诸法别相；<a id="a-G5"></a>辞无碍智，<a id="a-G6"></a>无错谬说；<a id="a-G7"></a>乐说无碍智，<a id="a-G8"></a>无断尽说。<a id="a-G9"></a>复次，<a id="a-GA"></a>以法无碍智，<a id="a-GB"></a>知诸法自性；<a id="a-GC"></a>义无碍智，<a id="a-GD"></a>知诸法生灭；<a id="a-GE"></a>辞无碍智，<a id="a-GF"></a>安立一切法不断说；<a id="a-GG"></a>乐说无碍智，<a id="a-GH"></a>随所安立，<a id="a-GI"></a>不可坏无边说。<a id="a-GJ"></a>复次，<a id="a-GK"></a>以法无碍智，<a id="a-GL"></a>知现在法差别；<a id="a-GM"></a>义无碍智，<a id="a-GN"></a>知过去、<a id="a-GO"></a>未来法差别；<a id="a-GP"></a>辞无碍智，<a id="a-GQ"></a>于去、<a id="a-GR"></a>来、<a id="a-GS"></a>今法无错谬说；<a id="a-GT"></a>乐说无碍智，<a id="a-GU"></a>于一一世无边法明了说。<a id="a-GV"></a>复次，<a id="a-GW"></a>以法无碍智，<a id="a-GX"></a>知法差别；<a id="a-GY"></a>义无碍智，<a id="a-GZ"></a>知义差别；<a id="a-Ga"></a>辞无碍智，<a id="a-Gb"></a>随其言音说；<a id="a-Gc"></a>乐说无碍智，<a id="a-Gd"></a>随其心乐说。<a id="a-Ge"></a>复次，<a id="a-Gf"></a>法无碍智，<a id="a-Gg"></a>以法智知差别不异；<a id="a-Gh"></a>义无碍智，<a id="a-Gi"></a>以比智知差别如实；<a id="a-Gj"></a>辞无碍智，<a id="a-Gk"></a>以世智差别说；<a id="a-Gl"></a>乐说无碍智，<a id="a-Gm"></a>以第一义智善巧说。<a id="a-Gn"></a>复次，<a id="a-Go"></a>法无碍智，<a id="a-Gp"></a>知诸法一相不坏；<a id="a-Gq"></a>义无碍智，<a id="a-Gr"></a>知蕴、<a id="a-Gs"></a>界、<a id="a-Gt"></a>处、<a id="a-Gu"></a>谛、<a id="a-Gv"></a>缘起善巧；<a id="a-Gw"></a>辞无碍智，<a id="a-Gx"></a>以一切世间易解了美妙音声、<a id="a-Gy"></a>文字说；<a id="a-Gz"></a>乐说无碍智，<a id="a-H0"></a>以转胜无边法明说。<a id="a-H1"></a>复次，<a id="a-H2"></a>法无碍智，<a id="a-H3"></a>知一乘平等性；<a id="a-H4"></a>义无碍智，<a id="a-H5"></a>知诸乘差别性；<a id="a-H6"></a>辞无碍智，<a id="a-H7"></a>说一切乘无差别；<a id="a-H8"></a>乐说无碍智，<a id="a-H9"></a>说一一乘无边法。<a id="a-HA"></a>复次，<a id="a-HB"></a>法无碍智，<a id="a-HC"></a>知一切菩萨行、<a id="a-HD"></a>智行、<a id="a-HE"></a>法行智随证；<a id="a-HF"></a>义无碍智，<a id="a-HG"></a>知十地分位义差别；<a id="a-HH"></a>辞无碍智，<a id="a-HI"></a>说地道无差别相；<a id="a-HJ"></a>乐说无碍智，<a id="a-HK"></a>说一一地无边行相。<a id="a-HL"></a>复次，<a id="a-HM"></a>法无碍智，<a id="a-HN"></a>知一切如来一念成正觉；<a id="a-HO"></a>义无碍智，<a id="a-HP"></a>知种种时、<a id="a-HQ"></a>种种处等各差别；<a id="a-HR"></a>辞无碍智，<a id="a-HS"></a>说成正觉差别；<a id="a-HT"></a>乐说无碍智，<a id="a-HU"></a>于一一句法无量劫说不尽。<a id="a-HV"></a>复次，<a id="a-HW"></a>法无碍智，<a id="a-HX"></a>知一切如来语、<a id="a-HY"></a>力、<a id="a-HZ"></a>无所畏、<a id="a-Ha"></a>不共佛法，<a id="a-Hb"></a>大慈大悲，<a id="a-Hc"></a>辩才方便，<a id="a-Hd"></a>转法轮，<a id="a-He"></a>一切智智随证；<a id="a-Hf"></a>义无碍智，<a id="a-Hg"></a>知如来随八万四千众生心、<a id="a-Hh"></a>行、<a id="a-Hi"></a>根、<a id="a-Hj"></a>解、<a id="a-Hk"></a>差别音声；<a id="a-Hl"></a>辞无碍智，<a id="a-Hm"></a>随一切众生行，<a id="a-Hn"></a>以如来音声差别说；<a id="a-Ho"></a>乐说无碍智，<a id="a-Hp"></a>随众生信解，<a id="a-Hq"></a>以如来智清净行圆满说。</p>
  <p id="aHr">“佛子，<a id="a-Hs"></a>菩萨住第九地，<a id="a-Ht"></a>得如是善巧无碍智，<a id="a-Hu"></a>得如来妙法藏，<a id="a-Hv"></a>作大法师，<a id="a-Hw"></a>得义陀罗尼、<a id="a-Hx"></a>法陀罗尼、<a id="a-Hy"></a>智陀罗尼、<a id="a-Hz"></a>光照陀罗尼、<a id="a-I0"></a>善慧陀罗尼、<a id="a-I1"></a>众财陀罗尼、<a id="a-I2"></a>威德陀罗尼、<a id="a-I3"></a>无碍门陀罗尼、<a id="a-I4"></a>无边际陀罗尼、<a id="a-I5"></a>种种义陀罗尼，<a id="a-I6"></a>如是等百万阿僧祇陀罗尼门皆得圆满，<a id="a-I7"></a>以百万阿僧祇善巧音声辩才门而演说法。<a id="a-I8"></a>此菩萨得如是百万阿僧祇陀罗尼门已，<a id="a-I9"></a>于无量佛所一一佛前，<a id="a-IA"></a>悉以如是百万阿僧祇陀罗尼门听闻正法，<a id="a-IB"></a>闻已不忘，<a id="a-IC"></a>以无量差别门为他演说。<a id="a-ID"></a>此菩萨初见于佛，<a id="a-IE"></a>头顶礼敬，<a id="a-IF"></a>即于佛所得无量法门；<a id="a-IG"></a>此所得法门，<a id="a-IH"></a>非彼闻持诸大声闻，<a id="a-II"></a>于百千劫所能领受。<a id="a-IJ"></a>此菩萨得如是陀罗尼、<a id="a-IK"></a>如是无碍智，<a id="a-IL"></a>坐于法座而说于法；<a id="a-IM"></a>大千世界满中众生，<a id="a-IN"></a>随其心乐差别为说；<a id="a-IO"></a>唯除诸佛及受职菩萨，<a id="a-IP"></a>其余众会威德光明无能与比。<a id="a-IQ"></a>此菩萨处于法座，<a id="a-IR"></a>欲以一音，<a id="a-IS"></a>令诸大众皆得解了，<a id="a-IT"></a>即得解了；<a id="a-IU"></a>或时欲以种种音声，<a id="a-IV"></a>令诸大众皆得开悟；<a id="a-IW"></a>或时心欲放大光明，<a id="a-IX"></a>演说法门；<a id="a-IY"></a>或时心欲于其身上一一毛孔，<a id="a-IZ"></a>皆演法音；<a id="a-Ia"></a>或时心欲乃至三千大千世界所有一切形、<a id="a-Ib"></a>无形物，<a id="a-Ic"></a>皆悉演出妙法言音；<a id="a-Id"></a>或时心欲发一言音，<a id="a-Ie"></a>周遍法界，<a id="a-If"></a>悉令解了；<a id="a-Ig"></a>或时心欲一切言音，<a id="a-Ih"></a>皆作法音，<a id="a-Ii"></a>恒住不灭；<a id="a-Ij"></a>或时心欲一切世界箫、<a id="a-Ik"></a>笛、<a id="a-Il"></a>钟、<a id="a-Im"></a>鼓及以歌咏，<a id="a-In"></a>一切乐声皆演法音；<a id="a-Io"></a>或时心欲于一字中，<a id="a-Ip"></a>一切法句言音差别，<a id="a-Iq"></a>皆悉具足；<a id="a-Ir"></a>或时心欲令不可说无量世界地、<a id="a-Is"></a>水、<a id="a-It"></a>火、<a id="a-Iu"></a>风四大聚中所有微尘，<a id="a-Iv"></a>一一尘中皆悉演出不可说法门。<a id="a-Iw"></a>如是所念，<a id="a-Ix"></a>一切随心，<a id="a-Iy"></a>无不得者。</p>
  <p id="aIz">“佛子，<a id="a-J0"></a>此菩萨，<a id="a-J1"></a>假使三千大千世界所有众生咸至其前，<a id="a-J2"></a>一一皆以无量言音而兴问难，<a id="a-J3"></a>一一问难各各不同；<a id="a-J4"></a>菩萨于一念顷悉能领受，<a id="a-J5"></a>仍以一音普为解释，<a id="a-J6"></a>令随心乐，<a id="a-J7"></a>各得欢喜。<a id="a-J8"></a>如是乃至不可说世界所有众生，<a id="a-J9"></a>一刹那间，<a id="a-JA"></a>一一皆以无量言音而兴问难，<a id="a-JB"></a>一一问难各各不同；<a id="a-JC"></a>菩萨于一念顷悉能领受，<a id="a-JD"></a>亦以一音普为解释，<a id="a-JE"></a>各随心乐，<a id="a-JF"></a>令得欢喜。<a id="a-JG"></a>乃至不可说不可说世界满中众生，<a id="a-JH"></a>菩萨皆能随其心乐、<a id="a-JI"></a>随根、<a id="a-JJ"></a>随解而为说法，<a id="a-JK"></a>承佛神力广作佛事，<a id="a-JL"></a>普为一切作所依怙。<a id="a-JM"></a>佛子，<a id="a-JN"></a>此菩萨复更精进，<a id="a-JO"></a>成就智明。<a id="a-JP"></a>假使一毛端处有不可说世界微尘数诸佛众会，<a id="a-JQ"></a>一一众会有不可说世界微尘数众生，<a id="a-JR"></a>一一众生有不可说世界微尘数性、<a id="a-JS"></a>欲，<a id="a-JT"></a>彼诸佛随其性、<a id="a-JU"></a>欲各与法门；<a id="a-JV"></a>如一毛端处，<a id="a-JW"></a>一切法界处悉亦如是。<a id="a-JX"></a>如是所说无量法门，<a id="a-JY"></a>菩萨于一念中悉能领受，<a id="a-JZ"></a>无有忘失。</p>
  <p id="aJa">“佛子，<a id="a-Jb"></a>菩萨住此第九地，<a id="a-Jc"></a>昼夜专勤更无余念，<a id="a-Jd"></a>唯入佛境界亲近如来，<a id="a-Je"></a>入诸菩萨甚深解脱，<a id="a-Jf"></a>常在三昧，<a id="a-Jg"></a>恒见诸佛，<a id="a-Jh"></a>未曾舍离。<a id="a-Ji"></a>一一劫中见无量佛、<a id="a-Jj"></a>无量百佛、<a id="a-Jk"></a>无量千佛，<a id="a-Jl"></a>乃至无量百千亿那由他佛，<a id="a-Jm"></a>恭敬尊重，<a id="a-Jn"></a>承事供养，<a id="a-Jo"></a>于诸佛所种种问难，<a id="a-Jp"></a>得说法陀罗尼，<a id="a-Jq"></a>所有善根转更明净。<a id="a-Jr"></a>譬如真金，<a id="a-Js"></a>善巧金师用作宝冠，<a id="a-Jt"></a>转轮圣王以严其首，<a id="a-Ju"></a>四天下内一切小王及诸臣民诸庄严具无与等者；<a id="a-Jv"></a>此第九地菩萨善根亦复如是，<a id="a-Jw"></a>一切声闻、<a id="a-Jx"></a>辟支佛及下地菩萨所有善根无能与等。<a id="a-Jy"></a>佛子，<a id="a-Jz"></a>譬如二千世界主大梵天王，<a id="a-K0"></a>身出光明，<a id="a-K1"></a>二千界中幽远之处悉能照耀，<a id="a-K2"></a>除其黑暗；<a id="a-K3"></a>此地菩萨所有善根亦复如是，<a id="a-K4"></a>能出光明照众生心，<a id="a-K5"></a>烦恼黑暗皆令息灭。<a id="a-K6"></a>此菩萨，<a id="a-K7"></a>十波罗蜜中，<a id="a-K8"></a>力波罗蜜最胜；<a id="a-K9"></a>余波罗蜜非不修行，<a id="a-KA"></a>但随力随分。</p>
  <p id="aKB">“佛子，<a id="a-KC"></a>是名略说菩萨摩诃萨第九善慧地；<a id="a-KD"></a>若广说者，<a id="a-KE"></a>于无量劫亦不能尽。<a id="a-KF"></a>佛子，<a id="a-KG"></a>菩萨摩诃萨住此地，<a id="a-KH"></a>多作二千世界主大梵天王，<a id="a-KI"></a>善能统理，<a id="a-KJ"></a>自在饶益，<a id="a-KK"></a>能为一切声闻、<a id="a-KL"></a>缘觉及诸菩萨分别演说波罗蜜行；<a id="a-KM"></a>随众生心，<a id="a-KN"></a>所有问难无能屈者。<a id="a-KO"></a>布施、<a id="a-KP"></a>爱语、<a id="a-KQ"></a>利行、<a id="a-KR"></a>同事──如是一切诸所作业，<a id="a-KS"></a>皆不离念佛，<a id="a-KT"></a>乃至不离念一切种、<a id="a-KU"></a>一切智智。<a id="a-KV"></a>复作是念：<a id="a-KW"></a>‘我当于一切众生中为首、<a id="a-KX"></a>为胜，<a id="a-KY"></a>乃至为一切智智依止者。<a id="a-KZ"></a>’此菩萨若发勤精进，<a id="a-Ka"></a>于一念顷，<a id="a-Kb"></a>得百万阿僧祇国土微尘数三昧，<a id="a-Kc"></a>乃至示现百万阿僧祇国土微尘数菩萨以为眷属；<a id="a-Kd"></a>若以菩萨殊胜愿力自在示现，<a id="a-Ke"></a>过于此数，<a id="a-Kf"></a>乃至百千亿那由他劫不能数知。<a id="a-Kg"></a>”</p>
  <p id="aKh">尔时，<a id="a-Ki"></a>金刚藏菩萨欲重宣其义而说颂曰：</p>
  <p id="aKj">“无量智力善观察，<a id="a-Kk"></a>最上微妙世难知，<a id="a-Kl"></a>普入如来秘密处，<a id="a-Km"></a>利益众生入九地。</p>
  <p id="aKn">总持三昧皆自在，<a id="a-Ko"></a>获大神通入众刹，<a id="a-Kp"></a>力智无畏不共法，<a id="a-Kq"></a>愿力悲心入九地。</p>
  <p id="aKr">住于此地持法藏，<a id="a-Ks"></a>了善不善及无记，<a id="a-Kt"></a>有漏无漏世出世，<a id="a-Ku"></a>思不思议悉善知。</p>
  <p id="aKv">若法决定不决定，<a id="a-Kw"></a>三乘所作悉观察，<a id="a-Kx"></a>有为无为行差别，<a id="a-Ky"></a>如是而知入世间。</p>
  <p id="aKz">若欲知诸众生心，<a id="a-L0"></a>则能以智如实知，<a id="a-L1"></a>种种速转坏非坏，<a id="a-L2"></a>无质无边等众相。</p>
  <p id="aL3">烦恼无边恒共伴，<a id="a-L4"></a>眠起一义续诸趣，<a id="a-L5"></a>业性种种各差别，<a id="a-L6"></a>因坏果集皆能了。</p>
  <p id="aL7">诸根种种下中上，<a id="a-L8"></a>先后际等无量别，<a id="a-L9"></a>解性乐欲亦复然，<a id="a-LA"></a>八万四千靡不知。</p>
  <p id="aLB">众生惑见恒随缚，<a id="a-LC"></a>无始稠林未除翦，<a id="a-LD"></a>与志共俱心并生，<a id="a-LE"></a>常相羁系不断绝。</p>
  <p id="aLF">但唯妄想非实物，<a id="a-LG"></a>不离于心无处所，<a id="a-LH"></a>禅定境排仍退转，<a id="a-LI"></a>金刚道灭方毕竟。</p>
  <p id="aLJ">六趣受生各差别，<a id="a-LK"></a>业田爱润无明覆，<a id="a-LL"></a>识为种子名色芽，<a id="a-LM"></a>三界无始恒相续。</p>
  <p id="aLN">惑业心习生诸趣，<a id="a-LO"></a>若离于此不复生；<a id="a-LP"></a>众生悉在三聚中，<a id="a-LQ"></a>或溺于见或行道。</p>
  <p id="aLR">住于此地善观察，<a id="a-LS"></a>随其心乐及根解，<a id="a-LT"></a>悉以无碍妙辩才，<a id="a-LU"></a>如其所应差别说。</p>
  <p id="aLV">处于法座如师子，<a id="a-LW"></a>亦如牛王宝山王，<a id="a-LX"></a>又如龙王布密云，<a id="a-LY"></a>霔甘露雨充大海。</p>
  <p id="aLZ">善知法性及奥义，<a id="a-La"></a>随顺言辞能辩说，<a id="a-Lb"></a>总持百万阿僧祇，<a id="a-Lc"></a>譬如大海受众雨。</p>
  <p id="aLd">总持三昧皆清净，<a id="a-Le"></a>能于一念见多佛，<a id="a-Lf"></a>一一佛所皆闻法，<a id="a-Lg"></a>复以妙音而演畅。</p>
  <p id="aLh">若欲三千大千界，<a id="a-Li"></a>教化一切诸群生，<a id="a-Lj"></a>如云广布无不及，<a id="a-Lk"></a>随其根欲悉令喜。</p>
  <p id="aLl">毛端佛众无有数，<a id="a-Lm"></a>众生心乐亦无极，<a id="a-Ln"></a>悉应其心与法门，<a id="a-Lo"></a>一切法界皆如是。</p>
  <p id="aLp">菩萨勤加精进力，<a id="a-Lq"></a>复获功德转增胜，<a id="a-Lr"></a>闻持尔所诸法门，<a id="a-Ls"></a>如地能持一切种。</p>
  <p id="aLt">十方无量诸众生，<a id="a-Lu"></a>咸来亲近会中坐，<a id="a-Lv"></a>一念随心各问难，<a id="a-Lw"></a>一音普对悉充足。</p>
  <p id="aLx">住于此地为法王，<a id="a-Ly"></a>随机诲诱无厌倦，<a id="a-Lz"></a>日夜见佛未曾舍，<a id="a-M0"></a>入深寂灭智解脱。</p>
  <p id="aM1">供养诸佛善益明，<a id="a-M2"></a>如王顶上妙宝冠，<a id="a-M3"></a>复使众生烦恼灭，<a id="a-M4"></a>譬如梵王光普照。</p>
  <p id="aM5">住此多作大梵王，<a id="a-M6"></a>以三乘法化众生，<a id="a-M7"></a>所行善业普饶益，<a id="a-M8"></a>乃至当成一切智。</p>
  <p id="aM9">一念所入诸三昧，<a id="a-MA"></a>阿僧祇刹微尘数，<a id="a-MB"></a>见佛说法亦复然，<a id="a-MC"></a>愿力所作复过此。</p>
  <p id="aMD">此是第九善慧地，<a id="a-ME"></a>大智菩萨所行处，<a id="a-MF"></a>甚深微妙难可见，<a id="a-MG"></a>我为佛子已宣说。<a id="a-MH"></a>”</p>
 </body>
</html>