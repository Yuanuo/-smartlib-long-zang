<!doctype html>
<html id="z3IBTTEHd" data-ver="1139">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经卷第二十五</h1>
  <h2 id="a2">十回向品第二十五之三</h2>
  <p id="a3">“佛子，<a id="a-4"></a>云何为菩萨摩诃萨无尽功德藏回向？</p>
  <p id="a5">“佛子，<a id="a-6"></a>此菩萨摩诃萨以忏除一切诸业重障所起善根；<a id="a-7"></a>礼敬三世一切诸佛所起善根；<a id="a-8"></a>劝请一切诸佛说法所起善根；<a id="a-9"></a>闻佛说法精勤修习，<a id="a-A"></a>悟不思议广大境界所起善根；<a id="a-B"></a>于去、<a id="a-C"></a>来、<a id="a-D"></a>今，<a id="a-E"></a>一切诸佛、<a id="a-F"></a>一切众生所有善根，<a id="a-G"></a>皆生随喜所起善根；<a id="a-H"></a>去、<a id="a-I"></a>来、<a id="a-J"></a>今世一切诸佛善根无尽，<a id="a-K"></a>诸菩萨众精勤修习所得善根；<a id="a-L"></a>三世诸佛成等正觉、<a id="a-M"></a>转正法轮、<a id="a-N"></a>调伏众生，<a id="a-O"></a>菩萨悉知，<a id="a-P"></a>发随喜心所生善根；<a id="a-Q"></a>三世诸佛从初发心、<a id="a-R"></a>修菩萨行、<a id="a-S"></a>成最正觉乃至示现入般涅槃，<a id="a-T"></a>般涅槃已正法住世乃至灭尽，<a id="a-U"></a>于如是等皆生随喜所有善根。<a id="a-V"></a>菩萨如是念不可说诸佛境界及自境界，<a id="a-W"></a>乃至菩提无障碍境，<a id="a-X"></a>如是广大无量差别一切善根，<a id="a-Y"></a>凡所积集，<a id="a-Z"></a>凡所信解，<a id="a-a"></a>凡所随喜，<a id="a-b"></a>凡所圆满，<a id="a-c"></a>凡所成就，<a id="a-d"></a>凡所修行，<a id="a-e"></a>凡所获得，<a id="a-f"></a>凡所知觉，<a id="a-g"></a>凡所摄持，<a id="a-h"></a>凡所增长，<a id="a-i"></a>悉以回向庄严一切诸佛国土──如过去世无边际劫，<a id="a-j"></a>一切世界、<a id="a-k"></a>一切如来所行之处。<a id="a-l"></a>所谓：<a id="a-m"></a>无量无数佛世界种，<a id="a-n"></a>佛智所知，<a id="a-o"></a>菩萨所识，<a id="a-p"></a>大心所受；<a id="a-q"></a>庄严佛刹，<a id="a-r"></a>清净业行，<a id="a-s"></a>所流所引，<a id="a-t"></a>应众生起；<a id="a-u"></a>如来神力之所示现，<a id="a-v"></a>诸佛出世净业所成，<a id="a-w"></a>普贤菩萨妙行所兴；<a id="a-x"></a>一切诸佛于中成道，<a id="a-y"></a>示现种种自在神力。<a id="a-z"></a>尽未来际，<a id="a-10"></a>所有如来、<a id="a-11"></a>应、<a id="a-12"></a>正等觉，<a id="a-13"></a>遍法界住，<a id="a-14"></a>当成佛道，<a id="a-15"></a>当得一切清净庄严功德佛土。<a id="a-16"></a>尽法界、<a id="a-17"></a>虚空界，<a id="a-18"></a>无边无际，<a id="a-19"></a>无断无尽，<a id="a-1A"></a>皆从如来智慧所生，<a id="a-1B"></a>无量妙宝之所庄严。<a id="a-1C"></a>所谓：<a id="a-1D"></a>一切香庄严、<a id="a-1E"></a>一切华庄严、<a id="a-1F"></a>一切衣庄严、<a id="a-1G"></a>一切功德藏庄严、<a id="a-1H"></a>一切诸佛力庄严、<a id="a-1I"></a>一切佛国土庄严。<a id="a-1J"></a>如来所都不可思议，<a id="a-1K"></a>同行宿缘诸清净众于中止住，<a id="a-1L"></a>未来世中当成正觉。<a id="a-1M"></a>一切诸佛之所成就，<a id="a-1N"></a>非世所睹，<a id="a-1O"></a>菩萨净眼乃能照见。<a id="a-1P"></a>此诸菩萨具大威德，<a id="a-1Q"></a>宿植善根，<a id="a-1R"></a>知一切法如幻如化，<a id="a-1S"></a>普行菩萨诸清净业，<a id="a-1T"></a>入不思议自在三昧，<a id="a-1U"></a>善巧方便能作佛事，<a id="a-1V"></a>放佛光明普照世间无有限极。<a id="a-1W"></a>现在一切诸佛世尊，<a id="a-1X"></a>悉亦如是。<a id="a-1Y"></a>庄严世界无量形相、<a id="a-1Z"></a>无量光色，<a id="a-1a"></a>悉是功德之所成就──无量香、<a id="a-1b"></a>无量宝、<a id="a-1c"></a>无量树、<a id="a-1d"></a>无数庄严、<a id="a-1e"></a>无数宫殿、<a id="a-1f"></a>无数音声。<a id="a-1g"></a>随顺宿缘诸善知识，<a id="a-1h"></a>示现一切功德庄严，<a id="a-1i"></a>无有穷尽。<a id="a-1j"></a>所谓：<a id="a-1k"></a>一切香庄严、<a id="a-1l"></a>一切鬘庄严、<a id="a-1m"></a>一切末香庄严、<a id="a-1n"></a>一切宝庄严、<a id="a-1o"></a>一切幡庄严、<a id="a-1p"></a>一切宝缯彩庄严、<a id="a-1q"></a>一切宝栏楯庄严、<a id="a-1r"></a>阿僧祇金网庄严、<a id="a-1s"></a>阿僧祇河庄严、<a id="a-1t"></a>阿僧祇云雨庄严、<a id="a-1u"></a>阿僧祇音乐奏微妙音，<a id="a-1v"></a>如是等无量无数庄严之具，<a id="a-1w"></a>庄严一切──尽法界、<a id="a-1x"></a>虚空界，<a id="a-1y"></a>十方无量种种业起，<a id="a-1z"></a>佛所了知、<a id="a-20"></a>佛所宣说一切世界──其中所有一切佛土。<a id="a-21"></a>所谓：<a id="a-22"></a>庄严佛土、<a id="a-23"></a>清净佛土、<a id="a-24"></a>平等佛土、<a id="a-25"></a>妙好佛土、<a id="a-26"></a>威德佛土、<a id="a-27"></a>广大佛土、<a id="a-28"></a>安乐佛土、<a id="a-29"></a>不可坏佛土、<a id="a-2A"></a>无尽佛土、<a id="a-2B"></a>无量佛土、<a id="a-2C"></a>无动佛土、<a id="a-2D"></a>无畏佛土、<a id="a-2E"></a>光明佛土、<a id="a-2F"></a>无违逆佛土、<a id="a-2G"></a>可爱乐佛土、<a id="a-2H"></a>普照明佛土、<a id="a-2I"></a>严好佛土、<a id="a-2J"></a>精丽佛土、<a id="a-2K"></a>妙巧佛土、<a id="a-2L"></a>第一佛土、<a id="a-2M"></a>胜佛土、<a id="a-2N"></a>殊胜佛土、<a id="a-2O"></a>最胜佛土、<a id="a-2P"></a>极胜佛土、<a id="a-2Q"></a>上佛土、<a id="a-2R"></a>无上佛土、<a id="a-2S"></a>无等佛土、<a id="a-2T"></a>无比佛土、<a id="a-2U"></a>无譬喻佛土。<a id="a-2V"></a>如是过去、<a id="a-2W"></a>未来、<a id="a-2X"></a>现在一切佛土所有庄严，<a id="a-2Y"></a>菩萨摩诃萨以己善根发心回向：<a id="a-2Z"></a>‘愿以如是去、<a id="a-2a"></a>来、<a id="a-2b"></a>现在一切诸佛所有国土清净庄严，<a id="a-2c"></a>悉以庄严于一世界，<a id="a-2d"></a>如彼一切诸佛国土所有庄严，<a id="a-2e"></a>皆悉成就，<a id="a-2f"></a>皆悉清净，<a id="a-2g"></a>皆悉聚集，<a id="a-2h"></a>皆悉显现，<a id="a-2i"></a>皆悉严好，<a id="a-2j"></a>皆悉住持。<a id="a-2k"></a>如一世界；<a id="a-2l"></a>如是，<a id="a-2m"></a>尽法界、<a id="a-2n"></a>虚空界，<a id="a-2o"></a>一切世界悉亦如是，<a id="a-2p"></a>三世一切诸佛国土种种庄严皆悉具足。<a id="a-2q"></a>’</p>
  <p id="a2r">“佛子，<a id="a-2s"></a>菩萨摩诃萨复以善根如是回向：<a id="a-2t"></a>‘愿我所修一切佛刹，<a id="a-2u"></a>诸大菩萨皆悉充满。<a id="a-2v"></a>其诸菩萨，<a id="a-2w"></a>体性真实，<a id="a-2x"></a>智慧通达，<a id="a-2y"></a>善能分别一切世界及众生界，<a id="a-2z"></a>深入法界及虚空界，<a id="a-30"></a>舍离愚痴；<a id="a-31"></a>成就念佛，<a id="a-32"></a>念法真实不可思议，<a id="a-33"></a>念僧无量普皆周遍，<a id="a-34"></a>亦念于舍；<a id="a-35"></a>法日圆满，<a id="a-36"></a>智光普照，<a id="a-37"></a>见无所碍；<a id="a-38"></a>从无得生生诸佛法，<a id="a-39"></a>为众胜上善根之主，<a id="a-3A"></a>发生无上菩提之心；<a id="a-3B"></a>住如来力，<a id="a-3C"></a>趣萨婆若，<a id="a-3D"></a>破诸魔业，<a id="a-3E"></a>净众生界，<a id="a-3F"></a>深入法性，<a id="a-3G"></a>永离颠倒，<a id="a-3H"></a>善根大愿皆悉不空。<a id="a-3I"></a>如是菩萨充满其土，<a id="a-3J"></a>生如是处，<a id="a-3K"></a>有如是德，<a id="a-3L"></a>常作佛事，<a id="a-3M"></a>得佛菩提清净光明；<a id="a-3N"></a>具法界智，<a id="a-3O"></a>现神通力，<a id="a-3P"></a>一身充满一切法界；<a id="a-3Q"></a>得大智慧，<a id="a-3R"></a>入一切智所行之境，<a id="a-3S"></a>善能分别无量无边法界句义；<a id="a-3T"></a>于一切刹皆无所著，<a id="a-3U"></a>而能普现一切佛土；<a id="a-3V"></a>心如虚空，<a id="a-3W"></a>无有所依，<a id="a-3X"></a>而能分别一切法界，<a id="a-3Y"></a>善能入出不可思议甚深三昧；<a id="a-3Z"></a>趣萨婆若，<a id="a-3a"></a>住诸佛刹，<a id="a-3b"></a>得诸佛力，<a id="a-3c"></a>开示演说阿僧祇法而无所畏；<a id="a-3d"></a>随顺三世诸佛善根，<a id="a-3e"></a>普照一切如来法界，<a id="a-3f"></a>悉能受持一切佛法；<a id="a-3g"></a>知阿僧祇诸语言法，<a id="a-3h"></a>善能演出不可思议差别音声；<a id="a-3i"></a>入于无上佛自在地，<a id="a-3j"></a>普游十方一切世界而无障碍；<a id="a-3k"></a>行于无诤、<a id="a-3l"></a>无所依法，<a id="a-3m"></a>无所分别，<a id="a-3n"></a>修习增广菩提之心；<a id="a-3o"></a>得善巧智，<a id="a-3p"></a>善知句义，<a id="a-3q"></a>能随次第开示演说。<a id="a-3r"></a>愿令如是诸大菩萨庄严其国，<a id="a-3s"></a>充满分布，<a id="a-3t"></a>随顺安住，<a id="a-3u"></a>熏修、<a id="a-3v"></a>极熏修，<a id="a-3w"></a>纯净、<a id="a-3x"></a>极纯净，<a id="a-3y"></a>恬然宴寂。<a id="a-3z"></a>于一佛刹，<a id="a-40"></a>随一方所，<a id="a-41"></a>皆有如是无数、<a id="a-42"></a>无量、<a id="a-43"></a>无边、<a id="a-44"></a>无等、<a id="a-45"></a>不可数、<a id="a-46"></a>不可称、<a id="a-47"></a>不可思、<a id="a-48"></a>不可量、<a id="a-49"></a>不可说、<a id="a-4A"></a>不可说不可说诸大菩萨周遍充满。<a id="a-4B"></a>如一方所，<a id="a-4C"></a>一切方所亦复如是；<a id="a-4D"></a>如一佛刹，<a id="a-4E"></a>尽虚空遍法界一切佛刹悉亦如是。<a id="a-4F"></a>’</p>
  <p id="a4G">“佛子，<a id="a-4H"></a>菩萨摩诃萨以诸善根，<a id="a-4I"></a>方便回向一切佛刹，<a id="a-4J"></a>方便回向一切菩萨，<a id="a-4K"></a>方便回向一切如来，<a id="a-4L"></a>方便回向一切佛菩提，<a id="a-4M"></a>方便回向一切广大愿，<a id="a-4N"></a>方便回向一切出要道，<a id="a-4O"></a>方便回向净一切众生界，<a id="a-4P"></a>方便回向于一切世界常见诸佛出兴于世，<a id="a-4Q"></a>方便回向常见如来寿命无量，<a id="a-4R"></a>方便回向常见诸佛遍周法界转无障碍不退法轮。<a id="a-4S"></a>佛子，<a id="a-4T"></a>菩萨摩诃萨以诸善根如是回向时，<a id="a-4U"></a>普入一切佛国土故，<a id="a-4V"></a>一切佛刹皆悉清净；<a id="a-4W"></a>普至一切众生界故，<a id="a-4X"></a>一切菩萨皆悉清净；<a id="a-4Y"></a>普愿一切诸佛国土佛出兴故，<a id="a-4Z"></a>一切法界、<a id="a-4a"></a>一切佛土诸如来身超然出现。<a id="a-4b"></a>佛子，<a id="a-4c"></a>菩萨摩诃萨以如是等无比回向趣萨婆若，<a id="a-4d"></a>其心广大，<a id="a-4e"></a>犹如虚空，<a id="a-4f"></a>无有限量，<a id="a-4g"></a>入不思议，<a id="a-4h"></a>知一切业及以果报皆悉寂灭；<a id="a-4i"></a>心常平等，<a id="a-4j"></a>无有边际，<a id="a-4k"></a>普能遍入一切法界。<a id="a-4l"></a>佛子，<a id="a-4m"></a>菩萨摩诃萨如是回向时，<a id="a-4n"></a>不分别我及以我所，<a id="a-4o"></a>不分别佛及以佛法，<a id="a-4p"></a>不分别刹及以严净，<a id="a-4q"></a>不分别众生及以调伏，<a id="a-4r"></a>不分别业及业果报，<a id="a-4s"></a>不著于思及思所起；<a id="a-4t"></a>不坏因，<a id="a-4u"></a>不坏果，<a id="a-4v"></a>不取事，<a id="a-4w"></a>不取法；<a id="a-4x"></a>不谓生死有分别，<a id="a-4y"></a>不谓涅槃恒寂静，<a id="a-4z"></a>不谓如来证佛境界；<a id="a-50"></a>无有少法，<a id="a-51"></a>与法同止。<a id="a-52"></a>佛子，<a id="a-53"></a>菩萨摩诃萨如是回向时，<a id="a-54"></a>以诸善根普施众生，<a id="a-55"></a>决定成熟，<a id="a-56"></a>平等教化；<a id="a-57"></a>无相、<a id="a-58"></a>无缘、<a id="a-59"></a>无称量、<a id="a-5A"></a>无虚妄，<a id="a-5B"></a>远离一切分别取著。<a id="a-5C"></a>菩萨摩诃萨如是回向已，<a id="a-5D"></a>得无尽善根，<a id="a-5E"></a>所谓：<a id="a-5F"></a>念三世一切诸佛故，<a id="a-5G"></a>得无尽善根；<a id="a-5H"></a>念一切菩萨故，<a id="a-5I"></a>得无尽善根；<a id="a-5J"></a>净诸佛刹故，<a id="a-5K"></a>得无尽善根；<a id="a-5L"></a>净一切众生界故，<a id="a-5M"></a>得无尽善根；<a id="a-5N"></a>深入法界故，<a id="a-5O"></a>得无尽善根；<a id="a-5P"></a>修无量心等虚空界故，<a id="a-5Q"></a>得无尽善根；<a id="a-5R"></a>深解一切佛境界故，<a id="a-5S"></a>得无尽善根；<a id="a-5T"></a>于菩萨业勤修习故，<a id="a-5U"></a>得无尽善根；<a id="a-5V"></a>了达三世故，<a id="a-5W"></a>得无尽善根。<a id="a-5X"></a>佛子，<a id="a-5Y"></a>菩萨摩诃萨以一切善根如是回向时，<a id="a-5Z"></a>了一切众生界无有众生，<a id="a-5a"></a>解一切法无有寿命，<a id="a-5b"></a>知一切法无有作者，<a id="a-5c"></a>悟一切法无补伽罗，<a id="a-5d"></a>了一切法无有忿诤，<a id="a-5e"></a>观一切法皆从缘起、<a id="a-5f"></a>无有住处，<a id="a-5g"></a>知一切物皆无所依，<a id="a-5h"></a>了一切刹悉无所住，<a id="a-5i"></a>观一切菩萨行亦无处所，<a id="a-5j"></a>见一切境界悉无所有。<a id="a-5k"></a>佛子，<a id="a-5l"></a>菩萨摩诃萨如是回向时，<a id="a-5m"></a>眼终不见不净佛刹，<a id="a-5n"></a>亦复不见异相众生，<a id="a-5o"></a>无有少法为智所入，<a id="a-5p"></a>亦无少智而入于法，<a id="a-5q"></a>解如来身非如虚空；<a id="a-5r"></a>一切功德无量妙法所圆满故，<a id="a-5s"></a>于一切处令诸众生积集善根悉充足故。</p>
  <p id="a5t">“佛子，<a id="a-5u"></a>此菩萨摩诃萨于念念中得不可说不可说十力地，<a id="a-5v"></a>具足一切福德，<a id="a-5w"></a>成就清净善根，<a id="a-5x"></a>为一切众生福田。<a id="a-5y"></a>此菩萨摩诃萨成就如意摩尼功德藏，<a id="a-5z"></a>随有所须，<a id="a-60"></a>一切乐具悉皆得故；<a id="a-61"></a>随所游方悉能严净一切国土，<a id="a-62"></a>随所行处令不可说不可说众生皆悉清净，<a id="a-63"></a>摄取福德修治诸行故。<a id="a-64"></a>佛子，<a id="a-65"></a>菩萨摩诃萨如是回向时，<a id="a-66"></a>修一切菩萨行，<a id="a-67"></a>福德殊胜，<a id="a-68"></a>色相无比；<a id="a-69"></a>威力光明超诸世间，<a id="a-6A"></a>魔及魔民莫能瞻对；<a id="a-6B"></a>善根具足，<a id="a-6C"></a>大愿成就；<a id="a-6D"></a>其心弥广，<a id="a-6E"></a>等一切智；<a id="a-6F"></a>于一念中，<a id="a-6G"></a>悉能周遍无量佛刹；<a id="a-6H"></a>智力无量，<a id="a-6I"></a>了达一切诸佛境界，<a id="a-6J"></a>于一切佛得深信解；<a id="a-6K"></a>住无边智菩提心力，<a id="a-6L"></a>广大如法界，<a id="a-6M"></a>究竟如虚空。</p>
  <p id="a6N">“佛子，<a id="a-6O"></a>是名菩萨摩诃萨第五无尽功德藏回向。<a id="a-6P"></a>菩萨摩诃萨住此回向，<a id="a-6Q"></a>得十种无尽藏。<a id="a-6R"></a>何等为十？<a id="a-6S"></a>所谓：<a id="a-6T"></a>得见佛无尽藏，<a id="a-6U"></a>于一毛孔见阿僧祇诸佛出兴世故；<a id="a-6V"></a>得入法无尽藏，<a id="a-6W"></a>以佛智力观一切法悉入一法故；<a id="a-6X"></a>得忆持无尽藏，<a id="a-6Y"></a>受持一切佛所说法无忘失故；<a id="a-6Z"></a>得决定慧无尽藏，<a id="a-6a"></a>善知一切佛所说法秘密方便故；<a id="a-6b"></a>得解义趣无尽藏，<a id="a-6c"></a>善知诸法理趣分齐故；<a id="a-6d"></a>得无边悟解无尽藏，<a id="a-6e"></a>以如虚空智通达三世一切法故；<a id="a-6f"></a>得福德无尽藏，<a id="a-6g"></a>充满一切诸众生意不可尽故；<a id="a-6h"></a>得勇猛智觉无尽藏，<a id="a-6i"></a>悉能除灭一切众生愚痴翳故；<a id="a-6j"></a>得决定辩才无尽藏，<a id="a-6k"></a>演说一切佛平等法令诸众生悉解了故；<a id="a-6l"></a>得十力无畏无尽藏，<a id="a-6m"></a>具足一切菩萨所行，<a id="a-6n"></a>以离垢缯而系其顶，<a id="a-6o"></a>至无障碍一切智故。<a id="a-6p"></a>是为十。<a id="a-6q"></a>佛子，<a id="a-6r"></a>菩萨摩诃萨以一切善根回向时，<a id="a-6s"></a>得此十种无尽藏。<a id="a-6t"></a>”</p>
  <p id="a6u">尔时，<a id="a-6v"></a>金刚幢菩萨普观十方而说颂言：</p>
  <p id="a6w">“菩萨成就深心力，<a id="a-6x"></a>普于诸法得自在，<a id="a-6y"></a>以其劝请随喜福，<a id="a-6z"></a>无碍方便善回向。</p>
  <p id="a70">三世所有诸如来，<a id="a-71"></a>严净佛刹遍世间，<a id="a-72"></a>所有功德靡不具，<a id="a-73"></a>回向净刹亦如是。</p>
  <p id="a74">三世所有诸佛法，<a id="a-75"></a>菩萨皆悉谛思惟，<a id="a-76"></a>以心摄取无有余，<a id="a-77"></a>如是庄严诸佛刹。</p>
  <p id="a78">尽于三世所有劫，<a id="a-79"></a>赞一佛刹诸功德，<a id="a-7A"></a>三世诸劫犹可尽，<a id="a-7B"></a>佛刹功德无穷尽。</p>
  <p id="a7C">如是一切诸佛刹，<a id="a-7D"></a>菩萨悉见无有余，<a id="a-7E"></a>总以庄严一佛土，<a id="a-7F"></a>一切佛土悉如是。</p>
  <p id="a7G">有诸佛子心清净，<a id="a-7H"></a>悉从如来法化生，<a id="a-7I"></a>一切功德庄严心，<a id="a-7J"></a>一切佛刹皆充满。</p>
  <p id="a7K">彼诸菩萨悉具足，<a id="a-7L"></a>无量相好庄严身，<a id="a-7M"></a>辩才演说遍世间，<a id="a-7N"></a>譬如大海无穷尽。</p>
  <p id="a7O">菩萨安住诸三昧，<a id="a-7P"></a>一切所行皆具足，<a id="a-7Q"></a>其心清净无与等，<a id="a-7R"></a>光明普照十方界。</p>
  <p id="a7S">如是无余诸佛刹，<a id="a-7T"></a>此诸菩萨皆充满，<a id="a-7U"></a>未曾忆念声闻乘，<a id="a-7V"></a>亦复不求缘觉道。</p>
  <p id="a7W">菩萨如是心清净，<a id="a-7X"></a>善根回向诸群生，<a id="a-7Y"></a>普欲令其成正道，<a id="a-7Z"></a>具足了知诸佛法。</p>
  <p id="a7a">十方所有众魔怨，<a id="a-7b"></a>菩萨威力悉摧破，<a id="a-7c"></a>勇猛智慧无能胜，<a id="a-7d"></a>决定修行究竟法。</p>
  <p id="a7e">菩萨以此大愿力，<a id="a-7f"></a>所有回向无留碍，<a id="a-7g"></a>入于无尽功德藏，<a id="a-7h"></a>去来现在常无尽。</p>
  <p id="a7i">菩萨善观诸行法，<a id="a-7j"></a>了达其性不自在，<a id="a-7k"></a>既知诸法性如是，<a id="a-7l"></a>不妄取业及果报。</p>
  <p id="a7m">无有色法无色法，<a id="a-7n"></a>亦无有想无无想，<a id="a-7o"></a>有法无法皆悉无，<a id="a-7p"></a>了知一切无所得。</p>
  <p id="a7q">一切诸法因缘生，<a id="a-7r"></a>体性非有亦非无，<a id="a-7s"></a>而于因缘及所起，<a id="a-7t"></a>毕竟于中无取著。</p>
  <p id="a7u">一切众生语言处，<a id="a-7v"></a>于中毕竟无所得，<a id="a-7w"></a>了知名相皆分别，<a id="a-7x"></a>明解诸法悉无我。</p>
  <p id="a7y">如众生性本寂灭，<a id="a-7z"></a>如是了知一切法，<a id="a-80"></a>三世所摄无有余，<a id="a-81"></a>刹及诸业皆平等。</p>
  <p id="a82">以如是智而回向，<a id="a-83"></a>随其悟解福业生，<a id="a-84"></a>此诸福相亦如解，<a id="a-85"></a>岂复于中有可得？</p>
  <p id="a86">如是回向心无垢，<a id="a-87"></a>永不称量诸法性，<a id="a-88"></a>了达其性皆非性，<a id="a-89"></a>不住世间亦不出。</p>
  <p id="a8A">一切所行众善业，<a id="a-8B"></a>悉以回向诸群生，<a id="a-8C"></a>莫不了达其真性，<a id="a-8D"></a>所有分别皆除遣。</p>
  <p id="a8E">所有一切虚妄见，<a id="a-8F"></a>悉皆弃舍无有余，<a id="a-8G"></a>离诸热恼恒清凉，<a id="a-8H"></a>住于解脱无碍地。</p>
  <p id="a8I">菩萨不坏一切法，<a id="a-8J"></a>亦不灭坏诸法性，<a id="a-8K"></a>解了诸法犹如响，<a id="a-8L"></a>悉于一切无所著。</p>
  <p id="a8M">了知三世诸众生，<a id="a-8N"></a>悉从因缘和合起，<a id="a-8O"></a>亦知心乐及习气，<a id="a-8P"></a>未曾灭坏一切法。</p>
  <p id="a8Q">了达业性非是业，<a id="a-8R"></a>而亦不违诸法相，<a id="a-8S"></a>又亦不坏业果报，<a id="a-8T"></a>说诸法性从缘起。</p>
  <p id="a8U">了知众生无有生，<a id="a-8V"></a>亦无众生可流转，<a id="a-8W"></a>无实众生而可说，<a id="a-8X"></a>但依世俗假宣示。</p>
  <p id="a8Y">“佛子，<a id="a-8Z"></a>云何为菩萨摩诃萨随顺坚固一切善根回向？</p>
  <p id="a8a">“佛子，<a id="a-8b"></a>此菩萨摩诃萨或为帝王临御大国，<a id="a-8c"></a>威德广被，<a id="a-8d"></a>名震天下，<a id="a-8e"></a>凡诸怨敌靡不归顺，<a id="a-8f"></a>发号施令悉依正法，<a id="a-8g"></a>执持一盖溥荫万方，<a id="a-8h"></a>周行率土所向无碍，<a id="a-8i"></a>以离垢缯而系其顶，<a id="a-8j"></a>于法自在，<a id="a-8k"></a>见者咸伏，<a id="a-8l"></a>不刑不罚，<a id="a-8m"></a>感德从化；<a id="a-8n"></a>以四摄法摄诸众生，<a id="a-8o"></a>为转轮王，<a id="a-8p"></a>一切周给。<a id="a-8q"></a>菩萨摩诃萨安住如是自在功德，<a id="a-8r"></a>有大眷属不可沮坏，<a id="a-8s"></a>离众过失，<a id="a-8t"></a>见者无厌，<a id="a-8u"></a>福德庄严，<a id="a-8v"></a>相好圆满，<a id="a-8w"></a>形体肢分均调具足；<a id="a-8x"></a>获那罗延坚固之身，<a id="a-8y"></a>大力成就，<a id="a-8z"></a>无能屈伏；<a id="a-90"></a>得清净业，<a id="a-91"></a>离诸业障；<a id="a-92"></a>具足修行一切布施，<a id="a-93"></a>或施饮食及诸上味，<a id="a-94"></a>或施车乘，<a id="a-95"></a>或施衣服，<a id="a-96"></a>或施华鬘、<a id="a-97"></a>杂香、<a id="a-98"></a>涂香、<a id="a-99"></a>床座、<a id="a-9A"></a>房舍及所住处、<a id="a-9B"></a>上妙灯烛、<a id="a-9C"></a>病缘汤药、<a id="a-9D"></a>宝器、<a id="a-9E"></a>宝车、<a id="a-9F"></a>调良象马，<a id="a-9G"></a>悉皆严饰，<a id="a-9H"></a>欢喜布施。<a id="a-9I"></a>或有来乞王所处座，<a id="a-9J"></a>若盖若伞、<a id="a-9K"></a>幢幡宝物、<a id="a-9L"></a>诸庄严具、<a id="a-9M"></a>顶上宝冠、<a id="a-9N"></a>髻中明珠乃至王位，<a id="a-9O"></a>皆无所吝。<a id="a-9P"></a>若见众生在牢狱中，<a id="a-9Q"></a>舍诸财宝、<a id="a-9R"></a>妻子、<a id="a-9S"></a>眷属，<a id="a-9T"></a>乃至以身救彼令脱。<a id="a-9U"></a>若见狱囚将欲被戮，<a id="a-9V"></a>即舍其身以代彼命。<a id="a-9W"></a>或见来乞连肤顶发，<a id="a-9X"></a>欢喜施与亦无所吝。<a id="a-9Y"></a>眼、<a id="a-9Z"></a>耳、<a id="a-9a"></a>鼻、<a id="a-9b"></a>舌及以牙齿、<a id="a-9c"></a>头顶、<a id="a-9d"></a>手足、<a id="a-9e"></a>血肉、<a id="a-9f"></a>骨髓、<a id="a-9g"></a>心肾、<a id="a-9h"></a>肝肺、<a id="a-9i"></a>大肠、<a id="a-9j"></a>小肠、<a id="a-9k"></a>厚皮、<a id="a-9l"></a>薄皮、<a id="a-9m"></a>手足诸指、<a id="a-9n"></a>连肉爪甲，<a id="a-9o"></a>以欢喜心尽皆施与。<a id="a-9p"></a>或为求请未曾有法，<a id="a-9q"></a>投身而下深大火坑；<a id="a-9r"></a>或为护持如来正法，<a id="a-9s"></a>以身忍受一切苦毒；<a id="a-9t"></a>或为求法乃至一字，<a id="a-9u"></a>悉能遍舍四海之内一切所有。<a id="a-9v"></a>恒以正法化导群生，<a id="a-9w"></a>令修善行，<a id="a-9x"></a>舍离诸恶。<a id="a-9y"></a>若见众生损败他形，<a id="a-9z"></a>慈心救之，<a id="a-A0"></a>令舍罪业。<a id="a-A1"></a>若见如来成最正觉，<a id="a-A2"></a>称扬赞叹，<a id="a-A3"></a>普使闻知。<a id="a-A4"></a>或施于地，<a id="a-A5"></a>造立僧坊、<a id="a-A6"></a>房舍、<a id="a-A7"></a>殿堂，<a id="a-A8"></a>以为住处；<a id="a-A9"></a>及施僮仆，<a id="a-AA"></a>供承作役。<a id="a-AB"></a>或以自身施来乞者，<a id="a-AC"></a>或施于佛。<a id="a-AD"></a>为求法故，<a id="a-AE"></a>欢喜踊跃；<a id="a-AF"></a>为众生故，<a id="a-AG"></a>承事供养。<a id="a-AH"></a>或舍王位、<a id="a-AI"></a>城邑、<a id="a-AJ"></a>聚落、<a id="a-AK"></a>宫殿、<a id="a-AL"></a>园林、<a id="a-AM"></a>妻子、<a id="a-AN"></a>眷属，<a id="a-AO"></a>随所乞求，<a id="a-AP"></a>悉满其愿。<a id="a-AQ"></a>或舍一切资生之物，<a id="a-AR"></a>普设无遮大施之会；<a id="a-AS"></a>其中众生种种福田，<a id="a-AT"></a>或从远来，<a id="a-AU"></a>或从近来，<a id="a-AV"></a>或贤或愚，<a id="a-AW"></a>或好或丑，<a id="a-AX"></a>若男若女，<a id="a-AY"></a>人与非人，<a id="a-AZ"></a>心行不同，<a id="a-Aa"></a>所求各异，<a id="a-Ab"></a>等皆施与，<a id="a-Ac"></a>悉令满足。<a id="a-Ad"></a>佛子，<a id="a-Ae"></a>菩萨摩诃萨如是施时，<a id="a-Af"></a>发善摄心，<a id="a-Ag"></a>悉以回向，<a id="a-Ah"></a>所谓：<a id="a-Ai"></a>善摄色，<a id="a-Aj"></a>随顺坚固一切善根；<a id="a-Ak"></a>善摄受、<a id="a-Al"></a>想、<a id="a-Am"></a>行、<a id="a-An"></a>识，<a id="a-Ao"></a>随顺坚固一切善根；<a id="a-Ap"></a>善摄王位，<a id="a-Aq"></a>随顺坚固一切善根；<a id="a-Ar"></a>善摄眷属，<a id="a-As"></a>随顺坚固一切善根；<a id="a-At"></a>善摄资具，<a id="a-Au"></a>随顺坚固一切善根；<a id="a-Av"></a>善摄惠施，<a id="a-Aw"></a>随顺坚固一切善根。</p>
  <p id="aAx">“佛子，<a id="a-Ay"></a>菩萨摩诃萨随所施物无量无边，<a id="a-Az"></a>以彼善根如是回向，<a id="a-B0"></a>所谓：<a id="a-B1"></a>‘以上妙食施众生时，<a id="a-B2"></a>其心清净，<a id="a-B3"></a>于所施物无贪、<a id="a-B4"></a>无著、<a id="a-B5"></a>无所顾吝，<a id="a-B6"></a>具足行施。<a id="a-B7"></a>愿一切众生得智慧食，<a id="a-B8"></a>心无障碍，<a id="a-B9"></a>了知食性，<a id="a-BA"></a>无所贪著，<a id="a-BB"></a>但乐法喜出离之食；<a id="a-BC"></a>智慧充满，<a id="a-BD"></a>以法坚住，<a id="a-BE"></a>摄取善根，<a id="a-BF"></a>法身、<a id="a-BG"></a>智身清净游行；<a id="a-BH"></a>哀愍众生，<a id="a-BI"></a>为作福田，<a id="a-BJ"></a>现受抟食。<a id="a-BK"></a>’是为菩萨摩诃萨布施食时善根回向。</p>
  <p id="aBL">“佛子，<a id="a-BM"></a>菩萨摩诃萨若施饮时，<a id="a-BN"></a>以此善根如是回向，<a id="a-BO"></a>所谓：<a id="a-BP"></a>‘愿一切众生饮法味水，<a id="a-BQ"></a>精勤修习，<a id="a-BR"></a>具菩萨道；<a id="a-BS"></a>断世渴爱，<a id="a-BT"></a>常求佛智；<a id="a-BU"></a>离欲境界，<a id="a-BV"></a>得法喜乐；<a id="a-BW"></a>从清净法而生其身，<a id="a-BX"></a>常以三昧调摄其心；<a id="a-BY"></a>入智慧海，<a id="a-BZ"></a>兴大法云，<a id="a-Ba"></a>霔大法雨。<a id="a-Bb"></a>’是为菩萨摩诃萨布施饮时善根回向。</p>
  <p id="aBc">“佛子，<a id="a-Bd"></a>菩萨摩诃萨布施种种清净上味，<a id="a-Be"></a>所谓：<a id="a-Bf"></a>辛、<a id="a-Bg"></a>酸、<a id="a-Bh"></a>咸、<a id="a-Bi"></a>淡及以甘、<a id="a-Bj"></a>苦。<a id="a-Bk"></a>种种诸味润泽具足，<a id="a-Bl"></a>能令四大安隐调和，<a id="a-Bm"></a>肌体盈满，<a id="a-Bn"></a>气力强壮，<a id="a-Bo"></a>其心清净常得欢喜；<a id="a-Bp"></a>咽咀之时，<a id="a-Bq"></a>不欬不逆；<a id="a-Br"></a>诸根明利，<a id="a-Bs"></a>内藏充实；<a id="a-Bt"></a>毒不能侵，<a id="a-Bu"></a>病不能伤；<a id="a-Bv"></a>始终无患，<a id="a-Bw"></a>永得安乐。<a id="a-Bx"></a>以此善根如是回向，<a id="a-By"></a>所谓：<a id="a-Bz"></a>‘愿一切众生得最上味，<a id="a-C0"></a>甘露充满。<a id="a-C1"></a>愿一切众生得法智味，<a id="a-C2"></a>了知一切诸味业用。<a id="a-C3"></a>愿一切众生得无量法味，<a id="a-C4"></a>了达法界，<a id="a-C5"></a>安住实际大法城中。<a id="a-C6"></a>愿一切众生作大法云，<a id="a-C7"></a>周遍法界普雨法雨，<a id="a-C8"></a>教化调伏一切众生。<a id="a-C9"></a>愿一切众生得胜智味，<a id="a-CA"></a>无上法喜充满身心。<a id="a-CB"></a>愿一切众生得无贪著一切上味，<a id="a-CC"></a>不染世间一切诸味，<a id="a-CD"></a>常勤修习一切佛法。<a id="a-CE"></a>愿一切众生得一法味，<a id="a-CF"></a>了诸佛法悉无差别。<a id="a-CG"></a>愿一切众生得最胜味，<a id="a-CH"></a>乘一切智终无退转。<a id="a-CI"></a>愿一切众生得入诸佛无异法味，<a id="a-CJ"></a>悉能分别一切诸根。<a id="a-CK"></a>愿一切众生法味增益，<a id="a-CL"></a>常得满足无碍佛法。<a id="a-CM"></a>’是为菩萨摩诃萨布施味时善根回向，<a id="a-CN"></a>为令一切众生勤修福德，<a id="a-CO"></a>皆悉具足无碍智身故。</p>
  <p id="aCP">“佛子，<a id="a-CQ"></a>菩萨摩诃萨施车乘时，<a id="a-CR"></a>以诸善根如是回向，<a id="a-CS"></a>所谓：<a id="a-CT"></a>‘愿一切众生皆得具足一切智乘，<a id="a-CU"></a>乘于大乘、<a id="a-CV"></a>不可坏乘、<a id="a-CW"></a>最胜乘、<a id="a-CX"></a>最上乘、<a id="a-CY"></a>速疾乘、<a id="a-CZ"></a>大力乘、<a id="a-Ca"></a>福德具足乘、<a id="a-Cb"></a>出世间乘、<a id="a-Cc"></a>出生无量诸菩萨乘。<a id="a-Cd"></a>’是为菩萨摩诃萨施车乘时善根回向。</p>
  <p id="aCe">“佛子，<a id="a-Cf"></a>菩萨摩诃萨布施衣时，<a id="a-Cg"></a>以诸善根如是回向，<a id="a-Ch"></a>所谓：<a id="a-Ci"></a>‘愿一切众生得惭愧衣以覆其身，<a id="a-Cj"></a>舍离邪道露形恶法，<a id="a-Ck"></a>颜色润泽，<a id="a-Cl"></a>皮肤细软，<a id="a-Cm"></a>成就诸佛第一之乐，<a id="a-Cn"></a>得最清净一切种智。<a id="a-Co"></a>’是为菩萨摩诃萨布施衣时善根回向。</p>
  <p id="aCp">“佛子，<a id="a-Cq"></a>菩萨摩诃萨常以种种名华布施，<a id="a-Cr"></a>所谓：<a id="a-Cs"></a>微妙香华、<a id="a-Ct"></a>种种色华、<a id="a-Cu"></a>无量奇妙华、<a id="a-Cv"></a>善见华、<a id="a-Cw"></a>可喜乐华、<a id="a-Cx"></a>一切时华、<a id="a-Cy"></a>天华、<a id="a-Cz"></a>人华、<a id="a-D0"></a>世所珍爱华、<a id="a-D1"></a>甚芬馥悦意华。<a id="a-D2"></a>以如是等无量妙华，<a id="a-D3"></a>供养一切现在诸佛，<a id="a-D4"></a>及佛灭后所有塔庙，<a id="a-D5"></a>或以供养说法之人，<a id="a-D6"></a>或以供养比丘僧宝、<a id="a-D7"></a>一切菩萨、<a id="a-D8"></a>诸善知识、<a id="a-D9"></a>声闻、<a id="a-DA"></a>独觉、<a id="a-DB"></a>父母、<a id="a-DC"></a>宗亲，<a id="a-DD"></a>下至自身及余一切贫穷、<a id="a-DE"></a>孤露。<a id="a-DF"></a>布施之时，<a id="a-DG"></a>以诸善根如是回向，<a id="a-DH"></a>所谓：<a id="a-DI"></a>‘愿一切众生皆得诸佛三昧之华，<a id="a-DJ"></a>悉能开敷一切诸法。<a id="a-DK"></a>愿一切众生皆得如佛，<a id="a-DL"></a>见者欢喜，<a id="a-DM"></a>心无厌足。<a id="a-DN"></a>愿一切众生所见顺惬，<a id="a-DO"></a>心无动乱。<a id="a-DP"></a>愿一切众生具行广大清净之业。<a id="a-DQ"></a>愿一切众生常念善友，<a id="a-DR"></a>心无变异。<a id="a-DS"></a>愿一切众生如阿伽陀药，<a id="a-DT"></a>能除一切烦恼众毒。<a id="a-DU"></a>愿一切众生成满大愿，<a id="a-DV"></a>皆悉得为无上智王。<a id="a-DW"></a>愿一切众生智慧日光破愚痴暗。<a id="a-DX"></a>愿一切众生菩提净月增长满足。<a id="a-DY"></a>愿一切众生入大宝洲见善知识，<a id="a-DZ"></a>具足成就一切善根。<a id="a-Da"></a>’是为菩萨摩诃萨布施华时善根回向，<a id="a-Db"></a>为令众生皆得清净无碍智故。</p>
  <p id="aDc">“佛子，<a id="a-Dd"></a>菩萨摩诃萨布施鬘时，<a id="a-De"></a>以诸善根如是回向，<a id="a-Df"></a>所谓：<a id="a-Dg"></a>‘愿一切众生人所乐见，<a id="a-Dh"></a>见者钦叹，<a id="a-Di"></a>见者亲善，<a id="a-Dj"></a>见者爱乐，<a id="a-Dk"></a>见者渴仰，<a id="a-Dl"></a>见者除忧，<a id="a-Dm"></a>见者生喜，<a id="a-Dn"></a>见者离恶，<a id="a-Do"></a>见者常得亲近于佛，<a id="a-Dp"></a>见者清净获一切智。<a id="a-Dq"></a>’是为菩萨摩诃萨布施鬘时善根回向。</p>
  <p id="aDr">“佛子，<a id="a-Ds"></a>菩萨摩诃萨布施香时，<a id="a-Dt"></a>以诸善根如是回向：<a id="a-Du"></a>‘愿一切众生具足戒香，<a id="a-Dv"></a>得不缺戒、<a id="a-Dw"></a>不杂戒、<a id="a-Dx"></a>不污戒、<a id="a-Dy"></a>无悔戒、<a id="a-Dz"></a>离缠戒、<a id="a-E0"></a>无热戒、<a id="a-E1"></a>无犯戒、<a id="a-E2"></a>无边戒、<a id="a-E3"></a>出世戒、<a id="a-E4"></a>菩萨波罗蜜戒。<a id="a-E5"></a>愿一切众生以是戒故，<a id="a-E6"></a>皆得成就诸佛戒身。<a id="a-E7"></a>’是为菩萨摩诃萨布施香时善根回向，<a id="a-E8"></a>为令众生悉得圆满无碍戒蕴故。</p>
  <p id="aE9">“佛子，<a id="a-EA"></a>菩萨摩诃萨施涂香时，<a id="a-EB"></a>以诸善根如是回向，<a id="a-EC"></a>所谓：<a id="a-ED"></a>‘愿一切众生施香普熏，<a id="a-EE"></a>悉能惠舍一切所有。<a id="a-EF"></a>愿一切众生戒香普熏，<a id="a-EG"></a>得于如来究竟净戒。<a id="a-EH"></a>愿一切众生忍香普熏，<a id="a-EI"></a>离于一切险害之心。<a id="a-EJ"></a>愿一切众生精进香普熏，<a id="a-EK"></a>常服大乘精进甲胄。<a id="a-EL"></a>愿一切众生定香普熏，<a id="a-EM"></a>安住诸佛现前三昧。<a id="a-EN"></a>愿一切众生慧香普熏，<a id="a-EO"></a>一念得成无上智王。<a id="a-EP"></a>愿一切众生法香普熏，<a id="a-EQ"></a>于无上法得无所畏。<a id="a-ER"></a>愿一切众生德香普熏，<a id="a-ES"></a>成就一切大功德智。<a id="a-ET"></a>愿一切众生菩提香普熏，<a id="a-EU"></a>得佛十力到于彼岸。<a id="a-EV"></a>愿一切众生清净白法妙香普熏，<a id="a-EW"></a>永灭一切不善之法。<a id="a-EX"></a>’是为菩萨摩诃萨施涂香时善根回向。</p>
  <p id="aEY">“佛子，<a id="a-EZ"></a>菩萨摩诃萨施床座时，<a id="a-Ea"></a>以诸善根如是回向，<a id="a-Eb"></a>所谓：<a id="a-Ec"></a>‘愿一切众生得诸天床座，<a id="a-Ed"></a>证大智慧。<a id="a-Ee"></a>愿一切众生得贤圣床座，<a id="a-Ef"></a>舍凡夫意，<a id="a-Eg"></a>住菩提心。<a id="a-Eh"></a>愿一切众生得安乐床座，<a id="a-Ei"></a>永离一切生死苦恼。<a id="a-Ej"></a>愿一切众生得究竟床座，<a id="a-Ek"></a>得见诸佛自在神通。<a id="a-El"></a>愿一切众生得平等床座，<a id="a-Em"></a>恒普熏修一切善法。<a id="a-En"></a>愿一切众生得最胜床座，<a id="a-Eo"></a>具清净业，<a id="a-Ep"></a>世无与等。<a id="a-Eq"></a>愿一切众生得安隐床座，<a id="a-Er"></a>证真实法，<a id="a-Es"></a>具足究竟。<a id="a-Et"></a>愿一切众生得清净床座，<a id="a-Eu"></a>修习如来净智境界。<a id="a-Ev"></a>愿一切众生得安住床座，<a id="a-Ew"></a>得善知识常随覆护。<a id="a-Ex"></a>愿一切众生得师子床座，<a id="a-Ey"></a>常如如来右胁而卧。<a id="a-Ez"></a>’是为菩萨摩诃萨施床座时善根回向，<a id="a-F0"></a>为令众生修习正念、<a id="a-F1"></a>善护诸根故。</p>
  <p id="aF2">“佛子，<a id="a-F3"></a>菩萨摩诃萨施房舍时，<a id="a-F4"></a>以诸善根如是回向，<a id="a-F5"></a>所谓：<a id="a-F6"></a>‘愿一切众生皆得安住清净佛刹，<a id="a-F7"></a>精勤修习一切功德；<a id="a-F8"></a>安住甚深三昧境界，<a id="a-F9"></a>舍离一切住处执著；<a id="a-FA"></a>了诸住处皆无所有，<a id="a-FB"></a>离诸世间住一切智；<a id="a-FC"></a>摄取一切诸佛所住，<a id="a-FD"></a>住究竟道安乐住处；<a id="a-FE"></a>恒住第一清净善根，<a id="a-FF"></a>终不舍离佛无上住处。<a id="a-FG"></a>’是为菩萨摩诃萨施房舍时善根回向，<a id="a-FH"></a>为欲利益一切众生，<a id="a-FI"></a>随其所应，<a id="a-FJ"></a>思惟救护故。</p>
  <p id="aFK">“佛子，<a id="a-FL"></a>菩萨摩诃萨施住处时，<a id="a-FM"></a>以诸善根如是回向，<a id="a-FN"></a>所谓：<a id="a-FO"></a>‘愿一切众生常获善利，<a id="a-FP"></a>其心安乐。<a id="a-FQ"></a>愿一切众生依如来住，<a id="a-FR"></a>依大智住，<a id="a-FS"></a>依善智识住，<a id="a-FT"></a>依尊胜住，<a id="a-FU"></a>依善行住，<a id="a-FV"></a>依大慈住，<a id="a-FW"></a>依大悲住，<a id="a-FX"></a>依六波罗蜜住，<a id="a-FY"></a>依大菩提心住，<a id="a-FZ"></a>依一切菩萨道住。<a id="a-Fa"></a>’是为菩萨摩诃萨施住处时善根回向，<a id="a-Fb"></a>为令一切福德清净故，<a id="a-Fc"></a>究竟清净故，<a id="a-Fd"></a>智清净故，<a id="a-Fe"></a>道清净故，<a id="a-Ff"></a>法清净故，<a id="a-Fg"></a>戒清净故，<a id="a-Fh"></a>志乐清净故，<a id="a-Fi"></a>信解清净故，<a id="a-Fj"></a>愿清净故，<a id="a-Fk"></a>一切神通功德清净故。</p>
  <p id="aFl">“佛子，<a id="a-Fm"></a>菩萨摩诃萨施诸灯明，<a id="a-Fn"></a>所谓：<a id="a-Fo"></a>酥灯、<a id="a-Fp"></a>油灯、<a id="a-Fq"></a>宝灯、<a id="a-Fr"></a>摩尼灯、<a id="a-Fs"></a>漆灯、<a id="a-Ft"></a>火灯、<a id="a-Fu"></a>沉水灯、<a id="a-Fv"></a>栴檀灯、<a id="a-Fw"></a>一切香灯、<a id="a-Fx"></a>无量色光灯。<a id="a-Fy"></a>施如是等无量灯时，<a id="a-Fz"></a>为欲利益一切众生，<a id="a-G0"></a>为欲摄受一切众生，<a id="a-G1"></a>以此善根如是回向，<a id="a-G2"></a>所谓：<a id="a-G3"></a>‘愿一切众生得无量光，<a id="a-G4"></a>普照一切诸佛正法。<a id="a-G5"></a>愿一切众生得清净光，<a id="a-G6"></a>照见世间极微细色。<a id="a-G7"></a>愿一切众生得离翳光，<a id="a-G8"></a>了众生界空无所有。<a id="a-G9"></a>愿一切众生得无边光，<a id="a-GA"></a>身出妙光普照一切。<a id="a-GB"></a>愿一切众生得普照光，<a id="a-GC"></a>于诸佛法心无退转。<a id="a-GD"></a>愿一切众生得佛净光，<a id="a-GE"></a>一切刹中悉皆显现。<a id="a-GF"></a>愿一切众生得无碍光，<a id="a-GG"></a>一光遍照一切法界。<a id="a-GH"></a>愿一切众生得无断光，<a id="a-GI"></a>照诸佛刹光明不断。<a id="a-GJ"></a>愿一切众生得智幢光，<a id="a-GK"></a>普照世间。<a id="a-GL"></a>愿一切众生得无量色光，<a id="a-GM"></a>照一切刹示现神力。<a id="a-GN"></a>’菩萨如是施灯明时，<a id="a-GO"></a>为欲利益一切众生，<a id="a-GP"></a>安乐一切众生故，<a id="a-GQ"></a>以此善根随逐众生，<a id="a-GR"></a>以此善根摄受众生，<a id="a-GS"></a>以此善根分布众生，<a id="a-GT"></a>以此善根慈愍众生，<a id="a-GU"></a>以此善根覆育众生，<a id="a-GV"></a>以此善根救护众生，<a id="a-GW"></a>以此善根充满众生，<a id="a-GX"></a>以此善根缘念众生，<a id="a-GY"></a>以此善根等益众生，<a id="a-GZ"></a>以此善根观察众生。<a id="a-Ga"></a>是为菩萨摩诃萨施灯明时善根回向，<a id="a-Gb"></a>如是回向无有障碍，<a id="a-Gc"></a>普令众生住善根中。</p>
  <p id="aGd">“佛子，<a id="a-Ge"></a>菩萨摩诃萨施汤药时，<a id="a-Gf"></a>以诸善根如是回向，<a id="a-Gg"></a>所谓：<a id="a-Gh"></a>‘愿一切众生于诸盖缠，<a id="a-Gi"></a>究竟得出。<a id="a-Gj"></a>愿一切众生永离病身，<a id="a-Gk"></a>得如来身。<a id="a-Gl"></a>愿一切众生作大良药，<a id="a-Gm"></a>灭除一切不善之病。<a id="a-Gn"></a>愿一切众生成阿伽陀药，<a id="a-Go"></a>安住菩萨不退转地。<a id="a-Gp"></a>愿一切众生成如来药，<a id="a-Gq"></a>能拔一切烦恼毒箭。<a id="a-Gr"></a>愿一切众生亲近贤圣，<a id="a-Gs"></a>灭诸烦恼，<a id="a-Gt"></a>修清净行。<a id="a-Gu"></a>愿一切众生作大药王，<a id="a-Gv"></a>永除众病，<a id="a-Gw"></a>不令重发。<a id="a-Gx"></a>愿一切众生作不坏药树，<a id="a-Gy"></a>悉能救疗一切众生。<a id="a-Gz"></a>愿一切众生得一切智光，<a id="a-H0"></a>出众病箭。<a id="a-H1"></a>愿一切众生善解世间方药之法，<a id="a-H2"></a>所有疾病为其救疗。<a id="a-H3"></a>’菩萨摩诃萨施汤药时，<a id="a-H4"></a>为令一切众生永离众病故，<a id="a-H5"></a>究竟安隐故，<a id="a-H6"></a>究竟清净故，<a id="a-H7"></a>如佛无病故，<a id="a-H8"></a>拔除一切病箭故，<a id="a-H9"></a>得无尽坚固身故，<a id="a-HA"></a>得金刚围山所不坏身故，<a id="a-HB"></a>得坚固满足力故，<a id="a-HC"></a>得圆满不可夺佛乐故，<a id="a-HD"></a>得一切佛自在坚固身故，<a id="a-HE"></a>以诸善根如是回向。</p>
  <p id="aHF">“佛子，<a id="a-HG"></a>菩萨摩诃萨悉能惠施一切器物，<a id="a-HH"></a>所谓：<a id="a-HI"></a>黄金器盛满杂宝，<a id="a-HJ"></a>白银器盛众妙宝，<a id="a-HK"></a>琉璃器盛种种宝，<a id="a-HL"></a>玻璃器盛满无量宝庄严具，<a id="a-HM"></a>砗磲器盛赤真珠，<a id="a-HN"></a>玛瑙器盛满珊瑚摩尼珠宝，<a id="a-HO"></a>白玉器盛众美食，<a id="a-HP"></a>栴檀器盛天衣服，<a id="a-HQ"></a>金刚器盛众妙香。<a id="a-HR"></a>无量无数种种宝器，<a id="a-HS"></a>盛无量无数种种众宝，<a id="a-HT"></a>或施诸佛，<a id="a-HU"></a>信佛福田不思议故；<a id="a-HV"></a>或施菩萨，<a id="a-HW"></a>知善知识难值遇故；<a id="a-HX"></a>或施圣僧，<a id="a-HY"></a>为令佛法久住世故；<a id="a-HZ"></a>或施声闻及辟支佛，<a id="a-Ha"></a>于诸圣人生净信故；<a id="a-Hb"></a>或施父母，<a id="a-Hc"></a>为尊重故；<a id="a-Hd"></a>或施师长，<a id="a-He"></a>为恒诱诲，<a id="a-Hf"></a>令依圣教修功德故；<a id="a-Hg"></a>或施下劣、<a id="a-Hh"></a>贫穷、<a id="a-Hi"></a>孤露，<a id="a-Hj"></a>大慈大悲爱眼等视诸众生故，<a id="a-Hk"></a>专意满足去、<a id="a-Hl"></a>来、<a id="a-Hm"></a>今世一切菩萨檀波罗蜜故；<a id="a-Hn"></a>以一切物普施一切，<a id="a-Ho"></a>终不厌舍诸众生故。<a id="a-Hp"></a>如是施时，<a id="a-Hq"></a>于其施物及以受者，<a id="a-Hr"></a>皆无所著。<a id="a-Hs"></a>菩萨摩诃萨以如是等种种宝器盛无量宝而布施时，<a id="a-Ht"></a>以诸善根如是回向，<a id="a-Hu"></a>所谓：<a id="a-Hv"></a>‘愿一切众生成等虚空无边藏器，<a id="a-Hw"></a>念力广大，<a id="a-Hx"></a>悉能受持世、<a id="a-Hy"></a>出世间一切经书，<a id="a-Hz"></a>无有忘失。<a id="a-I0"></a>愿一切众生成清净器，<a id="a-I1"></a>能悟诸佛甚深正法。<a id="a-I2"></a>愿一切众生成无上宝器，<a id="a-I3"></a>悉能受持三世佛法。<a id="a-I4"></a>愿一切众生成就如来广大法器，<a id="a-I5"></a>以不坏信摄受三世佛菩提法。<a id="a-I6"></a>愿一切众生成就最胜宝庄严器，<a id="a-I7"></a>住大威德菩提之心。<a id="a-I8"></a>愿一切众生成就功德所依处器，<a id="a-I9"></a>于诸如来无量智慧生净信解。<a id="a-IA"></a>愿一切众生成就趣入一切智器，<a id="a-IB"></a>究竟如来无碍解脱。<a id="a-IC"></a>愿一切众生得尽未来劫菩萨行器，<a id="a-ID"></a>能令众生普皆安住一切智力。<a id="a-IE"></a>愿一切众生成就三世诸佛种性胜功德器，<a id="a-IF"></a>一切诸佛妙音所说悉能受持。<a id="a-IG"></a>愿一切众生成就容纳尽法界、<a id="a-IH"></a>虚空界、<a id="a-II"></a>一切世界一切如来众会道场器，<a id="a-IJ"></a>为大丈夫赞说之首，<a id="a-IK"></a>劝请诸佛转正法轮。<a id="a-IL"></a>’是为菩萨摩诃萨布施器时善根回向，<a id="a-IM"></a>为欲普令一切众生皆得圆满普贤菩萨行愿器故。</p>
 </body>
</html>