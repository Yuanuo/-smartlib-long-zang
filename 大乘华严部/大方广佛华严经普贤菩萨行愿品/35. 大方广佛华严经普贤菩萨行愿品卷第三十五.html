<!doctype html>
<html id="z3IBTXAJ5" data-ver="887">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十五</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>以如是等一切菩萨无量称扬赞叹之法。<a id="a-5"></a>赞毗卢遮那庄严藏大楼阁中诸菩萨已。<a id="a-6"></a>于楼阁前。<a id="a-7"></a>恭敬顶礼。<a id="a-8"></a>住立一心。<a id="a-9"></a>曲躬合掌。<a id="a-A"></a>渴仰欲见弥勒菩萨。<a id="a-B"></a>亲近供养。<a id="a-C"></a>乃见弥勒菩萨。<a id="a-D"></a>从楼阁外别处而来。<a id="a-E"></a>无量天龙夜叉乾闼婆阿修罗迦楼罗紧那罗摩睺罗伽人非人等。<a id="a-F"></a>释梵护世。<a id="a-G"></a>及本生处内外亲戚。<a id="a-H"></a>无量眷属。<a id="a-I"></a>婆罗门众。<a id="a-J"></a>及余无数百千众生。<a id="a-K"></a>前后围绕。<a id="a-L"></a>而共来向大楼阁所。<a id="a-M"></a>善财见已。<a id="a-N"></a>欢喜踊跃。<a id="a-O"></a>即前作礼。<a id="a-P"></a>五体投地。<a id="a-Q"></a>时弥勒菩萨。<a id="a-R"></a>观察善财。<a id="a-S"></a>指示大众。<a id="a-T"></a>叹其真实无量功德。<a id="a-U"></a>而说偈言。</p>
  <p id="aV">汝等观善财　　智慧心清净</p>
  <p id="aW">为求菩提行　　而来亲近我</p>
  <p id="aX">善来圆满慈　　善来清净悲</p>
  <p id="aY">善来寂灭眼　　修行无懈倦</p>
  <p id="aZ">善来清净意　　善来广大心</p>
  <p id="aa">善来不退根　　修行无懈倦</p>
  <p id="ab">善来不动行　　常求善知识</p>
  <p id="ac">了世心无染　　调伏诸群生</p>
  <p id="ad">善来行妙道　　善来住功德</p>
  <p id="ae">善来趣佛果　　与世为依怙</p>
  <p id="af">善来德为体　　善来法所滋</p>
  <p id="ag">善来无边行　　世间难可见</p>
  <p id="ah">善来离迷惑　　处世如莲华</p>
  <p id="ai">利衰毁誉等　　一切无分别</p>
  <p id="aj">善来施安乐　　调柔堪受化</p>
  <p id="ak">谄诳嗔慢心　　一切悉除灭</p>
  <p id="al">善来真佛子　　普诣于十方</p>
  <p id="am">增长诸功德　　调柔无懈倦</p>
  <p id="an">善来三世智　　遍知一切法</p>
  <p id="ao">普生功德藏　　修行不疲厌</p>
  <p id="ap">文殊德云等　　一切诸佛子</p>
  <p id="aq">展转令汝来　　示汝无碍处</p>
  <p id="ar">具修菩萨行　　普摄诸群生</p>
  <p id="as">广大不思议　　今来至我所</p>
  <p id="at">为求诸如来　　清净之境界</p>
  <p id="au">问诸广大愿　　而来至我所</p>
  <p id="av">去来现在佛　　所成诸行业</p>
  <p id="aw">汝欲皆修学　　而来至我所</p>
  <p id="ax">汝于善知识　　欲求微妙法</p>
  <p id="ay">欲受菩萨行　　而来至我所</p>
  <p id="az">汝念善知识　　诸佛所称叹</p>
  <p id="a10">令汝成菩提　　而来至我所</p>
  <p id="a11">汝念善知识　　生我如父母</p>
  <p id="a12">养我如乳母　　增长菩提分</p>
  <p id="a13">如医疗众疾　　如天洒甘露</p>
  <p id="a14">如日示正道　　如月转净轮</p>
  <p id="a15">如山不动摇　　如海无增减</p>
  <p id="a16">如船师济度　　而来至我所</p>
  <p id="a17">汝观善知识　　犹如大猛将</p>
  <p id="a18">亦如大商主　　又如大导师</p>
  <p id="a19">能建正法幢　　能示佛功德</p>
  <p id="a1A">能灭诸恶道　　能开善趣门</p>
  <p id="a1B">能显诸佛身　　能守诸佛藏</p>
  <p id="a1C">能持诸佛法　　是故愿瞻奉</p>
  <p id="a1D">欲满诸佛智　　欲具端正身</p>
  <p id="a1E">欲生尊贵家　　而来至我所</p>
  <p id="a1F">汝等观此人　　亲近善知识</p>
  <p id="a1G">随其所修学　　一切皆顺行</p>
  <p id="a1H">以昔福因缘　　文殊令发心</p>
  <p id="a1I">随顺无违逆　　修行不懈倦</p>
  <p id="a1J">父母与亲属　　宫殿及财产</p>
  <p id="a1K">一切皆舍离　　谦下求知识</p>
  <p id="a1L">净治如是意　　永离世间身</p>
  <p id="a1M">当生佛国土　　受诸胜果报</p>
  <p id="a1N">善财见众生　　生老病死苦</p>
  <p id="a1O">为发大悲意　　勤修无上道</p>
  <p id="a1P">善财见众生　　五趣恒流转</p>
  <p id="a1Q">为求金刚智　　破彼诸苦轮</p>
  <p id="a1R">善财见众生　　心田甚荒秽</p>
  <p id="a1S">为除三毒刺　　专求利智犁</p>
  <p id="a1T">众生处痴暗　　盲冥失正道</p>
  <p id="a1U">善财为导师　　示其安隐处</p>
  <p id="a1V">忍铠解脱乘　　智慧为利剑</p>
  <p id="a1W">能于三有内　　破诸烦恼贼</p>
  <p id="a1X">善财法船师　　普济诸含识</p>
  <p id="a1Y">令过尔焰海　　疾至净宝洲</p>
  <p id="a1Z">善财正觉日　　智光大愿轮</p>
  <p id="a1a">周行法界空　　普照群迷宅</p>
  <p id="a1b">善财正觉月　　白法悉圆满</p>
  <p id="a1c">慈定清凉光　　等照众生心</p>
  <p id="a1d">善财胜智海　　依于直心住</p>
  <p id="a1e">菩提行渐深　　出生众法宝</p>
  <p id="a1f">善财大心龙　　升于法界空</p>
  <p id="a1g">兴云霔甘泽　　生成一切果</p>
  <p id="a1h">善财然法灯　　信炷慈悲油</p>
  <p id="a1i">念器功德光　　灭除三毒暗</p>
  <p id="a1j">觉心羯逻蓝　　悲胞慈为肉</p>
  <p id="a1k">菩提分肢节　　长于如来藏</p>
  <p id="a1l">增长福德藏　　清净智慧藏</p>
  <p id="a1m">开显方便藏　　出生大愿藏</p>
  <p id="a1n">如是大庄严　　救护诸众生</p>
  <p id="a1o">一切天人中　　难闻难可见</p>
  <p id="a1p">如是智慧树　　根深不可动</p>
  <p id="a1q">众行渐增长　　普荫诸群生</p>
  <p id="a1r">欲生一切德　　欲问一切法</p>
  <p id="a1s">欲断一切疑　　专求善知识</p>
  <p id="a1t">欲破诸惑魔　　欲除诸见垢</p>
  <p id="a1u">欲解众生缚　　专求善知识</p>
  <p id="a1v">当灭诸恶道　　当示人天路</p>
  <p id="a1w">令修功德行　　疾入涅槃城</p>
  <p id="a1x">当脱诸苦处　　当与安乐处</p>
  <p id="a1y">断除诸系着　　永灭三有趣</p>
  <p id="a1z">当度诸见难　　当截诸见网</p>
  <p id="a20">当枯爱欲水　　当示三有道</p>
  <p id="a21">当为世依救　　当作世光明</p>
  <p id="a22">当成三界师　　示其解脱处</p>
  <p id="a23">亦当令世间　　普离诸想着</p>
  <p id="a24">普觉烦恼睡　　普出爱欲泥</p>
  <p id="a25">当了种种法　　当净种种刹</p>
  <p id="a26">一切咸究竟　　其心大欢喜</p>
  <p id="a27">汝行极调柔　　汝心甚清净</p>
  <p id="a28">所欲修功德　　一切当圆满</p>
  <p id="a29">不久见诸佛　　了达一切法</p>
  <p id="a2A">严净众刹海　　成就大菩提</p>
  <p id="a2B">庄严福智海　　解脱众生海</p>
  <p id="a2C">圆满诸行海　　汝当成觉海</p>
  <p id="a2D">当到功德岸　　当生诸善品</p>
  <p id="a2E">当与佛子等　　如是心决定</p>
  <p id="a2F">当断一切惑　　当净一切业</p>
  <p id="a2G">当伏一切魔　　满足如是愿</p>
  <p id="a2H">当生妙智道　　当开正法道</p>
  <p id="a2I">不久当舍离　　惑业诸苦道</p>
  <p id="a2J">一切众生轮　　沉迷诸有轮</p>
  <p id="a2K">汝当转法轮　　令其断苦轮</p>
  <p id="a2L">汝当持佛种　　汝当净法种</p>
  <p id="a2M">汝能集僧种　　三世悉周遍</p>
  <p id="a2N">汝当断爱网　　汝当裂见网</p>
  <p id="a2O">汝当救苦网　　当成此愿网</p>
  <p id="a2P">当度众生界　　当净国土界</p>
  <p id="a2Q">当集智慧界　　当成此心界</p>
  <p id="a2R">当令众生喜　　当令菩萨喜</p>
  <p id="a2S">当令诸佛喜　　当成此欢喜</p>
  <p id="a2T">当见一切趣　　当见一切刹</p>
  <p id="a2U">当见一切法　　当成此佛见</p>
  <p id="a2V">当放破暗光　　当放息热光</p>
  <p id="a2W">当放灭恶光　　涤除三有苦</p>
  <p id="a2X">当开天趣门　　当开佛道门</p>
  <p id="a2Y">当示解脱门　　普使众生入</p>
  <p id="a2Z">当示于正道　　当绝于邪道</p>
  <p id="a2a">如是勤修行　　成就菩提道</p>
  <p id="a2b">当修功德海　　当度三有海</p>
  <p id="a2c">普使群生海　　出于众苦海</p>
  <p id="a2d">当于众生海　　消竭烦恼海</p>
  <p id="a2e">令修诸行海　　疾入大智海</p>
  <p id="a2f">汝当增智海　　汝当修行海</p>
  <p id="a2g">诸佛大愿海　　汝当咸满足</p>
  <p id="a2h">汝当入刹海　　汝当观众海</p>
  <p id="a2i">汝当以智力　　普饮诸法海</p>
  <p id="a2j">当觐诸佛云　　当起供养云</p>
  <p id="a2k">当听妙法云　　当兴此愿云</p>
  <p id="a2l">普游三有室　　普坏众惑室</p>
  <p id="a2m">普入如来室　　当行如是道</p>
  <p id="a2n">普入三昧门　　普游解脱门</p>
  <p id="a2o">普住神通门　　周行于法界</p>
  <p id="a2p">普现众生前　　普对诸佛前</p>
  <p id="a2q">譬如日月光　　当成如是力</p>
  <p id="a2r">所行无动乱　　所行无染着</p>
  <p id="a2s">如鸟行虚空　　当成此妙用</p>
  <p id="a2t">譬如因陀网　　刹网如是住</p>
  <p id="a2u">汝当悉往诣　　如风无所碍</p>
  <p id="a2v">汝当入法界　　遍往诸世界</p>
  <p id="a2w">普见三世佛　　心生大欢喜</p>
  <p id="a2x">汝于诸法门　　已得及当得</p>
  <p id="a2y">应生大喜跃　　无贪亦无厌</p>
  <p id="a2z">汝是功德器　　能随诸佛教</p>
  <p id="a30">能修菩萨行　　得见此奇特</p>
  <p id="a31">如是诸佛子　　亿劫难值遇</p>
  <p id="a32">况见其功德　　所修诸妙道</p>
  <p id="a33">汝生于人中　　大获诸善利</p>
  <p id="a34">得见文殊等　　无量诸功德</p>
  <p id="a35">已离诸恶道　　已出诸难处</p>
  <p id="a36">已超众苦患　　善哉勿懈怠</p>
  <p id="a37">已离凡夫地　　已住菩萨地</p>
  <p id="a38">当满智慧地　　速入如来地</p>
  <p id="a39">菩萨行如海　　佛智同虚空</p>
  <p id="a3A">汝愿亦复然　　应生大欣庆</p>
  <p id="a3B">诸根不懈倦　　志愿恒决定</p>
  <p id="a3C">亲近善知识　　不久悉成满</p>
  <p id="a3D">菩萨种种行　　皆为调众生</p>
  <p id="a3E">普行诸法门　　慎勿生疑惑</p>
  <p id="a3F">汝具难思福　　及以真实信</p>
  <p id="a3G">是故于今日　　得见诸佛子</p>
  <p id="a3H">汝见诸佛子　　悉获广大利</p>
  <p id="a3I">一一诸大愿　　一切咸信受</p>
  <p id="a3J">汝于三有中　　修行成妙器</p>
  <p id="a3K">是故诸佛子　　示汝解脱门</p>
  <p id="a3L">非是法器人　　与佛子同住</p>
  <p id="a3M">设经无量劫　　莫知其境界</p>
  <p id="a3N">汝见诸佛子　　得闻如是法</p>
  <p id="a3O">世间甚难有　　应生大喜庆</p>
  <p id="a3P">诸佛护念汝　　菩萨摄受汝</p>
  <p id="a3Q">能顺其教行　　善哉住寿命</p>
  <p id="a3R">已生菩萨家　　已具菩萨德</p>
  <p id="a3S">已长如来种　　善哉应喜庆</p>
  <p id="a3T">诸佛等慈父　　菩萨等天伦</p>
  <p id="a3U">菩提分亲戚　　长养真实意</p>
  <p id="a3V">已具菩萨种　　增长法王种</p>
  <p id="a3W">已具法王德　　大喜充遍身</p>
  <p id="a3X">已成最胜事　　奇特不思议</p>
  <p id="a3Y">不久汝皆得　　当升灌顶位</p>
  <p id="a3Z">如下如是种　　必获如是果</p>
  <p id="a3a">我今庆慰汝　　汝应大欣悦</p>
  <p id="a3b">无量诸菩萨　　无量劫行道</p>
  <p id="a3c">未能成此行　　今汝皆获得</p>
  <p id="a3d">信乐坚进力　　善财成此行</p>
  <p id="a3e">若有敬慕心　　亦等如是学</p>
  <p id="a3f">一切功德行　　皆从愿欲生</p>
  <p id="a3g">善财已了知　　常乐勤修习</p>
  <p id="a3h">如龙布密云　　必当霔大雨</p>
  <p id="a3i">菩萨起愿智　　决定修诸行</p>
  <p id="a3j">若有善知识　　示汝普贤行</p>
  <p id="a3k">汝当好承事　　慎勿生疑惑</p>
  <p id="a3l">汝于无量劫　　为欲妄舍身</p>
  <p id="a3m">今为求菩提　　此舍方为善</p>
  <p id="a3n">汝于无量劫　　具受生死苦</p>
  <p id="a3o">不曾事诸佛　　未闻如是行</p>
  <p id="a3p">汝今得人身　　值佛善知识</p>
  <p id="a3q">听受菩提行　　云何不欢喜</p>
  <p id="a3r">虽遇佛兴世　　亦值善知识</p>
  <p id="a3s">其心不清净　　不闻如是法</p>
  <p id="a3t">若于善知识　　信乐心尊重</p>
  <p id="a3u">离疑不疲厌　　乃闻如是法</p>
  <p id="a3v">若有闻此法　　而兴誓愿心</p>
  <p id="a3w">当知如是人　　已获广大利</p>
  <p id="a3x">汝今入此行　　最胜难思议</p>
  <p id="a3y">善来于人中　　功德必成满</p>
  <p id="a3z">如是心清净　　常得近诸佛</p>
  <p id="a40">亦近诸菩萨　　决定成菩提</p>
  <p id="a41">若入此法门　　则具诸功德</p>
  <p id="a42">永离众恶趣　　不受一切苦</p>
  <p id="a43">不久舍此身　　往生佛国土</p>
  <p id="a44">常见十方佛　　及以诸菩萨</p>
  <p id="a45">往因今净解　　及事善友力</p>
  <p id="a46">增长诸功德　　如水生莲华</p>
  <p id="a47">乐事善知识　　勤供一切佛</p>
  <p id="a48">专心听闻法　　常行勿懈倦</p>
  <p id="a49">汝是真法器　　当具一切法</p>
  <p id="a4A">当修一切道　　当满一切愿</p>
  <p id="a4B">汝以信解心　　而来礼敬我</p>
  <p id="a4C">不久当普入　　一切诸佛会</p>
  <p id="a4D">善哉真佛子　　恭敬一切佛</p>
  <p id="a4E">不久具诸行　　到佛功德岸</p>
  <p id="a4F">汝当往大智　　文殊师利所</p>
  <p id="a4G">彼当令汝得　　普贤深妙行</p>
  <p id="a4H">尔时弥勒菩萨摩诃萨。<a id="a-4I"></a>在众会前。<a id="a-4J"></a>称赞善财无著境界圆满庄严大功德藏。<a id="a-4K"></a>善财闻彼随顺教诲。<a id="a-4L"></a>显示最胜。<a id="a-4M"></a>方便慰谕。<a id="a-4N"></a>欢喜踊跃。<a id="a-4O"></a>身毛皆竖。<a id="a-4P"></a>涕泪交流。<a id="a-4Q"></a>悲泣哽噎。<a id="a-4R"></a>起立合掌。<a id="a-4S"></a>恭敬瞻仰。<a id="a-4T"></a>绕无量匝。<a id="a-4U"></a>以文殊师利心念力故。<a id="a-4V"></a>众华璎珞。<a id="a-4W"></a>种种妙宝。<a id="a-4X"></a>不觉忽然自盈其手。<a id="a-4Y"></a>善财欣庆。<a id="a-4Z"></a>不自胜任。<a id="a-4a"></a>即以奉散弥勒菩萨摩诃萨上。<a id="a-4b"></a>时弥勒菩萨。<a id="a-4c"></a>摩善财顶。<a id="a-4d"></a>为说偈言。</p>
  <p id="a4e">善哉善哉真佛子　　普策诸根无懈倦</p>
  <p id="a4f">不久当具诸功德　　犹如文殊及与我</p>
  <p id="a4g">时善财童子。<a id="a-4h"></a>闻是赞已。<a id="a-4i"></a>以偈答曰。</p>
  <p id="a4j">我念善知识　　亿劫难值遇</p>
  <p id="a4k">今得咸亲近　　而来诣尊所</p>
  <p id="a4l">我以文殊故　　见诸难见者</p>
  <p id="a4m">彼大功德尊　　愿速还瞻觐</p>
  <p id="a4n">尔时善财童子。<a id="a-4o"></a>合掌恭敬。<a id="a-4p"></a>重白弥勒菩萨摩诃萨言。<a id="a-4q"></a>大圣。<a id="a-4r"></a>我已先发阿耨多罗三藐三菩提心。<a id="a-4s"></a>而我未知菩萨云何学菩萨行。<a id="a-4t"></a>云何修菩萨道。<a id="a-4u"></a>我闻大圣。<a id="a-4v"></a>善能诱诲。<a id="a-4w"></a>唯愿慈哀。<a id="a-4x"></a>为我宣说。<a id="a-4y"></a>大圣。<a id="a-4z"></a>一切如来授尊者记。<a id="a-50"></a>一生当得阿耨多罗三藐三菩提。<a id="a-51"></a>若一生当得无上菩提。<a id="a-52"></a>则已超越一切菩萨所住处。<a id="a-53"></a>则已出过一切菩萨离生位。<a id="a-54"></a>则已圆满一切波罗蜜。<a id="a-55"></a>则已深入一切诸忍门。<a id="a-56"></a>则已具足一切菩萨地。<a id="a-57"></a>则已游戏一切解脱门。<a id="a-58"></a>则已成就一切三昧法。<a id="a-59"></a>则已通达一切菩萨行。<a id="a-5A"></a>则已证得一切陀罗尼辩才。<a id="a-5B"></a>则已于一切菩萨自在中而得自在。<a id="a-5C"></a>则已积集一切菩萨助道法。<a id="a-5D"></a>则已游戏一切菩萨智慧方便。<a id="a-5E"></a>则已出生一切善巧大智神通。<a id="a-5F"></a>则已成就一切菩萨所应学处。<a id="a-5G"></a>则已清净一切菩萨所行妙行。<a id="a-5H"></a>则已满足一切菩萨所发大愿。<a id="a-5I"></a>则已领受一切佛所记。<a id="a-5J"></a>则已了知一切诸乘门。<a id="a-5K"></a>则已堪任一切如来所护念。<a id="a-5L"></a>则已能摄一切佛菩提。<a id="a-5M"></a>则已能持一切佛法藏。<a id="a-5N"></a>则已能受一切诸佛秘密教。<a id="a-5O"></a>则已能转一切菩萨秘密轮。<a id="a-5P"></a>则已能为破烦恼魔军大勇将。<a id="a-5Q"></a>则已能作出生死旷野大导师。<a id="a-5R"></a>则已能作治诸惑重病大医王。<a id="a-5S"></a>则已能于一切众生中为最胜。<a id="a-5T"></a>则已能于一切世主中得自在。<a id="a-5U"></a>则已能于一切圣人中最第一。<a id="a-5V"></a>则已能于一切声闻独觉中最增上。<a id="a-5W"></a>则已能于生死海中为船师。<a id="a-5X"></a>则已能布调伏一切众生网。<a id="a-5Y"></a>则已能观一切众生根。<a id="a-5Z"></a>则已能摄一切众生界。<a id="a-5a"></a>则已能守护一切菩萨众。<a id="a-5b"></a>则已能谈议一切菩萨事。<a id="a-5c"></a>则已能往诣一切如来所。<a id="a-5d"></a>则已能住止一切如来会。<a id="a-5e"></a>则已能现身一切众生前。<a id="a-5f"></a>则已能知一切诸法如幻焰。<a id="a-5g"></a>则已能观一切诸法如影像。<a id="a-5h"></a>则已能于一切世法无染着。<a id="a-5i"></a>则已能了一切诸法无生性。<a id="a-5j"></a>则已能净一切菩萨身口意。<a id="a-5k"></a>则已能以金刚定破一切魔。<a id="a-5l"></a>则已能知一切白净法本生处。<a id="a-5m"></a>则已能悟一切相不动性。<a id="a-5n"></a>则已能行波罗蜜不退转。<a id="a-5o"></a>则已能观一切法无常苦空无我。<a id="a-5p"></a>则已能起一切佛地诸善根。<a id="a-5q"></a>则已能修三十七品瑜伽行。<a id="a-5r"></a>则已于一切菩萨境界到彼岸。<a id="a-5s"></a>则已普知一切烦恼性寂灭。<a id="a-5t"></a>则已能住金刚三昧不可倾动。<a id="a-5u"></a>则已能了住三世心皆不可得。<a id="a-5v"></a>则已能证不动如山菩提心。<a id="a-5w"></a>则已能于一切世法无所著。<a id="a-5x"></a>则已能超越一切魔境界。<a id="a-5y"></a>则已能住一切佛境界。<a id="a-5z"></a>则已能到一切菩萨无碍境。<a id="a-60"></a>则已能精勤供养一切佛。<a id="a-61"></a>则已与一切佛法同体性。<a id="a-62"></a>已系一切佛法缯。<a id="a-63"></a>已受一切佛灌顶。<a id="a-64"></a>已住一切法王位。<a id="a-65"></a>已入一切智智境。<a id="a-66"></a>已生一切诸佛法。<a id="a-67"></a>已践一切种智位。<a id="a-68"></a>大圣。<a id="a-69"></a>菩萨云何学菩萨行。<a id="a-6A"></a>云何修菩萨道。<a id="a-6B"></a>随所修行。<a id="a-6C"></a>疾能证得一切佛法。<a id="a-6D"></a>云何菩萨悉能解了一切佛法。<a id="a-6E"></a>速能度脱所念众生。<a id="a-6F"></a>咸令究竟到于彼岸。<a id="a-6G"></a>普能成满所发大愿。<a id="a-6H"></a>普能究竟所起诸行。<a id="a-6I"></a>普能安慰一切天人。<a id="a-6J"></a>不负自身。<a id="a-6K"></a>不断三宝。<a id="a-6L"></a>不虚一切佛菩萨种。<a id="a-6M"></a>能持一切诸佛法眼。<a id="a-6N"></a>如是等事。<a id="a-6O"></a>愿皆为说。</p>
  <p id="a6P">尔时弥勒菩萨摩诃萨。<a id="a-6Q"></a>普观一切道场众会。<a id="a-6R"></a>指示善财。<a id="a-6S"></a>而作是言。<a id="a-6T"></a>诸仁者汝等。<a id="a-6U"></a>今者见此童子。<a id="a-6V"></a>来于我所。<a id="a-6W"></a>问菩萨行。<a id="a-6X"></a>普欲成就诸功德不。<a id="a-6Y"></a>诸仁者。<a id="a-6Z"></a>今此童子。<a id="a-6a"></a>勇猛精进。<a id="a-6b"></a>志愿无杂。<a id="a-6c"></a>深心坚固。<a id="a-6d"></a>恒不退转。<a id="a-6e"></a>具胜希望。<a id="a-6f"></a>心无厌足。<a id="a-6g"></a>如山不动。<a id="a-6h"></a>如救头然。<a id="a-6i"></a>爱乐亲近诸善知识。<a id="a-6j"></a>处处寻求。<a id="a-6k"></a>承事供养。<a id="a-6l"></a>请问法要。<a id="a-6m"></a>受持无失。<a id="a-6n"></a>诸仁当知。<a id="a-6o"></a>今此童子。<a id="a-6p"></a>曩于福城。<a id="a-6q"></a>受彼菩萨文殊师利教化示导。<a id="a-6r"></a>令其发心。<a id="a-6s"></a>展转询求。<a id="a-6t"></a>经由一百一十城善知识已。<a id="a-6u"></a>然后而来至于我所。<a id="a-6v"></a>曾无暂起一念疲懈。<a id="a-6w"></a>诸仁者。<a id="a-6x"></a>此善男子。<a id="a-6y"></a>甚为难有。<a id="a-6z"></a>趣向大乘住佛境界。<a id="a-70"></a>乘大誓愿修同类行。<a id="a-71"></a>发大勇猛。<a id="a-72"></a>擐大悲甲。<a id="a-73"></a>以大慈心。<a id="a-74"></a>救护众生。<a id="a-75"></a>起大精进。<a id="a-76"></a>修波罗蜜。<a id="a-77"></a>作大商主。<a id="a-78"></a>护诸众生。<a id="a-79"></a>为大法船。<a id="a-7A"></a>度诸有海。<a id="a-7B"></a>普集一切福智法宝。<a id="a-7C"></a>修诸广大助道之法。<a id="a-7D"></a>增长成就一切功德如是之人。<a id="a-7E"></a>难可得闻。<a id="a-7F"></a>难可得见。<a id="a-7G"></a>难得亲近。<a id="a-7H"></a>难与同行。<a id="a-7I"></a>何以故。<a id="a-7J"></a>此善男子。<a id="a-7K"></a>为欲救护一切众生。<a id="a-7L"></a>超诸恶趣。<a id="a-7M"></a>离众险难。<a id="a-7N"></a>破无明闇。<a id="a-7O"></a>出生死野。<a id="a-7P"></a>息诸趣轮。<a id="a-7Q"></a>度魔境界。<a id="a-7R"></a>舍住着处。<a id="a-7S"></a>不染世法。<a id="a-7T"></a>出欲泥。<a id="a-7U"></a>断贪鞅。<a id="a-7V"></a>解见缚。<a id="a-7W"></a>坏想宅。<a id="a-7X"></a>绝迷道。<a id="a-7Y"></a>摧慢幢。<a id="a-7Z"></a>拔惑箭。<a id="a-7a"></a>撤睡盖。<a id="a-7b"></a>除障山。<a id="a-7c"></a>裂爱网。<a id="a-7d"></a>解痴结。<a id="a-7e"></a>出有流。<a id="a-7f"></a>离谄幻。<a id="a-7g"></a>净心垢。<a id="a-7h"></a>断疑惑。<a id="a-7i"></a>到涅槃。<a id="a-7j"></a>诸仁者。<a id="a-7k"></a>此大丈夫。<a id="a-7l"></a>为被四流漂汨者。<a id="a-7m"></a>造大法船。<a id="a-7n"></a>为被见泥没溺者。<a id="a-7o"></a>立大法桥。<a id="a-7p"></a>为堕愚痴黑闇者。<a id="a-7q"></a>然大智灯。<a id="a-7r"></a>为行一切生死旷野者。<a id="a-7s"></a>示以圣道。<a id="a-7t"></a>为婴一切惑业重病者。<a id="a-7u"></a>与其法药。<a id="a-7v"></a>为遭一切生死厄难者。<a id="a-7w"></a>饮以甘露。<a id="a-7x"></a>为入一切贪嗔痴火者。<a id="a-7y"></a>沃以定水。<a id="a-7z"></a>多忧恼者。<a id="a-80"></a>慰谕令安。<a id="a-81"></a>系有狱者。<a id="a-82"></a>晓诲令出为见缚者。<a id="a-83"></a>授以智剑。<a id="a-84"></a>住界城者。<a id="a-85"></a>示解脱门。<a id="a-86"></a>在险难者。<a id="a-87"></a>导安隐处。<a id="a-88"></a>惧结贼者。<a id="a-89"></a>与无畏法。<a id="a-8A"></a>堕恶趣者。<a id="a-8B"></a>授以法手。<a id="a-8C"></a>拘害蕴者。<a id="a-8D"></a>示涅槃城。<a id="a-8E"></a>界蛇所缠者。<a id="a-8F"></a>解以圣道。<a id="a-8G"></a>着于六处空聚落者。<a id="a-8H"></a>以智慧光引之令出。<a id="a-8I"></a>住邪道者。<a id="a-8J"></a>令入正济。<a id="a-8K"></a>近恶友者。<a id="a-8L"></a>示其善友。<a id="a-8M"></a>乐凡法者。<a id="a-8N"></a>诲以圣法。<a id="a-8O"></a>乐着生死诸有城者。<a id="a-8P"></a>令其趣入一切智城。<a id="a-8Q"></a>诸仁者。<a id="a-8R"></a>此大丈夫。<a id="a-8S"></a>如是勤求种种方便。<a id="a-8T"></a>誓当救护一切众生。<a id="a-8U"></a>发菩提心。<a id="a-8V"></a>相续不断。<a id="a-8W"></a>于清净行。<a id="a-8X"></a>未曾休息。<a id="a-8Y"></a>求大乘道。<a id="a-8Z"></a>曾无懈倦。<a id="a-8a"></a>受持一切大法云雨。<a id="a-8b"></a>恒勤积集助道之法。<a id="a-8c"></a>圆满一切不舍善轭。<a id="a-8d"></a>常乐一切清净法门。<a id="a-8e"></a>修菩萨行。<a id="a-8f"></a>勇猛精进。<a id="a-8g"></a>念念勤求。<a id="a-8h"></a>无有退转。<a id="a-8i"></a>出生诸行。<a id="a-8j"></a>成满大愿。<a id="a-8k"></a>见善知识。<a id="a-8l"></a>情无厌足。<a id="a-8m"></a>事善知识。<a id="a-8n"></a>身不疲懈。<a id="a-8o"></a>闻善知识所有教诲。<a id="a-8p"></a>常思顺行。<a id="a-8q"></a>未曾违逆。<a id="a-8r"></a>诸仁者。<a id="a-8s"></a>此善男子。<a id="a-8t"></a>最极难得。<a id="a-8u"></a>若有众生。<a id="a-8v"></a>能发阿耨多罗三藐三菩提心。<a id="a-8w"></a>则于世间。<a id="a-8x"></a>是为希有。<a id="a-8y"></a>况发心已。<a id="a-8z"></a>复能如是为利众生。<a id="a-90"></a>勇猛精勤。<a id="a-91"></a>集诸佛法。<a id="a-92"></a>当知是人倍为希有。<a id="a-93"></a>又能如是勤求爱乐诸菩萨道。<a id="a-94"></a>又能如是增长清净诸菩萨行。<a id="a-95"></a>又能如是亲近承事诸善知识。<a id="a-96"></a>又能如是如救头然。<a id="a-97"></a>如山不动。<a id="a-98"></a>又能如是随顺一切善知识教。<a id="a-99"></a>又能如是坚固修行一切佛道。<a id="a-9A"></a>又能如是积集一切菩提分法。<a id="a-9B"></a>又能如是不乐一切名利恭敬。<a id="a-9C"></a>又能如是不舍菩萨纯一之心。<a id="a-9D"></a>又能如是不乐家宅。<a id="a-9E"></a>不欣富贵。<a id="a-9F"></a>不贪受用。<a id="a-9G"></a>不着欲乐。<a id="a-9H"></a>不恋父母亲戚知识。<a id="a-9I"></a>不顾世间一切财物。<a id="a-9J"></a>但乐追求菩萨伴侣。<a id="a-9K"></a>又能如是不顾形命。<a id="a-9L"></a>唯愿勤修一切智道。<a id="a-9M"></a>应知展转倍更难得。<a id="a-9N"></a>诸仁者。<a id="a-9O"></a>其余菩萨。<a id="a-9P"></a>经于无量百千万亿那由他劫。<a id="a-9Q"></a>乃能满足菩萨愿行。<a id="a-9R"></a>乃能亲近诸佛菩提。<a id="a-9S"></a>此善男子。<a id="a-9T"></a>于一生内。<a id="a-9U"></a>则能严净一切佛刹。<a id="a-9V"></a>则能教化一切众生。<a id="a-9W"></a>则以智慧深入法界。<a id="a-9X"></a>则能成就诸波罗蜜。<a id="a-9Y"></a>则能增广一切行网。<a id="a-9Z"></a>则能圆满一切大愿。<a id="a-9a"></a>则能超出一切魔业。<a id="a-9b"></a>则能承事一切善友。<a id="a-9c"></a>令生欢喜。<a id="a-9d"></a>则能清净诸菩萨行。<a id="a-9e"></a>令其具足。<a id="a-9f"></a>则能修习普贤诸行。<a id="a-9g"></a>令其成就。</p>
  <p id="a9h">尔时弥勒菩萨摩诃萨。<a id="a-9i"></a>如是称叹善财童子种种功德。<a id="a-9j"></a>令众会中无量百千众生。<a id="a-9k"></a>坚固无上菩提之心。<a id="a-9l"></a>告善财言。<a id="a-9m"></a>善哉善哉。<a id="a-9n"></a>善男子。<a id="a-9o"></a>汝为利乐一切世间。<a id="a-9p"></a>汝为救护一切众生。<a id="a-9q"></a>汝为勤求一切佛法故。<a id="a-9r"></a>发阿耨多罗三藐三菩提心。<a id="a-9s"></a>善男子。<a id="a-9t"></a>汝获善利。<a id="a-9u"></a>汝善得人身。<a id="a-9v"></a>汝善住寿命。<a id="a-9w"></a>汝善值如来出兴于世。<a id="a-9x"></a>汝善见文殊师利大善知识。<a id="a-9y"></a>汝身即是真善法器。<a id="a-9z"></a>为诸善根之所润泽。<a id="a-A0"></a>汝为白法之所资持。<a id="a-A1"></a>信乐广大。<a id="a-A2"></a>慧解清净。<a id="a-A3"></a>已得诸佛之所护念。<a id="a-A4"></a>已为善友共所摄受。<a id="a-A5"></a>何以故。<a id="a-A6"></a>谓能发大菩提心故。<a id="a-A7"></a>善男子。<a id="a-A8"></a>菩提心者犹如种子。<a id="a-A9"></a>能生一切诸佛法故。<a id="a-AA"></a>菩提心者犹如良田。<a id="a-AB"></a>能长众生白净法故。<a id="a-AC"></a>菩提心者犹如大地。<a id="a-AD"></a>能持一切诸世间故。<a id="a-AE"></a>菩提心者犹如大水。<a id="a-AF"></a>能涤一切烦恼垢故。<a id="a-AG"></a>菩提心者犹如大风。<a id="a-AH"></a>普行世间无所碍故。<a id="a-AI"></a>菩提心者犹如大火。<a id="a-AJ"></a>能烧一切诸见薪故。<a id="a-AK"></a>菩提心者犹如净日。<a id="a-AL"></a>普照一切诸世间故。<a id="a-AM"></a>菩提心者犹如盛月。<a id="a-AN"></a>普能圆满白净法故。<a id="a-AO"></a>菩提心者犹如明灯。<a id="a-AP"></a>能放种种法光明故。<a id="a-AQ"></a>菩提心者犹如净目。<a id="a-AR"></a>普见一切夷险处故。<a id="a-AS"></a>菩提心者犹如大道。<a id="a-AT"></a>普令得入大智城故。<a id="a-AU"></a>菩提心者犹如正济。<a id="a-AV"></a>令其得离诸邪法故。<a id="a-AW"></a>菩提心者犹如大车。<a id="a-AX"></a>普能运载诸菩萨故。<a id="a-AY"></a>菩提心者犹如门户。<a id="a-AZ"></a>开示一切菩萨行故。<a id="a-Aa"></a>菩提心者犹如宫殿。<a id="a-Ab"></a>安住修习三昧法故。<a id="a-Ac"></a>菩提心者犹如园苑。<a id="a-Ad"></a>于中游戏受法乐故。<a id="a-Ae"></a>菩提心者犹如舍宅。<a id="a-Af"></a>安隐一切诸众生故。<a id="a-Ag"></a>菩提心者则为所归。<a id="a-Ah"></a>利益一切诸世间故。<a id="a-Ai"></a>菩提心者则为所依。<a id="a-Aj"></a>诸菩萨行所依处故。<a id="a-Ak"></a>菩提心者犹如严父。<a id="a-Al"></a>训导一切诸菩萨故。<a id="a-Am"></a>菩提心者犹如慈母。<a id="a-An"></a>生长菩萨诸善根故。<a id="a-Ao"></a>菩提心者犹如乳母。<a id="a-Ap"></a>养育守护诸菩萨故。<a id="a-Aq"></a>菩提心者犹如善友。<a id="a-Ar"></a>成益一切诸菩萨故。<a id="a-As"></a>菩提心者犹如君主。<a id="a-At"></a>胜出一切二乘人故。<a id="a-Au"></a>菩提心者犹如帝王。<a id="a-Av"></a>一切愿中得自在故。<a id="a-Aw"></a>菩提心者犹如大海。<a id="a-Ax"></a>普生一切诸功德故。<a id="a-Ay"></a>菩提心者如须弥山。<a id="a-Az"></a>于诸众生心平等故。<a id="a-B0"></a>菩提心者如铁围山。<a id="a-B1"></a>摄持一切诸世间故。<a id="a-B2"></a>菩提心者如大雪山。<a id="a-B3"></a>长养一切智慧药故。<a id="a-B4"></a>菩提心者犹如香山。<a id="a-B5"></a>出生一切功德香故。<a id="a-B6"></a>菩提心者如大虚空。<a id="a-B7"></a>诸妙功德广无边故。<a id="a-B8"></a>菩提心者如妙莲华。<a id="a-B9"></a>不染一切世间法故。<a id="a-BA"></a>菩提心者如调慧象。<a id="a-BB"></a>其心善顺不犷戾故。<a id="a-BC"></a>菩提心者如良善马。<a id="a-BD"></a>远离一切诸恶性故。<a id="a-BE"></a>菩提心者如调御师。<a id="a-BF"></a>守护一切大乘法故。<a id="a-BG"></a>菩提心者犹如良药。<a id="a-BH"></a>能治一切烦恼病故。<a id="a-BI"></a>菩提心者犹如坑阱。<a id="a-BJ"></a>陷没一切诸恶法故。<a id="a-BK"></a>菩提心者犹如金刚。<a id="a-BL"></a>悉能穿彻一切法故。<a id="a-BM"></a>菩提心者犹如香箧。<a id="a-BN"></a>能贮一切功德香故。<a id="a-BO"></a>菩提心者犹如妙华。<a id="a-BP"></a>一切世间所乐见故。<a id="a-BQ"></a>菩提心者如白栴檀。<a id="a-BR"></a>除众欲热使清凉故。<a id="a-BS"></a>菩提心者如黑沉香。<a id="a-BT"></a>能熏法界悉周遍故。<a id="a-BU"></a>菩提心者如善见药王。<a id="a-BV"></a>能破一切烦恼病故。<a id="a-BW"></a>菩提心者如毗笈摩药。<a id="a-BX"></a>能拔一切诸惑箭故。<a id="a-BY"></a>菩提心者犹如心识。<a id="a-BZ"></a>能与诸根作依止故。<a id="a-Ba"></a>菩提心者犹如帝释。<a id="a-Bb"></a>一切主中最尊胜故。<a id="a-Bc"></a>菩提心者如毗沙门。<a id="a-Bd"></a>能断一切贫穷苦故。<a id="a-Be"></a>菩提心者如功德天。<a id="a-Bf"></a>一切功德所庄严故。<a id="a-Bg"></a>菩提心者如庄严具。<a id="a-Bh"></a>庄严一切诸菩萨故。<a id="a-Bi"></a>菩提心者如劫烧火。<a id="a-Bj"></a>能烧一切诸有为故。<a id="a-Bk"></a>菩提心者如无生根药。<a id="a-Bl"></a>长养一切诸佛法故。<a id="a-Bm"></a>菩提心者犹如龙珠。<a id="a-Bn"></a>能销一切烦恼毒故。<a id="a-Bo"></a>菩提心者如水清珠。<a id="a-Bp"></a>能清一切烦恼浊故。<a id="a-Bq"></a>菩提心者如如意珠。<a id="a-Br"></a>周给一切诸贫乏故。<a id="a-Bs"></a>菩提心者如贤德瓶。<a id="a-Bt"></a>满足一切众生愿故。<a id="a-Bu"></a>菩提心者如如意树。<a id="a-Bv"></a>能雨一切庄严具故。<a id="a-Bw"></a>菩提心者如鹅羽衣。<a id="a-Bx"></a>不受一切生死垢故。<a id="a-By"></a>菩提心者如白氎线。<a id="a-Bz"></a>从本已来性清净故。<a id="a-C0"></a>菩提心者如快利犁。<a id="a-C1"></a>能治一切众生田故。<a id="a-C2"></a>菩提心者如那罗延。<a id="a-C3"></a>能摧一切我见敌故。<a id="a-C4"></a>菩提心者犹如快箭。<a id="a-C5"></a>能破一切诸苦的故。<a id="a-C6"></a>菩提心者犹如利矛。<a id="a-C7"></a>能穿一切烦恼甲故。<a id="a-C8"></a>菩提心者犹如坚甲。<a id="a-C9"></a>能护一切如理心故。<a id="a-CA"></a>菩提心者犹如利刀。<a id="a-CB"></a>能斩一切烦恼首故。<a id="a-CC"></a>菩提心者犹如利剑。<a id="a-CD"></a>能断一切憍慢铠故。<a id="a-CE"></a>菩提心者犹如利镰。<a id="a-CF"></a>能翦随眠微细惑故。<a id="a-CG"></a>菩提心者如勇将幢。<a id="a-CH"></a>能伏一切诸魔军故。<a id="a-CI"></a>菩提心者犹如利锯。<a id="a-CJ"></a>能截一切无明树故。<a id="a-CK"></a>菩提心者犹如利斧。<a id="a-CL"></a>能伐一切诸苦树故。<a id="a-CM"></a>菩提心者犹如器仗。<a id="a-CN"></a>能防一切诸厄难故。<a id="a-CO"></a>菩提心者犹如善手。<a id="a-CP"></a>防护一切智度身故。<a id="a-CQ"></a>菩提心者犹如好足。<a id="a-CR"></a>安立一切功德身故。<a id="a-CS"></a>菩提心者犹如金錍。<a id="a-CT"></a>能除一切无明翳故。<a id="a-CU"></a>菩提心者犹如钳镊。<a id="a-CV"></a>能拔一切身见刺故。<a id="a-CW"></a>菩提心者犹如卧具。<a id="a-CX"></a>息除生死诸劳苦故。<a id="a-CY"></a>菩提心者如善知识。<a id="a-CZ"></a>能解一切生死缚故。<a id="a-Ca"></a>菩提心者如好珍财。<a id="a-Cb"></a>能除一切贫穷事故。<a id="a-Cc"></a>菩提心者犹如导师。<a id="a-Cd"></a>善知菩萨出要道故。<a id="a-Ce"></a>菩提心者犹如伏藏。<a id="a-Cf"></a>出功德财无匮乏故。<a id="a-Cg"></a>菩提心者犹如涌泉。<a id="a-Ch"></a>出智慧水无穷尽故。<a id="a-Ci"></a>菩提心者犹如明镜。<a id="a-Cj"></a>普现一切法门像故。<a id="a-Ck"></a>菩提心者犹如莲华。<a id="a-Cl"></a>不染一切诸罪垢故。<a id="a-Cm"></a>菩提心者犹如大河流。<a id="a-Cn"></a>引一切度摄法故。<a id="a-Co"></a>菩提心者如大龙王。<a id="a-Cp"></a>能雨一切妙法雨故。<a id="a-Cq"></a>菩提心者犹如命根。<a id="a-Cr"></a>任持菩萨大悲身故。<a id="a-Cs"></a>菩提心者犹如甘露。<a id="a-Ct"></a>能令安住不死界故。<a id="a-Cu"></a>菩提心者犹如大网。<a id="a-Cv"></a>普摄一切诸众生故。<a id="a-Cw"></a>菩提心者犹如罥索。<a id="a-Cx"></a>摄取一切所应化故。<a id="a-Cy"></a>菩提心者犹如钩饵。<a id="a-Cz"></a>出有渊中所居者故。<a id="a-D0"></a>菩提心者如阿伽陀药。<a id="a-D1"></a>能除惑病永安隐故。<a id="a-D2"></a>菩提心者如除毒药。<a id="a-D3"></a>悉能消歇贪爱毒故。<a id="a-D4"></a>菩提心者如善持明。<a id="a-D5"></a>能灭一切恶寻伺故。<a id="a-D6"></a>菩提心者犹如疾风。<a id="a-D7"></a>能散一切诸障雾故。<a id="a-D8"></a>菩提心者如大宝洲。<a id="a-D9"></a>出生一切觉分宝故。<a id="a-DA"></a>菩提心者如好种子。<a id="a-DB"></a>出生一切白净法故。<a id="a-DC"></a>菩提心者犹如住宅。<a id="a-DD"></a>诸功德法所依处故。<a id="a-DE"></a>菩提心者犹如市肆。<a id="a-DF"></a>菩萨商主贸易处故。<a id="a-DG"></a>菩提心者如炼金药。<a id="a-DH"></a>能治一切烦恼垢故。<a id="a-DI"></a>菩提心者犹如好蜜。<a id="a-DJ"></a>圆满一切功德味故。<a id="a-DK"></a>菩提心者犹如正道。<a id="a-DL"></a>令诸菩萨入智城故。<a id="a-DM"></a>菩提心者犹如好器。<a id="a-DN"></a>能持一切白净法故。<a id="a-DO"></a>菩提心者犹如时雨。<a id="a-DP"></a>能灭一切烦恼尘故。<a id="a-DQ"></a>菩提心者犹如住处。<a id="a-DR"></a>一切菩萨所依住故。<a id="a-DS"></a>菩提心者犹如磁石。<a id="a-DT"></a>吸引一切解脱果故。<a id="a-DU"></a>菩提心者如净琉璃。<a id="a-DV"></a>自性明洁无诸垢故。<a id="a-DW"></a>菩提心者如帝青宝。<a id="a-DX"></a>出过世间二乘智故。<a id="a-DY"></a>菩提心者如更漏鼓。<a id="a-DZ"></a>觉诸众生烦恼睡故。<a id="a-Da"></a>菩提心者如清净水。<a id="a-Db"></a>性本澄洁无垢浊故。<a id="a-Dc"></a>菩提心者如阎浮金。<a id="a-Dd"></a>映夺一切有为善故。<a id="a-De"></a>菩提心者如大山王。<a id="a-Df"></a>超出一切诸世间故。<a id="a-Dg"></a>菩提心者则为所归。<a id="a-Dh"></a>不拒一切诸来者故。<a id="a-Di"></a>菩提心者则为义利。<a id="a-Dj"></a>能除一切衰恼事故。<a id="a-Dk"></a>菩提心者则为妙宝。<a id="a-Dl"></a>能令一切心欢喜故。<a id="a-Dm"></a>菩提心者如大施会。<a id="a-Dn"></a>充满一切众生心故。<a id="a-Do"></a>菩提心者则为尊胜。<a id="a-Dp"></a>诸众生心无与等故。<a id="a-Dq"></a>菩提心者犹如伏藏。<a id="a-Dr"></a>能摄一切诸佛法故。<a id="a-Ds"></a>菩提心者如善讽诵。<a id="a-Dt"></a>普摄菩萨诸行愿故。<a id="a-Du"></a>菩提心者如能守护。<a id="a-Dv"></a>随顺长养一切法故。<a id="a-Dw"></a>菩提心者如能利益。<a id="a-Dx"></a>能回一切不善法故。<a id="a-Dy"></a>菩提心者如因陀罗网。<a id="a-Dz"></a>能伏烦恼阿修罗故。<a id="a-E0"></a>菩提心者如婆楼那风。<a id="a-E1"></a>能动一切所应化故。<a id="a-E2"></a>菩提心者如因陀罗火。<a id="a-E3"></a>能烧一切诸惑习故。<a id="a-E4"></a>菩提心者如佛支提。<a id="a-E5"></a>一切世间应供养故。<a id="a-E6"></a>善男子。<a id="a-E7"></a>菩提心者成就如是无量无边最胜功德。<a id="a-E8"></a>举要言之。<a id="a-E9"></a>应知悉与一切佛法诸功德等。<a id="a-EA"></a>何以故。<a id="a-EB"></a>因菩提心。<a id="a-EC"></a>出生一切菩萨行轮。<a id="a-ED"></a>三世十方一切如来。<a id="a-EE"></a>从菩提心而出生故。<a id="a-EF"></a>是故善男子。<a id="a-EG"></a>若有能发阿耨多罗三藐三菩提心者。<a id="a-EH"></a>则已出生无量功德。<a id="a-EI"></a>普能摄取一切智道。</p>
 </body>
</html>