<!doctype html>
<html id="z3IBTVgIY" data-ver="946">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第二</h1>
  <h2 id="a2">入不思议解脱境界普贤行愿品</h2>
  <p id="a3">尔时下方过。<a id="a-4"></a>不可说佛刹极微尘数世界海外。<a id="a-5"></a>有世界海。<a id="a-6"></a>名一切如来圆满普焰光。<a id="a-7"></a>佛号无著智星宿幢王。<a id="a-8"></a>于彼如来大众海中。<a id="a-9"></a>有菩萨摩诃萨。<a id="a-A"></a>名破诸盖障勇猛智自在王。<a id="a-B"></a>与不可说世界海极微尘数诸菩萨俱。<a id="a-C"></a>从彼佛会。<a id="a-D"></a>向如来所。<a id="a-E"></a>悉以神力。<a id="a-F"></a>于其身上一一毛孔。<a id="a-G"></a>出演说种种法海妙音声云。<a id="a-H"></a>所谓出演说一切法义众生语言陀罗尼海音声云。<a id="a-I"></a>出演说一切三世菩萨修行方便海音声云。<a id="a-J"></a>出演说一切菩萨誓愿方便海音声云。<a id="a-K"></a>出演说一切菩萨圆满清净波罗蜜海音声云。<a id="a-L"></a>出演说一切菩萨遍一切刹圆满行海音声云。<a id="a-M"></a>出演说一切菩萨成满种种神通轮海音声云。<a id="a-N"></a>出演说一切如来往诣道场破魔军众销竭烦恼成等正觉神通轮海音声云。<a id="a-O"></a>出演说一切如来转妙法轮种种名句修多罗海音声云。<a id="a-P"></a>出演说一切如来随应教化调伏众生方便行海音声云。<a id="a-Q"></a>出演说一切如来随时随善根随其愿力普令获得一切智智善巧方便。<a id="a-R"></a>海音声云。<a id="a-S"></a>如是等云。<a id="a-T"></a>一一充满虚空法界。<a id="a-U"></a>既至佛所。<a id="a-V"></a>顶礼佛足。<a id="a-W"></a>以为供养。<a id="a-X"></a>修敬毕已。<a id="a-Y"></a>即于下方。<a id="a-Z"></a>化作现一切如来。<a id="a-a"></a>宫殿光明。<a id="a-b"></a>种种色。<a id="a-c"></a>藏宝楼阁。<a id="a-d"></a>及一切妙形像宝莲华藏师子之座。<a id="a-e"></a>诸菩萨众。<a id="a-f"></a>各于其上。<a id="a-g"></a>结跏趺坐。<a id="a-h"></a>以普现一切菩提场影像光幢摩尼王冠。<a id="a-i"></a>以严其身。<a id="a-j"></a>上方过不可说佛刹极微尘数世界海外。<a id="a-k"></a>有世界海。<a id="a-l"></a>名无尽佛种性。<a id="a-m"></a>佛号普智圆满差别光明大声王。<a id="a-n"></a>于彼如来大众海中。<a id="a-o"></a>有菩萨摩诃萨。<a id="a-p"></a>名普遍法界大愿际。<a id="a-q"></a>与不可说世界海极微尘数诸菩萨俱。<a id="a-r"></a>受彼佛教。<a id="a-s"></a>发彼道场。<a id="a-t"></a>而来向此娑婆世界毗卢遮那如来所。<a id="a-u"></a>悉以神力。<a id="a-v"></a>各于其身。<a id="a-w"></a>一切相好。<a id="a-x"></a>一切身分。<a id="a-y"></a>一切肢节。<a id="a-z"></a>一切毛孔。<a id="a-10"></a>一切言音。<a id="a-11"></a>一切名句。<a id="a-12"></a>一切衣服。<a id="a-13"></a>一切庄严具中。<a id="a-14"></a>现毗卢遮那等。<a id="a-15"></a>尽过去际一切诸佛。<a id="a-16"></a>尽未来际一切诸佛。<a id="a-17"></a>尽现在际一切诸佛。<a id="a-18"></a>并其众会。<a id="a-19"></a>十方刹土。<a id="a-1A"></a>清净杂染。<a id="a-1B"></a>广狭大小。<a id="a-1C"></a>靡不皆现。<a id="a-1D"></a>亦现彼佛过去所行。<a id="a-1E"></a>檀那波罗蜜。<a id="a-1F"></a>随顺积集。<a id="a-1G"></a>一切施行。<a id="a-1H"></a>受者财物。<a id="a-1I"></a>本事影像。<a id="a-1J"></a>相应行海。<a id="a-1K"></a>亦现彼佛过去所行。<a id="a-1L"></a>尸罗波罗蜜。<a id="a-1M"></a>随顺积集。<a id="a-1N"></a>本事影像。<a id="a-1O"></a>相应行海。<a id="a-1P"></a>亦现彼佛过去所行。<a id="a-1Q"></a>羼提波罗蜜。<a id="a-1R"></a>断截肢体。<a id="a-1S"></a>心无动乱。<a id="a-1T"></a>随顺积集。<a id="a-1U"></a>本事影像。<a id="a-1V"></a>相应行海。<a id="a-1W"></a>亦现彼佛过去所行。<a id="a-1X"></a>毗梨耶波罗蜜。<a id="a-1Y"></a>勇猛不退。<a id="a-1Z"></a>随顺积集。<a id="a-1a"></a>本事影像。<a id="a-1b"></a>相应行海。<a id="a-1c"></a>亦现彼佛过去所求。<a id="a-1d"></a>一切如来。<a id="a-1e"></a>禅那波罗蜜。<a id="a-1f"></a>随顺积集。<a id="a-1g"></a>而得成就。<a id="a-1h"></a>本事影像。<a id="a-1i"></a>相应行海。<a id="a-1j"></a>亦现彼佛过去所求。<a id="a-1k"></a>般若波罗蜜。<a id="a-1l"></a>一切如来所转法轮。<a id="a-1m"></a>所成就法。<a id="a-1n"></a>发勇猛心。<a id="a-1o"></a>一切皆舍。<a id="a-1p"></a>本事影像。<a id="a-1q"></a>相应行海。<a id="a-1r"></a>亦现彼佛过去所成。<a id="a-1s"></a>方便波罗蜜。<a id="a-1t"></a>乐见一切佛。<a id="a-1u"></a>乐行一切菩萨道。<a id="a-1v"></a>乐化一切众生界。<a id="a-1w"></a>本事影像。<a id="a-1x"></a>相应行海。<a id="a-1y"></a>亦现彼佛过去所发。<a id="a-1z"></a>愿波罗蜜一切菩萨。<a id="a-20"></a>广大誓愿。<a id="a-21"></a>清净庄严。<a id="a-22"></a>本事影像。<a id="a-23"></a>相应行海。<a id="a-24"></a>亦现彼佛过去所成。<a id="a-25"></a>一切菩萨。<a id="a-26"></a>力波罗蜜。<a id="a-27"></a>了种种行。<a id="a-28"></a>清净和合。<a id="a-29"></a>本事影像。<a id="a-2A"></a>相应行海。<a id="a-2B"></a>亦现彼佛过去所修。<a id="a-2C"></a>一切菩萨。<a id="a-2D"></a>智波罗蜜。<a id="a-2E"></a>圆满清净。<a id="a-2F"></a>种种差别。<a id="a-2G"></a>证悟法门。<a id="a-2H"></a>本事影像。<a id="a-2I"></a>相应行海。<a id="a-2J"></a>如是所现一切如来本事影像。<a id="a-2K"></a>相应行海。<a id="a-2L"></a>悉皆遍满广大法界。<a id="a-2M"></a>既至佛所。<a id="a-2N"></a>顶礼佛足。<a id="a-2O"></a>以为供养。<a id="a-2P"></a>修敬毕已。<a id="a-2Q"></a>即于上方。<a id="a-2R"></a>化作一切金刚宝王种种庄严藏楼阁。<a id="a-2S"></a>及帝青金刚宝王莲华藏师子之座。<a id="a-2T"></a>诸菩萨众。<a id="a-2U"></a>各于其上。<a id="a-2V"></a>结跏趺坐。<a id="a-2W"></a>以演说三世如来名号。<a id="a-2X"></a>大音声海摩尼宝王。<a id="a-2Y"></a>为髻明珠。<a id="a-2Z"></a>庄严宝冠。<a id="a-2a"></a>以一切妙宝光焰炽盛。<a id="a-2b"></a>摩尼王网。<a id="a-2c"></a>罗覆其身。<a id="a-2d"></a>如是十方一切菩萨。<a id="a-2e"></a>各以种种神通。<a id="a-2f"></a>兴种种供养云。<a id="a-2g"></a>来会道场普周法界。<a id="a-2h"></a>此诸菩萨。<a id="a-2i"></a>并其眷属。<a id="a-2j"></a>皆从普贤行愿所生。<a id="a-2k"></a>以净智眼。<a id="a-2l"></a>普见三世一切诸佛众所乐见种种相海。<a id="a-2m"></a>得无碍耳。<a id="a-2n"></a>普闻十方一切如来所转法轮修多罗海。<a id="a-2o"></a>已得至于一切菩萨最胜自在究竟彼岸。<a id="a-2p"></a>于念念中。<a id="a-2q"></a>现大神变。<a id="a-2r"></a>能遍亲近十方诸佛。<a id="a-2s"></a>一身充满一切世界。<a id="a-2t"></a>普现诸佛道场众会。<a id="a-2u"></a>光明遍照一切世界。<a id="a-2v"></a>于一尘中。<a id="a-2w"></a>普现十方尽虚空界。<a id="a-2x"></a>一切世界。<a id="a-2y"></a>于彼世界现种种身。<a id="a-2z"></a>随诸众生应受化者。<a id="a-30"></a>调伏成熟未曾失时。<a id="a-31"></a>一切毛孔出大音声。<a id="a-32"></a>周闻十方。<a id="a-33"></a>演畅如来妙法轮云广大境界。<a id="a-34"></a>知诸众生悉皆如幻。<a id="a-35"></a>知诸如来悉皆如影。<a id="a-36"></a>知诸界趣业行受生悉皆如梦。<a id="a-37"></a>知诸世间所现果报如镜中像。<a id="a-38"></a>知诸世间诸有生起如热时焰。<a id="a-39"></a>知诸国土依心想住皆如变化。<a id="a-3A"></a>通达如来十种智力。<a id="a-3B"></a>威德自在。<a id="a-3C"></a>如大牛王。<a id="a-3D"></a>得无所畏能师子吼。<a id="a-3E"></a>深入无尽辩才大海。<a id="a-3F"></a>了知众生诸秘密海。<a id="a-3G"></a>深入文字语言智海。<a id="a-3H"></a>了达法界犹如虚空。<a id="a-3I"></a>得诸菩萨神通智慧。<a id="a-3J"></a>威力勇健摧伏魔军。<a id="a-3K"></a>智力明彻了达三世。<a id="a-3L"></a>知一切法无有违诤。<a id="a-3M"></a>而常趣求一切智地。<a id="a-3N"></a>以无断智入诸世间。<a id="a-3O"></a>以法界智流出教海。<a id="a-3P"></a>得神通力。<a id="a-3Q"></a>能令十方一切世界。<a id="a-3R"></a>展转相入。<a id="a-3S"></a>得善根力。<a id="a-3T"></a>于诸世界自在受生。<a id="a-3U"></a>得周遍眼。<a id="a-3V"></a>普见十方一切世界广狭大小。<a id="a-3W"></a>得无碍智。<a id="a-3X"></a>于微细境现广大刹。<a id="a-3Y"></a>于广大境现微细刹。<a id="a-3Z"></a>以自在力。<a id="a-3a"></a>于一佛所。<a id="a-3b"></a>得一切佛功德智慧。<a id="a-3c"></a>威神所加。<a id="a-3d"></a>普见十方。<a id="a-3e"></a>无有疑惑。<a id="a-3f"></a>于一念顷。<a id="a-3g"></a>能以神通。<a id="a-3h"></a>普遍十方一切刹海。<a id="a-3i"></a>具足如是无量功德。<a id="a-3j"></a>诸大菩萨。<a id="a-3k"></a>满逝多林。<a id="a-3l"></a>皆是如来威神之力。</p>
  <p id="a3m">于时上首诸大声闻。<a id="a-3n"></a>大智舍利弗。<a id="a-3o"></a>神通目揵连。<a id="a-3p"></a>摩诃迦葉。<a id="a-3q"></a>离婆多。<a id="a-3r"></a>须菩提。<a id="a-3s"></a>阿[少/兔]楼驮。<a id="a-3t"></a>难陀。<a id="a-3u"></a>劫宾那。<a id="a-3v"></a>迦旃延。<a id="a-3w"></a>富楼那弥多罗尼子等。<a id="a-3x"></a>在逝多林。<a id="a-3y"></a>皆悉不见如来神力。<a id="a-3z"></a>如来严好。<a id="a-40"></a>如来境界。<a id="a-41"></a>如来游戏。<a id="a-42"></a>如来神变。<a id="a-43"></a>如来尊胜。<a id="a-44"></a>如来妙行。<a id="a-45"></a>如来威德。<a id="a-46"></a>如来加持。<a id="a-47"></a>如来刹海。<a id="a-48"></a>亦复不见。<a id="a-49"></a>不可思议。<a id="a-4A"></a>菩萨境界。<a id="a-4B"></a>菩萨集会。<a id="a-4C"></a>菩萨遍入。<a id="a-4D"></a>菩萨亲近。<a id="a-4E"></a>菩萨神通。<a id="a-4F"></a>菩萨游戏。<a id="a-4G"></a>菩萨眷属。<a id="a-4H"></a>菩萨方处。<a id="a-4I"></a>菩萨师子座。<a id="a-4J"></a>菩萨宫殿。<a id="a-4K"></a>菩萨威仪。<a id="a-4L"></a>菩萨三昧。<a id="a-4M"></a>菩萨周遍观察。<a id="a-4N"></a>菩萨师子频申。<a id="a-4O"></a>菩萨勇猛。<a id="a-4P"></a>菩萨供养。<a id="a-4Q"></a>菩萨授记。<a id="a-4R"></a>菩萨成熟。<a id="a-4S"></a>菩萨身业清净。<a id="a-4T"></a>菩萨智身圆满。<a id="a-4U"></a>菩萨愿身显示。<a id="a-4V"></a>菩萨色身普遍。<a id="a-4W"></a>菩萨相好具足。<a id="a-4X"></a>菩萨常光圆满。<a id="a-4Y"></a>菩萨放大光网。<a id="a-4Z"></a>菩萨起变化云。<a id="a-4a"></a>菩萨普遍方网。<a id="a-4b"></a>菩萨诸行圆满。<a id="a-4c"></a>如是种种。<a id="a-4d"></a>皆悉不见。<a id="a-4e"></a>何以故。<a id="a-4f"></a>以善根不同故。<a id="a-4g"></a>彼于过去。<a id="a-4h"></a>本不修集见一切佛种种神通妙善根故。<a id="a-4i"></a>本不赞说十方刹海普遍庄严净功德故。<a id="a-4j"></a>本不称叹诸佛世尊种种神通变化事故。<a id="a-4k"></a>本不能于生死之中发阿耨多罗三藐三菩提心故。<a id="a-4l"></a>本不劝发一切众生令住广大菩提心故。<a id="a-4m"></a>本不能令如来种性不断绝故。<a id="a-4n"></a>本不精勤摄受一切诸众生故。<a id="a-4o"></a>本不勤修一切菩萨波罗蜜故。<a id="a-4p"></a>本于生死不劝众生求智眼故。<a id="a-4q"></a>本不修习顺一切智诸善根故。<a id="a-4r"></a>本不觉了如来出世胜善根故。<a id="a-4s"></a>本不获得普遍严净一切佛刹神通智故。<a id="a-4t"></a>本不获得菩萨所知广大境界清净眼故。<a id="a-4u"></a>本不欣求超出世间究竟不共大善根故。<a id="a-4v"></a>本不发起一切菩萨广大誓愿出离智故。<a id="a-4w"></a>本不从于一切如来威力加持之所生故。<a id="a-4x"></a>本不能知一切诸法皆如幻故。<a id="a-4y"></a>本不能知菩萨所知思想执持皆如梦故。<a id="a-4z"></a>本不能得菩萨勇猛广大志乐深欢喜故。<a id="a-50"></a>如是种种。<a id="a-51"></a>皆是普贤智眼境界。<a id="a-52"></a>不与一切二乘所共。<a id="a-53"></a>以是因缘。<a id="a-54"></a>彼诸上首大德声闻。<a id="a-55"></a>不能闻。<a id="a-56"></a>不能信。<a id="a-57"></a>不能知。<a id="a-58"></a>不能见。<a id="a-59"></a>不能忆念。<a id="a-5A"></a>不能观察。<a id="a-5B"></a>不能筹量。<a id="a-5C"></a>不能思惟。<a id="a-5D"></a>不能证入。<a id="a-5E"></a>不能分别。<a id="a-5F"></a>何以故。<a id="a-5G"></a>诸佛菩萨神通境界。<a id="a-5H"></a>非诸二乘狭劣境故。<a id="a-5I"></a>是故虽在逝多林中。<a id="a-5J"></a>不见如来广大神变。<a id="a-5K"></a>复次彼诸声闻。<a id="a-5L"></a>无如是菩萨所修最胜善根故。<a id="a-5M"></a>无如是见佛神通清净智眼故。<a id="a-5N"></a>无如是甚深三昧微细观察故。<a id="a-5O"></a>无如是广大神力所加持故。<a id="a-5P"></a>无如是不可思议解脱门故。<a id="a-5Q"></a>无如是神通自在故。<a id="a-5R"></a>无如是广大势力故。<a id="a-5S"></a>无如是广大威德故。<a id="a-5T"></a>无如是最胜住处故。<a id="a-5U"></a>无如是智眼所行境故。<a id="a-5V"></a>是故于此。<a id="a-5W"></a>不能知。<a id="a-5X"></a>不能见。<a id="a-5Y"></a>不能入。<a id="a-5Z"></a>不能得。<a id="a-5a"></a>不能遍解。<a id="a-5b"></a>不能出生。<a id="a-5c"></a>不能观察。<a id="a-5d"></a>不能忍受。<a id="a-5e"></a>不能修行。<a id="a-5f"></a>不能安住。<a id="a-5g"></a>不能开示。<a id="a-5h"></a>亦复不能广为人说。<a id="a-5i"></a>不能赞叹。<a id="a-5j"></a>不能指示。<a id="a-5k"></a>不能授与。<a id="a-5l"></a>不能摄取。<a id="a-5m"></a>不能劝进。<a id="a-5n"></a>不能教诲令其修习令其安住令其证入诸佛境界。<a id="a-5o"></a>何以故。<a id="a-5p"></a>彼诸声闻。<a id="a-5q"></a>无有如是大智慧故。<a id="a-5r"></a>依声闻乘。<a id="a-5s"></a>而出离故。<a id="a-5t"></a>入声闻道。<a id="a-5u"></a>得智慧故。<a id="a-5v"></a>修声闻行。<a id="a-5w"></a>求满足故。<a id="a-5x"></a>住声闻果。<a id="a-5y"></a>为究竟故。<a id="a-5z"></a>悟解声闻实谛智故。<a id="a-60"></a>住于差别真实际故。<a id="a-61"></a>乐住寂静。<a id="a-62"></a>为涅槃故。<a id="a-63"></a>于诸世间。<a id="a-64"></a>舍大悲故。<a id="a-65"></a>远离救护诸众生故。<a id="a-66"></a>恒住自事。<a id="a-67"></a>趣寂灭故。<a id="a-68"></a>是故虽在逝多林中。<a id="a-69"></a>不见如是种种神变。<a id="a-6A"></a>何以故。<a id="a-6B"></a>本于如来一切智性。<a id="a-6C"></a>不能志求。<a id="a-6D"></a>不能积集。<a id="a-6E"></a>不能乐欲。<a id="a-6F"></a>不能出生。<a id="a-6G"></a>不能修习。<a id="a-6H"></a>不能清净。<a id="a-6I"></a>亦于如来三昧神通。<a id="a-6J"></a>不能入。<a id="a-6K"></a>不能行。<a id="a-6L"></a>不能知见。<a id="a-6M"></a>不能证得。<a id="a-6N"></a>何以故。<a id="a-6O"></a>如是境界。<a id="a-6P"></a>唯诸菩萨广大智眼。<a id="a-6Q"></a>乃能见知。<a id="a-6R"></a>非诸声闻所行境故。<a id="a-6S"></a>以是因缘。<a id="a-6T"></a>诸大声闻。<a id="a-6U"></a>虽复住在逝多林中。<a id="a-6V"></a>不见如来种种神变。<a id="a-6W"></a>种种加持。<a id="a-6X"></a>种种佛刹。<a id="a-6Y"></a>种种严净。<a id="a-6Z"></a>及大菩萨。<a id="a-6a"></a>普遍众会。<a id="a-6b"></a>游戏神通。<a id="a-6c"></a>皆悉不见。<a id="a-6d"></a>譬如恒河。<a id="a-6e"></a>两岸。<a id="a-6f"></a>多有百千亿无量饿鬼。<a id="a-6g"></a>裸露饥渴。<a id="a-6h"></a>羸瘦憔悴。<a id="a-6i"></a>皮肉筋骨。<a id="a-6j"></a>内外焦然。<a id="a-6k"></a>风飘日曝。<a id="a-6l"></a>遍体干枯。<a id="a-6m"></a>乌鹫豺狼。<a id="a-6n"></a>诸恶禽兽。<a id="a-6o"></a>竞来搏撮。<a id="a-6p"></a>为渴所逼。<a id="a-6q"></a>欲求水饮。<a id="a-6r"></a>虽住河侧。<a id="a-6s"></a>而不见河。<a id="a-6t"></a>设有见者。<a id="a-6u"></a>见其枯涸。<a id="a-6v"></a>或见流火。<a id="a-6w"></a>或见煻煨。<a id="a-6x"></a>何以故。<a id="a-6y"></a>深厚业障之所覆故。<a id="a-6z"></a>诸大声闻。<a id="a-70"></a>亦复如是。<a id="a-71"></a>虽复住在逝多林中。<a id="a-72"></a>不见如来广大神变。<a id="a-73"></a>何以故。<a id="a-74"></a>不乐种智。<a id="a-75"></a>无明翳瞙。<a id="a-76"></a>蔽其眼故。<a id="a-77"></a>不曾种植一切智地。<a id="a-78"></a>胜善根故。<a id="a-79"></a>譬如有人于众会中假寐昏寝。<a id="a-7A"></a>忽然梦见须弥山顶帝释所住善见宫城。<a id="a-7B"></a>殊胜宝殿。<a id="a-7C"></a>园苑庄严。<a id="a-7D"></a>天子天女。<a id="a-7E"></a>百千万亿柔软宝地。<a id="a-7F"></a>普散天华。<a id="a-7G"></a>种种衣树。<a id="a-7H"></a>出妙衣服。<a id="a-7I"></a>种种华树。<a id="a-7J"></a>开敷妙华。<a id="a-7K"></a>诸珍宝树。<a id="a-7L"></a>出诸珍宝。<a id="a-7M"></a>诸庄严树。<a id="a-7N"></a>出诸严具。<a id="a-7O"></a>诸音乐树。<a id="a-7P"></a>奏天音乐。<a id="a-7Q"></a>无量诸天。<a id="a-7R"></a>于中游戏。<a id="a-7S"></a>其人自见。<a id="a-7T"></a>着天衣服。<a id="a-7U"></a>住止周旋。<a id="a-7V"></a>受诸快乐。<a id="a-7W"></a>其众会中。<a id="a-7X"></a>一切人众。<a id="a-7Y"></a>虽同一处。<a id="a-7Z"></a>不见不知。<a id="a-7a"></a>不能观察。<a id="a-7b"></a>何以故。<a id="a-7c"></a>此人梦中。<a id="a-7d"></a>所见境界。<a id="a-7e"></a>非彼众会所能见故。<a id="a-7f"></a>一切菩萨。<a id="a-7g"></a>及诸世主。<a id="a-7h"></a>现前所见。<a id="a-7i"></a>广大庄严。<a id="a-7j"></a>神通变化。<a id="a-7k"></a>亦复如是。<a id="a-7l"></a>以得一切佛加持故。<a id="a-7m"></a>以久积集善根力故。<a id="a-7n"></a>发一切智广大愿故。<a id="a-7o"></a>修习如来胜功德故。<a id="a-7p"></a>善住菩萨庄严道故。<a id="a-7q"></a>圆满一切种智门故。<a id="a-7r"></a>成就普贤诸行愿故。<a id="a-7s"></a>趣入菩萨一切智地清净解故。<a id="a-7t"></a>游戏菩萨一切三昧神通海故。<a id="a-7u"></a>观察菩萨一切境界智无碍故。<a id="a-7v"></a>是故。<a id="a-7w"></a>悉见如来世尊不可思议自在游戏神通境界。<a id="a-7x"></a>能入能知。<a id="a-7y"></a>一切声闻。<a id="a-7z"></a>诸大弟子。<a id="a-80"></a>虽有智慧具胜神通。<a id="a-81"></a>皆不能见。<a id="a-82"></a>皆不能知。<a id="a-83"></a>何以故。<a id="a-84"></a>以无菩萨清净眼故。<a id="a-85"></a>譬如雪山多诸药草。<a id="a-86"></a>犹如种植处处出生。<a id="a-87"></a>有大良医成就明智。<a id="a-88"></a>知诸药性差别功能。<a id="a-89"></a>随病所须。<a id="a-8A"></a>于中采取。<a id="a-8B"></a>其诸捕猎放牧之人。<a id="a-8C"></a>游止其中。<a id="a-8D"></a>不见不知。<a id="a-8E"></a>况能采取。<a id="a-8F"></a>此亦如是。<a id="a-8G"></a>以诸菩萨普入如来智慧境界。<a id="a-8H"></a>出生菩萨种种游戏。<a id="a-8I"></a>能了如来三昧境界。<a id="a-8J"></a>诸大弟子。<a id="a-8K"></a>本不修习一切种智。<a id="a-8L"></a>不能利乐一切众生。<a id="a-8M"></a>虽复住在逝多林中。<a id="a-8N"></a>不见不知如来三昧广大神变。<a id="a-8O"></a>譬如大地。<a id="a-8P"></a>众宝所依。<a id="a-8Q"></a>多诸伏藏。<a id="a-8R"></a>百千万亿。<a id="a-8S"></a>珍奇杂宝。<a id="a-8T"></a>处处盈满。<a id="a-8U"></a>一一庄严。<a id="a-8V"></a>无不备足。<a id="a-8W"></a>有一丈夫。<a id="a-8X"></a>聪慧明达。<a id="a-8Y"></a>善知宝藏所在之处。<a id="a-8Z"></a>及知众宝功能势力。<a id="a-8a"></a>其人复有大福德力。<a id="a-8b"></a>能随所欲。<a id="a-8c"></a>自在而取。<a id="a-8d"></a>奉养父母。<a id="a-8e"></a>赈给宗亲。<a id="a-8f"></a>老病穷乏。<a id="a-8g"></a>靡不均赡。<a id="a-8h"></a>诸有所求。<a id="a-8i"></a>咸令充足。<a id="a-8j"></a>其余无福无智慧人。<a id="a-8k"></a>虽于宝处行住坐卧。<a id="a-8l"></a>以无智故。<a id="a-8m"></a>不见不知。<a id="a-8n"></a>此亦如是。<a id="a-8o"></a>诸大菩萨。<a id="a-8p"></a>以有清净普遍智眼。<a id="a-8q"></a>于逝多林。<a id="a-8r"></a>能入如来不可思议甚深境界。<a id="a-8s"></a>能见诸佛广大神变。<a id="a-8t"></a>能了诸佛一切法门。<a id="a-8u"></a>能入无边佛三昧海。<a id="a-8v"></a>能勤供事一切如来。<a id="a-8w"></a>能以胜法开悟众生。<a id="a-8x"></a>能以四摄摄受群品。<a id="a-8y"></a>彼诸声闻虽住林中。<a id="a-8z"></a>不能得见如来神力。<a id="a-90"></a>亦复不见菩萨众会。<a id="a-91"></a>譬如有人。<a id="a-92"></a>以缯蔽目。<a id="a-93"></a>至大宝洲。<a id="a-94"></a>行住坐卧。<a id="a-95"></a>不能得见宝树宝衣宝香宝果众宝形色贵贱功能。<a id="a-96"></a>复有一人。<a id="a-97"></a>开目至彼。<a id="a-98"></a>一切皆见。<a id="a-99"></a>悉能了知。<a id="a-9A"></a>诸菩萨等。<a id="a-9B"></a>亦复如是。<a id="a-9C"></a>至于如来大法宝洲最胜功德庄严之处。<a id="a-9D"></a>悉皆明见。<a id="a-9E"></a>诸大弟子。<a id="a-9F"></a>虽在林中亲近世尊。<a id="a-9G"></a>不见如来自在神变三昧境界。<a id="a-9H"></a>亦不得见普遍庄严菩萨众会。<a id="a-9I"></a>何以故。<a id="a-9J"></a>以诸声闻与佛智慧。<a id="a-9K"></a>不相应故。<a id="a-9L"></a>无明覆障蔽其眼故。<a id="a-9M"></a>无诸菩萨无碍智故。<a id="a-9N"></a>不能次第入法界故。<a id="a-9O"></a>以是因缘。<a id="a-9P"></a>不见如来自在三昧差别神变。<a id="a-9Q"></a>譬如有药。<a id="a-9R"></a>名无垢光。<a id="a-9S"></a>若复有人。<a id="a-9T"></a>用涂其眼。<a id="a-9U"></a>眼得清净。<a id="a-9V"></a>一切闇色。<a id="a-9W"></a>不能为障。<a id="a-9X"></a>其人有时。<a id="a-9Y"></a>处于夜闇。<a id="a-9Z"></a>无量百千人众之内。<a id="a-9a"></a>悉见彼众形相威仪行住坐卧。<a id="a-9b"></a>此人所有。<a id="a-9c"></a>威仪形相。<a id="a-9d"></a>进退往来。<a id="a-9e"></a>彼诸人众。<a id="a-9f"></a>皆不能睹。<a id="a-9g"></a>此亦如是。<a id="a-9h"></a>彼诸菩萨。<a id="a-9i"></a>成就如来清净智眼。<a id="a-9j"></a>悉能明见一切世间。<a id="a-9k"></a>无有障碍。<a id="a-9l"></a>其所显示三昧神通。<a id="a-9m"></a>广大境界。<a id="a-9n"></a>大菩萨众。<a id="a-9o"></a>所共围绕。<a id="a-9p"></a>诸大声闻。<a id="a-9q"></a>悉不能见。<a id="a-9r"></a>譬如比丘于众会中。<a id="a-9s"></a>入遍处定。<a id="a-9t"></a>所谓地遍处定。<a id="a-9u"></a>水遍处定。<a id="a-9v"></a>火遍处定。<a id="a-9w"></a>风遍处定。<a id="a-9x"></a>青遍处定。<a id="a-9y"></a>黄遍处定。<a id="a-9z"></a>赤遍处定。<a id="a-A0"></a>白遍处定。<a id="a-A1"></a>天遍处定。<a id="a-A2"></a>种种众生身遍处定。<a id="a-A3"></a>一切音声语言遍处定。<a id="a-A4"></a>一切所缘遍处定。<a id="a-A5"></a>入此定者。<a id="a-A6"></a>见其所缘地水等相光明周遍。<a id="a-A7"></a>乃至一切所缘定境。<a id="a-A8"></a>其余大众。<a id="a-A9"></a>悉不能见。<a id="a-AA"></a>唯除有住此三昧者。<a id="a-AB"></a>此亦如是。<a id="a-AC"></a>如来所现。<a id="a-AD"></a>不可思议三昧神通广大境界。<a id="a-AE"></a>一切菩萨能入能知。<a id="a-AF"></a>一切二乘不知不见。<a id="a-AG"></a>譬如有人得翳形药。<a id="a-AH"></a>用以涂眼身则隐蔽。<a id="a-AI"></a>于众会中。<a id="a-AJ"></a>行住往来。<a id="a-AK"></a>无能见者。<a id="a-AL"></a>而能悉睹众会中事。<a id="a-AM"></a>应知如来亦复如是。<a id="a-AN"></a>成就智眼。<a id="a-AO"></a>超出世间。<a id="a-AP"></a>普见世间。<a id="a-AQ"></a>无有障碍。<a id="a-AR"></a>所现三昧神通境界。<a id="a-AS"></a>非诸声闻之所能知。<a id="a-AT"></a>唯除趣向一切智境。<a id="a-AU"></a>诸大菩萨乃能得见。<a id="a-AV"></a>譬如世人初始生时。<a id="a-AW"></a>则有二天。<a id="a-AX"></a>同时而生。<a id="a-AY"></a>一曰同生。<a id="a-AZ"></a>二曰同名。<a id="a-Aa"></a>彼天与人。<a id="a-Ab"></a>恒相随逐。<a id="a-Ac"></a>天常见人。<a id="a-Ad"></a>人不见天。<a id="a-Ae"></a>如来亦尔。<a id="a-Af"></a>住不思议一切智智广大三昧神通境界。<a id="a-Ag"></a>诸大菩萨。<a id="a-Ah"></a>众会庄严。<a id="a-Ai"></a>彼诸声闻。<a id="a-Aj"></a>悉不能见。<a id="a-Ak"></a>譬如比丘得心自在入灭尽定。<a id="a-Al"></a>想受皆灭。<a id="a-Am"></a>六根作业。<a id="a-An"></a>皆悉不行。<a id="a-Ao"></a>亦非涅槃。<a id="a-Ap"></a>世变迁流。<a id="a-Aq"></a>不知不觉。<a id="a-Ar"></a>何以故。<a id="a-As"></a>由此定力所加持故。<a id="a-At"></a>彼大声闻。<a id="a-Au"></a>亦复如是。<a id="a-Av"></a>虽复住在逝多林中。<a id="a-Aw"></a>具足六根。<a id="a-Ax"></a>而于如来自在神变广大境界。<a id="a-Ay"></a>不见不知。<a id="a-Az"></a>不解不入。<a id="a-B0"></a>亦复不见菩萨众会三昧神通。<a id="a-B1"></a>何以故。<a id="a-B2"></a>如来境界。<a id="a-B3"></a>微细甚深。<a id="a-B4"></a>秘密广大。<a id="a-B5"></a>难见难知。<a id="a-B6"></a>难量难测。<a id="a-B7"></a>超过一切世出世间。<a id="a-B8"></a>不可思议。<a id="a-B9"></a>无能坏者。<a id="a-BA"></a>非诸声闻及辟支佛所知境故。<a id="a-BB"></a>是故如来自在神力。<a id="a-BC"></a>所现境界。<a id="a-BD"></a>不可思议。<a id="a-BE"></a>眷属庄严。<a id="a-BF"></a>菩萨众会。<a id="a-BG"></a>及逝多林。<a id="a-BH"></a>普遍一切无量阿僧祇清净世界。<a id="a-BI"></a>如是等事。<a id="a-BJ"></a>一切二乘悉不能见。<a id="a-BK"></a>何以故。<a id="a-BL"></a>以非菩萨广大器故。</p>
  <p id="aBM">尔时东方毗卢遮那焰愿藏光明菩萨摩诃萨。<a id="a-BN"></a>承佛威力。<a id="a-BO"></a>观察十方。<a id="a-BP"></a>而说偈言。</p>
  <p id="aBQ">汝等观佛智　　微妙难思议</p>
  <p id="aBR">于此逝多林　　神变无能胜</p>
  <p id="aBS">大觉威神力　　显现无数行</p>
  <p id="aBT">迷惑诸世间　　不解佛深法</p>
  <p id="aBU">甚深法王法　　无量难思议</p>
  <p id="aBV">所现诸神通　　举世无能测</p>
  <p id="aBW">诸佛所现相　　称扬不可尽</p>
  <p id="aBX">虽以相严身　　所现皆无相</p>
  <p id="aBY">佛种种神变　　显现逝多林</p>
  <p id="aBZ">所现皆甚深　　言辞莫能及</p>
  <p id="aBa">不思议亿刹　　具德诸菩萨</p>
  <p id="aBb">众会广庄严　　奉佛故云集</p>
  <p id="aBc">大愿悉皆满　　威仪无所著</p>
  <p id="aBd">难思心境界　　举世莫能知</p>
  <p id="aBe">利智辟支佛　　及彼大声闻</p>
  <p id="aBf">皆悉不能知　　菩萨行境界</p>
  <p id="aBg">菩萨智甚深　　最胜难超越</p>
  <p id="aBh">建立精进幢　　一切无能动</p>
  <p id="aBi">已入无量定　　已得大名称</p>
  <p id="aBj">显现大神通　　遍周于法界</p>
  <p id="aBk">尔时南方难摧伏速疾精进王菩萨摩诃萨。<a id="a-Bl"></a>承佛威力。<a id="a-Bm"></a>观察十方。<a id="a-Bn"></a>而说偈言。</p>
  <p id="aBo">汝观诸佛子　　妙智功德藏</p>
  <p id="aBp">能集菩提行　　安乐诸世间</p>
  <p id="aBq">三昧妙威神　　智慧无边际</p>
  <p id="aBr">彼心及境界　　一切皆甚深</p>
  <p id="aBs">今此逝多林　　正遍知住处</p>
  <p id="aBt">菩萨众云集　　普现大庄严</p>
  <p id="aBu">汝观无所著　　菩萨大众海</p>
  <p id="aBv">各坐莲华座　　安处于道场</p>
  <p id="aBw">无去亦无来　　无依无所著</p>
  <p id="aBx">究竟离分别　　普现于十方</p>
  <p id="aBy">勇猛大智幢　　坚固无能动</p>
  <p id="aBz">能于无相海　　现相满尘方</p>
  <p id="aC0">十方诸亿刹　　一切诸佛所</p>
  <p id="aC1">普诣不分身　　悉离有无相</p>
  <p id="aC2">汝观释师子　　种种力神通</p>
  <p id="aC3">能令大威德　　菩萨皆云集</p>
  <p id="aC4">法界无分别　　诸佛身亦然</p>
  <p id="aC5">世间唯假名　　佛子咸通达</p>
  <p id="aC6">诸佛住真实　　寂灭平等际</p>
  <p id="aC7">常转差别轮　　无动无分别</p>
  <p id="aC8">尔时西方。<a id="a-C9"></a>普遍出生吉祥威德王菩萨摩诃萨。<a id="a-CA"></a>承佛威力。<a id="a-CB"></a>观察十方。<a id="a-CC"></a>而说偈言。</p>
  <p id="aCD">汝观无上士　　广大智圆满</p>
  <p id="aCE">不择时非时　　演法恒无尽</p>
  <p id="aCF">能摧诸外道　　种种差别见</p>
  <p id="aCG">普随众生心　　为现神通力</p>
  <p id="aCH">正觉非有量　　亦复非无量</p>
  <p id="aCI">若量若非量　　牟尼悉超越</p>
  <p id="aCJ">如日处虚空　　光明恒遍照</p>
  <p id="aCK">佛智亦如是　　能除三世暗</p>
  <p id="aCL">譬如净满月　　一切皆乐见</p>
  <p id="aCM">佛德圆满时　　见者咸欣悦</p>
  <p id="aCN">譬如空中日　　周行无暂已</p>
  <p id="aCO">诸佛现神通　　相续恒无尽</p>
  <p id="aCP">譬如十方空　　不碍于诸刹</p>
  <p id="aCQ">智灯照世王　　无碍心如是</p>
  <p id="aCR">譬如世间地　　一切同所依</p>
  <p id="aCS">诸佛于众生　　为依亦如是</p>
  <p id="aCT">譬如迅疾风　　行空无所碍</p>
  <p id="aCU">佛智亦如是　　不碍于世间</p>
  <p id="aCV">譬如大水轮　　世界所依止</p>
  <p id="aCW">三世佛亦然　　恒依智轮住</p>
  <p id="aCX">尔时北方无碍吉祥胜藏王菩萨摩诃萨。<a id="a-CY"></a>承佛威力。<a id="a-CZ"></a>观察十方。<a id="a-Ca"></a>而说偈言。</p>
  <p id="aCb">譬如大宝山　　普益诸含识</p>
  <p id="aCc">见佛亦如是　　能生出世智</p>
  <p id="aCd">譬如大海水　　深广净无垢</p>
  <p id="aCe">见佛亦如是　　能消诸渴爱</p>
  <p id="aCf">譬如须弥山　　高出于大海</p>
  <p id="aCg">智山亦如是　　安住深法海</p>
  <p id="aCh">譬如深大海　　众宝之所生</p>
  <p id="aCi">觉海亦如是　　能生诸智宝</p>
  <p id="aCj">世雄甚深智　　无数亦无量</p>
  <p id="aCk">所现诸神通　　无能测量者</p>
  <p id="aCl">譬如巧幻师　　幻作种种相</p>
  <p id="aCm">佛智亦如是　　现化量难思</p>
  <p id="aCn">譬如摩尼珠　　所欲皆随意</p>
  <p id="aCo">佛宝亦如是　　能满诸净愿</p>
  <p id="aCp">譬如光净宝　　遍照于虚空</p>
  <p id="aCq">佛宝亦复然　　普照于群有</p>
  <p id="aCr">譬如八面宝　　照现于诸方</p>
  <p id="aCs">无碍大智灯　　遍照于法界</p>
  <p id="aCt">譬如水清珠　　能清诸浊水</p>
  <p id="aCu">见佛亦如是　　诸根悉清净</p>
  <p id="aCv">尔时东北方妙变化遍法界愿月王菩萨摩诃萨。<a id="a-Cw"></a>承佛威力。<a id="a-Cx"></a>观察十方。<a id="a-Cy"></a>而说偈言。</p>
  <p id="aCz">譬如帝青宝　　照物皆同色</p>
  <p id="aD0">众生见佛时　　同佛菩提色</p>
  <p id="aD1">一一刹尘中　　诸佛现神变</p>
  <p id="aD2">念念常不断　　所化皆清净</p>
  <p id="aD3">甚深希有智　　不可得思议</p>
  <p id="aD4">菩萨乃能知　　群生莫能入</p>
  <p id="aD5">佛身极清净　　具足相庄严</p>
  <p id="aD6">普入于法界　　成就诸菩萨</p>
  <p id="aD7">不可思议刹　　皆现成正觉</p>
  <p id="aD8">降魔坐道场　　菩萨众围绕</p>
  <p id="aD9">释迦无上尊　　于法恒自在</p>
  <p id="aDA">一切极微刹　　神通不可量</p>
  <p id="aDB">菩萨种种行　　无碍妙光明</p>
  <p id="aDC">佛力不思议　　一切皆能现</p>
  <p id="aDD">佛子应善学　　甚深诸佛法</p>
  <p id="aDE">证入诸法中　　无著智境界</p>
  <p id="aDF">法王大威力　　常转妙法轮</p>
  <p id="aDG">所现诸神通　　能净十方界</p>
  <p id="aDH">甚深圆满智　　世间真实宝</p>
  <p id="aDI">佛智大龙王　　随心悉能济</p>
  <p id="aDJ">尔时东南方法慧光明威德王菩萨摩诃萨。<a id="a-DK"></a>承佛威力观察十方。<a id="a-DL"></a>而说偈言。</p>
  <p id="aDM">尽十方三世　　一切大声闻</p>
  <p id="aDN">不能知如来　　所有微妙法</p>
  <p id="aDO">复尽彼三世　　十方诸缘觉</p>
  <p id="aDP">亦不知如来　　所有神通事</p>
  <p id="aDQ">况复处流转　　盲瞑诸凡夫</p>
  <p id="aDR">结使之所缚　　而能测佛境</p>
  <p id="aDS">如来无碍智　　过量及非量</p>
  <p id="aDT">离于语言道　　一切无能说</p>
  <p id="aDU">佛以相严身　　凝光如满月</p>
  <p id="aDV">曩劫因修忍　　化现于十方</p>
  <p id="aDW">谛观诸佛力　　三昧及神通</p>
  <p id="aDX">亿劫共思量　　不能知少分</p>
  <p id="aDY">谛观诸佛智　　自觉妙难思</p>
  <p id="aDZ">一一功德门　　无能测边际</p>
  <p id="aDa">若有发大愿　　爱乐于佛法</p>
  <p id="aDb">于斯难见境　　通达不为难</p>
  <p id="aDc">若以清净心　　精勤集福智</p>
  <p id="aDd">具足大功德　　闻教能随入</p>
  <p id="aDe">若人依佛慧　　志愿亦弘深</p>
  <p id="aDf">是向佛菩提　　当成一切智</p>
  <p id="aDg">尔时西南方摧碎一切魔力智幢王菩萨摩诃萨。<a id="a-Dh"></a>承佛威力。<a id="a-Di"></a>观察十方。<a id="a-Dj"></a>而说偈言。</p>
  <p id="aDk">智身无所著　　远离于身相</p>
  <p id="aDl">难思佛境界　　众圣莫能知</p>
  <p id="aDm">不思议净业　　起此微妙身</p>
  <p id="aDn">相好及光明　　三世无能碍</p>
  <p id="aDo">遍照于世间　　法界恒清净</p>
  <p id="aDp">开佛菩提门　　常生一切智</p>
  <p id="aDq">体净无诸垢　　远离一切障</p>
  <p id="aDr">犹如世间日　　普放智光明</p>
  <p id="aDs">永绝三界流　　能除生死怖</p>
  <p id="aDt">成就诸菩萨　　令满菩提愿</p>
  <p id="aDu">显现无量色　　此色无依住</p>
  <p id="aDv">所现虽无量　　一切难思议</p>
  <p id="aDw">佛于一念中　　普现难思事</p>
  <p id="aDx">菩提深境界　　无有能测知</p>
  <p id="aDy">佛于一念中　　显现三世佛</p>
  <p id="aDz">所现虽无尽　　念性曾无异</p>
  <p id="aE0">智者应善思　　念念恒相续</p>
  <p id="aE1">唯智无别业　　专向佛菩提</p>
  <p id="aE2">是法难思议　　性离于言说</p>
  <p id="aE3">亦非心境界　　诸佛从此生</p>
  <p id="aE4">尔时西北方毗卢遮那愿智星宿幢菩萨摩诃萨。<a id="a-E5"></a>承佛威力。<a id="a-E6"></a>观察十方。<a id="a-E7"></a>而说偈言。</p>
  <p id="aE8">净念离痴乱　　勇猛恒持法</p>
  <p id="aE9">圆满智能观　　无尽菩提海</p>
  <p id="aEA">若得决定解　　则能入佛境</p>
  <p id="aEB">自在智从生　　永断诸疑惑</p>
  <p id="aEC">念念心增进　　所行无懈倦</p>
  <p id="aED">于法常志求　　究竟诸佛法</p>
  <p id="aEE">从彼诸善根　　能生广大信</p>
  <p id="aEF">常乐常观察　　无相无依住</p>
  <p id="aEG">亿劫常修集　　圆满诸善根</p>
  <p id="aEH">皆为佛菩提　　证于无比乐</p>
  <p id="aEI">行于生死中　　不着于生死</p>
  <p id="aEJ">于法无疑惑　　常乐佛境界</p>
  <p id="aEK">于诸有为法　　世间虚妄乐</p>
  <p id="aEL">永离贪着心　　专求佛功德</p>
  <p id="aEM">凡夫迷佛智　　没溺生死流</p>
  <p id="aEN">菩萨无著心　　普救咸令出</p>
  <p id="aEO">菩萨无动行　　举世无能测</p>
  <p id="aEP">普现随类身　　等与群生乐</p>
  <p id="aEQ">已净菩提智　　于世起慈悲</p>
  <p id="aER">如日出世间　　光照无边际</p>
  <p id="aES">尔时下方破诸盖障勇猛智自在王菩萨摩诃萨。<a id="a-ET"></a>承佛威力。<a id="a-EU"></a>观察十方。<a id="a-EV"></a>而说偈言。</p>
  <p id="aEW">无量亿千劫　　佛名难得闻</p>
  <p id="aEX">况复于现前　　见佛除疑惑</p>
  <p id="aEY">如来无尽智　　照世圆满灯</p>
  <p id="aEZ">三世流福河　　能令众清净</p>
  <p id="aEa">如来妙色身　　清净无过失</p>
  <p id="aEb">亿劫常瞻仰　　其心无厌足</p>
  <p id="aEc">佛子善观察　　如来妙色身</p>
  <p id="aEd">智净恒无著　　能成自他利</p>
  <p id="aEe">如来深智力　　无尽妙辩才</p>
  <p id="aEf">开佛菩提门　　所说皆无碍</p>
  <p id="aEg">牟尼遍照尊　　导彼难思众</p>
  <p id="aEh">授胜菩提记　　令登解脱门</p>
  <p id="aEi">广大福德聚　　出兴于世间</p>
  <p id="aEj">开悟诸群生　　令集菩提行</p>
  <p id="aEk">曾供养诸佛　　智度恒清净</p>
  <p id="aEl">能破诸惑网　　永除恶道怖</p>
  <p id="aEm">能观两足尊　　发大菩提愿</p>
  <p id="aEn">获佛自在力　　能生大智光</p>
  <p id="aEo">若见人中尊　　求佛心决定</p>
  <p id="aEp">当知如是人　　必获如来智</p>
  <p id="aEq">尔时上方普遍法界大愿际菩萨摩诃萨。<a id="a-Er"></a>承佛威力。<a id="a-Es"></a>观察十方。<a id="a-Et"></a>而说偈言。</p>
  <p id="aEu">牟尼殊特尊　　众德皆圆满</p>
  <p id="aEv">见者心清净　　回向大菩提</p>
  <p id="aEw">如来兴出世　　寂静大慈悲</p>
  <p id="aEx">普转妙法轮　　利益诸含识</p>
  <p id="aEy">佛于无量劫　　勤苦为众生</p>
  <p id="aEz">云何诸众生　　能报大师恩</p>
  <p id="aF0">宁受三涂苦　　备经无量劫</p>
  <p id="aF1">终不舍如来　　而求于出离</p>
  <p id="aF2">宁代诸众生　　永受轮回苦</p>
  <p id="aF3">终不舍如来　　而求于少乐</p>
  <p id="aF4">宁恶道多劫　　受苦闻佛名</p>
  <p id="aF5">不愿生善道　　暂时不闻佛</p>
  <p id="aF6">宁地狱多劫　　受苦常见佛</p>
  <p id="aF7">不愿离三涂　　生无佛法处</p>
  <p id="aF8">何故于恶道　　而无厌离心</p>
  <p id="aF9">由见于法王　　智慧常增长</p>
  <p id="aFA">见佛自在力　　能除一切苦</p>
  <p id="aFB">得入诸如来　　甚深智境界</p>
  <p id="aFC">若得见佛时　　灭除诸恶趣</p>
  <p id="aFD">增长福智芽　　必获菩提果</p>
  <p id="aFE">众生若见佛　　能破种种疑</p>
  <p id="aFF">世出世间乐　　所愿皆圆满</p>
 </body>
</html>