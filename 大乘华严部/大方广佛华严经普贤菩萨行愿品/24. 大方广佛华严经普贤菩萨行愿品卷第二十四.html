<!doctype html>
<html id="z3IBTWnIu" data-ver="824">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第二十四</h1>
  <h2 id="a2">入不思议解脱境界普贤行愿品</h2>
  <p id="a3">尔时大王。<a id="a-4"></a>知此童女。<a id="a-5"></a>发如是心。<a id="a-6"></a>作如是愿。<a id="a-7"></a>观其意乐。<a id="a-8"></a>而告之言。<a id="a-9"></a>童女当知。<a id="a-A"></a>随汝所欲。<a id="a-B"></a>我皆与汝。<a id="a-C"></a>我今所有一切皆舍。<a id="a-D"></a>令诸众生。<a id="a-E"></a>普得满足。<a id="a-F"></a>一切平等。<a id="a-G"></a>心无分别。<a id="a-H"></a>随汝所愿。<a id="a-I"></a>恣意取之。<a id="a-J"></a>时宝光明女。<a id="a-K"></a>信心清净。<a id="a-L"></a>生大欢喜。<a id="a-M"></a>速疾增长一切善根。<a id="a-N"></a>即以妙偈。<a id="a-O"></a>而赞王言。</p>
  <p id="aP">昔此娑罗大城邑　　威德圣王未出时</p>
  <p id="aQ">凡诸事物悉无堪　　可畏犹如饿鬼处</p>
  <p id="aR">一切众生相杀害　　窃盗淫佚性难调</p>
  <p id="aS">虚诳不实粗恶言　　杂秽乖离无义语</p>
  <p id="aT">常乐贪夺他财物　　恒怀嗔恚毒害心</p>
  <p id="aU">依邪恶见不善行　　从此命终堕恶道</p>
  <p id="aV">此诸非法众生类　　愚痴黑闇之所迷</p>
  <p id="aW">坏灭正法邪见兴　　由是天龙不降泽</p>
  <p id="aX">多历年岁无时雨　　百谷芽茎皆不生</p>
  <p id="aY">树木药草悉焦枯　　大小泉流亦干竭</p>
  <p id="aZ">大王昔日未出时　　河池及井皆枯涸</p>
  <p id="aa">一切园苑尽荒芜　　白骨纵横犹旷野</p>
  <p id="ab">今得大王居宝位　　惠及一切诸群生</p>
  <p id="ac">油云膏雨被八方　　大地率土皆充满</p>
  <p id="ad">大王出兴为世主　　止诸盗贼息奸欺</p>
  <p id="ae">所有牢狱悉皆空　　一切茕独无忧怖</p>
  <p id="af">昔时世界众生类　　好相杀害起怨仇</p>
  <p id="ag">饮啖血肉恣无厌　　今悉慈心互相视</p>
  <p id="ah">昔时国内诸众生　　贫穷裸露无衣服</p>
  <p id="ai">饥渴衰羸如饿鬼　　以草蔽身受寒苦</p>
  <p id="aj">大王今既兴于世　　稻粱甘果自然生</p>
  <p id="ak">劫波树藏出妙衣　　一切男女皆严饰</p>
  <p id="al">昔日多求纵非法　　为竞微利相陵夺</p>
  <p id="am">今时严具悉丰盈　　自在欢乐如天处</p>
  <p id="an">昔纵迷心造诸恶　　放逸非分生贪染</p>
  <p id="ao">于他妻妾起邪淫　　乃至种种相侵夺</p>
  <p id="ap">今时所见他女人　　色貌端妍妙严饰</p>
  <p id="aq">心恒清净无染着　　知足犹如兜率天</p>
  <p id="ar">昔时世界诸众生　　妄言粗恶多离间</p>
  <p id="as">恒起邪思灭正法　　谄曲杂秽随人意</p>
  <p id="at">今时一切群生类　　悉皆舍离粗恶言</p>
  <p id="au">音声柔软悦人心　　一切听闻无不喜</p>
  <p id="av">大王今演妙法音　　众生闻者咸欣悦</p>
  <p id="aw">迦陵频伽梵声相　　诸天音乐无能及</p>
  <p id="ax">大王顶上殊胜盖　　一切妙宝所庄严</p>
  <p id="ay">琉璃藏宝吉祥竿　　覆以众妙摩尼网</p>
  <p id="az">金铃自然出妙声　　其音超世无伦匹</p>
  <p id="a10">宣扬一切诸佛法　　除灭一切众生惑</p>
  <p id="a11">又此铃音广宣说　　现在十方诸刹土</p>
  <p id="a12">所有劫海一切佛　　具大名称诸眷属</p>
  <p id="a13">又复铃音次第演　　过去一切十方刹</p>
  <p id="a14">其中诸佛及刹名　　所转法轮无不尽</p>
  <p id="a15">铃中又出法轮音　　其声普遍阎浮界</p>
  <p id="a16">广说梵释及众生　　所依诸业皆差别</p>
  <p id="a17">人天闻此音声已　　各各自知诸业藏</p>
  <p id="a18">离恶向善勤修行　　安住诸佛菩提道</p>
  <p id="a19">王父号曰净光明　　王母名为莲华光</p>
  <p id="a1A">当于五浊兴盛时　　出现为王治天下</p>
  <p id="a1B">是时有一广大园　　园有五百莲华池</p>
  <p id="a1C">一一百千树围绕　　摩尼华灯所弥覆</p>
  <p id="a1D">于其一一池岸上　　建立千柱庄严殿</p>
  <p id="a1E">以众杂宝为栏楯　　半月焰光恒普照</p>
  <p id="a1F">彼王末世恶法生　　积年亢旱无时雨</p>
  <p id="a1G">一切池水悉干竭　　所有草树皆枯槁</p>
  <p id="a1H">大王将生七日前　　先现祯祥希有相</p>
  <p id="a1I">众生瞻仰相谓言　　救护世者今当现</p>
  <p id="a1J">尔时世界于中夜　　大地一切咸震动</p>
  <p id="a1K">其中有一宝华池　　出大光明犹日现</p>
  <p id="a1L">五百莲池所围绕　　八功德水咸充满</p>
  <p id="a1M">流演普及阎浮地　　随其所至皆沾洽</p>
  <p id="a1N">一切华林及药草　　百谷芽茎苗稼等</p>
  <p id="a1O">所有枝叶及果实　　如是一切皆繁盛</p>
  <p id="a1P">种种沟坑及堆阜　　乃至一切高下处</p>
  <p id="a1Q">如是所有阎浮地　　今时莫不皆平坦</p>
  <p id="a1R">一切荆棘及沙砾　　阎浮所有诸杂秽</p>
  <p id="a1S">如是皆于一念中　　变成众宝庄严地</p>
  <p id="a1T">众生是时既见已　　欢喜相庆而称赞</p>
  <p id="a1U">咸言我今得善利　　如渴乏人思美水</p>
  <p id="a1V">时彼地主光明王　　即命辅臣并眷属</p>
  <p id="a1W">前后导从千俱胝　　法驾游观诸园苑</p>
  <p id="a1X">是时五百诸池内　　有一莲池名庆喜</p>
  <p id="a1Y">于池岸上有法堂　　王及夫人于此住</p>
  <p id="a1Z">时光明王语夫人　　我念曾于七夜前</p>
  <p id="a1a">中宵山地皆震动　　此池中有光明现</p>
  <p id="a1b">即时庆喜香池内　　忽生千叶宝莲华</p>
  <p id="a1c">光明上彻须弥顶　　云网照耀如千日</p>
  <p id="a1d">金刚妙宝以为茎　　阎浮檀金以为台</p>
  <p id="a1e">净摩尼宝为华叶　　妙香光藏作须蕊</p>
  <p id="a1f">大王生彼莲华上　　端然不动跏趺坐</p>
  <p id="a1g">光明相好以庄严　　百千天众咸恭敬</p>
  <p id="a1h">先王尔时大欢喜　　遽入华池自抚掬</p>
  <p id="a1i">两手持以授夫人　　此是汝子应欣庆</p>
  <p id="a1j">百千伏藏皆涌出　　一切宝树生妙衣</p>
  <p id="a1k">诸天竞奏微妙音　　充满一切虚空界</p>
  <p id="a1l">阎浮所有诸众生　　悉皆归向生欢喜</p>
  <p id="a1m">合掌咸称如是言　　善哉救世今当出</p>
  <p id="a1n">王时身放大光明　　普照一切诸群品</p>
  <p id="a1o">一念能令四天下　　身病黑暗皆除灭</p>
  <p id="a1p">夜叉罗刹毗舍阇　　一切毒虫诸恶兽</p>
  <p id="a1q">所欲恼害众生者　　靡不隐蔽自藏匿</p>
  <p id="a1r">衰毁讥苦诸无利　　种种灾难病所持</p>
  <p id="a1s">如是众苦悉消除　　世间安乐咸欢喜</p>
  <p id="a1t">凡是一切众生类　　互相瞻视如父母</p>
  <p id="a1u">离诸怨害起慈心　　专意勤修一切智</p>
  <p id="a1v">大王关闭诸恶趣　　开导一切天人路</p>
  <p id="a1w">利益一切苦众生　　显示宣扬一切智</p>
  <p id="a1x">我等今得见大王　　普获一切诸善利</p>
  <p id="a1y">无主无归无导师　　一切如应悉安乐</p>
  <p id="a1z">尔时宝光明童女。<a id="a-20"></a>以此妙偈。<a id="a-21"></a>赞叹一切法圆满宝盖大师子吼妙音声王已。<a id="a-22"></a>绕无量匝。<a id="a-23"></a>合掌顶礼。<a id="a-24"></a>曲躬恭敬。<a id="a-25"></a>却住一面。<a id="a-26"></a>时彼大王。<a id="a-27"></a>普遍观察告童女言。<a id="a-28"></a>善哉童女。<a id="a-29"></a>汝能信知他人功德。<a id="a-2A"></a>甚为希有。<a id="a-2B"></a>何以故。<a id="a-2C"></a>一切众生。<a id="a-2D"></a>覆藏己过。<a id="a-2E"></a>扬人之短。<a id="a-2F"></a>称己有德。<a id="a-2G"></a>蔽他善根。<a id="a-2H"></a>不能信知他人功德。<a id="a-2I"></a>童女当知。<a id="a-2J"></a>一切众生。<a id="a-2K"></a>为诸愚痴黑闇覆盖烦恼缠缚。<a id="a-2L"></a>不识惭愧。<a id="a-2M"></a>不知报恩。<a id="a-2N"></a>无有智慧。<a id="a-2O"></a>其心浊乱。<a id="a-2P"></a>性不明了。<a id="a-2Q"></a>本无志力。<a id="a-2R"></a>又退修行。<a id="a-2S"></a>如是之人。<a id="a-2T"></a>不信不解。<a id="a-2U"></a>不能了知菩萨如来所有功德。<a id="a-2V"></a>不能分别佛法僧宝最胜福田。<a id="a-2W"></a>不知一切诸佛菩萨清净法门。<a id="a-2X"></a>神通智慧随顺思惟。<a id="a-2Y"></a>童女。<a id="a-2Z"></a>汝今决定求趣无上正等菩提。<a id="a-2a"></a>能知菩萨如是广大甚深功德。<a id="a-2b"></a>能信能解。<a id="a-2c"></a>汝今生此阎浮提中。<a id="a-2d"></a>发勇猛心。<a id="a-2e"></a>修菩萨行。<a id="a-2f"></a>普摄众生。<a id="a-2g"></a>功不唐捐。<a id="a-2h"></a>如汝所愿。<a id="a-2i"></a>悉当成就。<a id="a-2j"></a>如是功德。<a id="a-2k"></a>如是福力。<a id="a-2l"></a>如是饶益。<a id="a-2m"></a>无不具足。<a id="a-2n"></a>王赞女已。<a id="a-2o"></a>以无价宝火光摩尼种种妙色所庄严衣。<a id="a-2p"></a>手自授与宝光童女。<a id="a-2q"></a>并其眷属。<a id="a-2r"></a>一一告言。<a id="a-2s"></a>汝诸童女。<a id="a-2t"></a>各各受取。<a id="a-2u"></a>着此妙衣。<a id="a-2v"></a>时诸童女。<a id="a-2w"></a>双膝着地。<a id="a-2x"></a>两手承捧。<a id="a-2y"></a>置于顶上。<a id="a-2z"></a>然后而着。<a id="a-30"></a>既着衣已。<a id="a-31"></a>右绕于王。<a id="a-32"></a>头面作礼。<a id="a-33"></a>时彼一切诸宝衣中。<a id="a-34"></a>普出一切星宿光明。<a id="a-35"></a>众人见之。<a id="a-36"></a>咸作是言。<a id="a-37"></a>此诸女等。<a id="a-38"></a>皆悉端正。<a id="a-39"></a>如净夜天星宿庄严。<a id="a-3A"></a>尔时夜神。<a id="a-3B"></a>告善财言。<a id="a-3C"></a>善男子。<a id="a-3D"></a>于意云何。<a id="a-3E"></a>尔时一切法圆满宝盖大师子吼妙音声王者。<a id="a-3F"></a>岂异人乎。<a id="a-3G"></a>毗卢遮那如来应正等觉是也。<a id="a-3H"></a>光明王者。<a id="a-3I"></a>净饭王是。<a id="a-3J"></a>莲华光夫人者。<a id="a-3K"></a>摩耶夫人是。<a id="a-3L"></a>宝光明童女者。<a id="a-3M"></a>即我身是。<a id="a-3N"></a>其王尔时。<a id="a-3O"></a>以四摄法。<a id="a-3P"></a>所摄众生。<a id="a-3Q"></a>即此佛会大道场中。<a id="a-3R"></a>一切菩萨云集者是。<a id="a-3S"></a>皆于阿耨多罗三藐三菩提。<a id="a-3T"></a>得不退转。<a id="a-3U"></a>或住菩萨初极喜地。<a id="a-3V"></a>或离垢地。<a id="a-3W"></a>或发光地。<a id="a-3X"></a>或焰慧地。<a id="a-3Y"></a>或难胜地。<a id="a-3Z"></a>或现前地。<a id="a-3a"></a>或远行地。<a id="a-3b"></a>或不动地。<a id="a-3c"></a>或善慧地。<a id="a-3d"></a>或法云地。<a id="a-3e"></a>各各具足种种大愿。<a id="a-3f"></a>集种种助道。<a id="a-3g"></a>修种种妙行。<a id="a-3h"></a>备种种庄严。<a id="a-3i"></a>获种种清净。<a id="a-3j"></a>得种种神通。<a id="a-3k"></a>游种种自在。<a id="a-3l"></a>住种种解脱从种种方所来此会中。<a id="a-3m"></a>处于种种妙法宫殿。<a id="a-3n"></a>尔时能开敷一切树华安乐主夜神。<a id="a-3o"></a>为善财童子。<a id="a-3p"></a>欲明此解脱门义。<a id="a-3q"></a>而说偈言。</p>
  <p id="a3r">佛子我有广大眼　　普能观察于十方</p>
  <p id="a3s">种种广大刹海中　　众生五趣轮回者</p>
  <p id="a3t">亦见彼刹一切佛　　皆坐寂灭菩提树</p>
  <p id="a3u">神通充遍于十方　　说法调伏诸群品</p>
  <p id="a3v">佛子我有净妙耳　　普闻一切无尽声</p>
  <p id="a3w">亦闻诸佛转法轮　　皆能信受生欢喜</p>
  <p id="a3x">佛子我有他心智　　出过众生心境界</p>
  <p id="a3y">无二无碍量无边　　一念悉了诸心海</p>
  <p id="a3z">佛子我有宿命智　　能知过去诸劫海</p>
  <p id="a40">自身他身所受生　　一念分明皆悉了</p>
  <p id="a41">佛子我于一念知　　一切刹海极微劫</p>
  <p id="a42">佛及菩萨诸神通　　五道轮转众生类</p>
  <p id="a43">我亦知彼诸世尊　　初发广大菩提愿</p>
  <p id="a44">一切行海具修行　　乃至当成一切智</p>
  <p id="a45">亦知彼佛灌顶地　　具足无等菩提道</p>
  <p id="a46">方便说法悉不空　　我于一念皆明了</p>
  <p id="a47">亦知彼佛方便门　　转大法轮满世间</p>
  <p id="a48">涅槃无量诸功德　　法住久近皆能了</p>
  <p id="a49">亦知彼佛所调伏　　广大教法诸乘海</p>
  <p id="a4A">显示一切诸世间　　种种差别皆明了</p>
  <p id="a4B">我于无量无边劫　　修此喜光解脱门</p>
  <p id="a4C">今为汝说真实义　　汝应爱乐勤修学</p>
  <p id="a4D">善男子。<a id="a-4E"></a>我唯知此菩萨出生广大欢喜调伏众生藏普光明解脱门。<a id="a-4F"></a>如诸菩萨摩诃萨。<a id="a-4G"></a>亲近供养一切如来。<a id="a-4H"></a>入一切智广大愿海。<a id="a-4I"></a>圆满一切如来愿海。<a id="a-4J"></a>得勇猛智。<a id="a-4K"></a>于一菩萨地。<a id="a-4L"></a>普入一切菩萨地海。<a id="a-4M"></a>得清净愿。<a id="a-4N"></a>于一菩萨行。<a id="a-4O"></a>普入一切菩萨行海。<a id="a-4P"></a>得自在力。<a id="a-4Q"></a>于一菩萨解脱门。<a id="a-4R"></a>普入一切菩萨解脱门海。<a id="a-4S"></a>尊重恭敬诸善知识。<a id="a-4T"></a>增长善根。<a id="a-4U"></a>常无厌足。<a id="a-4V"></a>承事一切诸佛菩萨。<a id="a-4W"></a>勤求一切种智法门。<a id="a-4X"></a>爱乐观察。<a id="a-4Y"></a>正念思惟。<a id="a-4Z"></a>其心决定。<a id="a-4a"></a>恒无懈怠。<a id="a-4b"></a>不着一切利养恭敬赞叹名闻。<a id="a-4c"></a>于世资生。<a id="a-4d"></a>永离贪着。<a id="a-4e"></a>满众生心。<a id="a-4f"></a>如如意宝。<a id="a-4g"></a>心常爱乐一切智地。<a id="a-4h"></a>观察如来力无所畏佛不共法。<a id="a-4i"></a>勤求圆满一切菩萨波罗蜜行。<a id="a-4j"></a>远离谄幻。<a id="a-4k"></a>如说而行。<a id="a-4l"></a>常真实语。<a id="a-4m"></a>守护佛种。<a id="a-4n"></a>于一切智。<a id="a-4o"></a>其心不动。<a id="a-4p"></a>如大山王。<a id="a-4q"></a>而我云何能知能说彼功德行。<a id="a-4r"></a>善男子。<a id="a-4s"></a>此菩提场如来会中。<a id="a-4t"></a>有一夜神。<a id="a-4u"></a>名守护一切众生大愿精进力光明。<a id="a-4v"></a>汝诣彼问。<a id="a-4w"></a>菩萨云何。<a id="a-4x"></a>教化众生。<a id="a-4y"></a>令其发趣阿耨多罗三藐三菩提。<a id="a-4z"></a>云何严净一切佛刹。<a id="a-50"></a>云何承事一切如来。<a id="a-51"></a>云何能令一切如来皆悉欢喜。<a id="a-52"></a>云何能于一切菩萨所学佛法。<a id="a-53"></a>勤求修习。<a id="a-54"></a>时善财童子。<a id="a-55"></a>礼夜神足。<a id="a-56"></a>绕无数匝。<a id="a-57"></a>殷勤瞻仰。<a id="a-58"></a>深心恋慕。<a id="a-59"></a>辞退而去。</p>
  <p id="a5A">尔时善财童子。<a id="a-5B"></a>往诣守护一切众生大愿精进力光明主夜神所。<a id="a-5C"></a>见彼夜神。<a id="a-5D"></a>在大众中。<a id="a-5E"></a>坐普照现一切众生宫殿影像摩尼王藏师子之座。<a id="a-5F"></a>普现法界差别影像。<a id="a-5G"></a>摩尼宝网弥覆其上。<a id="a-5H"></a>现一切日月星宿影像身。<a id="a-5I"></a>现随众生心普令得见身。<a id="a-5J"></a>现等诸众生差别形像身。<a id="a-5K"></a>现无边广大色相海身。<a id="a-5L"></a>现普现一切诸相威仪身。<a id="a-5M"></a>现普于十方悉能应现身。<a id="a-5N"></a>现普能成熟一切众生身。<a id="a-5O"></a>现广运速疾神通法云身。<a id="a-5P"></a>现利益众生相续遍满身。<a id="a-5Q"></a>现常游虚空利益广大身。<a id="a-5R"></a>现一切佛所恭敬顶礼身。<a id="a-5S"></a>现增长一切众生善根身。<a id="a-5T"></a>现受持佛法恒不忘失身。<a id="a-5U"></a>现圆满菩萨广大誓愿身。<a id="a-5V"></a>现普光照耀充满十方身。<a id="a-5W"></a>现法灯普照除灭世闇身。<a id="a-5X"></a>现了法如幻无垢深智身。<a id="a-5Y"></a>现远离一切尘闇法性身。<a id="a-5Z"></a>现出生佛法觉悟一切身。<a id="a-5a"></a>现普智光照差别身。<a id="a-5b"></a>现究竟无患无烦恼身。<a id="a-5c"></a>现不可沮坏具足坚固身。<a id="a-5d"></a>现无所依住如来威力身。<a id="a-5e"></a>现性无分别体离垢染身。<a id="a-5f"></a>现性本清净显照诸法身。</p>
  <p id="a5g">时善财童子。<a id="a-5h"></a>见彼夜神现如是等佛刹极微尘数差别身已。<a id="a-5i"></a>一心顶礼。<a id="a-5j"></a>举体投地。<a id="a-5k"></a>良久乃起。<a id="a-5l"></a>合掌瞻仰。<a id="a-5m"></a>于善知识。<a id="a-5n"></a>生十种心。<a id="a-5o"></a>何等为十。<a id="a-5p"></a>所谓于善知识。<a id="a-5q"></a>生同己心。<a id="a-5r"></a>令我精勤办一切智助道法故。<a id="a-5s"></a>于善知识。<a id="a-5t"></a>生自业果心。<a id="a-5u"></a>令我亲近发起清净胜善根故。<a id="a-5v"></a>于善知识。<a id="a-5w"></a>生庄严菩萨行心。<a id="a-5x"></a>令我速能庄严一切菩萨行故。<a id="a-5y"></a>于善知识。<a id="a-5z"></a>生成就一切佛法心。<a id="a-60"></a>引导于我随顺修行诸佛道故。<a id="a-61"></a>于善知识。<a id="a-62"></a>生能生最胜心。<a id="a-63"></a>令我生于佛境界中智光照故。<a id="a-64"></a>于善知识。<a id="a-65"></a>生出离心。<a id="a-66"></a>令我修行普贤菩萨出离行故。<a id="a-67"></a>于善知识。<a id="a-68"></a>生能具足福智海心。<a id="a-69"></a>令我积集成就福智白净法故。<a id="a-6A"></a>于善知识。<a id="a-6B"></a>生增长心。<a id="a-6C"></a>令我精进速疾增长一切智故。<a id="a-6D"></a>于善知识。<a id="a-6E"></a>生能具足诸善根心。<a id="a-6F"></a>令我志愿悉得圆满。<a id="a-6G"></a>令诸众生生欢喜故。<a id="a-6H"></a>于善知识。<a id="a-6I"></a>生能成办大利益心。<a id="a-6J"></a>令我自在利乐众生安住一切菩萨法故。<a id="a-6K"></a>成就一切种智道故。<a id="a-6L"></a>发是心已。<a id="a-6M"></a>得彼夜神与诸菩萨佛刹极微尘数同行。<a id="a-6N"></a>所谓同念心。<a id="a-6O"></a>常忆念十方三世一切佛故。<a id="a-6P"></a>同慧分别。<a id="a-6Q"></a>决了一切法海差别门故。<a id="a-6R"></a>同趣善巧。<a id="a-6S"></a>开示一切如来妙法轮故。<a id="a-6T"></a>同觉。<a id="a-6U"></a>以等空智。<a id="a-6V"></a>觉悟一切三世教故。<a id="a-6W"></a>同根。<a id="a-6X"></a>成就菩萨净智光明。<a id="a-6Y"></a>普照众生诸根海故。<a id="a-6Z"></a>同心。<a id="a-6a"></a>善能修习无碍功德。<a id="a-6b"></a>庄严一切菩萨道故。<a id="a-6c"></a>同境。<a id="a-6d"></a>智光普照一切如来所行境故。<a id="a-6e"></a>同教。<a id="a-6f"></a>获一切智。<a id="a-6g"></a>照诸教海一切相故。<a id="a-6h"></a>同义。<a id="a-6i"></a>能以智慧。<a id="a-6j"></a>觉悟一切法自性故。<a id="a-6k"></a>同法住。<a id="a-6l"></a>深入一切法界海故。<a id="a-6m"></a>同勇猛。<a id="a-6n"></a>得不共法。<a id="a-6o"></a>摧灭一切障碍山故。<a id="a-6p"></a>同色身。<a id="a-6q"></a>随众生心。<a id="a-6r"></a>示现种种相好身故。<a id="a-6s"></a>同诸力勤求成就一切智力。<a id="a-6t"></a>不退转故。<a id="a-6u"></a>同无畏。<a id="a-6v"></a>其心清净。<a id="a-6w"></a>犹如虚空无障碍故。<a id="a-6x"></a>同精进。<a id="a-6y"></a>于无量劫。<a id="a-6z"></a>行菩萨行。<a id="a-70"></a>无懈倦故。<a id="a-71"></a>同辩才。<a id="a-72"></a>得一切法无障碍智普光明故。<a id="a-73"></a>同无等。<a id="a-74"></a>身相清净。<a id="a-75"></a>一切世间无能胜故。<a id="a-76"></a>同爱语。<a id="a-77"></a>凡所语言。<a id="a-78"></a>令诸众生皆欢喜故。<a id="a-79"></a>同妙音。<a id="a-7A"></a>能师子吼。<a id="a-7B"></a>普演一切法门海故。<a id="a-7C"></a>同满音。<a id="a-7D"></a>以圆满音。<a id="a-7E"></a>令诸众生随类解故。<a id="a-7F"></a>同净德。<a id="a-7G"></a>随顺修习一切如来净功德故。<a id="a-7H"></a>同净业。<a id="a-7I"></a>成就清净一切菩萨诸善业故。<a id="a-7J"></a>同智地。<a id="a-7K"></a>受一切佛所转法轮为众生故。<a id="a-7L"></a>同梵行。<a id="a-7M"></a>安住一切如来所行智境界故。<a id="a-7N"></a>同大慈。<a id="a-7O"></a>念念普覆一切国土众生海故。<a id="a-7P"></a>同大悲。<a id="a-7Q"></a>兴大法云普降法雨。<a id="a-7R"></a>润泽一切诸众生故。<a id="a-7S"></a>同身业。<a id="a-7T"></a>以方便行。<a id="a-7U"></a>教化成熟诸众生故。<a id="a-7V"></a>同语业。<a id="a-7W"></a>以随类音。<a id="a-7X"></a>演说一切诸法门故。<a id="a-7Y"></a>同意业。<a id="a-7Z"></a>普摄众生。<a id="a-7a"></a>置一切智境界中故。<a id="a-7b"></a>同庄严。<a id="a-7c"></a>清净庄严一切十方诸佛刹故。<a id="a-7d"></a>同亲近。<a id="a-7e"></a>见一切佛出兴于世。<a id="a-7f"></a>皆亲近故。<a id="a-7g"></a>同劝请。<a id="a-7h"></a>请一切佛为诸众生。<a id="a-7i"></a>转法轮故。<a id="a-7j"></a>同供养。<a id="a-7k"></a>常乐供养承事一切诸如来故。<a id="a-7l"></a>同教化。<a id="a-7m"></a>调伏成熟一切世间诸众生故。<a id="a-7n"></a>同光明。<a id="a-7o"></a>普能自在。<a id="a-7p"></a>照了一切诸法门故。<a id="a-7q"></a>同三昧。<a id="a-7r"></a>普知一切十方世界众生心故。<a id="a-7s"></a>同充遍。<a id="a-7t"></a>以自在力。<a id="a-7u"></a>遍一切刹修诸行故。<a id="a-7v"></a>同住处。<a id="a-7w"></a>住诸菩萨神通海故。<a id="a-7x"></a>同眷属。<a id="a-7y"></a>一切菩萨共止住故。<a id="a-7z"></a>同趣入。<a id="a-80"></a>普入世界微细处故。<a id="a-81"></a>同心虑。<a id="a-82"></a>普知广大诸佛刹故。<a id="a-83"></a>同往诣。<a id="a-84"></a>随顺往诣普入一切佛刹海故。<a id="a-85"></a>同方便。<a id="a-86"></a>悉能示现遍满一切诸佛刹故。<a id="a-87"></a>同超胜。<a id="a-88"></a>遍于一切诸佛刹中无与等故。<a id="a-89"></a>同不退。<a id="a-8A"></a>普入十方。<a id="a-8B"></a>威德平等无障碍故。<a id="a-8C"></a>同破闇。<a id="a-8D"></a>得一切佛成菩提智普光明故。<a id="a-8E"></a>同无生忍。<a id="a-8F"></a>入一切佛道场众海。<a id="a-8G"></a>无染着故。<a id="a-8H"></a>同普遍。<a id="a-8I"></a>承事供养不可说刹诸如来故。<a id="a-8J"></a>同智证。<a id="a-8K"></a>随顺了知诸法门海。<a id="a-8L"></a>常相续故。<a id="a-8M"></a>同修行。<a id="a-8N"></a>现前勤求。<a id="a-8O"></a>顺行一切诸法门故。<a id="a-8P"></a>同希求。<a id="a-8Q"></a>于清净法。<a id="a-8R"></a>周遍勤求。<a id="a-8S"></a>深乐欲故。<a id="a-8T"></a>同清净。<a id="a-8U"></a>集佛功德。<a id="a-8V"></a>而以庄严身口意故。<a id="a-8W"></a>同妙意。<a id="a-8X"></a>于一切法。<a id="a-8Y"></a>正分别智。<a id="a-8Z"></a>能明了故。<a id="a-8a"></a>同精进。<a id="a-8b"></a>勤求成就一切如来诸善根故。<a id="a-8c"></a>同净行。<a id="a-8d"></a>成就满足一切菩萨所行行故。<a id="a-8e"></a>同无碍。<a id="a-8f"></a>觉悟了知一切诸法皆无相故。<a id="a-8g"></a>同善巧。<a id="a-8h"></a>能于如来一切法中。<a id="a-8i"></a>智自在故。<a id="a-8j"></a>同随乐。<a id="a-8k"></a>随诸众生心之所乐。<a id="a-8l"></a>现境界故。<a id="a-8m"></a>同方便。<a id="a-8n"></a>善巧修习一切法门所应习故。<a id="a-8o"></a>同护念。<a id="a-8p"></a>得一切佛自在威力所护念故。<a id="a-8q"></a>同入地。<a id="a-8r"></a>得入一切诸佛菩萨所住地故。<a id="a-8s"></a>同所住。<a id="a-8t"></a>安住一切诸佛菩萨所证位故。<a id="a-8u"></a>同记别。<a id="a-8v"></a>普为一切诸佛如来授记别故。<a id="a-8w"></a>同三昧。<a id="a-8x"></a>于一念中普入一切三昧海故。<a id="a-8y"></a>同建立。<a id="a-8z"></a>于刹那中示现种种诸佛事故。<a id="a-90"></a>同正念。<a id="a-91"></a>正念随顺一切如来境界门故。<a id="a-92"></a>同修行。<a id="a-93"></a>尽未来劫勇猛精进。<a id="a-94"></a>勤修一切菩萨行故。<a id="a-95"></a>同净信。<a id="a-96"></a>于诸如来无量智慧速疾爱敬极欣乐故。<a id="a-97"></a>同舍离。<a id="a-98"></a>灭除一切诸障碍故。<a id="a-99"></a>同不退智。<a id="a-9A"></a>与诸如来智慧等故。<a id="a-9B"></a>同受生。<a id="a-9C"></a>应现成熟诸众生故。<a id="a-9D"></a>同所住。<a id="a-9E"></a>安住如来一切种智方便门故。<a id="a-9F"></a>同境界。<a id="a-9G"></a>能于甚深法性境界得自在故。<a id="a-9H"></a>同无依。<a id="a-9I"></a>永灭一切诸有染着所依心故。<a id="a-9J"></a>同说法。<a id="a-9K"></a>已甚深入种种法门平等智故。<a id="a-9L"></a>同勤修。<a id="a-9M"></a>于己身内。<a id="a-9N"></a>受持佛法。<a id="a-9O"></a>自体威德。<a id="a-9P"></a>所护念故。<a id="a-9Q"></a>同神通。<a id="a-9R"></a>开悟众生。<a id="a-9S"></a>令修一切菩萨行故。<a id="a-9T"></a>同无行。<a id="a-9U"></a>不动深入一切十方诸刹海故。<a id="a-9V"></a>同神力。<a id="a-9W"></a>一念遍游十方一切世界海故。<a id="a-9X"></a>同总持。<a id="a-9Y"></a>已得一切陀罗尼海普照门故。<a id="a-9Z"></a>同秘密。<a id="a-9a"></a>了知一切修多罗中妙法门故。<a id="a-9b"></a>同甚深。<a id="a-9c"></a>解一切法离相清净如虚空故。<a id="a-9d"></a>同光明。<a id="a-9e"></a>放大光明。<a id="a-9f"></a>普照十方诸世界故。<a id="a-9g"></a>同智光。<a id="a-9h"></a>普照显示一切众生心体性故。<a id="a-9i"></a>同震动。<a id="a-9j"></a>为诸众生。<a id="a-9k"></a>现神通力。<a id="a-9l"></a>威德自在。<a id="a-9m"></a>普震十方诸佛刹故。<a id="a-9n"></a>同不虚。<a id="a-9o"></a>一切众生。<a id="a-9p"></a>种种方所。<a id="a-9q"></a>见闻忆念。<a id="a-9r"></a>皆悉令其心调伏故。<a id="a-9s"></a>同出离。<a id="a-9t"></a>普为满足一切菩萨诸大愿海。<a id="a-9u"></a>成就如来十力智故。<a id="a-9v"></a>同欣乐。<a id="a-9w"></a>随众生心。<a id="a-9x"></a>而为开示。<a id="a-9y"></a>令欢喜故。<a id="a-9z"></a>时善财童子。<a id="a-A0"></a>普遍观察守护一切众生大愿精进力光明主夜神。<a id="a-A1"></a>起彼十种极清净心。<a id="a-A2"></a>获此佛刹极微尘数菩萨同行。<a id="a-A3"></a>得是行已。<a id="a-A4"></a>心转清净。<a id="a-A5"></a>于善知识。<a id="a-A6"></a>发起无量无边欢喜。<a id="a-A7"></a>偏袒右肩。<a id="a-A8"></a>顶礼其足。<a id="a-A9"></a>合掌恭敬。<a id="a-AA"></a>一心瞻仰。<a id="a-AB"></a>以偈赞曰。</p>
  <p id="aAC">我发坚固自在意　　志求无上佛菩提</p>
  <p id="aAD">今于圣者知识所　　而起自己无异心</p>
  <p id="aAE">我以得见善知识　　普集无尽诸白法</p>
  <p id="aAF">灭除一切众罪垢　　成就清净菩提果</p>
  <p id="aAG">我因得见善知识　　普以功德庄严心</p>
  <p id="aAH">尽未来劫诸刹中　　勤修利益众生道</p>
  <p id="aAI">我念圣者善知识　　摄受饶益成就我</p>
  <p id="aAJ">为摄我故悉显示　　最胜寂静真实法</p>
  <p id="aAK">关闭险难诸恶趣　　开示净妙人天路</p>
  <p id="aAL">亦示一切诸如来　　所成种智无师道</p>
  <p id="aAM">圣者希有无等伦　　是佛最胜功德藏</p>
  <p id="aAN">无垢无量如虚空　　出一切智清净乐</p>
  <p id="aAO">圣者福海量如空　　我今所见无边际</p>
  <p id="aAP">念念之中能出生　　清净善根一切智</p>
  <p id="aAQ">仁今满我波罗蜜　　增我不可思议福</p>
  <p id="aAR">令我冠佛妙法缯　　长我清净诸功德</p>
  <p id="aAS">我念圣者善知识　　令我成满诸佛智</p>
  <p id="aAT">我今誓愿常依止　　速疾成就诸白法</p>
  <p id="aAU">我以善友饶益故　　一切功德咸具足</p>
  <p id="aAV">欢喜普为诸众生　　教导宣扬一切智</p>
  <p id="aAW">仁今与我为师范　　令我修行无上法</p>
  <p id="aAX">我于无数亿劫中　　无能少报师恩德</p>
  <p id="aAY">尔时善财。<a id="a-AZ"></a>说偈赞已。<a id="a-Aa"></a>白言大圣。<a id="a-Ab"></a>向所显现。<a id="a-Ac"></a>不可思议菩萨境界。<a id="a-Ad"></a>愿为我说。<a id="a-Ae"></a>此解脱门。<a id="a-Af"></a>名为何等。<a id="a-Ag"></a>发心已来。<a id="a-Ah"></a>为几时耶。<a id="a-Ai"></a>久如当得阿耨多罗三藐三菩提。<a id="a-Aj"></a>夜神告言。<a id="a-Ak"></a>善男子。<a id="a-Al"></a>此解脱门。<a id="a-Am"></a>名普化众生令生善根。<a id="a-An"></a>我以得此解脱门故。<a id="a-Ao"></a>悟一切法自性平等。<a id="a-Ap"></a>入于诸法真实之性。<a id="a-Aq"></a>证无依法。<a id="a-Ar"></a>舍离世间。<a id="a-As"></a>悉知诸法色相差别。<a id="a-At"></a>亦能了达青黄赤白性皆不实无有差别。<a id="a-Au"></a>而恒示现无量无数清净色身。<a id="a-Av"></a>所谓种种色身。<a id="a-Aw"></a>非一色身。<a id="a-Ax"></a>无边色身。<a id="a-Ay"></a>清净色身。<a id="a-Az"></a>一切庄严色身。<a id="a-B0"></a>普见色身。<a id="a-B1"></a>等一切众生形相色身。<a id="a-B2"></a>普现一切众生前色身。<a id="a-B3"></a>光明普照色身。<a id="a-B4"></a>众所乐见色身。<a id="a-B5"></a>见无厌足色身。<a id="a-B6"></a>相好清净色身。<a id="a-B7"></a>离一切恶净光普照色身。<a id="a-B8"></a>大力勇猛平等示现色身。<a id="a-B9"></a>一切世间甚深难得色身。<a id="a-BA"></a>一切世间无能映蔽色身。<a id="a-BB"></a>一切众生称叹无尽色身。<a id="a-BC"></a>念念观察种种庄严色身。<a id="a-BD"></a>示现种种诸形像云色身。<a id="a-BE"></a>出现种种形色显色色身。<a id="a-BF"></a>普现无量神力色身。<a id="a-BG"></a>普放一切众妙光明色身。<a id="a-BH"></a>一切净妙庄严色身。<a id="a-BI"></a>随顺成熟一切众生色身。<a id="a-BJ"></a>随其心乐现前调伏色身。<a id="a-BK"></a>随所应度成就善根色身。<a id="a-BL"></a>现无障碍普光明照色身。<a id="a-BM"></a>净无浊秽广大光明色身。<a id="a-BN"></a>可爱端正增长不坏色身。<a id="a-BO"></a>具足庄严清净坚固色身。<a id="a-BP"></a>方便开示不思议法微妙光明色身。<a id="a-BQ"></a>一切无能映夺色身。<a id="a-BR"></a>能映夺一切色身。<a id="a-BS"></a>无诸暗障色身。<a id="a-BT"></a>能破诸闇色身。<a id="a-BU"></a>普集一切诸白净法色身。<a id="a-BV"></a>具足势力大功德海色身。<a id="a-BW"></a>从于过去尊重恭敬为因所生色身。<a id="a-BX"></a>如虚空清净心所起色身。<a id="a-BY"></a>最胜广大超过妙宝色身。<a id="a-BZ"></a>无断无尽大功德海色身。<a id="a-Ba"></a>普遍出现大光明海色身。<a id="a-Bb"></a>一切世间无依无别平等色身。<a id="a-Bc"></a>遍满十方一切世界无碍色身。<a id="a-Bd"></a>念念出现不可说不可说刹海显示种种色相海色身。<a id="a-Be"></a>增长一切众生种种欢喜心色身。<a id="a-Bf"></a>摄取一切众生海色身。<a id="a-Bg"></a>能于一一毛孔之中出师子吼说一切佛功德海色身。<a id="a-Bh"></a>能净一切众生心性甚深信解海色身。<a id="a-Bi"></a>决定解了一切法义无疑网色身。<a id="a-Bj"></a>心无障碍种种光网普照耀色身。<a id="a-Bk"></a>等虚空量净光明色身。<a id="a-Bl"></a>能放广大摩尼宝王净光明色身。<a id="a-Bm"></a>照现无垢法界影像色身。<a id="a-Bn"></a>世无能比色身。<a id="a-Bo"></a>种种妙相差别庄严色身。<a id="a-Bp"></a>普照十方色身。<a id="a-Bq"></a>随时示现应诸众生常不断绝色身。<a id="a-Br"></a>出生寂静调伏一切众生色身。<a id="a-Bs"></a>善能除灭一切烦恼色身。<a id="a-Bt"></a>一切众生功德福田色身。<a id="a-Bu"></a>能清净一切教色身。<a id="a-Bv"></a>一切众生所见不虚色身。<a id="a-Bw"></a>现大智慧勇猛威力色身。<a id="a-Bx"></a>无障碍普周遍色身。<a id="a-By"></a>显示最胜利益世间色身。<a id="a-Bz"></a>现能普集大慈海色身。<a id="a-C0"></a>普集大福山王色身。<a id="a-C1"></a>普光照现一切世趣影像色身。<a id="a-C2"></a>现能清净大智慧力色身。<a id="a-C3"></a>随顺一切世间正念色身。<a id="a-C4"></a>一切宝相光明色身。<a id="a-C5"></a>显示毗卢遮那藏色身。<a id="a-C6"></a>随顺一切众生寂静色身。<a id="a-C7"></a>一切智体相现前色身。<a id="a-C8"></a>现微笑眼能令众生普生净信色身。<a id="a-C9"></a>一切众宝最胜庄严普光明色身。<a id="a-CA"></a>不取不舍一切众生色身。<a id="a-CB"></a>无决定无执着色身。<a id="a-CC"></a>显示自在威力加持色身。<a id="a-CD"></a>显示诸法神通变化色身。<a id="a-CE"></a>种种如来善根光照色身。<a id="a-CF"></a>遍法界海远离诸恶色身。<a id="a-CG"></a>普现亲近一切如来道场众会色身。<a id="a-CH"></a>现能成就种种妙色海色身。<a id="a-CI"></a>普遍出现善行所流相似妙果色身。<a id="a-CJ"></a>随所应化调伏众生色身。<a id="a-CK"></a>一切世间见无厌足色身。<a id="a-CL"></a>放种种色净光明色身。<a id="a-CM"></a>显示一切三世相海色身。<a id="a-CN"></a>能放一切焰海光明色身。<a id="a-CO"></a>显示无量圆满光明海色身。<a id="a-CP"></a>一切妙香光明普遍超诸世间色身。<a id="a-CQ"></a>一一毛孔现不可说极微尘数日轮云色身。<a id="a-CR"></a>广大无垢月轮云威德色身。<a id="a-CS"></a>放无量色须弥山王妙华云光明色身。<a id="a-CT"></a>出生种种妙鬘云光明色身。<a id="a-CU"></a>显示一切宝莲华云色身。<a id="a-CV"></a>出兴一切烧香形像云普遍法界色身。<a id="a-CW"></a>念念普散一切末香藏云现前变化遍满十方色身。<a id="a-CX"></a>现一切如来广大愿云色身。<a id="a-CY"></a>现一切语言普演法海色身。<a id="a-CZ"></a>现普贤菩萨形像身云色身。<a id="a-Ca"></a>念念中现如是等诸色相身。<a id="a-Cb"></a>充满十方一切法界。<a id="a-Cc"></a>令诸众生或见色身。<a id="a-Cd"></a>或闻说法。<a id="a-Ce"></a>或随顺忆念。<a id="a-Cf"></a>或亲近承事。<a id="a-Cg"></a>或遇神通。<a id="a-Ch"></a>或睹变化。<a id="a-Ci"></a>如是种种不可思议自在威力。<a id="a-Cj"></a>悉随心乐皆得开悟。<a id="a-Ck"></a>应时调伏。<a id="a-Cl"></a>舍不善业。<a id="a-Cm"></a>善行圆满。<a id="a-Cn"></a>善男子。<a id="a-Co"></a>当知此由往昔种种大愿力故。<a id="a-Cp"></a>具一切智速疾力故。<a id="a-Cq"></a>菩萨解脱广大力故。<a id="a-Cr"></a>救护众生大悲力故。<a id="a-Cs"></a>安乐众生大慈力故。<a id="a-Ct"></a>勤求随顺不退力故。<a id="a-Cu"></a>一切如来加持力故。<a id="a-Cv"></a>作如是事。<a id="a-Cw"></a>善男子。<a id="a-Cx"></a>我入此解脱了知法性无有差别。<a id="a-Cy"></a>而能示现无量色身。<a id="a-Cz"></a>于一一身。<a id="a-D0"></a>显现无量诸色相海。<a id="a-D1"></a>于一一相。<a id="a-D2"></a>普放无量大光明云。<a id="a-D3"></a>一一光明。<a id="a-D4"></a>照现无量诸佛刹土。<a id="a-D5"></a>一一刹土现无量佛。<a id="a-D6"></a>出兴于世。<a id="a-D7"></a>一一如来显现无量大神通力。<a id="a-D8"></a>随诸众生心行不同。<a id="a-D9"></a>开发觉悟宿世善根。<a id="a-DA"></a>未种者令种。<a id="a-DB"></a>已种者令增长。<a id="a-DC"></a>已增长者。<a id="a-DD"></a>令成熟。<a id="a-DE"></a>于念念中。<a id="a-DF"></a>令无量众生于阿耨多罗三藐三菩提。<a id="a-DG"></a>得不退转。<a id="a-DH"></a>安住种种解脱门中。</p>
 </body>
</html>