<!doctype html>
<html id="z3IBTWqIw" data-ver="1120">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第二十六</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>正念思惟。<a id="a-5"></a>彼大愿精进力守护一切众生光明夜神。<a id="a-6"></a>以解脱力。<a id="a-7"></a>现等一切众生心所见身。<a id="a-8"></a>现等一切众生形像身。<a id="a-9"></a>现等无边色相海身。<a id="a-A"></a>现等一切处方俗威仪海身。<a id="a-B"></a>普门示现。<a id="a-C"></a>如是等身。<a id="a-D"></a>随诸众生心之所应。<a id="a-E"></a>以种种方便教化成熟。<a id="a-F"></a>令其开悟。<a id="a-G"></a>增长善根。<a id="a-H"></a>随顺修行。<a id="a-I"></a>证入甚深菩萨解脱。<a id="a-J"></a>善财。<a id="a-K"></a>如是以正念力。<a id="a-L"></a>忆持分别。<a id="a-M"></a>彼主夜神所得解脱。<a id="a-N"></a>所有教法。<a id="a-O"></a>一一字句。<a id="a-P"></a>名相体性。<a id="a-Q"></a>以总持力。<a id="a-R"></a>忆念摄持。<a id="a-S"></a>以慧解力。<a id="a-T"></a>分明显示。<a id="a-U"></a>以行愿力。<a id="a-V"></a>发起广大。<a id="a-W"></a>如是随顺。<a id="a-X"></a>获得无量殊胜功德。<a id="a-Y"></a>渐次而行。<a id="a-Z"></a>度恒河北入憍萨罗国。<a id="a-a"></a>向迦毗罗城。<a id="a-b"></a>诣岚毗尼林。<a id="a-c"></a>到已右绕周旋。<a id="a-d"></a>求觅妙德圆满爱敬林神。<a id="a-e"></a>见在林中大宝树下。<a id="a-f"></a>庄严圆满宝楼阁中。<a id="a-g"></a>坐摩尼藏师子之座。<a id="a-h"></a>二十亿那由他诸林神女。<a id="a-i"></a>前后围绕。<a id="a-j"></a>广为演说一切菩萨受生海经。<a id="a-k"></a>令其皆得生如来家。<a id="a-l"></a>疾入菩萨大功德海。<a id="a-m"></a>善财见已。<a id="a-n"></a>顶礼双足。<a id="a-o"></a>合掌前立。<a id="a-p"></a>作如是言大圣。<a id="a-q"></a>我已先发阿耨多罗三藐三菩提心。<a id="a-r"></a>而未知菩萨云何生如来家。<a id="a-s"></a>云何行菩萨行。<a id="a-t"></a>云何能作一切众生种种照世大光明灯。<a id="a-u"></a>时彼林神。<a id="a-v"></a>告善财言。<a id="a-w"></a>善男子。<a id="a-x"></a>菩萨有十种受生藏。<a id="a-y"></a>若诸菩萨。<a id="a-z"></a>成就此法。<a id="a-10"></a>则能速疾生如来家。<a id="a-11"></a>念念增长菩萨善根。<a id="a-12"></a>不休不懈。<a id="a-13"></a>不退不断。<a id="a-14"></a>无厌倦无系缚。<a id="a-15"></a>无疑惑。<a id="a-16"></a>无迷乱。<a id="a-17"></a>无怯弱。<a id="a-18"></a>无恼悔。<a id="a-19"></a>无遗失。<a id="a-1A"></a>一切智体。<a id="a-1B"></a>等十方界。<a id="a-1C"></a>随顺佛境。<a id="a-1D"></a>入法界门。<a id="a-1E"></a>不退广大菩提之心。<a id="a-1F"></a>增长一切波罗蜜行。<a id="a-1G"></a>舍离一切世间趣类。<a id="a-1H"></a>疾入一切如来智地。<a id="a-1I"></a>神通智力常现在前。<a id="a-1J"></a>种种佛法。<a id="a-1K"></a>皆能顺入。<a id="a-1L"></a>究竟获得真实义境。<a id="a-1M"></a>何等为十。<a id="a-1N"></a>所谓愿常供事一切诸佛菩萨受生藏。<a id="a-1O"></a>普遍成就菩提心菩萨受生藏。<a id="a-1P"></a>观诸法门方便修行菩萨受生藏。<a id="a-1Q"></a>以深净心普照三世菩萨受生藏。<a id="a-1R"></a>平等光明普照一切菩萨受生藏。<a id="a-1S"></a>生三世一切诸如来家菩萨受生藏。<a id="a-1T"></a>佛力光明普遍庄严菩萨受生藏。<a id="a-1U"></a>微细观察普遍智门菩萨受生藏。<a id="a-1V"></a>法界变化种种庄严菩萨受生藏。<a id="a-1W"></a>速疾履践诸如来地菩萨受生藏。<a id="a-1X"></a>善男子。<a id="a-1Y"></a>云何名愿常供事一切诸佛菩萨受生藏。<a id="a-1Z"></a>善男子。<a id="a-1a"></a>此菩萨初发心时。<a id="a-1b"></a>作如是愿。<a id="a-1c"></a>我当亲近承事诸佛。<a id="a-1d"></a>及诸菩萨现见诸佛。<a id="a-1e"></a>恒生欢喜。<a id="a-1f"></a>于诸佛所。<a id="a-1g"></a>以尊重心。<a id="a-1h"></a>恭敬供养。<a id="a-1i"></a>无有厌足。<a id="a-1j"></a>增长净信。<a id="a-1k"></a>心无退转。<a id="a-1l"></a>积集功德。<a id="a-1m"></a>恒不断绝。<a id="a-1n"></a>为欲清净一切智性。<a id="a-1o"></a>积集善根。<a id="a-1p"></a>令增长故。<a id="a-1q"></a>是为菩萨第一受生藏。<a id="a-1r"></a>云何名菩萨普遍成就菩提心受生藏。<a id="a-1s"></a>善男子。<a id="a-1t"></a>此菩萨发阿耨多罗三藐三菩提心。<a id="a-1u"></a>所谓起深厚大悲心。<a id="a-1v"></a>于诸众生。<a id="a-1w"></a>能救护故。<a id="a-1x"></a>起供养诸佛心。<a id="a-1y"></a>令诸如来增欢喜故。<a id="a-1z"></a>起勤求正法心。<a id="a-20"></a>于诸所有。<a id="a-21"></a>无吝惜故。<a id="a-22"></a>起所作广大心。<a id="a-23"></a>令一切智悉现前故。<a id="a-24"></a>起圆满大慈心。<a id="a-25"></a>为普摄取一切众生。<a id="a-26"></a>作饶益故。<a id="a-27"></a>起不舍众生心被求一切智坚誓甲故。<a id="a-28"></a>起无谄幻心。<a id="a-29"></a>得如实智。<a id="a-2A"></a>普照一切差别法故。<a id="a-2B"></a>起如说而行心。<a id="a-2C"></a>修习菩萨一切难行诸苦行故。<a id="a-2D"></a>起不诳一切诸佛心。<a id="a-2E"></a>愿常守护一切如来大誓愿故。<a id="a-2F"></a>起一切智大愿心。<a id="a-2G"></a>尽未来际调伏众生。<a id="a-2H"></a>无断绝故。<a id="a-2I"></a>此十为首。<a id="a-2J"></a>有佛刹极微尘数菩提心大功德聚。<a id="a-2K"></a>若诸菩萨。<a id="a-2L"></a>成就此法。<a id="a-2M"></a>则得常生诸如来家。<a id="a-2N"></a>是为菩萨第二受生藏。<a id="a-2O"></a>云何名菩萨观诸法门方便修行受生藏。<a id="a-2P"></a>善男子。<a id="a-2Q"></a>此菩萨。<a id="a-2R"></a>于一切法门海。<a id="a-2S"></a>起现前观察心。<a id="a-2T"></a>于一切智圆满道。<a id="a-2U"></a>起成就回向心。<a id="a-2V"></a>于诸威仪清净业海。<a id="a-2W"></a>起正念观察心。<a id="a-2X"></a>于一切菩萨种种三昧海。<a id="a-2Y"></a>起普遍清净心。<a id="a-2Z"></a>于一切菩萨种种功德海。<a id="a-2a"></a>起修习成满心。<a id="a-2b"></a>于一切菩萨道。<a id="a-2c"></a>起庄严出生心。<a id="a-2d"></a>于一切智精进功德。<a id="a-2e"></a>起如劫火炽然不休息心。<a id="a-2f"></a>于一切众生界。<a id="a-2g"></a>起令成就普贤行心。<a id="a-2h"></a>于一切威仪中。<a id="a-2i"></a>起修菩萨种种功德心。<a id="a-2j"></a>于真实中道。<a id="a-2k"></a>起舍离有无入真实正观心。<a id="a-2l"></a>是为菩萨第三受生藏。<a id="a-2m"></a>云何名菩萨以深净心普照三世受生藏。<a id="a-2n"></a>善男子。<a id="a-2o"></a>此菩萨成就清净增上深心。<a id="a-2p"></a>得佛菩提。<a id="a-2q"></a>光明遍照。<a id="a-2r"></a>深入菩萨方便法海。<a id="a-2s"></a>其心坚固犹如金刚。<a id="a-2t"></a>摄取众生。<a id="a-2u"></a>毕竟不舍。<a id="a-2v"></a>远离一切诸有趣生。<a id="a-2w"></a>成就如来种种神变。<a id="a-2x"></a>起于菩萨殊胜行愿。<a id="a-2y"></a>具足菩萨明利诸根。<a id="a-2z"></a>增长菩萨清净善心。<a id="a-30"></a>成就不动大誓愿力。<a id="a-31"></a>得诸如来之所护念。<a id="a-32"></a>破坏一切诸障碍山。<a id="a-33"></a>与诸众生。<a id="a-34"></a>作所依怙。<a id="a-35"></a>是为菩萨第四受生藏。<a id="a-36"></a>云何名菩萨平等光明普照受生藏。<a id="a-37"></a>善男子。<a id="a-38"></a>此菩萨具修种种方便行海。<a id="a-39"></a>调伏成熟一切众生。<a id="a-3A"></a>一切所有悉能弃舍。<a id="a-3B"></a>成就无边清净戒体。<a id="a-3C"></a>住佛境界。<a id="a-3D"></a>具足安忍得一切佛法忍光明。<a id="a-3E"></a>以大精进勇猛志力。<a id="a-3F"></a>趣向出生一切智体。<a id="a-3G"></a>勤修清净诸三昧门。<a id="a-3H"></a>成就一切神通智力。<a id="a-3I"></a>以智慧光。<a id="a-3J"></a>照明法界。<a id="a-3K"></a>得一切法差别光明。<a id="a-3L"></a>成就清净无障碍眼。<a id="a-3M"></a>见一切佛诸色相海。<a id="a-3N"></a>悟入一切甚深法性。<a id="a-3O"></a>自在教化成熟众生。<a id="a-3P"></a>能令世间皆生欢喜。<a id="a-3Q"></a>勤修差别如实法门。<a id="a-3R"></a>是为菩萨第五受生藏。<a id="a-3S"></a>云何名菩萨生三世一切诸如来家受生藏。<a id="a-3T"></a>善男子。<a id="a-3U"></a>此菩萨生如来家。<a id="a-3V"></a>随如来住成满一切殊胜行门。<a id="a-3W"></a>具足三世如来愿海。<a id="a-3X"></a>得一切佛纯一善根。<a id="a-3Y"></a>与一切佛同一体性。<a id="a-3Z"></a>成就出世白净法行。<a id="a-3a"></a>安住普贤广大功德。<a id="a-3b"></a>入一切佛甚深三昧。<a id="a-3c"></a>见一切佛自在神力。<a id="a-3d"></a>所化众生。<a id="a-3e"></a>咸令清净。<a id="a-3f"></a>得佛平等回向法门。<a id="a-3g"></a>能随问答辩才无尽。<a id="a-3h"></a>是为菩萨第六受生藏。<a id="a-3i"></a>云何名菩萨佛力光明普遍庄严受生藏。<a id="a-3j"></a>善男子。<a id="a-3k"></a>此菩萨深入一切佛威神力。<a id="a-3l"></a>光明遍照。<a id="a-3m"></a>心不退转。<a id="a-3n"></a>游诸佛刹无有动作。<a id="a-3o"></a>承事供养菩萨众海。<a id="a-3p"></a>无有疲厌。<a id="a-3q"></a>如实了知诸法如幻。<a id="a-3r"></a>知诸世间悉皆如梦。<a id="a-3s"></a>见一切佛示现色身。<a id="a-3t"></a>所有相好。<a id="a-3u"></a>犹如光影。<a id="a-3v"></a>知一切佛神通所作。<a id="a-3w"></a>自在游戏。<a id="a-3x"></a>犹如变化。<a id="a-3y"></a>知诸有趣随类受生。<a id="a-3z"></a>如镜中像。<a id="a-40"></a>知一切佛所转法轮。<a id="a-41"></a>令众生闻。<a id="a-42"></a>如空谷响。<a id="a-43"></a>以方便力开法界门。<a id="a-44"></a>咸令证入。<a id="a-45"></a>到于彼岸。<a id="a-46"></a>是为菩萨第七受生藏。<a id="a-47"></a>云何名菩萨微细观察普遍智门受生藏。<a id="a-48"></a>善男子。<a id="a-49"></a>此菩萨住童真位。<a id="a-4A"></a>获得菩萨种种威仪。<a id="a-4B"></a>一切功德具足圆满。<a id="a-4C"></a>微细观察一切智门。<a id="a-4D"></a>于一一门。<a id="a-4E"></a>尽无量劫。<a id="a-4F"></a>开演分别无边菩萨所行境界。<a id="a-4G"></a>于诸菩萨甚深三昧。<a id="a-4H"></a>心得自在。<a id="a-4I"></a>成就最胜诸波罗蜜。<a id="a-4J"></a>念念普生一切世界诸如来所。<a id="a-4K"></a>能于一切差别境中。<a id="a-4L"></a>入于平等无差别定。<a id="a-4M"></a>于无差别平等法中。<a id="a-4N"></a>现于自在有差别智。<a id="a-4O"></a>于无量无边境中。<a id="a-4P"></a>自在入出无有障碍。<a id="a-4Q"></a>于无境中。<a id="a-4R"></a>起于种种差别境界。<a id="a-4S"></a>于微小境中。<a id="a-4T"></a>见广大境。<a id="a-4U"></a>于广大境中。<a id="a-4V"></a>见微小境。<a id="a-4W"></a>知诸世间皆假施设。<a id="a-4X"></a>通达诸法因缘性相皆是自心之所现起。<a id="a-4Y"></a>是为菩萨第八受生藏。<a id="a-4Z"></a>云何名菩萨法界变化种种庄严受生藏。<a id="a-4a"></a>善男子。<a id="a-4b"></a>此菩萨于念念中。<a id="a-4c"></a>种种庄严无量佛刹。<a id="a-4d"></a>普随众生。<a id="a-4e"></a>现变化身。<a id="a-4f"></a>得无所畏最胜彼岸。<a id="a-4g"></a>示现种种诸佛威仪。<a id="a-4h"></a>成就种种方便善巧。<a id="a-4i"></a>依止清净无碍法界。<a id="a-4j"></a>随众生心。<a id="a-4k"></a>现众色相。<a id="a-4l"></a>令其见者无不调伏。<a id="a-4m"></a>普使安住不思议乘。<a id="a-4n"></a>具足开演成菩提行。<a id="a-4o"></a>行无障碍一切智道。<a id="a-4p"></a>相续出现。<a id="a-4q"></a>转于法轮。<a id="a-4r"></a>住无中边萨婆若海。<a id="a-4s"></a>随所应化。<a id="a-4t"></a>不失其时。<a id="a-4u"></a>常能平等。<a id="a-4v"></a>正念饶益。<a id="a-4w"></a>成就如来智慧之藏。<a id="a-4x"></a>是为菩萨第九受生藏。<a id="a-4y"></a>云何名菩萨速疾履践诸如来地受生藏。<a id="a-4z"></a>善男子。<a id="a-50"></a>此菩萨悉于三世诸如来所。<a id="a-51"></a>受灌顶法。<a id="a-52"></a>悉知一切三世诸佛同一体性境界次第。<a id="a-53"></a>所谓知一切世界随心现起相续次第。<a id="a-54"></a>知一切众生前后殁生相续次第。<a id="a-55"></a>知一切众生种种心念相续次第。<a id="a-56"></a>知一切菩萨前后际劫凡所受生相续次第。<a id="a-57"></a>知一切菩萨前后际劫所行之行相续次第。<a id="a-58"></a>知一切菩萨所有修习种种智境相续次第。<a id="a-59"></a>知一切诸佛前后际劫现成正觉相续次第。<a id="a-5A"></a>知一切法功能善巧亲近供养相续次第。<a id="a-5B"></a>知一切劫尽前后际若成若坏种种事相种种名号相续次第。<a id="a-5C"></a>知随所应度。<a id="a-5D"></a>现成正觉。<a id="a-5E"></a>功德庄严。<a id="a-5F"></a>开悟调伏。<a id="a-5G"></a>示现威力。<a id="a-5H"></a>智慧神通。<a id="a-5I"></a>转正法轮。<a id="a-5J"></a>令诸众生亲近供养。<a id="a-5K"></a>皆不失时相续次第。<a id="a-5L"></a>于无边众生界。<a id="a-5M"></a>以巧方便而调伏故。<a id="a-5N"></a>是为菩萨第十受生藏。<a id="a-5O"></a>善男子。<a id="a-5P"></a>如是菩萨十种受生藏。<a id="a-5Q"></a>一切菩萨无不从生。<a id="a-5R"></a>若诸菩萨。<a id="a-5S"></a>为欲成就广大菩提。<a id="a-5T"></a>修习增长。<a id="a-5U"></a>圆满此法。<a id="a-5V"></a>则能积集种种功德。<a id="a-5W"></a>于一庄严中。<a id="a-5X"></a>出一切庄严。<a id="a-5Y"></a>普遍庄严一切佛刹。<a id="a-5Z"></a>示现变化种种威仪。<a id="a-5a"></a>普遍调伏诸众生界。<a id="a-5b"></a>尽未来劫。<a id="a-5c"></a>无有休息。<a id="a-5d"></a>诸佛法海。<a id="a-5e"></a>种种因缘。<a id="a-5f"></a>种种境界。<a id="a-5g"></a>展转流通。<a id="a-5h"></a>相续不断。<a id="a-5i"></a>现前觉悟。<a id="a-5j"></a>无不周遍。<a id="a-5k"></a>现不思议佛自在力。<a id="a-5l"></a>普遍充满虚空法界。<a id="a-5m"></a>于诸众生心行海中。<a id="a-5n"></a>为摄取故。<a id="a-5o"></a>而转法轮。<a id="a-5p"></a>普于十方一切世界诸如来所。<a id="a-5q"></a>亲近不舍。<a id="a-5r"></a>无量法云。<a id="a-5s"></a>普遍现前。<a id="a-5t"></a>以清净音。<a id="a-5u"></a>演诸法海。<a id="a-5v"></a>住一切处。<a id="a-5w"></a>所行无碍。<a id="a-5x"></a>以一切法妙光明网。<a id="a-5y"></a>庄严种种菩提道场。<a id="a-5z"></a>随诸众生心之乐欲。<a id="a-60"></a>开演无边种种法藏。<a id="a-61"></a>显示种种诸佛境界。<a id="a-62"></a>随应开悟一切世间。<a id="a-63"></a>尔时岚毗尼园妙德爱敬林神。<a id="a-64"></a>欲重宣说菩萨广大受生藏义。<a id="a-65"></a>以佛神力。<a id="a-66"></a>观察十方。<a id="a-67"></a>为善财童子。<a id="a-68"></a>而说偈言。</p>
  <p id="a69">最上无垢深净心　　见一切佛无厌足</p>
  <p id="a6A">愿尽未来常供养　　此明慧者受生藏</p>
  <p id="a6B">三世一切刹海中　　所有众生及诸佛</p>
  <p id="a6C">悉愿救度恒瞻敬　　此名称者受生藏</p>
  <p id="a6D">受法云雨无厌足　　普观三世无所著</p>
  <p id="a6E">身心清净如虚空　　此无比者受生藏</p>
  <p id="a6F">心恒游止大悲海　　坚固高胜如须弥</p>
  <p id="a6G">通达一切种智门　　此自在者受生藏</p>
  <p id="a6H">大慈遍覆于十方　　普行无垢波罗蜜</p>
  <p id="a6I">以法光明照群品　　此雄猛者受生藏</p>
  <p id="a6J">觉法自性心无碍　　生于三世诸佛家</p>
  <p id="a6K">深入法界智无边　　此明慧者受生藏</p>
  <p id="a6L">法身清净心无著　　普诣十方无量土</p>
  <p id="a6M">一切佛力靡不成　　此难思者受生藏</p>
  <p id="a6N">入深智海得自在　　住三昧海咸究竟</p>
  <p id="a6O">观一切智方便门　　此实智者受生藏</p>
  <p id="a6P">严净一切诸佛刹　　成熟一切诸群生</p>
  <p id="a6Q">现佛神力普庄严　　此大名者受生藏</p>
  <p id="a6R">诸佛法智皆修习　　速能普入如来地</p>
  <p id="a6S">了知法界皆无碍　　此真佛子受生藏</p>
  <p id="a6T">善男子。<a id="a-6U"></a>若诸菩萨。<a id="a-6V"></a>具此十种受生藏。<a id="a-6W"></a>则得生如来家。<a id="a-6X"></a>为诸世间作大明灯。<a id="a-6Y"></a>善男子。<a id="a-6Z"></a>我得此一切菩萨自在受生解脱门。<a id="a-6a"></a>无量劫来神通游戏。<a id="a-6b"></a>显示菩萨无碍境界。<a id="a-6c"></a>善财白言。<a id="a-6d"></a>圣者。<a id="a-6e"></a>此解脱门境界云何。<a id="a-6f"></a>林神答言。<a id="a-6g"></a>善男子。<a id="a-6h"></a>我先发愿。<a id="a-6i"></a>愿一切菩萨现受生时。<a id="a-6j"></a>我身皆得亲近供养。<a id="a-6k"></a>愿入毗卢遮那如来无量广大受生海。<a id="a-6l"></a>以昔愿力。<a id="a-6m"></a>而来生此娑婆世界。<a id="a-6n"></a>此四天下阎浮提中迦毗罗城岚毗尼园。<a id="a-6o"></a>于此林中。<a id="a-6p"></a>专念菩萨何时下生。<a id="a-6q"></a>经一百年。<a id="a-6r"></a>果见世尊从兜率天而来下生。<a id="a-6s"></a>善男子。<a id="a-6t"></a>尔时菩萨将下生时。<a id="a-6u"></a>此大林中。<a id="a-6v"></a>先现十种庄严瑞相。<a id="a-6w"></a>何等为十。<a id="a-6x"></a>所谓一者此林中地忽自平坦。<a id="a-6y"></a>坑坎堆阜。<a id="a-6z"></a>悉皆不现。<a id="a-70"></a>二者林中所有荆棘瓦砾。<a id="a-71"></a>不净之物。<a id="a-72"></a>皆悉不现。<a id="a-73"></a>金刚为地。<a id="a-74"></a>众宝庄严。<a id="a-75"></a>如欢喜园。<a id="a-76"></a>柔软细妙。<a id="a-77"></a>三者园中复有宝多罗树。<a id="a-78"></a>其根深植。<a id="a-79"></a>下至水际。<a id="a-7A"></a>次第行列。<a id="a-7B"></a>分布庄严。<a id="a-7C"></a>四者林中复现一切香芽。<a id="a-7D"></a>一切香藏。<a id="a-7E"></a>涂香末香。<a id="a-7F"></a>幢幡宝盖。<a id="a-7G"></a>及诸妙宝摩尼形像。<a id="a-7H"></a>种种香树荫映庄严。<a id="a-7I"></a>出过人天所有香气。<a id="a-7J"></a>五者林中复有诸妙华鬘宝庄严具。<a id="a-7K"></a>处处充满。<a id="a-7L"></a>微妙分布。<a id="a-7M"></a>六者林中一切诸大宝树。<a id="a-7N"></a>自然开发摩尼宝华。<a id="a-7O"></a>于华叶间。<a id="a-7P"></a>流出真金柔软鬘线。<a id="a-7Q"></a>七者林中所有一切池沼。<a id="a-7R"></a>皆生妙华。<a id="a-7S"></a>柔软鲜洁。<a id="a-7T"></a>从地涌出。<a id="a-7U"></a>弥布水上。<a id="a-7V"></a>八者时此林中。<a id="a-7W"></a>娑婆世界。<a id="a-7X"></a>所有欲色诸大天王。<a id="a-7Y"></a>及诸天龙夜叉乾闼婆阿修罗迦楼罗紧那罗摩睺罗伽鸠槃茶等。<a id="a-7Z"></a>一切世主。<a id="a-7a"></a>莫不来集合掌而住。<a id="a-7b"></a>九者此三千世界所有欲界诸天。<a id="a-7c"></a>采女。<a id="a-7d"></a>龙女。<a id="a-7e"></a>夜叉女。<a id="a-7f"></a>乾闼婆等及诸世主一切采女。<a id="a-7g"></a>皆生欢喜。<a id="a-7h"></a>各持种种诸供养具。<a id="a-7i"></a>向毕洛叉树。<a id="a-7j"></a>恭敬而立。<a id="a-7k"></a>十者十方所有一切诸佛。<a id="a-7l"></a>皆从脐轮放大光明。<a id="a-7m"></a>名菩萨受生种种自在灯。<a id="a-7n"></a>普照林中一切诸物一一光中。<a id="a-7o"></a>悉现诸佛受生诞生。<a id="a-7p"></a>所有神变。<a id="a-7q"></a>及现一切菩萨受生种种功德。<a id="a-7r"></a>又出诸佛种种言音。<a id="a-7s"></a>令诸众生咸得闻见。<a id="a-7t"></a>是为林中十种瑞相现此相已。<a id="a-7u"></a>时诸天王及诸世主。<a id="a-7v"></a>即知菩萨当欲下生。<a id="a-7w"></a>我时见此十种瑞相难思境界。<a id="a-7x"></a>心生欢喜。<a id="a-7y"></a>踊跃无量善男子。<a id="a-7z"></a>时菩萨母摩耶夫人。<a id="a-80"></a>出迦毗罗城。<a id="a-81"></a>入此林时。<a id="a-82"></a>复现十种光明瑞相。<a id="a-83"></a>普照一切。<a id="a-84"></a>令诸众生得一切智。<a id="a-85"></a>法性光明。<a id="a-86"></a>速疾增长。<a id="a-87"></a>欢喜爱敬何等为十。<a id="a-88"></a>所谓于此林中。<a id="a-89"></a>众宝楼阁。<a id="a-8A"></a>香芽香藏。<a id="a-8B"></a>悉放光明。<a id="a-8C"></a>普照十方一切世界。<a id="a-8D"></a>又此林中一切池沼。<a id="a-8E"></a>所有莲华。<a id="a-8F"></a>悉放光明。<a id="a-8G"></a>于光明中。<a id="a-8H"></a>出微妙音。<a id="a-8I"></a>演说如来真实法句。<a id="a-8J"></a>又令十方一切世界初发心菩萨。<a id="a-8K"></a>悉放光明。<a id="a-8L"></a>而来照此岚毗尼林。<a id="a-8M"></a>无不遍满。<a id="a-8N"></a>又令十方一切佛刹所有住地诸大菩萨。<a id="a-8O"></a>现大神变。<a id="a-8P"></a>放大光明。<a id="a-8Q"></a>而来照此岚毗尼林。<a id="a-8R"></a>又令十方一切佛刹。<a id="a-8S"></a>修行成就。<a id="a-8T"></a>圆满一切波罗蜜行。<a id="a-8U"></a>诸大菩萨。<a id="a-8V"></a>放大光明而来照此岚毗尼林。<a id="a-8W"></a>又令十方一切佛刹。<a id="a-8X"></a>住大愿海诸大菩萨。<a id="a-8Y"></a>悉放一切自在无碍愿智光明。<a id="a-8Z"></a>而来照此岚毗尼林。<a id="a-8a"></a>又令十方一切佛刹。<a id="a-8b"></a>住大悲海诸大菩萨。<a id="a-8c"></a>悉放一切愿智光明。<a id="a-8d"></a>而来照此岚毗尼林。<a id="a-8e"></a>又令十方一切佛刹住方便海诸大菩萨。<a id="a-8f"></a>悉放种种调伏众生善巧光明。<a id="a-8g"></a>而来照此岚毗尼林。<a id="a-8h"></a>又令十方一切佛刹。<a id="a-8i"></a>诸大菩萨。<a id="a-8j"></a>悉放真实教智光明。<a id="a-8k"></a>而来照此岚毗尼林。<a id="a-8l"></a>又令十方一切佛刹。<a id="a-8m"></a>诸大菩萨。<a id="a-8n"></a>放一切佛自在下生出家成道大智光明。<a id="a-8o"></a>而来照此岚毗尼林。<a id="a-8p"></a>此十种光出现之时。<a id="a-8q"></a>普令除灭一切众生无明黑暗善男子。<a id="a-8r"></a>时摩耶夫人。<a id="a-8s"></a>现此十种光明相已。<a id="a-8t"></a>于毕洛叉树下。<a id="a-8u"></a>将欲诞生。<a id="a-8v"></a>复现十种广大神变。<a id="a-8w"></a>何等为十。<a id="a-8x"></a>善男子。<a id="a-8y"></a>菩萨将欲诞生之时。<a id="a-8z"></a>色界天王。<a id="a-90"></a>及诸天子。<a id="a-91"></a>欲界诸天。<a id="a-92"></a>及诸采女。<a id="a-93"></a>诸龙夜叉乾闼婆阿修罗迦楼罗紧那罗摩睺罗伽一切世主。<a id="a-94"></a>并其眷属。<a id="a-95"></a>为供养故。<a id="a-96"></a>皆悉云集。<a id="a-97"></a>时摩耶夫人。<a id="a-98"></a>色相威德庄严殊胜。<a id="a-99"></a>身诸毛孔咸放光明。<a id="a-9A"></a>如灯如日。<a id="a-9B"></a>如融金聚。<a id="a-9C"></a>普照三千大千世界。<a id="a-9D"></a>无所障碍。<a id="a-9E"></a>其中所有一切光明。<a id="a-9F"></a>咸皆饮蔽。<a id="a-9G"></a>悉不复现。<a id="a-9H"></a>除灭一切众生烦恼及恶道苦。<a id="a-9I"></a>是为菩萨将诞生时第一神变。<a id="a-9J"></a>又善男子。<a id="a-9K"></a>当尔之时摩耶夫人。<a id="a-9L"></a>于其腹中。<a id="a-9M"></a>悉现三千大千世界一切形像。<a id="a-9N"></a>其中百亿四天下阎浮提内。<a id="a-9O"></a>种种都邑。<a id="a-9P"></a>各有园林。<a id="a-9Q"></a>名号不同。<a id="a-9R"></a>一一皆有摩耶夫人。<a id="a-9S"></a>各于树下。<a id="a-9T"></a>一切世主。<a id="a-9U"></a>并其眷属围绕而住。<a id="a-9V"></a>悉现菩萨将欲诞生不可思议神变之相。<a id="a-9W"></a>是为菩萨将诞生时第二神变。<a id="a-9X"></a>又善男子。<a id="a-9Y"></a>摩耶夫人。<a id="a-9Z"></a>于身一切毛孔之中。<a id="a-9a"></a>悉现世尊毗卢遮那过去所修菩萨行时。<a id="a-9b"></a>亲近供养一切诸佛。<a id="a-9c"></a>及闻诸佛说法音声。<a id="a-9d"></a>普震十方一切世界。<a id="a-9e"></a>诸所现境如于明镜及净水中。<a id="a-9f"></a>能现虚空日月星宿云雷等像。<a id="a-9g"></a>摩耶夫人身诸毛孔。<a id="a-9h"></a>所现如来过去所行神通等事。<a id="a-9i"></a>亦复如是。<a id="a-9j"></a>是为菩萨将诞生时第三神变。<a id="a-9k"></a>又善男子。<a id="a-9l"></a>摩耶夫人。<a id="a-9m"></a>身诸毛孔。<a id="a-9n"></a>一一皆现如来往修菩萨行时。<a id="a-9o"></a>所住一切世界海。<a id="a-9p"></a>一切世界种。<a id="a-9q"></a>世界体性。<a id="a-9r"></a>世界形状。<a id="a-9s"></a>及世界中。<a id="a-9t"></a>城邑聚落。<a id="a-9u"></a>山林河海。<a id="a-9v"></a>泉流池沼。<a id="a-9w"></a>所度众生。<a id="a-9x"></a>所经劫数。<a id="a-9y"></a>所有佛现。<a id="a-9z"></a>所入净刹。<a id="a-A0"></a>所有受身。<a id="a-A1"></a>所有寿命。<a id="a-A2"></a>所事善友。<a id="a-A3"></a>所得法门。<a id="a-A4"></a>所修行愿。<a id="a-A5"></a>所获果证。<a id="a-A6"></a>从初发心。<a id="a-A7"></a>乃至获得不退转地。<a id="a-A8"></a>于一切处。<a id="a-A9"></a>在在所生。<a id="a-AA"></a>摩耶夫人。<a id="a-AB"></a>皆为其母。<a id="a-AC"></a>如是如来过去所有一切境界。<a id="a-AD"></a>于毛孔中。<a id="a-AE"></a>靡不皆现。<a id="a-AF"></a>是为菩萨将诞生时第四神变。<a id="a-AG"></a>又善男子。<a id="a-AH"></a>摩耶夫人。<a id="a-AI"></a>一一毛孔。<a id="a-AJ"></a>显现如来过去所修菩萨行时。<a id="a-AK"></a>凡所受生。<a id="a-AL"></a>种种色相。<a id="a-AM"></a>种种形貌。<a id="a-AN"></a>种种威仪。<a id="a-AO"></a>种种资具。<a id="a-AP"></a>衣服饮食。<a id="a-AQ"></a>苦乐等事。<a id="a-AR"></a>一一明现。<a id="a-AS"></a>无不辨了。<a id="a-AT"></a>是为菩萨将诞生时第五神变。<a id="a-AU"></a>又善男子。<a id="a-AV"></a>摩耶夫人。<a id="a-AW"></a>身诸毛孔。<a id="a-AX"></a>一一皆现世尊过去修施行时。<a id="a-AY"></a>舍所难舍。<a id="a-AZ"></a>身分肢节。<a id="a-Aa"></a>头目耳鼻。<a id="a-Ab"></a>唇舌牙齿。<a id="a-Ac"></a>血肉骨髓。<a id="a-Ad"></a>肝胆肠胃。<a id="a-Ae"></a>皮肤筋脉。<a id="a-Af"></a>及其妻妾。<a id="a-Ag"></a>男女眷属。<a id="a-Ah"></a>宫殿城邑。<a id="a-Ai"></a>及诸珍宝。<a id="a-Aj"></a>金银琉璃。<a id="a-Ak"></a>珂贝璧玉。<a id="a-Al"></a>璎珞环佩。<a id="a-Am"></a>衣服饮食。<a id="a-An"></a>如是一切内外诸物。<a id="a-Ao"></a>亦见受者。<a id="a-Ap"></a>种种方处。<a id="a-Aq"></a>形貌言辞。<a id="a-Ar"></a>是为菩萨将诞生时第六神变。<a id="a-As"></a>又善男子。<a id="a-At"></a>时此林中。<a id="a-Au"></a>普现过去一切劫中。<a id="a-Av"></a>所有诸佛。<a id="a-Aw"></a>入母胎时。<a id="a-Ax"></a>种种佛刹。<a id="a-Ay"></a>种种园林。<a id="a-Az"></a>种种庄严。<a id="a-B0"></a>种种眷属。<a id="a-B1"></a>及其种种幢幡伞盖。<a id="a-B2"></a>华鬘衣服。<a id="a-B3"></a>涂香末香。<a id="a-B4"></a>摩尼宝等。<a id="a-B5"></a>种种璎珞。<a id="a-B6"></a>诸庄严具。<a id="a-B7"></a>种种妓乐。<a id="a-B8"></a>歌咏赞叹。<a id="a-B9"></a>上妙音声。<a id="a-BA"></a>遍满林中。<a id="a-BB"></a>令诸众生。<a id="a-BC"></a>普得闻见。<a id="a-BD"></a>是为菩萨将诞生时第七神变。<a id="a-BE"></a>又善男子。<a id="a-BF"></a>摩耶夫人。<a id="a-BG"></a>从其身中胎藏之内。<a id="a-BH"></a>出现菩萨应所受用。<a id="a-BI"></a>摩尼宝王宫殿楼阁。<a id="a-BJ"></a>超过一切天龙。<a id="a-BK"></a>夜叉。<a id="a-BL"></a>乾闼婆阿修罗迦楼罗紧那罗摩睺罗伽。<a id="a-BM"></a>及诸人王之所住处。<a id="a-BN"></a>摩尼王网。<a id="a-BO"></a>罗覆其上。<a id="a-BP"></a>复以一切人天形像摩尼宝王诸庄严具。<a id="a-BQ"></a>校饰庄严。<a id="a-BR"></a>熏以无垢上妙香王。<a id="a-BS"></a>令诸众生心得清净。<a id="a-BT"></a>如是一切。<a id="a-BU"></a>遍满林间。<a id="a-BV"></a>各各差别。<a id="a-BW"></a>不相杂乱。<a id="a-BX"></a>是为菩萨将诞生时第八神变。<a id="a-BY"></a>又善男子。<a id="a-BZ"></a>摩耶夫人。<a id="a-Ba"></a>从其腹中。<a id="a-Bb"></a>出十不可说不可说百千亿那由他佛刹极微尘数菩萨摩诃萨。<a id="a-Bc"></a>其诸菩萨。<a id="a-Bd"></a>身形容貌。<a id="a-Be"></a>色相光明。<a id="a-Bf"></a>进止威仪。<a id="a-Bg"></a>神通眷属。<a id="a-Bh"></a>一切皆与毗卢遮那菩萨等无有异。<a id="a-Bi"></a>悉共同时。<a id="a-Bj"></a>赞叹如来。<a id="a-Bk"></a>是为菩萨将诞生时第九神变。<a id="a-Bl"></a>又善男子。<a id="a-Bm"></a>摩耶夫人。<a id="a-Bn"></a>将欲诞生菩萨之时。<a id="a-Bo"></a>忽于其前。<a id="a-Bp"></a>从金刚际。<a id="a-Bq"></a>出大莲华。<a id="a-Br"></a>名一切宝王庄严藏。<a id="a-Bs"></a>以无能胜。<a id="a-Bt"></a>金刚摩尼王宝为茎。<a id="a-Bu"></a>以众生影像海摩尼王宝为藏。<a id="a-Bv"></a>一切上妙摩尼王宝而作其须。<a id="a-Bw"></a>清净无垢如意宝王。<a id="a-Bx"></a>以为其台。<a id="a-By"></a>有十佛刹极微尘数叶。<a id="a-Bz"></a>一切皆以摩尼所成。<a id="a-C0"></a>周匝庄严。<a id="a-C1"></a>光辉间发。<a id="a-C2"></a>摩尼宝王。<a id="a-C3"></a>而为其网。<a id="a-C4"></a>周匝垂覆。<a id="a-C5"></a>坚固难坏。<a id="a-C6"></a>金刚宝王。<a id="a-C7"></a>而为其盖。<a id="a-C8"></a>以覆其上。<a id="a-C9"></a>一切天王。<a id="a-CA"></a>所共执持。<a id="a-CB"></a>一切龙王。<a id="a-CC"></a>起大香云。<a id="a-CD"></a>降注香雨。<a id="a-CE"></a>一切诸天。<a id="a-CF"></a>雨天妙华。<a id="a-CG"></a>及诸严具。<a id="a-CH"></a>一切夜叉王。<a id="a-CI"></a>恭敬围绕。<a id="a-CJ"></a>一切乾闼婆王。<a id="a-CK"></a>出美妙音。<a id="a-CL"></a>歌赞菩萨往昔亲近供养诸佛所有功德。<a id="a-CM"></a>一切阿修罗王。<a id="a-CN"></a>舍憍慢心。<a id="a-CO"></a>曲躬恭敬。<a id="a-CP"></a>合掌顶礼。<a id="a-CQ"></a>一切迦楼罗王。<a id="a-CR"></a>衔宝缯带。<a id="a-CS"></a>庄严虚空。<a id="a-CT"></a>一切紧那罗王。<a id="a-CU"></a>发欢喜心。<a id="a-CV"></a>歌咏赞叹菩萨功德。<a id="a-CW"></a>一切摩睺罗伽王。<a id="a-CX"></a>皆生欢喜。<a id="a-CY"></a>出大音声。<a id="a-CZ"></a>歌咏赞叹。<a id="a-Ca"></a>普雨一切宝庄严云。<a id="a-Cb"></a>是为菩萨将诞生时第十神变。<a id="a-Cc"></a>善男子。<a id="a-Cd"></a>我见摩耶夫人。<a id="a-Ce"></a>于此林中。<a id="a-Cf"></a>将诞菩萨。<a id="a-Cg"></a>示现十种神通之相。<a id="a-Ch"></a>不可思议种种功德。<a id="a-Ci"></a>无量光明。<a id="a-Cj"></a>心无厌足。<a id="a-Ck"></a>摩耶夫人。<a id="a-Cl"></a>然后右胁而生世尊。<a id="a-Cm"></a>如虚空中现净日轮。<a id="a-Cn"></a>如高山顶出于庆云。<a id="a-Co"></a>如密云中而耀电光。<a id="a-Cp"></a>如夜闇中然大火炬。<a id="a-Cq"></a>尔时菩萨。<a id="a-Cr"></a>从母胁生。<a id="a-Cs"></a>身相光明。<a id="a-Ct"></a>亦复如是。<a id="a-Cu"></a>善男子。<a id="a-Cv"></a>菩萨是时。<a id="a-Cw"></a>为欲显示一切诸法。<a id="a-Cx"></a>如影如像。<a id="a-Cy"></a>如梦如幻。<a id="a-Cz"></a>无去无来。<a id="a-D0"></a>无生无灭。<a id="a-D1"></a>示现诞生。<a id="a-D2"></a>善男子。<a id="a-D3"></a>我当见佛毗卢遮那。<a id="a-D4"></a>于此四天下阎浮提内岚毗尼园。<a id="a-D5"></a>示现初生神变之时。<a id="a-D6"></a>亦见如来。<a id="a-D7"></a>于三千大千世界百亿四天下阎浮提中岚毗尼园。<a id="a-D8"></a>示现初生种种神变。<a id="a-D9"></a>亦见于三千大千世界极微尘数佛利。<a id="a-DA"></a>亦见于百佛世界极微尘数佛刹乃至十方一切世界极微尘数佛刹。<a id="a-DB"></a>示现初生种种神变。<a id="a-DC"></a>亦见在于十方世界极微尘中。<a id="a-DD"></a>所有种种无量佛刹。<a id="a-DE"></a>一一皆现受生诞生种种神变。<a id="a-DF"></a>如是念念尽未来际。<a id="a-DG"></a>普于十方一切法界所有刹海。<a id="a-DH"></a>一一尘中无量世界。<a id="a-DI"></a>示现初生种种神变次第相续。<a id="a-DJ"></a>无有间断。<a id="a-DK"></a>虽念念中。<a id="a-DL"></a>普遍一切无边刹海。<a id="a-DM"></a>示现诞生种种神变。<a id="a-DN"></a>而心无著。<a id="a-DO"></a>无有障碍。</p>
  <p id="aDP">尔时善财童子。<a id="a-DQ"></a>白妙德圆满爱敬吉祥岚毗尼园主林神言。<a id="a-DR"></a>圣者。<a id="a-DS"></a>菩萨云何住最后身。<a id="a-DT"></a>要生于此大族姓中。<a id="a-DU"></a>林神告言。<a id="a-DV"></a>善男子。<a id="a-DW"></a>一切菩萨。<a id="a-DX"></a>将成正觉住最后身。<a id="a-DY"></a>皆生王宫。<a id="a-DZ"></a>或生大族婆罗门家。<a id="a-Da"></a>何以故。<a id="a-Db"></a>为能成就种种利益。<a id="a-Dc"></a>调伏自他。<a id="a-Dd"></a>令成熟故。<a id="a-De"></a>善男子。<a id="a-Df"></a>能利自他。<a id="a-Dg"></a>有三种法。<a id="a-Dh"></a>一者异熟因果。<a id="a-Di"></a>二者福德因果。<a id="a-Dj"></a>三者智慧因果。<a id="a-Dk"></a>云何异熟。<a id="a-Dl"></a>谓有八种。<a id="a-Dm"></a>一者寿量圆满二者色相圆满。<a id="a-Dn"></a>三者种族圆满。<a id="a-Do"></a>四者自在圆满。<a id="a-Dp"></a>五者信言圆满。<a id="a-Dq"></a>六者大势圆满。<a id="a-Dr"></a>七者丈夫相圆满。<a id="a-Ds"></a>八者勇力圆满。<a id="a-Dt"></a>善男子。<a id="a-Du"></a>云何菩萨。<a id="a-Dv"></a>寿命圆满。<a id="a-Dw"></a>所谓寿命长远。<a id="a-Dx"></a>久住世间。<a id="a-Dy"></a>云何菩萨色相圆满。<a id="a-Dz"></a>所谓形色端严。<a id="a-E0"></a>相好殊胜。<a id="a-E1"></a>人所乐见。<a id="a-E2"></a>心无厌足。<a id="a-E3"></a>云何菩萨种族圆满。<a id="a-E4"></a>所谓生于豪贵。<a id="a-E5"></a>刹帝利种。<a id="a-E6"></a>婆罗门家。<a id="a-E7"></a>云何菩萨自在圆满。<a id="a-E8"></a>所谓得大财位及大眷属。<a id="a-E9"></a>所作随心。<a id="a-EA"></a>人所宗奉。<a id="a-EB"></a>云何菩萨信言圆满。<a id="a-EC"></a>所谓出言诚谛。<a id="a-ED"></a>人必信受。<a id="a-EE"></a>理诸诤讼。<a id="a-EF"></a>心无高下。<a id="a-EG"></a>凡所决断。<a id="a-EH"></a>如执权衡。<a id="a-EI"></a>言行无违。<a id="a-EJ"></a>无求无谄。<a id="a-EK"></a>云何菩萨大势圆满。<a id="a-EL"></a>所谓名称高远。<a id="a-EM"></a>勇猛精进。<a id="a-EN"></a>志性柔和。<a id="a-EO"></a>毁誉不动。<a id="a-EP"></a>工巧艺业。<a id="a-EQ"></a>无能过者。<a id="a-ER"></a>处大众会。<a id="a-ES"></a>咸所尊重。<a id="a-ET"></a>云何菩萨丈夫相圆满。<a id="a-EU"></a>所谓具丈夫相。<a id="a-EV"></a>离诸残缺。<a id="a-EW"></a>云何菩萨勇力圆满。<a id="a-EX"></a>所谓报力殊胜。<a id="a-EY"></a>身常无病。<a id="a-EZ"></a>心力勇健。<a id="a-Ea"></a>有胜堪能。<a id="a-Eb"></a>如是八法。<a id="a-Ec"></a>是为菩萨异熟圆满。<a id="a-Ed"></a>善男子。<a id="a-Ee"></a>菩萨云何。<a id="a-Ef"></a>修此八种异熟之因。<a id="a-Eg"></a>所谓菩萨。<a id="a-Eh"></a>于诸众生。<a id="a-Ei"></a>起大慈愍。<a id="a-Ej"></a>无杀害心。<a id="a-Ek"></a>是为寿量圆满之因。<a id="a-El"></a>若诸菩萨。<a id="a-Em"></a>于佛菩萨形像之前。<a id="a-En"></a>及诸一切黑闇之处。<a id="a-Eo"></a>施诸光明。<a id="a-Ep"></a>及施种种鲜洁衣服。<a id="a-Eq"></a>是为色相圆满之因。<a id="a-Er"></a>若诸菩萨。<a id="a-Es"></a>处于种种部类之中。<a id="a-Et"></a>心常谦下。<a id="a-Eu"></a>是为种族圆满之因。<a id="a-Ev"></a>若诸菩萨。<a id="a-Ew"></a>于诸贫匮困厄众生。<a id="a-Ex"></a>随心所欲。<a id="a-Ey"></a>而行给施。<a id="a-Ez"></a>是为自在圆满之因。<a id="a-F0"></a>若诸菩萨。<a id="a-F1"></a>常修实语。<a id="a-F2"></a>和合语。<a id="a-F3"></a>柔软语。<a id="a-F4"></a>不变异语。<a id="a-F5"></a>是为信言圆满之因。<a id="a-F6"></a>若诸菩萨为欲摄取未来世身。<a id="a-F7"></a>种种色相。<a id="a-F8"></a>殊胜功德。<a id="a-F9"></a>发大誓愿。<a id="a-FA"></a>供养三宝及善知识父母师长。<a id="a-FB"></a>心恒不舍。<a id="a-FC"></a>承事恭敬。<a id="a-FD"></a>无有断绝。<a id="a-FE"></a>是为大势圆满之因。<a id="a-FF"></a>若诸菩萨。<a id="a-FG"></a>心恒爱乐丈夫之身。<a id="a-FH"></a>于女人相。<a id="a-FI"></a>常生厌弃。<a id="a-FJ"></a>怖畏女色。<a id="a-FK"></a>犹如猛火。<a id="a-FL"></a>于丈夫身。<a id="a-FM"></a>生福德想。<a id="a-FN"></a>亦劝众生厌离女身。<a id="a-FO"></a>欣丈夫相。<a id="a-FP"></a>是为丈夫圆满之因。<a id="a-FQ"></a>若诸菩萨恒以身力。<a id="a-FR"></a>供事众生。<a id="a-FS"></a>如理作役。<a id="a-FT"></a>皆往营助。<a id="a-FU"></a>于师长处。<a id="a-FV"></a>按摩涂洗。<a id="a-FW"></a>及以种种上妙饮食。<a id="a-FX"></a>施诸饥渴。<a id="a-FY"></a>咸令充饱。<a id="a-FZ"></a>令其安乐。<a id="a-Fa"></a>色力增盛。<a id="a-Fb"></a>是为勇力圆满之因。<a id="a-Fc"></a>如是菩萨。<a id="a-Fd"></a>修习八种异熟之因。<a id="a-Fe"></a>感异熟果。<a id="a-Ff"></a>善男子。<a id="a-Fg"></a>如是八种异熟之因。<a id="a-Fh"></a>复由三缘而得增长。<a id="a-Fi"></a>能感圆满广大饶益殊胜异熟。<a id="a-Fj"></a>云何为三。<a id="a-Fk"></a>一者清净心。<a id="a-Fl"></a>二者清净行。<a id="a-Fm"></a>三者清净境。<a id="a-Fn"></a>若诸菩萨。<a id="a-Fo"></a>内心清净。<a id="a-Fp"></a>所有善根。<a id="a-Fq"></a>悉用回向阿耨多罗三藐三菩提。<a id="a-Fr"></a>及证甚深一味法界。<a id="a-Fs"></a>广大信乐。<a id="a-Ft"></a>纯一无杂。<a id="a-Fu"></a>勤求修习。<a id="a-Fv"></a>不顾身命。<a id="a-Fw"></a>与善知识。<a id="a-Fx"></a>同一志行。<a id="a-Fy"></a>见同法者。<a id="a-Fz"></a>深生欢喜。<a id="a-G0"></a>日夜思惟。<a id="a-G1"></a>念念随顺。<a id="a-G2"></a>行住坐卧。<a id="a-G3"></a>心无厌足。<a id="a-G4"></a>是为第一发清净心。<a id="a-G5"></a>若诸菩萨。<a id="a-G6"></a>即于如是广大志乐所起善根。<a id="a-G7"></a>长时修习。<a id="a-G8"></a>念念无间。<a id="a-G9"></a>方便善巧。<a id="a-GA"></a>皆使成就。<a id="a-GB"></a>未受行者令得受行。<a id="a-GC"></a>已受行者令其坚固。<a id="a-GD"></a>是为第二行清净行。<a id="a-GE"></a>若诸菩萨。<a id="a-GF"></a>于彼一切所行境中。<a id="a-GG"></a>令心清净。<a id="a-GH"></a>能正发起。<a id="a-GI"></a>令行调柔。<a id="a-GJ"></a>如是趣求。<a id="a-GK"></a>至究竟果。<a id="a-GL"></a>是为第三趣清净境。<a id="a-GM"></a>善男子。<a id="a-GN"></a>云何菩萨异熟果耶。<a id="a-GO"></a>谓由菩萨寿量具足故。<a id="a-GP"></a>能得长时无间修习。<a id="a-GQ"></a>所有善根。<a id="a-GR"></a>积集增长。<a id="a-GS"></a>能久住世。<a id="a-GT"></a>自利利他。<a id="a-GU"></a>是为寿命圆满之果。<a id="a-GV"></a>又由菩萨色相端严众生爱敬故。<a id="a-GW"></a>一切大众咸来归仰。<a id="a-GX"></a>凡所发言。<a id="a-GY"></a>无不乐闻。<a id="a-GZ"></a>既闻法已。<a id="a-Ga"></a>皆悉顺行。<a id="a-Gb"></a>是为色相圆满之果。<a id="a-Gc"></a>又由菩萨种族真正故。<a id="a-Gd"></a>世所宗重。<a id="a-Ge"></a>令诸众生。<a id="a-Gf"></a>随顺菩萨所有言教。<a id="a-Gg"></a>精勤修习。<a id="a-Gh"></a>速疾舍离诸不善业。<a id="a-Gi"></a>修诸善业。<a id="a-Gj"></a>是为种族圆满之果。<a id="a-Gk"></a>又由菩萨自在圆满具足财位故。<a id="a-Gl"></a>能以种种珍宝仆使。<a id="a-Gm"></a>给施群生。<a id="a-Gn"></a>随其所须。<a id="a-Go"></a>咸令充足。<a id="a-Gp"></a>以此摄取然后调伏。<a id="a-Gq"></a>而成熟之。<a id="a-Gr"></a>是为自在圆满之果。<a id="a-Gs"></a>又由菩萨成就实语故。<a id="a-Gt"></a>能以爱语。<a id="a-Gu"></a>摄诸众生调伏成熟。<a id="a-Gv"></a>令其信受。<a id="a-Gw"></a>皆得解脱。<a id="a-Gx"></a>是为信言圆满之果。<a id="a-Gy"></a>又由菩萨豪贵自在。<a id="a-Gz"></a>有大势力故。<a id="a-H0"></a>能令众生。<a id="a-H1"></a>感德从化。<a id="a-H2"></a>心生惭愧。<a id="a-H3"></a>尊重爱乐。<a id="a-H4"></a>凡所出言随顺不逆。<a id="a-H5"></a>是为大势圆满之果。<a id="a-H6"></a>又由菩萨具足圆满大丈夫相。<a id="a-H7"></a>诸根成就无有残缺。<a id="a-H8"></a>是故堪为胜功德器。<a id="a-H9"></a>精进勤求一切智境。<a id="a-HA"></a>得无所畏无障碍行。<a id="a-HB"></a>能大饶益一切众生。<a id="a-HC"></a>所作随心。<a id="a-HD"></a>皆无障碍。<a id="a-HE"></a>一切世间诸天及人。<a id="a-HF"></a>无能讥毁。<a id="a-HG"></a>是为具足大丈夫相圆满之果。<a id="a-HH"></a>又由菩萨成就勇力故。<a id="a-HI"></a>普能积集一切善法。<a id="a-HJ"></a>安乐成就诸众生界。<a id="a-HK"></a>勇猛精进。<a id="a-HL"></a>成就智通。<a id="a-HM"></a>是为勇力圆满之果。<a id="a-HN"></a>如是名为异熟因果。<a id="a-HO"></a>云何福智。<a id="a-HP"></a>谓施戒忍三波罗蜜。<a id="a-HQ"></a>名之为福。<a id="a-HR"></a>般若波罗蜜。<a id="a-HS"></a>名之为智。<a id="a-HT"></a>精进禅定。<a id="a-HU"></a>亦名为福。<a id="a-HV"></a>亦名为智。<a id="a-HW"></a>谓因精进。<a id="a-HX"></a>修施戒忍慈无量等。<a id="a-HY"></a>则名为福。<a id="a-HZ"></a>若因精进。<a id="a-Ha"></a>起闻思修。<a id="a-Hb"></a>则名为智。<a id="a-Hc"></a>又因精进。<a id="a-Hd"></a>修蕴善巧。<a id="a-He"></a>处善巧。<a id="a-Hf"></a>界善巧。<a id="a-Hg"></a>缘起善巧。<a id="a-Hh"></a>处非处善巧。<a id="a-Hi"></a>能知四谛善不善法。<a id="a-Hj"></a>烦恼胜劣黑白诸业。<a id="a-Hk"></a>微细观察。<a id="a-Hl"></a>皆名为智。<a id="a-Hm"></a>若因禅定。<a id="a-Hn"></a>修四无量。<a id="a-Ho"></a>是名为福。<a id="a-Hp"></a>若因禅定。<a id="a-Hq"></a>修行般若。<a id="a-Hr"></a>及诸善巧。<a id="a-Hs"></a>则名为智。<a id="a-Ht"></a>是故菩萨。<a id="a-Hu"></a>能大饶益一切众生。<a id="a-Hv"></a>于诸佛刹大众会中。<a id="a-Hw"></a>而为师首。<a id="a-Hx"></a>普能随顺一切诸佛。<a id="a-Hy"></a>转正法轮。<a id="a-Hz"></a>能自调伏。<a id="a-I0"></a>亦能调伏一切众生。<a id="a-I1"></a>令其速入一切智道。<a id="a-I2"></a>菩萨成就如是种种殊胜因果。<a id="a-I3"></a>即能疾得阿耨多罗三藐三菩提。</p>
 </body>
</html>