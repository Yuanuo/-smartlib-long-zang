<!doctype html>
<html id="z3IBTVsIe" data-ver="942">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第八</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>白言圣者。<a id="a-5"></a>久如当得阿耨多罗三藐三菩提。<a id="a-6"></a>答言。<a id="a-7"></a>善男子。<a id="a-8"></a>菩萨不为教化调伏一众生故发菩提心。<a id="a-9"></a>不为教化调伏百众生故发菩提心。<a id="a-A"></a>不为教化调伏千众生故发菩提心。<a id="a-B"></a>不为教化调伏百千众生故发菩提心。<a id="a-C"></a>乃至不为教化调伏不可说不可说转众生故发菩提心。<a id="a-D"></a>不为教化成熟一世界众生故发菩提心。<a id="a-E"></a>乃至不为教化成熟不可说不可说转世界众生故发菩提心。<a id="a-F"></a>不为教化成熟一阎浮提极微尘数世界众生故发菩提心。<a id="a-G"></a>不为成熟一四天下极微尘数世界众生故发菩提心。<a id="a-H"></a>不为成熟小千世界极微尘数世界众生故发菩提心。<a id="a-I"></a>不为成熟中千世界极微尘数世界众生故发菩提心。<a id="a-J"></a>不为成熟三千大千世界极微尘数世界众生故发菩提心。<a id="a-K"></a>乃至不为教化成熟不可说不可说转三千大千世界极微尘数世界众生故发菩提心。<a id="a-L"></a>复次菩萨。<a id="a-M"></a>不为亲近供养一如来故发菩提心。<a id="a-N"></a>乃至不为亲近供养不可说不可说转佛刹极微尘数诸如来故发菩提心。<a id="a-O"></a>不为亲近供养一世界中尽未来劫次第兴世诸如来故发菩提心。<a id="a-P"></a>乃至不为亲近供养不可说不可说转世界中尽未来劫次第兴世诸如来故发菩提心。<a id="a-Q"></a>不为亲近供养一佛刹极微尘数世界中尽未来劫次第兴世诸如来故。<a id="a-R"></a>发菩提心。<a id="a-S"></a>乃至不为亲近供养不可说不可说转佛刹极微尘数世界中尽未来劫次第兴世诸如来故发菩提心。<a id="a-T"></a>复次菩萨。<a id="a-U"></a>不为严净一世界故发菩提心。<a id="a-V"></a>乃至不为严净不可说不可说转世界故发菩提心。<a id="a-W"></a>不为严净一佛刹极微尘数世界故发菩提心。<a id="a-X"></a>乃至不为严净不可说不可说转佛刹极微尘数世界故发菩提心。<a id="a-Y"></a>复次菩萨。<a id="a-Z"></a>不为受持一如来教故发菩提心。<a id="a-a"></a>乃至不为受持不可说不可说转佛刹极微尘数如来教故发菩提心。<a id="a-b"></a>复次菩萨。<a id="a-c"></a>不为修习一如来愿故发菩提心。<a id="a-d"></a>乃至不为修习不可说不可说转佛刹极微尘数如来愿故发菩提心。<a id="a-e"></a>复次菩萨。<a id="a-f"></a>不为往一佛刹故发菩提心。<a id="a-g"></a>乃至不为往不可说不可说转佛刹极微尘数诸佛刹故发菩提心。<a id="a-h"></a>复次菩萨。<a id="a-i"></a>不为庄严一如来众会故发菩提心。<a id="a-j"></a>乃至不为庄严不可说不可说转佛刹极微尘数如来众会故发菩提心。<a id="a-k"></a>复次菩萨。<a id="a-l"></a>不为受持一佛所转妙法轮故发菩提心。<a id="a-m"></a>乃至不为受持不可说不可说转佛刹极微尘数如来所转妙法轮故发菩提心。<a id="a-n"></a>复次菩萨。<a id="a-o"></a>不为住持一如来遗法故发菩提心。<a id="a-p"></a>乃至不为住持不可说不可说转佛刹极微尘数如来遗法故发菩提心。<a id="a-q"></a>不为住持一世界中尽未来劫次第出现如来遗法故发菩提心。<a id="a-r"></a>乃至不为住持不可说不可说转佛刹极微尘数世界中尽未来劫次第出现如来遗法故发菩提心。<a id="a-s"></a>不为住持一阎浮提极微尘数世界中尽未来劫次第出现如来遗法故发菩提心。<a id="a-t"></a>不为住持一四天下极微尘数世界中尽未来劫次第出现如来遗法故发菩提心。<a id="a-u"></a>乃至不为住持不可说不可说转佛刹极微尘数世界中尽未来劫次第出现如来遗法故发菩提心。<a id="a-v"></a>如是略说。<a id="a-w"></a>不为满一佛誓愿故。<a id="a-x"></a>不为往一佛国土故。<a id="a-y"></a>不为入一佛众会故。<a id="a-z"></a>不为持一佛法眼故。<a id="a-10"></a>不为转一佛法轮故。<a id="a-11"></a>不为知一世界中诸劫次第故。<a id="a-12"></a>不为知一众生种种心海故。<a id="a-13"></a>不为知一众生种种根海故。<a id="a-14"></a>不为知一众生种种业海故。<a id="a-15"></a>不为知一众生种种行海故。<a id="a-16"></a>不为知一众生种种烦恼海故。<a id="a-17"></a>不为知一众生种种烦恼习气海故。<a id="a-18"></a>乃至不为知不可说不可说转佛刹极微尘数众生种种烦恼习气海故发菩提心。<a id="a-19"></a>何以故。<a id="a-1A"></a>菩萨为欲教化调伏一切众生悉无余故。<a id="a-1B"></a>发菩提心。<a id="a-1C"></a>为欲亲近供养一切诸佛悉无余故。<a id="a-1D"></a>发菩提心。<a id="a-1E"></a>为欲严净一切诸佛所有刹土悉无余故。<a id="a-1F"></a>发菩提心。<a id="a-1G"></a>为欲守护一切佛教悉无余故。<a id="a-1H"></a>发菩提心。<a id="a-1I"></a>为欲随顺一切如来所行之道悉无余故。<a id="a-1J"></a>发菩提心。<a id="a-1K"></a>为欲成满一切如来广大誓愿悉无余故。<a id="a-1L"></a>发菩提心。<a id="a-1M"></a>欲往一切诸佛国土悉无余故。<a id="a-1N"></a>发菩提心。<a id="a-1O"></a>欲入一切诸佛众会悉无余故。<a id="a-1P"></a>发菩提心。<a id="a-1Q"></a>欲知一切诸世界中诸劫次第悉无余故。<a id="a-1R"></a>发菩提心。<a id="a-1S"></a>欲知一切众生心海悉无余故。<a id="a-1T"></a>发菩提心。<a id="a-1U"></a>欲知一切众生根海悉无余故。<a id="a-1V"></a>发菩提心。<a id="a-1W"></a>欲知一切众生业海悉无余故。<a id="a-1X"></a>发菩提心。<a id="a-1Y"></a>欲知一切众生行海悉无余故。<a id="a-1Z"></a>发菩提心。<a id="a-1a"></a>欲灭一切众生诸烦恼海悉无余故。<a id="a-1b"></a>发菩提心。<a id="a-1c"></a>欲拔一切众生烦恼习气海悉无余故。<a id="a-1d"></a>发菩提心。</p>
  <p id="a1e">善男子。<a id="a-1f"></a>取要言之。<a id="a-1g"></a>菩萨以如是等百万阿僧祇方便行故。<a id="a-1h"></a>发菩提心。<a id="a-1i"></a>善男子。<a id="a-1j"></a>菩萨行普入一切法皆证得故。<a id="a-1k"></a>普入一切刹悉严净故。<a id="a-1l"></a>是故善男子。<a id="a-1m"></a>严净一切世界尽。<a id="a-1n"></a>我愿乃尽。<a id="a-1o"></a>悉知十方一切世界劫次第尽。<a id="a-1p"></a>我愿乃尽。<a id="a-1q"></a>悉得十方一切诸佛功德海尽。<a id="a-1r"></a>我愿乃尽。<a id="a-1s"></a>次第修集一切菩萨精进海尽。<a id="a-1t"></a>我愿乃尽。<a id="a-1u"></a>庄严十方一切诸佛众会海尽。<a id="a-1v"></a>我愿乃尽。<a id="a-1w"></a>悉见十方一切众生心乐海尽。<a id="a-1x"></a>我愿乃尽。<a id="a-1y"></a>悉知十方一切众生根器海尽。<a id="a-1z"></a>我愿乃尽。<a id="a-20"></a>普观十方一切众生诸行海尽。<a id="a-21"></a>我愿乃尽。<a id="a-22"></a>普竭十方一切众生惑业海尽。<a id="a-23"></a>我愿乃尽。<a id="a-24"></a>悉灭十方一切众生众苦海尽。<a id="a-25"></a>我愿乃尽。<a id="a-26"></a>悉拔十方一切众生习气海尽。<a id="a-27"></a>我愿乃尽。<a id="a-28"></a>善男子。<a id="a-29"></a>如是。<a id="a-2A"></a>乃至百千万亿阿僧祇菩萨行门皆悉圆满。<a id="a-2B"></a>悉无余故。<a id="a-2C"></a>我愿乃满。<a id="a-2D"></a>是故菩萨。<a id="a-2E"></a>为欲成满一切智故。<a id="a-2F"></a>为欲随顺菩萨行故。<a id="a-2G"></a>为欲严净一切刹故。<a id="a-2H"></a>于一切法。<a id="a-2I"></a>勇猛勤求。<a id="a-2J"></a>无有懈息。<a id="a-2K"></a>善男子。<a id="a-2L"></a>应知菩萨发菩提心。<a id="a-2M"></a>所修行愿。<a id="a-2N"></a>所有志乐。<a id="a-2O"></a>广大如法界。<a id="a-2P"></a>究竟如虚空。<a id="a-2Q"></a>虚空究竟。<a id="a-2R"></a>无穷尽故。<a id="a-2S"></a>我愿究竟。<a id="a-2T"></a>亦无有尽。<a id="a-2U"></a>法界广大无边际故。<a id="a-2V"></a>我愿广大亦无边际。<a id="a-2W"></a>诸众生界究竟无尽故。<a id="a-2X"></a>我愿究竟亦无有尽。<a id="a-2Y"></a>善财童子。<a id="a-2Z"></a>白言圣者。<a id="a-2a"></a>此解脱门。<a id="a-2b"></a>名为何等。<a id="a-2c"></a>伊舍那言。<a id="a-2d"></a>善男子。<a id="a-2e"></a>此解脱名离忧安隐幢。<a id="a-2f"></a>善男子。<a id="a-2g"></a>我唯知此一解脱门。<a id="a-2h"></a>如诸菩萨摩诃萨。<a id="a-2i"></a>乐欲深广。<a id="a-2j"></a>犹如大海。<a id="a-2k"></a>容受佛法。<a id="a-2l"></a>心无厌足。<a id="a-2m"></a>志意坚固。<a id="a-2n"></a>如须弥山。<a id="a-2o"></a>所修正行。<a id="a-2p"></a>不可倾动。<a id="a-2q"></a>所作不空。<a id="a-2r"></a>如善见药。<a id="a-2s"></a>能除众生烦恼重病。<a id="a-2t"></a>无碍慧身如明净日。<a id="a-2u"></a>灭诸众生无明闇障。<a id="a-2v"></a>无尽大悲犹如大地。<a id="a-2w"></a>普作一切众生所依。<a id="a-2x"></a>福智功德。<a id="a-2y"></a>犹如好风。<a id="a-2z"></a>与诸众生。<a id="a-30"></a>作大义利。<a id="a-31"></a>普照世间。<a id="a-32"></a>犹如灯烛。<a id="a-33"></a>能生一切智慧光明。<a id="a-34"></a>普现其身。<a id="a-35"></a>犹如大云。<a id="a-36"></a>能与众生。<a id="a-37"></a>雨寂灭法。<a id="a-38"></a>福德光明。<a id="a-39"></a>犹如满月。<a id="a-3A"></a>能令见者咸得安乐。<a id="a-3B"></a>威德尊胜。<a id="a-3C"></a>犹如帝释。<a id="a-3D"></a>悉能守护一切众生。<a id="a-3E"></a>而我云何。<a id="a-3F"></a>能知能说。<a id="a-3G"></a>彼诸菩萨难思戒定无边法海功德行愿。<a id="a-3H"></a>善男子。<a id="a-3I"></a>于此南方海潮之处。<a id="a-3J"></a>有一国土。<a id="a-3K"></a>名那罗素。<a id="a-3L"></a>中有仙人。<a id="a-3M"></a>名大威猛声。<a id="a-3N"></a>汝诣彼问。<a id="a-3O"></a>菩萨云何学菩萨行。<a id="a-3P"></a>修菩萨道。<a id="a-3Q"></a>时善财童子。<a id="a-3R"></a>礼伊舍那优婆夷足。<a id="a-3S"></a>绕无数匝。<a id="a-3T"></a>殷勤瞻仰。<a id="a-3U"></a>悲泣流泪。<a id="a-3V"></a>作是思惟。<a id="a-3W"></a>善知识者。<a id="a-3X"></a>难可出现。<a id="a-3Y"></a>如优昙华。<a id="a-3Z"></a>善知识者。<a id="a-3a"></a>最极难值。<a id="a-3b"></a>善知识者。<a id="a-3c"></a>难得亲近。<a id="a-3d"></a>善知识者。<a id="a-3e"></a>难得承事。<a id="a-3f"></a>善知识者。<a id="a-3g"></a>难令欢喜。<a id="a-3h"></a>复作是念。<a id="a-3i"></a>得菩提难。<a id="a-3j"></a>得菩萨诸根难。<a id="a-3k"></a>净菩萨诸根难。<a id="a-3l"></a>值同行善知识难。<a id="a-3m"></a>积集菩萨广大善根难。<a id="a-3n"></a>寂静菩萨广大境界难。<a id="a-3o"></a>如理观察菩萨行愿难。<a id="a-3p"></a>随顺思惟菩萨教法难。<a id="a-3q"></a>依教修行菩萨妙行难。<a id="a-3r"></a>忆念出生菩萨善心难。<a id="a-3s"></a>速疾发起菩萨方便难。<a id="a-3t"></a>善巧增长一切智法光明难。<a id="a-3u"></a>作是念已。<a id="a-3v"></a>辞退而去。</p>
  <p id="a3w">尔时善财童子。<a id="a-3x"></a>随顺思惟菩萨正教。<a id="a-3y"></a>随顺思惟菩萨净行。<a id="a-3z"></a>起速疾增长一切菩萨福力心。<a id="a-40"></a>起速疾普见一切诸佛光明心。<a id="a-41"></a>起速疾获得一切法藏心。<a id="a-42"></a>起速疾增长一切大愿心。<a id="a-43"></a>起速疾现见十方诸法心。<a id="a-44"></a>起速疾明照诸法本性心。<a id="a-45"></a>起速疾散灭一切障碍心。<a id="a-46"></a>起速疾观察法界无闇心。<a id="a-47"></a>起速疾能坏内垢金刚心。<a id="a-48"></a>起速疾摧伏魔王军众心。<a id="a-49"></a>起速疾清净意宝庄严心。<a id="a-4A"></a>如是思惟。<a id="a-4B"></a>渐渐游行。<a id="a-4C"></a>至那罗素国。<a id="a-4D"></a>周遍寻求大威猛仙。<a id="a-4E"></a>见一大林。<a id="a-4F"></a>其林蓊郁。<a id="a-4G"></a>阿僧祇树。<a id="a-4H"></a>以为庄严。<a id="a-4I"></a>所谓种种叶树。<a id="a-4J"></a>枝条扶疏。<a id="a-4K"></a>密叶葱翠。<a id="a-4L"></a>种种华树柯叶布濩。<a id="a-4M"></a>繁华鲜美。<a id="a-4N"></a>种种果树。<a id="a-4O"></a>相续成熟。<a id="a-4P"></a>种种宝树。<a id="a-4Q"></a>雨摩尼果。<a id="a-4R"></a>大栴檀树。<a id="a-4S"></a>处处行列。<a id="a-4T"></a>诸沉水树。<a id="a-4U"></a>常出好香。<a id="a-4V"></a>阎浮檀树。<a id="a-4W"></a>恒雨甘果。<a id="a-4X"></a>悦意香树。<a id="a-4Y"></a>妙香庄严。<a id="a-4Z"></a>波吒罗树。<a id="a-4a"></a>其华鲜荣。<a id="a-4b"></a>香气芬馥。<a id="a-4c"></a>四面围绕。<a id="a-4d"></a>尼拘陀树。<a id="a-4e"></a>其身耸擢。<a id="a-4f"></a>枝叶繁布。<a id="a-4g"></a>盘旋如盖。<a id="a-4h"></a>优钵罗华。<a id="a-4i"></a>波头摩华。<a id="a-4j"></a>拘物头华。<a id="a-4k"></a>芬陀利华。<a id="a-4l"></a>处处开敷。<a id="a-4m"></a>以严池沼。<a id="a-4n"></a>时善财童子。<a id="a-4o"></a>入此大林。<a id="a-4p"></a>见栴檀树。<a id="a-4q"></a>其身洪直。<a id="a-4r"></a>枝条垂布。<a id="a-4s"></a>华叶繁密。<a id="a-4t"></a>偃盖成荫。<a id="a-4u"></a>时彼仙人。<a id="a-4v"></a>在此树下。<a id="a-4w"></a>萦发为髻。<a id="a-4x"></a>藉以香草。<a id="a-4y"></a>十千仙众。<a id="a-4z"></a>前后围绕。<a id="a-50"></a>其诸仙人。<a id="a-51"></a>或衣鹿皮。<a id="a-52"></a>或衣树皮。<a id="a-53"></a>或编细草。<a id="a-54"></a>种种衣服。<a id="a-55"></a>髻环垂鬓。<a id="a-56"></a>瞻仰而住。<a id="a-57"></a>善财见已。<a id="a-58"></a>往诣其所。<a id="a-59"></a>五体投地。<a id="a-5A"></a>深心顶礼。<a id="a-5B"></a>作如是言。<a id="a-5C"></a>我今得遇真善知识。<a id="a-5D"></a>复作是念。<a id="a-5E"></a>善知识者。<a id="a-5F"></a>则是趣向一切智门。<a id="a-5G"></a>令我得入真实道故。<a id="a-5H"></a>善知识者。<a id="a-5I"></a>则是趣向一切智乘。<a id="a-5J"></a>令我得至如来地故。<a id="a-5K"></a>善知识者。<a id="a-5L"></a>则是趣向一切智船。<a id="a-5M"></a>令我得至智宝洲故。<a id="a-5N"></a>善知识者。<a id="a-5O"></a>则是趣向一切智炬。<a id="a-5P"></a>令我得生十力光故。<a id="a-5Q"></a>善知识者。<a id="a-5R"></a>则是趣向一切智道。<a id="a-5S"></a>令我速入涅槃城故。<a id="a-5T"></a>善知识者。<a id="a-5U"></a>则是趣向一切智灯。<a id="a-5V"></a>令我得辨邪正路故。<a id="a-5W"></a>善知识者。<a id="a-5X"></a>则是趣向一切智桥。<a id="a-5Y"></a>令我得度生死流故。<a id="a-5Z"></a>善知识者。<a id="a-5a"></a>则是趣向一切智盖。<a id="a-5b"></a>令我获得慈悲荫故。<a id="a-5c"></a>善知识者。<a id="a-5d"></a>则是趣向一切智津。<a id="a-5e"></a>令我速达功德岸故。<a id="a-5f"></a>善知识者。<a id="a-5g"></a>则是趣向一切智眼。<a id="a-5h"></a>令我得见法性门故。<a id="a-5i"></a>善知识者。<a id="a-5j"></a>则是趣向一切智潮。<a id="a-5k"></a>令我应限不失时故。<a id="a-5l"></a>作是语已。<a id="a-5m"></a>从地而起。<a id="a-5n"></a>绕无量匝。<a id="a-5o"></a>合掌前立。<a id="a-5p"></a>白言。<a id="a-5q"></a>圣者我已先发阿耨多罗三藐三菩提心。<a id="a-5r"></a>而未知菩萨云何学菩萨行。<a id="a-5s"></a>云何修菩萨道。<a id="a-5t"></a>我闻圣者善能诱诲。<a id="a-5u"></a>愿为我说。<a id="a-5v"></a>时彼仙人。<a id="a-5w"></a>顾眄仙众。<a id="a-5x"></a>而告之言。<a id="a-5y"></a>诸仁当知。<a id="a-5z"></a>此童子已发阿耨多罗三藐三菩提心。<a id="a-60"></a>此童子欲施一切众生无畏。<a id="a-61"></a>此童子欲与一切众生利益。<a id="a-62"></a>此童子欲惠一切众生安乐。<a id="a-63"></a>此童子欲观一切诸佛智海。<a id="a-64"></a>此童子欲荫一切如来法云。<a id="a-65"></a>此童子欲游一切诸佛教海。<a id="a-66"></a>此童子欲然一切大智明灯。<a id="a-67"></a>此童子欲起一切大慈悲云。<a id="a-68"></a>此童子欲饮一切甘露法水。<a id="a-69"></a>此童子欲雨一切广大法雨。<a id="a-6A"></a>此童子欲以智月普照世间。<a id="a-6B"></a>此童子欲灭众生烦恼毒热。<a id="a-6C"></a>此童子欲施世间善法清凉。<a id="a-6D"></a>此童子欲长含识一切善根。<a id="a-6E"></a>时诸仙众。<a id="a-6F"></a>闻是语已。<a id="a-6G"></a>各以种种上妙香华。<a id="a-6H"></a>散善财上。<a id="a-6I"></a>布身作礼。<a id="a-6J"></a>绕无量匝。<a id="a-6K"></a>称扬赞叹。<a id="a-6L"></a>作如是言。<a id="a-6M"></a>今此童子。<a id="a-6N"></a>必能救护一切众生。<a id="a-6O"></a>必能除灭诸地狱苦。<a id="a-6P"></a>必能永断诸畜生趣。<a id="a-6Q"></a>必能永离阎罗王界。<a id="a-6R"></a>必能关闭诸难处门。<a id="a-6S"></a>必能干竭诸爱欲海。<a id="a-6T"></a>必能解脱贪欲缠缚。<a id="a-6U"></a>必能永灭众生苦蕴。<a id="a-6V"></a>必能永破无明黑闇。<a id="a-6W"></a>必以福德大轮围山。<a id="a-6X"></a>周护世间令其安乐。<a id="a-6Y"></a>必以智慧大宝须弥。<a id="a-6Z"></a>显示世间功德智聚。<a id="a-6a"></a>必以清净无碍智日。<a id="a-6b"></a>开示一切善根法藏。<a id="a-6c"></a>必令众生开净智眼。<a id="a-6d"></a>明识世间。<a id="a-6e"></a>归于正道。<a id="a-6f"></a>时大威猛声。<a id="a-6g"></a>告群仙言。<a id="a-6h"></a>善男子。<a id="a-6i"></a>若有能发阿耨多罗三藐三菩提心。<a id="a-6j"></a>必能勇猛行菩萨行。<a id="a-6k"></a>必能饶益一切众生。<a id="a-6l"></a>必与众生广大利乐。<a id="a-6m"></a>必能成就一切智道。<a id="a-6n"></a>此善男子。<a id="a-6o"></a>已发阿耨多罗三藐三菩提心。<a id="a-6p"></a>当净一切佛功德地。<a id="a-6q"></a>说是语已。<a id="a-6r"></a>告善财言。<a id="a-6s"></a>善男子。<a id="a-6t"></a>我得菩萨无胜幢解脱门。<a id="a-6u"></a>善财白言。<a id="a-6v"></a>圣者。<a id="a-6w"></a>此解脱门境界云何。<a id="a-6x"></a>时彼大仙。<a id="a-6y"></a>即伸右手。<a id="a-6z"></a>摩善财顶。<a id="a-70"></a>执善财手。<a id="a-71"></a>即时善财。<a id="a-72"></a>自见其身。<a id="a-73"></a>普往十方百千佛刹极微尘数诸世界中。<a id="a-74"></a>普诣十方百千佛刹极微尘数诸如来所。<a id="a-75"></a>见彼佛刹及其众会种种庄严。<a id="a-76"></a>亦见彼佛种种相好光明炽盛。<a id="a-77"></a>亦闻彼佛随诸众生心之所乐而演说法。<a id="a-78"></a>一文一句皆悉通达。<a id="a-79"></a>各别领受诸佛法轮。<a id="a-7A"></a>各别记持开发义理。<a id="a-7B"></a>前后次第。<a id="a-7C"></a>无有杂乱。<a id="a-7D"></a>亦知彼佛所度众生种种乐欲。<a id="a-7E"></a>随其根性。<a id="a-7F"></a>雨诸法雨。<a id="a-7G"></a>各得成熟。<a id="a-7H"></a>亦知彼佛于往昔时。<a id="a-7I"></a>以种种解。<a id="a-7J"></a>净诸愿海。<a id="a-7K"></a>亦知彼佛以清净愿成就诸力。<a id="a-7L"></a>亦见彼佛随众生心。<a id="a-7M"></a>所现种种差别色身。<a id="a-7N"></a>亦见彼佛大光明网。<a id="a-7O"></a>种种色相。<a id="a-7P"></a>圆满清净。<a id="a-7Q"></a>亦知彼佛无障碍智道场众会。<a id="a-7R"></a>清净庄严。<a id="a-7S"></a>又自见身。<a id="a-7T"></a>普于一切诸如来所。<a id="a-7U"></a>亲近供养。<a id="a-7V"></a>受持正法。<a id="a-7W"></a>或于佛所一日一夜。<a id="a-7X"></a>或于佛所七日七夜。<a id="a-7Y"></a>或经半月。<a id="a-7Z"></a>或经一月。<a id="a-7a"></a>一年十年百年千年。<a id="a-7b"></a>或百千年。<a id="a-7c"></a>或经亿年。<a id="a-7d"></a>百亿千亿百千亿年。<a id="a-7e"></a>或阿庾多亿年。<a id="a-7f"></a>或那由他亿年。<a id="a-7g"></a>或经半劫。<a id="a-7h"></a>或经一劫百劫千劫。<a id="a-7i"></a>或百千亿阿庾多那由他亿劫。<a id="a-7j"></a>乃至不可说不可说佛刹极微尘数劫。<a id="a-7k"></a>如是一切。<a id="a-7l"></a>咸悉了知。<a id="a-7m"></a>无不通达。<a id="a-7n"></a>尔时善财童子。<a id="a-7o"></a>为菩萨无胜幢解脱智光明照故。<a id="a-7p"></a>得毗卢遮那藏三昧光明。<a id="a-7q"></a>为无尽智解脱三昧光明照故。<a id="a-7r"></a>得普摄诸方现诸方身陀罗尼光明。<a id="a-7s"></a>为金刚轮陀罗尼光明照故。<a id="a-7t"></a>得清净境界智慧聚三昧光明。<a id="a-7u"></a>为普门际境界庄严藏般若波罗蜜光明照故。<a id="a-7v"></a>得佛圆满虚空藏三昧光明。<a id="a-7w"></a>为一切佛戒定慧法轮三昧光明照故。<a id="a-7x"></a>得三世无尽圆满智三昧光明。<a id="a-7y"></a>时彼仙人。<a id="a-7z"></a>放善财手。<a id="a-80"></a>善财童子。<a id="a-81"></a>即自见身。<a id="a-82"></a>还在本处。<a id="a-83"></a>仙人告言。<a id="a-84"></a>善男子。<a id="a-85"></a>汝忆念耶。<a id="a-86"></a>善财言。<a id="a-87"></a>唯此是圣者善知识力。<a id="a-88"></a>令我忆念分明显现。<a id="a-89"></a>仙人告言。<a id="a-8A"></a>善男子。<a id="a-8B"></a>我唯知此菩萨无胜幢解脱门。<a id="a-8C"></a>如诸菩萨摩诃萨。<a id="a-8D"></a>成就一切殊胜三昧。<a id="a-8E"></a>于一切时。<a id="a-8F"></a>而得自在。<a id="a-8G"></a>于一念顷。<a id="a-8H"></a>出生诸佛无量智慧微妙境界。<a id="a-8I"></a>以佛智慧。<a id="a-8J"></a>而为庄严。<a id="a-8K"></a>普照世间。<a id="a-8L"></a>无有障碍。<a id="a-8M"></a>一念普入三世境界。<a id="a-8N"></a>分形遍往十方刹海。<a id="a-8O"></a>智身普入一切法界。<a id="a-8P"></a>随众生心。<a id="a-8Q"></a>普现其前。<a id="a-8R"></a>放净光明。<a id="a-8S"></a>令其爱乐。<a id="a-8T"></a>观其根行。<a id="a-8U"></a>而为利益。<a id="a-8V"></a>而我云何能知能说彼功德行。<a id="a-8W"></a>彼殊胜愿。<a id="a-8X"></a>彼庄严刹。<a id="a-8Y"></a>彼智境界。<a id="a-8Z"></a>彼三昧所行。<a id="a-8a"></a>彼神通变化。<a id="a-8b"></a>彼解脱游戏。<a id="a-8c"></a>彼身相差别。<a id="a-8d"></a>彼音声清净。<a id="a-8e"></a>彼智慧光明。<a id="a-8f"></a>彼三世境界。<a id="a-8g"></a>彼色身遍往。<a id="a-8h"></a>彼智身普照。<a id="a-8i"></a>彼随乐普现。<a id="a-8j"></a>彼随时饶益。<a id="a-8k"></a>彼随俗轨仪。<a id="a-8l"></a>彼圆音所说。<a id="a-8m"></a>彼清净妙行。<a id="a-8n"></a>彼光网所照。<a id="a-8o"></a>善男子。<a id="a-8p"></a>于此南方。<a id="a-8q"></a>有一聚落。<a id="a-8r"></a>名伊沙那。<a id="a-8s"></a>彼有住处。<a id="a-8t"></a>名阿野怛那。<a id="a-8u"></a>有婆罗门。<a id="a-8v"></a>名曰胜热。<a id="a-8w"></a>汝诣彼问。<a id="a-8x"></a>菩萨云何学菩萨行。<a id="a-8y"></a>修菩萨道。<a id="a-8z"></a>时善财童子。<a id="a-90"></a>欢喜踊跃。<a id="a-91"></a>生爱敬心。<a id="a-92"></a>顶礼其足。<a id="a-93"></a>绕无数匝。<a id="a-94"></a>殷勤瞻仰。<a id="a-95"></a>辞退南行。</p>
  <p id="a96">尔时善财童子。<a id="a-97"></a>为菩萨无胜幢解脱门光明照其心故。<a id="a-98"></a>得住诸佛不思议境界种种神通力。<a id="a-99"></a>证菩萨不思议解脱种种神通智。<a id="a-9A"></a>得菩萨不思议三昧智光明。<a id="a-9B"></a>得一切时恒熏习三昧智光明。<a id="a-9C"></a>得遍了知一切境界皆依想所住三昧智光明。<a id="a-9D"></a>得入一切世间具足殊胜智光明。<a id="a-9E"></a>以得如是智光明故。<a id="a-9F"></a>于一切处。<a id="a-9G"></a>皆随现身。<a id="a-9H"></a>随一一身。<a id="a-9I"></a>以究竟智。<a id="a-9J"></a>皆悉演说究竟平等无二无别无分别法。<a id="a-9K"></a>以明净智。<a id="a-9L"></a>普照境界。<a id="a-9M"></a>凡所听闻甚深解脱清净法藏。<a id="a-9N"></a>皆能忍受信解。<a id="a-9O"></a>清净决定。<a id="a-9P"></a>明了诸法自性。<a id="a-9Q"></a>无有疑惑。<a id="a-9R"></a>心恒不舍。<a id="a-9S"></a>修习一切菩萨妙行。<a id="a-9T"></a>勇猛精进。<a id="a-9U"></a>趣一切智。<a id="a-9V"></a>无有退转。<a id="a-9W"></a>获得十力差别智光。<a id="a-9X"></a>爱乐深法。<a id="a-9Y"></a>常无厌足。<a id="a-9Z"></a>以正修行。<a id="a-9a"></a>住一切智。<a id="a-9b"></a>其心正向入佛境界。<a id="a-9c"></a>出生菩萨广大庄严。<a id="a-9d"></a>圆满无边清净大愿。<a id="a-9e"></a>以无障碍智。<a id="a-9f"></a>知无边世界网。<a id="a-9g"></a>以无懈怠心。<a id="a-9h"></a>度无边众生海。<a id="a-9i"></a>普遍了达无边菩萨诸行境界。<a id="a-9j"></a>普见无边一切世界种种差别。<a id="a-9k"></a>普入无边广狭粗妙一切世界。<a id="a-9l"></a>普知无边一切世界种种想网。<a id="a-9m"></a>普知无边一切世界诸安立谛。<a id="a-9n"></a>普了无边一切世界言辞称赞。<a id="a-9o"></a>普知无边一切众生种种信解。<a id="a-9p"></a>普知无边一切众生成熟时节。<a id="a-9q"></a>普知无边一切众生种种心想。<a id="a-9r"></a>普见无边一切众生种种色相。<a id="a-9s"></a>随其所应。<a id="a-9t"></a>方便成熟。<a id="a-9u"></a>念善知识。<a id="a-9v"></a>渐次游行。<a id="a-9w"></a>至伊沙那聚落。<a id="a-9x"></a>见胜热婆罗门。<a id="a-9y"></a>修诸苦行。<a id="a-9z"></a>于赫日中。<a id="a-A0"></a>四面火聚。<a id="a-A1"></a>犹如大山。<a id="a-A2"></a>中有刀山。<a id="a-A3"></a>高[(阿-可)*(山/(峻-山))]无极。<a id="a-A4"></a>为欲勤求一切智智。<a id="a-A5"></a>登彼刀山。<a id="a-A6"></a>投身入火。<a id="a-A7"></a>时善财童子。<a id="a-A8"></a>既至其所。<a id="a-A9"></a>顶礼其足。<a id="a-AA"></a>合掌而立。<a id="a-AB"></a>白言圣者。<a id="a-AC"></a>我已先发阿耨多罗三藐三菩提心。<a id="a-AD"></a>而未知菩萨云何学菩萨行。<a id="a-AE"></a>云何修菩萨道。<a id="a-AF"></a>我闻圣者。<a id="a-AG"></a>善能诱诲。<a id="a-AH"></a>愿为我说。<a id="a-AI"></a>婆罗门言。<a id="a-AJ"></a>善男子。<a id="a-AK"></a>汝今若能登此刀山。<a id="a-AL"></a>投身火聚。<a id="a-AM"></a>诸菩萨行。<a id="a-AN"></a>悉得清净。<a id="a-AO"></a>时善财童子。<a id="a-AP"></a>作如是念。<a id="a-AQ"></a>得人身难。<a id="a-AR"></a>离诸难难。<a id="a-AS"></a>得无难难。<a id="a-AT"></a>离恶法难。<a id="a-AU"></a>得净法难。<a id="a-AV"></a>遇佛出世难。<a id="a-AW"></a>具足诸根难。<a id="a-AX"></a>得闻正法难。<a id="a-AY"></a>得遇善人难。<a id="a-AZ"></a>逢真善知识难。<a id="a-Aa"></a>受如理正教难。<a id="a-Ab"></a>得正命自活难。<a id="a-Ac"></a>得随法修行难。<a id="a-Ad"></a>此将非魔。<a id="a-Ae"></a>魔所使耶。<a id="a-Af"></a>将非是魔。<a id="a-Ag"></a>险恶徒党诈现菩萨善知识相。<a id="a-Ah"></a>与诸菩萨而作怨敌。<a id="a-Ai"></a>而欲为我作善根难。<a id="a-Aj"></a>作寿命难。<a id="a-Ak"></a>作梵行难。<a id="a-Al"></a>障我修行一切智道。<a id="a-Am"></a>牵我令入邪恶趣中。<a id="a-An"></a>障我所证解脱法门。<a id="a-Ao"></a>障我所求无上佛法。<a id="a-Ap"></a>作是念时。<a id="a-Aq"></a>十千梵天。<a id="a-Ar"></a>住虚空中。<a id="a-As"></a>作如是言。<a id="a-At"></a>善男子。<a id="a-Au"></a>莫作是念。<a id="a-Av"></a>莫作是念。<a id="a-Aw"></a>今此圣者。<a id="a-Ax"></a>得金刚焰三昧光明。<a id="a-Ay"></a>发大精进勇猛不退。<a id="a-Az"></a>誓入生死。<a id="a-B0"></a>度诸众生。<a id="a-B1"></a>欲竭一切诸贪欲海。<a id="a-B2"></a>欲截一切诸邪见网。<a id="a-B3"></a>欲烧一切诸烦恼薪。<a id="a-B4"></a>欲普运度诸险难碛。<a id="a-B5"></a>欲尽除断老病死怖。<a id="a-B6"></a>欲尽吹坏无明障山。<a id="a-B7"></a>欲普引导出惑稠林。<a id="a-B8"></a>欲放一切妙法光明。<a id="a-B9"></a>普照三世愚痴黑闇。<a id="a-BA"></a>善男子。<a id="a-BB"></a>我诸梵天。<a id="a-BC"></a>执着邪见。<a id="a-BD"></a>皆悉自谓是自在者。<a id="a-BE"></a>是能作者。<a id="a-BF"></a>我为一切世间最胜。<a id="a-BG"></a>此婆罗门。<a id="a-BH"></a>五热炙身时。<a id="a-BI"></a>其火光明照我宫殿。<a id="a-BJ"></a>我即开悟。<a id="a-BK"></a>于自所居及诸禅定。<a id="a-BL"></a>心无乐着。<a id="a-BM"></a>皆共来诣婆罗门所。<a id="a-BN"></a>时婆罗门。<a id="a-BO"></a>以神通力。<a id="a-BP"></a>即为我等。<a id="a-BQ"></a>现大苦行。<a id="a-BR"></a>令我灭除一切邪见。<a id="a-BS"></a>为我说法。<a id="a-BT"></a>令我断除一切憍慢。<a id="a-BU"></a>普为一切世间众生。<a id="a-BV"></a>住于大慈。<a id="a-BW"></a>行于大悲。<a id="a-BX"></a>起广大心。<a id="a-BY"></a>发菩提意。<a id="a-BZ"></a>住坚固愿。<a id="a-Ba"></a>欣求解脱。<a id="a-Bb"></a>常见诸佛。<a id="a-Bc"></a>恒闻妙法。<a id="a-Bd"></a>于一切处。<a id="a-Be"></a>心无所著。<a id="a-Bf"></a>能转一切圆满法轮。<a id="a-Bg"></a>其声无碍。<a id="a-Bh"></a>普遍一切。<a id="a-Bi"></a>复有十千诸魔天众。<a id="a-Bj"></a>住虚空中。<a id="a-Bk"></a>以天摩尼宝。<a id="a-Bl"></a>散婆罗门上。<a id="a-Bm"></a>告善财言。<a id="a-Bn"></a>善男子。<a id="a-Bo"></a>此婆罗门。<a id="a-Bp"></a>五热炙身时。<a id="a-Bq"></a>其火光明。<a id="a-Br"></a>映夺我等所有宫殿。<a id="a-Bs"></a>及身璎珞诸庄严具。<a id="a-Bt"></a>一切光明皆如聚墨。<a id="a-Bu"></a>令我于中不生乐着。<a id="a-Bv"></a>我与眷属。<a id="a-Bw"></a>来诣其所。<a id="a-Bx"></a>时婆罗门。<a id="a-By"></a>为我说法。<a id="a-Bz"></a>令我及余无量天子诸天女等。<a id="a-C0"></a>于阿耨多罗三藐三菩提。<a id="a-C1"></a>得不退转。<a id="a-C2"></a>复有十千他化天王。<a id="a-C3"></a>于虚空中。<a id="a-C4"></a>各散天华。<a id="a-C5"></a>作如是言。<a id="a-C6"></a>善男子。<a id="a-C7"></a>此婆罗门。<a id="a-C8"></a>五热炙身时。<a id="a-C9"></a>其火光明映夺于我所有宫殿。<a id="a-CA"></a>璎珞严具。<a id="a-CB"></a>一切光明皆如聚墨。<a id="a-CC"></a>令我于中不生爱着。<a id="a-CD"></a>即与眷属来诣其所。<a id="a-CE"></a>时婆罗门。<a id="a-CF"></a>为我说法。<a id="a-CG"></a>令我身心而得自在。<a id="a-CH"></a>于烦恼中而得自在。<a id="a-CI"></a>于受生中而得自在。<a id="a-CJ"></a>于寿命中而得自在。<a id="a-CK"></a>于业障中而得自在。<a id="a-CL"></a>于诸三昧而得自在。<a id="a-CM"></a>于庄严具而得自在。<a id="a-CN"></a>于菩提心而得自在。<a id="a-CO"></a>乃至能于一切佛法而得自在。<a id="a-CP"></a>复有十千化乐天王。<a id="a-CQ"></a>住虚空中。<a id="a-CR"></a>作天音乐。<a id="a-CS"></a>以美妙声。<a id="a-CT"></a>恭敬供养。<a id="a-CU"></a>作如是言。<a id="a-CV"></a>善男子。<a id="a-CW"></a>此婆罗门。<a id="a-CX"></a>五热炙身时。<a id="a-CY"></a>其火光明。<a id="a-CZ"></a>照我宫殿。<a id="a-Ca"></a>诸庄严具。<a id="a-Cb"></a>所有光明。<a id="a-Cc"></a>隐蔽不现。<a id="a-Cd"></a>能令我身及诸采女。<a id="a-Ce"></a>于五欲中不生爱着。<a id="a-Cf"></a>不受欲乐。<a id="a-Cg"></a>身心柔软。<a id="a-Ch"></a>即与眷属来诣其所。<a id="a-Ci"></a>时婆罗门。<a id="a-Cj"></a>为我说法。<a id="a-Ck"></a>能令我等心得清净。<a id="a-Cl"></a>心得明洁。<a id="a-Cm"></a>心得堪能。<a id="a-Cn"></a>心得纯善。<a id="a-Co"></a>心极柔软。<a id="a-Cp"></a>心生欢喜。<a id="a-Cq"></a>乃至令得具足十力清净智身。<a id="a-Cr"></a>出生无量清净色身。<a id="a-Cs"></a>演出无量清净言辞。<a id="a-Ct"></a>出生无量如来音声。<a id="a-Cu"></a>悟入无量如来之心。<a id="a-Cv"></a>具足获得一切智智。<a id="a-Cw"></a>复有十千兜率天王。<a id="a-Cx"></a>天子天女无量眷属。<a id="a-Cy"></a>于虚空中。<a id="a-Cz"></a>起诸香云。<a id="a-D0"></a>雨众妙香。<a id="a-D1"></a>恭敬供养。<a id="a-D2"></a>作如是言。<a id="a-D3"></a>善男子。<a id="a-D4"></a>此婆罗门。<a id="a-D5"></a>五热炙身时。<a id="a-D6"></a>光照我宫。<a id="a-D7"></a>令我诸天及其眷属。<a id="a-D8"></a>于自宫殿。<a id="a-D9"></a>不生爱着。<a id="a-DA"></a>不贪欲乐。<a id="a-DB"></a>来诣其所。<a id="a-DC"></a>时婆罗门。<a id="a-DD"></a>为我说法。<a id="a-DE"></a>能令我等。<a id="a-DF"></a>断除一切五欲爱着。<a id="a-DG"></a>小欲知足。<a id="a-DH"></a>心生欢喜。<a id="a-DI"></a>心得充满。<a id="a-DJ"></a>生诸善根。<a id="a-DK"></a>发菩提心。<a id="a-DL"></a>乃至圆满一切佛法。<a id="a-DM"></a>复有十千夜摩天王。<a id="a-DN"></a>并其眷属天子天女。<a id="a-DO"></a>前后围绕。<a id="a-DP"></a>于虚空中。<a id="a-DQ"></a>以天曼陀罗华。<a id="a-DR"></a>摩诃曼陀罗华。<a id="a-DS"></a>拘苏摩华。<a id="a-DT"></a>散婆罗门上。<a id="a-DU"></a>恭敬供养。<a id="a-DV"></a>作如是言。<a id="a-DW"></a>善男子。<a id="a-DX"></a>此婆罗门。<a id="a-DY"></a>五热炙身时。<a id="a-DZ"></a>光照我宫。<a id="a-Da"></a>能令我等集会之时。<a id="a-Db"></a>于天音乐。<a id="a-Dc"></a>不生贪着。<a id="a-Dd"></a>亦不爱乐己身眷属。<a id="a-De"></a>来诣其所。<a id="a-Df"></a>闻其说法。<a id="a-Dg"></a>于诸欲乐。<a id="a-Dh"></a>悉生舍离。<a id="a-Di"></a>回向趣求一切佛法。<a id="a-Dj"></a>复有十千三十三天帝释诸王。<a id="a-Dk"></a>并其眷属天子天女。<a id="a-Dl"></a>前后围绕。<a id="a-Dm"></a>于虚空中。<a id="a-Dn"></a>雨天衣服。<a id="a-Do"></a>众宝璎珞。<a id="a-Dp"></a>天庄严具。<a id="a-Dq"></a>拘苏摩华。<a id="a-Dr"></a>恭敬供养。<a id="a-Ds"></a>作如是言。<a id="a-Dt"></a>善男子。<a id="a-Du"></a>此婆罗门。<a id="a-Dv"></a>五热炙身时。<a id="a-Dw"></a>光照我宫。<a id="a-Dx"></a>令我天众。<a id="a-Dy"></a>于其宫殿殊胜集会。<a id="a-Dz"></a>游戏园林。<a id="a-E0"></a>天诸音乐娱乐之处。<a id="a-E1"></a>不生爱乐。<a id="a-E2"></a>即与眷属来诣其所。<a id="a-E3"></a>时婆罗门。<a id="a-E4"></a>为我等说一切诸法皆悉无常。<a id="a-E5"></a>迁流变动。<a id="a-E6"></a>败坏磨灭。<a id="a-E7"></a>令我断除憍慢放逸。<a id="a-E8"></a>令我爱乐无上菩提。<a id="a-E9"></a>善男子。<a id="a-EA"></a>我当见此婆罗门时。<a id="a-EB"></a>须弥山顶六种震动。<a id="a-EC"></a>我等诸天。<a id="a-ED"></a>见是相已。<a id="a-EE"></a>极生恐怖厌离之心。<a id="a-EF"></a>即时发起阿耨多罗三藐三菩提意。<a id="a-EG"></a>咸愿趣求一切智智。</p>
  <p id="aEH">复有十千诸大龙王。<a id="a-EI"></a>所谓伊罗钵那龙王。<a id="a-EJ"></a>难陀龙王。<a id="a-EK"></a>优婆难陀龙王等。<a id="a-EL"></a>于虚空中。<a id="a-EM"></a>布大香云。<a id="a-EN"></a>普雨无量随时栴檀微细香雨。<a id="a-EO"></a>无数龙女。<a id="a-EP"></a>奏天音乐。<a id="a-EQ"></a>雨天妙华及天香水。<a id="a-ER"></a>恭敬供养。<a id="a-ES"></a>作如是言。<a id="a-ET"></a>善男子。<a id="a-EU"></a>此婆罗门。<a id="a-EV"></a>五热炙身时。<a id="a-EW"></a>其火光明照我宫殿。<a id="a-EX"></a>令诸龙众。<a id="a-EY"></a>离热沙怖。<a id="a-EZ"></a>金翅鸟怖。<a id="a-Ea"></a>除灭嗔恚。<a id="a-Eb"></a>身得清凉。<a id="a-Ec"></a>心无垢浊。<a id="a-Ed"></a>泰然安隐。<a id="a-Ee"></a>复为我等。<a id="a-Ef"></a>如应说法。<a id="a-Eg"></a>闻法信解。<a id="a-Eh"></a>厌恶龙趣。<a id="a-Ei"></a>发至诚心。<a id="a-Ej"></a>悔除一切诸恶业障。<a id="a-Ek"></a>乃至发阿耨多罗三藐三菩提心。<a id="a-El"></a>究竟安住一切智智。<a id="a-Em"></a>复有十千诸夜叉王。<a id="a-En"></a>于虚空中。<a id="a-Eo"></a>各以种种上妙供具。<a id="a-Ep"></a>恭敬供养此婆罗门及以善财。<a id="a-Eq"></a>作如是言。<a id="a-Er"></a>善男子。<a id="a-Es"></a>此婆罗门。<a id="a-Et"></a>五热炙身时。<a id="a-Eu"></a>能令我等及诸眷属。<a id="a-Ev"></a>悉于众生。<a id="a-Ew"></a>发慈愍心。<a id="a-Ex"></a>一切罗刹鸠槃茶等。<a id="a-Ey"></a>亦生慈心。<a id="a-Ez"></a>以慈心故。<a id="a-F0"></a>于诸众生。<a id="a-F1"></a>无所恼害。<a id="a-F2"></a>能施安乐。<a id="a-F3"></a>各与眷属俱来见我。<a id="a-F4"></a>我及彼等。<a id="a-F5"></a>即共来诣婆罗门所。<a id="a-F6"></a>时婆罗门。<a id="a-F7"></a>为我说法。<a id="a-F8"></a>能令我等一切皆得身心安乐。<a id="a-F9"></a>增长威力。<a id="a-FA"></a>又令无量夜叉罗刹鸠槃茶等。<a id="a-FB"></a>发于无上菩提之心。</p>
 </body>
</html>