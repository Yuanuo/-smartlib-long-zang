<!doctype html>
<html id="z3IBTVkIa" data-ver="992">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第四</h1>
  <h2 id="a2">入不思议解脱境界普贤行愿品</h2>
  <p id="a3">尔时文殊师利童子。<a id="a-4"></a>从善住楼阁出。<a id="a-5"></a>与无量同行大菩萨众。<a id="a-6"></a>及常侍卫诸金刚神。<a id="a-7"></a>普为世间。<a id="a-8"></a>现大威力身众神。<a id="a-9"></a>久发坚誓供养诸佛足行神。<a id="a-A"></a>念昔大愿乐闻正法相续不断主地神。<a id="a-B"></a>深净大悲庄严法界普润众生主水神。<a id="a-C"></a>智慧威力光明遍照主火神。<a id="a-D"></a>摩尼宝冠以严其首主风神。<a id="a-E"></a>光照十方差别仪式主方神。<a id="a-F"></a>专勤除灭无明黑闇主夜神。<a id="a-G"></a>一心开现如来智日主昼神。<a id="a-H"></a>普遍庄严虚空法界主空神。<a id="a-I"></a>能勤方便拔济众生出生死海主海神。<a id="a-J"></a>常勤积集出过心量趣一切智胜幢善根主山神。<a id="a-K"></a>发大誓愿运度众生称赞诸佛勇猛无倦主河神。<a id="a-L"></a>常勤守护一切众生菩提心城主城神。<a id="a-M"></a>常勤守护一切众生诸大龙王。<a id="a-N"></a>常勤守护一切智城诸夜叉王。<a id="a-O"></a>常令众生增长欢喜乾闼婆王。<a id="a-P"></a>常勤除灭一切饿鬼所有饥渴鸠槃茶王。<a id="a-Q"></a>恒愿拔济一切众生度生死海迦楼罗王。<a id="a-R"></a>愿诸众生普得成就超诸世间如来力身阿修罗王。<a id="a-S"></a>曲躬恭敬乐见诸佛种种功德摩睺罗伽王。<a id="a-T"></a>深厌生死常乐瞻仰诸佛相好诸大天王。<a id="a-U"></a>尊重于佛恭敬供养称扬赞叹诸大梵王。<a id="a-V"></a>文殊师利。<a id="a-W"></a>与如是等种种色像威德庄严大菩萨众。<a id="a-X"></a>及诸世主。<a id="a-Y"></a>前后围绕。<a id="a-Z"></a>从自住处来诣佛所。<a id="a-a"></a>右绕如来。<a id="a-b"></a>经无量匝。<a id="a-c"></a>以诸供具种种供养。<a id="a-d"></a>供养毕已。<a id="a-e"></a>顶礼辞退。<a id="a-f"></a>右绕而出。<a id="a-g"></a>往于南方。</p>
  <p id="ah">尔时尊者舍利弗。<a id="a-i"></a>承佛神力。<a id="a-j"></a>见文殊师利菩萨。<a id="a-k"></a>与如是等诸大菩萨。<a id="a-l"></a>及诸世主种种神通威德自在众会庄严。<a id="a-m"></a>从逝多林。<a id="a-n"></a>安详而出。<a id="a-o"></a>作是思惟。<a id="a-p"></a>我今当与文殊师利。<a id="a-q"></a>俱往南方。<a id="a-r"></a>时舍利弗。<a id="a-s"></a>即与眷属六十比丘。<a id="a-t"></a>前后围绕。<a id="a-u"></a>出自住处往诣佛所。<a id="a-v"></a>到已顶礼。<a id="a-w"></a>一心观佛。<a id="a-x"></a>具白世尊。<a id="a-y"></a>世尊听许。<a id="a-z"></a>右绕三匝。<a id="a-10"></a>作礼辞退。<a id="a-11"></a>往文殊师利童子所此诸比丘。<a id="a-12"></a>皆舍利弗之所化度。<a id="a-13"></a>出家未久。<a id="a-14"></a>自所同住。<a id="a-15"></a>所谓海觉比丘。<a id="a-16"></a>妙德比丘。<a id="a-17"></a>福光比丘。<a id="a-18"></a>大悲比丘。<a id="a-19"></a>电德比丘。<a id="a-1A"></a>净行比丘。<a id="a-1B"></a>天德比丘。<a id="a-1C"></a>实慧比丘。<a id="a-1D"></a>梵胜比丘。<a id="a-1E"></a>寂慧比丘。<a id="a-1F"></a>与如是等六十人俱。<a id="a-1G"></a>曾于过去。<a id="a-1H"></a>供养诸佛。<a id="a-1I"></a>深种善根。<a id="a-1J"></a>于甚深法。<a id="a-1K"></a>悉能悟解。<a id="a-1L"></a>深信趣入最极清净。<a id="a-1M"></a>志行宽博。<a id="a-1N"></a>等佛境界。<a id="a-1O"></a>于佛教法。<a id="a-1P"></a>能正修行。<a id="a-1Q"></a>悉能了知诸法本性。<a id="a-1R"></a>能大饶益成熟众生。<a id="a-1S"></a>常乐勤求诸佛功德。<a id="a-1T"></a>皆是文殊师利童子之所教化。</p>
  <p id="a1U">尔时尊者舍利弗。<a id="a-1V"></a>将诸比丘。<a id="a-1W"></a>随路而行。<a id="a-1X"></a>观诸比丘。<a id="a-1Y"></a>告海觉言。<a id="a-1Z"></a>汝可观察文殊师利清净相好庄严之身。<a id="a-1a"></a>诸天及人莫能思议。<a id="a-1b"></a>汝可观察文殊师利圆光映彻普照十方能令众生心生欢喜。<a id="a-1c"></a>汝可观察文殊师利放光明网。<a id="a-1d"></a>微妙庄严。<a id="a-1e"></a>除灭众生无量苦恼。<a id="a-1f"></a>汝可观察文殊师利众会威德。<a id="a-1g"></a>皆是菩萨往昔善根之所摄受。<a id="a-1h"></a>汝可观察文殊师利所行之路。<a id="a-1i"></a>左右八步清净平坦。<a id="a-1j"></a>众宝庄严。<a id="a-1k"></a>汝可观察文殊师利所住之处。<a id="a-1l"></a>周回十方常有道场。<a id="a-1m"></a>显现庄严随逐而转。<a id="a-1n"></a>汝可观察文殊师利所行之路。<a id="a-1o"></a>具足无量福德庄严。<a id="a-1p"></a>左右两边。<a id="a-1q"></a>皆有伏藏。<a id="a-1r"></a>种种珍宝自然而出。<a id="a-1s"></a>汝可观察文殊师利。<a id="a-1t"></a>由昔供养诸佛善根。<a id="a-1u"></a>随其所在有杂宝树。<a id="a-1v"></a>于其树间宝藏开敷。<a id="a-1w"></a>出庄严具。<a id="a-1x"></a>汝可观察文殊师利。<a id="a-1y"></a>随其所在一切世主兴供养云。<a id="a-1z"></a>雨诸供具。<a id="a-20"></a>周布陈列。<a id="a-21"></a>以为供养。<a id="a-22"></a>汝可观察文殊师利。<a id="a-23"></a>十方诸佛将说法时。<a id="a-24"></a>悉放眉间白毫光明。<a id="a-25"></a>来照其身。<a id="a-26"></a>从顶上入。<a id="a-27"></a>尔时尊者舍利弗。<a id="a-28"></a>为诸比丘。<a id="a-29"></a>称扬赞叹开示演说。<a id="a-2A"></a>文殊师利如是无量种种功德具足庄严。<a id="a-2B"></a>时诸比丘闻是赞已。<a id="a-2C"></a>心意清净。<a id="a-2D"></a>信解坚固。<a id="a-2E"></a>踊跃欢喜。<a id="a-2F"></a>不能自持。<a id="a-2G"></a>形体柔软。<a id="a-2H"></a>诸根和悦。<a id="a-2I"></a>垢障咸尽。<a id="a-2J"></a>忧苦悉除。<a id="a-2K"></a>常见诸佛。<a id="a-2L"></a>恒闻正法。<a id="a-2M"></a>回向趣求一切智智。<a id="a-2N"></a>成就菩萨无碍善根。<a id="a-2O"></a>逮得菩萨无量诸力。<a id="a-2P"></a>出生无尽圆满大悲。<a id="a-2Q"></a>发起无边广大誓愿。<a id="a-2R"></a>深入诸度。<a id="a-2S"></a>究竟彼岸。<a id="a-2T"></a>十方佛海。<a id="a-2U"></a>皆悉现前。<a id="a-2V"></a>于佛境界。<a id="a-2W"></a>深生信乐。<a id="a-2X"></a>即白尊者舍利弗言。<a id="a-2Y"></a>唯愿和尚。<a id="a-2Z"></a>将道我等。<a id="a-2a"></a>亲近于彼胜妙丈夫。<a id="a-2b"></a>时舍利弗。<a id="a-2c"></a>即与俱行诣文殊师利童子所。<a id="a-2d"></a>见已顶礼白言。<a id="a-2e"></a>仁者此诸比丘。<a id="a-2f"></a>愿得奉觐。<a id="a-2g"></a>尔时文殊师利童子。<a id="a-2h"></a>与无量自在神通菩萨围绕。<a id="a-2i"></a>并其大众。<a id="a-2j"></a>种种眷属。<a id="a-2k"></a>如象王回。<a id="a-2l"></a>观诸比丘。<a id="a-2m"></a>时诸比丘。<a id="a-2n"></a>头面礼足。<a id="a-2o"></a>恭敬合掌。<a id="a-2p"></a>白如是言。<a id="a-2q"></a>唯愿。<a id="a-2r"></a>大圣文殊师利。<a id="a-2s"></a>和尚舍利弗。<a id="a-2t"></a>世尊释迦牟尼。<a id="a-2u"></a>悉当证知。<a id="a-2v"></a>我等今以得见大士胜妙丈夫。<a id="a-2w"></a>奉觐瞻礼。<a id="a-2x"></a>恭敬信乐。<a id="a-2y"></a>所有善根。<a id="a-2z"></a>及以我等过去所集福智善根。<a id="a-30"></a>以此善根。<a id="a-31"></a>愿令我等。<a id="a-32"></a>于仁所有如是色身。<a id="a-33"></a>如是相好。<a id="a-34"></a>如是音声。<a id="a-35"></a>如是自在。<a id="a-36"></a>一切功德。<a id="a-37"></a>悉当具得。</p>
  <p id="a38">尔时文殊师利菩萨。<a id="a-39"></a>告诸比丘言。<a id="a-3A"></a>若善男子善女人。<a id="a-3B"></a>成就十种趣大乘法。<a id="a-3C"></a>无疲厌心。<a id="a-3D"></a>则能速疾深入如来究竟之地。<a id="a-3E"></a>况菩萨地。<a id="a-3F"></a>何等为十。<a id="a-3G"></a>所谓见诸如来。<a id="a-3H"></a>以广大心。<a id="a-3I"></a>亲近供养。<a id="a-3J"></a>心无疲厌。<a id="a-3K"></a>积集成就。<a id="a-3L"></a>一切善根。<a id="a-3M"></a>究竟不退。<a id="a-3N"></a>心无疲厌。<a id="a-3O"></a>勤求一切诸佛正法。<a id="a-3P"></a>心无疲厌。<a id="a-3Q"></a>勤行一切菩萨殊胜诸波罗蜜。<a id="a-3R"></a>心无疲厌。<a id="a-3S"></a>普遍修习一切菩萨甚深三昧。<a id="a-3T"></a>心无疲厌。<a id="a-3U"></a>次第趣入三世流转一切诸法。<a id="a-3V"></a>心无疲厌。<a id="a-3W"></a>庄严十方一切刹海。<a id="a-3X"></a>悉令清净。<a id="a-3Y"></a>心无疲厌。<a id="a-3Z"></a>教化调伏一切众生。<a id="a-3a"></a>皆令成熟。<a id="a-3b"></a>心无疲厌。<a id="a-3c"></a>于一切刹。<a id="a-3d"></a>行菩萨行。<a id="a-3e"></a>经一切劫。<a id="a-3f"></a>心无疲厌。<a id="a-3g"></a>为欲成熟一众生故。<a id="a-3h"></a>修一切刹极微尘数波罗蜜门。<a id="a-3i"></a>成就圆满如来一力。<a id="a-3j"></a>如是次第。<a id="a-3k"></a>为一切众生。<a id="a-3l"></a>成就如来一切智力。<a id="a-3m"></a>心无疲厌。<a id="a-3n"></a>比丘当知。<a id="a-3o"></a>若善男子善女人。<a id="a-3p"></a>成就深信。<a id="a-3q"></a>发此十种无疲厌心。<a id="a-3r"></a>则能长养一切善根。<a id="a-3s"></a>舍离一切生死流转。<a id="a-3t"></a>悉能超出一切世间。<a id="a-3u"></a>不堕声闻辟支佛地。<a id="a-3v"></a>成就如来一切种性。<a id="a-3w"></a>满足菩萨清净大愿。<a id="a-3x"></a>积集一切如来功德。<a id="a-3y"></a>修行一切菩萨诸行。<a id="a-3z"></a>获得如来力无所畏。<a id="a-40"></a>摧伏众魔及诸外道。<a id="a-41"></a>灭除一切烦恼习气。<a id="a-42"></a>入菩萨地。<a id="a-43"></a>近如来地。<a id="a-44"></a>时诸比丘闻此法已。<a id="a-45"></a>即时同证广大三昧。<a id="a-46"></a>名见一切佛境界无碍眼。<a id="a-47"></a>得此三昧威神力故。<a id="a-48"></a>悉见十方一切世界诸佛如来。<a id="a-49"></a>及其所有道场众会。<a id="a-4A"></a>亦悉见彼一切世界所有众生种种趣类各各差别。<a id="a-4B"></a>亦悉见彼一切世界同异染净各各差别。<a id="a-4C"></a>亦悉见彼一切世界所有极微尘相差别。<a id="a-4D"></a>亦悉见彼诸世界中一切众生所住宫殿。<a id="a-4E"></a>种种庄严。<a id="a-4F"></a>种种成就。<a id="a-4G"></a>及所受用。<a id="a-4H"></a>种种资具。<a id="a-4I"></a>各各差别。<a id="a-4J"></a>及闻彼佛。<a id="a-4K"></a>诸音声海。<a id="a-4L"></a>演说诸法。<a id="a-4M"></a>种种名句。<a id="a-4N"></a>文词训释。<a id="a-4O"></a>性相秘密。<a id="a-4P"></a>悉能解了。<a id="a-4Q"></a>亦能观察彼世界中一切众生心行根欲各各差别。<a id="a-4R"></a>亦能忆念彼世界中一切众生过去未来各十生事。<a id="a-4S"></a>亦能忆念彼世界中过去未来各十劫事。<a id="a-4T"></a>亦能忆念彼诸如来十本生事。<a id="a-4U"></a>十成正觉。<a id="a-4V"></a>十转法轮。<a id="a-4W"></a>十种神通。<a id="a-4X"></a>十种记心。<a id="a-4Y"></a>十种教诫。<a id="a-4Z"></a>十种说法。<a id="a-4a"></a>十种辩才。<a id="a-4b"></a>又由得此三昧力故。<a id="a-4c"></a>即时获得十千真实菩提之心。<a id="a-4d"></a>成就十千甚深三昧。<a id="a-4e"></a>具足十千诸波罗蜜。<a id="a-4f"></a>圆满十千智慧光明。<a id="a-4g"></a>发起十千自在神力。<a id="a-4h"></a>以得如是菩萨三昧种种威神无碍势力所庄严故。<a id="a-4i"></a>令其身心。<a id="a-4j"></a>柔软微妙。<a id="a-4k"></a>增长信乐。<a id="a-4l"></a>住菩提心。<a id="a-4m"></a>坚固不动。<a id="a-4n"></a>尔时文殊师利菩萨。<a id="a-4o"></a>具足安住真实吉祥微妙功德普贤胜行。<a id="a-4p"></a>劝诸比丘。<a id="a-4q"></a>令其安住胜普贤行。<a id="a-4r"></a>住胜行已。<a id="a-4s"></a>入于甚深广大愿海。<a id="a-4t"></a>入愿海已。<a id="a-4u"></a>普遍成就甚深大愿。<a id="a-4v"></a>以得成就大愿海故。<a id="a-4w"></a>得心清净。<a id="a-4x"></a>心清净故得身清净。<a id="a-4y"></a>身清净故得身轻利。<a id="a-4z"></a>身轻利故则得广大不退神通。<a id="a-50"></a>以得如是大神通故。<a id="a-51"></a>不离文殊师利足下。<a id="a-52"></a>普于十方一切世界诸如来所。<a id="a-53"></a>悉现其身。<a id="a-54"></a>具足成就一切佛法。</p>
  <p id="a55">尔时文殊师利菩萨。<a id="a-56"></a>劝诸比丘。<a id="a-57"></a>发阿耨多罗三藐三菩提心已。<a id="a-58"></a>渐次南行。<a id="a-59"></a>经历人间城邑聚落。<a id="a-5A"></a>至福生城。<a id="a-5B"></a>于其城东。<a id="a-5C"></a>住庄严幢娑罗林中。<a id="a-5D"></a>往昔诸佛曾所止住。<a id="a-5E"></a>教化成熟一切众生大塔庙处。<a id="a-5F"></a>亦是世尊毗卢遮那。<a id="a-5G"></a>于往昔时。<a id="a-5H"></a>行菩萨行。<a id="a-5I"></a>能舍无量难舍之处。<a id="a-5J"></a>是故此林。<a id="a-5K"></a>名称普闻无量佛刹。<a id="a-5L"></a>此处常为天龙夜叉乾闼婆阿修罗迦楼罗紧那罗摩睺罗伽人非人等。<a id="a-5M"></a>恭敬供养。<a id="a-5N"></a>时文殊师利。<a id="a-5O"></a>与诸眷属。<a id="a-5P"></a>到此林已。<a id="a-5Q"></a>即于其处。<a id="a-5R"></a>坐师子座。<a id="a-5S"></a>说修多罗。<a id="a-5T"></a>名普照法界圆满光明。<a id="a-5U"></a>百万亿那由他修多罗。<a id="a-5V"></a>以为眷属。<a id="a-5W"></a>说此经时。<a id="a-5X"></a>有无量百千亿那由他诸大龙王并其眷属。<a id="a-5Y"></a>闻此法已。<a id="a-5Z"></a>自厌龙趣。<a id="a-5a"></a>于佛功德。<a id="a-5b"></a>深生爱乐。<a id="a-5c"></a>咸舍龙身。<a id="a-5d"></a>生人天中。<a id="a-5e"></a>一万诸龙。<a id="a-5f"></a>于阿耨多罗三藐三菩提。<a id="a-5g"></a>得不退转。<a id="a-5h"></a>获有无量无数众生。<a id="a-5i"></a>于三乘中。<a id="a-5j"></a>各得成熟。</p>
  <p id="a5k">时福城人。<a id="a-5l"></a>闻文殊师利住庄严幢娑罗林中大塔庙处。<a id="a-5m"></a>皆从城出。<a id="a-5n"></a>来诣其所。<a id="a-5o"></a>有优婆塞。<a id="a-5p"></a>名曰大慧。<a id="a-5q"></a>与其眷属五百人俱所谓须达多优婆塞。<a id="a-5r"></a>宝德优婆塞。<a id="a-5s"></a>圆光优婆塞。<a id="a-5t"></a>名称天优婆塞。<a id="a-5u"></a>月吉祥优婆塞。<a id="a-5v"></a>月喜优婆塞。<a id="a-5w"></a>月智优婆塞。<a id="a-5x"></a>大智优婆塞。<a id="a-5y"></a>贤护优婆塞。<a id="a-5z"></a>贤吉祥优婆塞。<a id="a-60"></a>如是等众。<a id="a-61"></a>前后围绕。<a id="a-62"></a>来诣文殊师利童子所。<a id="a-63"></a>到已礼足。<a id="a-64"></a>右绕三匝。<a id="a-65"></a>却坐一面。</p>
  <p id="a66">复有优婆夷。<a id="a-67"></a>名曰大慧。<a id="a-68"></a>与其眷属五百人俱。<a id="a-69"></a>所谓妙圆光优婆夷。<a id="a-6A"></a>梵德优婆夷。<a id="a-6B"></a>吉祥优婆夷。<a id="a-6C"></a>妙臂优婆夷。<a id="a-6D"></a>贤光优婆夷。<a id="a-6E"></a>贤吉祥优婆夷。<a id="a-6F"></a>月光优婆夷。<a id="a-6G"></a>星宿光优婆夷。<a id="a-6H"></a>贤德优婆夷。<a id="a-6I"></a>妙眼优婆夷。<a id="a-6J"></a>如是等众。<a id="a-6K"></a>前后围绕。<a id="a-6L"></a>来诣文殊师利童子所。<a id="a-6M"></a>到已礼足。<a id="a-6N"></a>右绕三匝。<a id="a-6O"></a>却坐一面。</p>
  <p id="a6P">复有童子。<a id="a-6Q"></a>名曰善财。<a id="a-6R"></a>与其眷属五百人俱。<a id="a-6S"></a>所谓善禁童子。<a id="a-6T"></a>善戒童子。<a id="a-6U"></a>善威仪童子。<a id="a-6V"></a>善行童子。<a id="a-6W"></a>善思惟童子。<a id="a-6X"></a>善智童子。<a id="a-6Y"></a>善慧童子。<a id="a-6Z"></a>善眼童子。<a id="a-6a"></a>善臂童子。<a id="a-6b"></a>善光童子。<a id="a-6c"></a>如是等众。<a id="a-6d"></a>前后围绕。<a id="a-6e"></a>来诣文殊师利童子所。<a id="a-6f"></a>到已礼足。<a id="a-6g"></a>右绕三匝。<a id="a-6h"></a>却坐一面。</p>
  <p id="a6i">复有童女。<a id="a-6j"></a>名曰妙贤。<a id="a-6k"></a>与其眷属五百人俱。<a id="a-6l"></a>所谓大慧童女。<a id="a-6m"></a>善贤童女。<a id="a-6n"></a>端严面童女。<a id="a-6o"></a>坚善慧童女。<a id="a-6p"></a>吉祥贤童女。<a id="a-6q"></a>吉祥智童女。<a id="a-6r"></a>供养德童女。<a id="a-6s"></a>吉祥圆光童女。<a id="a-6t"></a>妙觉童女。<a id="a-6u"></a>如是等众。<a id="a-6v"></a>前后围绕。<a id="a-6w"></a>来诣文殊师利童子所。<a id="a-6x"></a>到已礼足。<a id="a-6y"></a>右绕三匝。<a id="a-6z"></a>却坐一面。</p>
  <p id="a70">尔时文殊师利童子。<a id="a-71"></a>知福城人悉已来集。<a id="a-72"></a>普遍观察。<a id="a-73"></a>随其心乐。<a id="a-74"></a>即以神力。<a id="a-75"></a>现自在身。<a id="a-76"></a>威光赫奕。<a id="a-77"></a>蔽诸大众。<a id="a-78"></a>以大慈力。<a id="a-79"></a>令其众会。<a id="a-7A"></a>皆得安隐清凉快乐。<a id="a-7B"></a>以大悲力。<a id="a-7C"></a>起说法心。<a id="a-7D"></a>普遍成就。<a id="a-7E"></a>以大智力。<a id="a-7F"></a>令其开悟。<a id="a-7G"></a>灭除一切烦恼心垢。<a id="a-7H"></a>以无碍辩。<a id="a-7I"></a>将说甚深广大佛法。<a id="a-7J"></a>复于是时。<a id="a-7K"></a>观察善财。<a id="a-7L"></a>以何因缘。<a id="a-7M"></a>而立此名。<a id="a-7N"></a>知此童子初入胎时。<a id="a-7O"></a>于其宅内。<a id="a-7P"></a>自然而出七宝楼阁。<a id="a-7Q"></a>其楼阁下。<a id="a-7R"></a>有七伏藏。<a id="a-7S"></a>于其藏上。<a id="a-7T"></a>生七宝芽。<a id="a-7U"></a>所谓金银琉璃。<a id="a-7V"></a>玻璃赤珠。<a id="a-7W"></a>砗磲码瑙。<a id="a-7X"></a>善财童子。<a id="a-7Y"></a>处胎十月。<a id="a-7Z"></a>然后诞生。<a id="a-7a"></a>形体端正。<a id="a-7b"></a>肢分具足。<a id="a-7c"></a>其七伏藏。<a id="a-7d"></a>纵广高下。<a id="a-7e"></a>量各七肘。<a id="a-7f"></a>忽自开现。<a id="a-7g"></a>光明照耀。<a id="a-7h"></a>内外家族。<a id="a-7i"></a>视之无厌。<a id="a-7j"></a>复于宅中。<a id="a-7k"></a>自然而有五百宝器。<a id="a-7l"></a>珍奇杂宝。<a id="a-7m"></a>各各盈满。<a id="a-7n"></a>所谓金刚器中。<a id="a-7o"></a>盛满诸香。<a id="a-7p"></a>于香器中。<a id="a-7q"></a>盛种种衣。<a id="a-7r"></a>美玉器中。<a id="a-7s"></a>盛满饮食。<a id="a-7t"></a>摩尼器中。<a id="a-7u"></a>盛满杂宝。<a id="a-7v"></a>黄金器中。<a id="a-7w"></a>盛满银粟。<a id="a-7x"></a>白银器中。<a id="a-7y"></a>盛满金粟。<a id="a-7z"></a>金银器中。<a id="a-80"></a>盛满琉璃。<a id="a-81"></a>琉璃器中。<a id="a-82"></a>盛满金银及摩尼宝。<a id="a-83"></a>玻璃器中。<a id="a-84"></a>盛满砗磲。<a id="a-85"></a>砗磲器中。<a id="a-86"></a>盛满玻璃。<a id="a-87"></a>码瑙器中。<a id="a-88"></a>盛满赤珠。<a id="a-89"></a>赤珠器中。<a id="a-8A"></a>盛满码瑙。<a id="a-8B"></a>星幢摩尼器中。<a id="a-8C"></a>盛满水精摩尼。<a id="a-8D"></a>水精摩尼器中。<a id="a-8E"></a>盛满星幢摩尼。<a id="a-8F"></a>如是等五百宝器。<a id="a-8G"></a>自然出现。<a id="a-8H"></a>复于宅中。<a id="a-8I"></a>遍雨种种珍宝财物。<a id="a-8J"></a>及诸资具。<a id="a-8K"></a>一切库藏。<a id="a-8L"></a>悉皆充满。<a id="a-8M"></a>以此事故。<a id="a-8N"></a>父母亲属。<a id="a-8O"></a>及善相师。<a id="a-8P"></a>共呼此儿。<a id="a-8Q"></a>名曰善财。<a id="a-8R"></a>又知此童子。<a id="a-8S"></a>已曾供养过去诸佛。<a id="a-8T"></a>深种善根。<a id="a-8U"></a>信解广大。<a id="a-8V"></a>常乐亲近诸善知识。<a id="a-8W"></a>身语意业。<a id="a-8X"></a>皆无过失。<a id="a-8Y"></a>勇猛精进。<a id="a-8Z"></a>净菩萨道。<a id="a-8a"></a>求一切智。<a id="a-8b"></a>成佛法器。<a id="a-8c"></a>心行清净。<a id="a-8d"></a>犹如虚空。</p>
  <p id="a8e">尔时文殊师利菩萨。<a id="a-8f"></a>如是观察善财童子殊胜相已。<a id="a-8g"></a>熙怡微笑。<a id="a-8h"></a>安慰开谕。<a id="a-8i"></a>广为演说一切佛法。<a id="a-8j"></a>所谓说一切佛积集法。<a id="a-8k"></a>说一切佛相续法。<a id="a-8l"></a>说一切佛次第深入法。<a id="a-8m"></a>说一切佛众会清净法。<a id="a-8n"></a>说一切佛法轮化导法。<a id="a-8o"></a>说一切佛色身相好清净法。<a id="a-8p"></a>说一切佛法身普遍成就法。<a id="a-8q"></a>说一切佛无碍辩才法。<a id="a-8r"></a>说一切佛圆满庄严法。<a id="a-8s"></a>说一切佛平等无二法。</p>
  <p id="a8t">尔时文殊师利童子。<a id="a-8u"></a>为善财童子。<a id="a-8v"></a>及诸大众。<a id="a-8w"></a>说此法已。<a id="a-8x"></a>复以种种善巧方便。<a id="a-8y"></a>殷勤劝谕。<a id="a-8z"></a>令其开觉增长势力。<a id="a-90"></a>生大欢喜。<a id="a-91"></a>发阿耨多罗三藐三菩提心。<a id="a-92"></a>又令善财。<a id="a-93"></a>忆念过去所种善根。<a id="a-94"></a>复为福城一切人众随其根欲。<a id="a-95"></a>显现神通。<a id="a-96"></a>如所应度。<a id="a-97"></a>广为说法。<a id="a-98"></a>然后而去。</p>
  <p id="a99">尔时善财童子。<a id="a-9A"></a>从文殊师利童子所。<a id="a-9B"></a>闻说诸佛如是种种胜妙功德大威力已。<a id="a-9C"></a>勤求爱乐阿耨多罗三藐三菩提。<a id="a-9D"></a>随逐文殊师利。<a id="a-9E"></a>瞻恋不舍。<a id="a-9F"></a>一心归向。<a id="a-9G"></a>合掌谛观。<a id="a-9H"></a>而说偈言。</p>
  <p id="a9I">有大智慧威神力　　行菩提行利众生</p>
  <p id="a9J">无量境界誓当求　　唯愿仁尊哀听许</p>
  <p id="a9K">爱水深浚为池堑　　憍慢高举为垣墙</p>
  <p id="a9L">诸趣出入为门户　　三有难超作城郭</p>
  <p id="a9M">痴闇无明常所覆　　贪恚炽盛火恒烧</p>
  <p id="a9N">魔王自在处其中　　愚童凡夫依止住</p>
  <p id="a9O">谄诳忿恨惑乱戏　　贪欲所缠如罥索</p>
  <p id="a9P">疑惑所蔽若生盲　　恒行险趣诸邪道</p>
  <p id="a9Q">常为悭嫉之所缚　　入于三涂八难中</p>
  <p id="a9R">五趣轮回不觉知　　恒受生老病死苦</p>
  <p id="a9S">灭惑大悲清净日　　智光普照圆满轮</p>
  <p id="a9T">能竭生死烦恼海　　愿降慈光少观察</p>
  <p id="a9U">圆满大慈清净月　　福德光明无垢轮</p>
  <p id="a9V">一切众生咸施安　　愿赐清凉少观察</p>
  <p id="a9W">一切法界功德王　　白业成就为轮宝</p>
  <p id="a9X">所向导前无所碍　　愿顺我心垂教敕</p>
  <p id="a9Y">广博福智大商主　　勇猛不退求菩提</p>
  <p id="a9Z">普利一切诸众生　　唯愿垂悲拔济我</p>
  <p id="a9a">身被最胜忍辱甲　　手提明利智慧剑</p>
  <p id="a9b">常能自在破魔军　　愿雄猛者守护我</p>
  <p id="a9c">安住妙法须弥顶　　绕以三昧诸天女</p>
  <p id="a9d">摧灭业惑阿修罗　　真实帝释愿观我</p>
  <p id="a9e">三有昏闇凡愚宅　　烦恼轮回地趣因</p>
  <p id="a9f">仁尊永灭尽无余　　照世真灯示我道</p>
  <p id="a9g">众生恶趣行已除　　修治善道咸清净</p>
  <p id="a9h">度诸有海桥梁者　　示我真乘解脱门</p>
  <p id="a9i">常乐我净颠倒想　　厚重邪执常迷覆</p>
  <p id="a9j">明利智眼悉能除　　开我真乘解脱路</p>
  <p id="a9k">善了真谛无迷惑　　于诸法中无所畏</p>
  <p id="a9l">调伏众生自在人　　愿示于我菩提道</p>
  <p id="a9m">安住如来正见地　　增长诸佛功德树</p>
  <p id="a9n">雨一切佛妙法华　　愿速示我菩提道</p>
  <p id="a9o">去来现在一切佛　　如日光明出世间</p>
  <p id="a9p">为众能开甘露门　　彼所得道愿宣说</p>
  <p id="a9q">能善解除诸业缚　　巧转诸乘妙法轮</p>
  <p id="a9r">智慧决了自在人　　示我普焰摩诃衍</p>
  <p id="a9s">大悲为毂行愿轮　　信辖深固坚忍轴</p>
  <p id="a9t">净功德宝真实辕　　令我载此菩提乘</p>
  <p id="a9u">一切总持圆满箱　　慈愍普覆庄严盖</p>
  <p id="a9v">妙辩才音铃震响　　令我载此最上乘</p>
  <p id="a9w">清净戒品为茵蓐　　诸妙三昧为采女</p>
  <p id="a9x">法鼓洪音警有情　　令我载此摩诃衍</p>
  <p id="a9y">具足四摄无尽藏　　庄严璎珞功德宝</p>
  <p id="a9z">自他惭愧为羁鞅　　令我载此无上乘</p>
  <p id="aA0">常放大舍圆满光　　恒涂净戒真实香</p>
  <p id="aA1">永灭烦恼疮疣者　　令我载此最胜乘</p>
  <p id="aA2">三业调伏不退轮　　六根寂静三昧箱</p>
  <p id="aA3">最胜智慧方便轭　　令我载此妙法乘</p>
  <p id="aA4">大愿回向善御者　　总持诸法坚固力</p>
  <p id="aA5">智慧周旋常遍转　　令我载此速疾乘</p>
  <p id="aA6">交络普贤诸行网　　悲心广运能徐转</p>
  <p id="aA7">所行无畏得安详　　令我载此无上乘</p>
  <p id="aA8">任持坚固等金刚　　妙智巧成如幻事</p>
  <p id="aA9">一切障碍皆能断　　令我速载普贤乘</p>
  <p id="aAA">大慈无垢等群生　　普与世间贤圣乐</p>
  <p id="aAB">净智如空照法界　　愿速令我载此乘</p>
  <p id="aAC">能净一切业惑尘　　亦断世间流转苦</p>
  <p id="aAD">摧伏诸魔及外道　　令我载此妙法乘</p>
  <p id="aAE">智慧境界等虚空　　行力庄严遍法界</p>
  <p id="aAF">普满一切群生欲　　愿速令我载此乘</p>
  <p id="aAG">志乐清净量难穷　　无明爱见皆除灭</p>
  <p id="aAH">利益一切心无尽　　愿速令我载此乘</p>
  <p id="aAI">愿力如风速疾行　　定心安住恒无动</p>
  <p id="aAJ">普运一切诸含识　　愿速令我载此乘</p>
  <p id="aAK">坚誓如地永无倾　　大悲如水恒饶益</p>
  <p id="aAL">勇健荷担无疲倦　　愿速令我载此乘</p>
  <p id="aAM">普照众生智慧日　　四摄光明圆满轮</p>
  <p id="aAN">总持胜妙清净光　　愿示于我咸令见</p>
  <p id="aAO">能于劫海勤修学　　一切种智圆满因</p>
  <p id="aAP">摧灭坚执有为城　　与我如是金刚智</p>
  <p id="aAQ">仁于诸佛大智海　　获是智海广无涯</p>
  <p id="aAR">一切佛德靡不充　　善哉大圣当宣说</p>
  <p id="aAS">已入法王妙法城　　已冠智王大智冠</p>
  <p id="aAT">已系诸佛离垢缯　　最胜智眼愿观察</p>
  <p id="aAU">尔时文殊师利菩萨。<a id="a-AV"></a>如象王回。<a id="a-AW"></a>观察善财。<a id="a-AX"></a>作如是言。<a id="a-AY"></a>善哉善哉。<a id="a-AZ"></a>善男子。<a id="a-Aa"></a>汝已能发阿耨多罗三藐三菩提心。<a id="a-Ab"></a>复欲亲近诸善知识行菩萨行。<a id="a-Ac"></a>问诸菩萨所行之道。<a id="a-Ad"></a>善男子。<a id="a-Ae"></a>亲近供养诸善知识。<a id="a-Af"></a>是集一切智。<a id="a-Ag"></a>最初因缘。<a id="a-Ah"></a>由乐亲近善知识故。<a id="a-Ai"></a>令一切智疾得成满。<a id="a-Aj"></a>是故于此。<a id="a-Ak"></a>勿生疲厌。<a id="a-Al"></a>善财白言。<a id="a-Am"></a>圣者唯愿慈悲。<a id="a-An"></a>广为我说。<a id="a-Ao"></a>我应云何学菩萨行。<a id="a-Ap"></a>应云何修菩萨行。<a id="a-Aq"></a>应云何起菩萨行。<a id="a-Ar"></a>应云何行菩萨行。<a id="a-As"></a>应云何满菩萨行。<a id="a-At"></a>应云何净菩萨行。<a id="a-Au"></a>应云何转菩萨行。<a id="a-Av"></a>应云何深入菩萨行。<a id="a-Aw"></a>应云何出生菩萨行。<a id="a-Ax"></a>应云何观察菩萨行。<a id="a-Ay"></a>应云何增广菩萨行。<a id="a-Az"></a>应云何成就菩萨行。<a id="a-B0"></a>应云何令普贤行速得圆满。<a id="a-B1"></a>尔时文殊师利菩萨。<a id="a-B2"></a>为善财童子。<a id="a-B3"></a>而说偈言。</p>
  <p id="aB4">善哉清净功德海　　佛子能来至我所</p>
  <p id="aB5">发起广博大悲心　　勇猛志求无上觉</p>
  <p id="aB6">为欲度脱诸有情　　一切世间流转苦</p>
  <p id="aB7">已发大愿深如海　　勤修一切菩萨行</p>
  <p id="aB8">若有菩萨心坚固　　久处生死无疲厌</p>
  <p id="aB9">彼当具足普贤行　　得佛功德无能坏</p>
  <p id="aBA">福德威光福德星　　福德生处福德海</p>
  <p id="aBB">汝能普为诸众生　　誓修普贤清净行</p>
  <p id="aBC">汝见无边诸佛土　　去来现在一切佛</p>
  <p id="aBD">亦闻所转妙法轮　　念力忆持无忘失</p>
  <p id="aBE">汝于十方一切刹　　普见无量诸如来</p>
  <p id="aBF">愿海清净悉皆成　　具足菩萨尘沙行</p>
  <p id="aBG">汝入方便大法海　　安住如来功德地</p>
  <p id="aBH">导师胜行汝当修　　当成一切无师智</p>
  <p id="aBI">汝于一切广大刹　　所有刹土微尘劫</p>
  <p id="aBJ">于中修习普贤行　　成就最胜菩提道</p>
  <p id="aBK">汝于无边劫海中　　普遍十方一切刹</p>
  <p id="aBL">为欲成满诸大愿　　修行普贤诸妙行</p>
  <p id="aBM">此中无量诸众生　　闻汝愿已皆欢喜</p>
  <p id="aBN">悉发广大菩提意　　专心愿学普贤乘</p>
  <p id="aBO">尔是文殊师利菩萨。<a id="a-BP"></a>说此偈已。<a id="a-BQ"></a>告善财童子言。<a id="a-BR"></a>善哉善哉。<a id="a-BS"></a>善男子。<a id="a-BT"></a>若有众生。<a id="a-BU"></a>能发阿耨多罗三藐三菩提心。<a id="a-BV"></a>是事为难。<a id="a-BW"></a>能发心已。<a id="a-BX"></a>复欲勤求行菩萨行。<a id="a-BY"></a>倍更为难。<a id="a-BZ"></a>善男子。<a id="a-Ba"></a>汝今发心。<a id="a-Bb"></a>求菩萨道。<a id="a-Bc"></a>为欲成就一切智智。<a id="a-Bd"></a>应当勤求真善知识。<a id="a-Be"></a>善男子。<a id="a-Bf"></a>求善知识。<a id="a-Bg"></a>勿生疲懈。<a id="a-Bh"></a>见善知识。<a id="a-Bi"></a>勿生厌足。<a id="a-Bj"></a>于善知识。<a id="a-Bk"></a>所有教诲。<a id="a-Bl"></a>当念随顺。<a id="a-Bm"></a>不应违逆。<a id="a-Bn"></a>于善知识。<a id="a-Bo"></a>善巧方便。<a id="a-Bp"></a>但应恭敬。<a id="a-Bq"></a>勿见过失。<a id="a-Br"></a>善男子。<a id="a-Bs"></a>于此南方。<a id="a-Bt"></a>有一国土。<a id="a-Bu"></a>名为胜乐。<a id="a-Bv"></a>其国有山。<a id="a-Bw"></a>名曰妙峰。<a id="a-Bx"></a>彼有比丘。<a id="a-By"></a>名吉祥云。<a id="a-Bz"></a>汝可往问。<a id="a-C0"></a>菩萨云何学菩萨行。<a id="a-C1"></a>菩萨云何修菩萨行。<a id="a-C2"></a>乃至菩萨云何。<a id="a-C3"></a>于普贤行。<a id="a-C4"></a>疾得圆满。<a id="a-C5"></a>善男子。<a id="a-C6"></a>彼善知识。<a id="a-C7"></a>当为汝说具足圆满普贤行愿。<a id="a-C8"></a>时善财童子。<a id="a-C9"></a>闻是语已。<a id="a-CA"></a>心生欢喜。<a id="a-CB"></a>踊跃无量。<a id="a-CC"></a>于彼比丘。<a id="a-CD"></a>深生渴仰。<a id="a-CE"></a>于文殊师利。<a id="a-CF"></a>殷勤恋慕。<a id="a-CG"></a>顶礼双足。<a id="a-CH"></a>绕无数匝。<a id="a-CI"></a>悲泣流泪辞退而去。</p>
  <p id="aCJ">尔时善财童子。<a id="a-CK"></a>渐次南行。<a id="a-CL"></a>往胜乐国。<a id="a-CM"></a>登妙峰山。<a id="a-CN"></a>于其山上。<a id="a-CO"></a>东西南北。<a id="a-CP"></a>四维上下。<a id="a-CQ"></a>周遍求觅。<a id="a-CR"></a>经于七日。<a id="a-CS"></a>竟不能见。<a id="a-CT"></a>由为勤求善知识故。<a id="a-CU"></a>捐舍身命。<a id="a-CV"></a>无饥渴想。<a id="a-CW"></a>正念观察。<a id="a-CX"></a>心安无退。<a id="a-CY"></a>过七日已。<a id="a-CZ"></a>见彼比丘。<a id="a-Ca"></a>在别山上徐步经行。<a id="a-Cb"></a>即前往诣。<a id="a-Cc"></a>顶礼双足。<a id="a-Cd"></a>右绕三匝。<a id="a-Ce"></a>合掌而住。<a id="a-Cf"></a>白言。<a id="a-Cg"></a>圣者。<a id="a-Ch"></a>我已先发阿耨多罗三藐三菩提心。<a id="a-Ci"></a>而未知菩萨云何学菩萨行。<a id="a-Cj"></a>云何修菩萨行。<a id="a-Ck"></a>云何起菩萨行。<a id="a-Cl"></a>云何行菩萨行。<a id="a-Cm"></a>乃至云何于普贤行。<a id="a-Cn"></a>疾得圆满。<a id="a-Co"></a>我闻圣者。<a id="a-Cp"></a>善能诱诲。<a id="a-Cq"></a>唯愿慈哀。<a id="a-Cr"></a>为我宣说。<a id="a-Cs"></a>云何菩萨。<a id="a-Ct"></a>速得成就阿耨多罗三藐三菩提。<a id="a-Cu"></a>时吉祥云比丘。<a id="a-Cv"></a>告善财言。<a id="a-Cw"></a>善哉善哉善男子。<a id="a-Cx"></a>汝已能发阿耨多罗三藐三菩提心。<a id="a-Cy"></a>是事为难。<a id="a-Cz"></a>复能请问行菩萨行。<a id="a-D0"></a>难中之难。<a id="a-D1"></a>所谓勤求菩萨道。<a id="a-D2"></a>勤求菩萨境界。<a id="a-D3"></a>勤求菩萨广博净行。<a id="a-D4"></a>勤求菩萨出现神变。<a id="a-D5"></a>勤求菩萨示现广大诸解脱门。<a id="a-D6"></a>勤求菩萨示现世间种种作业。<a id="a-D7"></a>勤求菩萨随顺众生种种心行。<a id="a-D8"></a>勤求菩萨示现入出生死涅槃。<a id="a-D9"></a>勤求菩萨于为无为心无所著。<a id="a-DA"></a>勤求菩萨除断众生种种烦恼微细过失。<a id="a-DB"></a>善男子。<a id="a-DC"></a>我得自在决定解力。<a id="a-DD"></a>信眼清净。<a id="a-DE"></a>智行照耀。<a id="a-DF"></a>普眼明彻。<a id="a-DG"></a>具清净行。<a id="a-DH"></a>慧眼遍观一切境界。<a id="a-DI"></a>善巧方便离一切障。<a id="a-DJ"></a>以清净身。<a id="a-DK"></a>普诣十方一切国土。<a id="a-DL"></a>恭敬供养一切诸佛。<a id="a-DM"></a>以信解力。<a id="a-DN"></a>常念十方一切诸佛。<a id="a-DO"></a>以总持力。<a id="a-DP"></a>受持十方一切佛法。<a id="a-DQ"></a>以智慧眼。<a id="a-DR"></a>常见十方一切诸佛。<a id="a-DS"></a>所谓见于东方。<a id="a-DT"></a>一佛二佛。<a id="a-DU"></a>十佛百佛。<a id="a-DV"></a>千佛百千佛。<a id="a-DW"></a>亿佛百亿佛。<a id="a-DX"></a>千亿佛百千亿佛。<a id="a-DY"></a>那由他亿佛。<a id="a-DZ"></a>百那由他亿佛。<a id="a-Da"></a>千那由他亿佛。<a id="a-Db"></a>百千那由他亿佛。<a id="a-Dc"></a>乃至见无数无量。<a id="a-Dd"></a>无边无等。<a id="a-De"></a>不可数。<a id="a-Df"></a>不可称。<a id="a-Dg"></a>不可思。<a id="a-Dh"></a>不可量。<a id="a-Di"></a>不可说。<a id="a-Dj"></a>不可说不可说佛。<a id="a-Dk"></a>乃至见阎浮提极微尘数佛。<a id="a-Dl"></a>四天下极微尘数佛。<a id="a-Dm"></a>小千世界极微尘数佛。<a id="a-Dn"></a>中千世界极微尘数佛。<a id="a-Do"></a>大千世界极微尘数佛。<a id="a-Dp"></a>十佛刹极微尘数佛。<a id="a-Dq"></a>百佛刹极微尘数佛。<a id="a-Dr"></a>千佛刹极微尘数佛。<a id="a-Ds"></a>百千佛刹极微尘数佛。<a id="a-Dt"></a>亿佛刹极微尘数佛。<a id="a-Du"></a>百亿佛刹极微尘数佛。<a id="a-Dv"></a>千亿佛刹极微尘数佛。<a id="a-Dw"></a>百千亿佛刹极微尘数佛。<a id="a-Dx"></a>那由他亿佛刹极微尘数佛。<a id="a-Dy"></a>乃至见不可说不可说佛刹极微尘数佛。<a id="a-Dz"></a>如见东方一切诸佛。<a id="a-E0"></a>南西北方。<a id="a-E1"></a>四维上下。<a id="a-E2"></a>所见诸佛。<a id="a-E3"></a>亦复如是。<a id="a-E4"></a>随其所见。<a id="a-E5"></a>一一方中。<a id="a-E6"></a>所有诸佛。<a id="a-E7"></a>种种色相。<a id="a-E8"></a>种种形貌。<a id="a-E9"></a>种种神通。<a id="a-EA"></a>种种受用。<a id="a-EB"></a>种种游戏。<a id="a-EC"></a>种种众会庄严道场。<a id="a-ED"></a>种种光明无边照耀。<a id="a-EE"></a>种种宫殿庄严国界。<a id="a-EF"></a>种种寿量示有修短。<a id="a-EG"></a>随诸众生种种心乐。<a id="a-EH"></a>示现种种成正觉门。<a id="a-EI"></a>于大众中。<a id="a-EJ"></a>广现神变。<a id="a-EK"></a>作师子吼度脱众生。<a id="a-EL"></a>善男子。<a id="a-EM"></a>我唯得此忆念一切诸佛平等境界无碍智慧普见法门。<a id="a-EN"></a>如诸菩萨摩诃萨。<a id="a-EO"></a>无量智慧具足圆满清净行门。<a id="a-EP"></a>岂能了知所有边际。<a id="a-EQ"></a>所谓智光普照差别境界念佛门。<a id="a-ER"></a>常见诸佛种种国土宫殿庄严悉现前故。<a id="a-ES"></a>令安住种种增上意乐念佛门。<a id="a-ET"></a>随诸众生心之所乐。<a id="a-EU"></a>皆令见佛得清净故。<a id="a-EV"></a>令安住究竟佛力念佛门。<a id="a-EW"></a>令入如来十种力中随顺行故。<a id="a-EX"></a>令安住种种如来究竟正法念佛门。<a id="a-EY"></a>见一切佛。<a id="a-EZ"></a>演说正法。<a id="a-Ea"></a>咸听闻故。<a id="a-Eb"></a>遍照十方无差别藏念佛门。<a id="a-Ec"></a>普见一切诸世界中等无差别诸佛海故。<a id="a-Ed"></a>入不可见极微细处念佛门。<a id="a-Ee"></a>彻见一切微细境中如来神变自在事故。<a id="a-Ef"></a>住种种劫念佛门。<a id="a-Eg"></a>于一切劫。<a id="a-Eh"></a>常见诸佛。<a id="a-Ei"></a>施作佛事。<a id="a-Ej"></a>咸亲近故。<a id="a-Ek"></a>住一切时念佛门。<a id="a-El"></a>于一切时。<a id="a-Em"></a>常得见佛。<a id="a-En"></a>与佛同住。<a id="a-Eo"></a>不相离故。<a id="a-Ep"></a>住一切刹念佛门。<a id="a-Eq"></a>一切刹土。<a id="a-Er"></a>咸见佛身。<a id="a-Es"></a>超过世间。<a id="a-Et"></a>无等比故。<a id="a-Eu"></a>住一切世念佛门。<a id="a-Ev"></a>随于自心所有乐欲。<a id="a-Ew"></a>普见三世诸如来故。<a id="a-Ex"></a>住一切境念佛门。<a id="a-Ey"></a>普见一切诸境界中。<a id="a-Ez"></a>诸佛相续。<a id="a-F0"></a>咸出兴故。<a id="a-F1"></a>住一切性寂灭念佛门。<a id="a-F2"></a>于念念中。<a id="a-F3"></a>见一切刹一切诸佛示涅槃故。<a id="a-F4"></a>住一切时处念佛门。<a id="a-F5"></a>于一日中。<a id="a-F6"></a>见一切佛。<a id="a-F7"></a>从其住处。<a id="a-F8"></a>而往化故。<a id="a-F9"></a>住一切境广大念佛门。<a id="a-FA"></a>见一切佛结跏趺坐一一佛身满法界故。<a id="a-FB"></a>住一切法微细念佛门。<a id="a-FC"></a>于一毛孔。<a id="a-FD"></a>见不可说诸佛出兴。<a id="a-FE"></a>咸至其所。<a id="a-FF"></a>而承事故。<a id="a-FG"></a>住刹那际庄严念佛门。<a id="a-FH"></a>于一念中。<a id="a-FI"></a>见一切刹皆有诸佛成等正觉现神变故。<a id="a-FJ"></a>住一切法念佛门。<a id="a-FK"></a>见一切佛出兴于世以智慧光转法轮故。<a id="a-FL"></a>住自在心念佛门。<a id="a-FM"></a>随其自心所有欲乐。<a id="a-FN"></a>一切如来。<a id="a-FO"></a>现其影像。<a id="a-FP"></a>咸得见故。<a id="a-FQ"></a>住一切业念佛门。<a id="a-FR"></a>能随法界一切众生所修行业。<a id="a-FS"></a>为现其身令觉悟故。<a id="a-FT"></a>住一切神变念佛门。<a id="a-FU"></a>见一切佛住于广大香水海中。<a id="a-FV"></a>坐莲华台。<a id="a-FW"></a>普现神变。<a id="a-FX"></a>满十方故。<a id="a-FY"></a>住等虚空界念佛门。<a id="a-FZ"></a>观察如来所现身云庄严法界虚空界故。<a id="a-Fa"></a>如是等无量无数念佛门。<a id="a-Fb"></a>而我云何能知能说彼功德行。<a id="a-Fc"></a>善男子。<a id="a-Fd"></a>南方有国。<a id="a-Fe"></a>名曰海门。<a id="a-Ff"></a>彼有比丘。<a id="a-Fg"></a>名为海云。<a id="a-Fh"></a>汝往彼问。<a id="a-Fi"></a>菩萨云何学菩萨行。<a id="a-Fj"></a>修菩萨道。<a id="a-Fk"></a>海云比丘。<a id="a-Fl"></a>能善分别开发广大善根因缘。<a id="a-Fm"></a>当令汝入广大助道位。<a id="a-Fn"></a>当令汝成广大善根力。<a id="a-Fo"></a>当为汝说发菩提心因。<a id="a-Fp"></a>当令汝生广大乘光明。<a id="a-Fq"></a>当令汝得广大波罗蜜。<a id="a-Fr"></a>当令汝入广大诸行海。<a id="a-Fs"></a>当令汝转广大誓愿轮。<a id="a-Ft"></a>当令汝净广大庄严门。<a id="a-Fu"></a>当令汝起广大慈悲力。<a id="a-Fv"></a>时善财童子。<a id="a-Fw"></a>礼吉祥云比丘足。<a id="a-Fx"></a>绕无数匝。<a id="a-Fy"></a>殷勤瞻仰。<a id="a-Fz"></a>恋慕而去。</p>
 </body>
</html>