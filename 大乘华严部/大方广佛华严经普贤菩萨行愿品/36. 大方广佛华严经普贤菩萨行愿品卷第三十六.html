<!doctype html>
<html id="z3IBTXCJ6" data-ver="1232">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十六</h1>
  <h2 id="a2">入不思议解脱境界普贤行愿品</h2>
  <p id="a3">尔时弥勒菩萨复告善财童子。<a id="a-4"></a>言善男子。<a id="a-5"></a>譬如有人得无畏药。<a id="a-6"></a>离五恐怖。<a id="a-7"></a>何等为五。<a id="a-8"></a>所谓火不能烧。<a id="a-9"></a>毒不能中。<a id="a-A"></a>刀不能伤。<a id="a-B"></a>水不能漂。<a id="a-C"></a>烟不能熏。<a id="a-D"></a>菩萨摩诃萨。<a id="a-E"></a>亦复如是。<a id="a-F"></a>得一切智菩提心药。<a id="a-G"></a>离五怖畏。<a id="a-H"></a>何等为五。<a id="a-I"></a>不为一切三毒火烧。<a id="a-J"></a>五欲毒不中。<a id="a-K"></a>惑刀不伤。<a id="a-L"></a>有流不漂。<a id="a-M"></a>诸觉观烟不能熏害。<a id="a-N"></a>善男子。<a id="a-O"></a>譬如有人得解脱药。<a id="a-P"></a>终无横难。<a id="a-Q"></a>菩萨摩诃萨。<a id="a-R"></a>亦复如是。<a id="a-S"></a>得菩提心解脱智药。<a id="a-T"></a>永离一切生死横难。<a id="a-U"></a>善男子。<a id="a-V"></a>譬如有人持摩诃应伽药。<a id="a-W"></a>随其方所。<a id="a-X"></a>一切毒蛇。<a id="a-Y"></a>闻此药气。<a id="a-Z"></a>即皆远去。<a id="a-a"></a>菩萨摩诃萨。<a id="a-b"></a>亦复如是。<a id="a-c"></a>持菩提心大应伽药。<a id="a-d"></a>一切烦恼。<a id="a-e"></a>诸恶毒蛇。<a id="a-f"></a>闻其气者。<a id="a-g"></a>悉皆散灭。<a id="a-h"></a>善男子。<a id="a-i"></a>譬如有人持无能胜药。<a id="a-j"></a>一切怨敌无能胜者。<a id="a-k"></a>菩萨摩诃萨。<a id="a-l"></a>亦复如是。<a id="a-m"></a>持菩提心无能胜药。<a id="a-n"></a>悉能降伏一切魔军。<a id="a-o"></a>善男子。<a id="a-p"></a>譬如有人持毗笈摩药。<a id="a-q"></a>能令毒箭自然堕落。<a id="a-r"></a>菩萨摩诃萨。<a id="a-s"></a>亦复如是。<a id="a-t"></a>持菩提心毗笈摩药。<a id="a-u"></a>令贪嗔痴诸邪见箭自然堕落。<a id="a-v"></a>善男子。<a id="a-w"></a>譬如有人持善见药。<a id="a-x"></a>能除一切所有诸病。<a id="a-y"></a>菩萨摩诃萨。<a id="a-z"></a>亦复如是。<a id="a-10"></a>持菩提心善见药王。<a id="a-11"></a>悉除一切诸烦恼病。<a id="a-12"></a>善男子。<a id="a-13"></a>如有药树名珊陀那。<a id="a-14"></a>有取其皮以涂疮者。<a id="a-15"></a>疮即除愈平复如故。<a id="a-16"></a>亦无[病-丙+盤][病-丙+(一/艮)]。<a id="a-17"></a>然其树皮。<a id="a-18"></a>随取随生。<a id="a-19"></a>终不可尽。<a id="a-1A"></a>菩萨摩诃萨。<a id="a-1B"></a>从菩提心生大智树。<a id="a-1C"></a>亦复如是。<a id="a-1D"></a>若有得见而生信者。<a id="a-1E"></a>烦恼业疮悉得销灭。<a id="a-1F"></a>一切智树初无所损。<a id="a-1G"></a>善男子。<a id="a-1H"></a>如有药树名成就根。<a id="a-1I"></a>以其力故。<a id="a-1J"></a>令阎浮提一切树根。<a id="a-1K"></a>枝叶华果。<a id="a-1L"></a>增长成就。<a id="a-1M"></a>菩萨摩诃萨菩提心树亦复如是。<a id="a-1N"></a>以胜威力。<a id="a-1O"></a>能令一切声闻独觉学无学等及诸菩萨。<a id="a-1P"></a>所有善根增长成就。<a id="a-1Q"></a>善男子。<a id="a-1R"></a>譬如有药名阿蓝婆。<a id="a-1S"></a>若用涂身。<a id="a-1T"></a>身之与心。<a id="a-1U"></a>咸有堪能。<a id="a-1V"></a>菩萨摩诃萨。<a id="a-1W"></a>得菩提心阿蓝婆药。<a id="a-1X"></a>亦复如是。<a id="a-1Y"></a>令其身心有胜堪能增长善法。<a id="a-1Z"></a>善男子。<a id="a-1a"></a>譬如有人得念力药。<a id="a-1b"></a>能令其心念力清净。<a id="a-1c"></a>菩萨摩诃萨。<a id="a-1d"></a>亦复如是。<a id="a-1e"></a>得菩提心念力妙药。<a id="a-1f"></a>心无障碍。<a id="a-1g"></a>念力清净。<a id="a-1h"></a>善男子。<a id="a-1i"></a>譬如有药名大莲华。<a id="a-1j"></a>其有服者。<a id="a-1k"></a>住寿一劫。<a id="a-1l"></a>菩萨摩诃萨。<a id="a-1m"></a>服菩提心。<a id="a-1n"></a>大莲华药。<a id="a-1o"></a>亦复如是。<a id="a-1p"></a>于无数劫。<a id="a-1q"></a>寿命自在。<a id="a-1r"></a>修集种种波罗蜜行。<a id="a-1s"></a>善男子。<a id="a-1t"></a>譬如有人执翳形药。<a id="a-1u"></a>一切世间人及非人悉不能见。<a id="a-1v"></a>菩萨摩诃萨。<a id="a-1w"></a>持菩提心翳形妙药。<a id="a-1x"></a>亦复如是。<a id="a-1y"></a>于诸境界种种游行。<a id="a-1z"></a>一切诸魔不能得见。<a id="a-20"></a>善男子。<a id="a-21"></a>如海有珠名普集众宝。<a id="a-22"></a>此珠若在一切众宝常不散失。<a id="a-23"></a>假使劫火焚烧世间。<a id="a-24"></a>能令此海减于一滴。<a id="a-25"></a>无有是处。<a id="a-26"></a>况至干竭菩萨摩诃萨菩提心珠。<a id="a-27"></a>亦复如是。<a id="a-28"></a>住于菩萨一切智智大愿海中。<a id="a-29"></a>若常忆持不令退失。<a id="a-2A"></a>能坏菩萨一善根者。<a id="a-2B"></a>终无是处。<a id="a-2C"></a>若退其心。<a id="a-2D"></a>舍一切智。<a id="a-2E"></a>一切善法。<a id="a-2F"></a>即皆散灭。<a id="a-2G"></a>善男子。<a id="a-2H"></a>如有摩尼名普集光明。<a id="a-2I"></a>有以此珠璎珞其身。<a id="a-2J"></a>映蔽一切宝庄严具。<a id="a-2K"></a>所有光明悉皆不现。<a id="a-2L"></a>菩萨摩诃萨菩提心宝。<a id="a-2M"></a>亦复如是。<a id="a-2N"></a>庄严心性。<a id="a-2O"></a>映蔽一切声闻独觉所有心宝。<a id="a-2P"></a>诸庄严具。<a id="a-2Q"></a>悉无光彩。<a id="a-2R"></a>善男子。<a id="a-2S"></a>如有珠宝名曰水清。<a id="a-2T"></a>若以此珠置浊水中。<a id="a-2U"></a>以珠威力水即澄清。<a id="a-2V"></a>菩萨摩诃萨菩提心珠。<a id="a-2W"></a>亦复如是。<a id="a-2X"></a>能清一切烦恼垢浊。<a id="a-2Y"></a>善男子。<a id="a-2Z"></a>譬如有人得住水宝。<a id="a-2a"></a>系其身上。<a id="a-2b"></a>入大海中。<a id="a-2c"></a>自在游行不为水害。<a id="a-2d"></a>菩萨摩诃萨。<a id="a-2e"></a>亦复如是。<a id="a-2f"></a>得菩提心一切智智住水妙宝。<a id="a-2g"></a>入于一切生死海中。<a id="a-2h"></a>游戏自在终不沉溺。<a id="a-2i"></a>善男子。<a id="a-2j"></a>譬如有人得龙宝珠。<a id="a-2k"></a>持入龙宫。<a id="a-2l"></a>游止大海。<a id="a-2m"></a>以珠威力。<a id="a-2n"></a>一切龙蛇及诸水族。<a id="a-2o"></a>悉不能害。<a id="a-2p"></a>菩萨摩诃萨。<a id="a-2q"></a>亦复如是。<a id="a-2r"></a>得菩提心一切智智大龙宝珠。<a id="a-2s"></a>入于欲界痴爱水中。<a id="a-2t"></a>惑业龙蛇不能为害。<a id="a-2u"></a>善男子。<a id="a-2v"></a>譬如帝释着摩尼冠。<a id="a-2w"></a>庄严其顶。<a id="a-2x"></a>映蔽一切诸余天众。<a id="a-2y"></a>菩萨摩诃萨亦复如是。<a id="a-2z"></a>着菩提心一切智智大愿宝冠。<a id="a-30"></a>系其心顶。<a id="a-31"></a>超过一切三界众生。<a id="a-32"></a>善男子。<a id="a-33"></a>譬如有人得如意珠。<a id="a-34"></a>除灭一切贫穷之苦。<a id="a-35"></a>菩萨摩诃萨亦复如是。<a id="a-36"></a>得菩提心一切智智如意宝珠。<a id="a-37"></a>出生菩萨善法资具。<a id="a-38"></a>远离一切邪命怖畏善男子。<a id="a-39"></a>譬如有人得日精珠。<a id="a-3A"></a>持向日光而生于火。<a id="a-3B"></a>菩萨摩诃萨。<a id="a-3C"></a>亦复如是。<a id="a-3D"></a>得菩提心一切智性日精宝珠。<a id="a-3E"></a>持向智光。<a id="a-3F"></a>而生智火。<a id="a-3G"></a>善男子。<a id="a-3H"></a>譬如有人得月爱珠。<a id="a-3I"></a>持向月光而生于水。<a id="a-3J"></a>菩萨摩诃萨。<a id="a-3K"></a>亦复如是。<a id="a-3L"></a>得菩提心月精宝珠。<a id="a-3M"></a>持此心珠。<a id="a-3N"></a>鉴回向光。<a id="a-3O"></a>而生一切善根愿水。<a id="a-3P"></a>善男子。<a id="a-3Q"></a>譬如龙王首戴如意摩尼宝冠。<a id="a-3R"></a>远离一切怨敌怖畏。<a id="a-3S"></a>菩萨摩诃萨。<a id="a-3T"></a>亦复如是。<a id="a-3U"></a>着菩提心大悲宝冠。<a id="a-3V"></a>远离一切恶道诸难。<a id="a-3W"></a>善男子。<a id="a-3X"></a>如有宝珠名一切世间庄严藏。<a id="a-3Y"></a>若有得者。<a id="a-3Z"></a>令其所欲悉得充满。<a id="a-3a"></a>而此宝珠用无穷尽。<a id="a-3b"></a>体不损减。<a id="a-3c"></a>菩萨摩诃萨菩提心宝。<a id="a-3d"></a>亦复如是。<a id="a-3e"></a>若有得者。<a id="a-3f"></a>令其所愿悉得圆满。<a id="a-3g"></a>而菩提心用不穷尽。<a id="a-3h"></a>体无损减。<a id="a-3i"></a>善男子。<a id="a-3j"></a>如转轮王有摩尼宝。<a id="a-3k"></a>置于宫中。<a id="a-3l"></a>放大光明。<a id="a-3m"></a>破一切闇。<a id="a-3n"></a>菩萨摩诃萨。<a id="a-3o"></a>亦复如是。<a id="a-3p"></a>以菩提心一切智智大摩尼宝。<a id="a-3q"></a>住于欲界。<a id="a-3r"></a>放大智光。<a id="a-3s"></a>悉破诸趣无明黑闇。<a id="a-3t"></a>善男子。<a id="a-3u"></a>譬如帝青大摩尼宝。<a id="a-3v"></a>若有为此光明所触。<a id="a-3w"></a>即同其色。<a id="a-3x"></a>菩萨摩诃萨发菩提心一切智宝。<a id="a-3y"></a>亦复如是。<a id="a-3z"></a>观察诸法。<a id="a-40"></a>回向善根。<a id="a-41"></a>趣一切智。<a id="a-42"></a>靡不即同一切智智菩提心色。<a id="a-43"></a>善男子。<a id="a-44"></a>如琉璃宝于百千岁处不净中。<a id="a-45"></a>不为臭秽之所染着。<a id="a-46"></a>最极无垢。<a id="a-47"></a>性本净故。<a id="a-48"></a>菩萨摩诃萨发菩提心一切智宝亦复如是。<a id="a-49"></a>于百千劫。<a id="a-4A"></a>住欲界中。<a id="a-4B"></a>不为欲界过患所染。<a id="a-4C"></a>最极无垢。<a id="a-4D"></a>如法界性。<a id="a-4E"></a>本清净故。<a id="a-4F"></a>善男子。<a id="a-4G"></a>譬如有宝名净光明。<a id="a-4H"></a>悉能映蔽一切宝色。<a id="a-4I"></a>菩萨摩诃萨。<a id="a-4J"></a>发菩提心一切智宝。<a id="a-4K"></a>亦复如是。<a id="a-4L"></a>悉能映蔽一切凡夫有学无学二乘功德。<a id="a-4M"></a>善男子。<a id="a-4N"></a>譬如有宝名为火焰。<a id="a-4O"></a>悉能除灭一切闇冥。<a id="a-4P"></a>菩萨摩诃萨。<a id="a-4Q"></a>一切智宝。<a id="a-4R"></a>亦复如是。<a id="a-4S"></a>观行相应。<a id="a-4T"></a>能灭一切无明黑闇。<a id="a-4U"></a>善男子。<a id="a-4V"></a>譬如海中有无价宝。<a id="a-4W"></a>商人采得船载入城。<a id="a-4X"></a>其诸摩尼百千万种光色。<a id="a-4Y"></a>价直无与等者。<a id="a-4Z"></a>菩萨摩诃萨菩提心宝亦复如是。<a id="a-4a"></a>住于生死大海之中。<a id="a-4b"></a>乘大愿船。<a id="a-4c"></a>深心相续。<a id="a-4d"></a>入解脱城。<a id="a-4e"></a>一切声闻。<a id="a-4f"></a>及辟支佛。<a id="a-4g"></a>所有功德。<a id="a-4h"></a>无能及者。<a id="a-4i"></a>善男子。<a id="a-4j"></a>如有宝珠名自在王。<a id="a-4k"></a>处阎浮洲。<a id="a-4l"></a>去日月轮四万由旬。<a id="a-4m"></a>日月宫中所有庄严。<a id="a-4n"></a>其珠影现。<a id="a-4o"></a>悉皆具足。<a id="a-4p"></a>菩萨摩诃萨发菩提心一切智智清净功德自在王宝亦复如是。<a id="a-4q"></a>住生死中。<a id="a-4r"></a>照法界空。<a id="a-4s"></a>佛智日月。<a id="a-4t"></a>一切功德。<a id="a-4u"></a>清净境界。<a id="a-4v"></a>影像庄严。<a id="a-4w"></a>悉于中现。<a id="a-4x"></a>善男子。<a id="a-4y"></a>如有宝珠名自在王。<a id="a-4z"></a>日月光明所照之处。<a id="a-50"></a>一切财宝衣服等物。<a id="a-51"></a>所有价直。<a id="a-52"></a>悉不能及。<a id="a-53"></a>菩萨摩诃萨发菩提心自在王宝亦复如是。<a id="a-54"></a>一切智光所照之处。<a id="a-55"></a>三世所有。<a id="a-56"></a>天人二乘。<a id="a-57"></a>种种善根。<a id="a-58"></a>漏无漏法。<a id="a-59"></a>一切功德。<a id="a-5A"></a>皆不能及。<a id="a-5B"></a>善男子。<a id="a-5C"></a>譬如海中有摩尼宝名曰海藏。<a id="a-5D"></a>普现海中诸庄严事。<a id="a-5E"></a>菩萨摩诃萨菩提心宝。<a id="a-5F"></a>亦复如是。<a id="a-5G"></a>普能显现一切智海诸庄严事。<a id="a-5H"></a>善男子。<a id="a-5I"></a>譬如天上阎浮檀金。<a id="a-5J"></a>唯除心王大摩尼宝。<a id="a-5K"></a>余无及者。<a id="a-5L"></a>菩萨摩诃萨发菩提心阎浮檀金亦复如是。<a id="a-5M"></a>除一切智心王大宝。<a id="a-5N"></a>余无及者。<a id="a-5O"></a>善男子。<a id="a-5P"></a>譬如有人善调龙法。<a id="a-5Q"></a>于诸龙中而得自在。<a id="a-5R"></a>菩萨摩诃萨。<a id="a-5S"></a>亦复如是发菩提心。<a id="a-5T"></a>得一切智善调龙法。<a id="a-5U"></a>于诸一切烦恼龙中。<a id="a-5V"></a>而得自在。<a id="a-5W"></a>善男子。<a id="a-5X"></a>譬如勇士。<a id="a-5Y"></a>被执铠仗。<a id="a-5Z"></a>一切怨敌。<a id="a-5a"></a>无能降伏。<a id="a-5b"></a>菩萨摩诃萨。<a id="a-5c"></a>亦复如是。<a id="a-5d"></a>被执菩提大心铠仗。<a id="a-5e"></a>一切业惑诸恶怨敌。<a id="a-5f"></a>无能摧伏无能屈者。<a id="a-5g"></a>善男子。<a id="a-5h"></a>譬如天上白栴檀香。<a id="a-5i"></a>若烧一铢其香普熏小千世界。<a id="a-5j"></a>三千世界满中珍宝。<a id="a-5k"></a>所有价直。<a id="a-5l"></a>皆不能及。<a id="a-5m"></a>菩萨摩诃萨菩提心香亦复如是。<a id="a-5n"></a>一念功德普熏法界。<a id="a-5o"></a>声闻独觉。<a id="a-5p"></a>一切功德。<a id="a-5q"></a>皆所不及。<a id="a-5r"></a>善男子。<a id="a-5s"></a>如白栴檀。<a id="a-5t"></a>若以涂身。<a id="a-5u"></a>悉能除灭一切热恼。<a id="a-5v"></a>令其身心普得清凉。<a id="a-5w"></a>菩萨摩诃萨菩提心香亦复如是。<a id="a-5x"></a>发一切智。<a id="a-5y"></a>普熏身心。<a id="a-5z"></a>能除一切虚妄分别贪嗔痴等诸惑热恼。<a id="a-60"></a>令其具足智慧清凉。<a id="a-61"></a>善男子。<a id="a-62"></a>如须弥山。<a id="a-63"></a>众生近者。<a id="a-64"></a>即同其色。<a id="a-65"></a>菩萨摩诃萨菩提心山。<a id="a-66"></a>亦复如是。<a id="a-67"></a>若有近者。<a id="a-68"></a>悉得同其一切智色。<a id="a-69"></a>善男子。<a id="a-6A"></a>譬如波利质多罗树拘鞞陀罗树。<a id="a-6B"></a>其皮香气。<a id="a-6C"></a>阎浮提中。<a id="a-6D"></a>所有诸华。<a id="a-6E"></a>若婆师迦。<a id="a-6F"></a>若瞻博迦。<a id="a-6G"></a>若苏摩那及郁金等。<a id="a-6H"></a>如是诸华。<a id="a-6I"></a>所有香气。<a id="a-6J"></a>皆不能及。<a id="a-6K"></a>菩萨摩诃萨菩提心树。<a id="a-6L"></a>亦复如是。<a id="a-6M"></a>所发大愿功德之香。<a id="a-6N"></a>一切二乘无漏戒定智慧。<a id="a-6O"></a>解脱解脱知见。<a id="a-6P"></a>诸功德香。<a id="a-6Q"></a>悉不能及。<a id="a-6R"></a>善男子。<a id="a-6S"></a>譬如波利质多罗树。<a id="a-6T"></a>拘鞞陀罗树。<a id="a-6U"></a>虽未开华。<a id="a-6V"></a>应知即是无量诸华出生之处。<a id="a-6W"></a>菩萨摩诃萨菩提心树。<a id="a-6X"></a>亦复如是。<a id="a-6Y"></a>虽未开发一切智华。<a id="a-6Z"></a>应知即是无数人天。<a id="a-6a"></a>有漏无漏。<a id="a-6b"></a>众菩提华所生之处。<a id="a-6c"></a>善男子。<a id="a-6d"></a>譬如波利质多罗华。<a id="a-6e"></a>一日熏衣。<a id="a-6f"></a>所出香气。<a id="a-6g"></a>瞻博迦华。<a id="a-6h"></a>婆利师迦华。<a id="a-6i"></a>苏摩那华。<a id="a-6j"></a>虽千岁熏。<a id="a-6k"></a>亦不能及。<a id="a-6l"></a>菩萨摩诃萨菩提心华。<a id="a-6m"></a>亦复如是。<a id="a-6n"></a>一生所熏诸功德香。<a id="a-6o"></a>普彻十方一切佛所。<a id="a-6p"></a>一切二乘无漏功德。<a id="a-6q"></a>百千劫熏。<a id="a-6r"></a>所不能及善男子。<a id="a-6s"></a>如海岛中生椰子树。<a id="a-6t"></a>根茎枝叶。<a id="a-6u"></a>及以华果。<a id="a-6v"></a>一切众生。<a id="a-6w"></a>恒取受用。<a id="a-6x"></a>无时暂歇。<a id="a-6y"></a>菩萨摩诃萨菩提心树。<a id="a-6z"></a>亦复如是。<a id="a-70"></a>始从发起悲愿之心。<a id="a-71"></a>乃至成佛。<a id="a-72"></a>正法住世。<a id="a-73"></a>常时利益。<a id="a-74"></a>一切世间。<a id="a-75"></a>无有间息。<a id="a-76"></a>善男子。<a id="a-77"></a>如有药汁名诃樀迦。<a id="a-78"></a>人或得之。<a id="a-79"></a>以其一两。<a id="a-7A"></a>变千两铜。<a id="a-7B"></a>悉成真金。<a id="a-7C"></a>非千两铜。<a id="a-7D"></a>能变此药。<a id="a-7E"></a>菩萨摩诃萨。<a id="a-7F"></a>亦复如是。<a id="a-7G"></a>以菩提心回向智药。<a id="a-7H"></a>普变一切业惑等法。<a id="a-7I"></a>悉使成于一切智相非业惑等。<a id="a-7J"></a>能变其心。<a id="a-7K"></a>善男子。<a id="a-7L"></a>如微小火。<a id="a-7M"></a>投干草[卄/積]。<a id="a-7N"></a>随所焚烧。<a id="a-7O"></a>其焰转炽。<a id="a-7P"></a>菩萨摩诃萨菩提心火。<a id="a-7Q"></a>亦复如是。<a id="a-7R"></a>随其所缘善恶法聚。<a id="a-7S"></a>能令智焰展转增盛。<a id="a-7T"></a>善男子。<a id="a-7U"></a>譬如一灯然百千灯。<a id="a-7V"></a>其本一灯。<a id="a-7W"></a>无减无尽。<a id="a-7X"></a>菩萨摩诃萨菩提心灯。<a id="a-7Y"></a>亦复如是。<a id="a-7Z"></a>普然三世诸佛智灯。<a id="a-7a"></a>而其心灯无减无尽。<a id="a-7b"></a>善男子。<a id="a-7c"></a>譬如一灯入于闇室。<a id="a-7d"></a>百千年闇悉能破尽。<a id="a-7e"></a>发起光明。<a id="a-7f"></a>普照一切。<a id="a-7g"></a>菩萨摩诃萨菩提心灯。<a id="a-7h"></a>亦复如是。<a id="a-7i"></a>入众生心无明闇室。<a id="a-7j"></a>能灭无量百千万亿不可说劫积集一切诸业烦恼种种障碍。<a id="a-7k"></a>发生一切大智光明善男子。<a id="a-7l"></a>譬如灯炷。<a id="a-7m"></a>随其大小。<a id="a-7n"></a>而发光明。<a id="a-7o"></a>若益膏油。<a id="a-7p"></a>明终不绝。<a id="a-7q"></a>菩萨摩诃萨菩提心灯。<a id="a-7r"></a>亦复如是。<a id="a-7s"></a>大愿为炷。<a id="a-7t"></a>发智慧光。<a id="a-7u"></a>照明法界。<a id="a-7v"></a>益大悲油。<a id="a-7w"></a>教化众生。<a id="a-7x"></a>庄严国土。<a id="a-7y"></a>施作佛事。<a id="a-7z"></a>现大威德。<a id="a-80"></a>无有休息。<a id="a-81"></a>善男子。<a id="a-82"></a>譬如他化自在天王冠阎浮檀真金天冠。<a id="a-83"></a>欲界天子诸庄严具。<a id="a-84"></a>所有光明。<a id="a-85"></a>无能映夺。<a id="a-86"></a>一切威力。<a id="a-87"></a>皆不能及。<a id="a-88"></a>菩萨摩诃萨。<a id="a-89"></a>亦复如是。<a id="a-8A"></a>冠菩提心一切智宝大愿天冠。<a id="a-8B"></a>凡夫二乘所有功德。<a id="a-8C"></a>皆不能及。<a id="a-8D"></a>善男子。<a id="a-8E"></a>如师子王哮吼之时。<a id="a-8F"></a>师子儿闻皆增勇健。<a id="a-8G"></a>余兽闻之脂血销耗。<a id="a-8H"></a>即皆窜伏。<a id="a-8I"></a>佛师子王菩提哮吼。<a id="a-8J"></a>一切智声。<a id="a-8K"></a>应知亦尔。<a id="a-8L"></a>诸菩萨闻。<a id="a-8M"></a>养育法身。<a id="a-8N"></a>增长功德。<a id="a-8O"></a>其余一切邪执众生。<a id="a-8P"></a>闻皆退散。<a id="a-8Q"></a>如冰销释。<a id="a-8R"></a>善男子。<a id="a-8S"></a>譬如有人以师子筋而为乐弦。<a id="a-8T"></a>其音既奏。<a id="a-8U"></a>余弦悉绝。<a id="a-8V"></a>菩萨摩诃萨。<a id="a-8W"></a>亦复如是。<a id="a-8X"></a>以如来师子波罗蜜身菩提心筋。<a id="a-8Y"></a>为法乐弦。<a id="a-8Z"></a>其音既奏。<a id="a-8a"></a>一切五欲。<a id="a-8b"></a>及以二乘诸功德弦。<a id="a-8c"></a>悉皆断灭。<a id="a-8d"></a>善男子。<a id="a-8e"></a>譬如有人以牛羊等种种诸乳。<a id="a-8f"></a>假使积集盈于大海。<a id="a-8g"></a>以师子乳一滴投中。<a id="a-8h"></a>直过无碍能令众乳一时变坏。<a id="a-8i"></a>菩萨摩诃萨。<a id="a-8j"></a>亦复如是。<a id="a-8k"></a>以如来师子菩提心乳。<a id="a-8l"></a>着无始际业烦恼中。<a id="a-8m"></a>直过无碍。<a id="a-8n"></a>悉令坏灭。<a id="a-8o"></a>终不住于二乘解脱。<a id="a-8p"></a>善男子。<a id="a-8q"></a>譬如雪山迦陵频伽鸟。<a id="a-8r"></a>在卵[穀-禾+卵]中。<a id="a-8s"></a>有大势力。<a id="a-8t"></a>一切诸鸟。<a id="a-8u"></a>所不能及。<a id="a-8v"></a>菩萨摩诃萨。<a id="a-8w"></a>亦复如是。<a id="a-8x"></a>于生死[穀-禾+卵]。<a id="a-8y"></a>发菩提心。<a id="a-8z"></a>所有大悲功德势力。<a id="a-90"></a>声闻独觉无能及者。<a id="a-91"></a>善男子。<a id="a-92"></a>如金翅鸟王子。<a id="a-93"></a>初始生时。<a id="a-94"></a>目则明利。<a id="a-95"></a>飞则劲捷。<a id="a-96"></a>威势力能超过一切其余众鸟。<a id="a-97"></a>虽久成长。<a id="a-98"></a>无能及者。<a id="a-99"></a>菩萨摩诃萨亦复如是。<a id="a-9A"></a>发菩提心。<a id="a-9B"></a>为诸如来金翅王子。<a id="a-9C"></a>智慧清净。<a id="a-9D"></a>大悲勇猛。<a id="a-9E"></a>具自在力神通威势。<a id="a-9F"></a>一切二乘。<a id="a-9G"></a>虽百千劫久修道行。<a id="a-9H"></a>所不能及。<a id="a-9I"></a>善男子。<a id="a-9J"></a>如有壮夫手执利矛。<a id="a-9K"></a>刺坚密甲直过无碍。<a id="a-9L"></a>菩萨摩诃萨。<a id="a-9M"></a>亦复如是。<a id="a-9N"></a>勇猛精进。<a id="a-9O"></a>执菩提心一切智智铦利快矛。<a id="a-9P"></a>刺诸邪见随眠密甲。<a id="a-9Q"></a>悉能穿彻。<a id="a-9R"></a>无有障碍善男子。<a id="a-9S"></a>譬如摩诃那伽大力勇士。<a id="a-9T"></a>若奋威怒。<a id="a-9U"></a>于其额上必生疮疱。<a id="a-9V"></a>疮若未合。<a id="a-9W"></a>阎浮提中。<a id="a-9X"></a>一切人众。<a id="a-9Y"></a>无能制伏。<a id="a-9Z"></a>菩萨摩诃萨。<a id="a-9a"></a>亦复如是。<a id="a-9b"></a>若起大悲。<a id="a-9c"></a>必定发于菩提之心一切智疮。<a id="a-9d"></a>心未舍来。<a id="a-9e"></a>一切世间。<a id="a-9f"></a>诸魔眷属。<a id="a-9g"></a>惑业恶人。<a id="a-9h"></a>不能为害。<a id="a-9i"></a>善男子。<a id="a-9j"></a>譬如射师有诸弟子。<a id="a-9k"></a>虽未惯习师之技艺。<a id="a-9l"></a>然其智慧方便善巧。<a id="a-9m"></a>余一切人所不能及。<a id="a-9n"></a>菩萨摩诃萨初始发心。<a id="a-9o"></a>亦复如是。<a id="a-9p"></a>虽未惯习一切智行菩提事业。<a id="a-9q"></a>然其所有愿智解欲。<a id="a-9r"></a>一切世间。<a id="a-9s"></a>凡夫二乘。<a id="a-9t"></a>悉不能及。<a id="a-9u"></a>善男子。<a id="a-9v"></a>如人学射。<a id="a-9w"></a>先安其足。<a id="a-9x"></a>后习其法。<a id="a-9y"></a>及诸剑术。<a id="a-9z"></a>一切武艺。<a id="a-A0"></a>斯为根本。<a id="a-A1"></a>菩萨摩诃萨。<a id="a-A2"></a>亦复如是。<a id="a-A3"></a>欲学如来一切智道。<a id="a-A4"></a>先当安住菩提之心。<a id="a-A5"></a>然后修行一切佛法。<a id="a-A6"></a>善男子。<a id="a-A7"></a>譬如幻师。<a id="a-A8"></a>将作幻事。<a id="a-A9"></a>先当起意。<a id="a-AA"></a>忆持幻法。<a id="a-AB"></a>然后一切悉得成就。<a id="a-AC"></a>菩萨摩诃萨。<a id="a-AD"></a>亦复如是。<a id="a-AE"></a>将起一切诸佛菩萨神通幻事。<a id="a-AF"></a>先当发起大菩提心。<a id="a-AG"></a>然后一切悉得成就。<a id="a-AH"></a>善男子。<a id="a-AI"></a>譬如幻术。<a id="a-AJ"></a>无色现色。<a id="a-AK"></a>一切变化。<a id="a-AL"></a>皆能显示。<a id="a-AM"></a>菩萨摩诃萨菩提心相一切智幻。<a id="a-AN"></a>亦复如是。<a id="a-AO"></a>虽无有色不可睹见。<a id="a-AP"></a>然能普于十方法界。<a id="a-AQ"></a>示现种种功德庄严。<a id="a-AR"></a>善男子。<a id="a-AS"></a>譬如猫狸。<a id="a-AT"></a>才见于鼠。<a id="a-AU"></a>鼠即入穴。<a id="a-AV"></a>不敢复出。<a id="a-AW"></a>菩萨摩诃萨。<a id="a-AX"></a>发菩提心。<a id="a-AY"></a>亦复如是。<a id="a-AZ"></a>暂以慧眼。<a id="a-Aa"></a>观诸惑业。<a id="a-Ab"></a>皆即窜灭。<a id="a-Ac"></a>不复出生。<a id="a-Ad"></a>善男子。<a id="a-Ae"></a>譬如有人。<a id="a-Af"></a>着阎浮金庄严之具。<a id="a-Ag"></a>映蔽一切众宝光明。<a id="a-Ah"></a>皆如聚墨。<a id="a-Ai"></a>菩萨摩诃萨。<a id="a-Aj"></a>亦复如是。<a id="a-Ak"></a>着菩提心一切智智金庄严具。<a id="a-Al"></a>映蔽一切凡夫二乘功德庄严。<a id="a-Am"></a>悉无光色。<a id="a-An"></a>善男子。<a id="a-Ao"></a>如好磁石。<a id="a-Ap"></a>少分之力。<a id="a-Aq"></a>即能吸坏一切坚牢诸铁钩锁。<a id="a-Ar"></a>菩萨摩诃萨。<a id="a-As"></a>亦复如是若起一念菩提之心。<a id="a-At"></a>悉能坏灭一切邪见贪欲系缚无明钩锁。<a id="a-Au"></a>善男子。<a id="a-Av"></a>如有磁石。<a id="a-Aw"></a>随所在处。<a id="a-Ax"></a>铁若见之。<a id="a-Ay"></a>即皆散灭。<a id="a-Az"></a>无留住者。<a id="a-B0"></a>菩萨摩诃萨。<a id="a-B1"></a>亦复如是。<a id="a-B2"></a>发菩提心。<a id="a-B3"></a>以智观察一切世间诸业烦恼。<a id="a-B4"></a>二乘解脱。<a id="a-B5"></a>若暂见之。<a id="a-B6"></a>即皆散灭。<a id="a-B7"></a>无有住者。<a id="a-B8"></a>善男子。<a id="a-B9"></a>譬如渔人。<a id="a-BA"></a>善入大海。<a id="a-BB"></a>一切水族。<a id="a-BC"></a>无能为害。<a id="a-BD"></a>假使入于摩竭鱼口。<a id="a-BE"></a>亦不为彼之所吞噬。<a id="a-BF"></a>菩萨摩诃萨。<a id="a-BG"></a>亦复如是。<a id="a-BH"></a>发菩提心。<a id="a-BI"></a>入生死海。<a id="a-BJ"></a>诸业烦恼。<a id="a-BK"></a>一切水族。<a id="a-BL"></a>不能为害。<a id="a-BM"></a>假使入于声闻独觉实际解脱摩竭口中。<a id="a-BN"></a>亦不为其之所留难。<a id="a-BO"></a>善男子。<a id="a-BP"></a>譬如有人。<a id="a-BQ"></a>饮甘露浆。<a id="a-BR"></a>一切诸毒。<a id="a-BS"></a>不能为害。<a id="a-BT"></a>菩萨摩诃萨。<a id="a-BU"></a>亦复如是。<a id="a-BV"></a>饮菩提心一切智智甘露法浆。<a id="a-BW"></a>不堕声闻辟支佛地。<a id="a-BX"></a>以具广大悲愿力故。<a id="a-BY"></a>善男子。<a id="a-BZ"></a>譬如有人。<a id="a-Ba"></a>得安缮那药。<a id="a-Bb"></a>以涂其目。<a id="a-Bc"></a>虽能自在游行人间。<a id="a-Bd"></a>一切世人。<a id="a-Be"></a>所不能见。<a id="a-Bf"></a>菩萨摩诃萨。<a id="a-Bg"></a>亦复如是。<a id="a-Bh"></a>得菩提心安缮那药。<a id="a-Bi"></a>能以愿智方便。<a id="a-Bj"></a>随顺入魔境界。<a id="a-Bk"></a>自在游行。<a id="a-Bl"></a>一切众魔。<a id="a-Bm"></a>所不能见。<a id="a-Bn"></a>善男子。<a id="a-Bo"></a>譬如有人。<a id="a-Bp"></a>依附于王。<a id="a-Bq"></a>不畏余人。<a id="a-Br"></a>菩萨摩诃萨。<a id="a-Bs"></a>亦复如是。<a id="a-Bt"></a>依菩提心。<a id="a-Bu"></a>住一切智大势力王。<a id="a-Bv"></a>不畏世间一切障盖恶趣之难。<a id="a-Bw"></a>善男子。<a id="a-Bx"></a>譬如有人。<a id="a-By"></a>住于水中。<a id="a-Bz"></a>不畏火焚。<a id="a-C0"></a>菩萨摩诃萨。<a id="a-C1"></a>亦复如是。<a id="a-C2"></a>住菩提心善根水中。<a id="a-C3"></a>不畏一切声闻独觉解脱智火。<a id="a-C4"></a>善男子。<a id="a-C5"></a>譬如有人。<a id="a-C6"></a>依倚猛将。<a id="a-C7"></a>即不怖畏一切怨敌。<a id="a-C8"></a>菩萨摩诃萨。<a id="a-C9"></a>亦复如是。<a id="a-CA"></a>依菩提心勇猛智将。<a id="a-CB"></a>不畏一切恶行怨敌。<a id="a-CC"></a>善男子。<a id="a-CD"></a>如释天王执金刚杵。<a id="a-CE"></a>摧伏一切阿修罗众。<a id="a-CF"></a>菩萨摩诃萨。<a id="a-CG"></a>亦复如是。<a id="a-CH"></a>持菩提心金刚智杵。<a id="a-CI"></a>摧伏一切诸魔外道阿修罗众。<a id="a-CJ"></a>善男子。<a id="a-CK"></a>譬如有人得最胜药。<a id="a-CL"></a>服之延龄。<a id="a-CM"></a>长得充健。<a id="a-CN"></a>不羸不瘦。<a id="a-CO"></a>不老不病。<a id="a-CP"></a>菩萨摩诃萨。<a id="a-CQ"></a>亦复如是。<a id="a-CR"></a>服菩提心最胜智药。<a id="a-CS"></a>住无数劫生死之中。<a id="a-CT"></a>修菩萨行。<a id="a-CU"></a>心无疲厌。<a id="a-CV"></a>亦无染着。<a id="a-CW"></a>善男子。<a id="a-CX"></a>譬如有人。<a id="a-CY"></a>调和药汁。<a id="a-CZ"></a>必当先取好清净水。<a id="a-Ca"></a>于一切处平等受用。<a id="a-Cb"></a>菩萨摩诃萨。<a id="a-Cc"></a>亦复如是。<a id="a-Cd"></a>欲修菩萨一切行愿。<a id="a-Ce"></a>先当发起菩提之心。<a id="a-Cf"></a>能令一切平等受润善男子。<a id="a-Cg"></a>譬如有人。<a id="a-Ch"></a>欲护其身。<a id="a-Ci"></a>先护命根。<a id="a-Cj"></a>菩萨摩诃萨。<a id="a-Ck"></a>亦复如是。<a id="a-Cl"></a>护持一切诸佛正法。<a id="a-Cm"></a>应先守护菩提之心。<a id="a-Cn"></a>善男子。<a id="a-Co"></a>譬如有人。<a id="a-Cp"></a>命根若断。<a id="a-Cq"></a>所务皆息。<a id="a-Cr"></a>不能利益父母宗亲。<a id="a-Cs"></a>菩萨摩诃萨。<a id="a-Ct"></a>亦复如是。<a id="a-Cu"></a>舍菩提心一切智命。<a id="a-Cv"></a>所有功德。<a id="a-Cw"></a>皆不成就。<a id="a-Cx"></a>不能利益一切众生。<a id="a-Cy"></a>善男子譬如大海。<a id="a-Cz"></a>一切毒药。<a id="a-D0"></a>所不能坏。<a id="a-D1"></a>菩萨摩诃萨。<a id="a-D2"></a>亦复如是。<a id="a-D3"></a>发菩提心。<a id="a-D4"></a>一切智海。<a id="a-D5"></a>诸业烦恼。<a id="a-D6"></a>二乘之心。<a id="a-D7"></a>一切众毒。<a id="a-D8"></a>所不能坏善男子。<a id="a-D9"></a>譬如日轮。<a id="a-DA"></a>星宿光明。<a id="a-DB"></a>不能映蔽。<a id="a-DC"></a>菩萨摩诃萨。<a id="a-DD"></a>亦复如是。<a id="a-DE"></a>菩提心日。<a id="a-DF"></a>大智慧轮。<a id="a-DG"></a>一切二乘。<a id="a-DH"></a>无漏功德星宿智光。<a id="a-DI"></a>所不能蔽善男子。<a id="a-DJ"></a>譬如王子初始生时。<a id="a-DK"></a>即为一切耆旧大臣之所尊重。<a id="a-DL"></a>以种族真正增上自在故。<a id="a-DM"></a>菩萨摩诃萨。<a id="a-DN"></a>亦复如是。<a id="a-DO"></a>于佛法中。<a id="a-DP"></a>初发菩提一切智心。<a id="a-DQ"></a>生如来家。<a id="a-DR"></a>为法王子。<a id="a-DS"></a>即为一切久修梵行声闻缘觉所共尊重。<a id="a-DT"></a>以菩提心大悲种姓增上自在故。<a id="a-DU"></a>善男子。<a id="a-DV"></a>譬如王子。<a id="a-DW"></a>年虽幼稚。<a id="a-DX"></a>一切大臣。<a id="a-DY"></a>皆悉敬礼。<a id="a-DZ"></a>然此王子。<a id="a-Da"></a>于彼大臣。<a id="a-Db"></a>心虽敬重。<a id="a-Dc"></a>不应礼拜。<a id="a-Dd"></a>以种姓殊胜故。<a id="a-De"></a>菩萨摩诃萨。<a id="a-Df"></a>亦复如是。<a id="a-Dg"></a>虽初发心修菩萨行。<a id="a-Dh"></a>二乘耆旧。<a id="a-Di"></a>久修梵行见此菩萨。<a id="a-Dj"></a>皆应敬礼以得法殊胜故。<a id="a-Dk"></a>善男子。<a id="a-Dl"></a>譬如王子。<a id="a-Dm"></a>虽于一切臣佐之中。<a id="a-Dn"></a>未得自在。<a id="a-Do"></a>辅相大臣。<a id="a-Dp"></a>无能与等。<a id="a-Dq"></a>以其生处极尊胜故。<a id="a-Dr"></a>菩萨摩诃萨。<a id="a-Ds"></a>亦复如是。<a id="a-Dt"></a>虽于一切业烦恼中。<a id="a-Du"></a>未得自在。<a id="a-Dv"></a>然其已发大菩提心。<a id="a-Dw"></a>诸阿罗汉。<a id="a-Dx"></a>及辟支佛。<a id="a-Dy"></a>无能与等。<a id="a-Dz"></a>以具如来圣种姓故。<a id="a-E0"></a>善男子。<a id="a-E1"></a>譬如清净摩尼宝珠。<a id="a-E2"></a>眼有翳故。<a id="a-E3"></a>见为不净。<a id="a-E4"></a>菩萨摩诃萨。<a id="a-E5"></a>亦复如是。<a id="a-E6"></a>大菩提心。<a id="a-E7"></a>本性清净。<a id="a-E8"></a>一切众生。<a id="a-E9"></a>无智翳眼。<a id="a-EA"></a>以不信故。<a id="a-EB"></a>谓为不净。<a id="a-EC"></a>善男子。<a id="a-ED"></a>譬如有药为咒所持。<a id="a-EE"></a>若有众生见闻同住。<a id="a-EF"></a>一切诸病。<a id="a-EG"></a>皆得销灭。<a id="a-EH"></a>菩萨摩诃萨。<a id="a-EI"></a>菩提心药。<a id="a-EJ"></a>亦复如是一切善根。<a id="a-EK"></a>智慧方便。<a id="a-EL"></a>皆为愿智共所摄持。<a id="a-EM"></a>若有众生。<a id="a-EN"></a>见闻同住。<a id="a-EO"></a>随顺忆念。<a id="a-EP"></a>诸烦恼病。<a id="a-EQ"></a>悉得除灭。<a id="a-ER"></a>善男子。<a id="a-ES"></a>譬如有人。<a id="a-ET"></a>常服甘露。<a id="a-EU"></a>其身毕竟。<a id="a-EV"></a>不变不坏。<a id="a-EW"></a>菩萨摩诃萨。<a id="a-EX"></a>亦复如是。<a id="a-EY"></a>若常忆持菩提心露。<a id="a-EZ"></a>令愿智身毕竟不坏。<a id="a-Ea"></a>善男子。<a id="a-Eb"></a>譬如有人。<a id="a-Ec"></a>被鹅羽衣。<a id="a-Ed"></a>一切泥水。<a id="a-Ee"></a>不能染着。<a id="a-Ef"></a>菩萨摩诃萨。<a id="a-Eg"></a>亦复如是。<a id="a-Eh"></a>净菩提心白鹅羽衣。<a id="a-Ei"></a>一切生死。<a id="a-Ej"></a>诸业烦恼。<a id="a-Ek"></a>不能染着。<a id="a-El"></a>善男子。<a id="a-Em"></a>譬如桴筏。<a id="a-En"></a>以绳贯穿。<a id="a-Eo"></a>连缀竹木。<a id="a-Ep"></a>不令分散。<a id="a-Eq"></a>于河流中。<a id="a-Er"></a>游行自在。<a id="a-Es"></a>菩萨摩诃萨。<a id="a-Et"></a>亦复如是。<a id="a-Eu"></a>以菩提心大愿智绳。<a id="a-Ev"></a>摄持诸行。<a id="a-Ew"></a>不令分散。<a id="a-Ex"></a>法驶流中。<a id="a-Ey"></a>游行自在。<a id="a-Ez"></a>随顺趣入一切智海。<a id="a-F0"></a>善男子。<a id="a-F1"></a>譬如木人。<a id="a-F2"></a>若无机关。<a id="a-F3"></a>身即离散。<a id="a-F4"></a>虽具支分。<a id="a-F5"></a>不能运动。<a id="a-F6"></a>菩萨摩诃萨。<a id="a-F7"></a>亦复如是。<a id="a-F8"></a>舍菩提心。<a id="a-F9"></a>行即分散。<a id="a-FA"></a>不能成就一切佛法。<a id="a-FB"></a>善男子。<a id="a-FC"></a>如转轮王有沉香宝名曰象藏。<a id="a-FD"></a>若烧此香。<a id="a-FE"></a>王四种兵悉腾虚空。<a id="a-FF"></a>菩萨摩诃萨菩提心香。<a id="a-FG"></a>亦复如是。<a id="a-FH"></a>若发此心。<a id="a-FI"></a>即令菩萨一切善根。<a id="a-FJ"></a>永出三界。<a id="a-FK"></a>行如来智。<a id="a-FL"></a>普遍无尽虚空法界。<a id="a-FM"></a>善男子。<a id="a-FN"></a>譬如金刚。<a id="a-FO"></a>唯从金刚及金处生。<a id="a-FP"></a>非余宝处之所能生。<a id="a-FQ"></a>菩萨摩诃萨菩提心金刚。<a id="a-FR"></a>亦复如是。<a id="a-FS"></a>唯从大悲救护众生金刚处生。<a id="a-FT"></a>及能观察一切智境金处而生。<a id="a-FU"></a>非余众生善根处生。<a id="a-FV"></a>善男子。<a id="a-FW"></a>譬如有树名曰无根。<a id="a-FX"></a>所依住处。<a id="a-FY"></a>竟不可得。<a id="a-FZ"></a>而其一切枝叶华果。<a id="a-Fa"></a>悉皆繁茂。<a id="a-Fb"></a>菩萨摩诃萨菩提心树。<a id="a-Fc"></a>亦复如是。<a id="a-Fd"></a>一切智性。<a id="a-Fe"></a>无有所依。<a id="a-Ff"></a>而能生长福德智慧神通大愿枝叶华果。<a id="a-Fg"></a>饶益世间。<a id="a-Fh"></a>普覆一切。<a id="a-Fi"></a>善男子。<a id="a-Fj"></a>如金刚宝。<a id="a-Fk"></a>非诸劣恶及[斯/瓦]破器所能容持。<a id="a-Fl"></a>唯除金银全具宝器。<a id="a-Fm"></a>菩萨摩诃萨发菩提心金刚智宝。<a id="a-Fn"></a>亦复如是。<a id="a-Fo"></a>非余下劣薄福众生悭嫉破戒嗔恨懒惰妄念无智诸恶器中所能容持。<a id="a-Fp"></a>亦非退失殊胜志愿散乱恶觉众生器中。<a id="a-Fq"></a>所能容持。<a id="a-Fr"></a>唯除菩萨深心宝器。<a id="a-Fs"></a>善男子。<a id="a-Ft"></a>譬如金刚。<a id="a-Fu"></a>能钻众宝。<a id="a-Fv"></a>菩萨摩诃萨菩提心金刚。<a id="a-Fw"></a>亦复如是。<a id="a-Fx"></a>悉能穿彻一切法宝。<a id="a-Fy"></a>善男子。<a id="a-Fz"></a>譬如金刚能坏一切坚固宝山。<a id="a-G0"></a>菩萨摩诃萨菩提心金刚。<a id="a-G1"></a>亦复如是。<a id="a-G2"></a>悉能摧坏诸邪见山。<a id="a-G3"></a>善男子。<a id="a-G4"></a>譬如金刚。<a id="a-G5"></a>虽破不全。<a id="a-G6"></a>犹胜众宝金庄严具。<a id="a-G7"></a>菩萨摩诃萨。<a id="a-G8"></a>亦复如是。<a id="a-G9"></a>发菩提心一切智宝。<a id="a-GA"></a>虽复志劣少有亏损。<a id="a-GB"></a>犹胜一切二乘功德。<a id="a-GC"></a>善男子。<a id="a-GD"></a>譬如金刚。<a id="a-GE"></a>虽有损缺。<a id="a-GF"></a>犹能除灭一切贫苦。<a id="a-GG"></a>菩萨摩诃萨。<a id="a-GH"></a>亦复如是。<a id="a-GI"></a>发菩提心一切智宝。<a id="a-GJ"></a>虽诸戒行多有损缺。<a id="a-GK"></a>终能舍离一切生死。<a id="a-GL"></a>善男子。<a id="a-GM"></a>譬如金刚。<a id="a-GN"></a>乃至少分。<a id="a-GO"></a>悉能破坏一切诸物。<a id="a-GP"></a>菩萨摩诃萨。<a id="a-GQ"></a>亦复如是。<a id="a-GR"></a>发菩提心。<a id="a-GS"></a>乃至一念。<a id="a-GT"></a>即破一切无知诸惑。<a id="a-GU"></a>善男子。<a id="a-GV"></a>譬如金刚。<a id="a-GW"></a>非诸凡下之所能得。<a id="a-GX"></a>菩萨摩诃萨菩提心金刚一切智宝。<a id="a-GY"></a>亦复如是。<a id="a-GZ"></a>非诸劣意凡夫二乘之所能得。<a id="a-Ga"></a>善男子。<a id="a-Gb"></a>譬如金刚。<a id="a-Gc"></a>不识宝人。<a id="a-Gd"></a>不知其能。<a id="a-Ge"></a>不得受用。<a id="a-Gf"></a>菩萨摩诃萨菩提心金刚。<a id="a-Gg"></a>亦复如是。<a id="a-Gh"></a>钝根无智下劣凡夫。<a id="a-Gi"></a>不了其能。<a id="a-Gj"></a>不得其用善男子。<a id="a-Gk"></a>譬如金刚无能销灭。<a id="a-Gl"></a>菩萨摩诃萨菩提心金刚。<a id="a-Gm"></a>亦复如是。<a id="a-Gn"></a>一切诸法。<a id="a-Go"></a>无能销灭。<a id="a-Gp"></a>善男子。<a id="a-Gq"></a>如金刚杵。<a id="a-Gr"></a>诸大力士。<a id="a-Gs"></a>皆不能持。<a id="a-Gt"></a>唯除有大那罗延力。<a id="a-Gu"></a>菩萨摩诃萨菩提心杵。<a id="a-Gv"></a>亦复如是。<a id="a-Gw"></a>一切二乘。<a id="a-Gx"></a>虽有大力。<a id="a-Gy"></a>皆不能持。<a id="a-Gz"></a>唯除菩萨广大因缘坚固善力。<a id="a-H0"></a>善男子。<a id="a-H1"></a>譬如金刚一切诸物无能坏者。<a id="a-H2"></a>而能普坏一切诸物。<a id="a-H3"></a>无有障碍。<a id="a-H4"></a>然其体性。<a id="a-H5"></a>亦不损减。<a id="a-H6"></a>菩萨摩诃萨菩提之心。<a id="a-H7"></a>亦复如是。<a id="a-H8"></a>普于三世无数劫中。<a id="a-H9"></a>教化众生。<a id="a-HA"></a>修行苦行。<a id="a-HB"></a>一切世间。<a id="a-HC"></a>声闻独觉。<a id="a-HD"></a>所不能及。<a id="a-HE"></a>咸能作之。<a id="a-HF"></a>然一切智。<a id="a-HG"></a>大心金刚。<a id="a-HH"></a>毕竟坚固。<a id="a-HI"></a>无有损减。<a id="a-HJ"></a>不生疲厌。<a id="a-HK"></a>亦无障碍。<a id="a-HL"></a>善男子。<a id="a-HM"></a>譬如金刚非余地分之所能持。<a id="a-HN"></a>唯除坚厚金刚之际。<a id="a-HO"></a>菩萨摩诃萨菩提之心。<a id="a-HP"></a>亦复如是。<a id="a-HQ"></a>声闻独觉。<a id="a-HR"></a>所有行愿。<a id="a-HS"></a>皆不能持。<a id="a-HT"></a>唯除趣向萨婆若道诸大菩萨坚固智力。<a id="a-HU"></a>善男子。<a id="a-HV"></a>如金刚器无有瑕隙。<a id="a-HW"></a>用盛于水。<a id="a-HX"></a>永不渗漏而令散失。<a id="a-HY"></a>菩萨摩诃萨大菩提心金刚宝器。<a id="a-HZ"></a>亦复如是。<a id="a-Ha"></a>体性无漏。<a id="a-Hb"></a>坚固回向。<a id="a-Hc"></a>盛善根水。<a id="a-Hd"></a>永不散失。<a id="a-He"></a>善男子。<a id="a-Hf"></a>如金刚轮。<a id="a-Hg"></a>能持大地。<a id="a-Hh"></a>不令散坏。<a id="a-Hi"></a>亦不陷没。<a id="a-Hj"></a>菩萨摩诃萨菩提之心。<a id="a-Hk"></a>亦复如是。<a id="a-Hl"></a>能持菩萨一切行愿。<a id="a-Hm"></a>不令坠没入于三界。<a id="a-Hn"></a>善男子。<a id="a-Ho"></a>譬如金刚。<a id="a-Hp"></a>久处水中不烂不坏。<a id="a-Hq"></a>菩萨摩诃萨菩提之心。<a id="a-Hr"></a>亦复如是。<a id="a-Hs"></a>于一切劫。<a id="a-Ht"></a>久处生死业烦恼中。<a id="a-Hu"></a>不烂不坏。<a id="a-Hv"></a>善男子。<a id="a-Hw"></a>譬如金刚。<a id="a-Hx"></a>一切大火不能烧然。<a id="a-Hy"></a>不能令热。<a id="a-Hz"></a>菩萨摩诃萨菩提之心。<a id="a-I0"></a>亦复如是。<a id="a-I1"></a>一切生死。<a id="a-I2"></a>诸烦恼火。<a id="a-I3"></a>不能烧然。<a id="a-I4"></a>不能令热。<a id="a-I5"></a>善男子。<a id="a-I6"></a>譬如此界一切诸佛。<a id="a-I7"></a>将成正觉。<a id="a-I8"></a>降伏四魔。<a id="a-I9"></a>证一切智。<a id="a-IA"></a>坐道场时。<a id="a-IB"></a>唯三千界金刚地际。<a id="a-IC"></a>金刚座上之所能持。<a id="a-ID"></a>非是余座所能成就。<a id="a-IE"></a>菩萨摩诃萨菩提心座。<a id="a-IF"></a>亦复如是。<a id="a-IG"></a>能持菩萨一切行愿。<a id="a-IH"></a>诸波罗蜜圆满诸忍。<a id="a-II"></a>深入诸地。<a id="a-IJ"></a>具足善根。<a id="a-IK"></a>种种回向。<a id="a-IL"></a>蒙佛授记。<a id="a-IM"></a>修集增长诸菩萨道。<a id="a-IN"></a>亲近供养一切如来。<a id="a-IO"></a>承顺受持大法云雨。<a id="a-IP"></a>速疾增长坚固大悲。<a id="a-IQ"></a>及能成辨一切愿智。<a id="a-IR"></a>乃至究竟阿耨多罗三藐三菩提。<a id="a-IS"></a>唯金刚智之所能持。<a id="a-IT"></a>非余善根所能成就。<a id="a-IU"></a>善男子。<a id="a-IV"></a>如转轮王。<a id="a-IW"></a>游四天下。<a id="a-IX"></a>七宝之中。<a id="a-IY"></a>轮宝先导。<a id="a-IZ"></a>菩萨摩诃萨。<a id="a-Ia"></a>亦复如是。<a id="a-Ib"></a>为法轮王。<a id="a-Ic"></a>利益一切菩提心宝。<a id="a-Id"></a>最为先导。<a id="a-Ie"></a>善男子。<a id="a-If"></a>譬如世间灭除怨敌。<a id="a-Ig"></a>诸器仗中弓箭最胜。<a id="a-Ih"></a>菩萨摩诃萨。<a id="a-Ii"></a>亦复如是。<a id="a-Ij"></a>于诸一切助道具中。<a id="a-Ik"></a>菩提之心。<a id="a-Il"></a>最为第一。<a id="a-Im"></a>悉能灭除一切烦恼生死怨故。<a id="a-In"></a>善男子。<a id="a-Io"></a>譬如一切水生华中。<a id="a-Ip"></a>优钵罗华。<a id="a-Iq"></a>而为最胜。<a id="a-Ir"></a>陆生华中。<a id="a-Is"></a>瞻博迦华。<a id="a-It"></a>而为最胜。<a id="a-Iu"></a>菩萨摩诃萨菩提之心。<a id="a-Iv"></a>亦复如是。<a id="a-Iw"></a>一切智体。<a id="a-Ix"></a>优钵罗华。<a id="a-Iy"></a>大慈悲心。<a id="a-Iz"></a>瞻博迦华。<a id="a-J0"></a>最为第一。<a id="a-J1"></a>能灭众生业烦恼故。<a id="a-J2"></a>善男子。<a id="a-J3"></a>如诸乘中船为第一。<a id="a-J4"></a>以行速疾。<a id="a-J5"></a>令身安乐。<a id="a-J6"></a>能达大海。<a id="a-J7"></a>到于彼岸。<a id="a-J8"></a>菩萨摩诃萨。<a id="a-J9"></a>亦复如是。<a id="a-JA"></a>于彼一切二乘之中。<a id="a-JB"></a>大菩提心而为第一。<a id="a-JC"></a>以能速疾运度众生。<a id="a-JD"></a>令其安乐达彼岸故。<a id="a-JE"></a>善男子。<a id="a-JF"></a>譬如世间一切水中雨水第一。<a id="a-JG"></a>菩萨摩诃萨。<a id="a-JH"></a>亦复如是。<a id="a-JI"></a>于诸一切三昧水中。<a id="a-JJ"></a>菩提之心。<a id="a-JK"></a>而为第一。<a id="a-JL"></a>能生一切禅定解脱甘露味故。<a id="a-JM"></a>善男子。<a id="a-JN"></a>譬如盐中先陀婆盐而为第一。<a id="a-JO"></a>能除诸病。<a id="a-JP"></a>及能明眼。<a id="a-JQ"></a>菩萨摩诃萨。<a id="a-JR"></a>亦复如是。<a id="a-JS"></a>于其八万四千法中。<a id="a-JT"></a>菩提之心。<a id="a-JU"></a>而为最胜。<a id="a-JV"></a>以能除灭一切众生惑业重病。<a id="a-JW"></a>生智明故。<a id="a-JX"></a>善男子。<a id="a-JY"></a>譬如乳中牛乳第一。<a id="a-JZ"></a>能除诸病令人增寿。<a id="a-Ja"></a>菩萨摩诃萨菩提之心。<a id="a-Jb"></a>亦复如是。<a id="a-Jc"></a>于诸正法甘露味中。<a id="a-Jd"></a>而为最胜。<a id="a-Je"></a>能除众生诸烦恼病。<a id="a-Jf"></a>及令菩萨慧命增故。<a id="a-Jg"></a>善男子。<a id="a-Jh"></a>此菩提心。<a id="a-Ji"></a>成就如是无量无边乃至不可说不可说具足圆满殊胜功德。<a id="a-Jj"></a>若有众生。<a id="a-Jk"></a>发阿耨多罗三藐三菩提心。<a id="a-Jl"></a>则获如是具足圆满胜功德法。<a id="a-Jm"></a>善男子。<a id="a-Jn"></a>汝获善利。<a id="a-Jo"></a>具善名称。<a id="a-Jp"></a>汝今能发阿耨多罗三藐三菩提心。<a id="a-Jq"></a>求菩萨行已。<a id="a-Jr"></a>得如是难行难集大功德故。</p>
 </body>
</html>