<!doctype html>
<html id="z3IBTWNIi" data-ver="1261">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第十二</h1>
  <h2 id="a2">入不思议解脱境界普贤行愿品</h2>
  <p id="a3">时婆罗门。<a id="a-4"></a>复告善财言。<a id="a-5"></a>我王圆满如上种种法式清净威仪。<a id="a-6"></a>先入道场。<a id="a-7"></a>礼敬贤圣。<a id="a-8"></a>上祈福祐。<a id="a-9"></a>泽润含生。<a id="a-A"></a>或祠祭祖宗。<a id="a-B"></a>思报恩德。<a id="a-C"></a>教人孝敬。<a id="a-D"></a>冥益万方。<a id="a-E"></a>或出游巡狩。<a id="a-F"></a>抚俗省方。<a id="a-G"></a>御众班师。<a id="a-H"></a>功成告谢。<a id="a-I"></a>水旱灾祥。<a id="a-J"></a>省躬庆祐。<a id="a-K"></a>祀祭之时。<a id="a-L"></a>一心专念。<a id="a-M"></a>恭敬无怠。<a id="a-N"></a>如对目前。<a id="a-O"></a>想其仪形。<a id="a-P"></a>思其教诲。<a id="a-Q"></a>感涕荐奉。<a id="a-R"></a>罄志无私。<a id="a-S"></a>国内辅臣。<a id="a-T"></a>有功有德。<a id="a-U"></a>贤良节行。<a id="a-V"></a>在家出家硕德高年人所宗事。<a id="a-W"></a>设命终已。<a id="a-X"></a>图画形容。<a id="a-Y"></a>随其行业。<a id="a-Z"></a>建诸塔庙。<a id="a-a"></a>我王如是日日之中。<a id="a-b"></a>内尽诚心。<a id="a-c"></a>外精供事。<a id="a-d"></a>饮食财宝。<a id="a-e"></a>上妙珍奇祠敬礼拜。<a id="a-f"></a>曾无懈废。<a id="a-g"></a>如上十种首嚼齿木乃至祠祭。<a id="a-h"></a>于昼初时前二分毕日初出时。<a id="a-i"></a>先召良医。<a id="a-j"></a>候其安否。<a id="a-k"></a>昼夜时分。<a id="a-l"></a>服食量宜。<a id="a-m"></a>次召历算。<a id="a-n"></a>占候阴阳。<a id="a-o"></a>风雨日辰。<a id="a-p"></a>星月运数。<a id="a-q"></a>行度差正。<a id="a-r"></a>隐现灾祥。<a id="a-s"></a>福庆禳除。<a id="a-t"></a>靡不诚告。<a id="a-u"></a>中外款候。<a id="a-v"></a>可以密闻。<a id="a-w"></a>于此时中。<a id="a-x"></a>一以言听。<a id="a-y"></a>所为既讫。<a id="a-z"></a>正坐临朝。<a id="a-10"></a>十千大臣。<a id="a-11"></a>前后围绕。<a id="a-12"></a>共理王事。<a id="a-13"></a>出纳王言。<a id="a-14"></a>听事毕来。<a id="a-15"></a>尽昼初时。<a id="a-16"></a>为后二分。<a id="a-17"></a>次第二时。<a id="a-18"></a>进御王膳。<a id="a-19"></a>奏妙音乐。<a id="a-1A"></a>种种欢娱。<a id="a-1B"></a>以悦王意。<a id="a-1C"></a>于第三时。<a id="a-1D"></a>沐浴游宴。<a id="a-1E"></a>十亿采女。<a id="a-1F"></a>内奏乐音。<a id="a-1G"></a>容止殊丽。<a id="a-1H"></a>周匝环绕。<a id="a-1I"></a>软意承旨。<a id="a-1J"></a>恒起慈心。<a id="a-1K"></a>清净园林。<a id="a-1L"></a>处处严饰。<a id="a-1M"></a>若闻若见烦恼销除。<a id="a-1N"></a>尽第四时。<a id="a-1O"></a>于王正殿。<a id="a-1P"></a>敷置众宝庄严论座。<a id="a-1Q"></a>于王国内。<a id="a-1R"></a>处处请求有大智慧沙门婆罗门得道果者。<a id="a-1S"></a>演说正法。<a id="a-1T"></a>听闻其义。<a id="a-1U"></a>合掌恭敬。<a id="a-1V"></a>礼拜问讯。<a id="a-1W"></a>尽恭敬心。<a id="a-1X"></a>尽尊重心。<a id="a-1Y"></a>请令安坐。<a id="a-1Z"></a>然后咨问。<a id="a-1a"></a>何等善法。<a id="a-1b"></a>何等恶法。<a id="a-1c"></a>何正何邪。<a id="a-1d"></a>何损何益。<a id="a-1e"></a>可行则行。<a id="a-1f"></a>可止则止。<a id="a-1g"></a>复应数集宿旧智臣高道隐逸。<a id="a-1h"></a>咨承不逮。<a id="a-1i"></a>以达聪明。<a id="a-1j"></a>询问国政。<a id="a-1k"></a>评其德失。<a id="a-1l"></a>由斯王德渐盛渐圆。<a id="a-1m"></a>国内众生。<a id="a-1n"></a>展转安乐。<a id="a-1o"></a>能令世化为解脱因。<a id="a-1p"></a>所以者何。<a id="a-1q"></a>一切菩萨诸所施为。<a id="a-1r"></a>无非佛事。<a id="a-1s"></a>譬如白月初出渐明至十五日。<a id="a-1t"></a>光明圆满。<a id="a-1u"></a>流照十方。<a id="a-1v"></a>亦如海潮月初渐起至十五日。<a id="a-1w"></a>大起潮波。<a id="a-1x"></a>洄澓万里。<a id="a-1y"></a>法王政化亦复如是。<a id="a-1z"></a>王德增长。<a id="a-20"></a>若无国王智臣耆旧。<a id="a-21"></a>如船无主漩洄覆没。<a id="a-22"></a>又如众生渴乏时。<a id="a-23"></a>雨求天帝释。<a id="a-24"></a>释天护念。<a id="a-25"></a>设不降雨。<a id="a-26"></a>经于十年。<a id="a-27"></a>是诸众生。<a id="a-28"></a>亦不必死。<a id="a-29"></a>若无国王。<a id="a-2A"></a>一日之中。<a id="a-2B"></a>万姓荒乱。<a id="a-2C"></a>相残害尽。<a id="a-2D"></a>以是当知。<a id="a-2E"></a>覆护众生。<a id="a-2F"></a>王胜帝释。<a id="a-2G"></a>复次我王。<a id="a-2H"></a>由闻胜法。<a id="a-2I"></a>常自省诫。<a id="a-2J"></a>以化群生。<a id="a-2K"></a>每至临朝。<a id="a-2L"></a>力势雄猛。<a id="a-2M"></a>王德增上。<a id="a-2N"></a>威伏强邻。<a id="a-2O"></a>外设朝仪种种严卫。<a id="a-2P"></a>奏妙音乐。<a id="a-2Q"></a>肃敬侍王。<a id="a-2R"></a>王与内宫眷属围绕。<a id="a-2S"></a>就师子座。<a id="a-2T"></a>身心无畏。<a id="a-2U"></a>如日出云光显自在。<a id="a-2V"></a>犹天帝释。<a id="a-2W"></a>处众天中。<a id="a-2X"></a>置四大人于殿四角。<a id="a-2Y"></a>身被金甲。<a id="a-2Z"></a>如四天王。<a id="a-2a"></a>左右侍卫。<a id="a-2b"></a>执诸兵仗。<a id="a-2c"></a>显示我王巍巍威德。<a id="a-2d"></a>王志含容。<a id="a-2e"></a>心卑万姓。<a id="a-2f"></a>不听不视。<a id="a-2g"></a>恒思顺行。<a id="a-2h"></a>如海吞流。<a id="a-2i"></a>如山蕴宝。<a id="a-2j"></a>乐音静息。<a id="a-2k"></a>内外一心。<a id="a-2l"></a>尔时我王遍观辅相种种威仪珍严妙饰。<a id="a-2m"></a>知如幻化。<a id="a-2n"></a>自坚其心。<a id="a-2o"></a>以慈软音。<a id="a-2p"></a>而说偈言。</p>
  <p id="a2q">合会须臾散　　荣贵尽无常</p>
  <p id="a2r">人命如电光　　强力皆归死</p>
  <p id="a2s">死魔亏盛满　　无常坏宝山</p>
  <p id="a2t">胜法恒坚牢　　应修不放逸</p>
  <p id="a2u">王说偈已。<a id="a-2v"></a>宣令群臣。<a id="a-2w"></a>各归常位。<a id="a-2x"></a>理王政事。<a id="a-2y"></a>利益众生。<a id="a-2z"></a>心无懈废。<a id="a-30"></a>仁者当知。<a id="a-31"></a>如是名为我王内德。<a id="a-32"></a>善财白言。<a id="a-33"></a>云何复名王德外化。<a id="a-34"></a>答言仁者。<a id="a-35"></a>一切众生。<a id="a-36"></a>及器世间。<a id="a-37"></a>安立护持。<a id="a-38"></a>皆是众生自业果报。<a id="a-39"></a>及诸国主德力任持。<a id="a-3A"></a>劫初成时。<a id="a-3B"></a>此器世间。<a id="a-3C"></a>人皆化生。<a id="a-3D"></a>肢体圆满。<a id="a-3E"></a>不藉衣食。<a id="a-3F"></a>形相充盈。<a id="a-3G"></a>照耀身光。<a id="a-3H"></a>无有昼夜。<a id="a-3I"></a>宿惑既胜。<a id="a-3J"></a>地味随生。<a id="a-3K"></a>乃至渐生自然香稻。<a id="a-3L"></a>后立田主。<a id="a-3M"></a>遐迩同归。<a id="a-3N"></a>覆育均平。<a id="a-3O"></a>为刹帝利。<a id="a-3P"></a>自是至今。<a id="a-3Q"></a>王化不绝。<a id="a-3R"></a>有欲之人。<a id="a-3S"></a>无主则乱。<a id="a-3T"></a>国有君主。<a id="a-3U"></a>一切获安。<a id="a-3V"></a>故名王力能护众生。<a id="a-3W"></a>仁者当知。<a id="a-3X"></a>人有四姓。<a id="a-3Y"></a>一婆罗门种。<a id="a-3Z"></a>多修口业。<a id="a-3a"></a>二刹帝利种。<a id="a-3b"></a>多修手业。<a id="a-3c"></a>三吠舍种。<a id="a-3d"></a>多修田业。<a id="a-3e"></a>四戍达罗种。<a id="a-3f"></a>修驰逐业。<a id="a-3g"></a>其余杂类旃陀罗等。<a id="a-3h"></a>多皆修习恶律仪业。<a id="a-3i"></a>然此四姓。<a id="a-3j"></a>及余杂类业习不同。<a id="a-3k"></a>居处亦异。<a id="a-3l"></a>从少至老。<a id="a-3m"></a>所务虽殊。<a id="a-3n"></a>皆崇四事。<a id="a-3o"></a>云何为四。<a id="a-3p"></a>一修持艺业。<a id="a-3q"></a>二营办资财。<a id="a-3r"></a>三共受欲乐。<a id="a-3s"></a>四各求解脱。<a id="a-3t"></a>言艺业者。<a id="a-3u"></a>并从髫龀以至壮年。<a id="a-3v"></a>各于其伦。<a id="a-3w"></a>习学其事。<a id="a-3x"></a>若婆罗门业。<a id="a-3y"></a>修智慧。<a id="a-3z"></a>图书印记。<a id="a-40"></a>纬候阴阳。<a id="a-41"></a>身相吉凶。<a id="a-42"></a>围陀典籍。<a id="a-43"></a>刹帝利种。<a id="a-44"></a>增修射御。<a id="a-45"></a>政在养人。<a id="a-46"></a>功存禁暴。<a id="a-47"></a>弦歌悦众征罚不庭。<a id="a-48"></a>吠舍田业。<a id="a-49"></a>播种耕耘粮聚仓储人天国本。<a id="a-4A"></a>戍达罗种。<a id="a-4B"></a>通商有无。<a id="a-4C"></a>兴贩往来。<a id="a-4D"></a>务滋货殖。<a id="a-4E"></a>言营财者。<a id="a-4F"></a>业艺既成。<a id="a-4G"></a>咸务自事。<a id="a-4H"></a>各于其党。<a id="a-4I"></a>竞构资生。<a id="a-4J"></a>言受乐者。<a id="a-4K"></a>既丰财利。<a id="a-4L"></a>卜定厥居。<a id="a-4M"></a>婚乐宴游恣娱声色。<a id="a-4N"></a>言解脱者。<a id="a-4O"></a>要言二类。<a id="a-4P"></a>一婆罗门刹利王种。<a id="a-4Q"></a>发既斑白。<a id="a-4R"></a>年逾五十。<a id="a-4S"></a>力迈色衰。<a id="a-4T"></a>厌世求道。<a id="a-4U"></a>情深出要。<a id="a-4V"></a>咸谓真修。<a id="a-4W"></a>所习既殊。<a id="a-4X"></a>师承自异。<a id="a-4Y"></a>九十六种。<a id="a-4Z"></a>各业本宗。<a id="a-4a"></a>或求生天。<a id="a-4b"></a>或计解脱。<a id="a-4c"></a>二者释种如来弟子。<a id="a-4d"></a>三乘学人。<a id="a-4e"></a>服甘露味。<a id="a-4f"></a>修习慈悲。<a id="a-4g"></a>利益群品。<a id="a-4h"></a>如是种种邪宗正宗。<a id="a-4i"></a>在家出家。<a id="a-4j"></a>精心道检。<a id="a-4k"></a>皆依王国。<a id="a-4l"></a>而得住持。<a id="a-4m"></a>并因我王演化流布故。<a id="a-4n"></a>诸学者。<a id="a-4o"></a>如世轮绳。<a id="a-4p"></a>艺业所修。<a id="a-4q"></a>如聚泥土。<a id="a-4r"></a>王行正化。<a id="a-4s"></a>如匠埏埴。<a id="a-4t"></a>巧益自他。<a id="a-4u"></a>如成众器。<a id="a-4v"></a>若无王力。<a id="a-4w"></a>功行不成。<a id="a-4x"></a>法灭无余。<a id="a-4y"></a>况能利济。<a id="a-4z"></a>又彼所修一切功德。<a id="a-50"></a>六分之一。<a id="a-51"></a>常属于王。<a id="a-52"></a>王之福山。<a id="a-53"></a>崇固难坏。<a id="a-54"></a>其余外境。<a id="a-55"></a>正化不行。<a id="a-56"></a>国内之人。<a id="a-57"></a>恣情积恶。<a id="a-58"></a>令修善者。<a id="a-59"></a>无以暂安。<a id="a-5A"></a>如是障修及造不善所有罪业。<a id="a-5B"></a>六分之一。<a id="a-5C"></a>还属彼王。<a id="a-5D"></a>王之罪山。<a id="a-5E"></a>牢峻难坏。<a id="a-5F"></a>是故我王福慧殊胜。<a id="a-5G"></a>时婆罗门。<a id="a-5H"></a>复告善财。<a id="a-5I"></a>仁岂不闻地神语耶。<a id="a-5J"></a>地神常言。<a id="a-5K"></a>我负大地。<a id="a-5L"></a>一切所有。<a id="a-5M"></a>及须弥山。<a id="a-5N"></a>不以为重。<a id="a-5O"></a>亦无厌心。<a id="a-5P"></a>于三种人。<a id="a-5Q"></a>我恒厌倦。<a id="a-5R"></a>不欲胜持。<a id="a-5S"></a>何等为三。<a id="a-5T"></a>一心怀叛逆。<a id="a-5U"></a>谋害人王。<a id="a-5V"></a>二念弃恩亲。<a id="a-5W"></a>不孝父母。<a id="a-5X"></a>三拨无因果。<a id="a-5Y"></a>毁谤三尊。<a id="a-5Z"></a>破法轮僧障修善者。<a id="a-5a"></a>如是三人。<a id="a-5b"></a>我极患重。<a id="a-5c"></a>乃至一念不欲任持。<a id="a-5d"></a>复次我王。<a id="a-5e"></a>宣流正化。<a id="a-5f"></a>诸佛护念。<a id="a-5g"></a>何况龙神。<a id="a-5h"></a>以是正心。<a id="a-5i"></a>能制诸恶。<a id="a-5j"></a>如执钩策。<a id="a-5k"></a>邪法不生。<a id="a-5l"></a>能与世间作无利者。<a id="a-5m"></a>感化调伏。<a id="a-5n"></a>正见修行。<a id="a-5o"></a>亦如牛王。<a id="a-5p"></a>王若行时。<a id="a-5q"></a>一切诸牛悉皆随从。<a id="a-5r"></a>王亦如是。<a id="a-5s"></a>正化流行。<a id="a-5t"></a>一切有情悉皆随顺。<a id="a-5u"></a>又如铁钩能制狂象。<a id="a-5v"></a>王治正化。<a id="a-5w"></a>能伏恶人。<a id="a-5x"></a>究竟令其同归解脱。</p>
  <p id="a5y">复次我王建国体人。<a id="a-5z"></a>恒在三事。<a id="a-60"></a>一念除五怖。<a id="a-61"></a>二慎择三臣。<a id="a-62"></a>三精修御膳。<a id="a-63"></a>所以者何。<a id="a-64"></a>树君养人。<a id="a-65"></a>事先除怖。<a id="a-66"></a>臣德允备足以弼谐。<a id="a-67"></a>御膳精羞。<a id="a-68"></a>爱身及物。<a id="a-69"></a>教人忠孝亲长尊严。<a id="a-6A"></a>善财白言。<a id="a-6B"></a>云何五怖。<a id="a-6C"></a>此国独无。<a id="a-6D"></a>答言。<a id="a-6E"></a>仁者。<a id="a-6F"></a>一王德简俭。<a id="a-6G"></a>财赋均平。<a id="a-6H"></a>无国王贪夺怖。<a id="a-6I"></a>二王族贞贤。<a id="a-6J"></a>不贪为宝。<a id="a-6K"></a>无近臣侵抑怖。<a id="a-6L"></a>三宰官循职。<a id="a-6M"></a>惠恕充怀。<a id="a-6N"></a>无酷吏伤残怖。<a id="a-6O"></a>四人皆义让。<a id="a-6P"></a>国无欺枉。<a id="a-6Q"></a>无盗贼偷劫怖。<a id="a-6R"></a>五邻境雍和。<a id="a-6S"></a>承风向化。<a id="a-6T"></a>无外境寇难怖。<a id="a-6U"></a>余国五怖。<a id="a-6V"></a>人必不安。<a id="a-6W"></a>是故我王圣化无外。<a id="a-6X"></a>善财白言。<a id="a-6Y"></a>云何三臣王所慎择。<a id="a-6Z"></a>答言。<a id="a-6a"></a>仁者。<a id="a-6b"></a>如日天王。<a id="a-6c"></a>高居日殿。<a id="a-6d"></a>去地四万二千由旬。<a id="a-6e"></a>四天下人。<a id="a-6f"></a>不睹形色。<a id="a-6g"></a>但蒙光照。<a id="a-6h"></a>瞻仰日轮。<a id="a-6i"></a>咸知所在。<a id="a-6j"></a>我王圣德。<a id="a-6k"></a>如彼日轮。<a id="a-6l"></a>大明御宇无幽不烛。<a id="a-6m"></a>开物成务。<a id="a-6n"></a>辩别除昏。<a id="a-6o"></a>十千大臣。<a id="a-6p"></a>一亿猛将。<a id="a-6q"></a>皆王照使。<a id="a-6r"></a>为国之光。<a id="a-6s"></a>慎择三臣。<a id="a-6t"></a>统兹百辟。<a id="a-6u"></a>何等为三。<a id="a-6v"></a>一者辅臣。<a id="a-6w"></a>二者将帅。<a id="a-6x"></a>三者使臣。<a id="a-6y"></a>言辅臣者。<a id="a-6z"></a>弼谐王化。<a id="a-70"></a>代王理政。<a id="a-71"></a>上佐王德。<a id="a-72"></a>下恤王人。<a id="a-73"></a>进贤任能。<a id="a-74"></a>清心奉职。<a id="a-75"></a>如日照曜。<a id="a-76"></a>类辩群分。<a id="a-77"></a>二将帅者。<a id="a-78"></a>主兵大臣。<a id="a-79"></a>必在忠淳。<a id="a-7A"></a>深仁厚义。<a id="a-7B"></a>德行兼茂。<a id="a-7C"></a>勇略无亏。<a id="a-7D"></a>为护众生。<a id="a-7E"></a>除恶务本。<a id="a-7F"></a>如日照曜。<a id="a-7G"></a>涤闇除昏。<a id="a-7H"></a>初自七月至十月终。<a id="a-7I"></a>严鼓戒兵。<a id="a-7J"></a>顺天肃励。<a id="a-7K"></a>乘便逐宜。<a id="a-7L"></a>安营相地。<a id="a-7M"></a>如是主将。<a id="a-7N"></a>受命临戎。<a id="a-7O"></a>攻守以时。<a id="a-7P"></a>战无不利。<a id="a-7Q"></a>仁复应知。<a id="a-7R"></a>我国五城。<a id="a-7S"></a>云何为五。<a id="a-7T"></a>一者山城。<a id="a-7U"></a>凭高据崄。<a id="a-7V"></a>断岸周围。<a id="a-7W"></a>二者水城。<a id="a-7X"></a>堑以江河。<a id="a-7Y"></a>沿流四绕。<a id="a-7Z"></a>三者沙城。<a id="a-7a"></a>旷碛悬远。<a id="a-7b"></a>外无水草。<a id="a-7c"></a>四者土城。<a id="a-7d"></a>坚壁高垒。<a id="a-7e"></a>内实兵储。<a id="a-7f"></a>五者人城。<a id="a-7g"></a>主圣臣贤。<a id="a-7h"></a>深谋远略。<a id="a-7i"></a>如是五城。<a id="a-7j"></a>量宜相敌。<a id="a-7k"></a>人城最胜。<a id="a-7l"></a>我国所尊。<a id="a-7m"></a>故我大王。<a id="a-7n"></a>住不思议神通妙化。<a id="a-7o"></a>三使臣者。<a id="a-7p"></a>所谓行人。<a id="a-7q"></a>受使四方。<a id="a-7r"></a>往复王命。<a id="a-7s"></a>如日照使流光原湿幽谷无私。<a id="a-7t"></a>所以者何。<a id="a-7u"></a>王德精微。<a id="a-7v"></a>王居深密。<a id="a-7w"></a>万方不睹。<a id="a-7x"></a>四海莫知。<a id="a-7y"></a>皆由使臣宣布王泽。<a id="a-7z"></a>殊方款塞。<a id="a-80"></a>八表钦承。<a id="a-81"></a>未安者安。<a id="a-82"></a>已安不退。<a id="a-83"></a>是故我王。<a id="a-84"></a>与诸耆旧宰辅大臣。<a id="a-85"></a>精选良能。<a id="a-86"></a>慎择其事。<a id="a-87"></a>要言王使十德乃堪。<a id="a-88"></a>一资忠奉信。<a id="a-89"></a>二爱敬君亲。<a id="a-8A"></a>三强记博闻。<a id="a-8B"></a>四识量宏达。<a id="a-8C"></a>五才辩纵横。<a id="a-8D"></a>六精闲内外。<a id="a-8E"></a>七谦卑仁让。<a id="a-8F"></a>八刚正无瑕。<a id="a-8G"></a>九仪范出群。<a id="a-8H"></a>十通王密意。<a id="a-8I"></a>具兹十德。<a id="a-8J"></a>受命宣威。<a id="a-8K"></a>凡所经游。<a id="a-8L"></a>清身洁独。<a id="a-8M"></a>不惛酒色。<a id="a-8N"></a>不寝众居。<a id="a-8O"></a>醉后眠中。<a id="a-8P"></a>虑泄枢密。<a id="a-8Q"></a>奉使邻国必达王言。<a id="a-8R"></a>不以利迁。<a id="a-8S"></a>不以威变。<a id="a-8T"></a>行藏进退。<a id="a-8U"></a>靡不合时。<a id="a-8V"></a>风俗土宜。<a id="a-8W"></a>任物成化。<a id="a-8X"></a>于王权变。<a id="a-8Y"></a>了达无疑。<a id="a-8Z"></a>务显得能。<a id="a-8a"></a>以慰殊俗。<a id="a-8b"></a>由此三臣成王德化。<a id="a-8c"></a>变恶显善。<a id="a-8d"></a>威被万方。<a id="a-8e"></a>如日流光。<a id="a-8f"></a>照物除暗。<a id="a-8g"></a>远近皆明故。<a id="a-8h"></a>我国中禀王圣化。<a id="a-8i"></a>多诸善众。<a id="a-8j"></a>动静合宜。<a id="a-8k"></a>或所游止。<a id="a-8l"></a>不狎恶人。<a id="a-8m"></a>所谓拨无因果。<a id="a-8n"></a>弃背君亲。<a id="a-8o"></a>性少慈悲。<a id="a-8p"></a>好见他过。<a id="a-8q"></a>庸贱卑猥。<a id="a-8r"></a>不畏罪违。<a id="a-8s"></a>多欲多嗔。<a id="a-8t"></a>无惭无愧。<a id="a-8u"></a>心顽性怯。<a id="a-8v"></a>忌胜嫉能。<a id="a-8w"></a>如是等人。<a id="a-8x"></a>皆不亲近。<a id="a-8y"></a>亦不乘御。<a id="a-8z"></a>[怡-台+龍]悷不调。<a id="a-90"></a>诸恶象马亦不驯养。<a id="a-91"></a>无益禽兽亦不经游。<a id="a-92"></a>深山大泽。<a id="a-93"></a>空聚冢间。<a id="a-94"></a>旷野山崄。<a id="a-95"></a>恶兽非人之所住处。<a id="a-96"></a>亦不正视酒肆屠坊淫秽之处。<a id="a-97"></a>若或遭遇胜吉祥事。<a id="a-98"></a>右旋礼敬。<a id="a-99"></a>为护福故。<a id="a-9A"></a>曾不履践佛法众僧父母师长大人之影及所行迹。<a id="a-9B"></a>于可尊崇有德人所。<a id="a-9C"></a>恭敬礼拜。<a id="a-9D"></a>心无轻慢。<a id="a-9E"></a>见诸佛塔灵庙僧坊仙圣所居胜人住处。<a id="a-9F"></a>自劝劝他。<a id="a-9G"></a>遵崇修葺。<a id="a-9H"></a>令其成就。<a id="a-9I"></a>以是天龙咸生欢喜。<a id="a-9J"></a>风雨以时。<a id="a-9K"></a>五谷丰登。<a id="a-9L"></a>兆庶安乐。<a id="a-9M"></a>王之左右。<a id="a-9N"></a>所使忠良。<a id="a-9O"></a>佞媚凶残。<a id="a-9P"></a>不能亲近。<a id="a-9Q"></a>如栴檀林。<a id="a-9R"></a>栴檀围绕。<a id="a-9S"></a>不杂伊兰。<a id="a-9T"></a>如无热池。<a id="a-9U"></a>香流德水。<a id="a-9V"></a>无诸碱味。<a id="a-9W"></a>王远恶人。<a id="a-9X"></a>亦复如是。<a id="a-9Y"></a>非如甘果猛兽所藏。<a id="a-9Z"></a>善财复言。<a id="a-9a"></a>何等之人。<a id="a-9b"></a>堪典御膳。<a id="a-9c"></a>答言仁者。<a id="a-9d"></a>典御膳人。<a id="a-9e"></a>应具十德。<a id="a-9f"></a>何者为十。<a id="a-9g"></a>一种姓清净。<a id="a-9h"></a>二三业调柔。<a id="a-9i"></a>三忠孝备足。<a id="a-9j"></a>四信让谦和。<a id="a-9k"></a>五知王食性。<a id="a-9l"></a>六妙闲食禁。<a id="a-9m"></a>七善调体味。<a id="a-9n"></a>八知王食时。<a id="a-9o"></a>九体食甘毒。<a id="a-9p"></a>亦善解除。<a id="a-9q"></a>十知所应食昼夜月时。<a id="a-9r"></a>具此十德。<a id="a-9s"></a>可典王厨。<a id="a-9t"></a>量所使人。<a id="a-9u"></a>及治食处。<a id="a-9v"></a>清净香洁。<a id="a-9w"></a>监守无违。</p>
  <p id="a9x">婆罗门言。<a id="a-9y"></a>仁复应知。<a id="a-9z"></a>我常思念。<a id="a-A0"></a>天上人间。<a id="a-A1"></a>若闻若见。<a id="a-A2"></a>凡诸胜类。<a id="a-A3"></a>一切功德。<a id="a-A4"></a>观我圣王。<a id="a-A5"></a>靡不咸具。<a id="a-A6"></a>是义云何。</p>
  <p id="aA7">仁者当知。<a id="a-A8"></a>师子兽王一德最胜。<a id="a-A9"></a>谓无二心。<a id="a-AA"></a>如杀大象尽其势力。<a id="a-AB"></a>杀余小兽尽力亦然。<a id="a-AC"></a>我王亦尔。<a id="a-AD"></a>不畏大事。<a id="a-AE"></a>不轻小事。<a id="a-AF"></a>尽悲智力。<a id="a-AG"></a>究竟无遗。</p>
  <p id="aAH">仁者当知。<a id="a-AI"></a>诸水鸟王皆具二德。<a id="a-AJ"></a>一审谛其心。<a id="a-AK"></a>如取鱼时。<a id="a-AL"></a>入水翘立。<a id="a-AM"></a>一心觇视。<a id="a-AN"></a>嶷然不动。<a id="a-AO"></a>二静观水族。<a id="a-AP"></a>所欲皆从。<a id="a-AQ"></a>我王亦尔。<a id="a-AR"></a>高居俯视。<a id="a-AS"></a>听政万方。<a id="a-AT"></a>寂然不动。<a id="a-AU"></a>感通无碍。<a id="a-AV"></a>言不虚发。<a id="a-AW"></a>一切自成。</p>
  <p id="aAX">婆罗门言。<a id="a-AY"></a>仁复应知。<a id="a-AZ"></a>我王三德。<a id="a-Aa"></a>圣化流行。<a id="a-Ab"></a>如金轮世调善马王。<a id="a-Ac"></a>有三功德。<a id="a-Ad"></a>何等为三。<a id="a-Ae"></a>一心性和柔。<a id="a-Af"></a>力能致远。<a id="a-Ag"></a>二不畏寒暑。<a id="a-Ah"></a>涉险能安。<a id="a-Ai"></a>三调怨易事。<a id="a-Aj"></a>常无不足。<a id="a-Ak"></a>我王亦尔。<a id="a-Al"></a>一言必柔实。<a id="a-Am"></a>以法利人。<a id="a-An"></a>教化众生。<a id="a-Ao"></a>毕竟成就。<a id="a-Ap"></a>二克勤庶政。<a id="a-Aq"></a>心无险易。<a id="a-Ar"></a>能舍珍财。<a id="a-As"></a>调给一切。<a id="a-At"></a>三大智勇健。<a id="a-Au"></a>调诸怨敌。<a id="a-Av"></a>赋税量宜。<a id="a-Aw"></a>恒知止足。<a id="a-Ax"></a>具此三德。<a id="a-Ay"></a>扇以和风。<a id="a-Az"></a>他国畏威。<a id="a-B0"></a>自境怀惠。</p>
  <p id="aB1">婆罗门言。<a id="a-B2"></a>仁复应知。<a id="a-B3"></a>我王四德。<a id="a-B4"></a>圣化流行。<a id="a-B5"></a>如摩伽国妙音鸡王有四功德。<a id="a-B6"></a>何等为四。<a id="a-B7"></a>一立信司晨。<a id="a-B8"></a>二守义均食。<a id="a-B9"></a>三对敌贾勇。<a id="a-BA"></a>四不随牝鸡。<a id="a-BB"></a>我王亦尔。<a id="a-BC"></a>一赏罚应时。<a id="a-BD"></a>二万方均济。<a id="a-BE"></a>三义伏强御。<a id="a-BF"></a>四内言不听。<a id="a-BG"></a>具兹四德。<a id="a-BH"></a>化洽无圻。</p>
  <p id="aBI">婆罗门言。<a id="a-BJ"></a>仁复应知。<a id="a-BK"></a>我王五德。<a id="a-BL"></a>圣化流行。<a id="a-BM"></a>如欲天上善时鹅王有五功德。<a id="a-BN"></a>何等为五。<a id="a-BO"></a>一染合有时。<a id="a-BP"></a>二呼鸣无畏。<a id="a-BQ"></a>三量宜求食。<a id="a-BR"></a>四心无放逸。<a id="a-BS"></a>五不受诸鸟谄佞言辞。<a id="a-BT"></a>我王亦尔。<a id="a-BU"></a>一清心寡欲。<a id="a-BV"></a>不纵内宫。<a id="a-BW"></a>二发言审谛。<a id="a-BX"></a>外无违命。<a id="a-BY"></a>三取与不差。<a id="a-BZ"></a>务充衣食。<a id="a-Ba"></a>四调心道检。<a id="a-Bb"></a>离过精勤。<a id="a-Bc"></a>五成就正心。<a id="a-Bd"></a>不亲谄佞。<a id="a-Be"></a>具兹五德。<a id="a-Bf"></a>惠及八荒。</p>
  <p id="aBg">婆罗门言。<a id="a-Bh"></a>仁复应知。<a id="a-Bi"></a>我王六德。<a id="a-Bj"></a>圣化流行。<a id="a-Bk"></a>如摩伽国胜德犬王有六功德。<a id="a-Bl"></a>何等为六。<a id="a-Bm"></a>一随得而食。<a id="a-Bn"></a>二少得知足。<a id="a-Bo"></a>三趣安便睡。<a id="a-Bp"></a>四草动易觉。<a id="a-Bq"></a>五贫富一心。<a id="a-Br"></a>六勇防盗贼。<a id="a-Bs"></a>我王亦尔。<a id="a-Bt"></a>一万方贡献。<a id="a-Bu"></a>任土无违。<a id="a-Bv"></a>二俭时少奉。<a id="a-Bw"></a>恒怀惭愧。<a id="a-Bx"></a>三所作吉祥。<a id="a-By"></a>易得安眠。<a id="a-Bz"></a>四正见在怀。<a id="a-C0"></a>动念便觉。<a id="a-C1"></a>五重德尊亲。<a id="a-C2"></a>愍哀贫贱。<a id="a-C3"></a>六思存庶品。<a id="a-C4"></a>念护无时。<a id="a-C5"></a>威勇自在。<a id="a-C6"></a>无诸寇难。<a id="a-C7"></a>具兹六德。<a id="a-C8"></a>亿兆同心。<a id="a-C9"></a>以是思惟。<a id="a-CA"></a>触类成德。<a id="a-CB"></a>仰叹我王名称高远。<a id="a-CC"></a>善摄众生。<a id="a-CD"></a>精勤匪懈。<a id="a-CE"></a>如是增数二十一种殊胜功德。<a id="a-CF"></a>我王能行。<a id="a-CG"></a>一切怨敌自然散灭。<a id="a-CH"></a>所有外寇不能入国。<a id="a-CI"></a>仁复应知。<a id="a-CJ"></a>若有阙此二十一德。<a id="a-CK"></a>但有三德。<a id="a-CL"></a>亦善治化。<a id="a-CM"></a>一能散珍财。<a id="a-CN"></a>赒给一切。<a id="a-CO"></a>二宁舍身命。<a id="a-CP"></a>无虚诳言。<a id="a-CQ"></a>三具大勇猛。<a id="a-CR"></a>能制怨敌。<a id="a-CS"></a>设无此三。<a id="a-CT"></a>但有一德。<a id="a-CU"></a>亦能政化。<a id="a-CV"></a>谓有大福德。<a id="a-CW"></a>如是仁王。<a id="a-CX"></a>最为第一。<a id="a-CY"></a>譬如八万四千法门终归胜义。<a id="a-CZ"></a>王亦如是。<a id="a-Ca"></a>种种奇谋。<a id="a-Cb"></a>终归福德。<a id="a-Cc"></a>王若有福。<a id="a-Cd"></a>王之国土。<a id="a-Ce"></a>休泰和平。<a id="a-Cf"></a>无为无事。<a id="a-Cg"></a>众生富乐。<a id="a-Ch"></a>化及万方。<a id="a-Ci"></a>近益身心。<a id="a-Cj"></a>远同解脱。<a id="a-Ck"></a>由王慈福仁惠所成。<a id="a-Cl"></a>广说我王妙行无尽。</p>
  <p id="aCm">时婆罗门。<a id="a-Cn"></a>为善财童子。<a id="a-Co"></a>如是称赞甘露火王内外功德。<a id="a-Cp"></a>令欣敬已。<a id="a-Cq"></a>欲重宣此义。<a id="a-Cr"></a>以偈赞曰。</p>
  <p id="aCs">众生于世界　　三毒风所吹</p>
  <p id="aCt">将坠恶趣中　　非王不能制</p>
  <p id="aCu">含生着五欲　　贪暴由是生</p>
  <p id="aCv">王依正法持　　令趣真常道</p>
  <p id="aCw">倾夺于财色　　由无王法持</p>
  <p id="aCx">譬如河池鱼　　大小相吞食</p>
  <p id="aCy">王法持自他　　现未常安乐</p>
  <p id="aCz">正化广流布　　咸为解脱因</p>
  <p id="aD0">人以王为命　　王以法为身</p>
  <p id="aD1">世道既和平　　佛法由兹始</p>
  <p id="aD2">政暴人思乱　　刑疏于不行</p>
  <p id="aD3">恩威不爽时　　万国常休泰</p>
  <p id="aD4">多生事多佛　　福德胜为王</p>
  <p id="aD5">悲深惠益深　　亿兆同康乐</p>
  <p id="aD6">我王生盛族　　威光同日轮</p>
  <p id="aD7">忘己济群生　　率土无贫乏</p>
  <p id="aD8">知身本不净　　无常之所侵</p>
  <p id="aD9">调心大丈夫　　守正非余事</p>
  <p id="aDA">蒸人如旱草　　惠化洽油云</p>
  <p id="aDB">慈心降德音　　泽润诸含识</p>
  <p id="aDC">王者顺人心　　爱恤人稣息</p>
  <p id="aDD">威行肃贪暴　　赏罚称其宜</p>
  <p id="aDE">或有妙形声　　含毒人非爱</p>
  <p id="aDF">或具大聪睿　　染欲蔽其心</p>
  <p id="aDG">我主胜端严　　惩忿诫诸欲</p>
  <p id="aDH">心如净明镜　　鉴物未尝私</p>
  <p id="aDI">明镜唯照形　　不鉴于心想</p>
  <p id="aDJ">我王心镜净　　洞见于心源</p>
  <p id="aDK">左右无佞邪　　耳目唯良善</p>
  <p id="aDL">谄媚及残暴　　本所不能亲</p>
  <p id="aDM">或有肆奸意　　欲害于王人</p>
  <p id="aDN">王心鉴未形　　悉使归忠正</p>
  <p id="aDO">芳林伏猛兽　　碱海毒清流</p>
  <p id="aDP">蠹政害良人　　凶邪败君德</p>
  <p id="aDQ">香河流德水　　甘果茂甘林</p>
  <p id="aDR">八表同欢康　　臣贤由主圣</p>
  <p id="aDS">王持防患戒　　济众洁其源</p>
  <p id="aDT">富寿利群生　　拔出贪嗔海</p>
  <p id="aDU">慈悲既深广　　正法亦遐宣</p>
  <p id="aDV">老幼与孤茕　　护育令安乐</p>
  <p id="aDW">尊贤贵有德　　重齿敬其亲</p>
  <p id="aDX">戚属与妃嫔　　内外咸雍穆</p>
  <p id="aDY">温言调万姓　　和色奉师尊</p>
  <p id="aDZ">祠敬无惰容　　福流千万代</p>
  <p id="aDa">古先无道主　　骄侈慢宗亲</p>
  <p id="aDb">徇己不忧人　　恶称恒流布</p>
  <p id="aDc">我王知幻境　　利物以忘身</p>
  <p id="aDd">有道庇众生　　具吉祥名称</p>
  <p id="aDe">贪嗔与悭嫉　　皆为诸苦因</p>
  <p id="aDf">愚惑常不知　　感报犹影响</p>
  <p id="aDg">王以人为本　　亿兆同一身</p>
  <p id="aDh">役使如四肢　　劳逸无过分</p>
  <p id="aDi">我王镜前躅　　垂范为元龟</p>
  <p id="aDj">动作顺人心　　舍恶而从善</p>
  <p id="aDk">爱人如爱己　　率己以随人</p>
  <p id="aDl">九族既从风　　百辟遵王政</p>
  <p id="aDm">八方归圣化　　端拱以无为</p>
  <p id="aDn">推功因理心　　心静曾无事</p>
  <p id="aDo">忠臣辅我主　　顺动如股肱</p>
  <p id="aDp">万国达聪明　　四海称君德</p>
  <p id="aDq">谛承诸佛教　　以法悟众生</p>
  <p id="aDr">令其了自心　　日照莲华发</p>
  <p id="aDs">国人护我主　　犹王护国人</p>
  <p id="aDt">如林卫兽王　　兽护于林薮</p>
  <p id="aDu">余国多五怖　　王贪及宠臣</p>
  <p id="aDv">酷吏陷非辜　　盗贼公偷劫</p>
  <p id="aDw">自境有四患　　外寇必来侵</p>
  <p id="aDx">我王内外清　　国人无五怖</p>
  <p id="aDy">世间有四业　　一智二珍财</p>
  <p id="aDz">三受五欲乐　　四求于解脱</p>
  <p id="aE0">诸王多未具　　殁世人莫称</p>
  <p id="aE1">如风持韛囊　　风息命随绝</p>
  <p id="aE2">我王备四法　　智德莹其身</p>
  <p id="aE3">富有妙珍财　　赒济于穷乏</p>
  <p id="aE4">五欲无伦匹　　不染如莲华</p>
  <p id="aE5">但为引众生　　后令入佛智</p>
  <p id="aE6">住如幻解脱　　示现处贪嗔</p>
  <p id="aE7">变化治恶人　　皆令向佛道</p>
  <p id="aE8">不久汝当见　　种种方便门</p>
  <p id="aE9">究竟利众生　　是故声远震</p>
  <p id="aEA">妙慧以为风　　常命恒无尽</p>
  <p id="aEB">汝应速瞻诣　　勿生懈慢心</p>
  <p id="aEC">一见胜智人　　过住百千岁</p>
  <p id="aED">有或寿千岁　　恒食人所弃</p>
  <p id="aEE">不知三世事　　亦寡法财宝</p>
  <p id="aEF">饱腹资欲心　　人形畜无别</p>
  <p id="aEG">少学或心高　　易满如牛迹</p>
  <p id="aEH">如鼠手持物　　自谓己能多</p>
  <p id="aEI">智海广难量　　不测反增谤</p>
  <p id="aEJ">牛饮水成乳　　蛇饮水成毒</p>
  <p id="aEK">智学成菩提　　愚学为生死</p>
  <p id="aEL">如是不了知　　斯由少学过</p>
  <p id="aEM">是故我国人　　多闻无厌怠</p>
  <p id="aEN">我王多辅臣　　国城亦险固</p>
  <p id="aEO">丰财饶士马　　邻国皆亲好</p>
  <p id="aEP">如是具七支　　勇智恒依住</p>
  <p id="aEQ">人间与天上　　种种胜功德</p>
  <p id="aER">利益诸众生　　如上所宣说</p>
  <p id="aES">智人闻一义　　触类广无涯</p>
  <p id="aET">要言为法王　　调身安万姓</p>
  <p id="aEU">世荣恒不退　　出世妙难思</p>
  <p id="aEV">如海纳川流　　包容益深广</p>
  <p id="aEW">时婆罗门。<a id="a-EX"></a>偈赞王已。<a id="a-EY"></a>告善财言。<a id="a-EZ"></a>仁者当知。<a id="a-Ea"></a>诸众生身。<a id="a-Eb"></a>毛及毛孔。<a id="a-Ec"></a>各三俱胝。<a id="a-Ed"></a>今我大王。<a id="a-Ee"></a>有三俱胝内行功德。<a id="a-Ef"></a>外行功德亦三俱胝。<a id="a-Eg"></a>以是德化。<a id="a-Eh"></a>惠育含生。<a id="a-Ei"></a>我向为仁才说大王一毛功德。<a id="a-Ej"></a>其余王德深广难陈。<a id="a-Ek"></a>我智微浅。<a id="a-El"></a>何能思说。<a id="a-Em"></a>况我缘务无暇久言。<a id="a-En"></a>我王今者正殿施化。<a id="a-Eo"></a>汝应往诣一心瞻见。<a id="a-Ep"></a>尔时善财。<a id="a-Eq"></a>闻婆罗门说是语已殷勤礼足。<a id="a-Er"></a>辞诣王宫。<a id="a-Es"></a>遥见彼王处于正殿。<a id="a-Et"></a>坐那罗延金刚妙宝大莲华藏师子之座。<a id="a-Eu"></a>阿僧祇众摩尼宝以为其台。<a id="a-Ev"></a>阿僧祇日光明宝以为其足。<a id="a-Ew"></a>阿僧祇妙宝形像以为庄严。<a id="a-Ex"></a>金绳为网弥覆其上。<a id="a-Ey"></a>阿僧祇摩尼宝聚光明照耀。<a id="a-Ez"></a>阿僧祇天妙宝衣。<a id="a-F0"></a>敷置其上。<a id="a-F1"></a>种种天香而用普熏。<a id="a-F2"></a>种种宝华布散其地。<a id="a-F3"></a>无数宝幢四面行列。<a id="a-F4"></a>无数宝幡周遍垂布。<a id="a-F5"></a>孔雀尾色种种光明天摩尼宝以为其帐。<a id="a-F6"></a>而覆其上。<a id="a-F7"></a>尔时大王。<a id="a-F8"></a>壮年盛色。<a id="a-F9"></a>尊重可畏。<a id="a-FA"></a>相好具足。<a id="a-FB"></a>微妙庄严。<a id="a-FC"></a>如意摩尼以为宝冠。<a id="a-FD"></a>庄严其首。<a id="a-FE"></a>阎浮檀金以为半月。<a id="a-FF"></a>庄严其额。<a id="a-FG"></a>帝青摩尼无垢宝王以为耳珰。<a id="a-FH"></a>庄严其耳。<a id="a-FI"></a>无价摩尼如意宝王以为璎珞。<a id="a-FJ"></a>庄严其颈。<a id="a-FK"></a>无垢光照天妙摩尼如意宝王以为印钏。<a id="a-FL"></a>庄严其臂。<a id="a-FM"></a>阎浮檀金以为伞盖。<a id="a-FN"></a>众宝间错以为轮辐。<a id="a-FO"></a>光味摩尼以为其脐。<a id="a-FP"></a>百千鬘网交络严饰清净藏宝以为其铃。<a id="a-FQ"></a>恒出妙音。<a id="a-FR"></a>演无尽法。<a id="a-FS"></a>夜光摩尼。<a id="a-FT"></a>放大光明。<a id="a-FU"></a>周遍十方。<a id="a-FV"></a>以为照耀。<a id="a-FW"></a>具足圆满。<a id="a-FX"></a>毗琉璃宝以为其竿。<a id="a-FY"></a>人恒执持以覆其上。<a id="a-FZ"></a>甘露火王王德增上。<a id="a-Fa"></a>有大力势。<a id="a-Fb"></a>威伏远方。<a id="a-Fc"></a>邻国诸王。<a id="a-Fd"></a>靡不钦奉。<a id="a-Fe"></a>以离垢缯。<a id="a-Ff"></a>而系其顶。<a id="a-Fg"></a>十千大臣。<a id="a-Fh"></a>前后围绕。<a id="a-Fi"></a>十万猛卒。<a id="a-Fj"></a>左右行列。<a id="a-Fk"></a>形貌可畏。<a id="a-Fl"></a>如阎罗使。<a id="a-Fm"></a>攘臂嗔目。<a id="a-Fn"></a>咬齿虬眉。<a id="a-Fo"></a>执持器仗。<a id="a-Fp"></a>见者惶怖。<a id="a-Fq"></a>国内众人。<a id="a-Fr"></a>有犯王法。<a id="a-Fs"></a>或夺他命。<a id="a-Ft"></a>或盗他财。<a id="a-Fu"></a>或侵他妻。<a id="a-Fv"></a>虚妄离间。<a id="a-Fw"></a>粗恶无义。<a id="a-Fx"></a>贪嗔邪见。<a id="a-Fy"></a>作如是等种种恶业。<a id="a-Fz"></a>身被五缚。<a id="a-G0"></a>将诣王所。<a id="a-G1"></a>随罪治之。<a id="a-G2"></a>或以火烧。<a id="a-G3"></a>或以汤煮。<a id="a-G4"></a>或投煻煨。<a id="a-G5"></a>或灌沸油。<a id="a-G6"></a>种种焚炙。<a id="a-G7"></a>令其糜烂。<a id="a-G8"></a>或驱上高山。<a id="a-G9"></a>推令堕落。<a id="a-GA"></a>或斩其首。<a id="a-GB"></a>或断其腰。<a id="a-GC"></a>或截耳鼻。<a id="a-GD"></a>或刖手足。<a id="a-GE"></a>或挑双目。<a id="a-GF"></a>或剥身皮。<a id="a-GG"></a>或解其体。<a id="a-GH"></a>肢节分离。<a id="a-GI"></a>聚骨成山。<a id="a-GJ"></a>流血为池。<a id="a-GK"></a>复见血中人头手足骸骨遍满。<a id="a-GL"></a>复有无数猪狗野干乌鹫之类。<a id="a-GM"></a>竞趣池中。<a id="a-GN"></a>饮血啖肉发大恶声。<a id="a-GO"></a>人闻恐怖。<a id="a-GP"></a>池中死尸。<a id="a-GQ"></a>种种形色。<a id="a-GR"></a>或有青瘀。<a id="a-GS"></a>或有脓流。<a id="a-GT"></a>臭秽纵横。<a id="a-GU"></a>膖胀烂坏。<a id="a-GV"></a>肠胃藏腑。<a id="a-GW"></a>悉皆出现。<a id="a-GX"></a>爪发筋脉散布池中。<a id="a-GY"></a>或有轻罪。<a id="a-GZ"></a>苦楚鞭笞。<a id="a-Ga"></a>断截肢解。<a id="a-Gb"></a>种种刑害。<a id="a-Gc"></a>呻吟号叫。<a id="a-Gd"></a>出大怖声。<a id="a-Ge"></a>或呼父母。<a id="a-Gf"></a>或呼眷属声如雷震。<a id="a-Gg"></a>酸切人心。<a id="a-Gh"></a>有如是等无量苦毒。<a id="a-Gi"></a>譬如众合大地狱中。<a id="a-Gj"></a>善财见已。<a id="a-Gk"></a>作如是念。<a id="a-Gl"></a>我为利益一切众生。<a id="a-Gm"></a>发阿耨多罗三藐三菩提心。<a id="a-Gn"></a>修菩萨道。<a id="a-Go"></a>求菩萨行。<a id="a-Gp"></a>问善知识。<a id="a-Gq"></a>云何修习菩提善根。<a id="a-Gr"></a>云何远离诸不善根。<a id="a-Gs"></a>今见是王。<a id="a-Gt"></a>舍善根法。<a id="a-Gu"></a>作大恶业。<a id="a-Gv"></a>逼害众生。<a id="a-Gw"></a>乃至断命。<a id="a-Gx"></a>曾不畏惧未来恶道苦业。<a id="a-Gy"></a>现前临欲颠坠。<a id="a-Gz"></a>云何于此。<a id="a-H0"></a>而欲求问。<a id="a-H1"></a>行菩萨行。<a id="a-H2"></a>学菩萨道。<a id="a-H3"></a>能生具足广博大悲。<a id="a-H4"></a>救护众生。<a id="a-H5"></a>以如是心。<a id="a-H6"></a>种种思念。<a id="a-H7"></a>作是念时。<a id="a-H8"></a>于虚空中。<a id="a-H9"></a>有天告曰。<a id="a-HA"></a>善男子。<a id="a-HB"></a>汝不忆念普眼长者善知识教。<a id="a-HC"></a>及向所见诸婆罗门赞叹此王种种功德微妙法耶。<a id="a-HD"></a>善财仰视。<a id="a-HE"></a>而白之曰。<a id="a-HF"></a>我深忆念。<a id="a-HG"></a>曾无忘失。<a id="a-HH"></a>诸天复言。<a id="a-HI"></a>善男子。<a id="a-HJ"></a>汝若常念慎莫生疑。<a id="a-HK"></a>善男子。<a id="a-HL"></a>汝莫厌离善知识语。<a id="a-HM"></a>善知识者。<a id="a-HN"></a>恒以正法引导于汝。<a id="a-HO"></a>岂令汝堕险恶处乎。<a id="a-HP"></a>善男子。<a id="a-HQ"></a>菩萨巧行方便智不可思议。<a id="a-HR"></a>摄受众生智不可思议。<a id="a-HS"></a>护念众生智不可思议。<a id="a-HT"></a>利乐众生智不可思议。<a id="a-HU"></a>治罚众生智不可思议。<a id="a-HV"></a>清净众生智不可思议。<a id="a-HW"></a>成熟众生智不可思议。<a id="a-HX"></a>深入众生智不可思议。<a id="a-HY"></a>度脱众生智不可思议。<a id="a-HZ"></a>知众生时智不可思议。<a id="a-Ha"></a>知众生根智不可思议。<a id="a-Hb"></a>愍念调伏诸众生智不可思议。<a id="a-Hc"></a>善男子。<a id="a-Hd"></a>汝诣王所。<a id="a-He"></a>深心请问学菩萨行修菩萨道。<a id="a-Hf"></a>尔时善财。<a id="a-Hg"></a>闻天语已。<a id="a-Hh"></a>前诣王所。<a id="a-Hi"></a>顶礼王足。<a id="a-Hj"></a>绕无数匝。<a id="a-Hk"></a>合掌白言。<a id="a-Hl"></a>圣者我已先发阿耨多罗三藐三菩提心。<a id="a-Hm"></a>而未知。<a id="a-Hn"></a>菩萨云何学菩萨行。<a id="a-Ho"></a>修菩萨道。<a id="a-Hp"></a>我闻圣者。<a id="a-Hq"></a>善能诱诲。<a id="a-Hr"></a>愿为我说。<a id="a-Hs"></a>时甘露火王。<a id="a-Ht"></a>理王事已。<a id="a-Hu"></a>执善财手。<a id="a-Hv"></a>将入内宫。<a id="a-Hw"></a>命之同座。<a id="a-Hx"></a>而告之言。<a id="a-Hy"></a>善男子。<a id="a-Hz"></a>汝当观我所住宫殿。<a id="a-I0"></a>及诸资具。<a id="a-I1"></a>善财如语。<a id="a-I2"></a>即遍观察见彼宫殿。<a id="a-I3"></a>广博无比。<a id="a-I4"></a>众摩尼宝之所合成。<a id="a-I5"></a>百千众宝以为楼阁。<a id="a-I6"></a>赤真珠宝以为其柱。<a id="a-I7"></a>种种色宝间错厕钿。<a id="a-I8"></a>不思议摩尼宝。<a id="a-I9"></a>腾光普照。<a id="a-IA"></a>种种摩尼宝随处庄严。<a id="a-IB"></a>以牟萨罗孽磨妙宝。<a id="a-IC"></a>以为茵蓐。<a id="a-ID"></a>庄严其地。<a id="a-IE"></a>无数百千种种色宝。<a id="a-IF"></a>以用庄严师子之座。<a id="a-IG"></a>毗卢遮那摩尼宝王而为其帐。<a id="a-IH"></a>以覆座上。<a id="a-II"></a>如意宝王种种色网。<a id="a-IJ"></a>周匝垂覆。<a id="a-IK"></a>师子王光味摩尼微妙宝幢周回建立。<a id="a-IL"></a>复有种种妙宝池沼。<a id="a-IM"></a>池水清净具八功德。<a id="a-IN"></a>码瑙宝王砌垒其岸。<a id="a-IO"></a>种种色宝以为栏楯。<a id="a-IP"></a>处处宝树行列庄严。<a id="a-IQ"></a>一一宝墙周匝围绕。<a id="a-IR"></a>侍从采女具足十亿。<a id="a-IS"></a>妙色端严令人喜见。<a id="a-IT"></a>容止美丽仪范可观。<a id="a-IU"></a>凡所施为。<a id="a-IV"></a>无非巧妙。<a id="a-IW"></a>软意承旨。<a id="a-IX"></a>常起慈心。<a id="a-IY"></a>善财见已。<a id="a-IZ"></a>生希有想。<a id="a-Ia"></a>王时告言。<a id="a-Ib"></a>善男子。<a id="a-Ic"></a>于意云何。<a id="a-Id"></a>如汝所见。<a id="a-Ie"></a>诸可爱果。<a id="a-If"></a>如是色相。<a id="a-Ig"></a>如是眷属。<a id="a-Ih"></a>如是荣乐。<a id="a-Ii"></a>如是富饶。<a id="a-Ij"></a>如是自在。<a id="a-Ik"></a>岂是恶业而能感耶。<a id="a-Il"></a>白言不也。<a id="a-Im"></a>善男子。<a id="a-In"></a>我得菩萨如幻解脱。<a id="a-Io"></a>善男子。<a id="a-Ip"></a>今我国土所有众生。<a id="a-Iq"></a>多行恶业如旃陀罗我于如是不受善教诸恶众生。<a id="a-Ir"></a>作余无量种种方便。<a id="a-Is"></a>不能令其舍离恶业回向善道。<a id="a-It"></a>善男子。<a id="a-Iu"></a>我为调伏彼诸众生令成熟故。<a id="a-Iv"></a>大悲先导。<a id="a-Iw"></a>化作恶人。<a id="a-Ix"></a>于恶人前。<a id="a-Iy"></a>示造诸恶。<a id="a-Iz"></a>及变化作忍害之人。<a id="a-J0"></a>逼恼责罚。<a id="a-J1"></a>种种苦治。<a id="a-J2"></a>令其国内作恶众生。<a id="a-J3"></a>见是事已。<a id="a-J4"></a>心生惶惧。<a id="a-J5"></a>心生恐怖。<a id="a-J6"></a>于诸欲乐。<a id="a-J7"></a>心生厌离。<a id="a-J8"></a>心生怯弱。<a id="a-J9"></a>便能永断一切恶业。<a id="a-JA"></a>发菩提心。<a id="a-JB"></a>得不退转。<a id="a-JC"></a>善男子。<a id="a-JD"></a>以是当知。<a id="a-JE"></a>汝向所见造恶众生受诸苦者。<a id="a-JF"></a>及彼能治暴恶众生。<a id="a-JG"></a>皆是变化。<a id="a-JH"></a>善男子。<a id="a-JI"></a>我以如是种种方便。<a id="a-JJ"></a>令诸众生断其所作十不善业。<a id="a-JK"></a>具足修习住十善道。<a id="a-JL"></a>究竟利乐。<a id="a-JM"></a>究竟安隐。<a id="a-JN"></a>究竟圆满。<a id="a-JO"></a>永断诸苦。<a id="a-JP"></a>住于如来一切智地。<a id="a-JQ"></a>善男子。<a id="a-JR"></a>我身语意忆想。<a id="a-JS"></a>未曾于一众生而行恼害。<a id="a-JT"></a>善男子。<a id="a-JU"></a>如我意者。<a id="a-JV"></a>宁尽未来。<a id="a-JW"></a>受无间苦。<a id="a-JX"></a>终不发起一念嗔心。<a id="a-JY"></a>于一蚊一螘微细众生。<a id="a-JZ"></a>起恼害想。<a id="a-Ja"></a>何况造作如是恶业。<a id="a-Jb"></a>善男子。<a id="a-Jc"></a>我自忆念。<a id="a-Jd"></a>乃至梦中。<a id="a-Je"></a>未曾一念心生放逸。<a id="a-Jf"></a>况于觉悟而杀人耶。<a id="a-Jg"></a>所以者何。<a id="a-Jh"></a>人是福田。<a id="a-Ji"></a>能生一切诸善果故。<a id="a-Jj"></a>譬如此中十六大国乃至一切地居众生。<a id="a-Jk"></a>依于大地。<a id="a-Jl"></a>安立生长。<a id="a-Jm"></a>而得住故。<a id="a-Jn"></a>如是一切贤圣道果。<a id="a-Jo"></a>皆依于人而能修证。<a id="a-Jp"></a>善男子。<a id="a-Jq"></a>我唯得此如幻解脱变化法门。<a id="a-Jr"></a>如诸菩萨摩诃萨得无生忍。<a id="a-Js"></a>知诸有趣悉皆如幻。<a id="a-Jt"></a>知菩萨行悉皆如化。<a id="a-Ju"></a>知诸世间悉皆如影。<a id="a-Jv"></a>知一切法悉皆如梦。<a id="a-Jw"></a>入真实相无著法门。<a id="a-Jx"></a>随顺法界。<a id="a-Jy"></a>修诸妙行。<a id="a-Jz"></a>犹如帝网。<a id="a-K0"></a>以无著智。<a id="a-K1"></a>行于境界。<a id="a-K2"></a>无有障碍。<a id="a-K3"></a>平等普入。<a id="a-K4"></a>三昧法门。<a id="a-K5"></a>已得自在旋陀罗尼。<a id="a-K6"></a>住佛境界。<a id="a-K7"></a>如影随形。<a id="a-K8"></a>而我云何能知能说彼诸菩萨行智功德。<a id="a-K9"></a>善男子。<a id="a-KA"></a>于此南方。<a id="a-KB"></a>有城名妙光。<a id="a-KC"></a>王名大光。<a id="a-KD"></a>汝诣彼问。<a id="a-KE"></a>菩萨云何。<a id="a-KF"></a>学菩萨行。<a id="a-KG"></a>修菩萨道。<a id="a-KH"></a>时善财童子顶礼王足。<a id="a-KI"></a>绕无数匝。<a id="a-KJ"></a>殷勤瞻仰。<a id="a-KK"></a>辞退而去。</p>
 </body>
</html>