<!doctype html>
<html id="z3IBTXHJ9" data-ver="696">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十九</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>见普贤菩萨。<a id="a-5"></a>如是自在神通境界。<a id="a-6"></a>欢喜踊跃。<a id="a-7"></a>普遍身心。<a id="a-8"></a>重复观察。<a id="a-9"></a>见普贤菩萨。<a id="a-A"></a>一一身分。<a id="a-B"></a>一一肢节。<a id="a-C"></a>一一毛孔。<a id="a-D"></a>悉有三千大千世界。<a id="a-E"></a>其中一切地水火风。<a id="a-F"></a>大海四洲。<a id="a-G"></a>须弥铁围。<a id="a-H"></a>及众宝山。<a id="a-I"></a>国土城邑。<a id="a-J"></a>宫殿园苑。<a id="a-K"></a>乃至地狱。<a id="a-L"></a>饿鬼畜生。<a id="a-M"></a>阎罗王界。<a id="a-N"></a>天龙八部。<a id="a-O"></a>人与非人。<a id="a-P"></a>欲界色界。<a id="a-Q"></a>无色界处。<a id="a-R"></a>所有形色。<a id="a-S"></a>日月星宿。<a id="a-T"></a>风云雷电。<a id="a-U"></a>昼夜月时。<a id="a-V"></a>及以年劫。<a id="a-W"></a>诸佛出世。<a id="a-X"></a>菩萨众会。<a id="a-Y"></a>道场庄严。<a id="a-Z"></a>如是等事。<a id="a-a"></a>悉皆明见。<a id="a-b"></a>如见此世界。<a id="a-c"></a>尽于东方种种世界。<a id="a-d"></a>亦复如是。<a id="a-e"></a>如东方。<a id="a-f"></a>南西北方四维上下。<a id="a-g"></a>亦复如是。<a id="a-h"></a>如见现在十方世界。<a id="a-i"></a>尽过去际。<a id="a-j"></a>尽未来际。<a id="a-k"></a>种种世界。<a id="a-l"></a>相续不断。<a id="a-m"></a>亦如是见。<a id="a-n"></a>各各差别。<a id="a-o"></a>互相涉入。<a id="a-p"></a>不相杂乱。<a id="a-q"></a>如于此毗卢遮那如来宝莲华藏师子座上。<a id="a-r"></a>显示如是游戏神通。<a id="a-s"></a>于东方莲华吉祥世界贤吉祥如来所。<a id="a-t"></a>显示一切游戏神通。<a id="a-u"></a>亦复如是。<a id="a-v"></a>如贤吉祥如来所。<a id="a-w"></a>如是尽于东方。<a id="a-x"></a>南西北方四维上下一切世界。<a id="a-y"></a>亦复如是。<a id="a-z"></a>如是十方一切佛刹一一尘中。<a id="a-10"></a>皆有法界诸佛众会。<a id="a-11"></a>一一佛所。<a id="a-12"></a>皆有普贤。<a id="a-13"></a>坐宝莲华师子之座。<a id="a-14"></a>显示一切游戏神通。<a id="a-15"></a>悉亦如是。<a id="a-16"></a>又于彼一一普贤身中。<a id="a-17"></a>皆见三世一切境界。<a id="a-18"></a>犹如明镜现其影像。<a id="a-19"></a>所谓一切佛刹。<a id="a-1A"></a>一切资具。<a id="a-1B"></a>一切众生。<a id="a-1C"></a>一切佛出兴。<a id="a-1D"></a>一切菩萨道场众会。<a id="a-1E"></a>又闻一切众生种种音声。<a id="a-1F"></a>一切佛声。<a id="a-1G"></a>一切如来转法轮声。<a id="a-1H"></a>一切如来游戏神通声。<a id="a-1I"></a>一切菩萨善诱诲声。<a id="a-1J"></a>一切菩萨神通境界。<a id="a-1K"></a>菩萨智通。<a id="a-1L"></a>菩萨普集。<a id="a-1M"></a>菩萨说法。<a id="a-1N"></a>菩萨游戏。<a id="a-1O"></a>如是等声。</p>
  <p id="a1P">尔时善财童子。<a id="a-1Q"></a>见闻普贤菩萨如是无量不可思议游戏神通。<a id="a-1R"></a>即得十种智波罗蜜。<a id="a-1S"></a>何等为十。<a id="a-1T"></a>一者于念念中。<a id="a-1U"></a>令身遍满一切佛刹智波罗蜜。<a id="a-1V"></a>二者于念念中。<a id="a-1W"></a>悉能往诣一切佛所智波罗蜜。<a id="a-1X"></a>三者于念念中。<a id="a-1Y"></a>悉能供养一切如来智波罗蜜。<a id="a-1Z"></a>四者于念念中。<a id="a-1a"></a>普于一切诸如来所闻法受持智波罗蜜。<a id="a-1b"></a>五者于念念中。<a id="a-1c"></a>微细观察一切如来所有法轮智波罗蜜。<a id="a-1d"></a>六者于念念中。<a id="a-1e"></a>知一切佛不可思议大神通事智波罗蜜。<a id="a-1f"></a>七者于念念中。<a id="a-1g"></a>说一句法。<a id="a-1h"></a>尽未来际辩才无尽智波罗蜜。<a id="a-1i"></a>八者于念念中。<a id="a-1j"></a>智海现前观一切法智波罗蜜。<a id="a-1k"></a>九者于念念中。<a id="a-1l"></a>得一切法界教海智波罗蜜。<a id="a-1m"></a>十者于念念中。<a id="a-1n"></a>得知一切众生离众生想智波罗蜜。<a id="a-1o"></a>十一于念念中。<a id="a-1p"></a>普贤慧行皆现在前智波罗蜜。<a id="a-1q"></a>善财童子。<a id="a-1r"></a>既得是已。<a id="a-1s"></a>普贤菩萨。<a id="a-1t"></a>即伸右手。<a id="a-1u"></a>摩善财顶。<a id="a-1v"></a>善财即得深入一切佛刹极微尘数诸大三昧。<a id="a-1w"></a>各以一切佛刹极微尘数三昧。<a id="a-1x"></a>而为眷属。<a id="a-1y"></a>一一三昧。<a id="a-1z"></a>悉得一切昔所未见。<a id="a-20"></a>昔所未闻。<a id="a-21"></a>一切佛刹极微尘数种种世界海。<a id="a-22"></a>诸佛大会。<a id="a-23"></a>增长一切佛刹极微尘数一切智助道具。<a id="a-24"></a>出现一切佛刹极微尘数一切智法门。<a id="a-25"></a>成就一切佛刹极微尘数。<a id="a-26"></a>初发一切智心。<a id="a-27"></a>深入一切佛刹极微尘数一切智大愿海。<a id="a-28"></a>出生一切佛刹极微尘数一切智出要道。<a id="a-29"></a>修习一切佛刹极微尘数一切智菩萨行。<a id="a-2A"></a>圆满一切佛刹极微尘数一切智速疾力。<a id="a-2B"></a>得一切佛刹极微尘数一切智普光照。<a id="a-2C"></a>如此娑婆世界毗卢遮那佛所普贤菩萨。<a id="a-2D"></a>摩善财顶。<a id="a-2E"></a>所获法门。<a id="a-2F"></a>如是十方所有世界。<a id="a-2G"></a>及彼世界一一尘中。<a id="a-2H"></a>一切世界。<a id="a-2I"></a>一切佛所。<a id="a-2J"></a>普贤菩萨。<a id="a-2K"></a>悉亦如是。<a id="a-2L"></a>摩善财顶。<a id="a-2M"></a>所得法门。<a id="a-2N"></a>亦皆同等。</p>
  <p id="a2O">尔时普贤菩萨摩诃萨。<a id="a-2P"></a>告善财言。<a id="a-2Q"></a>善男子。<a id="a-2R"></a>汝见我此神通力不。<a id="a-2S"></a>善财白言。<a id="a-2T"></a>圣者。<a id="a-2U"></a>唯然已见。<a id="a-2V"></a>此不思议大神通事。<a id="a-2W"></a>得佛智慧。<a id="a-2X"></a>方能知之。<a id="a-2Y"></a>普贤菩萨。<a id="a-2Z"></a>告善财言。<a id="a-2a"></a>善男子。<a id="a-2b"></a>我于不可说不可说劫。<a id="a-2c"></a>行菩萨行。<a id="a-2d"></a>求一切智。<a id="a-2e"></a>一一劫中。<a id="a-2f"></a>为欲清净菩提心故。<a id="a-2g"></a>承事不可说不可说如来。<a id="a-2h"></a>一一劫中。<a id="a-2i"></a>为集一切智福德具故。<a id="a-2j"></a>设不可说不可说佛刹极微尘数广大施会。<a id="a-2k"></a>一切世间最胜无比。<a id="a-2l"></a>悉皆回向一切众生。<a id="a-2m"></a>一一劫中。<a id="a-2n"></a>为求一切智法故。<a id="a-2o"></a>以不可说不可说佛刹极微尘数财物。<a id="a-2p"></a>而为大舍。<a id="a-2q"></a>一一劫中。<a id="a-2r"></a>为求佛智故。<a id="a-2s"></a>以不可说不可说佛刹极微尘数国土王位。<a id="a-2t"></a>村营城邑。<a id="a-2u"></a>聚落宫殿。<a id="a-2v"></a>妻子眷属。<a id="a-2w"></a>身分肢节。<a id="a-2x"></a>眼耳鼻舌。<a id="a-2y"></a>乃至身命。<a id="a-2z"></a>而为布施。<a id="a-30"></a>一一劫中。<a id="a-31"></a>为求一切智首故。<a id="a-32"></a>以不可说不可说佛刹极微尘数头。<a id="a-33"></a>而为布施。<a id="a-34"></a>一一劫中。<a id="a-35"></a>为求一切智故。<a id="a-36"></a>于不可说不可说佛刹极微尘数诸如来所。<a id="a-37"></a>恭敬尊重。<a id="a-38"></a>承事供养。<a id="a-39"></a>上妙衣服卧具医药。<a id="a-3A"></a>一切所须悉皆奉施。<a id="a-3B"></a>于其法中。<a id="a-3C"></a>出家学道。<a id="a-3D"></a>受持法教。<a id="a-3E"></a>随顺修行善男子。<a id="a-3F"></a>我于尔所大劫海中。<a id="a-3G"></a>自忆未曾于一念间不顺佛教。<a id="a-3H"></a>尔所劫中。<a id="a-3I"></a>未曾一念生嗔害心。<a id="a-3J"></a>我我所心。<a id="a-3K"></a>自他差别心。<a id="a-3L"></a>未曾一念离菩提心。<a id="a-3M"></a>于生死中。<a id="a-3N"></a>起疲厌心。<a id="a-3O"></a>生下劣心。<a id="a-3P"></a>怀懒惰心。<a id="a-3Q"></a>有障碍心。<a id="a-3R"></a>起迷惑心。<a id="a-3S"></a>唯住无上不可沮坏一切智性大菩提心。<a id="a-3T"></a>善男子。<a id="a-3U"></a>我普严净一切佛土。<a id="a-3V"></a>我以大悲。<a id="a-3W"></a>救护众生。<a id="a-3X"></a>教化成熟。<a id="a-3Y"></a>令其清净。<a id="a-3Z"></a>我供养承事一切诸佛诸善知识。<a id="a-3a"></a>于彼诸佛善知识所。<a id="a-3b"></a>为求正法。<a id="a-3c"></a>弘宣护持。<a id="a-3d"></a>一切内外。<a id="a-3e"></a>悉皆能舍。<a id="a-3f"></a>乃至身命。<a id="a-3g"></a>亦无所吝。<a id="a-3h"></a>如是无量相应圆满所行之行。<a id="a-3i"></a>一切劫海。<a id="a-3j"></a>说其因缘。<a id="a-3k"></a>劫海可尽。<a id="a-3l"></a>此不可尽。<a id="a-3m"></a>善男子。<a id="a-3n"></a>我法海中。<a id="a-3o"></a>无有一文一句。<a id="a-3p"></a>非是舍施转轮王位。<a id="a-3q"></a>而求得者。<a id="a-3r"></a>非是悉舍一切所有而求得者。<a id="a-3s"></a>善男子。<a id="a-3t"></a>我所求法。<a id="a-3u"></a>皆为救护一切众生。<a id="a-3v"></a>念念相续。<a id="a-3w"></a>微细观察。<a id="a-3x"></a>令最胜法速得现前。<a id="a-3y"></a>愿以智光照明。<a id="a-3z"></a>开示一切世间。<a id="a-40"></a>愿为显示出世间智。<a id="a-41"></a>愿令众生悉得安乐。<a id="a-42"></a>愿普称赞一切如来所有功德。<a id="a-43"></a>我如是等往昔圆满相应行门。<a id="a-44"></a>于不可说不可说佛刹极微尘数劫海。<a id="a-45"></a>说不可尽。<a id="a-46"></a>是故善男子。<a id="a-47"></a>我以如是积集助道法力。<a id="a-48"></a>增长诸善根力。<a id="a-49"></a>广大极深信力。<a id="a-4A"></a>修行诸功德力。<a id="a-4B"></a>如实观察一切法力。<a id="a-4C"></a>成就一切智慧眼力。<a id="a-4D"></a>为诸如来所加持力。<a id="a-4E"></a>种种大愿所引起力。<a id="a-4F"></a>无边大悲不可动力。<a id="a-4G"></a>悉能清净妙智通力。<a id="a-4H"></a>种种善友所摄受力。<a id="a-4I"></a>由此等故。<a id="a-4J"></a>得此究竟三世平等清净法身。<a id="a-4K"></a>及得无上清净色身。<a id="a-4L"></a>超诸世间。<a id="a-4M"></a>而随众生种种心乐。<a id="a-4N"></a>普为现形。<a id="a-4O"></a>入一切刹。<a id="a-4P"></a>遍一切处。<a id="a-4Q"></a>普能随顺。<a id="a-4R"></a>示现神通。<a id="a-4S"></a>令诸众生靡不欣乐。<a id="a-4T"></a>善男子。<a id="a-4U"></a>汝见我此圆满广大威德身不。<a id="a-4V"></a>汝应微细思惟观察。<a id="a-4W"></a>善男子。<a id="a-4X"></a>我此妙身。<a id="a-4Y"></a>无边劫海之所成就。<a id="a-4Z"></a>无量百千亿那由他劫。<a id="a-4a"></a>难得出现。<a id="a-4b"></a>难得睹见。<a id="a-4c"></a>善男子。<a id="a-4d"></a>若有众生。<a id="a-4e"></a>未种善根。<a id="a-4f"></a>及少善根。<a id="a-4g"></a>犹尚不得闻我名字。<a id="a-4h"></a>况见我身。<a id="a-4i"></a>善男子。<a id="a-4j"></a>若有众生得闻我名。<a id="a-4k"></a>皆于阿耨多罗三藐三菩提。<a id="a-4l"></a>得不退转。<a id="a-4m"></a>若见若念。<a id="a-4n"></a>若迎若送。<a id="a-4o"></a>若暂随逐。<a id="a-4p"></a>乃至梦中。<a id="a-4q"></a>皆亦如是。<a id="a-4r"></a>或有众生。<a id="a-4s"></a>一日一夜忆念于我。<a id="a-4t"></a>随顺修行。<a id="a-4u"></a>而得成熟。<a id="a-4v"></a>或七日七夜。<a id="a-4w"></a>半月一月。<a id="a-4x"></a>半年一年。<a id="a-4y"></a>百年千年。<a id="a-4z"></a>一劫百劫。<a id="a-50"></a>乃至不可说不可说佛刹极微尘数劫。<a id="a-51"></a>忆念于我。<a id="a-52"></a>而成熟者。<a id="a-53"></a>或一生。<a id="a-54"></a>或百生。<a id="a-55"></a>乃至不可说不可说佛刹极微尘数生。<a id="a-56"></a>忆念于我。<a id="a-57"></a>而成熟者。<a id="a-58"></a>或见我圆光。<a id="a-59"></a>或见放光。<a id="a-5A"></a>或见色身。<a id="a-5B"></a>或见神通震动佛刹。<a id="a-5C"></a>或生恐怖。<a id="a-5D"></a>或生欢喜。<a id="a-5E"></a>皆得成熟。<a id="a-5F"></a>善男子。<a id="a-5G"></a>我以如是等佛刹极微尘数诸方便门。<a id="a-5H"></a>令诸众生。<a id="a-5I"></a>于阿耨多罗三藐三菩提。<a id="a-5J"></a>得不退转。<a id="a-5K"></a>复次善男子。<a id="a-5L"></a>若有众生。<a id="a-5M"></a>见闻于我清净刹者。<a id="a-5N"></a>必得生我清净刹中。<a id="a-5O"></a>若有众生。<a id="a-5P"></a>见闻于我清净身者。<a id="a-5Q"></a>必得生我清净身中。<a id="a-5R"></a>善男子。<a id="a-5S"></a>汝应观我此大威德清净之身。</p>
  <p id="a5T">尔时善财童子。<a id="a-5U"></a>微细观察普贤之身。<a id="a-5V"></a>见一一毛孔中。<a id="a-5W"></a>有不可说不可说诸佛刹海。<a id="a-5X"></a>一一刹海。<a id="a-5Y"></a>皆有诸佛。<a id="a-5Z"></a>出兴于世。<a id="a-5a"></a>遍满其中。<a id="a-5b"></a>大菩萨众海会围绕。<a id="a-5c"></a>彼诸刹海。<a id="a-5d"></a>种种建立。<a id="a-5e"></a>种种形状。<a id="a-5f"></a>种种庄严。<a id="a-5g"></a>种种大山。<a id="a-5h"></a>周匝围绕。<a id="a-5i"></a>种种色云。<a id="a-5j"></a>弥覆其上。<a id="a-5k"></a>种种佛出兴。<a id="a-5l"></a>种种演说法。<a id="a-5m"></a>如是等事。<a id="a-5n"></a>各各不同。<a id="a-5o"></a>如一毛孔。<a id="a-5p"></a>一切毛孔中。<a id="a-5q"></a>一一相中。<a id="a-5r"></a>一一好中。<a id="a-5s"></a>一一肢节中。<a id="a-5t"></a>皆亦如是。<a id="a-5u"></a>又见普贤菩萨。<a id="a-5v"></a>于一一世界海中。<a id="a-5w"></a>出一切佛刹极微尘数佛变化身云。<a id="a-5x"></a>周遍十方一切世界。<a id="a-5y"></a>教化众生。<a id="a-5z"></a>令于阿耨多罗三藐三菩提。<a id="a-60"></a>而得成熟。<a id="a-61"></a>时善财童子。<a id="a-62"></a>随顺普贤善诱诲故。<a id="a-63"></a>入普贤身及毛孔内。<a id="a-64"></a>十方一切诸世界中。<a id="a-65"></a>教化众生。<a id="a-66"></a>复次善财童子。<a id="a-67"></a>所见佛刹极微尘数诸善知识。<a id="a-68"></a>往诣亲近。<a id="a-69"></a>承事供养。<a id="a-6A"></a>积集增长一切善根。<a id="a-6B"></a>智慧光明。<a id="a-6C"></a>比此暂见普贤菩萨所得善根。<a id="a-6D"></a>百分不及一。<a id="a-6E"></a>千分不及一。<a id="a-6F"></a>百千分不及一。<a id="a-6G"></a>百千亿分。<a id="a-6H"></a>数分。<a id="a-6I"></a>算分。<a id="a-6J"></a>谕分。<a id="a-6K"></a>优波尼沙陀分。<a id="a-6L"></a>亦不及一。<a id="a-6M"></a>善财童子。<a id="a-6N"></a>从初发心。<a id="a-6O"></a>乃至得见普贤菩萨。<a id="a-6P"></a>于其中间。<a id="a-6Q"></a>所入刹海。<a id="a-6R"></a>相续不断。<a id="a-6S"></a>今于普贤菩萨一毛孔中。<a id="a-6T"></a>一念所入诸佛刹海。<a id="a-6U"></a>相续不断。<a id="a-6V"></a>过前不可说不可说倍。<a id="a-6W"></a>如一毛孔。<a id="a-6X"></a>一切毛孔。<a id="a-6Y"></a>悉亦如是。<a id="a-6Z"></a>善财童子。<a id="a-6a"></a>于普贤菩萨毛孔刹中。<a id="a-6b"></a>行一步过不可说不可说佛刹极微尘数世界。<a id="a-6c"></a>如是而行。<a id="a-6d"></a>尽未来际劫。<a id="a-6e"></a>犹不能知一毛孔中种种刹海相续。<a id="a-6f"></a>刹海藏。<a id="a-6g"></a>刹海差别。<a id="a-6h"></a>刹海出生门。<a id="a-6i"></a>刹海成。<a id="a-6j"></a>刹海坏。<a id="a-6k"></a>刹海庄严。<a id="a-6l"></a>所有边际亦不能知。<a id="a-6m"></a>佛海出现相续。<a id="a-6n"></a>佛海出现藏。<a id="a-6o"></a>佛海差别。<a id="a-6p"></a>佛海出生门。<a id="a-6q"></a>佛海生。<a id="a-6r"></a>佛海灭。<a id="a-6s"></a>所有边际亦不能知。<a id="a-6t"></a>菩萨众会道场海相续。<a id="a-6u"></a>菩萨众海藏。<a id="a-6v"></a>菩萨众海差别。<a id="a-6w"></a>菩萨众海出生门。<a id="a-6x"></a>菩萨众海集。<a id="a-6y"></a>菩萨众海散。<a id="a-6z"></a>所有边际亦不能知。<a id="a-70"></a>入众生界。<a id="a-71"></a>知众生根。<a id="a-72"></a>教化调伏诸众生界。<a id="a-73"></a>觉悟成熟诸众生智。<a id="a-74"></a>菩萨所住。<a id="a-75"></a>自在神通。<a id="a-76"></a>菩萨所入诸地诸道。<a id="a-77"></a>如是等海。<a id="a-78"></a>皆悉不知究竟边际。<a id="a-79"></a>善财童子。<a id="a-7A"></a>于普贤毛孔刹中。<a id="a-7B"></a>或有刹中一日而行。<a id="a-7C"></a>或有刹中一年而行。<a id="a-7D"></a>乃至不可说不可说佛刹极微尘数劫。<a id="a-7E"></a>如是而行。<a id="a-7F"></a>不动不出。<a id="a-7G"></a>念念周遍无边刹海。<a id="a-7H"></a>教化调伏一切众生。<a id="a-7I"></a>令向阿耨多罗三藐三菩提。<a id="a-7J"></a>当是之时。<a id="a-7K"></a>善财童子。<a id="a-7L"></a>则次第得普贤菩萨诸行愿海。<a id="a-7M"></a>皆悉平等。<a id="a-7N"></a>与普贤等。<a id="a-7O"></a>与诸佛等。<a id="a-7P"></a>一身充满一切世界等。<a id="a-7Q"></a>诸行圆满等。<a id="a-7R"></a>正觉现前等。<a id="a-7S"></a>神通大用等。<a id="a-7T"></a>种种法轮等。<a id="a-7U"></a>清净辩才等。<a id="a-7V"></a>出生言辞等。<a id="a-7W"></a>种种音声等。<a id="a-7X"></a>诸力无畏等。<a id="a-7Y"></a>种种佛住等。<a id="a-7Z"></a>大慈大悲等。<a id="a-7a"></a>如是乃至不可思议解脱自在。<a id="a-7b"></a>悉皆同等。<a id="a-7c"></a>尔时普贤菩萨摩诃萨。<a id="a-7d"></a>观察一切菩萨众会。<a id="a-7e"></a>及善财童子。<a id="a-7f"></a>而说偈言。</p>
  <p id="a7g">汝等应离诸疑垢　　一心不乱而谛听</p>
  <p id="a7h">我说如来满诸度　　一切解脱真实道</p>
  <p id="a7i">出世调柔胜丈夫　　其心清净如虚空</p>
  <p id="a7j">常放智日大光明　　普照世间除惑暗</p>
  <p id="a7k">如来难可得见闻　　无量亿劫今乃遇</p>
  <p id="a7l">如优昙华时一现　　是故应听佛功德</p>
  <p id="a7m">随顺世间诸所作　　譬如幻士现众业</p>
  <p id="a7n">但为悦可众生心　　未曾一念生分别</p>
  <p id="a7o">尔时一切菩萨。<a id="a-7p"></a>闻此说已。<a id="a-7q"></a>一心渴仰。<a id="a-7r"></a>发大誓愿。<a id="a-7s"></a>欲闻如来真实义谛所有功德。<a id="a-7t"></a>咸作是念。<a id="a-7u"></a>普贤菩萨诸行已圆。<a id="a-7v"></a>体性清净。<a id="a-7w"></a>如说能行。<a id="a-7x"></a>如行而说。<a id="a-7y"></a>一切如来共所称赞。<a id="a-7z"></a>作是念已。<a id="a-80"></a>深生渴仰。<a id="a-81"></a>尔时普贤菩萨。<a id="a-82"></a>圆满种种功德智慧。<a id="a-83"></a>庄严身心。<a id="a-84"></a>犹如莲华。<a id="a-85"></a>不着三界一切尘垢。<a id="a-86"></a>告诸菩萨言。<a id="a-87"></a>汝等皆当一心谛听。<a id="a-88"></a>我今欲说佛功德海一滴之相。<a id="a-89"></a>即说偈言。</p>
  <p id="a8A">佛智广大同虚空　　普遍一切众生心</p>
  <p id="a8B">了世妄想皆非有　　不起种种异分别</p>
  <p id="a8C">一念悉知三世法　　亦了一切众生根</p>
  <p id="a8D">譬如善巧大幻师　　念念示现无边量</p>
  <p id="a8E">随诸众生心行异　　往昔诸业愿乐力</p>
  <p id="a8F">令其所见各不同　　而佛寂然无动念</p>
  <p id="a8G">或有处处见佛坐　　充满十方诸世界</p>
  <p id="a8H">或有其心不清净　　无量劫中不见佛</p>
  <p id="a8I">或有信解心无我　　一念发意见如来</p>
  <p id="a8J">或有谄诳不净心　　亿劫专求莫能遇</p>
  <p id="a8K">或一切处闻佛音　　其音美妙令心悦</p>
  <p id="a8L">或有百千万亿劫　　心不净故不得闻</p>
  <p id="a8M">或见清净大菩萨　　充满三千大千界</p>
  <p id="a8N">皆已具足普贤行　　如来于中俨然坐</p>
  <p id="a8O">或见此界妙无比　　佛无量劫所严净</p>
  <p id="a8P">毗卢遮那最胜尊　　于中觉悟成菩提</p>
  <p id="a8Q">或见莲华胜妙刹　　贤首如来住在中</p>
  <p id="a8R">无量菩萨众围绕　　皆悉勤修普贤行</p>
  <p id="a8S">或有见佛无量寿　　观自在等共围绕</p>
  <p id="a8T">悉已住于灌顶地　　遍满十方无量土</p>
  <p id="a8U">或有见此三千界　　犹如妙喜具庄严</p>
  <p id="a8V">阿閦如来住在中　　及如香象诸菩萨</p>
  <p id="a8W">或见月觉大名称　　金刚幢等菩萨俱</p>
  <p id="a8X">住如圆镜妙庄严　　普遍十方清净刹</p>
  <p id="a8Y">或见日藏世所尊　　住普光明清净土</p>
  <p id="a8Z">与得灌顶诸菩萨　　充满十方而说法</p>
  <p id="a8a">或见金刚大焰佛　　与智幢等菩萨俱</p>
  <p id="a8b">周行一切广大刹　　说法除灭众生闇</p>
  <p id="a8c">一一毛端不可说　　诸佛具相三十二</p>
  <p id="a8d">菩萨众会共围绕　　种种说法度众生</p>
  <p id="a8e">或见一一佛毛孔　　具足庄严广大刹</p>
  <p id="a8f">无量诸佛住其中　　清净佛子皆充满</p>
  <p id="a8g">或见十方平等刹　　而全在一极微中</p>
  <p id="a8h">无量菩萨悉充满　　不可说劫修诸行</p>
  <p id="a8i">或有见一毛端处　　无量极微尘刹海</p>
  <p id="a8j">种种业起各差别　　毗卢遮那转法轮</p>
  <p id="a8k">或有世界不清净　　或清净刹众宝成</p>
  <p id="a8l">如来住寿无量时　　乃至涅槃诸所现</p>
  <p id="a8m">普尽十方诸世界　　种种示现不思议</p>
  <p id="a8n">随诸众生心智殊　　靡不化度令清净</p>
  <p id="a8o">如是无上大调御　　充满十方国土中</p>
  <p id="a8p">示现种种神通力　　我说少分汝当听</p>
  <p id="a8q">或见释迦成佛道　　已经不可思议劫</p>
  <p id="a8r">或见今始为菩萨　　十方利益诸群生</p>
  <p id="a8s">或有见此释师子　　供养诸佛修行道</p>
  <p id="a8t">或见人中最胜尊　　显示种种神通事</p>
  <p id="a8u">或见布施或持戒　　或忍或进或诸禅</p>
  <p id="a8v">般若方便愿力智　　随众生心皆示现</p>
  <p id="a8w">或见究竟波罗蜜　　或见安住于诸地</p>
  <p id="a8x">总持三昧神通智　　如是悉现尽无余</p>
  <p id="a8y">或现修行无量劫　　住于菩萨堪忍位</p>
  <p id="a8z">或见住于不退地　　或现法水灌其顶</p>
  <p id="a90">或现梵释护世身　　或现刹利婆罗门</p>
  <p id="a91">种种色相所庄严　　犹如幻师现众像</p>
  <p id="a92">或现兜率始降神　　或见宫中受嫔御</p>
  <p id="a93">或见弃舍诸荣乐　　出离王宫行学道</p>
  <p id="a94">或见始生或见灭　　或示出家学异行</p>
  <p id="a95">或见坐于菩提树　　摧伏魔军成正觉</p>
  <p id="a96">或有见佛始涅槃　　或见起塔遍世间</p>
  <p id="a97">或见塔中立影像　　或随众生现身色</p>
  <p id="a98">或见如来无量寿　　与诸菩萨授尊记</p>
  <p id="a99">而成真实大导师　　次补住于安乐刹</p>
  <p id="a9A">或见无量亿千劫　　作佛事已入涅槃</p>
  <p id="a9B">或见今始成菩提　　或见正修诸妙行</p>
  <p id="a9C">或见如来清净月　　在于梵世及魔宫</p>
  <p id="a9D">自在天宫化乐宫　　示现种种诸神变</p>
  <p id="a9E">或见在于兜率宫　　无量诸天共围绕</p>
  <p id="a9F">为彼说法令欢喜　　一切净心供养佛</p>
  <p id="a9G">或见住在夜摩天　　忉利护世龙神处</p>
  <p id="a9H">如是一切诸宫殿　　莫不于中现其像</p>
  <p id="a9I">或于然灯世尊所　　散华布发为供养</p>
  <p id="a9J">从是了知深妙法　　恒以此道化群生</p>
  <p id="a9K">或见久远已涅槃　　或见初始成菩提</p>
  <p id="a9L">或见住于无量劫　　或见须臾即灭度</p>
  <p id="a9M">身相光明与寿命　　智慧菩提及涅槃</p>
  <p id="a9N">众会所化威仪声　　如是一一皆无量</p>
  <p id="a9O">或现其身极广大　　譬如须弥大宝山</p>
  <p id="a9P">或见跏趺不动摇　　充满无边诸世界</p>
  <p id="a9Q">或见圆光一寻量　　或见千万亿由旬</p>
  <p id="a9R">或照无量国土中　　或见充满一切刹</p>
  <p id="a9S">或见佛寿八十年　　或寿百千万亿岁</p>
  <p id="a9T">或住不可思议劫　　如是展转倍过是</p>
  <p id="a9U">佛智通达净无碍　　刹那普了三世法</p>
  <p id="a9V">皆从心识因缘现　　生灭无常无自性</p>
  <p id="a9W">于一刹中成正觉　　一切刹处悉亦然</p>
  <p id="a9X">一切入一一亦尔　　随众生心而示现</p>
  <p id="a9Y">如来安住无上道　　成就十力四无畏</p>
  <p id="a9Z">圆满智慧无障碍　　转于十二行法轮</p>
  <p id="a9a">普知苦集及灭道　　微细分别缘起法</p>
  <p id="a9b">法义乐说辞无碍　　因此无畏广宣扬</p>
  <p id="a9c">诸法无我无有相　　业性不起亦不失</p>
  <p id="a9d">一切远离如虚空　　佛以方便能分别</p>
  <p id="a9e">如来如是转法轮　　普震十方诸国土</p>
  <p id="a9f">宫殿山河悉摇动　　不使众生有惊怖</p>
  <p id="a9g">如来普演广大音　　随其根欲皆令解</p>
  <p id="a9h">悉使发心除惑垢　　而佛未始生心念</p>
  <p id="a9i">或闻施戒忍精进　　禅定般若方便智</p>
  <p id="a9j">或闻慈悲及喜舍　　种种言辞差别声</p>
  <p id="a9k">或闻四念四正勤　　神足根力觉支道</p>
  <p id="a9l">诸念神通止观等　　无量方便诸法门</p>
  <p id="a9m">龙神八部人非人　　梵释护世诸天众</p>
  <p id="a9n">佛以一音为说法　　随其品类皆令解</p>
  <p id="a9o">或有贪欲嗔恚痴　　忿覆悭嫉及憍谄</p>
  <p id="a9p">八万四千烦恼异　　令其闻说对治门</p>
  <p id="a9q">若白净法未修治　　令其闻说十学处</p>
  <p id="a9r">已能布施调伏者　　令闻寂灭涅槃音</p>
  <p id="a9s">若人志劣无慈愍　　厌恶生死自求离</p>
  <p id="a9t">令其闻说三脱门　　使得出苦涅槃乐</p>
  <p id="a9u">若有自性少诸欲　　厌背三有求寂静</p>
  <p id="a9v">令其闻说诸缘起　　依独觉乘而出离</p>
  <p id="a9w">若有清净广大心　　圆满施戒诸功德</p>
  <p id="a9x">亲近如来具慈愍　　令其闻说大乘音</p>
  <p id="a9y">或有国土闻一乘　　或二或三或四五</p>
  <p id="a9z">如是乃至无有量　　悉是如来方便力</p>
  <p id="aA0">涅槃寂静无差别　　智行胜劣有殊异</p>
  <p id="aA1">譬如虚空体性一　　鸟飞远近各不同</p>
  <p id="aA2">佛体音声亦如是　　普遍一切虚空界</p>
  <p id="aA3">随诸众生心智殊　　所闻所见各差别</p>
  <p id="aA4">佛以过去修诸行　　能随所乐演妙音</p>
  <p id="aA5">无心计念此与彼　　我为谁说谁不说</p>
  <p id="aA6">如来面门放大光　　具足八万四千数</p>
  <p id="aA7">所说法门亦如是　　普照于世除烦恼</p>
  <p id="aA8">圆满清净功德智　　而常随顺三世间</p>
  <p id="aA9">犹如虚空无染着　　为众生故而显示</p>
  <p id="aAA">示有生老病死苦　　亦示住寿处于世</p>
  <p id="aAB">虽顺世间如是现　　体性清净如虚空</p>
  <p id="aAC">一切国土无有边　　众生根乐亦无量</p>
  <p id="aAD">如来智眼皆明见　　随所应化示佛道</p>
  <p id="aAE">究竟十方虚空界　　所有人天大众中</p>
  <p id="aAF">随其形相各不同　　佛现其身亦如是</p>
  <p id="aAG">若在沙门大众会　　剃除须发服袈裟</p>
  <p id="aAH">执持衣钵护诸根　　令其欢喜息烦恼</p>
  <p id="aAI">若时亲近婆罗门　　则为示现羸瘦身</p>
  <p id="aAJ">执杖持瓶恒洁净　　具足智慧巧谈说</p>
  <p id="aAK">吐故纳新自充饱　　吸风饮露无异食</p>
  <p id="aAL">或坐或立不动摇　　现诸苦行摧异道</p>
  <p id="aAM">或持彼戒为世师　　善达医方等诸论</p>
  <p id="aAN">书数天文地众相　　及身休咎无不了</p>
  <p id="aAO">深入诸禅及解脱　　三昧神通智慧行</p>
  <p id="aAP">言谈讽咏共嬉戏　　方便皆令住佛道</p>
  <p id="aAQ">或现上服以严身　　首戴华冠荫高盖</p>
  <p id="aAR">四兵前后共围绕　　誓众宣威伏小王</p>
  <p id="aAS">或为听讼断狱官　　惩恶劝善多方便</p>
  <p id="aAT">所有与夺皆明审　　令其欣敬尽钦承</p>
  <p id="aAU">或作辅弼诸大臣　　善用诸王治政法</p>
  <p id="aAV">十方利益皆周遍　　了达世间无有余</p>
  <p id="aAW">或为粟散诸小王　　或作飞行转轮帝</p>
  <p id="aAX">令诸王子采女众　　悉皆授化奉修行</p>
  <p id="aAY">或作护世四天王　　或作夜叉龙等主</p>
  <p id="aAZ">各为其众而说法　　一切皆令大欣庆</p>
  <p id="aAa">或作忉利大天王　　住善法堂欢喜园</p>
  <p id="aAb">首戴华冠说妙法　　诸天觐仰无能测</p>
  <p id="aAc">或住夜摩兜率天　　化乐自在魔王所</p>
  <p id="aAd">居处摩尼宝宫殿　　说真实行令调伏</p>
  <p id="aAe">或至梵天众会中　　说四无量诸禅道</p>
  <p id="aAf">普令欢喜便舍去　　而莫知其往来相</p>
  <p id="aAg">或至阿迦尼吒天　　为说觉分诸宝华</p>
  <p id="aAh">及余无量圣功德　　然后舍去无知者</p>
  <p id="aAi">如来无碍智所见　　其中一切诸众生</p>
  <p id="aAj">悉以无边方便门　　种种教化令成熟</p>
  <p id="aAk">譬如幻师善幻术　　现作种种诸幻事</p>
  <p id="aAl">佛化众生亦如是　　为其示现种种身</p>
  <p id="aAm">如净月轮在虚空　　令世众生见盈缺</p>
  <p id="aAn">一切河池现影像　　所有星宿夺光色</p>
  <p id="aAo">如来智月出世间　　亦以方便示增减</p>
  <p id="aAp">菩萨心水现影像　　二乘星宿无光色</p>
  <p id="aAq">譬如大海宝充满　　清净无浊无有边</p>
  <p id="aAr">四洲所有诸众生　　一切于中现其像</p>
  <p id="aAs">佛身功德海亦尔　　无垢无浊量无边</p>
  <p id="aAt">乃至法界诸众生　　靡不于中现其像</p>
  <p id="aAu">譬如净日放千光　　不动本处遍十方</p>
  <p id="aAv">佛日光明亦如是　　无去无来除世闇</p>
  <p id="aAw">譬如龙王降大雨　　不从身出及心出</p>
  <p id="aAx">而能沾洽悉周遍　　涤除炎热使清凉</p>
  <p id="aAy">如来法雨亦复然　　不从于佛身心出</p>
  <p id="aAz">而能开悟诸含识　　尽能灭除三毒火</p>
  <p id="aB0">如来清净妙法身　　一切三界无伦匹</p>
  <p id="aB1">超出世间言语道　　本性非有亦非无</p>
  <p id="aB2">虽无所依无不依　　如是无来亦无去</p>
  <p id="aB3">如空如日亦如梦　　当于佛体如是观</p>
  <p id="aB4">三界有无一切法　　不能与佛为譬谕</p>
  <p id="aB5">譬如山林鸟兽等　　无有依空而住者</p>
  <p id="aB6">大海摩尼无量色　　佛身差别亦复然</p>
  <p id="aB7">如来非色非非色　　随应而现无所住</p>
  <p id="aB8">虚空真如及实际　　涅槃法性寂灭等</p>
  <p id="aB9">唯有如是真实法　　可以显示于如来</p>
  <p id="aBA">刹尘心念可数知　　大海中水可饮尽</p>
  <p id="aBB">虚空可量风可系　　无人能说佛功德</p>
  <p id="aBC">若有闻斯功德海　　能生欢喜信乐心</p>
  <p id="aBD">如所称扬悉当得　　慎勿于此生疑念</p>
 </body>
</html>