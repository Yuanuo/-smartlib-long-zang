<!doctype html>
<html id="z3IBTWFIf" data-ver="825">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第九</h1>
  <h2 id="a2">入不思议解脱境界普贤行愿品</h2>
  <p id="a3">复有十千乾闼婆王。<a id="a-4"></a>于虚空中。<a id="a-5"></a>作如是言。<a id="a-6"></a>善男子。<a id="a-7"></a>此婆罗门。<a id="a-8"></a>五热炙身时。<a id="a-9"></a>其火光明照我宫殿及诸眷属。<a id="a-A"></a>悉令我等受不思议无量快乐。<a id="a-B"></a>是故我等。<a id="a-C"></a>来诣其所。<a id="a-D"></a>此婆罗门。<a id="a-E"></a>为我说法。<a id="a-F"></a>能令我等于阿耨多罗三藐三菩提。<a id="a-G"></a>得不退转。<a id="a-H"></a>复有十千阿修罗王。<a id="a-I"></a>从大海出。<a id="a-J"></a>住虚空中。<a id="a-K"></a>舒右膝轮。<a id="a-L"></a>合掌礼敬。<a id="a-M"></a>作如是言。<a id="a-N"></a>善男子。<a id="a-O"></a>此婆罗门。<a id="a-P"></a>五热炙身时。<a id="a-Q"></a>我阿修罗所有宫殿大地诸山。<a id="a-R"></a>悉皆震动。<a id="a-S"></a>大海波涛。<a id="a-T"></a>涌浪腾沸。<a id="a-U"></a>令我眷属失其威力。<a id="a-V"></a>舍憍慢心。<a id="a-W"></a>离诸放逸。<a id="a-X"></a>息除战斗伤害之心。<a id="a-Y"></a>是故来诣婆罗门所。<a id="a-Z"></a>从其闻法。<a id="a-a"></a>永离谄诳。<a id="a-b"></a>入深法忍。<a id="a-c"></a>住于三昧。<a id="a-d"></a>成就十力。<a id="a-e"></a>坚固不动。<a id="a-f"></a>复有十千迦楼罗王。<a id="a-g"></a>大力勇持迦楼罗王而为上首。<a id="a-h"></a>于虚空中。<a id="a-i"></a>化作广大童子之形。<a id="a-j"></a>容貌端严。<a id="a-k"></a>色相具足。<a id="a-l"></a>于虚空中。<a id="a-m"></a>唱如是言。<a id="a-n"></a>善男子。<a id="a-o"></a>此婆罗门。<a id="a-p"></a>五热炙身时。<a id="a-q"></a>其火光明照我宫殿。<a id="a-r"></a>一切震动。<a id="a-s"></a>而令我等皆悉恐怖。<a id="a-t"></a>不乐住处。<a id="a-u"></a>生厌离心。<a id="a-v"></a>来诣其所。<a id="a-w"></a>时婆罗门。<a id="a-x"></a>即为我等如应说法。<a id="a-y"></a>能令我等修习大慈。<a id="a-z"></a>增长大悲。<a id="a-10"></a>令其精进不舍善轭。<a id="a-11"></a>令于五欲拔出众生。<a id="a-12"></a>令其发起大菩提心。<a id="a-13"></a>令入甚深清净法界。<a id="a-14"></a>令其获得明利智慧。<a id="a-15"></a>方便善巧调伏众生。<a id="a-16"></a>复有十千紧那罗王。<a id="a-17"></a>于虚空中。<a id="a-18"></a>唱如是言。<a id="a-19"></a>善男子。<a id="a-1A"></a>此婆罗门。<a id="a-1B"></a>五热炙身时。<a id="a-1C"></a>从火焰中。<a id="a-1D"></a>有大风起。<a id="a-1E"></a>吹我宫殿。<a id="a-1F"></a>园林池沼。<a id="a-1G"></a>宝多罗树。<a id="a-1H"></a>诸宝铃网。<a id="a-1I"></a>诸宝缯彩。<a id="a-1J"></a>璎珞鬘带。<a id="a-1K"></a>诸音乐树。<a id="a-1L"></a>诸妙宝树。<a id="a-1M"></a>及诸乐器。<a id="a-1N"></a>一切资具。<a id="a-1O"></a>咸皆震动。<a id="a-1P"></a>自然演出佛声法声。<a id="a-1Q"></a>及不退转菩萨僧声。<a id="a-1R"></a>发起大愿菩萨道声。<a id="a-1S"></a>住于无上正等觉声。<a id="a-1T"></a>云某方某界某国某处。<a id="a-1U"></a>有某菩萨。<a id="a-1V"></a>发菩提心。<a id="a-1W"></a>出生大愿。<a id="a-1X"></a>某方某界某国某处。<a id="a-1Y"></a>有某菩萨。<a id="a-1Z"></a>修行苦行。<a id="a-1a"></a>于身命财。<a id="a-1b"></a>难舍能舍。<a id="a-1c"></a>某方某界某国某处。<a id="a-1d"></a>有某菩萨。<a id="a-1e"></a>为速圆满一切智智。<a id="a-1f"></a>积集菩萨功德妙行。<a id="a-1g"></a>乃至究竟无作法门。<a id="a-1h"></a>某方某界某国某处。<a id="a-1i"></a>有某菩萨。<a id="a-1j"></a>往诣道场。<a id="a-1k"></a>坐菩提树。<a id="a-1l"></a>降魔军众。<a id="a-1m"></a>成等正觉。<a id="a-1n"></a>乃至某方某界某国某处。<a id="a-1o"></a>有某如来。<a id="a-1p"></a>转大法轮。<a id="a-1q"></a>某方某界某国某处。<a id="a-1r"></a>有某如来。<a id="a-1s"></a>作佛事已。<a id="a-1t"></a>而般涅槃。<a id="a-1u"></a>善男子。<a id="a-1v"></a>假使有人以阎浮提地及草木一切所有。<a id="a-1w"></a>末为微尘。<a id="a-1x"></a>此微尘数可知边际。<a id="a-1y"></a>我宫殿中宝多罗树。<a id="a-1z"></a>乃至乐器庄严具等所出音声。<a id="a-20"></a>演说菩萨名如来名法名僧名。<a id="a-21"></a>所发大愿。<a id="a-22"></a>所修诸行。<a id="a-23"></a>及佛菩萨。<a id="a-24"></a>所游所住。<a id="a-25"></a>所说所化。<a id="a-26"></a>无有能得知其边际。<a id="a-27"></a>善男子。<a id="a-28"></a>我等以闻佛声法声菩萨僧声。<a id="a-29"></a>菩萨所住行愿声故。<a id="a-2A"></a>生大欢喜。<a id="a-2B"></a>来诣其所。<a id="a-2C"></a>时婆罗门。<a id="a-2D"></a>即为我等。<a id="a-2E"></a>如应说法。<a id="a-2F"></a>令我及余无量众生。<a id="a-2G"></a>于阿耨多罗三藐三菩提。<a id="a-2H"></a>得不退转。<a id="a-2I"></a>复有无量欲界天子。<a id="a-2J"></a>现高大身。<a id="a-2K"></a>住虚空中。<a id="a-2L"></a>以诸种种上妙供具。<a id="a-2M"></a>恭敬供养。<a id="a-2N"></a>作如是言。<a id="a-2O"></a>善男子。<a id="a-2P"></a>此婆罗门。<a id="a-2Q"></a>五热炙身时。<a id="a-2R"></a>其火光明。<a id="a-2S"></a>下照阿鼻及诸地狱。<a id="a-2T"></a>诸所受苦悉令休息。<a id="a-2U"></a>我等遇此光明照故。<a id="a-2V"></a>心生净信。<a id="a-2W"></a>以信心故。<a id="a-2X"></a>罪垢除灭。<a id="a-2Y"></a>从彼命终。<a id="a-2Z"></a>生于天中。<a id="a-2a"></a>以惭愧故。<a id="a-2b"></a>为知恩故。<a id="a-2c"></a>舍离欲乐而来其所。<a id="a-2d"></a>恭敬恋仰。<a id="a-2e"></a>无有厌足。<a id="a-2f"></a>时婆罗门。<a id="a-2g"></a>为我说法。<a id="a-2h"></a>能令我等及与无量百千众生发阿耨多罗三藐三菩提心。</p>
  <p id="a2i">尔时善财童子。<a id="a-2j"></a>得闻如是种种说法。<a id="a-2k"></a>心大欢喜。<a id="a-2l"></a>踊跃无量。<a id="a-2m"></a>于婆罗门所。<a id="a-2n"></a>发起真实善知识想。<a id="a-2o"></a>头顶礼足。<a id="a-2p"></a>恭敬合掌。<a id="a-2q"></a>唱如是言。<a id="a-2r"></a>我于大圣善知识所。<a id="a-2s"></a>生不信心。<a id="a-2t"></a>而怀疑惑。<a id="a-2u"></a>唯愿圣者。<a id="a-2v"></a>容我悔过。<a id="a-2w"></a>时婆罗门。<a id="a-2x"></a>即为善财而说偈曰。</p>
  <p id="a2y">若有诸菩萨　　顺善知识教</p>
  <p id="a2z">一切无疑惧　　安住心不动</p>
  <p id="a30">彼当决定得　　诸佛自然智</p>
  <p id="a31">降魔坐道场　　广度无边众</p>
  <p id="a32">尔时善财童子。<a id="a-33"></a>闻此偈已。<a id="a-34"></a>即登刀山。<a id="a-35"></a>自投火聚。<a id="a-36"></a>未至中间。<a id="a-37"></a>即得菩萨善住坚牢清净三昧。<a id="a-38"></a>才触火焰。<a id="a-39"></a>复得菩萨寂静乐神通门三昧。<a id="a-3A"></a>善财白言。<a id="a-3B"></a>甚奇圣者。<a id="a-3C"></a>如是刀锋及大火焰。<a id="a-3D"></a>我身触时。<a id="a-3E"></a>安隐快乐。<a id="a-3F"></a>时婆罗门。<a id="a-3G"></a>告善财言。<a id="a-3H"></a>善男子。<a id="a-3I"></a>我唯得此菩萨普圆满无尽轮解脱。<a id="a-3J"></a>如诸菩萨摩诃萨。<a id="a-3K"></a>大功德焰悉能烧尽一切众生诸见烦恼。<a id="a-3L"></a>安住菩萨无退转心。<a id="a-3M"></a>无穷尽心。<a id="a-3N"></a>无懈怠心。<a id="a-3O"></a>无怯弱心。<a id="a-3P"></a>如那罗延金刚藏心。<a id="a-3Q"></a>疾修诸行无慢惰心。<a id="a-3R"></a>大愿风轮普持一切。<a id="a-3S"></a>勇猛坚誓无有退转。<a id="a-3T"></a>而我云何能知能说彼功德行。<a id="a-3U"></a>善男子。<a id="a-3V"></a>南方有城。<a id="a-3W"></a>名师子频申。<a id="a-3X"></a>彼城有王。<a id="a-3Y"></a>名无畏星宿幢。<a id="a-3Z"></a>王有童女。<a id="a-3a"></a>名为慈行。<a id="a-3b"></a>汝诣彼问。<a id="a-3c"></a>菩萨云何学菩萨行。<a id="a-3d"></a>修菩萨道。<a id="a-3e"></a>时善财童子。<a id="a-3f"></a>顶礼其足。<a id="a-3g"></a>绕无数匝。<a id="a-3h"></a>殷勤瞻仰。<a id="a-3i"></a>辞退而去。</p>
  <p id="a3j">尔时善财童子。<a id="a-3k"></a>于善知识所。<a id="a-3l"></a>起不思议最极尊重心。<a id="a-3m"></a>生广大清净信解心。<a id="a-3n"></a>常念大乘恒不舍离。<a id="a-3o"></a>心专求佛智常无异念。<a id="a-3p"></a>心观法境界无有疑惑。<a id="a-3q"></a>一心系念随善知识。<a id="a-3r"></a>无障碍智常现在前。<a id="a-3s"></a>决定住于真实智际。<a id="a-3t"></a>善能分别诸法实际。<a id="a-3u"></a>普入三世诸刹那际。<a id="a-3v"></a>随顺解了如虚空际。<a id="a-3w"></a>现见诸法恒无二际。<a id="a-3x"></a>住于法界无分别际。<a id="a-3y"></a>入一切义无障碍际。<a id="a-3z"></a>住一切劫无失坏际。<a id="a-40"></a>随顺调伏诸业性际。<a id="a-41"></a>如来最胜不共法际。<a id="a-42"></a>解了如来无际之际。<a id="a-43"></a>以最胜智。<a id="a-44"></a>悉能破坏一切执着颠倒想网。<a id="a-45"></a>不取一切同异刹土差别之相。<a id="a-46"></a>亦复不取一切诸佛众会道场和合之相。<a id="a-47"></a>不取佛刹清净之相。<a id="a-48"></a>了知众生皆无有我及众生相。<a id="a-49"></a>亦知一切音声语言如空谷响。<a id="a-4A"></a>亦知一切差别众色皆如影像。<a id="a-4B"></a>如是思惟。<a id="a-4C"></a>正念观察。<a id="a-4D"></a>渐次南行。<a id="a-4E"></a>向师子频申城。<a id="a-4F"></a>周遍询求慈行童女。<a id="a-4G"></a>闻众人言。<a id="a-4H"></a>彼是王女。<a id="a-4I"></a>处在王宫。<a id="a-4J"></a>五百童女。<a id="a-4K"></a>以为侍从。<a id="a-4L"></a>住毗卢遮那摩尼藏殿。<a id="a-4M"></a>于龙胜栴檀足金线网天衣座上。<a id="a-4N"></a>而说妙法。<a id="a-4O"></a>善财闻已。<a id="a-4P"></a>诣王宫门。<a id="a-4Q"></a>一心渴仰求见彼女。<a id="a-4R"></a>于时乃见无量人众来入宫中。<a id="a-4S"></a>善财问言。<a id="a-4T"></a>诸人今者欲何所诣。<a id="a-4U"></a>人咸报言。<a id="a-4V"></a>我等欲诣慈行童女听受妙法。<a id="a-4W"></a>善财即念。<a id="a-4X"></a>此王宫门。<a id="a-4Y"></a>既无限碍。<a id="a-4Z"></a>我亦应入。<a id="a-4a"></a>遂入王宫。<a id="a-4b"></a>见其宝殿。<a id="a-4c"></a>玻璃为地。<a id="a-4d"></a>琉璃为柱。<a id="a-4e"></a>金刚为壁。<a id="a-4f"></a>阎浮檀金以为垣墙。<a id="a-4g"></a>众宝栏楯百千杂宝。<a id="a-4h"></a>光明普照而为窗牖。<a id="a-4i"></a>阿僧祇胜摩尼宝而庄校之。<a id="a-4j"></a>宝藏摩尼镜圆满庄严。<a id="a-4k"></a>世中最上光藏摩尼宝。<a id="a-4l"></a>昼夜光明。<a id="a-4m"></a>以为照耀。<a id="a-4n"></a>无数宝网。<a id="a-4o"></a>周匝弥覆。<a id="a-4p"></a>窗闼交映。<a id="a-4q"></a>众宝相辉。<a id="a-4r"></a>百千金铃。<a id="a-4s"></a>悬置其上。<a id="a-4t"></a>微风吹动出微妙音。<a id="a-4u"></a>有如是等不可思议众宝严饰慈行童女身真金色。<a id="a-4v"></a>目发绀青。<a id="a-4w"></a>形貌端严相好具足。<a id="a-4x"></a>以梵音声而演说法。<a id="a-4y"></a>善财见已。<a id="a-4z"></a>顶礼其足。<a id="a-50"></a>绕无数匝。<a id="a-51"></a>合掌恭敬。<a id="a-52"></a>于一面立。<a id="a-53"></a>白言圣者。<a id="a-54"></a>我已先发阿耨多罗三藐三菩提心。<a id="a-55"></a>而未知菩萨云何学菩萨行。<a id="a-56"></a>云何修菩萨道。<a id="a-57"></a>我闻圣者。<a id="a-58"></a>善能诱诲。<a id="a-59"></a>愿为我说。<a id="a-5A"></a>童女告言。<a id="a-5B"></a>善男子。<a id="a-5C"></a>汝应观我所住宫殿内外种种庄严之事。<a id="a-5D"></a>善财顶礼如教观察。<a id="a-5E"></a>见一一壁中。<a id="a-5F"></a>一一镜中。<a id="a-5G"></a>一一柱中。<a id="a-5H"></a>一一相中。<a id="a-5I"></a>一一形像中。<a id="a-5J"></a>一一宝网中。<a id="a-5K"></a>一一栏楯中。<a id="a-5L"></a>一一金铃中。<a id="a-5M"></a>一一宝树中。<a id="a-5N"></a>一一宝璎珞中。<a id="a-5O"></a>一一庄严具中。<a id="a-5P"></a>一一宝形像中。<a id="a-5Q"></a>一一摩尼宝中。<a id="a-5R"></a>一一光明照世毗卢遮那宝中。<a id="a-5S"></a>悉见十方一切法界。<a id="a-5T"></a>一切如来从初发心修菩萨道。<a id="a-5U"></a>各各行愿。<a id="a-5V"></a>各各境界。<a id="a-5W"></a>各各出兴成等正觉。<a id="a-5X"></a>各各示现广大神变转妙法轮。<a id="a-5Y"></a>乃至各各现入涅槃。<a id="a-5Z"></a>如是影相种种境界。<a id="a-5a"></a>如镜中像亦如净水。<a id="a-5b"></a>普见虚空日月星宿。<a id="a-5c"></a>如此皆是慈行童女。<a id="a-5d"></a>过去所修大善根力。<a id="a-5e"></a>所有众像于中显现。<a id="a-5f"></a>尔时善财。<a id="a-5g"></a>忆所观察一切诸佛庄严刹土功德行愿神变之相。<a id="a-5h"></a>合掌恭敬一心瞻仰慈行童女。<a id="a-5i"></a>时彼童女。<a id="a-5j"></a>告善财言。<a id="a-5k"></a>善男子。<a id="a-5l"></a>此般若波罗蜜普庄严门。<a id="a-5m"></a>我于三十六恒河沙数诸如来所。<a id="a-5n"></a>求得此法。<a id="a-5o"></a>彼诸如来。<a id="a-5p"></a>各以种种异方便门。<a id="a-5q"></a>令我得入。<a id="a-5r"></a>一佛所演。<a id="a-5s"></a>余不重说。<a id="a-5t"></a>善财白言。<a id="a-5u"></a>圣者。<a id="a-5v"></a>此般若波罗蜜普庄严门境界云何。<a id="a-5w"></a>童女答言。<a id="a-5x"></a>善男子。<a id="a-5y"></a>我入此般若波罗蜜普庄严门。<a id="a-5z"></a>随顺趣向。<a id="a-60"></a>思惟观察。<a id="a-61"></a>忆持分别。<a id="a-62"></a>所有境界。<a id="a-63"></a>所有威仪。<a id="a-64"></a>所有相状。<a id="a-65"></a>所有证入。<a id="a-66"></a>即时获得普遍出生陀罗尼门。<a id="a-67"></a>百万阿僧祇陀罗尼门。<a id="a-68"></a>皆悉现前。<a id="a-69"></a>如水漩澓。<a id="a-6A"></a>速疾显现。<a id="a-6B"></a>所谓佛陀罗尼门。<a id="a-6C"></a>法陀罗尼门。<a id="a-6D"></a>佛刹陀罗尼门。<a id="a-6E"></a>众生陀罗尼门。<a id="a-6F"></a>普遍陀罗尼门。<a id="a-6G"></a>过去陀罗尼门。<a id="a-6H"></a>未来陀罗尼门。<a id="a-6I"></a>现在陀罗尼门。<a id="a-6J"></a>常住际陀罗尼门。<a id="a-6K"></a>福德陀罗尼门。<a id="a-6L"></a>福德聚陀罗尼门。<a id="a-6M"></a>智慧陀罗尼门。<a id="a-6N"></a>智慧聚陀罗尼门。<a id="a-6O"></a>诸愿陀罗尼门。<a id="a-6P"></a>分别诸愿陀罗尼门。<a id="a-6Q"></a>行陀罗尼门。<a id="a-6R"></a>行清净陀罗尼门。<a id="a-6S"></a>行修集陀罗尼门。<a id="a-6T"></a>行圆满陀罗尼门。<a id="a-6U"></a>业陀罗尼门。<a id="a-6V"></a>业不失坏陀罗尼门。<a id="a-6W"></a>业清净陀罗尼门。<a id="a-6X"></a>业流注陀罗尼门。<a id="a-6Y"></a>业现前所作陀罗尼门。<a id="a-6Z"></a>舍离恶业陀罗尼门。<a id="a-6a"></a>修习正业陀罗尼门。<a id="a-6b"></a>业自在陀罗尼门。<a id="a-6c"></a>善行陀罗尼门。<a id="a-6d"></a>常持善行陀罗尼门。<a id="a-6e"></a>三昧陀罗尼门。<a id="a-6f"></a>随顺三昧陀罗尼门。<a id="a-6g"></a>观察三昧陀罗尼门。<a id="a-6h"></a>三昧境界陀罗尼门。<a id="a-6i"></a>从三昧起陀罗尼门。<a id="a-6j"></a>神通陀罗尼门。<a id="a-6k"></a>心海陀罗尼门。<a id="a-6l"></a>种种心陀罗尼门。<a id="a-6m"></a>直心陀罗尼门。<a id="a-6n"></a>清净心陀罗尼门。<a id="a-6o"></a>照心稠林陀罗尼门。<a id="a-6p"></a>心地清净陀罗尼门。<a id="a-6q"></a>知众生心所生处陀罗尼门。<a id="a-6r"></a>知众生微细心陀罗尼门。<a id="a-6s"></a>知众生烦恼行陀罗尼门。<a id="a-6t"></a>知烦恼习气陀罗尼门。<a id="a-6u"></a>知烦恼方便陀罗尼门。<a id="a-6v"></a>知烦恼所作陀罗尼门。<a id="a-6w"></a>知众生信陀罗尼门。<a id="a-6x"></a>知众生解陀罗尼门。<a id="a-6y"></a>知众生行陀罗尼门。<a id="a-6z"></a>知众生信解诸行差别陀罗尼门。<a id="a-70"></a>知众生性陀罗尼门。<a id="a-71"></a>知众生欲陀罗尼门。<a id="a-72"></a>知众生想陀罗尼门。<a id="a-73"></a>知世界所起陀罗尼门。<a id="a-74"></a>普见十方陀罗尼门。<a id="a-75"></a>普见一切法陀罗尼门。<a id="a-76"></a>说法陀罗尼门。<a id="a-77"></a>大慈陀罗尼门。<a id="a-78"></a>大悲陀罗尼门。<a id="a-79"></a>寂静陀罗尼门。<a id="a-7A"></a>语言道陀罗尼门。<a id="a-7B"></a>解脱陀罗尼门。<a id="a-7C"></a>普遍出生陀罗尼门。<a id="a-7D"></a>无著际陀罗尼门。<a id="a-7E"></a>方便非方便陀罗尼门。<a id="a-7F"></a>随顺陀罗尼门。<a id="a-7G"></a>差别陀罗尼门。<a id="a-7H"></a>普入陀罗尼门。<a id="a-7I"></a>无碍际陀罗尼门。<a id="a-7J"></a>普遍一切陀罗尼门。<a id="a-7K"></a>佛法陀罗尼门。<a id="a-7L"></a>菩萨法陀罗尼门。<a id="a-7M"></a>声闻法陀罗尼门。<a id="a-7N"></a>独觉法陀罗尼门。<a id="a-7O"></a>世间法陀罗尼门。<a id="a-7P"></a>世界成陀罗尼门。<a id="a-7Q"></a>世界坏陀罗尼门。<a id="a-7R"></a>世界住陀罗尼门。<a id="a-7S"></a>世界庄严陀罗尼门。<a id="a-7T"></a>世界形状陀罗尼门。<a id="a-7U"></a>狭世界陀罗尼门。<a id="a-7V"></a>广世界陀罗尼门。<a id="a-7W"></a>垢世界陀罗尼门。<a id="a-7X"></a>净世界陀罗尼门。<a id="a-7Y"></a>于净世界现垢世界陀罗尼门。<a id="a-7Z"></a>于垢世界现净世界陀罗尼门。<a id="a-7a"></a>纯垢世界陀罗尼门。<a id="a-7b"></a>纯净世界陀罗尼门。<a id="a-7c"></a>垢净世界陀罗尼门。<a id="a-7d"></a>净垢世界陀罗尼门。<a id="a-7e"></a>平坦世界陀罗尼门。<a id="a-7f"></a>高下世界陀罗尼门。<a id="a-7g"></a>覆世界陀罗尼门。<a id="a-7h"></a>仰世界陀罗尼门。<a id="a-7i"></a>侧世界陀罗尼门。<a id="a-7j"></a>世界网陀罗尼门。<a id="a-7k"></a>世界转陀罗尼门。<a id="a-7l"></a>世界各别依想住陀罗尼门。<a id="a-7m"></a>世界行陀罗尼门。<a id="a-7n"></a>细入粗陀罗尼门。<a id="a-7o"></a>粗入细陀罗尼门。<a id="a-7p"></a>大入小陀罗尼门。<a id="a-7q"></a>小入大陀罗尼门。<a id="a-7r"></a>见诸佛陀罗尼门。<a id="a-7s"></a>分别佛身陀罗尼门。<a id="a-7t"></a>见佛光明庄严网陀罗尼门。<a id="a-7u"></a>闻佛圆满妙音声陀罗尼门。<a id="a-7v"></a>佛转法轮陀罗尼门。<a id="a-7w"></a>佛法轮成就陀罗尼门。<a id="a-7x"></a>佛法轮差别陀罗尼门。<a id="a-7y"></a>佛法轮无差别陀罗尼门。<a id="a-7z"></a>佛法轮训释陀罗尼门。<a id="a-80"></a>佛法轮旋转陀罗尼门。<a id="a-81"></a>佛身普遍陀罗尼门。<a id="a-82"></a>佛会圆满陀罗尼门。<a id="a-83"></a>能作佛事陀罗尼门。<a id="a-84"></a>了知佛会差别相陀罗尼门。<a id="a-85"></a>遍入佛众会海陀罗尼门。<a id="a-86"></a>诸佛光照陀罗尼门。<a id="a-87"></a>诸佛三昧陀罗尼门。<a id="a-88"></a>诸佛三昧自在用陀罗尼门。<a id="a-89"></a>诸佛住处陀罗尼门。<a id="a-8A"></a>诸佛加持陀罗尼门。<a id="a-8B"></a>诸佛变化陀罗尼门。<a id="a-8C"></a>诸佛游戏陀罗尼门。<a id="a-8D"></a>佛知众生心行差别陀罗尼门。<a id="a-8E"></a>诸佛神通种种变现陀罗尼门。<a id="a-8F"></a>住兜率宫所作业陀罗尼门。<a id="a-8G"></a>乃至示现入于涅槃陀罗尼门。<a id="a-8H"></a>利益众生陀罗尼门。<a id="a-8I"></a>入甚深法陀罗尼门。<a id="a-8J"></a>入微妙法陀罗尼门。<a id="a-8K"></a>菩提心相陀罗尼门。<a id="a-8L"></a>菩提心所从生陀罗尼门。<a id="a-8M"></a>菩提心助道相陀罗尼门。<a id="a-8N"></a>诸愿陀罗尼门。<a id="a-8O"></a>诸行陀罗尼门。<a id="a-8P"></a>神通相陀罗尼门。<a id="a-8Q"></a>出离相陀罗尼门。<a id="a-8R"></a>总持清净相陀罗尼门。<a id="a-8S"></a>智轮清净相陀罗尼门。<a id="a-8T"></a>智慧清净相陀罗尼门。<a id="a-8U"></a>无量解脱相陀罗尼门。<a id="a-8V"></a>念力清净陀罗尼门。<a id="a-8W"></a>自心清净陀罗尼门。<a id="a-8X"></a>善男子。<a id="a-8Y"></a>我唯知此般若波罗蜜普庄严门。<a id="a-8Z"></a>如诸菩萨摩诃萨。<a id="a-8a"></a>其心广大。<a id="a-8b"></a>等虚空界。<a id="a-8c"></a>入于法界。<a id="a-8d"></a>智慧宽博。<a id="a-8e"></a>福德成满。<a id="a-8f"></a>坚固不动。<a id="a-8g"></a>住出世法。<a id="a-8h"></a>远离世间。<a id="a-8i"></a>勤求修习。<a id="a-8j"></a>向一切智。<a id="a-8k"></a>智眼清净。<a id="a-8l"></a>无诸垢翳。<a id="a-8m"></a>身语心行。<a id="a-8n"></a>悉皆清净。<a id="a-8o"></a>以差别智。<a id="a-8p"></a>普入诸法无障碍慧。<a id="a-8q"></a>犹如虚空。<a id="a-8r"></a>通达一切世间境界。<a id="a-8s"></a>获无碍地大光明藏。<a id="a-8t"></a>善巧分别一切法义。<a id="a-8u"></a>一切世间。<a id="a-8v"></a>无能映夺。<a id="a-8w"></a>常行于世。<a id="a-8x"></a>不染世法。<a id="a-8y"></a>能益于世。<a id="a-8z"></a>非世所坏。<a id="a-90"></a>为诸众生。<a id="a-91"></a>究竟依止。<a id="a-92"></a>善了一切众生语言。<a id="a-93"></a>明解众生种种仪式。<a id="a-94"></a>知诸众生业习根器。<a id="a-95"></a>随其心行。<a id="a-96"></a>如应说法。<a id="a-97"></a>于一切处。<a id="a-98"></a>普随现身。<a id="a-99"></a>于一切时。<a id="a-9A"></a>恒得自在。<a id="a-9B"></a>而我云何。<a id="a-9C"></a>能知能说彼功德行。<a id="a-9D"></a>善男子。<a id="a-9E"></a>于此南方。<a id="a-9F"></a>有一国土。<a id="a-9G"></a>名为三目。<a id="a-9H"></a>彼有比丘。<a id="a-9I"></a>名曰妙见。<a id="a-9J"></a>汝诣彼问。<a id="a-9K"></a>菩萨云何学菩萨行。<a id="a-9L"></a>修菩萨道。<a id="a-9M"></a>时善财童子。<a id="a-9N"></a>顶礼其足。<a id="a-9O"></a>绕无数匝。<a id="a-9P"></a>恋慕瞻仰。<a id="a-9Q"></a>辞退南行。</p>
  <p id="a9R">尔时善财童子。<a id="a-9S"></a>随顺思惟菩萨所住行甚深。<a id="a-9T"></a>思惟菩萨所证法界际甚深。<a id="a-9U"></a>思惟菩萨众生微细智甚深。<a id="a-9V"></a>思惟菩萨世间想行智甚深。<a id="a-9W"></a>思惟众生无作性甚深。<a id="a-9X"></a>思惟众生心流注甚深。<a id="a-9Y"></a>思惟诸法缘起际甚深。<a id="a-9Z"></a>思惟众生真实际甚深。<a id="a-9a"></a>思惟众生如光影甚深。<a id="a-9b"></a>思惟众生名号差别际甚深。<a id="a-9c"></a>思惟众生语言际甚深。<a id="a-9d"></a>思惟众生庄严法甚深。<a id="a-9e"></a>思惟众生秘密际甚深。<a id="a-9f"></a>思惟众生光明际甚深。<a id="a-9g"></a>渐次前行。<a id="a-9h"></a>至三目国。<a id="a-9i"></a>于彼城邑。<a id="a-9j"></a>市肆廛里。<a id="a-9k"></a>山川林薮仙人住处。<a id="a-9l"></a>周遍寻访妙见比丘。<a id="a-9m"></a>忽然睹见在一林中经行往复。<a id="a-9n"></a>头骨如盖顶有肉髻。<a id="a-9o"></a>殊胜端严。<a id="a-9p"></a>其眼修广如青莲叶。<a id="a-9q"></a>鼻修高直如挺真金。<a id="a-9r"></a>唇色丹洁如频婆果。<a id="a-9s"></a>齿白齐密具足四十。<a id="a-9t"></a>颊如师子颐颔充满。<a id="a-9u"></a>眉高而长。<a id="a-9v"></a>额广平正。<a id="a-9w"></a>毫相映彻如白琉璃。<a id="a-9x"></a>耳相垂埵如悬珠状。<a id="a-9y"></a>面如满月见者无厌。<a id="a-9z"></a>颈项圆直约文三道。<a id="a-A0"></a>胸标德相妙藏庄严。<a id="a-A1"></a>臆如师子肩膊佣圆。<a id="a-A2"></a>腰胁深细如金刚杵。<a id="a-A3"></a>臂肘佣直立垂过膝。<a id="a-A4"></a>网缦指相如白鹅王。<a id="a-A5"></a>手足掌中金刚轮相。<a id="a-A6"></a>柔软细滑如兜罗绵。<a id="a-A7"></a>伊尼鹿腨七处平满。<a id="a-A8"></a>手指纤长。<a id="a-A9"></a>足跟平圆。<a id="a-AA"></a>皮肤金色常光一寻。<a id="a-AB"></a>身毛上靡一一右旋。<a id="a-AC"></a>其身圆满如尼拘陀树。<a id="a-AD"></a>相好严洁犹如雪山王。<a id="a-AE"></a>诸根澄静。<a id="a-AF"></a>目视不瞬。<a id="a-AG"></a>于诸境界。<a id="a-AH"></a>心无动乱。<a id="a-AI"></a>智慧深广犹如大海。<a id="a-AJ"></a>若沉若举。<a id="a-AK"></a>是智非智。<a id="a-AL"></a>动转戏论。<a id="a-AM"></a>一切咸息。<a id="a-AN"></a>得佛所行平等境界。<a id="a-AO"></a>入于缘起差别法门。<a id="a-AP"></a>成熟众生。<a id="a-AQ"></a>心恒不倦。<a id="a-AR"></a>能生深广圆满大悲。<a id="a-AS"></a>教化示导心无暂舍。<a id="a-AT"></a>为欲受持一切如来正法眼故。<a id="a-AU"></a>为欲普令一切众生生智眼故。<a id="a-AV"></a>为于如来所行之道恒履践故。<a id="a-AW"></a>不迟不速审谛经行。<a id="a-AX"></a>寂静端严犹如满月。<a id="a-AY"></a>威仪雍肃如净居天。<a id="a-AZ"></a>无数天龙乾闼婆等。<a id="a-Aa"></a>释梵护世。<a id="a-Ab"></a>人及非人。<a id="a-Ac"></a>前后围绕。<a id="a-Ad"></a>主方之神。<a id="a-Ae"></a>随方回转引导其前。<a id="a-Af"></a>足行诸神。<a id="a-Ag"></a>持宝莲华随捧其足。<a id="a-Ah"></a>无尽光主火神。<a id="a-Ai"></a>执持宝炬舒光照耀。<a id="a-Aj"></a>阎浮幢主林神。<a id="a-Ak"></a>恒雨众妙拘苏摩华。<a id="a-Al"></a>不动藏主地神。<a id="a-Am"></a>随现宝藏。<a id="a-An"></a>普光明主空神。<a id="a-Ao"></a>庄严虚空。<a id="a-Ap"></a>妙吉祥主海神。<a id="a-Aq"></a>雨摩尼宝。<a id="a-Ar"></a>须弥藏主山神。<a id="a-As"></a>合掌作礼。<a id="a-At"></a>无碍力主风神。<a id="a-Au"></a>散众香华。<a id="a-Av"></a>春和淑气主夜神。<a id="a-Aw"></a>曲躬恭敬。<a id="a-Ax"></a>常觉圆满主昼神。<a id="a-Ay"></a>持遍照十方摩尼宝幢。<a id="a-Az"></a>住虚空中。<a id="a-B0"></a>放大光明。<a id="a-B1"></a>善财童子。<a id="a-B2"></a>前诣其所。<a id="a-B3"></a>头面礼足。<a id="a-B4"></a>合掌白言。<a id="a-B5"></a>圣者。<a id="a-B6"></a>我已先发阿耨多罗三藐三菩提心。<a id="a-B7"></a>复欲勤求诸菩萨道。<a id="a-B8"></a>我闻圣者。<a id="a-B9"></a>善能诱诲。<a id="a-BA"></a>愿为我说。<a id="a-BB"></a>菩萨云何学菩萨行。<a id="a-BC"></a>修菩萨道。<a id="a-BD"></a>妙见答言。<a id="a-BE"></a>善男子。<a id="a-BF"></a>我年既少。<a id="a-BG"></a>出家又近。<a id="a-BH"></a>我此生中。<a id="a-BI"></a>于三十八恒河沙数诸如来所。<a id="a-BJ"></a>亲近供养。<a id="a-BK"></a>净修梵行。<a id="a-BL"></a>或有佛所。<a id="a-BM"></a>一日一夜净修梵行。<a id="a-BN"></a>或有佛所。<a id="a-BO"></a>七日七夜净修梵行。<a id="a-BP"></a>或有佛所。<a id="a-BQ"></a>半月一月一年百年千年百千年那由他年。<a id="a-BR"></a>乃至不可说不可说年。<a id="a-BS"></a>或有佛所。<a id="a-BT"></a>经一小劫。<a id="a-BU"></a>或一中劫。<a id="a-BV"></a>或一大劫。<a id="a-BW"></a>乃至不可说不可说阿僧祇劫。<a id="a-BX"></a>亲近供养净修梵行。<a id="a-BY"></a>听闻妙法。<a id="a-BZ"></a>依教奉行。<a id="a-Ba"></a>清净庄严诸大誓愿。<a id="a-Bb"></a>证入诸佛甚深境界。<a id="a-Bc"></a>修集菩萨一切妙行。<a id="a-Bd"></a>圆满一切波罗蜜门。<a id="a-Be"></a>亦见彼佛所成正觉。<a id="a-Bf"></a>所现神通。<a id="a-Bg"></a>所转法轮。<a id="a-Bh"></a>所现涅槃。<a id="a-Bi"></a>所有遗教。<a id="a-Bj"></a>乃至法尽各各差别。<a id="a-Bk"></a>悉能受持。<a id="a-Bl"></a>无有杂乱。<a id="a-Bm"></a>亦知彼佛以本所发大誓愿力。<a id="a-Bn"></a>普遍严净诸佛国土。<a id="a-Bo"></a>以本所入诸三昧力。<a id="a-Bp"></a>圆满菩萨甚深妙行。<a id="a-Bq"></a>以本所修普贤行力。<a id="a-Br"></a>清净诸佛波罗蜜海。<a id="a-Bs"></a>又善男子。<a id="a-Bt"></a>我常不离此经行处。<a id="a-Bu"></a>一念中一切十方皆悉现前。<a id="a-Bv"></a>得净妙智。<a id="a-Bw"></a>观察了知无障碍故。<a id="a-Bx"></a>一念中一切世界皆悉现前得速疾力。<a id="a-By"></a>一念过不可说不可说世界无障碍故。<a id="a-Bz"></a>一念中不可说不可说佛刹皆悉现前。<a id="a-C0"></a>得普严净成就菩萨愿力故。<a id="a-C1"></a>一念中不可说不可说众生差别行皆悉现前。<a id="a-C2"></a>得满足普贤教门海故。<a id="a-C3"></a>一念中不可说不可说佛清净身皆悉现前。<a id="a-C4"></a>得普亲近成就普贤行愿力故。<a id="a-C5"></a>一念中不可说不可说佛刹极微尘数如来皆悉现前。<a id="a-C6"></a>得柔软心供养承事一切如来愿力故。<a id="a-C7"></a>一念中不可说不可说如来降注法雨入众生心皆悉现前。<a id="a-C8"></a>得了知阿僧祇法门随顺陀罗尼愿力故。<a id="a-C9"></a>一念中不可说不可说菩萨行海皆悉现前。<a id="a-CA"></a>得净一切诸菩萨行。<a id="a-CB"></a>犹如帝网。<a id="a-CC"></a>殊胜愿力故。<a id="a-CD"></a>一念中不可说不可说诸三昧海皆悉现前。<a id="a-CE"></a>得于一三昧中自在入出一切三昧愿力故。<a id="a-CF"></a>一念中不可说不可说诸根海皆悉现前。<a id="a-CG"></a>得了知诸根际于一根中见一切根愿力故。<a id="a-CH"></a>一念中不可说不可说时皆悉现前。<a id="a-CI"></a>得于一切时转正法轮众生界尽法轮无尽愿力故。<a id="a-CJ"></a>一念中不可说不可说三世海皆悉现前。<a id="a-CK"></a>得了知一切世界中三世分位智光明愿力故。<a id="a-CL"></a>善男子。<a id="a-CM"></a>我唯知此菩萨随顺无尽灯解脱门。<a id="a-CN"></a>如诸菩萨摩诃萨。<a id="a-CO"></a>心行坚固犹如金刚。<a id="a-CP"></a>生如来家种族。<a id="a-CQ"></a>真正成就不坏常住命根。<a id="a-CR"></a>常然智灯无有尽灭。<a id="a-CS"></a>其身坚固不可沮坏。<a id="a-CT"></a>普能示现如幻色身。<a id="a-CU"></a>形貌端严。<a id="a-CV"></a>世无伦匹。<a id="a-CW"></a>随众生心无量差别。<a id="a-CX"></a>如缘起法转变无尽。<a id="a-CY"></a>毒刃火灾所不能害。<a id="a-CZ"></a>降魔兵众。<a id="a-Ca"></a>摧伏异道。<a id="a-Cb"></a>身色妙好。<a id="a-Cc"></a>如阎浮金。<a id="a-Cd"></a>超过世间最胜无比。<a id="a-Ce"></a>放大光网。<a id="a-Cf"></a>普照十方。<a id="a-Cg"></a>若有见者。<a id="a-Ch"></a>必破一切障碍大山。<a id="a-Ci"></a>必拔一切不善根本。<a id="a-Cj"></a>必种广大殊胜善根。<a id="a-Ck"></a>如是之人。<a id="a-Cl"></a>难可得见。<a id="a-Cm"></a>难得出现如优昙华。<a id="a-Cn"></a>而我云何。<a id="a-Co"></a>能知能说彼功德行。<a id="a-Cp"></a>善男子。<a id="a-Cq"></a>于此南方有一国土。<a id="a-Cr"></a>名圆满多闻其中有城名曰妙门。<a id="a-Cs"></a>彼有童子。<a id="a-Ct"></a>名根自在主。<a id="a-Cu"></a>汝诣彼问。<a id="a-Cv"></a>菩萨云何学菩萨行。<a id="a-Cw"></a>修菩萨道。<a id="a-Cx"></a>时善财童子。<a id="a-Cy"></a>为欲成满诸菩萨行。<a id="a-Cz"></a>欲修菩萨无尽功德。<a id="a-D0"></a>欲被菩萨大誓愿甲。<a id="a-D1"></a>欲放菩萨大力光明。<a id="a-D2"></a>欲成菩萨深信解力。<a id="a-D3"></a>欲起菩萨无量胜行。<a id="a-D4"></a>于菩萨法。<a id="a-D5"></a>心无厌足。<a id="a-D6"></a>乐入一切菩萨功德。<a id="a-D7"></a>愿常摄御一切众生。<a id="a-D8"></a>欲超生死稠林旷野。<a id="a-D9"></a>于善知识。<a id="a-DA"></a>常乐见闻。<a id="a-DB"></a>承事供养。<a id="a-DC"></a>心无厌倦。<a id="a-DD"></a>于无量法。<a id="a-DE"></a>心生尊重。<a id="a-DF"></a>顶礼妙见。<a id="a-DG"></a>绕无数匝。<a id="a-DH"></a>殷勤瞻仰。<a id="a-DI"></a>辞退而去。</p>
 </body>
</html>