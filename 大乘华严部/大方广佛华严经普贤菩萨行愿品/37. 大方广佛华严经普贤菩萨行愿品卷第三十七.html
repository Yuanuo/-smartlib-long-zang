<!doctype html>
<html id="z3IBTXEJ7" data-ver="892">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十七</h1>
  <h2 id="a2">入不思议解脱境界普贤行愿品</h2>
  <p id="a3">尔时弥勒菩萨。<a id="a-4"></a>告善财童子言。<a id="a-5"></a>善男子。<a id="a-6"></a>如汝所问。<a id="a-7"></a>菩萨云何。<a id="a-8"></a>学菩萨行。<a id="a-9"></a>修菩萨道。<a id="a-A"></a>善男子。<a id="a-B"></a>汝可入此毗卢遮那庄严藏大楼阁中。<a id="a-C"></a>周遍观察。<a id="a-D"></a>则能了知一切菩萨学菩萨行学已能行圆满成就无量功德。</p>
  <p id="aE">尔时善财童子。<a id="a-F"></a>恭敬右绕弥勒菩萨摩诃萨已。<a id="a-G"></a>而白之言。<a id="a-H"></a>唯愿大圣。<a id="a-I"></a>开楼阁门。<a id="a-J"></a>令我得入。<a id="a-K"></a>时弥勒菩萨。<a id="a-L"></a>前诣毗卢遮那庄严藏楼阁。<a id="a-M"></a>即以右手弹指出声。<a id="a-N"></a>其门即开。<a id="a-O"></a>命善财入。<a id="a-P"></a>善财心喜。<a id="a-Q"></a>入已还闭。<a id="a-R"></a>见其楼阁广博无量。<a id="a-S"></a>同于虚空。<a id="a-T"></a>阿僧祇宝以为其地。<a id="a-U"></a>阿僧祇宫殿。<a id="a-V"></a>阿僧祇门闼。<a id="a-W"></a>阿僧祇窗牖。<a id="a-X"></a>阿僧祇阶陛。<a id="a-Y"></a>阿僧祇栏楯。<a id="a-Z"></a>阿僧祇道路。<a id="a-a"></a>皆七宝成。<a id="a-b"></a>阿僧祇幡。<a id="a-c"></a>阿僧祇幢。<a id="a-d"></a>阿僧祇盖。<a id="a-e"></a>周回间列。<a id="a-f"></a>阿僧祇众宝璎珞。<a id="a-g"></a>阿僧祇白真珠璎珞。<a id="a-h"></a>阿僧祇赤真珠璎珞。<a id="a-i"></a>阿僧祇师子珠璎珞。<a id="a-j"></a>处处垂下。<a id="a-k"></a>阿僧祇半月。<a id="a-l"></a>阿僧祇满月。<a id="a-m"></a>阿僧祇缯带。<a id="a-n"></a>以为严饰。<a id="a-o"></a>阿僧祇师子幢网。<a id="a-p"></a>阿僧祇摩尼网。<a id="a-q"></a>阿僧祇妙金网。<a id="a-r"></a>阿僧祇金线网。<a id="a-s"></a>间错庄严。<a id="a-t"></a>罗覆其上。<a id="a-u"></a>阿僧祇宝铎。<a id="a-v"></a>阿僧祇宝铃。<a id="a-w"></a>风动流音。<a id="a-x"></a>其声可爱。<a id="a-y"></a>散阿僧祇天诸杂华。<a id="a-z"></a>悬阿僧祇天宝鬘带。<a id="a-10"></a>严阿僧祇众宝香炉。<a id="a-11"></a>雨阿僧祇细妙金屑。<a id="a-12"></a>悬阿僧祇宝镜。<a id="a-13"></a>然阿僧祇宝灯。<a id="a-14"></a>布阿僧祇宝衣。<a id="a-15"></a>列阿僧祇宝帐。<a id="a-16"></a>持阿僧祇宝竿。<a id="a-17"></a>设阿僧祇宝座。<a id="a-18"></a>阿僧祇宝缯。<a id="a-19"></a>以敷座上。<a id="a-1A"></a>阿僧祇宝阎浮檀金童女像。<a id="a-1B"></a>阿僧祇杂宝诸形像。<a id="a-1C"></a>阿僧祇妙宝菩萨像。<a id="a-1D"></a>处处充遍。<a id="a-1E"></a>威德庄严。<a id="a-1F"></a>阿僧祇众鸟。<a id="a-1G"></a>出和雅音。<a id="a-1H"></a>令人爱乐。<a id="a-1I"></a>阿僧祇宝优钵罗华。<a id="a-1J"></a>阿僧祇宝波头摩华。<a id="a-1K"></a>阿僧祇宝拘物头华。<a id="a-1L"></a>阿僧祇宝芬陀利华。<a id="a-1M"></a>以为庄严。<a id="a-1N"></a>阿僧祇宝树次第行列。<a id="a-1O"></a>阿僧祇宝芭蕉树微妙庄严。<a id="a-1P"></a>阿僧祇宝经行路。<a id="a-1Q"></a>金绳界道。<a id="a-1R"></a>阿僧祇宝池。<a id="a-1S"></a>香水盈满。<a id="a-1T"></a>阿僧祇宝桥飞梁云构。<a id="a-1U"></a>阿僧祇宝地。<a id="a-1V"></a>妙砌交映。<a id="a-1W"></a>阿僧祇摩尼宝。<a id="a-1X"></a>放大光明。<a id="a-1Y"></a>阿僧祇众妙音声。<a id="a-1Z"></a>赞大功德。<a id="a-1a"></a>有如是等无量阿僧祇诸庄严具。<a id="a-1b"></a>以为庄严。<a id="a-1c"></a>善财。<a id="a-1d"></a>又见楼阁之中。<a id="a-1e"></a>具有无量百千楼阁一一楼阁。<a id="a-1f"></a>种种庄严。<a id="a-1g"></a>悉如上说。<a id="a-1h"></a>广博严丽。<a id="a-1i"></a>皆同虚空。<a id="a-1j"></a>显现分明。<a id="a-1k"></a>犹如形影。<a id="a-1l"></a>互相映彻。<a id="a-1m"></a>无有障碍。<a id="a-1n"></a>不相杂乱。<a id="a-1o"></a>善财童子。<a id="a-1p"></a>于一处中。<a id="a-1q"></a>见一切处。<a id="a-1r"></a>一切诸处。<a id="a-1s"></a>亦如是见。<a id="a-1t"></a>如是一切。<a id="a-1u"></a>尽无有余。<a id="a-1v"></a>一一物中见皆如是。</p>
  <p id="a1w">尔时善财童子。<a id="a-1x"></a>见毗卢遮那庄严藏楼阁之中。<a id="a-1y"></a>如是种种不可思议自在境界。<a id="a-1z"></a>生大爱敬。<a id="a-20"></a>踊跃无量。<a id="a-21"></a>身心柔软。<a id="a-22"></a>欢喜润泽。<a id="a-23"></a>离一切想。<a id="a-24"></a>除一切障。<a id="a-25"></a>灭一切惑。<a id="a-26"></a>所见不忘。<a id="a-27"></a>所闻能忆。<a id="a-28"></a>所思不乱。<a id="a-29"></a>入于无碍解脱法门。<a id="a-2A"></a>以无碍意。<a id="a-2B"></a>普运其心。<a id="a-2C"></a>一切供养。<a id="a-2D"></a>以无碍眼。<a id="a-2E"></a>普见一切微细境界。<a id="a-2F"></a>以无碍身。<a id="a-2G"></a>遍于一切恭敬作礼。<a id="a-2H"></a>以弥勒菩萨威神力故。<a id="a-2I"></a>自见其身。<a id="a-2J"></a>遍在一切诸楼阁中。<a id="a-2K"></a>具见种种不可思议自在境界。<a id="a-2L"></a>所谓或见弥勒菩萨初发无上菩提心时。<a id="a-2M"></a>如是名字。<a id="a-2N"></a>如是种族。<a id="a-2O"></a>如是善友之所开悟。<a id="a-2P"></a>令其种植如是善根。<a id="a-2Q"></a>住如是寿。<a id="a-2R"></a>在如是劫。<a id="a-2S"></a>值如是佛。<a id="a-2T"></a>处于如是庄严刹土。<a id="a-2U"></a>修如是行。<a id="a-2V"></a>发如是愿。<a id="a-2W"></a>彼诸如来。<a id="a-2X"></a>如是众会。<a id="a-2Y"></a>如是寿量经尔许时。<a id="a-2Z"></a>亲近供养。<a id="a-2a"></a>悉皆明见。<a id="a-2b"></a>或见弥勒。<a id="a-2c"></a>最初证得慈心三昧。<a id="a-2d"></a>从是已来。<a id="a-2e"></a>号为慈氏。<a id="a-2f"></a>或见弥勒。<a id="a-2g"></a>修习一切难行妙行。<a id="a-2h"></a>成满一切诸波罗蜜。<a id="a-2i"></a>或见得忍。<a id="a-2j"></a>或见住地。<a id="a-2k"></a>或见庄严种种佛刹。<a id="a-2l"></a>或见受持一切佛教。<a id="a-2m"></a>为大法师。<a id="a-2n"></a>得无生忍。<a id="a-2o"></a>或见在于某时某处某如来所。<a id="a-2p"></a>受于无上菩提之记。<a id="a-2q"></a>或时见作转轮圣王。<a id="a-2r"></a>普令众生住十善道。<a id="a-2s"></a>或为护世。<a id="a-2t"></a>利乐众生。<a id="a-2u"></a>或为释天。<a id="a-2v"></a>诃责五欲。<a id="a-2w"></a>或为夜摩天王。<a id="a-2x"></a>为彼诸天。<a id="a-2y"></a>赞不放逸。<a id="a-2z"></a>或为兜率天王。<a id="a-30"></a>称叹菩萨补处功德。<a id="a-31"></a>或为化乐天王。<a id="a-32"></a>为现菩萨变化庄严。<a id="a-33"></a>或为他化自在天王。<a id="a-34"></a>为说诸佛自在之法。<a id="a-35"></a>或作魔王。<a id="a-36"></a>说一切法皆悉无常。<a id="a-37"></a>或为梵王。<a id="a-38"></a>说诸禅定无量喜乐。<a id="a-39"></a>或为阿修罗王。<a id="a-3A"></a>为其众会。<a id="a-3B"></a>说断一切憍慢醉傲。<a id="a-3C"></a>入大智海。<a id="a-3D"></a>了法如幻。<a id="a-3E"></a>或复见处阎魔罗海。<a id="a-3F"></a>放大光明。<a id="a-3G"></a>救地狱苦。<a id="a-3H"></a>或见在于饿鬼之处。<a id="a-3I"></a>施诸饮食。<a id="a-3J"></a>济彼饥渴。<a id="a-3K"></a>或见在于畜生之道。<a id="a-3L"></a>种种方便。<a id="a-3M"></a>调伏众生。<a id="a-3N"></a>或复见为护世天王众会说法。<a id="a-3O"></a>或复见为忉利天王众会说法。<a id="a-3P"></a>或复见为夜摩天王众会说法。<a id="a-3Q"></a>或复见为兜率天王众会说法。<a id="a-3R"></a>或复见为化乐天王众会说法。<a id="a-3S"></a>或复见为他化自在天王众会说法。<a id="a-3T"></a>或复见为一切魔王众会说法。<a id="a-3U"></a>或复见为大梵天王众会说法。<a id="a-3V"></a>或复见为诸大龙王众会说法。<a id="a-3W"></a>或复见为夜叉罗刹王众会说法。<a id="a-3X"></a>或复见为乾闼婆紧那罗王众会说法。<a id="a-3Y"></a>或复见为阿修罗陀那婆王众会说法。<a id="a-3Z"></a>或复见为迦楼罗摩睺罗伽王众会说法。<a id="a-3a"></a>或复见为其余一切人非人等众会说法。<a id="a-3b"></a>或复见为一切声闻众会说法。<a id="a-3c"></a>或复见为一切独觉众会说法。<a id="a-3d"></a>或复见为初发心菩萨而演说法。<a id="a-3e"></a>或复见为修行回向乃至得忍住不退转诸菩萨众而演说法。<a id="a-3f"></a>或复见为一生所系已受灌顶诸菩萨众而演说法。<a id="a-3g"></a>或见赞说菩萨初地乃至十地所有一切最胜功德。<a id="a-3h"></a>或见赞说满足一切诸波罗蜜。<a id="a-3i"></a>或见赞说入诸忍门。<a id="a-3j"></a>或见赞说诸大三昧门。<a id="a-3k"></a>或见赞说甚深解脱门。<a id="a-3l"></a>或见赞说诸禅三昧神通境界。<a id="a-3m"></a>或见赞说诸菩萨行方便善巧。<a id="a-3n"></a>或见赞说种种出生诸大誓愿。<a id="a-3o"></a>或见与诸同行菩萨赞说世间资生工巧。<a id="a-3p"></a>于一切处。<a id="a-3q"></a>谈议种种最胜方便。<a id="a-3r"></a>调伏成熟一切众生。<a id="a-3s"></a>或见弥勒。<a id="a-3t"></a>与诸一生补处菩萨。<a id="a-3u"></a>赞说一切佛灌顶门。<a id="a-3v"></a>或见弥勒。<a id="a-3w"></a>修行精进。<a id="a-3x"></a>于百千年。<a id="a-3y"></a>身心无倦。<a id="a-3z"></a>或见弥勒。<a id="a-40"></a>经行读诵。<a id="a-41"></a>书写经卷。<a id="a-42"></a>未尝休息。<a id="a-43"></a>或见弥勒。<a id="a-44"></a>种种方便。<a id="a-45"></a>为众说法。<a id="a-46"></a>或见弥勒。<a id="a-47"></a>入诸禅定四无量心。<a id="a-48"></a>或入遍处及诸解脱。<a id="a-49"></a>或入三昧。<a id="a-4A"></a>以方便力。<a id="a-4B"></a>现诸神变。<a id="a-4C"></a>或见一切诸菩萨众。<a id="a-4D"></a>皆入种种变化三昧。<a id="a-4E"></a>各于其身一一毛孔。<a id="a-4F"></a>出于一切变化身云。<a id="a-4G"></a>或见出现天众身云。<a id="a-4H"></a>或见出现龙众身云。<a id="a-4I"></a>或见出现夜叉罗刹乾闼婆阿修罗迦楼罗紧那罗摩睺罗伽释梵护世转轮圣王身云。<a id="a-4J"></a>或见出现小王王子大臣官属长者居士身云。<a id="a-4K"></a>或见出现声闻独觉菩萨身云。<a id="a-4L"></a>或见出现一切如来威德身云。<a id="a-4M"></a>或见出现一切众生变化身云。<a id="a-4N"></a>或见出现一切妙音。<a id="a-4O"></a>赞诸菩萨种种法门。<a id="a-4P"></a>所谓。<a id="a-4Q"></a>或见赞说发菩提心功德门。<a id="a-4R"></a>或见赞说施波罗蜜净戒安忍精进定慧方便愿力智波罗蜜功德门。<a id="a-4S"></a>或见赞说诸摄诸禅。<a id="a-4T"></a>诸无量心。<a id="a-4U"></a>及诸三昧三摩钵底。<a id="a-4V"></a>诸通诸明。<a id="a-4W"></a>总持辩才。<a id="a-4X"></a>诸谛诸智。<a id="a-4Y"></a>止观解脱。<a id="a-4Z"></a>诸缘诸依功德门。<a id="a-4a"></a>或见赞说念处正勤。<a id="a-4b"></a>神足根力。<a id="a-4c"></a>七菩提分。<a id="a-4d"></a>八圣道分。<a id="a-4e"></a>诸声闻乘。<a id="a-4f"></a>诸独觉乘。<a id="a-4g"></a>诸菩萨乘。<a id="a-4h"></a>诸地诸忍。<a id="a-4i"></a>诸行诸愿。<a id="a-4j"></a>如是一切。<a id="a-4k"></a>诸功德门。<a id="a-4l"></a>或复于中。<a id="a-4m"></a>见诸如来种种集会大众围绕。<a id="a-4n"></a>又亦见彼一切如来。<a id="a-4o"></a>生处种姓。<a id="a-4p"></a>身形寿命。<a id="a-4q"></a>刹劫名号。<a id="a-4r"></a>道场众会。<a id="a-4s"></a>说法利益。<a id="a-4t"></a>教住久近。<a id="a-4u"></a>种种不同。<a id="a-4v"></a>悉皆明见。</p>
  <p id="a4w">尔时善财童子。<a id="a-4x"></a>又复于彼毗卢遮那庄严藏内诸楼阁中。<a id="a-4y"></a>见一楼阁高广殊丽。<a id="a-4z"></a>总摄诸阁。<a id="a-50"></a>一切庄严。<a id="a-51"></a>胜妙于前。<a id="a-52"></a>最上无比。<a id="a-53"></a>于中悉见三千大千世界。<a id="a-54"></a>百亿四天下。<a id="a-55"></a>百亿阎浮提。<a id="a-56"></a>百亿兜率陀天。<a id="a-57"></a>一一皆有弥勒菩萨。<a id="a-58"></a>莲华藏中。<a id="a-59"></a>降神诞生。<a id="a-5A"></a>释梵天王。<a id="a-5B"></a>捧持顶戴。<a id="a-5C"></a>游行七步。<a id="a-5D"></a>观察十方。<a id="a-5E"></a>大师子吼。<a id="a-5F"></a>现为童子。<a id="a-5G"></a>居处宫殿。<a id="a-5H"></a>游戏园苑。<a id="a-5I"></a>为一切智。<a id="a-5J"></a>踰城出家。<a id="a-5K"></a>现诸苦行。<a id="a-5L"></a>示受乳糜。<a id="a-5M"></a>往诣道场。<a id="a-5N"></a>降伏诸魔。<a id="a-5O"></a>成等正觉。<a id="a-5P"></a>观菩提树。<a id="a-5Q"></a>梵王劝请。<a id="a-5R"></a>转正法轮。<a id="a-5S"></a>升天宫殿。<a id="a-5T"></a>而演说法。<a id="a-5U"></a>劫数寿量。<a id="a-5V"></a>众会庄严。<a id="a-5W"></a>所净佛刹。<a id="a-5X"></a>所修行愿。<a id="a-5Y"></a>所现威德。<a id="a-5Z"></a>所起方便。<a id="a-5a"></a>教化成熟一切众生。<a id="a-5b"></a>分布舍利。<a id="a-5c"></a>住持遗教。<a id="a-5d"></a>皆悉不同。<a id="a-5e"></a>尔时善财。<a id="a-5f"></a>自见其身。<a id="a-5g"></a>在彼一切诸如来所。<a id="a-5h"></a>承事供养。<a id="a-5i"></a>亦见于彼一切众会大道场中。<a id="a-5j"></a>所有佛事。<a id="a-5k"></a>忆持不忘。<a id="a-5l"></a>加持力故。<a id="a-5m"></a>通达无碍。<a id="a-5n"></a>精进勤求。<a id="a-5o"></a>安住智地。<a id="a-5p"></a>复闻一切诸楼阁内宝网铃铎。<a id="a-5q"></a>及诸乐器。<a id="a-5r"></a>皆悉演畅不可思议微妙法音。<a id="a-5s"></a>说种种法。<a id="a-5t"></a>所谓。<a id="a-5u"></a>或说菩萨发菩提心。<a id="a-5v"></a>或说修行波罗蜜行。<a id="a-5w"></a>或说诸愿。<a id="a-5x"></a>或说诸地。<a id="a-5y"></a>或说神通心自在行。<a id="a-5z"></a>或说恭敬供养如来。<a id="a-60"></a>或说庄严诸佛刹土。<a id="a-61"></a>或说诸佛说法差别。<a id="a-62"></a>如上所说。<a id="a-63"></a>一切佛法。<a id="a-64"></a>悉闻其音。<a id="a-65"></a>敷畅辨了。<a id="a-66"></a>又闻某处某世界中。<a id="a-67"></a>有某菩萨。<a id="a-68"></a>闻某法门。<a id="a-69"></a>某善知识之所劝导。<a id="a-6A"></a>发菩提心。<a id="a-6B"></a>令修妙行。<a id="a-6C"></a>于某劫某刹某如来所某众会中。<a id="a-6D"></a>闻某如来如是功德。<a id="a-6E"></a>发如是心。<a id="a-6F"></a>起如是愿。<a id="a-6G"></a>种于如是广大善根。<a id="a-6H"></a>经若干劫。<a id="a-6I"></a>修菩萨行。<a id="a-6J"></a>于尔许时。<a id="a-6K"></a>当得成佛。<a id="a-6L"></a>如是名号。<a id="a-6M"></a>如是寿量。<a id="a-6N"></a>如是国土。<a id="a-6O"></a>一切功德具足庄严。<a id="a-6P"></a>满如是愿。<a id="a-6Q"></a>能以如是最胜方便。<a id="a-6R"></a>教化调伏如是众生。<a id="a-6S"></a>如是声闻菩萨众会。<a id="a-6T"></a>佛涅槃后。<a id="a-6U"></a>正法住世。<a id="a-6V"></a>经尔许劫。<a id="a-6W"></a>利益如是无量众生。<a id="a-6X"></a>或闻某处。<a id="a-6Y"></a>某世界中。<a id="a-6Z"></a>有某菩萨。<a id="a-6a"></a>广修布施波罗蜜行。<a id="a-6b"></a>难舍能舍。<a id="a-6c"></a>如是净戒。<a id="a-6d"></a>忍辱精进。<a id="a-6e"></a>禅定智慧。<a id="a-6f"></a>修习如是诸波罗蜜。<a id="a-6g"></a>或闻某处。<a id="a-6h"></a>某世界中。<a id="a-6i"></a>有某菩萨。<a id="a-6j"></a>为求法故。<a id="a-6k"></a>弃舍王位及诸珍宝妻子眷属头目手足一切身分。<a id="a-6l"></a>皆无所吝。<a id="a-6m"></a>或闻某处。<a id="a-6n"></a>某世界中。<a id="a-6o"></a>有某菩萨。<a id="a-6p"></a>守护如来所说正法。<a id="a-6q"></a>为大法师。<a id="a-6r"></a>广行法施。<a id="a-6s"></a>高建法幢。<a id="a-6t"></a>吹大法螺。<a id="a-6u"></a>击大法鼓。<a id="a-6v"></a>雨大法雨。<a id="a-6w"></a>造佛塔庙。<a id="a-6x"></a>作佛形像。<a id="a-6y"></a>种种庄严。<a id="a-6z"></a>一一殊丽。<a id="a-70"></a>施诸众生一切乐具。<a id="a-71"></a>或闻某处。<a id="a-72"></a>某世界中。<a id="a-73"></a>有某如来。<a id="a-74"></a>于某劫中。<a id="a-75"></a>成正等觉。<a id="a-76"></a>如是国土。<a id="a-77"></a>如是众会。<a id="a-78"></a>如是寿量。<a id="a-79"></a>说如是法。<a id="a-7A"></a>满如是愿。<a id="a-7B"></a>教化如是无量众生。<a id="a-7C"></a>现前觉悟无上菩提。<a id="a-7D"></a>善财童子。<a id="a-7E"></a>闻如是等不可思议微妙法音。<a id="a-7F"></a>身心欢喜。<a id="a-7G"></a>柔软悦泽。<a id="a-7H"></a>即得无量诸总持门。<a id="a-7I"></a>即得无量诸辩才门。<a id="a-7J"></a>诸禅诸忍。<a id="a-7K"></a>诸大行愿。<a id="a-7L"></a>诸波罗蜜。<a id="a-7M"></a>诸通诸明。<a id="a-7N"></a>及诸解脱。<a id="a-7O"></a>诸三昧门。<a id="a-7P"></a>又见一切诸宝镜中。<a id="a-7Q"></a>出生无量种种形像。<a id="a-7R"></a>所谓。<a id="a-7S"></a>或见诸佛众会道场。<a id="a-7T"></a>或见菩萨众会道场。<a id="a-7U"></a>或见声闻众会道场。<a id="a-7V"></a>或见独觉众会道场。<a id="a-7W"></a>或见清净世界。<a id="a-7X"></a>或见不净世界。<a id="a-7Y"></a>或见净不净世界。<a id="a-7Z"></a>或见不净净世界。<a id="a-7a"></a>或见有佛世界。<a id="a-7b"></a>或见无佛世界。<a id="a-7c"></a>或见小世界。<a id="a-7d"></a>或见中世界。<a id="a-7e"></a>或见大世界。<a id="a-7f"></a>或见微细世界。<a id="a-7g"></a>或见广大世界。<a id="a-7h"></a>或见因陀罗网世界。<a id="a-7i"></a>或见覆世界。<a id="a-7j"></a>或见仰世界。<a id="a-7k"></a>或见侧世界。<a id="a-7l"></a>或见平坦世界。<a id="a-7m"></a>或见地狱畜生饿鬼所住世界。<a id="a-7n"></a>或见天人充满世界。<a id="a-7o"></a>于如是等诸世界中。<a id="a-7p"></a>见有无数大菩萨众。<a id="a-7q"></a>或行或坐。<a id="a-7r"></a>作诸事业。<a id="a-7s"></a>或见修禅。<a id="a-7t"></a>或习智慧。<a id="a-7u"></a>或起大悲。<a id="a-7v"></a>怜愍众生。<a id="a-7w"></a>或造诸论。<a id="a-7x"></a>利益世间。<a id="a-7y"></a>或教弟子。<a id="a-7z"></a>或自受持。<a id="a-80"></a>或书或诵。<a id="a-81"></a>或问或答。<a id="a-82"></a>三时忏悔。<a id="a-83"></a>回向发愿。<a id="a-84"></a>又见一切诸宝柱中。<a id="a-85"></a>放摩尼王大光明网。<a id="a-86"></a>或青或黄。<a id="a-87"></a>或赤或白。<a id="a-88"></a>或玻璃色。<a id="a-89"></a>或水精色。<a id="a-8A"></a>或帝青色。<a id="a-8B"></a>或虹霓色。<a id="a-8C"></a>或阎浮檀妙真金色。<a id="a-8D"></a>或作一切诸光明色。<a id="a-8E"></a>又复见彼阎浮檀金诸童女像。<a id="a-8F"></a>及众宝像。<a id="a-8G"></a>或执华云。<a id="a-8H"></a>或执衣云。<a id="a-8I"></a>或执幢幡。<a id="a-8J"></a>或执鬘盖。<a id="a-8K"></a>或持种种涂香末香。<a id="a-8L"></a>或持上妙摩尼宝网。<a id="a-8M"></a>或垂金锁。<a id="a-8N"></a>或挂璎珞。<a id="a-8O"></a>或举其臂。<a id="a-8P"></a>捧庄严具。<a id="a-8Q"></a>或低其首。<a id="a-8R"></a>垂摩尼冠。<a id="a-8S"></a>曲躬瞻仰。<a id="a-8T"></a>目不暂舍。<a id="a-8U"></a>合掌而住。<a id="a-8V"></a>又见于彼真珠璎珞。<a id="a-8W"></a>常出香水。<a id="a-8X"></a>具八功德。<a id="a-8Y"></a>流注无穷。<a id="a-8Z"></a>琉璃璎珞。<a id="a-8a"></a>百千光明。<a id="a-8b"></a>同时照耀。<a id="a-8c"></a>幢幡网盖。<a id="a-8d"></a>如是等物一切皆以摩尼王藏。<a id="a-8e"></a>众宝庄严。<a id="a-8f"></a>令人乐见。<a id="a-8g"></a>又复见彼种种华池。<a id="a-8h"></a>优钵罗华。<a id="a-8i"></a>波头摩华。<a id="a-8j"></a>拘物头华。<a id="a-8k"></a>芬陀利华。<a id="a-8l"></a>各各生于无量诸华。<a id="a-8m"></a>或大一手。<a id="a-8n"></a>或长一肘。<a id="a-8o"></a>或复纵广量如车轮。<a id="a-8p"></a>一一华中。<a id="a-8q"></a>皆悉示现种种色像。<a id="a-8r"></a>以为严饰。<a id="a-8s"></a>所谓男色像。<a id="a-8t"></a>女色像。<a id="a-8u"></a>童男色像。<a id="a-8v"></a>童女色像。<a id="a-8w"></a>释梵护世。<a id="a-8x"></a>天龙夜叉。<a id="a-8y"></a>乾闼婆。<a id="a-8z"></a>阿修罗。<a id="a-90"></a>迦楼罗。<a id="a-91"></a>紧那罗。<a id="a-92"></a>摩睺罗伽。<a id="a-93"></a>声闻独觉。<a id="a-94"></a>及诸菩萨。<a id="a-95"></a>如是一切众妙色像。<a id="a-96"></a>皆悉合掌。<a id="a-97"></a>曲躬礼敬。<a id="a-98"></a>亦见如来。<a id="a-99"></a>结跏趺坐。<a id="a-9A"></a>三十二相庄严其身。<a id="a-9B"></a>又复见彼净琉璃地。<a id="a-9C"></a>一一步间。<a id="a-9D"></a>现不思议种种色像。<a id="a-9E"></a>所谓世界色像。<a id="a-9F"></a>菩萨色像如来色像。<a id="a-9G"></a>及诸楼阁庄严色像。<a id="a-9H"></a>又于宝树。<a id="a-9I"></a>枝叶华果。<a id="a-9J"></a>一一事中。<a id="a-9K"></a>悉见种种半身色像。<a id="a-9L"></a>所谓佛半身色像。<a id="a-9M"></a>菩萨半身色像。<a id="a-9N"></a>天龙。<a id="a-9O"></a>夜叉。<a id="a-9P"></a>乾闼婆。<a id="a-9Q"></a>阿修罗。<a id="a-9R"></a>迦楼罗。<a id="a-9S"></a>紧那罗。<a id="a-9T"></a>摩睺罗伽。<a id="a-9U"></a>释梵护世。<a id="a-9V"></a>转轮圣王。<a id="a-9W"></a>小王王子。<a id="a-9X"></a>大臣官长。<a id="a-9Y"></a>长者居士。<a id="a-9Z"></a>童男童女。<a id="a-9a"></a>及以四众半身色像。<a id="a-9b"></a>其诸色像。<a id="a-9c"></a>或执华鬘。<a id="a-9d"></a>或执璎珞。<a id="a-9e"></a>或执一切诸庄严具。<a id="a-9f"></a>或有曲躬合掌礼敬。<a id="a-9g"></a>一心瞻仰目不暂舍。<a id="a-9h"></a>或有赞叹。<a id="a-9i"></a>或入三昧。<a id="a-9j"></a>其身悉以相好庄严。<a id="a-9k"></a>普放种种诸色光明。<a id="a-9l"></a>所谓。<a id="a-9m"></a>金色光明。<a id="a-9n"></a>银色光明。<a id="a-9o"></a>珊瑚色光明。<a id="a-9p"></a>兜沙罗金色光明。<a id="a-9q"></a>帝青色光明。<a id="a-9r"></a>毗卢遮那摩尼王宝色光明。<a id="a-9s"></a>一切众宝色光明。<a id="a-9t"></a>薝葡迦华光明。<a id="a-9u"></a>从于自身三十二相。<a id="a-9v"></a>出如是等一切光明。<a id="a-9w"></a>又见于彼一切楼阁半月像中。<a id="a-9x"></a>出阿僧祇日月星宿种种光明。<a id="a-9y"></a>普照十方。<a id="a-9z"></a>又见一切诸妙楼阁。<a id="a-A0"></a>种种宫殿。<a id="a-A1"></a>众宝垣墙。<a id="a-A2"></a>周回四壁。<a id="a-A3"></a>种种宝色。<a id="a-A4"></a>一一步内。<a id="a-A5"></a>一切众宝。<a id="a-A6"></a>以为庄严。<a id="a-A7"></a>一一宝中。<a id="a-A8"></a>皆现弥勒曩劫修行菩萨道时。<a id="a-A9"></a>或施头目。<a id="a-AA"></a>或施手足唇舌牙齿耳鼻血肉皮肤骨髓。<a id="a-AB"></a>乃至爪发。<a id="a-AC"></a>如是一切。<a id="a-AD"></a>悉皆能舍。<a id="a-AE"></a>妻妾男女。<a id="a-AF"></a>奴婢仆使。<a id="a-AG"></a>妓侍采女。<a id="a-AH"></a>一切眷属。<a id="a-AI"></a>城邑聚落。<a id="a-AJ"></a>宫殿园林。<a id="a-AK"></a>或阎浮提。<a id="a-AL"></a>或四天下。<a id="a-AM"></a>种种富乐。<a id="a-AN"></a>尊贵自在。<a id="a-AO"></a>大小王位。<a id="a-AP"></a>或诸资具。<a id="a-AQ"></a>随时饮食。<a id="a-AR"></a>上妙床敷。<a id="a-AS"></a>憩息之处。<a id="a-AT"></a>或妙宝器。<a id="a-AU"></a>或驷马车。<a id="a-AV"></a>随其所须。<a id="a-AW"></a>尽皆施与。<a id="a-AX"></a>处牢狱中。<a id="a-AY"></a>种种困厄。<a id="a-AZ"></a>令得出离。<a id="a-Aa"></a>身被系缚。<a id="a-Ab"></a>临刑戮者。<a id="a-Ac"></a>使其解脱。<a id="a-Ad"></a>诸有疾病所婴缠者。<a id="a-Ae"></a>为其救疗。<a id="a-Af"></a>惠以医药。<a id="a-Ag"></a>令得除差。<a id="a-Ah"></a>入邪径者。<a id="a-Ai"></a>示其正道。<a id="a-Aj"></a>或为船师。<a id="a-Ak"></a>令度大海。<a id="a-Al"></a>使诸众生不失津济。<a id="a-Am"></a>或为马王。<a id="a-An"></a>救诸众生。<a id="a-Ao"></a>令离一切罗刹恶难。<a id="a-Ap"></a>或为种种大智仙人。<a id="a-Aq"></a>善说诸论。<a id="a-Ar"></a>利益众生。<a id="a-As"></a>或为轮王。<a id="a-At"></a>劝修十善。<a id="a-Au"></a>或为医王。<a id="a-Av"></a>善疗众病。<a id="a-Aw"></a>或孝顺父母。<a id="a-Ax"></a>恭敬供养。<a id="a-Ay"></a>或亲近善友。<a id="a-Az"></a>随顺听闻。<a id="a-B0"></a>或作声闻。<a id="a-B1"></a>或作独觉。<a id="a-B2"></a>或作菩萨。<a id="a-B3"></a>或作如来。<a id="a-B4"></a>教化调伏一切众生。<a id="a-B5"></a>或示种种最胜生处。<a id="a-B6"></a>成熟生处所有众生。<a id="a-B7"></a>或为法师。<a id="a-B8"></a>奉行如来所有言教。<a id="a-B9"></a>种种威仪。<a id="a-BA"></a>受持读诵。<a id="a-BB"></a>微细观察。<a id="a-BC"></a>如理思惟。<a id="a-BD"></a>立佛支提。<a id="a-BE"></a>作佛形像。<a id="a-BF"></a>一一珍饰。<a id="a-BG"></a>种种庄严。<a id="a-BH"></a>若自供养。<a id="a-BI"></a>若劝于他。<a id="a-BJ"></a>涂香散华。<a id="a-BK"></a>灯油鬘盖。<a id="a-BL"></a>种种敷设。<a id="a-BM"></a>恭敬礼拜。<a id="a-BN"></a>如是等事。<a id="a-BO"></a>相续不绝。<a id="a-BP"></a>或见坐于师子之座。<a id="a-BQ"></a>广演说法。<a id="a-BR"></a>劝诸众生。<a id="a-BS"></a>安住十善。<a id="a-BT"></a>一心归向佛法僧宝。<a id="a-BU"></a>受持五戒及八斋戒。<a id="a-BV"></a>出家听法。<a id="a-BW"></a>受持读诵。<a id="a-BX"></a>正念作意。<a id="a-BY"></a>如理修行。<a id="a-BZ"></a>乃至见于弥勒菩萨。<a id="a-Ba"></a>坐师子座。<a id="a-Bb"></a>讲宣法要。<a id="a-Bc"></a>开示一切诸佛菩提。<a id="a-Bd"></a>又见弥勒。<a id="a-Be"></a>经百千亿那由他阿僧祇劫。<a id="a-Bf"></a>修行诸度。<a id="a-Bg"></a>一切色像。<a id="a-Bh"></a>又见弥勒。<a id="a-Bi"></a>曾所承事。<a id="a-Bj"></a>诸善知识。<a id="a-Bk"></a>悉以一切功德庄严。<a id="a-Bl"></a>亦见自身。<a id="a-Bm"></a>在彼一一善知识所。<a id="a-Bn"></a>亲近供养。<a id="a-Bo"></a>受行其教。<a id="a-Bp"></a>乃至住于灌顶之地。<a id="a-Bq"></a>时诸知识。<a id="a-Br"></a>皆以软语。<a id="a-Bs"></a>告善财言。<a id="a-Bt"></a>善来童子。<a id="a-Bu"></a>汝今观此菩萨所有不思议事。<a id="a-Bv"></a>莫生疲厌。</p>
  <p id="aBw">尔时善财童子。<a id="a-Bx"></a>得不忘失正念力故。<a id="a-By"></a>得见十方清净眼故。<a id="a-Bz"></a>得善观察无碍智故。<a id="a-C0"></a>得诸菩萨自在智故。<a id="a-C1"></a>得诸菩萨已入智地广大解故。<a id="a-C2"></a>于诸楼阁一一物中。<a id="a-C3"></a>悉见如是。<a id="a-C4"></a>及余无量不可思议自在境界诸庄严事。<a id="a-C5"></a>譬如有人。<a id="a-C6"></a>于睡梦中。<a id="a-C7"></a>见种种物。<a id="a-C8"></a>所谓一切城邑聚落。<a id="a-C9"></a>宫殿园苑。<a id="a-CA"></a>山林河池。<a id="a-CB"></a>衣服饮食。<a id="a-CC"></a>乃至一切资生之具。<a id="a-CD"></a>或见一切可爱歌赞鼓乐集会种种游戏。<a id="a-CE"></a>或见自身父母兄弟内外亲属。<a id="a-CF"></a>或见大海须弥山王。<a id="a-CG"></a>乃至一切诸天宫殿阎浮提等四天下事。<a id="a-CH"></a>或见其身形量广大百千由旬。<a id="a-CI"></a>房舍衣服种种功德。<a id="a-CJ"></a>一切庄严。<a id="a-CK"></a>悉皆相称。<a id="a-CL"></a>谓于昼日。<a id="a-CM"></a>经无量时。<a id="a-CN"></a>不眠不寝。<a id="a-CO"></a>受诸安乐。<a id="a-CP"></a>悉皆具足一切自在。<a id="a-CQ"></a>从睡觉已。<a id="a-CR"></a>乃知是梦。<a id="a-CS"></a>远离一切安乐等想。<a id="a-CT"></a>亦无时节长短之相。<a id="a-CU"></a>而能明记所见之事。<a id="a-CV"></a>一切随顺。<a id="a-CW"></a>曾无忘失。<a id="a-CX"></a>善财童子。<a id="a-CY"></a>亦复如是。<a id="a-CZ"></a>以弥勒菩萨威神之力所加持故。<a id="a-Ca"></a>知三界法皆如梦故。<a id="a-Cb"></a>灭诸众生狭劣想故。<a id="a-Cc"></a>得无障碍广大解故。<a id="a-Cd"></a>住诸菩萨胜境界故。<a id="a-Ce"></a>入不思议方便智故。<a id="a-Cf"></a>能见如是诸大菩萨一切庄严自在境界。<a id="a-Cg"></a>随顺解知。<a id="a-Ch"></a>微细观察。<a id="a-Ci"></a>譬如有人。<a id="a-Cj"></a>将欲命终。<a id="a-Ck"></a>见随其业所受报相。<a id="a-Cl"></a>行恶业者。<a id="a-Cm"></a>见于地狱畜生饿鬼所有一切众苦境界。<a id="a-Cn"></a>或见狱卒手持兵仗。<a id="a-Co"></a>或嗔或骂。<a id="a-Cp"></a>囚执将去。<a id="a-Cq"></a>亦闻地狱一切众生所有号叫悲叹之声。<a id="a-Cr"></a>或见灰河。<a id="a-Cs"></a>或见镬汤。<a id="a-Ct"></a>或见刀山。<a id="a-Cu"></a>或见剑树。<a id="a-Cv"></a>或见猛火焰炽洞然。<a id="a-Cw"></a>或见扬波沸水腾注。<a id="a-Cx"></a>种种逼迫。<a id="a-Cy"></a>受诸苦恼。<a id="a-Cz"></a>行善业者。<a id="a-D0"></a>即见一切诸天宫殿。<a id="a-D1"></a>无量天众。<a id="a-D2"></a>天诸采女。<a id="a-D3"></a>种种衣服。<a id="a-D4"></a>具足庄严。<a id="a-D5"></a>宫殿园林。<a id="a-D6"></a>华池河水。<a id="a-D7"></a>及诸宝山。<a id="a-D8"></a>宝劫波树。<a id="a-D9"></a>随意受用。<a id="a-DA"></a>尽皆妙好。<a id="a-DB"></a>身虽未死。<a id="a-DC"></a>而由业力。<a id="a-DD"></a>见如是事。<a id="a-DE"></a>善财童子。<a id="a-DF"></a>亦复如是。<a id="a-DG"></a>以菩萨业不思议力。<a id="a-DH"></a>得见一切庄严境界。<a id="a-DI"></a>譬如有人为鬼所持。<a id="a-DJ"></a>见种种事色相眷属。<a id="a-DK"></a>随其所问悉皆能答。<a id="a-DL"></a>善财童子。<a id="a-DM"></a>亦复如是。<a id="a-DN"></a>菩萨智慧之所持故。<a id="a-DO"></a>见彼一切诸庄严事。<a id="a-DP"></a>若有问者。<a id="a-DQ"></a>靡不能答。<a id="a-DR"></a>譬如有人为龙所持。<a id="a-DS"></a>自谓是龙。<a id="a-DT"></a>入于龙宫。<a id="a-DU"></a>见龙眷属。<a id="a-DV"></a>于少时间。<a id="a-DW"></a>自谓已经日月年载。<a id="a-DX"></a>善财童子。<a id="a-DY"></a>亦复如是。<a id="a-DZ"></a>以住菩萨智慧想故。<a id="a-Da"></a>弥勒菩萨自在威力所加持故。<a id="a-Db"></a>于少时间。<a id="a-Dc"></a>谓经无量百千万亿那由他劫。<a id="a-Dd"></a>譬如梵宫。<a id="a-De"></a>名一切众生胜庄严藏。<a id="a-Df"></a>于中悉见三千大千世界所有诸物差别影像。<a id="a-Dg"></a>不相杂乱善财童子。<a id="a-Dh"></a>亦复如是。<a id="a-Di"></a>于楼观中。<a id="a-Dj"></a>普见一切庄严境界。<a id="a-Dk"></a>种种差别。<a id="a-Dl"></a>互相涉入。<a id="a-Dm"></a>各各差别。<a id="a-Dn"></a>不相杂乱。<a id="a-Do"></a>譬如比丘。<a id="a-Dp"></a>入遍处定。<a id="a-Dq"></a>若行若住。<a id="a-Dr"></a>若坐若卧。<a id="a-Ds"></a>随所入定。<a id="a-Dt"></a>境界现前。<a id="a-Du"></a>善财童子。<a id="a-Dv"></a>亦复如是。<a id="a-Dw"></a>入于楼观一切庄严所见境界。<a id="a-Dx"></a>甚深随顺。<a id="a-Dy"></a>悉皆明了。<a id="a-Dz"></a>譬如有人。<a id="a-E0"></a>于虚空中。<a id="a-E1"></a>见乾闼婆城。<a id="a-E2"></a>具足庄严。<a id="a-E3"></a>悉分别知。<a id="a-E4"></a>无有障碍。<a id="a-E5"></a>善财童子。<a id="a-E6"></a>亦复如是。<a id="a-E7"></a>见彼一切庄严境界。<a id="a-E8"></a>甚深随顺。<a id="a-E9"></a>明了无碍。<a id="a-EA"></a>譬如夜叉宫殿与人宫殿同在一处。<a id="a-EB"></a>而不相杂。<a id="a-EC"></a>亦无障碍。<a id="a-ED"></a>各随其业所见不同。<a id="a-EE"></a>譬如大海于中印现三千世界所有色像。<a id="a-EF"></a>譬如幻师善明幻法。<a id="a-EG"></a>以幻力故。<a id="a-EH"></a>现诸幻事。<a id="a-EI"></a>种种作业一切能成。<a id="a-EJ"></a>善财童子亦复如是。<a id="a-EK"></a>以弥勒菩萨威神力故。<a id="a-EL"></a>及不思议幻智力故。<a id="a-EM"></a>得诸菩萨自在力故。<a id="a-EN"></a>见楼阁中一切庄严自在境界。</p>
 </body>
</html>