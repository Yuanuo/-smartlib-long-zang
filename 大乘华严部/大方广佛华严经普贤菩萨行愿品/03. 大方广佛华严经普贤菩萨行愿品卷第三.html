<!doctype html>
<html id="z3IBTViIZ" data-ver="745">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三</h1>
  <h2 id="a2">入不思议解脱境界普贤行愿品</h2>
  <p id="a3">尔时普贤菩萨摩诃萨。<a id="a-4"></a>普观一切菩萨众会。<a id="a-5"></a>欲为开发如来最上师子频申大三昧故。<a id="a-6"></a>以等虚空界方便。<a id="a-7"></a>等三世方便。<a id="a-8"></a>等法界方便。<a id="a-9"></a>等一切世界。<a id="a-A"></a>等一切业。<a id="a-B"></a>等一切众生心。<a id="a-C"></a>等一切众生欲。<a id="a-D"></a>等一切众生根。<a id="a-E"></a>等一切众生成熟时。<a id="a-F"></a>等一切法光影方便。<a id="a-G"></a>告诸菩萨言。<a id="a-H"></a>佛子我今为汝。<a id="a-I"></a>以十种法门清净名句。<a id="a-J"></a>开示演说师子频申广大三昧神通境界。<a id="a-K"></a>何等为十。<a id="a-L"></a>所谓等虚空界。<a id="a-M"></a>如来所现遍法界。<a id="a-N"></a>一切佛刹。<a id="a-O"></a>极微尘中。<a id="a-P"></a>一切诸佛出兴次第。<a id="a-Q"></a>及一切刹成坏次第。<a id="a-R"></a>法门名句。<a id="a-S"></a>等虚空界。<a id="a-T"></a>一切佛刹。<a id="a-U"></a>尽未来际一切劫中。<a id="a-V"></a>赞叹如来殊胜功德。<a id="a-W"></a>法门名句。<a id="a-X"></a>等虚空界。<a id="a-Y"></a>一切佛刹如来出世。<a id="a-Z"></a>显现无量菩提门海。<a id="a-a"></a>法门名句。<a id="a-b"></a>等虚空界一切佛刹。<a id="a-c"></a>如来所坐。<a id="a-d"></a>最胜道场。<a id="a-e"></a>菩萨众会。<a id="a-f"></a>圆满境界。<a id="a-g"></a>法门名句。<a id="a-h"></a>一切毛孔。<a id="a-i"></a>于念念中。<a id="a-j"></a>出等三世一切诸佛变化身云。<a id="a-k"></a>充满法界。<a id="a-l"></a>法门名句。<a id="a-m"></a>以威神力。<a id="a-n"></a>能令一身。<a id="a-o"></a>普现十方一切刹海。<a id="a-p"></a>光明遍照诸佛世界。<a id="a-q"></a>法门名句。<a id="a-r"></a>以威神力。<a id="a-s"></a>能于一切诸境界中。<a id="a-t"></a>普现三世一切诸佛。<a id="a-u"></a>种种神变。<a id="a-v"></a>如观掌中。<a id="a-w"></a>明了显现。<a id="a-x"></a>法门名句。<a id="a-y"></a>能令三世一切佛刹极微尘中。<a id="a-z"></a>普现三世一切佛刹。<a id="a-10"></a>极微尘数佛。<a id="a-11"></a>显现种种神通境界。<a id="a-12"></a>经于劫海。<a id="a-13"></a>相续不断。<a id="a-14"></a>法门名句。<a id="a-15"></a>能令一切毛孔出声。<a id="a-16"></a>演说三世一切诸佛。<a id="a-17"></a>大愿海音尽未来际。<a id="a-18"></a>加持出生。<a id="a-19"></a>一切菩萨。<a id="a-1A"></a>法门名句。<a id="a-1B"></a>能令所处师子之座。<a id="a-1C"></a>量同法界。<a id="a-1D"></a>最胜觉解。<a id="a-1E"></a>大菩萨众。<a id="a-1F"></a>庄严道场。<a id="a-1G"></a>遍一切处。<a id="a-1H"></a>尽未来际。<a id="a-1I"></a>转于法轮。<a id="a-1J"></a>无间成熟。<a id="a-1K"></a>相续不绝。<a id="a-1L"></a>法门名句。<a id="a-1M"></a>佛子此十法句。<a id="a-1N"></a>以为其首。<a id="a-1O"></a>有不可说佛刹极微尘数清净名句微妙法品。<a id="a-1P"></a>皆是如来智慧境界。<a id="a-1Q"></a>非我及汝所能证知。<a id="a-1R"></a>尔时普贤菩萨。<a id="a-1S"></a>欲重宣此如来所入师子频申广大三昧少分境界。<a id="a-1T"></a>承佛神力。<a id="a-1U"></a>一心瞻仰。<a id="a-1V"></a>观察如来不可思议菩萨众海。<a id="a-1W"></a>观察如来不可思议三昧神通种种变现。<a id="a-1X"></a>观察如来不可思议入出一切诸世界海。<a id="a-1Y"></a>观察如来不可思议入一切法幻智境界。<a id="a-1Z"></a>观察如来不可思议普现三世一切诸佛悉皆平等。<a id="a-1a"></a>观察如来不可思议无量无边诸语言道开悟一切诸法门海。<a id="a-1b"></a>而说偈言。</p>
  <p id="a1c">一一毛孔中刹海　　等一切刹极微数</p>
  <p id="a1d">佛悉于中坐道场　　菩萨众会共围绕</p>
  <p id="a1e">一一毛孔所有刹　　佛悉于中坐道场</p>
  <p id="a1f">安处最胜莲华座　　普现神通周法界</p>
  <p id="a1g">一毛端处所有佛　　一切刹土极微数</p>
  <p id="a1h">悉于菩萨众会中　　皆为宣扬普贤行</p>
  <p id="a1i">如来安坐于一刹　　一切刹中无不现</p>
  <p id="a1j">十方无尽菩萨云　　普共同来集其所</p>
  <p id="a1k">功德光明菩萨海　　百千亿刹极微数</p>
  <p id="a1l">俱从会起赞如来　　遍往十方充法界</p>
  <p id="a1m">自在游于深法界　　悉住普贤无等行</p>
  <p id="a1n">现一切刹放光明　　普入无边诸佛会</p>
  <p id="a1o">普于十方一切刹　　安住最胜诸佛所</p>
  <p id="a1p">听闻正法具修行　　一一土经无量劫</p>
  <p id="a1q">菩萨常修种种行　　皆入普贤愿海中</p>
  <p id="a1r">住佛境界德无边　　法海光明无不遍</p>
  <p id="a1s">通达普贤广大行　　出生诸佛无尽法</p>
  <p id="a1t">赞佛功德海无涯　　现众神通充法界</p>
  <p id="a1u">身云普现如尘数　　念念恒周一切刹</p>
  <p id="a1v">甘露法雨润群生　　普遍法界令开悟</p>
  <p id="a1w">尔时世尊。<a id="a-1x"></a>以最胜甚深广大意乐正念思惟。<a id="a-1y"></a>欲令众会诸菩萨等。<a id="a-1z"></a>安住如来师子频申大三昧故。<a id="a-20"></a>从眉间白毫相中。<a id="a-21"></a>放大光明。<a id="a-22"></a>名普照现三世法界门。<a id="a-23"></a>以不可说佛刹极微尘数光明。<a id="a-24"></a>而为眷属。<a id="a-25"></a>普照十方一切刹海。<a id="a-26"></a>时逝多林菩萨众会。<a id="a-27"></a>悉见十方尽法界虚空界一切世界所有极微。<a id="a-28"></a>一一极微。<a id="a-29"></a>各有一切佛刹极微尘数诸佛国土。<a id="a-2A"></a>种种名字。<a id="a-2B"></a>种种色相。<a id="a-2C"></a>种种庄严。<a id="a-2D"></a>种种清净。<a id="a-2E"></a>种种依住。<a id="a-2F"></a>种种形状。<a id="a-2G"></a>如是一切诸国土中。<a id="a-2H"></a>皆有最胜菩提道场。<a id="a-2I"></a>一一道场。<a id="a-2J"></a>皆有庄严宝师子座。<a id="a-2K"></a>一一座上。<a id="a-2L"></a>皆有菩萨。<a id="a-2M"></a>成等正觉。<a id="a-2N"></a>一切菩萨所共围绕。<a id="a-2O"></a>一切世主。<a id="a-2P"></a>恭敬供养。<a id="a-2Q"></a>或见处在不可说佛刹大众会中。<a id="a-2R"></a>转正法轮。<a id="a-2S"></a>其声无碍。<a id="a-2T"></a>遍周法界。<a id="a-2U"></a>或见处在天王宫中。<a id="a-2V"></a>龙王宫中。<a id="a-2W"></a>夜叉王宫。<a id="a-2X"></a>乾闼婆阿修罗迦楼罗紧那罗摩睺罗伽人非人等诸王宫中。<a id="a-2Y"></a>及余人间。<a id="a-2Z"></a>村营城邑。<a id="a-2a"></a>王都聚落。<a id="a-2b"></a>乃至种种众生住处。<a id="a-2c"></a>现种种神力。<a id="a-2d"></a>说种种法门。<a id="a-2e"></a>所谓。<a id="a-2f"></a>生种种族姓。<a id="a-2g"></a>受种种色身。<a id="a-2h"></a>住种种威仪。<a id="a-2i"></a>示种种相好。<a id="a-2j"></a>佩种种圆光。<a id="a-2k"></a>放种种光网。<a id="a-2l"></a>处种种众会。<a id="a-2m"></a>入种种三昧。<a id="a-2n"></a>起种种神变。<a id="a-2o"></a>现种种威力。<a id="a-2p"></a>发种种音声。<a id="a-2q"></a>出种种言辞。<a id="a-2r"></a>以种种名句。<a id="a-2s"></a>演种种教法。<a id="a-2t"></a>如此会中。<a id="a-2u"></a>菩萨大众见于如来甚深三昧广大神变。<a id="a-2v"></a>如是尽法界虚空界。<a id="a-2w"></a>东西南北。<a id="a-2x"></a>四维上下。<a id="a-2y"></a>遍一切处。<a id="a-2z"></a>种种方转变中。<a id="a-30"></a>种种方法门中。<a id="a-31"></a>种种方想住中。<a id="a-32"></a>种种方出生中。<a id="a-33"></a>种种方分齐中。<a id="a-34"></a>种种方解起中。<a id="a-35"></a>种种方海中。<a id="a-36"></a>皆依于众生心想而住。<a id="a-37"></a>始从前际。<a id="a-38"></a>至今现在。<a id="a-39"></a>所有一切国土身。<a id="a-3A"></a>一切众生身。<a id="a-3B"></a>一切毛孔中。<a id="a-3C"></a>一切极微中。<a id="a-3D"></a>及彼一切虚空界中。<a id="a-3E"></a>一一毛端量处皆有一切刹土。<a id="a-3F"></a>极微尘数。<a id="a-3G"></a>种种刹海。<a id="a-3H"></a>种种业起。<a id="a-3I"></a>相续不断。<a id="a-3J"></a>次第而住。<a id="a-3K"></a>其中所有。<a id="a-3L"></a>道场众会。<a id="a-3M"></a>见佛神力。<a id="a-3N"></a>悉亦如是。<a id="a-3O"></a>以得见佛神通力故。<a id="a-3P"></a>悉能遍入十方三世一切世界众生心中。<a id="a-3Q"></a>现其影像。<a id="a-3R"></a>随诸众生。<a id="a-3S"></a>种种乐欲。<a id="a-3T"></a>出妙言音。<a id="a-3U"></a>随其所应。<a id="a-3V"></a>演说诸法。<a id="a-3W"></a>普入众会中。<a id="a-3X"></a>普现众生前。<a id="a-3Y"></a>色相有别。<a id="a-3Z"></a>智慧无异。<a id="a-3a"></a>遍一切刹。<a id="a-3b"></a>尽未来际。<a id="a-3c"></a>自在示现常无休息。<a id="a-3d"></a>教化调伏一切众生。<a id="a-3e"></a>其有见此神通力者。<a id="a-3f"></a>皆是毗卢遮那如来。<a id="a-3g"></a>过去修集愿力。<a id="a-3h"></a>善根之所摄受。<a id="a-3i"></a>或昔曾以四摄善根之所摄受。<a id="a-3j"></a>或是往昔见闻忆念亲近供养之所成熟。<a id="a-3k"></a>或是往昔令其发起阿耨多罗三藐三菩提心。<a id="a-3l"></a>或昔曾于如来所。<a id="a-3m"></a>修菩萨行时。<a id="a-3n"></a>经游之处。<a id="a-3o"></a>勇猛精勤。<a id="a-3p"></a>善根所摄。<a id="a-3q"></a>或昔曾于一切佛所。<a id="a-3r"></a>与佛同种相似善根。<a id="a-3s"></a>或是如来于过去时。<a id="a-3t"></a>为求无上一切智故。<a id="a-3u"></a>种种方便教化成熟。<a id="a-3v"></a>是故皆得入于如来不可思议甚深三昧尽法界虚空界广大神变。<a id="a-3w"></a>或有得见入佛法身。<a id="a-3x"></a>或有得见入佛色身。<a id="a-3y"></a>或有得见入佛智身。<a id="a-3z"></a>或有得见入于如来过去所行清净行海。<a id="a-40"></a>或有得见入于如来究竟圆满功德彼岸。<a id="a-41"></a>或有得见入于菩萨庄严行轮。<a id="a-42"></a>或有得见入于菩萨所证诸地。<a id="a-43"></a>或有得见入于如来成正觉智。<a id="a-44"></a>或有得见入佛所住诸三昧门平等神变。<a id="a-45"></a>或有得见入于如来十种智力四无所畏。<a id="a-46"></a>或有得见入于如来四无碍解辩才大海。<a id="a-47"></a>入如是等十不可说佛刹极微尘数如来种种大神变海。<a id="a-48"></a>彼诸菩萨。<a id="a-49"></a>以种种信。<a id="a-4A"></a>种种解。<a id="a-4B"></a>种种道。<a id="a-4C"></a>种种门。<a id="a-4D"></a>种种入。<a id="a-4E"></a>种种教。<a id="a-4F"></a>种种随顺。<a id="a-4G"></a>种种方所。<a id="a-4H"></a>种种根器。<a id="a-4I"></a>种种国土。<a id="a-4J"></a>种种世界。<a id="a-4K"></a>种种智慧。<a id="a-4L"></a>种种法聚。<a id="a-4M"></a>种种神变。<a id="a-4N"></a>种种方便。<a id="a-4O"></a>种种三昧。<a id="a-4P"></a>以如是等。<a id="a-4Q"></a>入于如来神变大海。<a id="a-4R"></a>云何菩萨种种三昧。<a id="a-4S"></a>所谓入一切菩萨普遍庄严法界三昧。<a id="a-4T"></a>菩萨光照三世无碍境三昧。<a id="a-4U"></a>菩萨法界无断智光明三昧。<a id="a-4V"></a>菩萨住一切佛境界三昧。<a id="a-4W"></a>菩萨光照无边虚空际三昧。<a id="a-4X"></a>菩萨入出游戏如来自在力三昧。<a id="a-4Y"></a>菩萨勇猛无畏奋迅庄严三昧。<a id="a-4Z"></a>菩萨入一切法界方便漩澓藏三昧。<a id="a-4a"></a>菩萨遍法界如月普现以无碍音演一切法三昧。<a id="a-4b"></a>菩萨种种法云平等庄严三昧。<a id="a-4c"></a>菩萨离垢缯系顶法王幢三昧。<a id="a-4d"></a>菩萨观一切佛智慧海三昧。<a id="a-4e"></a>菩萨无分别光幢照一切世间差别身三昧。<a id="a-4f"></a>菩萨入如来无分别境界身三昧。<a id="a-4g"></a>菩萨大悲藏随一切世间转三昧。<a id="a-4h"></a>菩萨安住一切法无依迹威力三昧。<a id="a-4i"></a>菩萨照一切法最极寂静圆满智三昧。<a id="a-4j"></a>菩萨知诸法空巧能化现遍一切世间三昧。<a id="a-4k"></a>菩萨威力平等普出生一切佛刹三昧。<a id="a-4l"></a>菩萨于一切佛刹现成正觉庄严相三昧。<a id="a-4m"></a>菩萨观一切世间色空三昧。<a id="a-4n"></a>菩萨不着一切世间最胜圆满空三昧。<a id="a-4o"></a>菩萨出生一切如来威力母三昧。<a id="a-4p"></a>菩萨修行入一切佛究竟功德海三昧。<a id="a-4q"></a>菩萨观察一切境界出生神变尽未来际威力三昧。<a id="a-4r"></a>菩萨入一切如来次第本事海三昧。<a id="a-4s"></a>菩萨能以威力尽未来际护持一切如来种性三昧。<a id="a-4t"></a>菩萨以决定解力令现在十方一切佛刹皆清净三昧。<a id="a-4u"></a>菩萨一刹那中普照一切佛差别住处三昧。<a id="a-4v"></a>菩萨深入观察无碍际三昧。<a id="a-4w"></a>菩萨能以威力令一切世界为一佛刹三昧。<a id="a-4x"></a>菩萨出生一切佛变化身三昧。<a id="a-4y"></a>菩萨以金刚智知一切诸根海三昧。<a id="a-4z"></a>菩萨知一切如来同一胎藏身三昧。<a id="a-50"></a>菩萨知一切法界随所安立悉住心念际三昧。<a id="a-51"></a>菩萨于一切法界广大刹中现成正觉及般涅槃大威力三昧。<a id="a-52"></a>菩萨令住最上威力处三昧。<a id="a-53"></a>菩萨照一切佛刹众生身无分别威力三昧。<a id="a-54"></a>菩萨入一切佛智慧旋转藏三昧。<a id="a-55"></a>菩萨知一切法性相差别三昧。<a id="a-56"></a>菩萨一刹那中以无分别智普见三世法三昧。<a id="a-57"></a>菩萨念念中普现法界藏身三昧。<a id="a-58"></a>菩萨以勇猛智如师子王随顺悟解一切如来种姓三昧。<a id="a-59"></a>菩萨观一切法界圆满智慧眼三昧。<a id="a-5A"></a>菩萨正勇猛趣向十力三昧。<a id="a-5B"></a>菩萨以普遍眼观察一切圆满功德三昧。<a id="a-5C"></a>菩萨遍照出生一切众生色相圆满三昧。<a id="a-5D"></a>菩萨旋转不动藏三昧。<a id="a-5E"></a>菩萨演说一法普入一切法三昧。<a id="a-5F"></a>菩萨于一法以一切言辞差别训释辩才三昧。<a id="a-5G"></a>菩萨演说一切佛无二法句威力幢三昧。<a id="a-5H"></a>菩萨知三世无碍际三昧。<a id="a-5I"></a>菩萨随顺悟解一切劫无差别三昧。<a id="a-5J"></a>菩萨入微细十力方便三昧。<a id="a-5K"></a>菩萨以金刚智起一切菩萨行三昧。<a id="a-5L"></a>菩萨能于十方随心速疾普现身云三昧。<a id="a-5M"></a>菩萨现遍法界成正觉身种种神变三昧。<a id="a-5N"></a>菩萨受一切触安乐幢三昧。<a id="a-5O"></a>菩萨出一切庄严具庄严虚空界三昧。<a id="a-5P"></a>菩萨念念中出等一切世间数变化形像云三昧。<a id="a-5Q"></a>菩萨如来无垢月光照虚空三昧。<a id="a-5R"></a>菩萨一切如来加持三昧。<a id="a-5S"></a>菩萨一光照一切法根本差别庄严三昧。<a id="a-5T"></a>菩萨广演一切法义灯三昧。<a id="a-5U"></a>菩萨照十力境圆满三昧。<a id="a-5V"></a>菩萨三世诸佛星宿幢三昧。<a id="a-5W"></a>菩萨一切佛一密藏三昧。<a id="a-5X"></a>菩萨观一切相皆究竟三昧。<a id="a-5Y"></a>菩萨无尽福德藏三昧。<a id="a-5Z"></a>菩萨见尽无边佛境界三昧。<a id="a-5a"></a>菩萨见一切法如金刚师子吼威力三昧。<a id="a-5b"></a>菩萨现一切如来变化正见平等三昧。<a id="a-5c"></a>菩萨一切佛日念念周行三昧。<a id="a-5d"></a>菩萨一念普照三世法三昧。<a id="a-5e"></a>菩萨普音演说净光等照一切法自性清净三昧。<a id="a-5f"></a>菩萨见一切佛差别力三昧。<a id="a-5g"></a>菩萨见一切佛觉一切差别法界如莲华开敷三昧。<a id="a-5h"></a>菩萨观察诸法如虚空无住处三昧。<a id="a-5i"></a>菩萨一方普出十方海旋转藏三昧。<a id="a-5j"></a>菩萨入一切法界门三昧。<a id="a-5k"></a>菩萨一切法海差别藏身三昧。<a id="a-5l"></a>菩萨以寂静身放差别光照一切众生身三昧。<a id="a-5m"></a>菩萨一刹那心以大愿力出生一切神通三昧。<a id="a-5n"></a>菩萨常于一切处正觉威力普遍三昧。<a id="a-5o"></a>菩萨随顺悟解以一庄严入一切法界三昧。<a id="a-5p"></a>菩萨正念一切佛身普照三昧。<a id="a-5q"></a>菩萨悟解最胜神通智遍一切世界三昧。<a id="a-5r"></a>菩萨一念令无量教字本母普遍法界三昧。<a id="a-5s"></a>菩萨以一教法庄严一切法界法光明三昧。<a id="a-5t"></a>菩萨一切佛威力光明圆满轮三昧。<a id="a-5u"></a>菩萨以行愿网摄一切众生界三昧。<a id="a-5v"></a>菩萨见一切世界不断绝三昧。<a id="a-5w"></a>菩萨莲华吉祥种种神变普游步三昧。<a id="a-5x"></a>菩萨知一切众生身旋转智三昧。<a id="a-5y"></a>菩萨威力普现一切众生前三昧。<a id="a-5z"></a>菩萨悟解一切众生音声言辞秘密海三昧。<a id="a-60"></a>菩萨观一切众生差别智三昧。<a id="a-61"></a>菩萨无分别大悲藏三昧。<a id="a-62"></a>菩萨入一切如来际三昧。<a id="a-63"></a>菩萨观察一切如来解脱处师子频申三昧。<a id="a-64"></a>彼诸菩萨。<a id="a-65"></a>以如是等不可说佛刹极微尘数菩萨三昧。<a id="a-66"></a>而为方便。<a id="a-67"></a>入毗卢遮那如来过去所修广大功德念念充满一切法界诸佛三昧大神变海。<a id="a-68"></a>其诸菩萨。<a id="a-69"></a>住逝多林。<a id="a-6A"></a>不离如来道场众会。<a id="a-6B"></a>各各自见。<a id="a-6C"></a>普于十方一切佛刹极微尘数广大世界。<a id="a-6D"></a>坐于种种宝莲华藏师子之座。<a id="a-6E"></a>皆已具足广大智慧。<a id="a-6F"></a>普现种种神通境界。<a id="a-6G"></a>已住寂静诸菩萨地。<a id="a-6H"></a>自在出生明利智慧。<a id="a-6I"></a>已得随顺普遍智行。<a id="a-6J"></a>从佛智慧种性而生。<a id="a-6K"></a>已证现前一切智智。<a id="a-6L"></a>得无痴翳清净智眼。<a id="a-6M"></a>善巧调御一切众生。<a id="a-6N"></a>住一切佛平等法性。<a id="a-6O"></a>于一切法。<a id="a-6P"></a>顺悟随解。<a id="a-6Q"></a>已能观察一切诸法自性清净。<a id="a-6R"></a>知诸世间究竟寂灭无有所依。<a id="a-6S"></a>普诣十方一切国土。<a id="a-6T"></a>而无所著。<a id="a-6U"></a>常勤观察一切世间。<a id="a-6V"></a>而无所住。<a id="a-6W"></a>普往十方一切刹土。<a id="a-6X"></a>而无所去。<a id="a-6Y"></a>已入一切妙法宫殿而无所来。<a id="a-6Z"></a>遍于诸法。<a id="a-6a"></a>了达性空。<a id="a-6b"></a>知无积聚。<a id="a-6c"></a>而恒教化成熟众生。<a id="a-6d"></a>示诸众生安乐行处。<a id="a-6e"></a>开示智慧解脱境界。<a id="a-6f"></a>恒以智身。<a id="a-6g"></a>住离贪际。<a id="a-6h"></a>超越一切生死苦海。<a id="a-6i"></a>普示众生诸蕴实际。<a id="a-6j"></a>智光圆满照彻一切。<a id="a-6k"></a>定力坚固无能倾动。<a id="a-6l"></a>于诸众生常起大悲。<a id="a-6m"></a>了一切法悉皆如幻。<a id="a-6n"></a>知诸世间悉皆如梦。<a id="a-6o"></a>观一切佛现差别身悉皆如影。<a id="a-6p"></a>知所说法音声语言悉皆如响。<a id="a-6q"></a>现见诸法生成住持悉皆如化。<a id="a-6r"></a>善能积集最胜行愿。<a id="a-6s"></a>普遍智慧。<a id="a-6t"></a>圆满清净。<a id="a-6u"></a>善巧随顺。<a id="a-6v"></a>究竟寂静。<a id="a-6w"></a>善入总持种智境界。<a id="a-6x"></a>具足无畏诸三昧力。<a id="a-6y"></a>勇猛精进遍修诸行。<a id="a-6z"></a>住法界际获明智眼。<a id="a-70"></a>到一切法无所住处。<a id="a-71"></a>修习无边智慧行海。<a id="a-72"></a>到智波罗蜜究竟彼岸。<a id="a-73"></a>得般若波罗蜜之所摄持。<a id="a-74"></a>以神通波罗蜜。<a id="a-75"></a>度诸众生。<a id="a-76"></a>依禅波罗蜜。<a id="a-77"></a>得心自在。<a id="a-78"></a>证一切佛真实境界。<a id="a-79"></a>以善巧智开示法藏。<a id="a-7A"></a>以明了智训释文词。<a id="a-7B"></a>以辩才力说无尽法。<a id="a-7C"></a>雄猛无畏能师子吼。<a id="a-7D"></a>常乐观察无差别法。<a id="a-7E"></a>以净慧眼普观一切。<a id="a-7F"></a>无生智月等照世间。<a id="a-7G"></a>观诸众生见真实谛。<a id="a-7H"></a>福智坚固如金刚山。<a id="a-7I"></a>一切譬谕说不能及。<a id="a-7J"></a>增长一切智慧根芽。<a id="a-7K"></a>勇猛精进摧诸魔众。<a id="a-7L"></a>无量智慧威光圆满。<a id="a-7M"></a>身相殊特超诸世间。<a id="a-7N"></a>得一切法无碍智慧。<a id="a-7O"></a>解了诸法尽无尽际。<a id="a-7P"></a>智慧清净住普遍际。<a id="a-7Q"></a>能遍随顺入真实际。<a id="a-7R"></a>无相观智常现在前。<a id="a-7S"></a>善巧圆满诸菩萨行。<a id="a-7T"></a>以无二智观诸世间。<a id="a-7U"></a>知诸众生往来所趣。<a id="a-7V"></a>遍诸佛刹得圆满智。<a id="a-7W"></a>于一切法离诸暗障。<a id="a-7X"></a>普放法光照十方界。<a id="a-7Y"></a>为诸世间最胜福田。<a id="a-7Z"></a>广大愿轮如月普现。<a id="a-7a"></a>福德超胜如须弥山。<a id="a-7b"></a>一切世间无能过者。<a id="a-7c"></a>摧伏一切外道邪论。<a id="a-7d"></a>于一切刹普现其身。<a id="a-7e"></a>以微妙音。<a id="a-7f"></a>演说诸法。<a id="a-7g"></a>普见诸佛心无厌足。<a id="a-7h"></a>已得诸佛自在威力。<a id="a-7i"></a>随所应化。<a id="a-7j"></a>现种种身。<a id="a-7k"></a>乘大智舟。<a id="a-7l"></a>泛生死海。<a id="a-7m"></a>周旋普济。<a id="a-7n"></a>所往无碍。<a id="a-7o"></a>智慧圆满。<a id="a-7p"></a>身光映彻。<a id="a-7q"></a>如日轮出普照世间。<a id="a-7r"></a>随众生心。<a id="a-7s"></a>现众色像。<a id="a-7t"></a>知诸众生根性欲乐。<a id="a-7u"></a>入于无诤清净境界。<a id="a-7v"></a>知一切法自性无生。<a id="a-7w"></a>以自在智。<a id="a-7x"></a>能令一切小大境界互相涉入。<a id="a-7y"></a>决了佛地甚深理趣。<a id="a-7z"></a>知诸世间文字句义。<a id="a-80"></a>以无尽句说无尽法。<a id="a-81"></a>于一句中。<a id="a-82"></a>演出一切修多罗海。<a id="a-83"></a>具足获得广大智慧陀罗尼身。<a id="a-84"></a>随所受持。<a id="a-85"></a>尽未来劫。<a id="a-86"></a>初无忘失。<a id="a-87"></a>一念能忆不可说劫宿住之事。<a id="a-88"></a>一念能了三世一切诸众生心。<a id="a-89"></a>与诸众生一切诸佛总持法藏。<a id="a-8A"></a>常转清净不退法轮。<a id="a-8B"></a>令诸众生生大智慧入佛境界。<a id="a-8C"></a>具一切智。<a id="a-8D"></a>常善安住甚深三昧。<a id="a-8E"></a>巧能分别一切法句。<a id="a-8F"></a>而于诸法悉无所著。<a id="a-8G"></a>最胜智慧自在游戏。<a id="a-8H"></a>于诸境界。<a id="a-8I"></a>皆得解脱。<a id="a-8J"></a>观察一切净庄严身。<a id="a-8K"></a>其身普入十方法界。<a id="a-8L"></a>随所应化悉能遍往。<a id="a-8M"></a>知诸刹海所有极微。<a id="a-8N"></a>悉于其中现成正觉。<a id="a-8O"></a>于无色性现一切色。<a id="a-8P"></a>能以一方入一切方。<a id="a-8Q"></a>其诸菩萨。<a id="a-8R"></a>具足如是无量智慧功德之藏。<a id="a-8S"></a>十方所有一切诸佛。<a id="a-8T"></a>悉共称扬。<a id="a-8U"></a>说其功德。<a id="a-8V"></a>不能令尽。<a id="a-8W"></a>靡不咸在逝多林中。<a id="a-8X"></a>悉见于佛光明所照。<a id="a-8Y"></a>深入如来功德大海。</p>
  <p id="a8Z">尔时彼诸菩萨。<a id="a-8a"></a>得不思议正法光明照故。<a id="a-8b"></a>其心欢喜。<a id="a-8c"></a>安隐快乐。<a id="a-8d"></a>各于其身及师子座。<a id="a-8e"></a>众宝楼阁。<a id="a-8f"></a>诸庄严具。<a id="a-8g"></a>遍逝多林。<a id="a-8h"></a>凡所受用。<a id="a-8i"></a>一切物中。<a id="a-8j"></a>化出种种大庄严云。<a id="a-8k"></a>充满十方一切法界。<a id="a-8l"></a>所谓于念念中。<a id="a-8m"></a>普放一切微妙广大光明网云。<a id="a-8n"></a>充满法界。<a id="a-8o"></a>遍能开觉一切众生。<a id="a-8p"></a>咸令欢喜。<a id="a-8q"></a>于念念中。<a id="a-8r"></a>出现一切摩尼铃云。<a id="a-8s"></a>充满法界。<a id="a-8t"></a>出微妙音。<a id="a-8u"></a>称扬赞叹三世诸佛一切功德。<a id="a-8v"></a>于念念中。<a id="a-8w"></a>出现一切天音乐云。<a id="a-8x"></a>充满法界。<a id="a-8y"></a>出微妙音。<a id="a-8z"></a>演说众生诸业果报。<a id="a-90"></a>于念念中。<a id="a-91"></a>出现一切诸大菩萨种种行愿身色相云。<a id="a-92"></a>充满法界。<a id="a-93"></a>悉以妙音。<a id="a-94"></a>说诸菩萨所有一切广大行愿。<a id="a-95"></a>于念念中。<a id="a-96"></a>出现一切如来自在种种神通妙变化云。<a id="a-97"></a>充满法界。<a id="a-98"></a>以随类音。<a id="a-99"></a>遍众生界。<a id="a-9A"></a>演说诸佛广大言音。<a id="a-9B"></a>于念念中。<a id="a-9C"></a>出现一切种种庄严诸相随好菩萨身云。<a id="a-9D"></a>充满法界。<a id="a-9E"></a>遍一切刹。<a id="a-9F"></a>说诸如来普于十方一切国土出兴次第相续不断。<a id="a-9G"></a>于念念中。<a id="a-9H"></a>出现一切三世如来菩提场云。<a id="a-9I"></a>充满法界。<a id="a-9J"></a>显现诸佛成等正觉。<a id="a-9K"></a>普遍观察显示成佛庄严功德。<a id="a-9L"></a>于念念中。<a id="a-9M"></a>出现一切诸大龙王相似身云。<a id="a-9N"></a>充满法界。<a id="a-9O"></a>一一身云遍诸佛刹。<a id="a-9P"></a>普雨一切诸上妙香。<a id="a-9Q"></a>于念念中。<a id="a-9R"></a>出现一切诸世间主相似身云。<a id="a-9S"></a>充满法界。<a id="a-9T"></a>一一世主。<a id="a-9U"></a>普遍观察演说普贤菩萨之行。<a id="a-9V"></a>于念念中。<a id="a-9W"></a>出现一切妙宝光明净佛刹云。<a id="a-9X"></a>充满法界。<a id="a-9Y"></a>显示十方一切诸佛所转法轮。<a id="a-9Z"></a>是诸菩萨。<a id="a-9a"></a>以得如是不可思议光明所照。<a id="a-9b"></a>入于广大不可思议神通境界。<a id="a-9c"></a>法应如是出兴此等不可说佛刹极微尘数种种神变大庄严云。<a id="a-9d"></a>尔时文殊师利菩萨摩诃萨。<a id="a-9e"></a>承佛威力。<a id="a-9f"></a>欲重开示逝多林中诸神变事。<a id="a-9g"></a>观察十方。<a id="a-9h"></a>而说偈言。</p>
  <p id="a9i">汝应观此逝多林　　广博庄严量无际</p>
  <p id="a9j">一切身云皆示现　　以佛威神充法界</p>
  <p id="a9k">清净色相庄严身　　十方无量诸佛子</p>
  <p id="a9l">咸来影现道场中　　众会普观无不见</p>
  <p id="a9m">从诸佛子毛孔中　　演佛法音若雷震</p>
  <p id="a9n">焰云种种庄严相　　普遍十方一切刹</p>
  <p id="a9o">又于宝树华叶中　　出现梵释庄严相</p>
  <p id="a9p">动止威仪恒寂静　　从禅定起而游步</p>
  <p id="a9q">佛身一一毛孔中　　常现难思众菩萨</p>
  <p id="a9r">相好端严甚微妙　　悉与普贤菩萨等</p>
  <p id="a9s">逝多林上诸严具　　充遍虚空发妙音</p>
  <p id="a9t">赞说三世诸菩萨　　种种庄严功德海</p>
  <p id="a9u">逝多林中诸宝树　　亦出无量妙音声</p>
  <p id="a9v">演说一切诸群生　　种种业报差别海</p>
  <p id="a9w">林中所有诸境界　　悉现三世诸如来</p>
  <p id="a9x">十方刹海极微中　　皆起神通无不遍</p>
  <p id="a9y">一切刹海极微中　　所有十方诸国土</p>
  <p id="a9z">于佛一一诸毛孔　　普遍庄严皆显现</p>
  <p id="aA0">宝焰香云皆现佛　　等众生数遍世间</p>
  <p id="aA1">一一咸起大神通　　方便随宜而化度</p>
  <p id="aA2">如虚空量宝宫城　　尽妙庄严如日现</p>
  <p id="aA3">宝藏及与菩提树　　靡不普遍于十方</p>
  <p id="aA4">十方三世诸如来　　所有道场菩萨众</p>
  <p id="aA5">劫海修行功德相　　一切于此林中现</p>
  <p id="aA6">普贤大行诸菩萨　　已于刹海具庄严</p>
  <p id="aA7">其数无量等群生　　于此林中无不见</p>
  <p id="aA8">尔时彼诸菩萨。<a id="a-A9"></a>蒙佛三昧光明照故。<a id="a-AA"></a>一一皆得不可说佛刹极微尘数大悲门。<a id="a-AB"></a>以得如是大悲门故。<a id="a-AC"></a>摄受利益安乐众生。<a id="a-AD"></a>即于其身一一毛孔。<a id="a-AE"></a>各出不可说佛刹极微尘数众色光明。<a id="a-AF"></a>一一光明。<a id="a-AG"></a>各各化现不可说佛刹极微尘数菩萨身云。<a id="a-AH"></a>复出一切世主相似身云。<a id="a-AI"></a>充满十方一切法界普现一切诸众生前。<a id="a-AJ"></a>随诸众生身相言音。<a id="a-AK"></a>种种方便教化调伏。<a id="a-AL"></a>令其成熟。<a id="a-AM"></a>或现不可说佛刹极微尘数诸天宫殿退堕无常门。<a id="a-AN"></a>或现不可说佛刹极微尘数一切众生随业受生门。<a id="a-AO"></a>或现不可说佛刹极微尘数梦中境界令心觉悟门。<a id="a-AP"></a>或现不可说佛刹极微尘数一切菩萨圆满诸行门。<a id="a-AQ"></a>或现不可说佛刹极微尘数一切菩萨圆满大愿门。<a id="a-AR"></a>或现不可说佛刹极微尘数震动世界门。<a id="a-AS"></a>或现不可说佛刹极微尘数一切如来悉舍内外檀波罗蜜门。<a id="a-AT"></a>或现不可说佛刹极微尘数一切如来修诸功德正行圆满尸波罗蜜门。<a id="a-AU"></a>或现不可说佛刹极微尘数一切菩萨断截肢体心无动乱羼提波罗蜜门。<a id="a-AV"></a>或现不可说佛刹极微尘数一切菩萨勤修种种智慧神通毗梨耶波罗蜜门。<a id="a-AW"></a>或现不可说佛刹极微尘数修诸静虑等持等至神通解脱禅波罗蜜门。<a id="a-AX"></a>或现不可说佛刹极微尘数智光照世般若波罗蜜门。<a id="a-AY"></a>或现不可说佛刹极微尘数勤求佛法为一一名句一一文义。<a id="a-AZ"></a>皆舍国城妻子财物无数身命门。<a id="a-Aa"></a>或现不可说佛刹极微尘数于诸如来亲近供养。<a id="a-Ab"></a>咨求请问一切法要心无疲厌门。<a id="a-Ac"></a>或现不可说佛刹极微尘数随诸众生根欲成熟。<a id="a-Ad"></a>往诣其所开发示导令其悟入智海光明门。<a id="a-Ae"></a>或现不可说佛刹极微尘数一切菩萨大福智聚。<a id="a-Af"></a>摧伏众魔制诸外道胜幢威力门。<a id="a-Ag"></a>或现不可说佛刹极微尘数知一切工巧技术明智门。<a id="a-Ah"></a>或现不可说佛刹极微尘数知一切众生心行微细差别明智门。<a id="a-Ai"></a>或现不可说佛刹极微尘数知一切诸法种类差别殊胜明智门。<a id="a-Aj"></a>或现不可说佛刹极微尘数知一切众生种种心乐差别明智门。<a id="a-Ak"></a>或现不可说佛刹极微尘数知一切众生根行差别烦恼习气令其除灭明智门。<a id="a-Al"></a>或现不可说佛刹极微尘数知一切众生品类差别业报明智门。<a id="a-Am"></a>以如是等不可说佛刹极微尘数诸方便门。<a id="a-An"></a>往诣一切众生住处。<a id="a-Ao"></a>摄受调伏。<a id="a-Ap"></a>而成熟之。<a id="a-Aq"></a>所谓。<a id="a-Ar"></a>或往梵王宫。<a id="a-As"></a>或往帝释宫。<a id="a-At"></a>或时往诣天龙夜叉乾闼婆阿修罗迦楼罗紧那罗摩睺罗伽人非人等阎摩罗界诸王宫中。<a id="a-Au"></a>或往畜生饿鬼地狱之所住处。<a id="a-Av"></a>以平等大悲。<a id="a-Aw"></a>平等大愿。<a id="a-Ax"></a>平等智慧。<a id="a-Ay"></a>平等三昧。<a id="a-Az"></a>教化摄取。<a id="a-B0"></a>而调伏之。<a id="a-B1"></a>彼诸众生。<a id="a-B2"></a>或有见已而调伏者。<a id="a-B3"></a>或有闻已而调伏者。<a id="a-B4"></a>或有忆念而调伏者。<a id="a-B5"></a>或闻音声而调伏者。<a id="a-B6"></a>或闻名号而调伏者。<a id="a-B7"></a>或见圆光而调伏者。<a id="a-B8"></a>或见光网而调伏者。<a id="a-B9"></a>随诸众生心之所乐。<a id="a-BA"></a>皆诣其所。<a id="a-BB"></a>令其获益。<a id="a-BC"></a>而此林中一切菩萨。<a id="a-BD"></a>为欲成熟诸众生故。<a id="a-BE"></a>虽以神力或时现处种种严饰诸宫殿中。<a id="a-BF"></a>或时示现住自楼阁宝师子座。<a id="a-BG"></a>道场众会。<a id="a-BH"></a>所共围绕。<a id="a-BI"></a>充满十方一切刹海。<a id="a-BJ"></a>普遍示现。<a id="a-BK"></a>皆令得见。<a id="a-BL"></a>然亦不离此逝多林如来之所。<a id="a-BM"></a>又此菩萨为欲成熟诸众生故。<a id="a-BN"></a>示现无量变化身云。<a id="a-BO"></a>或现其身眷属庄严。<a id="a-BP"></a>或现其身独一无侣。<a id="a-BQ"></a>所谓或现沙门身。<a id="a-BR"></a>或现婆罗门身。<a id="a-BS"></a>或现异道出家身。<a id="a-BT"></a>或现苦行身。<a id="a-BU"></a>或现充盛身。<a id="a-BV"></a>或现医王身。<a id="a-BW"></a>或现商主身。<a id="a-BX"></a>或现淫女身。<a id="a-BY"></a>或现妓乐身。<a id="a-BZ"></a>或现毗沙门身。<a id="a-Ba"></a>或现世主身。<a id="a-Bb"></a>或现奉事诸天身。<a id="a-Bc"></a>或现工巧技术身。<a id="a-Bd"></a>现如是等诸变化身。<a id="a-Be"></a>往诣一切诸众生所。<a id="a-Bf"></a>随其所应。<a id="a-Bg"></a>起如幻智。<a id="a-Bh"></a>于诸世间。<a id="a-Bi"></a>犹如帝网。<a id="a-Bj"></a>行菩萨行。<a id="a-Bk"></a>以种种形相。<a id="a-Bl"></a>种种威仪。<a id="a-Bm"></a>种种音声。<a id="a-Bn"></a>种种言论。<a id="a-Bo"></a>种种住处。<a id="a-Bp"></a>演说诸法。<a id="a-Bq"></a>所谓或说一切世间工巧事业。<a id="a-Br"></a>或说一切福德智慧照世明灯。<a id="a-Bs"></a>或说一切所证真实威力加持。<a id="a-Bt"></a>或说一切业力所持庄严世趣。<a id="a-Bu"></a>或说一切建立十方清净乘位。<a id="a-Bv"></a>或说一切圆满智灯照法境界。<a id="a-Bw"></a>如是菩萨。<a id="a-Bx"></a>虽普周遍十方法界。<a id="a-By"></a>教化调伏。<a id="a-Bz"></a>成熟众生。<a id="a-C0"></a>而亦不离此逝多林如来之所。</p>
 </body>
</html>