<!doctype html>
<html id="z3IBTWRIk" data-ver="971">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第十四</h1>
  <h2 id="a2">入不思议解脱境界普贤行愿品</h2>
  <p id="a3">尔时不动优婆夷。<a id="a-4"></a>告善财童子言。<a id="a-5"></a>善男子。<a id="a-6"></a>我忆过去。<a id="a-7"></a>无垢光劫。<a id="a-8"></a>彼劫有佛。<a id="a-9"></a>名为修臂。<a id="a-A"></a>十号圆满。<a id="a-B"></a>时有国王。<a id="a-C"></a>名曰电授。<a id="a-D"></a>唯有一女。<a id="a-E"></a>即我身是。<a id="a-F"></a>我于其夜分废音乐时。<a id="a-G"></a>父母兄弟悉已眠寝。<a id="a-H"></a>五百童女亦皆昏寐。<a id="a-I"></a>我于楼上仰观星宿。<a id="a-J"></a>于虚空中。<a id="a-K"></a>见彼如来。<a id="a-L"></a>如宝山王。<a id="a-M"></a>无量无边天龙八部。<a id="a-N"></a>及不思议诸菩萨众。<a id="a-O"></a>所共围绕。<a id="a-P"></a>佛身普放大光明网。<a id="a-Q"></a>遍满十方无所障碍。<a id="a-R"></a>佛身毛孔皆出妙香。<a id="a-S"></a>我闻是香。<a id="a-T"></a>身体柔软。<a id="a-U"></a>心生欢喜。<a id="a-V"></a>便从楼下。<a id="a-W"></a>合十指掌。<a id="a-X"></a>顶礼于佛。<a id="a-Y"></a>谛观彼佛。<a id="a-Z"></a>不见顶相。<a id="a-a"></a>观身左右。<a id="a-b"></a>莫知边际。<a id="a-c"></a>思惟彼佛诸相随好。<a id="a-d"></a>无有厌足。<a id="a-e"></a>善男子。<a id="a-f"></a>我于尔时。<a id="a-g"></a>窃自念言。<a id="a-h"></a>此佛世尊。<a id="a-i"></a>作何等业。<a id="a-j"></a>获于如是胜妙之身。<a id="a-k"></a>相好圆满。<a id="a-l"></a>光明具足。<a id="a-m"></a>眷属成就。<a id="a-n"></a>宫殿庄严。<a id="a-o"></a>福德智慧。<a id="a-p"></a>总持三昧。<a id="a-q"></a>神通辩才。<a id="a-r"></a>咸不思议。<a id="a-s"></a>善男子。<a id="a-t"></a>时彼如来。<a id="a-u"></a>知我心念。<a id="a-v"></a>即告我言。<a id="a-w"></a>汝应发难摧伏心断诸烦恼。<a id="a-x"></a>汝应发无能胜心破诸邪执。<a id="a-y"></a>汝应发无退怯心入深法门。<a id="a-z"></a>汝应发不动转心拔生死苦。<a id="a-10"></a>汝应发无迷惑心普于一切诸趣受生。<a id="a-11"></a>汝应发无厌足心求见诸佛无有休息。<a id="a-12"></a>汝应发无知足心悉受一切如来法雨。<a id="a-13"></a>汝应发正思惟心普照一切佛法光明。<a id="a-14"></a>汝应发大住持心普转一切如来法轮。<a id="a-15"></a>汝应发广流通心随众生欲施其法宝。<a id="a-16"></a>善男子。<a id="a-17"></a>我于彼佛正等觉所。<a id="a-18"></a>闻如是法。<a id="a-19"></a>随顺趣求一切种智。<a id="a-1A"></a>心无退转。<a id="a-1B"></a>求佛十力。<a id="a-1C"></a>求佛辩才。<a id="a-1D"></a>求佛光明。<a id="a-1E"></a>求佛色身。<a id="a-1F"></a>求佛相好求佛众会求佛净刹。<a id="a-1G"></a>求佛威仪求佛寿命。<a id="a-1H"></a>发是心已。<a id="a-1I"></a>深心爱乐如渴思水其心坚固犹如金刚。<a id="a-1J"></a>一切烦恼。<a id="a-1K"></a>及以二乘。<a id="a-1L"></a>所不能坏。<a id="a-1M"></a>善男子。<a id="a-1N"></a>我忆初发是心已来。<a id="a-1O"></a>经阎浮提极微尘数劫。<a id="a-1P"></a>尚不曾起一念欲心。<a id="a-1Q"></a>况行其事。<a id="a-1R"></a>尔所劫中。<a id="a-1S"></a>于自亲属有过失者。<a id="a-1T"></a>尚不生起一念嗔心。<a id="a-1U"></a>况他众生无过失者。<a id="a-1V"></a>尔所劫中。<a id="a-1W"></a>于其自身不生我见。<a id="a-1X"></a>况于众具而计我所。<a id="a-1Y"></a>尔所劫中。<a id="a-1Z"></a>死时生时。<a id="a-1a"></a>及于胎藏入住出时。<a id="a-1b"></a>乃至梦中。<a id="a-1c"></a>未曾迷惑。<a id="a-1d"></a>起众生想。<a id="a-1e"></a>及无记心。<a id="a-1f"></a>况于余时。<a id="a-1g"></a>尔所劫中。<a id="a-1h"></a>乃至梦寐。<a id="a-1i"></a>随见一佛。<a id="a-1j"></a>未曾忘失。<a id="a-1k"></a>何况菩萨十眼所见。<a id="a-1l"></a>尔所劫中。<a id="a-1m"></a>受持一切如来正法。<a id="a-1n"></a>未曾忘失一文一句。<a id="a-1o"></a>乃至世俗所有言辞尚不忘失。<a id="a-1p"></a>何况如来语言藏中所宣妙法。<a id="a-1q"></a>尔所劫中。<a id="a-1r"></a>受持一切如来法海。<a id="a-1s"></a>一文一句无不思惟。<a id="a-1t"></a>如理观察。<a id="a-1u"></a>乃至一切世俗之法。<a id="a-1v"></a>尚恒思惟观察觉了。<a id="a-1w"></a>何况如来真胜义法。<a id="a-1x"></a>尔所劫中。<a id="a-1y"></a>受持一切如来法海。<a id="a-1z"></a>未曾于一法中不得三昧。<a id="a-20"></a>乃至世间一切工巧技艺之法。<a id="a-21"></a>一一法中亦复如是。<a id="a-22"></a>尔所劫中。<a id="a-23"></a>住持一切如来法轮。<a id="a-24"></a>随所住持未曾废舍。<a id="a-25"></a>一文一句亦无错谬。<a id="a-26"></a>乃至不曾生于世智。<a id="a-27"></a>唯除为欲调伏众生。<a id="a-28"></a>尔所劫中。<a id="a-29"></a>见诸佛海。<a id="a-2A"></a>未曾于一佛所不得成就清净大愿。<a id="a-2B"></a>乃至于诸变化佛所悉亦如是。<a id="a-2C"></a>尔所劫中见诸菩萨修行妙行。<a id="a-2D"></a>无有一行我不成就。<a id="a-2E"></a>而得清净。<a id="a-2F"></a>尔所劫中。<a id="a-2G"></a>所见众生。<a id="a-2H"></a>无一众生我不劝发阿耨多罗三藐三菩提心。<a id="a-2I"></a>未曾劝一众生乃至一念发于声闻辟支佛意。<a id="a-2J"></a>尔所劫中。<a id="a-2K"></a>于一切佛所闻之法。<a id="a-2L"></a>乃至一文一句。<a id="a-2M"></a>不生疑心。<a id="a-2N"></a>不生二想。<a id="a-2O"></a>不生分别想。<a id="a-2P"></a>不生种种想。<a id="a-2Q"></a>不生执着想。<a id="a-2R"></a>不生高下想。<a id="a-2S"></a>不生胜劣想。<a id="a-2T"></a>不生爱憎想。<a id="a-2U"></a>乃至无一念中生如是想。<a id="a-2V"></a>善男子。<a id="a-2W"></a>我从是来。<a id="a-2X"></a>所见诸佛。<a id="a-2Y"></a>常得亲近。<a id="a-2Z"></a>未曾舍离。<a id="a-2a"></a>常见菩萨未曾舍离。<a id="a-2b"></a>常见真实大善知识未曾舍离。<a id="a-2c"></a>常闻诸佛清净大愿未曾舍离。<a id="a-2d"></a>常闻菩萨所修妙行未曾舍离。<a id="a-2e"></a>常闻菩萨波罗蜜门未曾舍离。<a id="a-2f"></a>常闻菩萨地智光明门未曾舍离。<a id="a-2g"></a>常闻菩萨总持三昧无尽藏门未曾舍离。<a id="a-2h"></a>常闻菩萨普入无边世界网门未曾舍离。<a id="a-2i"></a>常闻菩萨普入无边众生界门未曾舍离。<a id="a-2j"></a>常闻菩萨。<a id="a-2k"></a>以智光明除灭一切众生烦恼未曾舍离。<a id="a-2l"></a>常闻菩萨生长一切众生善根未曾舍离。<a id="a-2m"></a>常闻菩萨能随众生遍周法界普现其身未曾舍离。<a id="a-2n"></a>常闻菩萨以妙言音开悟法界一切众生未曾舍离。<a id="a-2o"></a>善男子。<a id="a-2p"></a>我得菩萨难摧伏智慧藏解脱门。<a id="a-2q"></a>我得菩萨求一切法心无疲厌庄严三昧门。<a id="a-2r"></a>我得菩萨坚固受持愿行门。<a id="a-2s"></a>我得菩萨一切法平等地总持门。<a id="a-2t"></a>我得菩萨一切法智光照辩才门。<a id="a-2u"></a>现不思议自在神变。<a id="a-2v"></a>汝欲见不。<a id="a-2w"></a>善财言唯。<a id="a-2x"></a>我心愿见。</p>
  <p id="a2y">尔时不动优婆夷。<a id="a-2z"></a>不起龙藏师子之座。<a id="a-30"></a>入菩萨难摧伏智慧藏解脱门。<a id="a-31"></a>求一切法心无疲厌庄严三昧门。<a id="a-32"></a>不空圆满庄严三昧门。<a id="a-33"></a>十力智轮现前三昧门。<a id="a-34"></a>入如是等十亿三昧门。<a id="a-35"></a>入此三昧门时。<a id="a-36"></a>十方各有不可说不可说佛刹极微尘数世界。<a id="a-37"></a>六种震动。<a id="a-38"></a>一一世界。<a id="a-39"></a>皆悉清净琉璃所成。<a id="a-3A"></a>一一世界中。<a id="a-3B"></a>有百亿四天下。<a id="a-3C"></a>一一四天下。<a id="a-3D"></a>皆有如来。<a id="a-3E"></a>或升兜率。<a id="a-3F"></a>或时降生。<a id="a-3G"></a>入胎初生。<a id="a-3H"></a>出家苦行。<a id="a-3I"></a>或居道树。<a id="a-3J"></a>或现降魔。<a id="a-3K"></a>示证菩提。<a id="a-3L"></a>受梵王请。<a id="a-3M"></a>趣波罗奈转四谛轮。<a id="a-3N"></a>或从忉利还阎浮提。<a id="a-3O"></a>三道宝阶从天而下。<a id="a-3P"></a>或时现处遍六大城。<a id="a-3Q"></a>现大神通摧诸外道。<a id="a-3R"></a>或时现住毗耶离城狝猴池侧。<a id="a-3S"></a>初制律仪。<a id="a-3T"></a>或时现处王舍大城灵鹫山等。<a id="a-3U"></a>说诸般若波罗蜜门。<a id="a-3V"></a>乃至或现拘尸那城娑罗林间。<a id="a-3W"></a>示般涅槃。<a id="a-3X"></a>如是所作。<a id="a-3Y"></a>一切佛事。<a id="a-3Z"></a>普遍十方清净世界。<a id="a-3a"></a>一一如来放光明网。<a id="a-3b"></a>周遍法界。<a id="a-3c"></a>道场众会。<a id="a-3d"></a>清净围绕。<a id="a-3e"></a>转妙法轮开悟群品。<a id="a-3f"></a>时不动优婆夷。<a id="a-3g"></a>从三昧起。<a id="a-3h"></a>告善财言。<a id="a-3i"></a>善男子。<a id="a-3j"></a>汝见此不。<a id="a-3k"></a>汝闻此不。<a id="a-3l"></a>汝解此不。<a id="a-3m"></a>善财言唯。<a id="a-3n"></a>我皆已见。<a id="a-3o"></a>已闻已解。<a id="a-3p"></a>优婆夷言。<a id="a-3q"></a>善男子。<a id="a-3r"></a>我唯得此菩萨所修坚固受持大愿行门。<a id="a-3s"></a>求一切法心无疲厌庄严三昧智光明门。<a id="a-3t"></a>菩萨难摧伏智慧藏解脱门。<a id="a-3u"></a>一切法平等地总持门。<a id="a-3v"></a>一切法智光照辩才门。<a id="a-3w"></a>为一切众生善巧方便。<a id="a-3x"></a>以妙言音。<a id="a-3y"></a>普遍一切。<a id="a-3z"></a>说微妙法。<a id="a-40"></a>皆令欢喜。<a id="a-41"></a>如诸菩萨摩诃萨。<a id="a-42"></a>如乌洒婆鸟。<a id="a-43"></a>游行虚空无所障碍。<a id="a-44"></a>能入一切众生大海。<a id="a-45"></a>自在甚深。<a id="a-46"></a>普遍观察。<a id="a-47"></a>见有善根已成熟者。<a id="a-48"></a>即便执取置菩提岸。<a id="a-49"></a>又如商客。<a id="a-4A"></a>入一切智大宝洲中。<a id="a-4B"></a>采求如来十力智宝。<a id="a-4C"></a>又如渔师。<a id="a-4D"></a>有具足力。<a id="a-4E"></a>持正法网。<a id="a-4F"></a>入生死海。<a id="a-4G"></a>漉诸众生。<a id="a-4H"></a>如阿修罗王。<a id="a-4I"></a>能遍挠动三有大城。<a id="a-4J"></a>诸烦恼海。<a id="a-4K"></a>普令众生究竟寂静。<a id="a-4L"></a>又如日轮。<a id="a-4M"></a>出现虚空。<a id="a-4N"></a>照爱水泥令其干竭。<a id="a-4O"></a>犹如满月出现虚空。<a id="a-4P"></a>令可化者心华开敷。<a id="a-4Q"></a>犹如大地。<a id="a-4R"></a>普皆平等。<a id="a-4S"></a>无量众生。<a id="a-4T"></a>于中止住。<a id="a-4U"></a>恒受履践。<a id="a-4V"></a>心无分别。<a id="a-4W"></a>增长一切善法根芽。<a id="a-4X"></a>犹如大风所向无碍。<a id="a-4Y"></a>能拔一切诸见大树。<a id="a-4Z"></a>坏散一切生死园苑。<a id="a-4a"></a>如转轮王游行世间。<a id="a-4b"></a>以四摄事摄诸众生。<a id="a-4c"></a>而我云何能知能说彼功德行。<a id="a-4d"></a>善男子。<a id="a-4e"></a>于此南方。<a id="a-4f"></a>有一大城。<a id="a-4g"></a>名都萨罗。<a id="a-4h"></a>其中有一出家外道。<a id="a-4i"></a>名曰遍行。<a id="a-4j"></a>汝诣彼问。<a id="a-4k"></a>菩萨云何。<a id="a-4l"></a>学菩萨行。<a id="a-4m"></a>修菩萨道。<a id="a-4n"></a>时善财童子。<a id="a-4o"></a>顶礼不动优婆夷足。<a id="a-4p"></a>绕无数匝。<a id="a-4q"></a>殷勤瞻仰。<a id="a-4r"></a>辞退而去。</p>
  <p id="a4s">尔时善财童子。<a id="a-4t"></a>于不动优婆夷所。<a id="a-4u"></a>得闻法已专心忆持。<a id="a-4v"></a>所有教诲。<a id="a-4w"></a>所有示导。<a id="a-4x"></a>所有演说。<a id="a-4y"></a>所有赞叹。<a id="a-4z"></a>所遇光照。<a id="a-50"></a>皆悉随顺。<a id="a-51"></a>生希有心。<a id="a-52"></a>思惟观察。<a id="a-53"></a>普遍修习一心正念。<a id="a-54"></a>渐渐前行。<a id="a-55"></a>经历国邑村营聚落。<a id="a-56"></a>然后乃至都萨罗城。<a id="a-57"></a>于日没时。<a id="a-58"></a>入彼城中。<a id="a-59"></a>廛店闾里四达交衢处处寻求遍行外道。<a id="a-5A"></a>于高显处。<a id="a-5B"></a>远望观察。<a id="a-5C"></a>其城东北。<a id="a-5D"></a>有一大山。<a id="a-5E"></a>名妙吉祥。<a id="a-5F"></a>善财童子。<a id="a-5G"></a>于中夜时。<a id="a-5H"></a>见此山顶。<a id="a-5I"></a>有大光明。<a id="a-5J"></a>峰峦峻峙。<a id="a-5K"></a>岩岫攒拱。<a id="a-5L"></a>草树华林。<a id="a-5M"></a>靡不辉映。<a id="a-5N"></a>照耀城居。<a id="a-5O"></a>如日初出。<a id="a-5P"></a>见此事已。<a id="a-5Q"></a>生大欢喜。<a id="a-5R"></a>作是念言。<a id="a-5S"></a>我必于此。<a id="a-5T"></a>见善知识。<a id="a-5U"></a>便从城出正念观察。<a id="a-5V"></a>而登彼山。<a id="a-5W"></a>住立思惟。<a id="a-5X"></a>遥望瞻仰。<a id="a-5Y"></a>见此外道于其山上平坦之处。<a id="a-5Z"></a>徐步经行。<a id="a-5a"></a>色相圆满。<a id="a-5b"></a>威光照耀。<a id="a-5c"></a>吉祥福焰。<a id="a-5d"></a>过于炽火。<a id="a-5e"></a>十千梵众之所围绕。<a id="a-5f"></a>大梵天王所不能及善财即时。<a id="a-5g"></a>往诣其所。<a id="a-5h"></a>顶礼其足绕无数匝。<a id="a-5i"></a>合掌前立。<a id="a-5j"></a>白言圣者。<a id="a-5k"></a>我已先发阿耨多罗三藐三菩提心。<a id="a-5l"></a>而未知。<a id="a-5m"></a>菩萨云何。<a id="a-5n"></a>学菩萨行。<a id="a-5o"></a>云何修菩萨道我闻圣者。<a id="a-5p"></a>善能诱诲。<a id="a-5q"></a>愿为我说。<a id="a-5r"></a>遍行答言善哉善哉。<a id="a-5s"></a>善男子。<a id="a-5t"></a>汝乃能发阿耨多罗三藐三菩提心。<a id="a-5u"></a>复能请问诸菩萨行。<a id="a-5v"></a>善男子。<a id="a-5w"></a>我已安住至一切处随顺遍行菩萨行。<a id="a-5x"></a>已成就普观一切世间等无障碍三昧门。<a id="a-5y"></a>已成就无依无作神通力。<a id="a-5z"></a>已成就普门法界际般若波罗蜜。<a id="a-60"></a>如是一切智慧光明。<a id="a-61"></a>随行圆满。<a id="a-62"></a>善男子。<a id="a-63"></a>我能普于一切世间种种方所种种形色。<a id="a-64"></a>种种相貌。<a id="a-65"></a>种种殁生。<a id="a-66"></a>种种行解。<a id="a-67"></a>种种信乐。<a id="a-68"></a>一切趣类。<a id="a-69"></a>诸众生中。<a id="a-6A"></a>所谓天趣。<a id="a-6B"></a>龙趣。<a id="a-6C"></a>夜叉趣。<a id="a-6D"></a>乾闼婆。<a id="a-6E"></a>阿修罗。<a id="a-6F"></a>迦楼罗。<a id="a-6G"></a>紧那罗。<a id="a-6H"></a>摩睺罗伽。<a id="a-6I"></a>地狱。<a id="a-6J"></a>畜生。<a id="a-6K"></a>阎罗王界。<a id="a-6L"></a>人非人等。<a id="a-6M"></a>一切趣类。<a id="a-6N"></a>或住诸见。<a id="a-6O"></a>或信二乘。<a id="a-6P"></a>或有爱乐大乘之道。<a id="a-6Q"></a>如是一切诸众生中。<a id="a-6R"></a>我以种种方便。<a id="a-6S"></a>种种智慧。<a id="a-6T"></a>种种教化。<a id="a-6U"></a>种种调伏。<a id="a-6V"></a>平等利益悉令圆满。<a id="a-6W"></a>所谓或为演说一切世间种种技艺利益众生。<a id="a-6X"></a>或为演说坚如金刚能破无明陀罗尼智。<a id="a-6Y"></a>或为演说四摄方便摄诸众生令得亲近一切智道。<a id="a-6Z"></a>或为演说诸波罗蜜。<a id="a-6a"></a>开示赞叹。<a id="a-6b"></a>令其回向一切智位。<a id="a-6c"></a>或为称叹发菩提心。<a id="a-6d"></a>令其不失无上道意。<a id="a-6e"></a>或为称赞诸菩萨行。<a id="a-6f"></a>令其满足能净佛刹度众生愿。<a id="a-6g"></a>或为演说造诸恶业受地狱等种种苦报。<a id="a-6h"></a>令于不善深生厌离。<a id="a-6i"></a>或为演说供养诸佛种诸善根。<a id="a-6j"></a>决定获得一切智果。<a id="a-6k"></a>令其发起欢喜之心。<a id="a-6l"></a>或为赞说一切如来应正等觉所有功德。<a id="a-6m"></a>令乐佛身求一切智。<a id="a-6n"></a>或为赞说诸佛威德。<a id="a-6o"></a>令其愿乐佛不坏身。<a id="a-6p"></a>或为赞说佛自在身。<a id="a-6q"></a>令求如来无能映蔽大威德体。<a id="a-6r"></a>善男子。<a id="a-6s"></a>我又于此都萨罗城。<a id="a-6t"></a>一切方所一切族类。<a id="a-6u"></a>若男若女诸人众中。<a id="a-6v"></a>以善方便。<a id="a-6w"></a>示同其形。<a id="a-6x"></a>随其所应。<a id="a-6y"></a>变化言音。<a id="a-6z"></a>种种差别。<a id="a-70"></a>而为说法。<a id="a-71"></a>诸众生等。<a id="a-72"></a>悉不能知我是何人从何而至。<a id="a-73"></a>唯令闻者。<a id="a-74"></a>如理修行。<a id="a-75"></a>悟真实义。<a id="a-76"></a>善男子。<a id="a-77"></a>如于此城利益众生。<a id="a-78"></a>于阎浮提。<a id="a-79"></a>城邑聚落。<a id="a-7A"></a>所有众生。<a id="a-7B"></a>止住之处。<a id="a-7C"></a>悉亦如是。<a id="a-7D"></a>而为利益。<a id="a-7E"></a>善男子。<a id="a-7F"></a>阎浮提内九十六众。<a id="a-7G"></a>各起异见而生执着。<a id="a-7H"></a>我悉于其中。<a id="a-7I"></a>方便调伏。<a id="a-7J"></a>令其舍离所有诸见。<a id="a-7K"></a>如阎浮提一切住处。<a id="a-7L"></a>余三天下。<a id="a-7M"></a>亦复如是。<a id="a-7N"></a>如四天下。<a id="a-7O"></a>小千中千大千世界。<a id="a-7P"></a>其中众生。<a id="a-7Q"></a>一切住处。<a id="a-7R"></a>亦复如是。<a id="a-7S"></a>如此三千大千世界。<a id="a-7T"></a>如是十方无量世界。<a id="a-7U"></a>一切住处。<a id="a-7V"></a>一切品类。<a id="a-7W"></a>诸众生海。<a id="a-7X"></a>我悉于中。<a id="a-7Y"></a>随诸众生心之所乐。<a id="a-7Z"></a>以种种方便。<a id="a-7a"></a>种种法门。<a id="a-7b"></a>种种理趣。<a id="a-7c"></a>种种正行。<a id="a-7d"></a>种种事业。<a id="a-7e"></a>现种种色身。<a id="a-7f"></a>种种形相。<a id="a-7g"></a>种种言音。<a id="a-7h"></a>而为说法。<a id="a-7i"></a>令彼众生。<a id="a-7j"></a>皆得利益。<a id="a-7k"></a>善男子。<a id="a-7l"></a>我唯知此至一切处随顺遍行菩萨行。<a id="a-7m"></a>如诸菩萨摩诃萨。<a id="a-7n"></a>得与众生无差别身。<a id="a-7o"></a>得与一切众生数等三昧。<a id="a-7p"></a>以变化身普入诸趣。<a id="a-7q"></a>于一切处。<a id="a-7r"></a>皆现受生。<a id="a-7s"></a>清净光明。<a id="a-7t"></a>遍照法界。<a id="a-7u"></a>其有见者。<a id="a-7v"></a>无不蒙益。<a id="a-7w"></a>以无碍愿。<a id="a-7x"></a>住一切劫。<a id="a-7y"></a>得如帝网诸无等行。<a id="a-7z"></a>常勤利益一切众生。<a id="a-80"></a>虽于无量烦恼垢中。<a id="a-81"></a>恒与共居。<a id="a-82"></a>而无染着。<a id="a-83"></a>普于三世众生平等。<a id="a-84"></a>以无我智。<a id="a-85"></a>周遍照耀。<a id="a-86"></a>以大悲藏。<a id="a-87"></a>增长善根。<a id="a-88"></a>而我云何能知能说彼功德行清净智慧。<a id="a-89"></a>善男子。<a id="a-8A"></a>于此南方。<a id="a-8B"></a>有一国土。<a id="a-8C"></a>名为广博。<a id="a-8D"></a>彼有聚落。<a id="a-8E"></a>从国为名。<a id="a-8F"></a>其中有一鬻香长者。<a id="a-8G"></a>名曰具足优钵罗华。<a id="a-8H"></a>汝诣彼问。<a id="a-8I"></a>菩萨云何学菩萨行。<a id="a-8J"></a>修菩萨道。<a id="a-8K"></a>时善财童子。<a id="a-8L"></a>礼遍行足。<a id="a-8M"></a>绕无数匝。<a id="a-8N"></a>殷勤瞻仰。<a id="a-8O"></a>辞退而去。</p>
  <p id="a8P">尔时善财童子。<a id="a-8Q"></a>因善知识教。<a id="a-8R"></a>不顾身命。<a id="a-8S"></a>不着财宝。<a id="a-8T"></a>不耽五欲。<a id="a-8U"></a>不恋眷属。<a id="a-8V"></a>不重王位。<a id="a-8W"></a>自在安乐。<a id="a-8X"></a>唯愿化导一切众生。<a id="a-8Y"></a>令其成熟。<a id="a-8Z"></a>唯愿庄严诸佛刹土。<a id="a-8a"></a>普遍清净。<a id="a-8b"></a>唯愿供养一切如来。<a id="a-8c"></a>心无疲厌。<a id="a-8d"></a>唯愿证知诸法实性。<a id="a-8e"></a>分明显现。<a id="a-8f"></a>唯愿随顺甚深法界普遍无碍。<a id="a-8g"></a>唯愿修集一切菩萨大功德海。<a id="a-8h"></a>终无退转。<a id="a-8i"></a>唯愿恒于一切劫中。<a id="a-8j"></a>修菩萨行。<a id="a-8k"></a>唯愿普入一切如来众会道场。<a id="a-8l"></a>唯愿入于一三昧门。<a id="a-8m"></a>普现诸三昧门自在神力。<a id="a-8n"></a>唯愿于佛一法轮中。<a id="a-8o"></a>普持一切如来法轮。<a id="a-8p"></a>唯愿于佛一毛孔中见一切佛。<a id="a-8q"></a>心无厌足唯愿证得智慧光明。<a id="a-8r"></a>能持一切诸佛法藏。<a id="a-8s"></a>专求此等诸佛菩萨所有功德渐次游行。<a id="a-8t"></a>至广博国。<a id="a-8u"></a>及其聚落。<a id="a-8v"></a>普遍寻求鬻香长者。<a id="a-8w"></a>见已前诣。<a id="a-8x"></a>顶礼其足。<a id="a-8y"></a>绕无数匝。<a id="a-8z"></a>合掌而立。<a id="a-90"></a>白言圣者。<a id="a-91"></a>我已先发阿耨多罗三藐三菩提心。<a id="a-92"></a>欲求一切佛平等智慧。<a id="a-93"></a>欲满一切佛无量大愿。<a id="a-94"></a>欲净一切佛最上色身。<a id="a-95"></a>欲见一切佛清净法身。<a id="a-96"></a>欲知一切佛广大智身。<a id="a-97"></a>欲净治一切菩萨诸行。<a id="a-98"></a>欲照明一切菩萨三昧。<a id="a-99"></a>欲安住一切菩萨总持。<a id="a-9A"></a>欲坚牢一切菩萨功德。<a id="a-9B"></a>欲除灭一切所有障碍。<a id="a-9C"></a>欲游行一切十方世界。<a id="a-9D"></a>而未知。<a id="a-9E"></a>菩萨云何学菩萨行。<a id="a-9F"></a>云何修菩萨道。<a id="a-9G"></a>而能出生一切种智。<a id="a-9H"></a>长者告言。<a id="a-9I"></a>善哉善哉善男子。<a id="a-9J"></a>汝乃能发阿耨多罗三藐三菩提心。<a id="a-9K"></a>善男子。<a id="a-9L"></a>我善别知一切诸香。<a id="a-9M"></a>所谓一切香。<a id="a-9N"></a>一切烧香。<a id="a-9O"></a>一切涂香。<a id="a-9P"></a>一切末香。<a id="a-9Q"></a>亦知调合如是香法。<a id="a-9R"></a>又知如是一切香王所出之处。<a id="a-9S"></a>又善了知天香龙香。<a id="a-9T"></a>夜叉香。<a id="a-9U"></a>乾闼婆阿修罗迦楼罗紧那罗摩睺罗伽人非人等所有诸香。<a id="a-9V"></a>又善了知治诸病香。<a id="a-9W"></a>断诸恶香。<a id="a-9X"></a>除忧恼香。<a id="a-9Y"></a>生染爱香。<a id="a-9Z"></a>增烦恼香。<a id="a-9a"></a>灭烦恼香。<a id="a-9b"></a>令于有为生乐着香。<a id="a-9c"></a>令于有为生厌离香。<a id="a-9d"></a>舍诸骄逸香。<a id="a-9e"></a>闻法欢喜香。<a id="a-9f"></a>发心念佛香。<a id="a-9g"></a>证解法门香。<a id="a-9h"></a>圣所受用香。<a id="a-9i"></a>一切菩萨差别香。<a id="a-9j"></a>一切菩萨地位香。<a id="a-9k"></a>如是等香。<a id="a-9l"></a>及调和法。<a id="a-9m"></a>形相生起出现。<a id="a-9n"></a>成就清净安隐方便境界。<a id="a-9o"></a>威力业用所从根本随处随人种类差别。<a id="a-9p"></a>如是一切。<a id="a-9q"></a>我皆了知。<a id="a-9r"></a>善男子。<a id="a-9s"></a>人间有香。<a id="a-9t"></a>名曰龙藏。<a id="a-9u"></a>因龙斗生。<a id="a-9v"></a>若烧一丸大如油麻。<a id="a-9w"></a>即能兴起大香焰云。<a id="a-9x"></a>犹如帝网弥覆王都。<a id="a-9y"></a>于七日中。<a id="a-9z"></a>雨细香雨。<a id="a-A0"></a>若着身者。<a id="a-A1"></a>身即金色。<a id="a-A2"></a>若着衣服。<a id="a-A3"></a>皆悉变成拘苏摩华色。<a id="a-A4"></a>若因风吹入宫殿中。<a id="a-A5"></a>一切台殿楼阁堂宇。<a id="a-A6"></a>皆悉变为拘苏摩华色。<a id="a-A7"></a>众生嗅者七日七夜。<a id="a-A8"></a>欢喜充满。<a id="a-A9"></a>身心快乐。<a id="a-AA"></a>惑热清凉。<a id="a-AB"></a>无有诸病。<a id="a-AC"></a>及诸烦恼不相侵害。<a id="a-AD"></a>离诸忧苦。<a id="a-AE"></a>不惊不怖。<a id="a-AF"></a>不迷不乱。<a id="a-AG"></a>慈心相向。<a id="a-AH"></a>志意清净。<a id="a-AI"></a>我知是已。<a id="a-AJ"></a>如应说法。<a id="a-AK"></a>令其决定发阿耨多罗三藐三菩提心。<a id="a-AL"></a>善男子。<a id="a-AM"></a>摩罗耶山。<a id="a-AN"></a>出栴檀香。<a id="a-AO"></a>名曰牛头。<a id="a-AP"></a>若以涂身。<a id="a-AQ"></a>设入火坑。<a id="a-AR"></a>火不能烧。<a id="a-AS"></a>善男子。<a id="a-AT"></a>海中有香。<a id="a-AU"></a>名无能胜。<a id="a-AV"></a>若以涂鼓及诸螺贝。<a id="a-AW"></a>其声发时。<a id="a-AX"></a>一切敌军悉皆退散。<a id="a-AY"></a>善男子。<a id="a-AZ"></a>阿那婆达多池边。<a id="a-Aa"></a>出沉水香。<a id="a-Ab"></a>名莲华藏。<a id="a-Ac"></a>若烧一丸如麻子大。<a id="a-Ad"></a>香气普熏阎浮提界。<a id="a-Ae"></a>众生闻者。<a id="a-Af"></a>离一切罪。<a id="a-Ag"></a>戒品清净。<a id="a-Ah"></a>善男子。<a id="a-Ai"></a>雪山有香。<a id="a-Aj"></a>名具足明相。<a id="a-Ak"></a>若有众生嗅此香者。<a id="a-Al"></a>其心决定。<a id="a-Am"></a>离诸染着。<a id="a-An"></a>我为说法。<a id="a-Ao"></a>莫不皆得离垢圆满清净三昧。<a id="a-Ap"></a>善男子。<a id="a-Aq"></a>罗刹界中有香名海藏。<a id="a-Ar"></a>其香但为转轮王用。<a id="a-As"></a>若烧一丸。<a id="a-At"></a>香气所熏。<a id="a-Au"></a>王及四军。<a id="a-Av"></a>皆腾虚空。<a id="a-Aw"></a>游止自在。<a id="a-Ax"></a>善男子。<a id="a-Ay"></a>善法堂中有香。<a id="a-Az"></a>名香性庄严。<a id="a-B0"></a>若烧一丸。<a id="a-B1"></a>熏彼天众。<a id="a-B2"></a>普令发起念佛之心。<a id="a-B3"></a>善男子。<a id="a-B4"></a>须夜摩天有香。<a id="a-B5"></a>名净藏性。<a id="a-B6"></a>若烧一丸。<a id="a-B7"></a>熏彼天众。<a id="a-B8"></a>莫不云集彼天王所。<a id="a-B9"></a>恭敬听闻王所说法。<a id="a-BA"></a>善男子。<a id="a-BB"></a>兜率天中有香。<a id="a-BC"></a>名信度嚩啰。<a id="a-BD"></a>于一生所系菩萨座前。<a id="a-BE"></a>若烧一丸。<a id="a-BF"></a>兴大香云。<a id="a-BG"></a>遍覆法界。<a id="a-BH"></a>普雨一切诸供养具。<a id="a-BI"></a>供养一切如来道场菩萨众会。<a id="a-BJ"></a>善男子。<a id="a-BK"></a>妙变化天有香。<a id="a-BL"></a>名夺意性。<a id="a-BM"></a>若烧一丸。<a id="a-BN"></a>于七日中。<a id="a-BO"></a>普雨一切不可思议诸庄严具。<a id="a-BP"></a>善男子。<a id="a-BQ"></a>我唯知此调和香法。<a id="a-BR"></a>如诸菩萨摩诃萨。<a id="a-BS"></a>远离一切诸恶习气。<a id="a-BT"></a>为无垢香。<a id="a-BU"></a>永断烦恼众魔罥索。<a id="a-BV"></a>超诸有趣。<a id="a-BW"></a>得如幻智。<a id="a-BX"></a>于诸世间。<a id="a-BY"></a>皆无染着。<a id="a-BZ"></a>具足圆满无所著戒。<a id="a-Ba"></a>净无著智。<a id="a-Bb"></a>行无著境。<a id="a-Bc"></a>于一切处。<a id="a-Bd"></a>悉无有着。<a id="a-Be"></a>其心平等。<a id="a-Bf"></a>无著无依。<a id="a-Bg"></a>而我何能知其妙行。<a id="a-Bh"></a>说其功德。<a id="a-Bi"></a>显其所有清净戒品。<a id="a-Bj"></a>示其所作无过失业。<a id="a-Bk"></a>阐其所有无过失智。<a id="a-Bl"></a>辨其离染三业行门。<a id="a-Bm"></a>善男子。<a id="a-Bn"></a>于此南方。<a id="a-Bo"></a>有一大城。<a id="a-Bp"></a>名曰楼阁。<a id="a-Bq"></a>彼有船师。<a id="a-Br"></a>名婆施罗。<a id="a-Bs"></a>汝诣彼问。<a id="a-Bt"></a>菩萨云何学菩萨行。<a id="a-Bu"></a>修菩萨道。<a id="a-Bv"></a>时善财童子。<a id="a-Bw"></a>礼长者足。<a id="a-Bx"></a>绕无数匝。<a id="a-By"></a>殷勤瞻仰。<a id="a-Bz"></a>一心恋慕。<a id="a-C0"></a>辞退而去。</p>
  <p id="aC1">尔时善财童子。<a id="a-C2"></a>一心正念。<a id="a-C3"></a>向楼阁城。<a id="a-C4"></a>随顺思惟观察道路。<a id="a-C5"></a>所谓观道高卑。<a id="a-C6"></a>观道夷险。<a id="a-C7"></a>观道净秽。<a id="a-C8"></a>观道安危。<a id="a-C9"></a>观道曲直。<a id="a-CA"></a>渐次而行。<a id="a-CB"></a>作如是念。<a id="a-CC"></a>我当亲近彼善知识。<a id="a-CD"></a>善知识者。<a id="a-CE"></a>是成就修行诸波罗蜜。<a id="a-CF"></a>增胜道因。<a id="a-CG"></a>善知识者。<a id="a-CH"></a>是成就修行。<a id="a-CI"></a>普入法界无碍道因。<a id="a-CJ"></a>善知识者。<a id="a-CK"></a>是成就修行。<a id="a-CL"></a>摄取一切众生智道因。<a id="a-CM"></a>善知识者。<a id="a-CN"></a>是成就修行。<a id="a-CO"></a>令一切众生不堕险恶道因。<a id="a-CP"></a>善知识者。<a id="a-CQ"></a>是成就修行。<a id="a-CR"></a>令一切众生离邪业道因。<a id="a-CS"></a>善知识者。<a id="a-CT"></a>是成就修行。<a id="a-CU"></a>令一切众生灭烦恼道因。<a id="a-CV"></a>善知识者。<a id="a-CW"></a>是成就修行。<a id="a-CX"></a>令一切众生除恶慧道因。<a id="a-CY"></a>善知识者。<a id="a-CZ"></a>是成就修行。<a id="a-Ca"></a>令一切众生离憍慢道因。<a id="a-Cb"></a>善知识者。<a id="a-Cc"></a>是成就修行。<a id="a-Cd"></a>令一切众生拔恶刺道因。<a id="a-Ce"></a>善知识者。<a id="a-Cf"></a>是成就修行。<a id="a-Cg"></a>令一切众生舍恶见道因。<a id="a-Ch"></a>善知识者。<a id="a-Ci"></a>是成就修行。<a id="a-Cj"></a>令一切众生至一切智城道因。<a id="a-Ck"></a>何以故。<a id="a-Cl"></a>于善知识处。<a id="a-Cm"></a>得一切善法故。<a id="a-Cn"></a>依善知识力。<a id="a-Co"></a>得一切智道故。<a id="a-Cp"></a>善知识者。<a id="a-Cq"></a>难见难遇。<a id="a-Cr"></a>于善知识。<a id="a-Cs"></a>如是思惟。<a id="a-Ct"></a>勤求作意。<a id="a-Cu"></a>渐次前行。<a id="a-Cv"></a>到彼城已。<a id="a-Cw"></a>见彼船师。<a id="a-Cx"></a>在城门外海岸上住。<a id="a-Cy"></a>百千商人大众围绕。<a id="a-Cz"></a>说大海法。<a id="a-D0"></a>方便开示佛功德海。<a id="a-D1"></a>即前往诣。<a id="a-D2"></a>顶礼其足。<a id="a-D3"></a>绕无数匝。<a id="a-D4"></a>一心合掌。<a id="a-D5"></a>白言圣者。<a id="a-D6"></a>我已先发阿耨多罗三藐三菩提心。<a id="a-D7"></a>而未知。<a id="a-D8"></a>菩萨云何学菩萨行。<a id="a-D9"></a>云何修菩萨道。<a id="a-DA"></a>我闻圣者。<a id="a-DB"></a>善能诱诲。<a id="a-DC"></a>愿为我说船师告言。<a id="a-DD"></a>善哉善哉。<a id="a-DE"></a>善男子。<a id="a-DF"></a>汝已能发阿耨多罗三藐三菩提心。<a id="a-DG"></a>今复能问生大智因。<a id="a-DH"></a>断除一切生死苦因。<a id="a-DI"></a>往一切智大宝洲因。<a id="a-DJ"></a>成就不坏趣大乘因。<a id="a-DK"></a>远离二乘怖生死因。<a id="a-DL"></a>住诸三昧生智慧因。<a id="a-DM"></a>遍行菩萨微细行因。<a id="a-DN"></a>乘大愿车游菩萨行清净道因。<a id="a-DO"></a>以菩萨行庄严无坏智清净道因。<a id="a-DP"></a>普观一切十方诸佛皆无障碍清净道因。<a id="a-DQ"></a>速能趣入一切诸佛甚深智海清净道因。<a id="a-DR"></a>善男子。<a id="a-DS"></a>我在海岸楼阁大城。<a id="a-DT"></a>净修菩萨大悲幢行。</p>
  <p id="aDU">善男子。<a id="a-DV"></a>我普观察阎浮提内。<a id="a-DW"></a>贫穷众生为饶益故。<a id="a-DX"></a>修种种行。<a id="a-DY"></a>随其所愿。<a id="a-DZ"></a>悉令满足。<a id="a-Da"></a>先以世间珍宝饮食。<a id="a-Db"></a>充足其意。<a id="a-Dc"></a>复施法财。<a id="a-Dd"></a>令其欢喜。<a id="a-De"></a>令修福行。<a id="a-Df"></a>令生智道。<a id="a-Dg"></a>令增善根力。<a id="a-Dh"></a>令发菩提心。<a id="a-Di"></a>令净菩提愿。<a id="a-Dj"></a>令坚大悲力。<a id="a-Dk"></a>令修能灭生死道。<a id="a-Dl"></a>令起不舍生死行。<a id="a-Dm"></a>令摄众生海。<a id="a-Dn"></a>令修功德海。<a id="a-Do"></a>令照诸法海。<a id="a-Dp"></a>令见诸佛海。<a id="a-Dq"></a>令入种智海。<a id="a-Dr"></a>善男子。<a id="a-Ds"></a>我住于此。<a id="a-Dt"></a>如是思惟。<a id="a-Du"></a>如是作意。<a id="a-Dv"></a>如是勤求。<a id="a-Dw"></a>如是利益。<a id="a-Dx"></a>如是安乐一切众生。<a id="a-Dy"></a>善男子。<a id="a-Dz"></a>我知海中一切宝洲。<a id="a-E0"></a>一切宝处。<a id="a-E1"></a>一切宝性。<a id="a-E2"></a>一切宝根。<a id="a-E3"></a>一切宝种。<a id="a-E4"></a>一切宝类。<a id="a-E5"></a>我又能知净一切宝。<a id="a-E6"></a>钻一切宝。<a id="a-E7"></a>出一切宝。<a id="a-E8"></a>作一切宝。<a id="a-E9"></a>一切宝器一切宝用。<a id="a-EA"></a>一切宝境界。<a id="a-EB"></a>一切宝光明。<a id="a-EC"></a>我又能知一切龙宫。<a id="a-ED"></a>一切夜叉宫。<a id="a-EE"></a>一切罗刹宫。<a id="a-EF"></a>一切部多宫。<a id="a-EG"></a>如是一切差别住处。<a id="a-EH"></a>皆善回避。<a id="a-EI"></a>免其诸难。<a id="a-EJ"></a>亦知大海漩澓浅深波涛远近。<a id="a-EK"></a>水色好恶。<a id="a-EL"></a>种种不同。<a id="a-EM"></a>亦善别知日月星辰。<a id="a-EN"></a>列宿回转。<a id="a-EO"></a>运行度数。<a id="a-EP"></a>变异灾祥。<a id="a-EQ"></a>昼夜晷漏。<a id="a-ER"></a>时分延促。<a id="a-ES"></a>亦知其船铁木坚脆机关涩滑。<a id="a-ET"></a>水之大小。<a id="a-EU"></a>风之逆顺。<a id="a-EV"></a>左右旋转。<a id="a-EW"></a>安危之相。<a id="a-EX"></a>可行则行。<a id="a-EY"></a>可止则止。<a id="a-EZ"></a>我以如是种种方便。<a id="a-Ea"></a>常能利益一切众生善男子。<a id="a-Eb"></a>我以好船运诸商众行安隐道。<a id="a-Ec"></a>示其寂静。<a id="a-Ed"></a>无恐怖相。<a id="a-Ee"></a>复为说法。<a id="a-Ef"></a>令其欢喜。<a id="a-Eg"></a>随所乐欲。<a id="a-Eh"></a>引至宝洲。<a id="a-Ei"></a>与诸珍宝。<a id="a-Ej"></a>咸使充足。<a id="a-Ek"></a>然后将领还阎浮提。<a id="a-El"></a>善男子。<a id="a-Em"></a>我将大船。<a id="a-En"></a>如是往来。<a id="a-Eo"></a>从昔至今。<a id="a-Ep"></a>未曾损坏。<a id="a-Eq"></a>若有众生。<a id="a-Er"></a>得见我身。<a id="a-Es"></a>闻我法者。<a id="a-Et"></a>令其永不怖生死海。<a id="a-Eu"></a>必得入于一切智海。<a id="a-Ev"></a>必能竭尽诸爱欲海。<a id="a-Ew"></a>能以智光照三世海。<a id="a-Ex"></a>能尽一切众生苦海。<a id="a-Ey"></a>能净一切众生心海。<a id="a-Ez"></a>速能严净一切刹海。<a id="a-F0"></a>普能往诣十方佛海。<a id="a-F1"></a>普知一切众生根海。<a id="a-F2"></a>普了一切众生行海。<a id="a-F3"></a>普顺一切众生性海。<a id="a-F4"></a>善男子。<a id="a-F5"></a>我唯得此大悲幢行。<a id="a-F6"></a>若有众生见闻忆念。<a id="a-F7"></a>与我同住。<a id="a-F8"></a>皆悉不空。<a id="a-F9"></a>如诸菩萨摩诃萨。<a id="a-FA"></a>善能游涉生死大海。<a id="a-FB"></a>能不染着诸烦恼海。<a id="a-FC"></a>能舍一切诸妄见海。<a id="a-FD"></a>能观一切诸法性海。<a id="a-FE"></a>能以四摄摄众生海。<a id="a-FF"></a>能善安住一切智海。<a id="a-FG"></a>能灭一切众生着海。<a id="a-FH"></a>能平等住一切时海。<a id="a-FI"></a>能以神通度众生海。<a id="a-FJ"></a>能以其时调众生海。<a id="a-FK"></a>而我云何能知能说彼功德行。<a id="a-FL"></a>善男子。<a id="a-FM"></a>于此南方。<a id="a-FN"></a>有一城邑。<a id="a-FO"></a>名乐璎珞。<a id="a-FP"></a>中有长者。<a id="a-FQ"></a>名为最胜。<a id="a-FR"></a>汝诣彼问。<a id="a-FS"></a>菩萨云何学菩萨行。<a id="a-FT"></a>修菩萨道。<a id="a-FU"></a>时善财童子。<a id="a-FV"></a>礼船师足。<a id="a-FW"></a>绕无数匝殷勤瞻仰。<a id="a-FX"></a>悲泣流泪。<a id="a-FY"></a>求善知识。<a id="a-FZ"></a>心无厌足。<a id="a-Fa"></a>于善知识。<a id="a-Fb"></a>增恋慕心。<a id="a-Fc"></a>增爱乐心。<a id="a-Fd"></a>一心观察。<a id="a-Fe"></a>辞退而去。</p>
 </body>
</html>