<!doctype html>
<html id="z3IBTX3J2" data-ver="1152">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十二</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>渐次前行。<a id="a-5"></a>诣婆怛那城有义聚落。<a id="a-6"></a>至于贤胜优婆夷所。<a id="a-7"></a>顶礼其足。<a id="a-8"></a>绕无数匝。<a id="a-9"></a>合掌恭敬。<a id="a-A"></a>于一面立。<a id="a-B"></a>白言圣者。<a id="a-C"></a>我已先发阿耨多罗三藐三菩提心。<a id="a-D"></a>而未知菩萨云何。<a id="a-E"></a>学菩萨行。<a id="a-F"></a>云何修菩萨道。<a id="a-G"></a>我闻圣者。<a id="a-H"></a>善能诱诲。<a id="a-I"></a>愿为我说。<a id="a-J"></a>贤胜告言。<a id="a-K"></a>善男子。<a id="a-L"></a>我得菩萨解脱。<a id="a-M"></a>名无住处无尽轮。<a id="a-N"></a>既自开解。<a id="a-O"></a>复为人说。<a id="a-P"></a>我住于此大三昧中。<a id="a-Q"></a>出生诸法。<a id="a-R"></a>无尽无住。<a id="a-S"></a>所谓出生一切智性眼。<a id="a-T"></a>无尽无住。<a id="a-U"></a>出生一切智性耳。<a id="a-V"></a>无尽无住。<a id="a-W"></a>出生一切智性鼻。<a id="a-X"></a>无尽无住。<a id="a-Y"></a>出生一切智性舌。<a id="a-Z"></a>无尽无住。<a id="a-a"></a>出生一切智性身。<a id="a-b"></a>无尽无住。<a id="a-c"></a>出生一切智性意。<a id="a-d"></a>无尽无住。<a id="a-e"></a>出生一切智性功德波涛。<a id="a-f"></a>无尽无住。<a id="a-g"></a>出生一切智性智电光明。<a id="a-h"></a>无尽无住。<a id="a-i"></a>出生一切智性照众生智。<a id="a-j"></a>无尽无住。<a id="a-k"></a>出生一切智性速疾神通。<a id="a-l"></a>无尽无住。<a id="a-m"></a>善男子。<a id="a-n"></a>我唯知此无住处无尽轮解脱门。<a id="a-o"></a>如诸菩萨摩诃萨。<a id="a-p"></a>一切无著功德智行无尽法门。<a id="a-q"></a>而我云何能知能说。<a id="a-r"></a>善男子。<a id="a-s"></a>于此南方。<a id="a-t"></a>有一大城。<a id="a-u"></a>名为沃田。<a id="a-v"></a>彼有长者。<a id="a-w"></a>名坚固解脱。<a id="a-x"></a>鬻金为业。<a id="a-y"></a>汝诣彼问。<a id="a-z"></a>菩萨云何学菩萨行。<a id="a-10"></a>修菩萨道。<a id="a-11"></a>尔时善财。<a id="a-12"></a>礼贤胜足。<a id="a-13"></a>绕无数匝。<a id="a-14"></a>殷勤瞻仰。<a id="a-15"></a>一心恋慕。<a id="a-16"></a>辞退而去。</p>
  <p id="a17">尔时善财童子。<a id="a-18"></a>渐次南行。<a id="a-19"></a>到于彼城。<a id="a-1A"></a>诣长者所。<a id="a-1B"></a>礼足右绕。<a id="a-1C"></a>合掌恭敬。<a id="a-1D"></a>于一面立。<a id="a-1E"></a>白言圣者。<a id="a-1F"></a>我已先发阿耨多罗三藐三菩提心。<a id="a-1G"></a>而未知菩萨云何学菩萨行。<a id="a-1H"></a>云何修菩萨道。<a id="a-1I"></a>我闻圣者。<a id="a-1J"></a>善能诱诲。<a id="a-1K"></a>愿为我说。<a id="a-1L"></a>长者告言。<a id="a-1M"></a>善男子。<a id="a-1N"></a>我得菩萨解脱。<a id="a-1O"></a>名无著念清净庄严。<a id="a-1P"></a>我自得是解脱已来。<a id="a-1Q"></a>于十方界一切佛所。<a id="a-1R"></a>勤求正法。<a id="a-1S"></a>无有休息。<a id="a-1T"></a>善男子。<a id="a-1U"></a>我唯知此无著念清净庄严解脱门。<a id="a-1V"></a>如诸菩萨摩诃萨。<a id="a-1W"></a>获无所畏。<a id="a-1X"></a>犹师子吼。<a id="a-1Y"></a>安住广大福德智慧殊胜之聚。<a id="a-1Z"></a>以大音声。<a id="a-1a"></a>开悟群品。<a id="a-1b"></a>如是菩萨功德智行。<a id="a-1c"></a>而我云何能知能说。<a id="a-1d"></a>善男子。<a id="a-1e"></a>即此城中。<a id="a-1f"></a>有一长者。<a id="a-1g"></a>名为妙月。<a id="a-1h"></a>其所住宅。<a id="a-1i"></a>常有光明。<a id="a-1j"></a>汝诣彼问。<a id="a-1k"></a>菩萨云何学菩萨行。<a id="a-1l"></a>修菩萨道。<a id="a-1m"></a>时善财童子。<a id="a-1n"></a>礼长者足。<a id="a-1o"></a>绕无数匝。<a id="a-1p"></a>殷勤瞻仰。<a id="a-1q"></a>辞退而去。</p>
  <p id="a1r">尔时善财童子。<a id="a-1s"></a>即诣妙月长者所。<a id="a-1t"></a>礼足右绕。<a id="a-1u"></a>合掌恭敬。<a id="a-1v"></a>于一面立。<a id="a-1w"></a>白言圣者。<a id="a-1x"></a>我已先发阿耨多罗三藐三菩提心。<a id="a-1y"></a>而未知菩萨云何学菩萨行。<a id="a-1z"></a>修菩萨道。<a id="a-20"></a>我闻圣者。<a id="a-21"></a>善能诱诲。<a id="a-22"></a>愿为我说。<a id="a-23"></a>妙月答言。<a id="a-24"></a>善男子。<a id="a-25"></a>我得菩萨解脱。<a id="a-26"></a>名无垢智光明。<a id="a-27"></a>善财白言。<a id="a-28"></a>圣者云何修行得此解脱。<a id="a-29"></a>长者告言。<a id="a-2A"></a>善男子。<a id="a-2B"></a>若诸菩萨。<a id="a-2C"></a>能行十法。<a id="a-2D"></a>则能具足得此解脱。<a id="a-2E"></a>何等为十。<a id="a-2F"></a>所谓常不舍离诸善知识。<a id="a-2G"></a>常不舍离忆念见佛。<a id="a-2H"></a>常不舍离乐闻正法。<a id="a-2I"></a>常不舍离于佛菩萨善知识所先意问讯恭敬供养。<a id="a-2J"></a>常不舍离多闻智慧善友法师能说法者。<a id="a-2K"></a>常不舍离听闻一切波罗蜜行。<a id="a-2L"></a>常不舍离听闻一切菩提分法。<a id="a-2M"></a>常不舍离三解脱门。<a id="a-2N"></a>常不舍离四梵住法。<a id="a-2O"></a>常不舍离一切智体。<a id="a-2P"></a>善男子。<a id="a-2Q"></a>若诸菩萨。<a id="a-2R"></a>常不舍离如是十法。<a id="a-2S"></a>则能得此无垢智光解脱门。<a id="a-2T"></a>善财复言。<a id="a-2U"></a>圣者。<a id="a-2V"></a>此解脱门。<a id="a-2W"></a>云何现前。<a id="a-2X"></a>而能证得。<a id="a-2Y"></a>长者答言。<a id="a-2Z"></a>善男子。<a id="a-2a"></a>现前当作般若波罗蜜心。<a id="a-2b"></a>极令相应。<a id="a-2c"></a>随所见知。<a id="a-2d"></a>皆能证入。<a id="a-2e"></a>善财复言。<a id="a-2f"></a>圣者。<a id="a-2g"></a>为由听闻般若波罗蜜言说章句而现证耶。<a id="a-2h"></a>答言不也。<a id="a-2i"></a>何以故。<a id="a-2j"></a>般若波罗蜜。<a id="a-2k"></a>见一切法真实体性。<a id="a-2l"></a>而现证故。<a id="a-2m"></a>善财白言。<a id="a-2n"></a>岂不由于从闻生智。<a id="a-2o"></a>及思智性。<a id="a-2p"></a>得见真如。<a id="a-2q"></a>而自证悟。<a id="a-2r"></a>长者答言。<a id="a-2s"></a>不也。<a id="a-2t"></a>若从闻思。<a id="a-2u"></a>得自证悟。<a id="a-2v"></a>无有是处。<a id="a-2w"></a>善男子。<a id="a-2x"></a>我于此义。<a id="a-2y"></a>应说譬喻。<a id="a-2z"></a>汝当谛听。<a id="a-30"></a>如大沙碛中无泉井。<a id="a-31"></a>春夏热时。<a id="a-32"></a>有人从西向东而行。<a id="a-33"></a>遇有丈夫从东而来。<a id="a-34"></a>即问之言。<a id="a-35"></a>我今热渴。<a id="a-36"></a>何处有水清凉树阴。<a id="a-37"></a>我欲于中饮浴休憩除其热渴。<a id="a-38"></a>彼大丈夫。<a id="a-39"></a>善知善说。<a id="a-3A"></a>而告之言。<a id="a-3B"></a>从此东行。<a id="a-3C"></a>有其二路。<a id="a-3D"></a>一左一右。<a id="a-3E"></a>宜从右路。<a id="a-3F"></a>勤力而行。<a id="a-3G"></a>决定当得至甘泉所及庇清阴。<a id="a-3H"></a>善男子。<a id="a-3I"></a>于意云何。<a id="a-3J"></a>彼热渴者。<a id="a-3K"></a>虽闻如是泉及树名。<a id="a-3L"></a>思惟往趣。<a id="a-3M"></a>能除热渴获清凉不。<a id="a-3N"></a>答言不也。<a id="a-3O"></a>何以故。<a id="a-3P"></a>要依示道。<a id="a-3Q"></a>至彼泉池。<a id="a-3R"></a>沐浴饮用。<a id="a-3S"></a>方除热渴。<a id="a-3T"></a>乃得清凉。<a id="a-3U"></a>善男子。<a id="a-3V"></a>菩萨亦尔。<a id="a-3W"></a>不但唯以闻思慧解而能证入一切法门。<a id="a-3X"></a>善男子。<a id="a-3Y"></a>言沙碛者。<a id="a-3Z"></a>即谓生死。<a id="a-3a"></a>西来人者。<a id="a-3b"></a>谓诸众生。<a id="a-3c"></a>热谓众惑。<a id="a-3d"></a>渴即贪爱。<a id="a-3e"></a>东来知道大丈夫者。<a id="a-3f"></a>即佛菩萨住一切智。<a id="a-3g"></a>得法真性平等实义是也。<a id="a-3h"></a>得清净水无热渴者。<a id="a-3i"></a>即自证悟真实是也。<a id="a-3j"></a>复次善男子。<a id="a-3k"></a>我今为汝。<a id="a-3l"></a>重说譬谕。<a id="a-3m"></a>汝应谛听。<a id="a-3n"></a>善男子。<a id="a-3o"></a>假使如来住寿一劫。<a id="a-3p"></a>种种方便。<a id="a-3q"></a>以巧言辞。<a id="a-3r"></a>为阎浮人。<a id="a-3s"></a>说天苏陀。<a id="a-3t"></a>具足众德。<a id="a-3u"></a>柔软妙触。<a id="a-3v"></a>色香美味。<a id="a-3w"></a>于意云何。<a id="a-3x"></a>彼诸众生如是听受思惟之时。<a id="a-3y"></a>知天味不。<a id="a-3z"></a>白言不也。<a id="a-40"></a>妙月告言。<a id="a-41"></a>此亦如是。<a id="a-42"></a>不但闻思而能证入般若真性。<a id="a-43"></a>善财复言。<a id="a-44"></a>云何菩萨。<a id="a-45"></a>善巧宣说。<a id="a-46"></a>令诸众生真实得证。<a id="a-47"></a>妙月告言。<a id="a-48"></a>善男子。<a id="a-49"></a>菩萨所证般若真性。<a id="a-4A"></a>是彼言说。<a id="a-4B"></a>决定正因。<a id="a-4C"></a>为由证得此解脱故。<a id="a-4D"></a>能为众生善巧宣说。<a id="a-4E"></a>复次菩萨。<a id="a-4F"></a>具足十法。<a id="a-4G"></a>得此解脱。<a id="a-4H"></a>何等为十。<a id="a-4I"></a>一者远离诸不善法。<a id="a-4J"></a>二者不违如来制戒。<a id="a-4K"></a>三者远离一切悭嫉。<a id="a-4L"></a>四者供养一切如来。<a id="a-4M"></a>五者勤修一切福业。<a id="a-4N"></a>六者具足智慧。<a id="a-4O"></a>七者具足方便。<a id="a-4P"></a>八者具足大愿。<a id="a-4Q"></a>九者具足厌离。<a id="a-4R"></a>十者具足精进。<a id="a-4S"></a>若诸菩萨。<a id="a-4T"></a>具足十法。<a id="a-4U"></a>证此解脱。<a id="a-4V"></a>善男子。<a id="a-4W"></a>我唯知此无垢智光菩萨解脱门。<a id="a-4X"></a>如诸菩萨摩诃萨。<a id="a-4Y"></a>修行种种菩萨智门。<a id="a-4Z"></a>常勤作意。<a id="a-4a"></a>行无上业。<a id="a-4b"></a>其心正直。<a id="a-4c"></a>志性调柔。<a id="a-4d"></a>常乐寂静。<a id="a-4e"></a>安住大悲。<a id="a-4f"></a>不离世间。<a id="a-4g"></a>心无染着。<a id="a-4h"></a>诸所施为。<a id="a-4i"></a>不望恩报。<a id="a-4j"></a>常念诸佛广大境界。<a id="a-4k"></a>常思诸佛真实妙法。<a id="a-4l"></a>常乐亲近诸菩萨僧。<a id="a-4m"></a>常行菩萨诸波罗蜜。<a id="a-4n"></a>常住菩萨所证诸地。<a id="a-4o"></a>常观如来力无所畏不共佛法。<a id="a-4p"></a>证入无量大三昧海。<a id="a-4q"></a>究竟解脱真实法门。<a id="a-4r"></a>而我云何。<a id="a-4s"></a>能知能说彼功德行。<a id="a-4t"></a>善男子。<a id="a-4u"></a>于此南方有城。<a id="a-4v"></a>名广大声。<a id="a-4w"></a>彼有长者。<a id="a-4x"></a>名无胜军。<a id="a-4y"></a>汝诣彼问。<a id="a-4z"></a>菩萨云何。<a id="a-50"></a>学菩萨行。<a id="a-51"></a>修菩萨道。<a id="a-52"></a>是时善财。<a id="a-53"></a>礼妙月足。<a id="a-54"></a>绕无数匝。<a id="a-55"></a>殷勤瞻仰。<a id="a-56"></a>一心恋慕。<a id="a-57"></a>辞退而去。</p>
  <p id="a58">尔时善财童子。<a id="a-59"></a>思惟所得智光解脱。<a id="a-5A"></a>渐次南行。<a id="a-5B"></a>向彼大城。<a id="a-5C"></a>诣长者所。<a id="a-5D"></a>礼足右绕。<a id="a-5E"></a>合掌恭敬。<a id="a-5F"></a>于一面立。<a id="a-5G"></a>白言圣者。<a id="a-5H"></a>我已先发阿耨多罗三藐三菩提心。<a id="a-5I"></a>而未知菩萨云何学菩萨行。<a id="a-5J"></a>云何修菩萨道。<a id="a-5K"></a>我闻圣者。<a id="a-5L"></a>善能诱诲。<a id="a-5M"></a>愿为我说。<a id="a-5N"></a>长者答言。<a id="a-5O"></a>善男子。<a id="a-5P"></a>我得菩萨解脱。<a id="a-5Q"></a>名无尽相。<a id="a-5R"></a>我以证此解脱门故。<a id="a-5S"></a>见无量佛。<a id="a-5T"></a>得无尽藏。<a id="a-5U"></a>善财复言。<a id="a-5V"></a>菩萨云何得此解脱。<a id="a-5W"></a>答言。<a id="a-5X"></a>善男子。<a id="a-5Y"></a>菩萨若能勤修十法。<a id="a-5Z"></a>则能证得如是解脱。<a id="a-5a"></a>何等为十。<a id="a-5b"></a>一者应处闲寂深观五欲。<a id="a-5c"></a>为欲修习诸禅定故。<a id="a-5d"></a>二者应勤方便入诸三昧。<a id="a-5e"></a>普现色身。<a id="a-5f"></a>化众生故。<a id="a-5g"></a>三者应以智慧平等观察生死涅槃。<a id="a-5h"></a>同一相故。<a id="a-5i"></a>四者应勤修习坚固念力。<a id="a-5j"></a>知善不善。<a id="a-5k"></a>无忘失故。<a id="a-5l"></a>五者应勤积集菩萨功德波罗蜜道。<a id="a-5m"></a>无厌足故。<a id="a-5n"></a>六者应勤种植净戒林树。<a id="a-5o"></a>于法园苑。<a id="a-5p"></a>常游戏故。<a id="a-5q"></a>七者应勤救护恶见众生。<a id="a-5r"></a>令超邪径住正见故。<a id="a-5s"></a>八者应勤给施种种法药。<a id="a-5t"></a>除灭众生烦恼病故。<a id="a-5u"></a>九者应勤观察三世诸法如梦幻等。<a id="a-5v"></a>无染着故。<a id="a-5w"></a>十者应勤摧伏外道邪论。<a id="a-5x"></a>不令异见损众生故。<a id="a-5y"></a>若诸菩萨。<a id="a-5z"></a>勤求修习。<a id="a-60"></a>具此十法。<a id="a-61"></a>即能证得如是解脱。<a id="a-62"></a>亦于无数百千法门。<a id="a-63"></a>入出自在。<a id="a-64"></a>复次善男子。<a id="a-65"></a>菩萨若能远离十法。<a id="a-66"></a>得此解脱。<a id="a-67"></a>何等为十。<a id="a-68"></a>一者远离一切破诸禁戒补特伽罗。<a id="a-69"></a>二者远离一切破诸正见补特伽罗。<a id="a-6A"></a>三者远离一切破正威仪补特伽罗。<a id="a-6B"></a>四者远离一切破正活命补特伽罗。<a id="a-6C"></a>五者远离一切杂说世论补特伽罗。<a id="a-6D"></a>六者远离一切懈怠懒惰补特伽罗。<a id="a-6E"></a>七者远离一切贪着欲乐补特伽罗。<a id="a-6F"></a>八者远离一切常乐亲近在家白衣补特伽罗。<a id="a-6G"></a>九者远离一切乐修邪福不住正行出家在家补特伽罗。<a id="a-6H"></a>十者远离一切深重烦恼身心放逸不可谏止补特伽罗。<a id="a-6I"></a>若诸菩萨。<a id="a-6J"></a>常能远离如是十种诸不善人而亦于彼不怀厌舍。<a id="a-6K"></a>亦不于彼生下劣心。<a id="a-6L"></a>但应慈念摄受调伏。<a id="a-6M"></a>菩萨复念一切众生处生死中。<a id="a-6N"></a>由近如是不善人故。<a id="a-6O"></a>坏诸善根。<a id="a-6P"></a>堕于恶趣。<a id="a-6Q"></a>常当远离一切恶人。<a id="a-6R"></a>善男子。<a id="a-6S"></a>是为菩萨远离十法。<a id="a-6T"></a>即能证得如是解脱。<a id="a-6U"></a>善男子。<a id="a-6V"></a>我唯知此无尽相解脱门。<a id="a-6W"></a>如诸菩萨摩诃萨。<a id="a-6X"></a>大悲为首。<a id="a-6Y"></a>发起众行。<a id="a-6Z"></a>过去愿力。<a id="a-6a"></a>皆悉现前。<a id="a-6b"></a>坚固勤求一切智智。<a id="a-6c"></a>积集庄严种种佛土。<a id="a-6d"></a>甚深观察一切诸法一切体性。<a id="a-6e"></a>常乐勤求一切如来力无所畏。<a id="a-6f"></a>不共佛法相。<a id="a-6g"></a>及随好圆满音声。<a id="a-6h"></a>乃至一切增上功德。<a id="a-6i"></a>无不现证。<a id="a-6j"></a>于诸如来甚深解脱。<a id="a-6k"></a>能随顺解方便善巧。<a id="a-6l"></a>皆能悟入。<a id="a-6m"></a>知诸众生。<a id="a-6n"></a>我人寿命。<a id="a-6o"></a>士夫养育。<a id="a-6p"></a>补特伽罗。<a id="a-6q"></a>蕴处界等。<a id="a-6r"></a>性皆空寂。<a id="a-6s"></a>无所执着。<a id="a-6t"></a>常能利乐一切世间。<a id="a-6u"></a>令其安隐。<a id="a-6v"></a>无诸烦恼。<a id="a-6w"></a>常勤爱乐一切智智常勤救护一切众生。<a id="a-6x"></a>常勤尊重一切正法。<a id="a-6y"></a>闻法爱乐。<a id="a-6z"></a>随顺修行。<a id="a-70"></a>能以正说饶益众生。<a id="a-71"></a>咸令安乐。<a id="a-72"></a>不入世趣。<a id="a-73"></a>住胜精进。<a id="a-74"></a>相续不断。<a id="a-75"></a>住不退转。<a id="a-76"></a>无杂染行。<a id="a-77"></a>具足广大平等智道。<a id="a-78"></a>誓度众生。<a id="a-79"></a>无能制伏。<a id="a-7A"></a>如是菩萨功德智行。<a id="a-7B"></a>而我云何能知能说。<a id="a-7C"></a>善男子。<a id="a-7D"></a>于此城南。<a id="a-7E"></a>有一聚落。<a id="a-7F"></a>名为达磨。<a id="a-7G"></a>有婆罗门。<a id="a-7H"></a>名最寂静。<a id="a-7I"></a>汝诣彼问。<a id="a-7J"></a>菩萨云何学菩萨行。<a id="a-7K"></a>修菩萨道。<a id="a-7L"></a>时善财童子。<a id="a-7M"></a>礼无胜军足。<a id="a-7N"></a>绕无数匝。<a id="a-7O"></a>殷勤瞻仰。<a id="a-7P"></a>恋慕而去。</p>
  <p id="a7Q">尔时善财童子。<a id="a-7R"></a>思惟忆念无尽相解脱门。<a id="a-7S"></a>渐次前行。<a id="a-7T"></a>诣彼聚落。<a id="a-7U"></a>向最寂静婆罗门所。<a id="a-7V"></a>见已礼足。<a id="a-7W"></a>围绕恭敬。<a id="a-7X"></a>合掌而立。<a id="a-7Y"></a>白言圣者。<a id="a-7Z"></a>我已先发阿耨多罗三藐三菩提心。<a id="a-7a"></a>而未知菩萨云何学菩萨行。<a id="a-7b"></a>云何修菩萨道。<a id="a-7c"></a>我闻圣者。<a id="a-7d"></a>善能诱诲。<a id="a-7e"></a>愿为我说。<a id="a-7f"></a>时婆罗门。<a id="a-7g"></a>告善财言。<a id="a-7h"></a>善男子。<a id="a-7i"></a>我得菩萨解脱。<a id="a-7j"></a>名诚愿语。<a id="a-7k"></a>一切菩萨。<a id="a-7l"></a>由此诚愿真实语故。<a id="a-7m"></a>皆于阿耨多罗三藐三菩提。<a id="a-7n"></a>无退转者。<a id="a-7o"></a>无已退。<a id="a-7p"></a>无现退。<a id="a-7q"></a>无当退。<a id="a-7r"></a>善男子。<a id="a-7s"></a>我以住此真实威德诚愿语故。<a id="a-7t"></a>于诸世间出世间法。<a id="a-7u"></a>一切所作。<a id="a-7v"></a>无不成就。<a id="a-7w"></a>随所愿求。<a id="a-7x"></a>皆令满足。<a id="a-7y"></a>善财白言。<a id="a-7z"></a>圣者。<a id="a-80"></a>今此解脱真实威德。<a id="a-81"></a>名诚愿语。<a id="a-82"></a>是何义耶。<a id="a-83"></a>婆罗门言。<a id="a-84"></a>善男子。<a id="a-85"></a>诚愿语者。<a id="a-86"></a>是如如义。<a id="a-87"></a>不变异义。<a id="a-88"></a>无二体义。<a id="a-89"></a>胜义谛义。<a id="a-8A"></a>三世如来法身体义。<a id="a-8B"></a>善财复言。<a id="a-8C"></a>一切菩萨。<a id="a-8D"></a>云何修习得此法身。<a id="a-8E"></a>答言。<a id="a-8F"></a>善男子。<a id="a-8G"></a>菩萨若能修十种法。<a id="a-8H"></a>具足圆满。<a id="a-8I"></a>得此法身。<a id="a-8J"></a>何等为十。<a id="a-8K"></a>所谓平等身。<a id="a-8L"></a>清净身。<a id="a-8M"></a>无尽身。<a id="a-8N"></a>修集身。<a id="a-8O"></a>法性身。<a id="a-8P"></a>离寻伺身。<a id="a-8Q"></a>不思议身。<a id="a-8R"></a>寂静身。<a id="a-8S"></a>虚空身。<a id="a-8T"></a>妙智身。<a id="a-8U"></a>若诸菩萨具此十身。<a id="a-8V"></a>则得如来清净法身。<a id="a-8W"></a>善财复言。<a id="a-8X"></a>圣者诸菩萨等。<a id="a-8Y"></a>住此解脱。<a id="a-8Z"></a>于何等位。<a id="a-8a"></a>得此十身。<a id="a-8b"></a>婆罗门言。<a id="a-8c"></a>善男子。<a id="a-8d"></a>菩萨初地。<a id="a-8e"></a>住此解脱。<a id="a-8f"></a>得平等身。<a id="a-8g"></a>何以故。<a id="a-8h"></a>通达法性。<a id="a-8i"></a>离诸邪曲。<a id="a-8j"></a>见法平等故。<a id="a-8k"></a>菩萨二地。<a id="a-8l"></a>住此解脱。<a id="a-8m"></a>得清净身。<a id="a-8n"></a>何以故。<a id="a-8o"></a>离犯戒垢。<a id="a-8p"></a>于一切戒性。<a id="a-8q"></a>常清净故。<a id="a-8r"></a>菩萨三地。<a id="a-8s"></a>住此解脱。<a id="a-8t"></a>得无尽身。<a id="a-8u"></a>何以故。<a id="a-8v"></a>离欲嗔恚悭嫉恶法。<a id="a-8w"></a>住诸胜定故。<a id="a-8x"></a>菩萨四地。<a id="a-8y"></a>住此解脱。<a id="a-8z"></a>得修集身。<a id="a-90"></a>何以故。<a id="a-91"></a>常勤修集一切诸佛菩提分法故。<a id="a-92"></a>菩萨五地。<a id="a-93"></a>住此解脱。<a id="a-94"></a>得法性身。<a id="a-95"></a>何以故。<a id="a-96"></a>观察觉悟一切谛理。<a id="a-97"></a>证法体性故。<a id="a-98"></a>菩萨六地。<a id="a-99"></a>住此解脱。<a id="a-9A"></a>得无寻伺身。<a id="a-9B"></a>何以故。<a id="a-9C"></a>观缘起理。<a id="a-9D"></a>难解难知。<a id="a-9E"></a>非寻伺境界故。<a id="a-9F"></a>菩萨七地。<a id="a-9G"></a>住此解脱。<a id="a-9H"></a>得不思议身。<a id="a-9I"></a>何以故。<a id="a-9J"></a>集诸佛法方便善巧。<a id="a-9K"></a>智行满足故。<a id="a-9L"></a>菩萨八地。<a id="a-9M"></a>住此解脱。<a id="a-9N"></a>得寂静身。<a id="a-9O"></a>何以故。<a id="a-9P"></a>一切烦恼不复现行。<a id="a-9Q"></a>离诸世间戏论等事故。<a id="a-9R"></a>菩萨九地。<a id="a-9S"></a>住此解脱。<a id="a-9T"></a>得虚空身。<a id="a-9U"></a>何以故。<a id="a-9V"></a>身相无边。<a id="a-9W"></a>遍满一切故。<a id="a-9X"></a>菩萨十地。<a id="a-9Y"></a>住此解脱。<a id="a-9Z"></a>得妙智身。<a id="a-9a"></a>何以故。<a id="a-9b"></a>一切种智微妙境界。<a id="a-9c"></a>普集圆满故。<a id="a-9d"></a>善财复言。<a id="a-9e"></a>如来法身。<a id="a-9f"></a>与彼菩萨十种法身。<a id="a-9g"></a>有何差别。<a id="a-9h"></a>答言。<a id="a-9i"></a>善男子。<a id="a-9j"></a>当知法身体性无异。<a id="a-9k"></a>功德威力有差别耳。<a id="a-9l"></a>善财复言。<a id="a-9m"></a>是义云何。<a id="a-9n"></a>答言。<a id="a-9o"></a>善男子。<a id="a-9p"></a>谓佛菩萨所有法身。<a id="a-9q"></a>等无差别。<a id="a-9r"></a>所以者何。<a id="a-9s"></a>以一切法性相平等同一体故。<a id="a-9t"></a>如是乃至凡圣迷悟。<a id="a-9u"></a>染净因果。<a id="a-9v"></a>去来进退。<a id="a-9w"></a>皆同一相。<a id="a-9x"></a>所言功德威力异者。<a id="a-9y"></a>即如来身。<a id="a-9z"></a>功德圆满。<a id="a-A0"></a>具胜威力。<a id="a-A1"></a>菩萨不尔。<a id="a-A2"></a>由此事故。<a id="a-A3"></a>我当为汝宣说譬谕开示其义。<a id="a-A4"></a>善男子。<a id="a-A5"></a>譬如摩尼妙宝真珠。<a id="a-A6"></a>未经巧匠雕饰磨莹。<a id="a-A7"></a>无有光彩。<a id="a-A8"></a>凡所见者。<a id="a-A9"></a>不生爱重。<a id="a-AA"></a>若经磨莹。<a id="a-AB"></a>光彩炽盛。<a id="a-AC"></a>人天宝重。<a id="a-AD"></a>珠体无异。<a id="a-AE"></a>相差别故。<a id="a-AF"></a>虽诸菩萨与如来身同一体性俱名法身。<a id="a-AG"></a>不可说言难思清净功德智宝神通威力。<a id="a-AH"></a>同于如来。<a id="a-AI"></a>所以者何。<a id="a-AJ"></a>以诸如来。<a id="a-AK"></a>于无数劫。<a id="a-AL"></a>净修一切微妙功德。<a id="a-AM"></a>究竟圆满。<a id="a-AN"></a>无边无量。<a id="a-AO"></a>如太虚空。<a id="a-AP"></a>满十方界。<a id="a-AQ"></a>妙善清净。<a id="a-AR"></a>离诸惑垢。<a id="a-AS"></a>广大光明。<a id="a-AT"></a>无所不照。<a id="a-AU"></a>殊胜威力。<a id="a-AV"></a>普济众生。<a id="a-AW"></a>其诸菩萨。<a id="a-AX"></a>虽具法身。<a id="a-AY"></a>功德未圆。<a id="a-AZ"></a>有余垢故。<a id="a-Aa"></a>譬如白月。<a id="a-Ab"></a>从初一日。<a id="a-Ac"></a>至十五日。<a id="a-Ad"></a>名体虽同。<a id="a-Ae"></a>光相有异。<a id="a-Af"></a>何以故。<a id="a-Ag"></a>满不满相有差别故。<a id="a-Ah"></a>善男子。<a id="a-Ai"></a>菩萨法身。<a id="a-Aj"></a>与佛法身。<a id="a-Ak"></a>亦复如是。<a id="a-Al"></a>满不满相。<a id="a-Am"></a>有差别故。<a id="a-An"></a>以菩萨身。<a id="a-Ao"></a>如从月初。<a id="a-Ap"></a>至十四日。<a id="a-Aq"></a>所有光明。<a id="a-Ar"></a>不能圆照。<a id="a-As"></a>如来法身。<a id="a-At"></a>如十五日。<a id="a-Au"></a>白月圆满。<a id="a-Av"></a>光明普照。<a id="a-Aw"></a>无有限碍。<a id="a-Ax"></a>而彼菩萨十种法身。<a id="a-Ay"></a>与如来身。<a id="a-Az"></a>同一体性。<a id="a-B0"></a>无有二相。<a id="a-B1"></a>但由所修功德有异。<a id="a-B2"></a>不可言一。<a id="a-B3"></a>是故善男子。<a id="a-B4"></a>若诸菩萨。<a id="a-B5"></a>住此解脱。<a id="a-B6"></a>具足十身。<a id="a-B7"></a>则能证得诸佛功德。<a id="a-B8"></a>圆满法身。<a id="a-B9"></a>复次菩萨由十种义。<a id="a-BA"></a>得于金刚不可坏身。<a id="a-BB"></a>何等为十。<a id="a-BC"></a>一者一切烦恼贪嗔痴毒不能坏故。<a id="a-BD"></a>二者我慢悭嫉邪见颠倒不能坏故。<a id="a-BE"></a>三者一切恶趣苦恼逼迫不能坏故。<a id="a-BF"></a>四者利衰毁誉称讥苦乐不能坏故。<a id="a-BG"></a>五者生老病死愁叹忧恼不能坏故。<a id="a-BH"></a>六者一切异见外道邪论不能坏故。<a id="a-BI"></a>七者诸烦恼魔蕴魔死魔不能坏故。<a id="a-BJ"></a>八者一切天魔及魔眷属不能坏故。<a id="a-BK"></a>九者一切声闻及诸独觉不能坏故。<a id="a-BL"></a>十者一切世间可爱欲境不能坏故。<a id="a-BM"></a>菩萨若能具此十义。<a id="a-BN"></a>则得诸佛犹如金刚不可坏身。<a id="a-BO"></a>善男子。<a id="a-BP"></a>复有十种善巧正道。<a id="a-BQ"></a>能正了知无邪谬说。<a id="a-BR"></a>何等为十。<a id="a-BS"></a>一若诸众生。<a id="a-BT"></a>应以大乘而调伏者。<a id="a-BU"></a>为说种种菩萨乘道。<a id="a-BV"></a>不为演说声闻乘道。<a id="a-BW"></a>二若诸众生。<a id="a-BX"></a>应声闻乘而调伏者。<a id="a-BY"></a>为说种种声闻乘道。<a id="a-BZ"></a>不为演说菩萨乘道。<a id="a-Ba"></a>三若诸众生。<a id="a-Bb"></a>应以佛乘而调伏者。<a id="a-Bc"></a>为说如来一切智道。<a id="a-Bd"></a>不为演说独觉乘道。<a id="a-Be"></a>四若诸众生。<a id="a-Bf"></a>应独觉乘而调伏者。<a id="a-Bg"></a>为说种种独觉乘道。<a id="a-Bh"></a>不为演说一切智道。<a id="a-Bi"></a>五若诸众生。<a id="a-Bj"></a>执着我法。<a id="a-Bk"></a>为说无我及诸法空。<a id="a-Bl"></a>不说我人众生寿命。<a id="a-Bm"></a>士夫养育。<a id="a-Bn"></a>补特伽罗。<a id="a-Bo"></a>假我法道。<a id="a-Bp"></a>六若诸众生。<a id="a-Bq"></a>执著有无。<a id="a-Br"></a>为说处中离边际法。<a id="a-Bs"></a>不说有无堕边际法。<a id="a-Bt"></a>七若诸众生。<a id="a-Bu"></a>其心散乱。<a id="a-Bv"></a>为说寂静诸奢摩他毗钵舍那。<a id="a-Bw"></a>不说种种散乱道法。<a id="a-Bx"></a>八若诸众生。<a id="a-By"></a>爱乐世法。<a id="a-Bz"></a>为说出世如如智道。<a id="a-C0"></a>不说愚痴婴儿之道。<a id="a-C1"></a>九若诸众生。<a id="a-C2"></a>乐处生死。<a id="a-C3"></a>为说涅槃出生死道。<a id="a-C4"></a>不说住世化众生道。<a id="a-C5"></a>十若诸众生。<a id="a-C6"></a>执法空等。<a id="a-C7"></a>不行正道。<a id="a-C8"></a>为说正直无棘刺法。<a id="a-C9"></a>不说棘刺诸邪险道。<a id="a-CA"></a>善男子。<a id="a-CB"></a>若诸菩萨。<a id="a-CC"></a>具此十法。<a id="a-CD"></a>得入正道善能了知。<a id="a-CE"></a>无邪谬说。<a id="a-CF"></a>所言诚实。<a id="a-CG"></a>善男子。<a id="a-CH"></a>我唯知此住诚愿语无尽威德菩萨解脱。<a id="a-CI"></a>如诸菩萨摩诃萨。<a id="a-CJ"></a>与诚愿语。<a id="a-CK"></a>行止无违。<a id="a-CL"></a>心常随顺。<a id="a-CM"></a>无有退转。<a id="a-CN"></a>被本愿力坚固甲胄。<a id="a-CO"></a>大慈悲心。<a id="a-CP"></a>不舍众生。<a id="a-CQ"></a>增长福智。<a id="a-CR"></a>心无厌足。<a id="a-CS"></a>善巧方便。<a id="a-CT"></a>相续现前。<a id="a-CU"></a>勤修增上光明地智。<a id="a-CV"></a>随顺觉悟诸蕴界处。<a id="a-CW"></a>深入众生善知正道。<a id="a-CX"></a>菩萨地智。<a id="a-CY"></a>安住过去佛法平等清净心。<a id="a-CZ"></a>安住未来佛法平等清净心。<a id="a-Ca"></a>安住现在佛法平等清净心。<a id="a-Cb"></a>安住戒性平等清净心。<a id="a-Cc"></a>安住心性平等清净心。<a id="a-Cd"></a>安住见性平等清净心。<a id="a-Ce"></a>安住能断自他疑性平等清净心。<a id="a-Cf"></a>安住一切正道非道智性平等清净心。<a id="a-Cg"></a>安住修道灭惑智行性平等清净心。<a id="a-Ch"></a>安住一切菩提分法增上修习平等清净心。<a id="a-Ci"></a>安住调伏一切众生广大悲化平等清净心。<a id="a-Cj"></a>言必以诚。<a id="a-Ck"></a>未曾虚妄。<a id="a-Cl"></a>出生无量功德智门。<a id="a-Cm"></a>而我云何能知能说。<a id="a-Cn"></a>善男子。<a id="a-Co"></a>于此南方有城。<a id="a-Cp"></a>名妙意华门。<a id="a-Cq"></a>彼有童子。<a id="a-Cr"></a>名为德生。<a id="a-Cs"></a>复有童女。<a id="a-Ct"></a>名为有德。<a id="a-Cu"></a>汝诣彼问。<a id="a-Cv"></a>菩萨云何学菩萨行。<a id="a-Cw"></a>修菩萨道。<a id="a-Cx"></a>时善财童子。<a id="a-Cy"></a>于此大法。<a id="a-Cz"></a>起尊重心。<a id="a-D0"></a>礼婆罗门足。<a id="a-D1"></a>绕无数匝。<a id="a-D2"></a>殷勤瞻仰。<a id="a-D3"></a>一心恋慕。<a id="a-D4"></a>辞退而去。</p>
  <p id="aD5">尔时善财童子。<a id="a-D6"></a>于最寂静婆罗门所。<a id="a-D7"></a>得此大法。<a id="a-D8"></a>熏习其心。<a id="a-D9"></a>渐次南行。<a id="a-DA"></a>诣妙意华门城。<a id="a-DB"></a>见德生童子。<a id="a-DC"></a>有德童女顶礼其足。<a id="a-DD"></a>绕无数匝。<a id="a-DE"></a>于前合掌。<a id="a-DF"></a>白言圣者。<a id="a-DG"></a>我已先发阿耨多罗三藐三菩提心。<a id="a-DH"></a>而未知菩萨云何学菩萨行。<a id="a-DI"></a>云何修菩萨道。<a id="a-DJ"></a>我闻圣者。<a id="a-DK"></a>善能诱诲。<a id="a-DL"></a>唯愿慈哀。<a id="a-DM"></a>为我宣说。<a id="a-DN"></a>时童子童女。<a id="a-DO"></a>告善财言。<a id="a-DP"></a>善男子。<a id="a-DQ"></a>我等证得菩萨解脱。<a id="a-DR"></a>名为幻住。<a id="a-DS"></a>得此解脱。<a id="a-DT"></a>具足圆满。<a id="a-DU"></a>以斯净智。<a id="a-DV"></a>遍观诸法。<a id="a-DW"></a>无非幻住幻所成就。<a id="a-DX"></a>所谓见一切世界皆幻住。<a id="a-DY"></a>因缘所生故。<a id="a-DZ"></a>见一切众生皆幻住。<a id="a-Da"></a>业烦恼所起故。<a id="a-Db"></a>见一切世间皆幻住。<a id="a-Dc"></a>无明有爱等展转缘生故。<a id="a-Dd"></a>见一切诸法皆幻住。<a id="a-De"></a>我见等种种幻缘所生故。<a id="a-Df"></a>见一切三世皆幻住。<a id="a-Dg"></a>我见等颠倒智所生故。<a id="a-Dh"></a>见一切众生生老病死忧悲苦恼皆幻住。<a id="a-Di"></a>本无今有。<a id="a-Dj"></a>虚假不实。<a id="a-Dk"></a>妄想分别所生故。<a id="a-Dl"></a>见一切刹土皆幻住。<a id="a-Dm"></a>想心见倒无明所生故。<a id="a-Dn"></a>见一切声闻辟支佛皆幻住。<a id="a-Do"></a>智断分别所成故。<a id="a-Dp"></a>见一切菩萨皆幻住。<a id="a-Dq"></a>能自调伏成熟众生诸行愿法相续现前之所成故。<a id="a-Dr"></a>见一切诸佛及诸菩萨众会变化神通威力诸所施为皆幻住。<a id="a-Ds"></a>种种解行广大愿智熏习所成故。<a id="a-Dt"></a>善男子。<a id="a-Du"></a>幻境自性不可思议。<a id="a-Dv"></a>我等二人。<a id="a-Dw"></a>但能知此幻住解脱。<a id="a-Dx"></a>如诸菩萨摩诃萨。<a id="a-Dy"></a>善入无边诸幻事网。<a id="a-Dz"></a>随顺了知幻所成智。<a id="a-E0"></a>彼功德行。<a id="a-E1"></a>而我云何能知能说。<a id="a-E2"></a>时德生童子有德童女。<a id="a-E3"></a>说自解脱已。<a id="a-E4"></a>以不思议诸善根力。<a id="a-E5"></a>令善财身。<a id="a-E6"></a>速疾增长柔软光泽。<a id="a-E7"></a>告善财言。<a id="a-E8"></a>善男子。<a id="a-E9"></a>于此南方近海门处。<a id="a-EA"></a>有一国土。<a id="a-EB"></a>名为沃田。<a id="a-EC"></a>彼国有园。<a id="a-ED"></a>名大庄严。<a id="a-EE"></a>其中有一广大楼阁。<a id="a-EF"></a>名毗卢遮那庄严藏。<a id="a-EG"></a>从菩萨种种善根果报生。<a id="a-EH"></a>从菩萨种种念力愿力自在力神通力生。<a id="a-EI"></a>从菩萨种种善巧方便生。<a id="a-EJ"></a>从菩萨种种福德智慧生。<a id="a-EK"></a>善男子。<a id="a-EL"></a>住不思议解脱菩萨。<a id="a-EM"></a>以大悲心。<a id="a-EN"></a>为诸众生。<a id="a-EO"></a>普遍显现如是境界。<a id="a-EP"></a>广大集起如是庄严。<a id="a-EQ"></a>弥勒菩萨摩诃萨。<a id="a-ER"></a>安止其中。<a id="a-ES"></a>为欲摄受本所生处。<a id="a-ET"></a>父母亲属。<a id="a-EU"></a>及诸人众。<a id="a-EV"></a>令成熟故。<a id="a-EW"></a>又欲令彼同受生。<a id="a-EX"></a>同修行。<a id="a-EY"></a>同类众生。<a id="a-EZ"></a>于大乘中得坚固故。<a id="a-Ea"></a>又欲令彼一切众生。<a id="a-Eb"></a>随所住地。<a id="a-Ec"></a>随本善根。<a id="a-Ed"></a>皆成熟故。<a id="a-Ee"></a>又欲为汝显示菩萨解脱门故。<a id="a-Ef"></a>显示菩萨遍一切处。<a id="a-Eg"></a>随本愿力。<a id="a-Eh"></a>受生自在故。<a id="a-Ei"></a>显示菩萨以种种身。<a id="a-Ej"></a>普现一切众生之前。<a id="a-Ek"></a>开示觉悟常教化故。<a id="a-El"></a>显示菩萨以大悲力。<a id="a-Em"></a>普摄一切世间资财惠施众生而不厌故。<a id="a-En"></a>显示菩萨具修诸行。<a id="a-Eo"></a>知一切行。<a id="a-Ep"></a>离诸相故。<a id="a-Eq"></a>显示菩萨处处受生。<a id="a-Er"></a>了一切生皆无相故。<a id="a-Es"></a>汝诣彼问。<a id="a-Et"></a>菩萨云何行菩萨行。<a id="a-Eu"></a>云何修菩萨道。<a id="a-Ev"></a>云何学菩萨戒。<a id="a-Ew"></a>云何净菩萨心。<a id="a-Ex"></a>云何发菩萨愿。<a id="a-Ey"></a>云何集菩萨助道具。<a id="a-Ez"></a>云何入菩萨自在地。<a id="a-F0"></a>云何满菩萨波罗蜜。<a id="a-F1"></a>云何获菩萨无生忍。<a id="a-F2"></a>云何具菩萨功德法。<a id="a-F3"></a>云何事菩萨善知识。<a id="a-F4"></a>何以故。<a id="a-F5"></a>善男子。<a id="a-F6"></a>彼菩萨摩诃萨。<a id="a-F7"></a>深入一切菩萨行愿。<a id="a-F8"></a>随顺一切众生心性。<a id="a-F9"></a>遍一切处。<a id="a-FA"></a>常现其前。<a id="a-FB"></a>教化调伏。<a id="a-FC"></a>彼菩萨。<a id="a-FD"></a>已满一切波罗蜜。<a id="a-FE"></a>已住一切菩萨地。<a id="a-FF"></a>已证一切菩萨忍。<a id="a-FG"></a>已入一切菩萨位。<a id="a-FH"></a>已蒙授与具足记。<a id="a-FI"></a>已游一切菩萨境。<a id="a-FJ"></a>已入菩萨解脱门。<a id="a-FK"></a>已得一切佛神力。<a id="a-FL"></a>已蒙十方一切如来以一切智甘露法水而灌其顶。<a id="a-FM"></a>善男子。<a id="a-FN"></a>彼善知识。<a id="a-FO"></a>能润泽汝诸善根。<a id="a-FP"></a>能增长汝菩提心。<a id="a-FQ"></a>能坚固汝广大志。<a id="a-FR"></a>能发起汝一切善。<a id="a-FS"></a>能增长汝菩萨根。<a id="a-FT"></a>能示教汝无碍法。<a id="a-FU"></a>能令汝入普贤地。<a id="a-FV"></a>能令汝住菩萨愿。<a id="a-FW"></a>能令汝行普贤行。<a id="a-FX"></a>能为汝说一切菩萨无量行愿所成功德。<a id="a-FY"></a>令汝显示普贤菩萨自在法门。<a id="a-FZ"></a>善男子。<a id="a-Fa"></a>汝今不应修一善根。<a id="a-Fb"></a>照一法门。<a id="a-Fc"></a>发一大愿。<a id="a-Fd"></a>受一记别。<a id="a-Fe"></a>住于一忍。<a id="a-Ff"></a>生究竟想。<a id="a-Fg"></a>不应以限量心行于最胜诸波罗蜜。<a id="a-Fh"></a>不应以限量心住于菩萨圆满十地。<a id="a-Fi"></a>不应以限量心严净一切诸佛国土。<a id="a-Fj"></a>不应以限量心承事供养诸善知识。<a id="a-Fk"></a>何以故。<a id="a-Fl"></a>善男子。<a id="a-Fm"></a>菩萨摩诃萨。<a id="a-Fn"></a>应种无量诸善根。<a id="a-Fo"></a>应集无量助道具。<a id="a-Fp"></a>应修无量菩提因。<a id="a-Fq"></a>应学无量巧回向。<a id="a-Fr"></a>应化无量众生界。<a id="a-Fs"></a>应照无量众生心。<a id="a-Ft"></a>应知无量众生根。<a id="a-Fu"></a>应识无量众生解。<a id="a-Fv"></a>应觉悟无量众生。<a id="a-Fw"></a>应调伏无量众生。<a id="a-Fx"></a>应断无量烦恼。<a id="a-Fy"></a>应净无量业习。<a id="a-Fz"></a>应灭无量邪见。<a id="a-G0"></a>应除无量杂染心。<a id="a-G1"></a>应发无量清净心。<a id="a-G2"></a>应拔无量苦毒箭。<a id="a-G3"></a>应涸无量爱欲海。<a id="a-G4"></a>应破无量无明闇。<a id="a-G5"></a>应摧无量我慢山。<a id="a-G6"></a>应解无量生死缚。<a id="a-G7"></a>应度无量诸有流。<a id="a-G8"></a>应竭无量受生海。<a id="a-G9"></a>应令无量众生出五欲淤泥。<a id="a-GA"></a>应使无量众生离三界牢狱。<a id="a-GB"></a>应置无量众生于圣道中。<a id="a-GC"></a>应销无量贪欲行。<a id="a-GD"></a>应灭无量嗔恚行。<a id="a-GE"></a>应摧无量愚痴行。<a id="a-GF"></a>应破无量魔罥网。<a id="a-GG"></a>应舍无量魔事业。<a id="a-GH"></a>应净菩萨无量心。<a id="a-GI"></a>乐欲。<a id="a-GJ"></a>应长菩萨无量巧方便。<a id="a-GK"></a>应生菩萨无量增上根。<a id="a-GL"></a>应起菩萨无量决定解。<a id="a-GM"></a>应悟菩萨无量平等体。<a id="a-GN"></a>应净菩萨无量胜功德。<a id="a-GO"></a>应治菩萨无量诸行海。<a id="a-GP"></a>应满菩萨无量清净行。<a id="a-GQ"></a>应现菩萨无量世间行。<a id="a-GR"></a>应顺菩萨无量方便行。<a id="a-GS"></a>应生无量净信力。<a id="a-GT"></a>应住无量精进力。<a id="a-GU"></a>应净无量正念力。<a id="a-GV"></a>应满无量三昧力。<a id="a-GW"></a>应起无量净慧力。<a id="a-GX"></a>应坚无量胜解力。<a id="a-GY"></a>应集无量福德力。<a id="a-GZ"></a>应增无量智慧力。<a id="a-Ga"></a>应发无量菩萨力。<a id="a-Gb"></a>应满无量如来力。<a id="a-Gc"></a>应分别无量法门。<a id="a-Gd"></a>应深入无量法门。<a id="a-Ge"></a>应清净无量法门。<a id="a-Gf"></a>应生无量法光明。<a id="a-Gg"></a>应作无量法照耀。<a id="a-Gh"></a>应照无量品类根。<a id="a-Gi"></a>应知无量烦恼病。<a id="a-Gj"></a>应集无量妙法药。<a id="a-Gk"></a>应疗无量众生疾。<a id="a-Gl"></a>应辨无量甘露供。<a id="a-Gm"></a>应往无量佛国土。<a id="a-Gn"></a>应供无量诸如来。<a id="a-Go"></a>应入无量菩萨会。<a id="a-Gp"></a>应受无量如来教。<a id="a-Gq"></a>应忍无量众生恼。<a id="a-Gr"></a>应令无量众生离恶趣。<a id="a-Gs"></a>应与无量众生胜安乐。<a id="a-Gt"></a>应以四摄摄无量众生。<a id="a-Gu"></a>应入无量总持门。<a id="a-Gv"></a>应生无量大愿门。<a id="a-Gw"></a>应修无量慈悲力。<a id="a-Gx"></a>应求无量诸佛法。<a id="a-Gy"></a>应起无量思惟力。<a id="a-Gz"></a>应起无量神通事。<a id="a-H0"></a>应净无量智光明。<a id="a-H1"></a>应往无量众生趣。<a id="a-H2"></a>应受无量诸有生。<a id="a-H3"></a>应现无量差别身。<a id="a-H4"></a>应受无量诸苦恼。<a id="a-H5"></a>应顺无量凡夫法。<a id="a-H6"></a>应知无量众生苦。<a id="a-H7"></a>应说无量诸佛法。<a id="a-H8"></a>应舍无量内外财。<a id="a-H9"></a>应施无量福田境。<a id="a-HA"></a>应护无量诸善根。<a id="a-HB"></a>应近无量善知识。<a id="a-HC"></a>应调无量自种族。<a id="a-HD"></a>应修无量佛法。<a id="a-HE"></a>应说无量佛法。<a id="a-HF"></a>应赞无量持戒。<a id="a-HG"></a>应觉无量破戒。<a id="a-HH"></a>应回向无量善巧法。<a id="a-HI"></a>应了知无量梦幻法。<a id="a-HJ"></a>应令无量众生住清净戒。<a id="a-HK"></a>应与无量众生金刚定。<a id="a-HL"></a>应令无量众生舍有见。<a id="a-HM"></a>应令无量众生速离三界。<a id="a-HN"></a>应令无量众生观无我。<a id="a-HO"></a>应令无量众生悟三乘。<a id="a-HP"></a>应入无量差别心。<a id="a-HQ"></a>应思菩萨大境界。<a id="a-HR"></a>应住菩萨大宫殿。<a id="a-HS"></a>应观菩萨甚深法。<a id="a-HT"></a>应知菩萨难知境。<a id="a-HU"></a>应行菩萨难行行。<a id="a-HV"></a>应严菩萨尊重德。<a id="a-HW"></a>应践菩萨难入位。<a id="a-HX"></a>应知菩萨种种行。<a id="a-HY"></a>应现菩萨普遍神力。<a id="a-HZ"></a>应受菩萨平等法云。<a id="a-Ha"></a>应广菩萨无边行网。<a id="a-Hb"></a>应满菩萨无边诸度。<a id="a-Hc"></a>应授菩萨无量记别。<a id="a-Hd"></a>应入菩萨无量忍门。<a id="a-He"></a>应具菩萨无量智通。<a id="a-Hf"></a>应入菩萨无量诸因缘。<a id="a-Hg"></a>应示菩萨无量难解法。<a id="a-Hh"></a>应显菩萨无量所作业。<a id="a-Hi"></a>应断菩萨无量三毒苦。<a id="a-Hj"></a>应尽菩萨无量惑根本。<a id="a-Hk"></a>应净无量菩萨地。<a id="a-Hl"></a>应说无量诸法门。<a id="a-Hm"></a>应净无量诸佛刹。<a id="a-Hn"></a>应擐无量菩萨甲胄。<a id="a-Ho"></a>应承事无量如来。<a id="a-Hp"></a>应发不思议菩萨愿。<a id="a-Hq"></a>应修不思议菩萨行。<a id="a-Hr"></a>应受不思议菩萨教。<a id="a-Hs"></a>应知不思议菩萨顺烦恼行。<a id="a-Ht"></a>应知不思议菩萨离烦恼行。<a id="a-Hu"></a>应净不思议菩萨有为过。<a id="a-Hv"></a>应知不思议菩萨称赞涅槃甚深利益。<a id="a-Hw"></a>应知不思议如来功德。<a id="a-Hx"></a>如是不思议如来赞叹。<a id="a-Hy"></a>不思议如来名称。<a id="a-Hz"></a>不思议涅槃名称。<a id="a-I0"></a>不思议种种世法。<a id="a-I1"></a>不思议除灭世法。<a id="a-I2"></a>不思议妙行。<a id="a-I3"></a>不思议语言。<a id="a-I4"></a>不思议杂烦恼行。<a id="a-I5"></a>不思议灭烦恼行。<a id="a-I6"></a>不思议妙行金刚句。<a id="a-I7"></a>不思议语言金刚句。<a id="a-I8"></a>不思议杂烦恼金刚句。<a id="a-I9"></a>不思议灭烦恼金刚句。<a id="a-IA"></a>不思议妙行秘密句。<a id="a-IB"></a>不思议语言秘密句。<a id="a-IC"></a>不思议杂烦恼秘密句。<a id="a-ID"></a>不思议灭烦恼秘密句。<a id="a-IE"></a>如是一切悉应修学。<a id="a-IF"></a>善男子。<a id="a-IG"></a>举要言之。<a id="a-IH"></a>应普修一切菩萨行。<a id="a-II"></a>了法平等故。<a id="a-IJ"></a>应普化一切众生界。<a id="a-IK"></a>善巧调伏故。<a id="a-IL"></a>应普入一切无边劫。<a id="a-IM"></a>愿力广大故。<a id="a-IN"></a>应普生一切诸有趣。<a id="a-IO"></a>示现受生故。<a id="a-IP"></a>应普知一切三世智。<a id="a-IQ"></a>随顺觉悟故应普行一切诸佛法究竟体同故应普净一切诸佛刹平等庄严故。<a id="a-IR"></a>应普满一切菩萨愿。<a id="a-IS"></a>圆满一体故。<a id="a-IT"></a>应普供一切诸如来。<a id="a-IU"></a>胜愿现前故。<a id="a-IV"></a>应普同一切菩萨愿。<a id="a-IW"></a>一性平等故。<a id="a-IX"></a>应普事一切善知识。<a id="a-IY"></a>志求种种诸菩萨行。<a id="a-IZ"></a>为令彼心生欢喜故。</p>
 </body>
</html>