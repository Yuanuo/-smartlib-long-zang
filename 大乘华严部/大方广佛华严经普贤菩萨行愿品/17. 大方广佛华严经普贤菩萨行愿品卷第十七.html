<!doctype html>
<html id="z3IBTWXIn" data-ver="1217">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第十七</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>入菩萨广大行。<a id="a-5"></a>正念思惟心无障碍求菩萨智慧境。<a id="a-6"></a>见菩萨神通事。<a id="a-7"></a>念菩萨胜功德。<a id="a-8"></a>被菩萨坚进甲。<a id="a-9"></a>生菩萨大欢喜。<a id="a-A"></a>趣菩萨不思议。<a id="a-B"></a>游菩萨大自在。<a id="a-C"></a>修菩萨功德地。<a id="a-D"></a>观菩萨三昧地。<a id="a-E"></a>住菩萨总持地。<a id="a-F"></a>具菩萨大愿地。<a id="a-G"></a>得菩萨辩才地。<a id="a-H"></a>成菩萨诸力地。<a id="a-I"></a>渐次前行。<a id="a-J"></a>至于彼城。<a id="a-K"></a>寻访大天。<a id="a-L"></a>今在何所。<a id="a-M"></a>人咸告言。<a id="a-N"></a>在此城内。<a id="a-O"></a>现广大身。<a id="a-P"></a>处高显座。<a id="a-Q"></a>为众说法。<a id="a-R"></a>善财闻已。<a id="a-S"></a>往至其所顶礼其足。<a id="a-T"></a>合掌而立。<a id="a-U"></a>白言圣者。<a id="a-V"></a>我已先发阿耨多罗三藐三菩提心。<a id="a-W"></a>而未知菩萨云何学菩萨行。<a id="a-X"></a>云何修菩萨道。<a id="a-Y"></a>我闻圣者。<a id="a-Z"></a>善能教诲。<a id="a-a"></a>愿为我说。<a id="a-b"></a>尔时大天。<a id="a-c"></a>即于是时。<a id="a-d"></a>长舒四臂。<a id="a-e"></a>取四海水。<a id="a-f"></a>自洗其面。<a id="a-g"></a>持诸金华。<a id="a-h"></a>以散善财。<a id="a-i"></a>而告之言。<a id="a-j"></a>善男子。<a id="a-k"></a>甚奇希有。<a id="a-l"></a>乃能如是求善知识。<a id="a-m"></a>善男子。<a id="a-n"></a>一切菩萨。<a id="a-o"></a>出现世间。<a id="a-p"></a>最极希有。<a id="a-q"></a>难可得闻。<a id="a-r"></a>难可得见。<a id="a-s"></a>如众生中芬陀利华。<a id="a-t"></a>于险难处。<a id="a-u"></a>为归为救。<a id="a-v"></a>如安隐城。<a id="a-w"></a>于黑闇处。<a id="a-x"></a>作大光明。<a id="a-y"></a>犹如朗日。<a id="a-z"></a>又如导师。<a id="a-10"></a>引诸众生。<a id="a-11"></a>入佛法门。<a id="a-12"></a>亦如猛将。<a id="a-13"></a>善能守护一切智城。<a id="a-14"></a>善男子。<a id="a-15"></a>菩萨如是难可遇会。<a id="a-16"></a>唯身语意具足清净。<a id="a-17"></a>无诸过失。<a id="a-18"></a>然后乃得见其形相。<a id="a-19"></a>闻其辩才。<a id="a-1A"></a>于一切时。<a id="a-1B"></a>常现在前。<a id="a-1C"></a>善男子。<a id="a-1D"></a>我已成就菩萨解脱。<a id="a-1E"></a>名为云网。<a id="a-1F"></a>善财白言。<a id="a-1G"></a>圣者。<a id="a-1H"></a>云网解脱境界云何。<a id="a-1I"></a>尔时大天。<a id="a-1J"></a>于善财前。<a id="a-1K"></a>示现种种金聚。<a id="a-1L"></a>银聚琉璃聚。<a id="a-1M"></a>玻璃聚。<a id="a-1N"></a>砗磲聚。<a id="a-1O"></a>码瑙聚。<a id="a-1P"></a>摩尼宝聚。<a id="a-1Q"></a>无垢藏宝聚。<a id="a-1R"></a>毗卢遮那宝聚。<a id="a-1S"></a>普现十方宝聚。<a id="a-1T"></a>宝冠聚。<a id="a-1U"></a>宝印聚。<a id="a-1V"></a>宝鬘聚。<a id="a-1W"></a>宝珰聚。<a id="a-1X"></a>宝钏聚。<a id="a-1Y"></a>宝锁聚。<a id="a-1Z"></a>宝铃聚。<a id="a-1a"></a>宝璎珞聚。<a id="a-1b"></a>宝珠网聚。<a id="a-1c"></a>种种众色摩尼宝聚。<a id="a-1d"></a>种种一切宝庄严聚。<a id="a-1e"></a>种种如意摩尼宝聚。<a id="a-1f"></a>一一积聚皆如大山。<a id="a-1g"></a>又复示现一切华。<a id="a-1h"></a>一切香。<a id="a-1i"></a>一切鬘。<a id="a-1j"></a>一切盖。<a id="a-1k"></a>一切幢。<a id="a-1l"></a>一切幡。<a id="a-1m"></a>一切涂香。<a id="a-1n"></a>一切末香。<a id="a-1o"></a>一切衣服。<a id="a-1p"></a>一切音乐。<a id="a-1q"></a>一切五欲娱乐之具。<a id="a-1r"></a>亦如山积。<a id="a-1s"></a>及现无数百千万亿诸童女众。<a id="a-1t"></a>而彼大天。<a id="a-1u"></a>告善财言。<a id="a-1v"></a>善男子。<a id="a-1w"></a>今恣汝意。<a id="a-1x"></a>可取此物。<a id="a-1y"></a>供养如来。<a id="a-1z"></a>修诸福德。<a id="a-20"></a>并施一切。<a id="a-21"></a>摄取众生。<a id="a-22"></a>显示难舍而能舍故。<a id="a-23"></a>令其修学檀波罗蜜。<a id="a-24"></a>善男子。<a id="a-25"></a>如我为汝示现此物。<a id="a-26"></a>教汝行施。<a id="a-27"></a>乃至普为一切众生。<a id="a-28"></a>悉亦如是。<a id="a-29"></a>皆令以此布施善根熏习力故。<a id="a-2A"></a>令其息灭不欲行施障胜行心。<a id="a-2B"></a>于佛法僧最胜福田善知识所。<a id="a-2C"></a>恭敬供养。<a id="a-2D"></a>种诸善根。<a id="a-2E"></a>增长善法。<a id="a-2F"></a>发阿耨多罗三藐三菩提心。</p>
  <p id="a2G">复次善男子。<a id="a-2H"></a>若有众生贪着五欲自放逸者。<a id="a-2I"></a>为其示现不净境界。<a id="a-2J"></a>何以故。<a id="a-2K"></a>由彼众生愚痴迷惑。<a id="a-2L"></a>被诸女色昏醉其心。<a id="a-2M"></a>犹如婴孩无有自性。<a id="a-2N"></a>亦如素衣易受染色。<a id="a-2O"></a>为欲所溺。<a id="a-2P"></a>不能得出。<a id="a-2Q"></a>如粪中虫乐着粪处。<a id="a-2R"></a>如秽弊猪不净严身。<a id="a-2S"></a>如犯罪人种种系缚。<a id="a-2T"></a>如世劫贼恒夺法财。<a id="a-2U"></a>如犯极刑将付魁脍。<a id="a-2V"></a>如瞽导盲俱堕坑险。<a id="a-2W"></a>如船泛海遭遇恶风。<a id="a-2X"></a>损害善根。<a id="a-2Y"></a>丧诸法宝。<a id="a-2Z"></a>如近恶龙毒气熏染永离戒香。<a id="a-2a"></a>夭伤慧命。<a id="a-2b"></a>以要言之。<a id="a-2c"></a>愚痴婴孩。<a id="a-2d"></a>为欲所盲。<a id="a-2e"></a>为欲所系。<a id="a-2f"></a>为欲所使。<a id="a-2g"></a>为欲所迷。<a id="a-2h"></a>恒顺欲心而为僮仆。<a id="a-2i"></a>常随欲转如犊逐母。<a id="a-2j"></a>为欲所缚不得自在。<a id="a-2k"></a>善男子。<a id="a-2l"></a>我为此等盲瞑众生。<a id="a-2m"></a>生怜愍心。<a id="a-2n"></a>方便济拔。<a id="a-2o"></a>先现端正可爱女身。<a id="a-2p"></a>称悦其心。<a id="a-2q"></a>令其耽着。<a id="a-2r"></a>复现命终。<a id="a-2s"></a>其身坏烂。<a id="a-2t"></a>为诸鸟兽之所啖食。<a id="a-2u"></a>种种不净。<a id="a-2v"></a>如尸陀林。<a id="a-2w"></a>复现恐怖罗刹女形。<a id="a-2x"></a>身状黑云。<a id="a-2y"></a>鬓发丹赤。<a id="a-2z"></a>大腹下垂。<a id="a-30"></a>狗牙上出。<a id="a-31"></a>以人髑髅而为严饰。<a id="a-32"></a>手执利剑。<a id="a-33"></a>发大恶声。<a id="a-34"></a>现如是身。<a id="a-35"></a>向染欲者。<a id="a-36"></a>令起惊厌。<a id="a-37"></a>心生惶怖。<a id="a-38"></a>因斯发起求见我心。<a id="a-39"></a>我应彼形。<a id="a-3A"></a>为其说法。<a id="a-3B"></a>令除厌怖。<a id="a-3C"></a>安住戒身。<a id="a-3D"></a>成就最胜戒波罗蜜。<a id="a-3E"></a>具足十种波罗蜜门。<a id="a-3F"></a>乃至圆满菩提胜果。<a id="a-3G"></a>尔时大天。<a id="a-3H"></a>即为善财。<a id="a-3I"></a>种种称赞戒波罗蜜。<a id="a-3J"></a>而说偈言。</p>
  <p id="a3K">如诸众生及草木　　一切生长咸依地</p>
  <p id="a3L">世及出世诸善根　　皆依最胜尸罗地</p>
  <p id="a3M">无戒欲求生善道　　如鸟无翼欲飞空</p>
  <p id="a3N">如人无足欲游行　　亦如渡海无船筏</p>
  <p id="a3O">如诸苦行食根果　　饮水自活住山林</p>
  <p id="a3P">或衣树皮如兽居　　无戒不得为清净</p>
  <p id="a3Q">有剃四周留顶发　　或不沐发萦为髻</p>
  <p id="a3R">或有裸形或异服　　此等无戒皆如戏</p>
  <p id="a3S">或于冰河而洗浴　　或投盛火以焚身</p>
  <p id="a3T">或升高山自坠形　　此等无戒徒为死</p>
  <p id="a3U">或浴华池辩才水　　或恒饮浴殑伽河</p>
  <p id="a3V">昼夜求福以为依　　此等无戒空无果</p>
  <p id="a3W">或于日夕三时浴　　或复三时作护摩</p>
  <p id="a3X">却粒自默如哑羊　　无戒苦身无所利</p>
  <p id="a3Y">欲住天宫尽天寿　　服天璎珞以严身</p>
  <p id="a3Z">饮食天中诸上味　　持戒一切皆圆满</p>
  <p id="a3a">或大族姓旃陀类　　俱能持戒等生天</p>
  <p id="a3b">贵贱种姓亏戒身　　皆堕地狱无差别</p>
  <p id="a3c">卑门持戒生天上　　胜族毁犯堕幽冥</p>
  <p id="a3d">摩登持戒亦生天　　仙人破戒入诸狱</p>
  <p id="a3e">王族多闻具色力　　恶见无戒如兽蚖</p>
  <p id="a3f">如甘果树猛兽围　　犹莲华池毒蛇止</p>
  <p id="a3g">宁守贫贱恒持戒　　具圣财宝德严身</p>
  <p id="a3h">破戒众人之所轻　　持戒天人咸信重</p>
  <p id="a3i">栴檀郁金及沉麝　　如是一切不为香</p>
  <p id="a3j">菩萨持戒最胜香　　遍出人天无有尽</p>
  <p id="a3k">卑陋持戒后生天　　现蒙王者所瞻礼</p>
  <p id="a3l">此世他生安隐乐　　如是戒果牟尼说</p>
  <p id="a3m">欲生人天及涅槃　　如应具戒必当得</p>
  <p id="a3n">是故精勤持净戒　　随心所愿皆圆满</p>
  <p id="a3o">若有临终肢节痛　　一切亲属欲分离</p>
  <p id="a3p">谛思我有清净戒　　身心欢乐无忧畏</p>
  <p id="a3q">戒为惑病最胜药　　护诸苦厄如父母</p>
  <p id="a3r">痴闇灯炬生死桥　　无涯业海为船筏</p>
  <p id="a3s">帝释转轮威德主　　富贵尊严无等伦</p>
  <p id="a3t">家有仆隶能持戒　　承事供养而亲敬</p>
  <p id="a3u">若有临至命终时　　持戒破戒生安畏</p>
  <p id="a3v">欲得当来极乐处　　应当专意勤护持</p>
  <p id="a3w">戒珠不假刀兵护　　戒为伏藏无所侵</p>
  <p id="a3x">戒为勇伴导前行　　戒为出世庄严具</p>
  <p id="a3y">我赞持戒诸功德　　如佛世尊真实说</p>
  <p id="a3z">为觉悟彼破戒者　　令心坚住持净戒</p>
  <p id="a40">善男子。<a id="a-41"></a>如我以此种种方便教化众生。<a id="a-42"></a>令住净戒波罗蜜中。<a id="a-43"></a>若有众生。<a id="a-44"></a>嗔恚憍慢。<a id="a-45"></a>多诤竞者。<a id="a-46"></a>我以强力。<a id="a-47"></a>折伏其心。<a id="a-48"></a>为其示现极可怖形。<a id="a-49"></a>如罗刹等饮血啖肉。<a id="a-4A"></a>令其见已。<a id="a-4B"></a>惊恐惶惧。<a id="a-4C"></a>心意和柔舍离怨结。<a id="a-4D"></a>若有众生惛沉懒惰。<a id="a-4E"></a>为其示现王贼水火。<a id="a-4F"></a>及诸重疾。<a id="a-4G"></a>种种危难。<a id="a-4H"></a>令其见已。<a id="a-4I"></a>心生惶惧。<a id="a-4J"></a>知有忧苦。<a id="a-4K"></a>厌离惛惰。<a id="a-4L"></a>而自勉策。<a id="a-4M"></a>日夜精勤。<a id="a-4N"></a>以如是等种种方便。<a id="a-4O"></a>令舍一切诸不善法。<a id="a-4P"></a>修习一切清净善法。<a id="a-4Q"></a>令除一切波罗蜜障。<a id="a-4R"></a>令开一切波罗蜜门。<a id="a-4S"></a>令超一切障碍险道。<a id="a-4T"></a>令到一切无障碍处。<a id="a-4U"></a>善男子。<a id="a-4V"></a>我唯得此菩萨云网解脱。<a id="a-4W"></a>如诸菩萨摩诃萨。<a id="a-4X"></a>犹如帝释。<a id="a-4Y"></a>已能摧灭一切烦恼阿修罗军。<a id="a-4Z"></a>如大海水。<a id="a-4a"></a>普能消灭一切众生诸烦恼火。<a id="a-4b"></a>如劫尽火。<a id="a-4c"></a>普能干竭一切众生诸爱欲水。<a id="a-4d"></a>如大猛风。<a id="a-4e"></a>普能吹碎一切众生诸见取幢。<a id="a-4f"></a>犹如金刚。<a id="a-4g"></a>悉能摧破一切众生诸我见山。<a id="a-4h"></a>而我云何能知能说彼功德行。<a id="a-4i"></a>善男子。<a id="a-4j"></a>此阎浮提摩竭提国菩提场中。<a id="a-4k"></a>有主地神。<a id="a-4l"></a>名自性不动。<a id="a-4m"></a>汝诣彼问。<a id="a-4n"></a>菩萨云何学菩萨行。<a id="a-4o"></a>修菩萨道。<a id="a-4p"></a>时善财童子。<a id="a-4q"></a>礼大天足。<a id="a-4r"></a>绕无数匝。<a id="a-4s"></a>一心瞻恋。<a id="a-4t"></a>辞退而行。</p>
  <p id="a4u">尔时善财童子。<a id="a-4v"></a>受天神教。<a id="a-4w"></a>渐次前行。<a id="a-4x"></a>往东北方。<a id="a-4y"></a>趣摩竭国菩提树王大道场处。<a id="a-4z"></a>将诣自性不动神所。<a id="a-50"></a>十千地神同在其中。<a id="a-51"></a>更相谓言。<a id="a-52"></a>此来童子。<a id="a-53"></a>即是一切如来宝藏。<a id="a-54"></a>必当普为一切众生作所依怙。<a id="a-55"></a>必当普坏一切众生无明[穀-禾+卵]藏。<a id="a-56"></a>此人已生法王种中。<a id="a-57"></a>当以法缯而冠其首。<a id="a-58"></a>当开智慧大珍宝藏。<a id="a-59"></a>当执菩萨金刚慧剑。<a id="a-5A"></a>勇猛自在。<a id="a-5B"></a>得法无畏。<a id="a-5C"></a>摧伏一切异道邪论。<a id="a-5D"></a>当以法船。<a id="a-5E"></a>于生死海。<a id="a-5F"></a>运济众生。<a id="a-5G"></a>令达彼岸智解圆满。<a id="a-5H"></a>犹如白月。<a id="a-5I"></a>必当息灭一切众生热恼乱心。<a id="a-5J"></a>尔时自性不动神等。<a id="a-5K"></a>一万地神。<a id="a-5L"></a>即以神力。<a id="a-5M"></a>震动大地。<a id="a-5N"></a>出雷吼声。<a id="a-5O"></a>放大光明。<a id="a-5P"></a>遍照三千大千世界。<a id="a-5Q"></a>种种宝物。<a id="a-5R"></a>处处庄严。<a id="a-5S"></a>影洁光流。<a id="a-5T"></a>递相鉴彻。<a id="a-5U"></a>一切叶树。<a id="a-5V"></a>俱时生长。<a id="a-5W"></a>一切华树。<a id="a-5X"></a>咸共开敷。<a id="a-5Y"></a>一切果树。<a id="a-5Z"></a>靡不成熟。<a id="a-5a"></a>一切河流。<a id="a-5b"></a>互相灌注。<a id="a-5c"></a>一切池沼。<a id="a-5d"></a>悉皆盈满。<a id="a-5e"></a>兴大密云。<a id="a-5f"></a>雨细香雨。<a id="a-5g"></a>遍洒其地。<a id="a-5h"></a>香风时来。<a id="a-5i"></a>吹众名华。<a id="a-5j"></a>普散其上。<a id="a-5k"></a>无数音乐。<a id="a-5l"></a>一时俱奏。<a id="a-5m"></a>出可爱声。<a id="a-5n"></a>天庄严具。<a id="a-5o"></a>咸出美音。<a id="a-5p"></a>令人欢悦。<a id="a-5q"></a>天阿修罗。<a id="a-5r"></a>乃至非人。<a id="a-5s"></a>牛王。<a id="a-5t"></a>象王。<a id="a-5u"></a>师子王等。<a id="a-5v"></a>皆大欢喜踊跃哮吼。<a id="a-5w"></a>犹如大山相击出声。<a id="a-5x"></a>百千伏藏。<a id="a-5y"></a>自然涌现。<a id="a-5z"></a>时彼地神。<a id="a-60"></a>告善财言。<a id="a-61"></a>善来童子。<a id="a-62"></a>汝于此处。<a id="a-63"></a>曾种善根。<a id="a-64"></a>我为汝现。<a id="a-65"></a>汝欲见不。<a id="a-66"></a>尔时善财。<a id="a-67"></a>礼地神足。<a id="a-68"></a>绕无数匝。<a id="a-69"></a>合掌而立。<a id="a-6A"></a>白言圣者。<a id="a-6B"></a>唯然欲见。<a id="a-6C"></a>时彼地神。<a id="a-6D"></a>以足按地。<a id="a-6E"></a>百千亿阿僧祇摩尼宝藏。<a id="a-6F"></a>自然涌出。<a id="a-6G"></a>开发显现。<a id="a-6H"></a>地神告言。<a id="a-6I"></a>善男子。<a id="a-6J"></a>今此宝藏。<a id="a-6K"></a>随逐汝行。<a id="a-6L"></a>是汝往昔善根果报。<a id="a-6M"></a>是汝福力之所守护。<a id="a-6N"></a>汝应恣意自在而用。<a id="a-6O"></a>善男子。<a id="a-6P"></a>我得菩萨解脱。<a id="a-6Q"></a>名难摧伏智慧藏。<a id="a-6R"></a>常以此法。<a id="a-6S"></a>具足圆满。<a id="a-6T"></a>成熟众生。</p>
  <p id="a6U">善男子。<a id="a-6V"></a>我忆自从燃灯佛来。<a id="a-6W"></a>常随菩萨。<a id="a-6X"></a>恭敬守护。<a id="a-6Y"></a>如影随形。<a id="a-6Z"></a>从始至今。<a id="a-6a"></a>念念无间。<a id="a-6b"></a>观察菩萨所有心行。<a id="a-6c"></a>普遍寻求。<a id="a-6d"></a>深入菩萨一切誓愿智慧境界。<a id="a-6e"></a>圆满菩萨一切所修诸清净行。<a id="a-6f"></a>思惟菩萨一切三昧随顺明达。<a id="a-6g"></a>安住菩萨一切法门。<a id="a-6h"></a>究竟了知一切心性。<a id="a-6i"></a>圆满一切大自在力。<a id="a-6j"></a>增长一切无能坏法。<a id="a-6k"></a>遍往一切诸佛刹土。<a id="a-6l"></a>普受一切诸如来记。<a id="a-6m"></a>忆持现觉一切智性。<a id="a-6n"></a>转于一切诸佛法轮。<a id="a-6o"></a>广说一切修多罗门。<a id="a-6p"></a>大法光明。<a id="a-6q"></a>普皆照耀。<a id="a-6r"></a>教化调伏一切众生。<a id="a-6s"></a>示现一切诸佛神变。<a id="a-6t"></a>随顺解知。<a id="a-6u"></a>受持忆念。<a id="a-6v"></a>常无忘失。<a id="a-6w"></a>善男子。<a id="a-6x"></a>乃往古世。<a id="a-6y"></a>过须弥山极微尘数劫。<a id="a-6z"></a>有劫名庄严。<a id="a-70"></a>世界名月幢。<a id="a-71"></a>佛号妙眼。<a id="a-72"></a>于彼佛所。<a id="a-73"></a>最初获得此解脱门。<a id="a-74"></a>善男子。<a id="a-75"></a>我从是来。<a id="a-76"></a>于此法门。<a id="a-77"></a>若入若出。<a id="a-78"></a>修习增长。<a id="a-79"></a>常见诸佛。<a id="a-7A"></a>未曾舍离。<a id="a-7B"></a>始从初得乃至贤劫。<a id="a-7C"></a>于其中间。<a id="a-7D"></a>值遇不可说不可说佛刹极微尘数如来应正等觉。<a id="a-7E"></a>悉皆承事。<a id="a-7F"></a>恭敬供养。<a id="a-7G"></a>亦见彼佛。<a id="a-7H"></a>诣菩提树。<a id="a-7I"></a>坐道场时。<a id="a-7J"></a>现大神通。<a id="a-7K"></a>种种佛事。<a id="a-7L"></a>亦见彼佛所有一切功德善根。<a id="a-7M"></a>善男子。<a id="a-7N"></a>我唯知此难摧伏智慧藏解脱门。<a id="a-7O"></a>如诸菩萨摩诃萨。<a id="a-7P"></a>常能随侍一切诸佛。<a id="a-7Q"></a>能持一切佛所说法。<a id="a-7R"></a>入一切佛甚深智慧。<a id="a-7S"></a>念念充遍一切法界。<a id="a-7T"></a>等如来身。<a id="a-7U"></a>生诸佛心。<a id="a-7V"></a>具诸佛法。<a id="a-7W"></a>作诸佛事。<a id="a-7X"></a>心心出生一切诸佛清净法藏。<a id="a-7Y"></a>离分别心。<a id="a-7Z"></a>常无间断。<a id="a-7a"></a>而我云何。<a id="a-7b"></a>能知能说彼功德行。<a id="a-7c"></a>善男子。<a id="a-7d"></a>此阎浮提摩竭提国恒河北岸。<a id="a-7e"></a>有一大城。<a id="a-7f"></a>名迦毗罗。<a id="a-7g"></a>有主夜神。<a id="a-7h"></a>名曰春和。<a id="a-7i"></a>汝诣彼问。<a id="a-7j"></a>菩萨云何。<a id="a-7k"></a>学菩萨行。<a id="a-7l"></a>修菩萨道。<a id="a-7m"></a>时善财童子。<a id="a-7n"></a>礼地神足。<a id="a-7o"></a>绕无数匝。<a id="a-7p"></a>殷勤瞻仰。<a id="a-7q"></a>一心恋慕。<a id="a-7r"></a>辞退而去。</p>
  <p id="a7s">尔时善财童子。<a id="a-7t"></a>蒙地神教。<a id="a-7u"></a>一心思惟。<a id="a-7v"></a>忆持菩萨难摧伏智慧藏解脱门。<a id="a-7w"></a>修其三昧。<a id="a-7x"></a>学其轨则。<a id="a-7y"></a>观其游戏。<a id="a-7z"></a>入其智海。<a id="a-80"></a>悟其甚深。<a id="a-81"></a>行其胜行。<a id="a-82"></a>住其大愿。<a id="a-83"></a>得其智慧。<a id="a-84"></a>达其平等。<a id="a-85"></a>如是思惟。<a id="a-86"></a>渐次前行。<a id="a-87"></a>北度恒河。<a id="a-88"></a>向迦毗罗城。<a id="a-89"></a>至城南门。<a id="a-8A"></a>敬心右绕。<a id="a-8B"></a>从东门入。<a id="a-8C"></a>伫立未久。<a id="a-8D"></a>遇日没时。<a id="a-8E"></a>心念随顺诸菩萨行。<a id="a-8F"></a>渴仰欲见春和夜神。<a id="a-8G"></a>于善知识。<a id="a-8H"></a>生如来想。<a id="a-8I"></a>复作是念。<a id="a-8J"></a>由善知识。<a id="a-8K"></a>得周遍眼。<a id="a-8L"></a>普能明见十方境界。<a id="a-8M"></a>由善知识。<a id="a-8N"></a>得广大解。<a id="a-8O"></a>普能了达一切所缘。<a id="a-8P"></a>由善知识得三昧眼。<a id="a-8Q"></a>普能观察一切法门。<a id="a-8R"></a>由善知识得智慧眼。<a id="a-8S"></a>普能明照十方刹海。<a id="a-8T"></a>作是念时。<a id="a-8U"></a>见彼夜神。<a id="a-8V"></a>于虚空中。<a id="a-8W"></a>处众色宝摩尼楼阁香莲华藏宝师子座。<a id="a-8X"></a>身真金色。<a id="a-8Y"></a>顶发绀青。<a id="a-8Z"></a>眼如广大青莲华叶。<a id="a-8a"></a>形貌端严。<a id="a-8b"></a>见者欢喜。<a id="a-8c"></a>众宝璎珞。<a id="a-8d"></a>以为严饰。<a id="a-8e"></a>身服朱衣。<a id="a-8f"></a>首戴梵冠。<a id="a-8g"></a>一切星宿。<a id="a-8h"></a>炳然在体。<a id="a-8i"></a>于其身上一一毛孔。<a id="a-8j"></a>皆现化度无量无数世界众生。<a id="a-8k"></a>临欲颠坠堕恶道者。<a id="a-8l"></a>悉令免离而得解脱。<a id="a-8m"></a>是诸众生。<a id="a-8n"></a>或生人中。<a id="a-8o"></a>或生天上。<a id="a-8p"></a>或有趣向二乘菩提。<a id="a-8q"></a>或有修行一切智道。<a id="a-8r"></a>如是影像。<a id="a-8s"></a>炳然显现。<a id="a-8t"></a>又彼一一诸毛孔中。<a id="a-8u"></a>示现种种教化方便。<a id="a-8v"></a>成熟众生。<a id="a-8w"></a>或为现身种种形色。<a id="a-8x"></a>或为说法种种言音。<a id="a-8y"></a>或为示现声闻乘道。<a id="a-8z"></a>或为示现独觉乘道。<a id="a-90"></a>或为示现诸菩萨行。<a id="a-91"></a>菩萨勇猛。<a id="a-92"></a>菩萨三昧。<a id="a-93"></a>菩萨自在。<a id="a-94"></a>菩萨住处。<a id="a-95"></a>菩萨观察。<a id="a-96"></a>菩萨思惟。<a id="a-97"></a>菩萨神通。<a id="a-98"></a>菩萨境界。<a id="a-99"></a>菩萨师子频申。<a id="a-9A"></a>菩萨解脱游戏。<a id="a-9B"></a>如是种种成熟众生。<a id="a-9C"></a>善财童子。<a id="a-9D"></a>见闻此已。<a id="a-9E"></a>心大欢喜。<a id="a-9F"></a>踊跃欣庆。<a id="a-9G"></a>心愿圆满。<a id="a-9H"></a>爱敬尊重。<a id="a-9I"></a>以身投地。<a id="a-9J"></a>礼夜神足。<a id="a-9K"></a>绕无数匝。<a id="a-9L"></a>于前合掌。<a id="a-9M"></a>而作是言。<a id="a-9N"></a>圣者。<a id="a-9O"></a>我已先发阿耨多罗三藐三菩提心。<a id="a-9P"></a>我心冀望。<a id="a-9Q"></a>依善知识威神力故。<a id="a-9R"></a>获诸如来功德法藏。<a id="a-9S"></a>唯愿圣者。<a id="a-9T"></a>与我决定。<a id="a-9U"></a>作依止处。<a id="a-9V"></a>示我趣向一切智道。<a id="a-9W"></a>令我于中修行增进至十力地。<a id="a-9X"></a>时彼夜神。<a id="a-9Y"></a>告善财言。<a id="a-9Z"></a>善哉善哉。<a id="a-9a"></a>善男子。<a id="a-9b"></a>汝能深心敬善知识。<a id="a-9c"></a>法力圣力入汝身中。<a id="a-9d"></a>令汝勤求不惜身命。<a id="a-9e"></a>一心亲近。<a id="a-9f"></a>乐闻其语。<a id="a-9g"></a>随顺听闻。<a id="a-9h"></a>修行其教。<a id="a-9i"></a>以汝亲近闻教修行决定心故。<a id="a-9j"></a>当得阿耨多罗三藐三菩提善男子。<a id="a-9k"></a>我得菩萨教化调伏破一切众生痴闇法光明解脱门。<a id="a-9l"></a>善男子。<a id="a-9m"></a>我于恶慧众生。<a id="a-9n"></a>起大慈心。<a id="a-9o"></a>于不善业众生。<a id="a-9p"></a>起大悲心。<a id="a-9q"></a>于作善法众生。<a id="a-9r"></a>起于喜心。<a id="a-9s"></a>于善恶二行众生。<a id="a-9t"></a>起不二心。<a id="a-9u"></a>于杂染众生。<a id="a-9v"></a>起令生清净心。<a id="a-9w"></a>于邪行众生。<a id="a-9x"></a>起令生正行心。<a id="a-9y"></a>于劣解众生。<a id="a-9z"></a>起令兴大解心。<a id="a-A0"></a>于懒惰众生。<a id="a-A1"></a>起令生精进心。<a id="a-A2"></a>于乐生死众生。<a id="a-A3"></a>起令舍轮转心。<a id="a-A4"></a>于住二乘道众生。<a id="a-A5"></a>起令住一切智心。<a id="a-A6"></a>善男子。<a id="a-A7"></a>我以得此解脱门故。<a id="a-A8"></a>常与如是心共相应。<a id="a-A9"></a>善男子。<a id="a-AA"></a>我于夜暗人静。<a id="a-AB"></a>鬼神盗贼。<a id="a-AC"></a>诸恶众生。<a id="a-AD"></a>所游行时。<a id="a-AE"></a>密云重雾。<a id="a-AF"></a>恶风暴雨。<a id="a-AG"></a>日月星宿。<a id="a-AH"></a>并皆昏蔽不见色时。<a id="a-AI"></a>见诸众生若入于海。<a id="a-AJ"></a>若行于陆。<a id="a-AK"></a>山林旷野。<a id="a-AL"></a>沙碛险难。<a id="a-AM"></a>一切危厄。<a id="a-AN"></a>诸恐怖处。<a id="a-AO"></a>或遭盗贼。<a id="a-AP"></a>或乏资粮。<a id="a-AQ"></a>或迷惑方隅。<a id="a-AR"></a>或忘失道路。<a id="a-AS"></a>慞惶忧怖。<a id="a-AT"></a>不能自出。<a id="a-AU"></a>我时即以种种方便而救济之。<a id="a-AV"></a>为海难者。<a id="a-AW"></a>示作船师。<a id="a-AX"></a>鱼王。<a id="a-AY"></a>马王。<a id="a-AZ"></a>龟王。<a id="a-Aa"></a>象王。<a id="a-Ab"></a>阿修罗王。<a id="a-Ac"></a>及以海神。<a id="a-Ad"></a>捕渔人像。<a id="a-Ae"></a>为彼种种海难众生。<a id="a-Af"></a>而作救护。<a id="a-Ag"></a>所谓止恶风雨。<a id="a-Ah"></a>息大波浪。<a id="a-Ai"></a>于洄澓中。<a id="a-Aj"></a>及迷方中。<a id="a-Ak"></a>引其道路。<a id="a-Al"></a>示其洲岸。<a id="a-Am"></a>令免怖畏。<a id="a-An"></a>悉得安隐。<a id="a-Ao"></a>复作是念。<a id="a-Ap"></a>以此善根回施众生。<a id="a-Aq"></a>愿令舍离一切诸苦。<a id="a-Ar"></a>为在陆地一切众生。<a id="a-As"></a>于夜闇中。<a id="a-At"></a>遭诸恐怖。<a id="a-Au"></a>瓦砾荆棘。<a id="a-Av"></a>虎豹豺狼。<a id="a-Aw"></a>师子恶兽。<a id="a-Ax"></a>毒蛇险路。<a id="a-Ay"></a>盗贼鬼神。<a id="a-Az"></a>肆暴之处。<a id="a-B0"></a>现作日月。<a id="a-B1"></a>及诸星宿。<a id="a-B2"></a>晨霞夕电。<a id="a-B3"></a>种种光明。<a id="a-B4"></a>或作屋宅。<a id="a-B5"></a>或为人众天龙八部菩萨如来种种形相。<a id="a-B6"></a>引导覆护。<a id="a-B7"></a>令其得免恐怖之厄。<a id="a-B8"></a>复作是念。<a id="a-B9"></a>以此善根。<a id="a-BA"></a>回施众生。<a id="a-BB"></a>悉令除灭诸烦恼闇。<a id="a-BC"></a>一切众生。<a id="a-BD"></a>有惜寿命。<a id="a-BE"></a>有爱名闻。<a id="a-BF"></a>有贪财宝。<a id="a-BG"></a>有重官位。<a id="a-BH"></a>有着男女。<a id="a-BI"></a>有恋妻妾。<a id="a-BJ"></a>眷属稠林。<a id="a-BK"></a>种种缠缚。<a id="a-BL"></a>未称所求。<a id="a-BM"></a>多生忧怖。<a id="a-BN"></a>我皆救济。<a id="a-BO"></a>令其离苦。<a id="a-BP"></a>为行山险而留难者。<a id="a-BQ"></a>为作善神现形亲近。<a id="a-BR"></a>为作好鸟发音慰悦。<a id="a-BS"></a>为作灵药舒光照耀。<a id="a-BT"></a>示其果树。<a id="a-BU"></a>示其泉井。<a id="a-BV"></a>示正直道。<a id="a-BW"></a>示平坦地。<a id="a-BX"></a>或现龛室。<a id="a-BY"></a>或现胜居。<a id="a-BZ"></a>令其免离一切忧苦。<a id="a-Ba"></a>为行旷野险道稠林。<a id="a-Bb"></a>毒树藤萝。<a id="a-Bc"></a>交蔽隐密。<a id="a-Bd"></a>阇努啰兽潜伏伤残。<a id="a-Be"></a>震吼出声。<a id="a-Bf"></a>惊骇闻者。<a id="a-Bg"></a>堕此难中。<a id="a-Bh"></a>种种忧怖。<a id="a-Bi"></a>云雾所暗。<a id="a-Bj"></a>心识昏迷。<a id="a-Bk"></a>种种事中。<a id="a-Bl"></a>而恐怖者。<a id="a-Bm"></a>现大力身。<a id="a-Bn"></a>救其危难。<a id="a-Bo"></a>示其正道。<a id="a-Bp"></a>令得出离。<a id="a-Bq"></a>作是念言。<a id="a-Br"></a>愿一切众生。<a id="a-Bs"></a>伐见稠林。<a id="a-Bt"></a>截爱罗网。<a id="a-Bu"></a>出生死野。<a id="a-Bv"></a>灭烦恼暗。<a id="a-Bw"></a>入一切智无畏大城。<a id="a-Bx"></a>到平坦处。<a id="a-By"></a>毕竟安乐。</p>
  <p id="aBz">善男子。<a id="a-C0"></a>若有众生。<a id="a-C1"></a>战诤城邑。<a id="a-C2"></a>乃至小兽。<a id="a-C3"></a>忿竞无时。<a id="a-C4"></a>我以方便。<a id="a-C5"></a>使其和好。<a id="a-C6"></a>各起慈心。<a id="a-C7"></a>永息乖诤。<a id="a-C8"></a>作是念言。<a id="a-C9"></a>愿一切众生。<a id="a-CA"></a>离烦恼诤。<a id="a-CB"></a>得法和合。<a id="a-CC"></a>善男子。<a id="a-CD"></a>若有众生。<a id="a-CE"></a>乐着国土。<a id="a-CF"></a>角力求取。<a id="a-CG"></a>胜负不安。<a id="a-CH"></a>种种诤讼。<a id="a-CI"></a>而忧苦者。<a id="a-CJ"></a>我以方便。<a id="a-CK"></a>令舍坚执。<a id="a-CL"></a>示现无常。<a id="a-CM"></a>令生厌离。<a id="a-CN"></a>作是念言。<a id="a-CO"></a>愿一切众生不着诸蕴。<a id="a-CP"></a>住一切佛萨婆若境。<a id="a-CQ"></a>善男子。<a id="a-CR"></a>若有众生。<a id="a-CS"></a>乐着聚落。<a id="a-CT"></a>贪爱宅舍。<a id="a-CU"></a>常处黑暗。<a id="a-CV"></a>甘被系缚。<a id="a-CW"></a>受诸苦者。<a id="a-CX"></a>我为说法。<a id="a-CY"></a>令生厌离。<a id="a-CZ"></a>令法满足。<a id="a-Ca"></a>令依法住。<a id="a-Cb"></a>作是念言。<a id="a-Cc"></a>愿一切众生。<a id="a-Cd"></a>悉不贪乐六处聚落。<a id="a-Ce"></a>速得出离生死境界。<a id="a-Cf"></a>究竟安住一切智城。<a id="a-Cg"></a>善男子。<a id="a-Ch"></a>若有众生。<a id="a-Ci"></a>行闇夜中。<a id="a-Cj"></a>迷惑十方。<a id="a-Ck"></a>于平坦路。<a id="a-Cl"></a>生险难想。<a id="a-Cm"></a>于险难道。<a id="a-Cn"></a>起平坦想。<a id="a-Co"></a>以高为下。<a id="a-Cp"></a>以下为高。<a id="a-Cq"></a>其心迷惑。<a id="a-Cr"></a>生大苦恼。<a id="a-Cs"></a>我以方便。<a id="a-Ct"></a>舒光照及。<a id="a-Cu"></a>若欲出者。<a id="a-Cv"></a>示其门户。<a id="a-Cw"></a>若欲行者。<a id="a-Cx"></a>示其道路。<a id="a-Cy"></a>欲济彼岸。<a id="a-Cz"></a>示其桥梁。<a id="a-D0"></a>欲涉河海。<a id="a-D1"></a>与其船筏。<a id="a-D2"></a>若于热时。<a id="a-D3"></a>示其清冷。<a id="a-D4"></a>若于寒际。<a id="a-D5"></a>示作温和。<a id="a-D6"></a>暖殿凉宫。<a id="a-D7"></a>随时适意。<a id="a-D8"></a>若或游观。<a id="a-D9"></a>常导其前。<a id="a-DA"></a>示其险易安危之处。<a id="a-DB"></a>欲休息者。<a id="a-DC"></a>示其城邑近处宫室。<a id="a-DD"></a>令其憩止。<a id="a-DE"></a>远行渴乏。<a id="a-DF"></a>示其池沼河水流泉。<a id="a-DG"></a>令其饮沐。<a id="a-DH"></a>华林果树。<a id="a-DI"></a>使得清凉身心安乐。<a id="a-DJ"></a>若有父母妻子眷属。<a id="a-DK"></a>恩爱分离。<a id="a-DL"></a>令其合会。<a id="a-DM"></a>无诸苦恼。<a id="a-DN"></a>作是念言。<a id="a-DO"></a>如我于此。<a id="a-DP"></a>照除闇夜。<a id="a-DQ"></a>救众灾厄。<a id="a-DR"></a>令诸世事。<a id="a-DS"></a>悉得宣叙。<a id="a-DT"></a>愿我普于一切众生生死长夜。<a id="a-DU"></a>无明闇处。<a id="a-DV"></a>以智慧光。<a id="a-DW"></a>普皆照了。<a id="a-DX"></a>是诸众生无有智眼。<a id="a-DY"></a>想心见倒之所覆翳。<a id="a-DZ"></a>无常常想。<a id="a-Da"></a>苦中乐想。<a id="a-Db"></a>无我我想。<a id="a-Dc"></a>不净净想。<a id="a-Dd"></a>坚固执着我人众生蕴界处法。<a id="a-De"></a>迷惑因果。<a id="a-Df"></a>不了善恶。<a id="a-Dg"></a>杀害众生。<a id="a-Dh"></a>乃至邪见不孝父母。<a id="a-Di"></a>不敬沙门及婆罗门。<a id="a-Dj"></a>不知恶人。<a id="a-Dk"></a>不识善人。<a id="a-Dl"></a>贪着恶事。<a id="a-Dm"></a>安住邪法。<a id="a-Dn"></a>毁谤如来。<a id="a-Do"></a>坏正法轮。<a id="a-Dp"></a>于诸菩萨。<a id="a-Dq"></a>呰辱伤害。<a id="a-Dr"></a>轻大乘道。<a id="a-Ds"></a>断菩提心。<a id="a-Dt"></a>于有恩人。<a id="a-Du"></a>反加杀害。<a id="a-Dv"></a>于无恩处常怀怨结。<a id="a-Dw"></a>毁谤贤圣。<a id="a-Dx"></a>亲近恶伴。<a id="a-Dy"></a>盗塔寺物。<a id="a-Dz"></a>作五逆罪。<a id="a-E0"></a>不久当堕三恶道中。<a id="a-E1"></a>愿我速以大智光明。<a id="a-E2"></a>破彼众生无明黑闇。<a id="a-E3"></a>令其疾发阿耨多罗三藐三菩提心。<a id="a-E4"></a>既发心已。<a id="a-E5"></a>示普贤乘。<a id="a-E6"></a>开十力道。<a id="a-E7"></a>亦示如来法王境界。<a id="a-E8"></a>亦示诸佛一切智城。<a id="a-E9"></a>诸佛所行。<a id="a-EA"></a>诸佛自在。<a id="a-EB"></a>诸佛成就。<a id="a-EC"></a>诸佛总持。<a id="a-ED"></a>一切诸佛同共一身。<a id="a-EE"></a>一切诸佛平等之处。<a id="a-EF"></a>皆令安住。</p>
  <p id="aEG">善男子。<a id="a-EH"></a>一切众生。<a id="a-EI"></a>或病所缠。<a id="a-EJ"></a>或老所侵。<a id="a-EK"></a>或苦贫穷。<a id="a-EL"></a>或遭祸难。<a id="a-EM"></a>或犯王法。<a id="a-EN"></a>临当受刑。<a id="a-EO"></a>无所依怙。<a id="a-EP"></a>生大怖畏。<a id="a-EQ"></a>我皆救济。<a id="a-ER"></a>使得安隐。<a id="a-ES"></a>谓以方药除诸病苦。<a id="a-ET"></a>供事老朽。<a id="a-EU"></a>安乐终年。<a id="a-EV"></a>给足资具。<a id="a-EW"></a>令无贫乏。<a id="a-EX"></a>无主作主。<a id="a-EY"></a>无归作归。<a id="a-EZ"></a>苦难逼迫。<a id="a-Ea"></a>同事救摄。<a id="a-Eb"></a>令离忧恼。<a id="a-Ec"></a>令无怖惧。<a id="a-Ed"></a>复作是念。<a id="a-Ee"></a>愿我以法普摄众生。<a id="a-Ef"></a>令其解脱一切烦恼。<a id="a-Eg"></a>生老病死忧悲苦患。<a id="a-Eh"></a>近善知识。<a id="a-Ei"></a>常行法施。<a id="a-Ej"></a>勤修善业。<a id="a-Ek"></a>速得如来清净法身。<a id="a-El"></a>住于究竟无变易处。<a id="a-Em"></a>善男子。<a id="a-En"></a>一切众生。<a id="a-Eo"></a>入见稠林。<a id="a-Ep"></a>住于邪道。<a id="a-Eq"></a>于诸境界。<a id="a-Er"></a>起邪分别。<a id="a-Es"></a>常行不善。<a id="a-Et"></a>身语意业。<a id="a-Eu"></a>妄作种种诸邪苦行。<a id="a-Ev"></a>于非正觉。<a id="a-Ew"></a>生正觉想。<a id="a-Ex"></a>于正觉所。<a id="a-Ey"></a>非正觉想。<a id="a-Ez"></a>为诸恶友之所摄持。<a id="a-F0"></a>以起恶见。<a id="a-F1"></a>将堕恶道。<a id="a-F2"></a>我以种种诸方便门。<a id="a-F3"></a>而为救护。<a id="a-F4"></a>令住正见。<a id="a-F5"></a>当生人天复作是念。<a id="a-F6"></a>如我救此将坠恶道诸众生等。<a id="a-F7"></a>愿我普救一切众生。<a id="a-F8"></a>悉令解脱一切诸苦。<a id="a-F9"></a>住波罗蜜出世圣道。<a id="a-FA"></a>于一切智得不退转。<a id="a-FB"></a>具普贤愿。<a id="a-FC"></a>近佛菩提。<a id="a-FD"></a>而不舍离诸菩萨行。<a id="a-FE"></a>常勤教化一切众生。<a id="a-FF"></a>尔时春和主夜神。<a id="a-FG"></a>欲重宣此解脱义。<a id="a-FH"></a>承佛威力。<a id="a-FI"></a>普观十方一切法界。<a id="a-FJ"></a>为善财童子。<a id="a-FK"></a>而说偈曰。</p>
  <p id="aFL">我此寂静解脱海　　出生具足智光明</p>
  <p id="aFM">远离一切愚痴暗　　观众生根而演说</p>
  <p id="aFN">我于往昔无边劫　　具修广大清净慈</p>
  <p id="aFO">如日普照于世间　　汝应勇猛勤修习</p>
  <p id="aFP">我此难量大悲海　　出生三世诸如来</p>
  <p id="aFQ">能救法界苦众生　　汝应勇猛勤修习</p>
  <p id="aFR">能生圣道无为乐　　亦生世间安隐乐</p>
  <p id="aFS">令我踊跃心欢喜　　汝应入此甚深门</p>
  <p id="aFT">已背有为如幻法　　亦弃声闻解脱乘</p>
  <p id="aFU">常修佛力具庄严　　汝应入此难思教</p>
  <p id="aFV">我眼清净广无边　　普见十方诸刹土</p>
  <p id="aFW">其中所有一切佛　　悉坐菩提树王下</p>
  <p id="aFX">见佛处于大众会　　相好庄严妙色身</p>
  <p id="aFY">于诸毛孔放光明　　一一光明恒普照</p>
  <p id="aFZ">见诸群生堕业海　　死此生彼各差别</p>
  <p id="aFa">相续轮回五趣中　　常受种种无边苦</p>
  <p id="aFb">我耳清净量无边　　一念听周诸刹海</p>
  <p id="aFc">众生所有语言法　　皆悉忆持无忘失</p>
  <p id="aFd">及闻诸佛转法轮　　其音胜妙无能比</p>
  <p id="aFe">言辞训释诸方便　　我悉忆持无忘失</p>
  <p id="aFf">我鼻广博甚清净　　于诸法中无所著</p>
  <p id="aFg">住一切处解脱门　　汝应入此无疑惑</p>
  <p id="aFh">我舌光明赤铜相　　具足清净妙辩才</p>
  <p id="aFi">巧宣妙法应群心　　汝应入此无疑惑</p>
  <p id="aFj">我身离相恒清净　　常遍一切诸世间</p>
  <p id="aFk">普随信乐众生心　　为现色身令得见</p>
  <p id="aFl">我心离着无诸垢　　如响普应诸众生</p>
  <p id="aFm">随念悉见诸如来　　而于其中不分别</p>
  <p id="aFn">不思议刹众生海　　所有乐欲及诸根</p>
  <p id="aFo">我于一念悉能知　　而于其中不分别</p>
  <p id="aFp">我以广大妙神通　　普震难思诸佛刹</p>
  <p id="aFq">威力光明无不现　　调伏一切难调众</p>
  <p id="aFr">我福广大甚清净　　无量庄严无尽藏</p>
  <p id="aFs">普能供养诸如来　　等与一切众生乐</p>
  <p id="aFt">我智广博甚清净　　了达无边诸法海</p>
  <p id="aFu">普断一切众生疑　　佛子宜应善修学</p>
  <p id="aFv">我知三世诸佛海　　及了一切诸法海</p>
  <p id="aFw">亦入彼诸大愿门　　此无等行应修习</p>
  <p id="aFx">我于三世刹尘中　　悉见十方诸刹海</p>
  <p id="aFy">亦见其中所有佛　　此是普门无等力</p>
  <p id="aFz">普于十方一切刹　　悉见大智卢舍那</p>
  <p id="aG0">一切尘中坐道场　　以寂静音宣妙法</p>
  <p id="aG1">尔时善财童子。<a id="a-G2"></a>白春和主夜神言。<a id="a-G3"></a>汝发阿耨多罗三藐三菩提心。<a id="a-G4"></a>经几时耶。<a id="a-G5"></a>得此解脱其已久如。<a id="a-G6"></a>乃有如是大威德力。<a id="a-G7"></a>能作如是利益众生夜神告言。<a id="a-G8"></a>佛子。<a id="a-G9"></a>我念往古过须弥山极微尘数劫。<a id="a-GA"></a>有劫名寂静光。<a id="a-GB"></a>世界名出生吉祥宝。<a id="a-GC"></a>五百亿佛于中出现。<a id="a-GD"></a>彼世界中。<a id="a-GE"></a>有四天下。<a id="a-GF"></a>名宝月灯光。<a id="a-GG"></a>有城名莲华光。<a id="a-GH"></a>有转轮王。<a id="a-GI"></a>名妙法岸。<a id="a-GJ"></a>具足七宝。<a id="a-GK"></a>领四天下。<a id="a-GL"></a>以圣王道。<a id="a-GM"></a>安乐众生。<a id="a-GN"></a>王有夫人。<a id="a-GO"></a>名法智月。<a id="a-GP"></a>妓乐自娱。<a id="a-GQ"></a>夜久眠寝。<a id="a-GR"></a>时彼城东。<a id="a-GS"></a>有一大林。<a id="a-GT"></a>名寂静出生妙德。<a id="a-GU"></a>林中有一大菩提树。<a id="a-GV"></a>名一切胜法摩尼王庄严身出生诸佛神力光明。<a id="a-GW"></a>尔时有佛。<a id="a-GX"></a>名一切法大吼声王。<a id="a-GY"></a>于此树下。<a id="a-GZ"></a>成等正觉。<a id="a-Ga"></a>放无量色广大光明。<a id="a-Gb"></a>名摩尼王普照一切妙宝世界。<a id="a-Gc"></a>莲华城内。<a id="a-Gd"></a>有主夜神。<a id="a-Ge"></a>名净月光。<a id="a-Gf"></a>诣王夫人法智月所。<a id="a-Gg"></a>动身璎珞。<a id="a-Gh"></a>环佩出声。<a id="a-Gi"></a>以觉夫人。<a id="a-Gj"></a>而告之言。<a id="a-Gk"></a>夫人当知。<a id="a-Gl"></a>一切法大吼声王如来。<a id="a-Gm"></a>于寂静出生妙德大林之中。<a id="a-Gn"></a>而成等正觉。<a id="a-Go"></a>及广称赞诸佛功德自在神力。<a id="a-Gp"></a>普贤菩萨所有行愿。<a id="a-Gq"></a>令王夫人发阿耨多罗三藐三菩提心。<a id="a-Gr"></a>供养恭敬。<a id="a-Gs"></a>承事彼佛。<a id="a-Gt"></a>及诸菩萨声闻僧众。<a id="a-Gu"></a>善男子。<a id="a-Gv"></a>时王夫人法智月者。<a id="a-Gw"></a>岂异人乎。<a id="a-Gx"></a>我身是也。<a id="a-Gy"></a>我于彼佛。<a id="a-Gz"></a>发菩提心。<a id="a-H0"></a>深重爱敬。<a id="a-H1"></a>种善根故。<a id="a-H2"></a>于须弥山极微尘数劫。<a id="a-H3"></a>不生地狱饿鬼畜生诸恶趣中。<a id="a-H4"></a>亦不生于下贱之家。<a id="a-H5"></a>诸根具足无有众苦。<a id="a-H6"></a>于天人中福德殊胜。<a id="a-H7"></a>不生恶世。<a id="a-H8"></a>恒不离佛及诸菩萨大善知识。<a id="a-H9"></a>常于其所。<a id="a-HA"></a>种植善根。<a id="a-HB"></a>经八十亿须弥山极微尘数劫。<a id="a-HC"></a>常受安乐。<a id="a-HD"></a>而未满足菩萨诸根。<a id="a-HE"></a>过此劫已。<a id="a-HF"></a>复过万劫。<a id="a-HG"></a>于贤劫前。<a id="a-HH"></a>有劫名无忧遍照。<a id="a-HI"></a>世界名离垢胜德。<a id="a-HJ"></a>其世界中。<a id="a-HK"></a>净秽诸杂。<a id="a-HL"></a>有五百佛于中出现。<a id="a-HM"></a>其第一佛。<a id="a-HN"></a>名须弥幢大寂静吉祥眼如来应正等觉。<a id="a-HO"></a>我为名称长者女。<a id="a-HP"></a>字妙慧光明。<a id="a-HQ"></a>端正殊妙。<a id="a-HR"></a>人相具足。<a id="a-HS"></a>彼净月夜神。<a id="a-HT"></a>以本愿力。<a id="a-HU"></a>于离垢胜德世界一四天下众色幢王城中。<a id="a-HV"></a>作主夜神。<a id="a-HW"></a>名妙净眼。<a id="a-HX"></a>我于一时。<a id="a-HY"></a>在父母边。<a id="a-HZ"></a>夜久眠息。<a id="a-Ha"></a>彼妙净眼。<a id="a-Hb"></a>来诣我所。<a id="a-Hc"></a>震动我宅。<a id="a-Hd"></a>放大光明。<a id="a-He"></a>出现其身。<a id="a-Hf"></a>赞佛功德言。<a id="a-Hg"></a>彼如来坐菩提树。<a id="a-Hh"></a>始成正觉。<a id="a-Hi"></a>劝谕于我。<a id="a-Hj"></a>及以父母。<a id="a-Hk"></a>并诸眷属。<a id="a-Hl"></a>令速见佛。<a id="a-Hm"></a>自为前导。<a id="a-Hn"></a>引至佛所。<a id="a-Ho"></a>广兴供养。<a id="a-Hp"></a>我才见佛。<a id="a-Hq"></a>即得调伏众生见佛三昧。<a id="a-Hr"></a>及得普照三世智光明轮三昧。<a id="a-Hs"></a>获此三昧故。<a id="a-Ht"></a>能忆念须弥山极微尘数劫。<a id="a-Hu"></a>亦见其中一切诸佛菩萨出现。<a id="a-Hv"></a>于彼如来。<a id="a-Hw"></a>及菩萨所。<a id="a-Hx"></a>听闻妙法。<a id="a-Hy"></a>以闻法故。<a id="a-Hz"></a>即得此教化调伏破一切众生痴暗法光明解脱门。<a id="a-I0"></a>得此解脱故。<a id="a-I1"></a>即见其身遍十佛刹极微尘数世界。<a id="a-I2"></a>亦见彼世界所有如来。<a id="a-I3"></a>又见自身一一亲近。<a id="a-I4"></a>亦见彼世界一切众生。<a id="a-I5"></a>解其言音识其根性。<a id="a-I6"></a>知其往昔曾为善友之所摄受。<a id="a-I7"></a>随其所乐而为现身。<a id="a-I8"></a>令生欢喜。<a id="a-I9"></a>我时于彼所得解脱。<a id="a-IA"></a>念念增长。<a id="a-IB"></a>此心无间。<a id="a-IC"></a>又见自身遍往百佛刹极微尘数世界。<a id="a-ID"></a>此心无间。<a id="a-IE"></a>又见自身遍往千佛刹极微尘数世界。<a id="a-IF"></a>此心无间。<a id="a-IG"></a>又见自身遍往百千佛刹极微尘数世界。<a id="a-IH"></a>如是念念。<a id="a-II"></a>乃至不可说不可说佛刹极微尘数世界。<a id="a-IJ"></a>亦见彼世界中一切如来。<a id="a-IK"></a>亦见自身在彼佛所听闻妙法。<a id="a-IL"></a>受持忆念。<a id="a-IM"></a>观察决了。<a id="a-IN"></a>亦知彼佛诸本事海。<a id="a-IO"></a>诸大愿海。<a id="a-IP"></a>彼诸如来严净佛刹。<a id="a-IQ"></a>我亦严净。<a id="a-IR"></a>亦见彼世界一切众生。<a id="a-IS"></a>心性根器。<a id="a-IT"></a>形量差别。<a id="a-IU"></a>种类不同。<a id="a-IV"></a>随其所应而为现身教化调伏。<a id="a-IW"></a>令此解脱念此菩萨教化调伏破一切众生痴暗法光明解脱门。<a id="a-IX"></a>如诸菩萨摩诃萨。<a id="a-IY"></a>成就普贤无边行愿。<a id="a-IZ"></a>普入一切诸法界海。<a id="a-Ia"></a>得诸菩萨金刚智幢自在三昧。<a id="a-Ib"></a>游戏神通。<a id="a-Ic"></a>心无障碍。<a id="a-Id"></a>出生大愿。<a id="a-Ie"></a>住持佛种。<a id="a-If"></a>于念念中。<a id="a-Ig"></a>成满一切大功德海。<a id="a-Ih"></a>严净一切广大世界。<a id="a-Ii"></a>以自在智。<a id="a-Ij"></a>教化成熟一切众生。<a id="a-Ik"></a>以智慧日。<a id="a-Il"></a>灭除一切世间闇障。<a id="a-Im"></a>以勇猛智。<a id="a-In"></a>觉悟一切众生昏睡。<a id="a-Io"></a>以智慧月。<a id="a-Ip"></a>决了一切众生疑惑。<a id="a-Iq"></a>以清净意。<a id="a-Ir"></a>断除一切诸有执着。<a id="a-Is"></a>于一切法界一一尘中。<a id="a-It"></a>示现一切自在神力。<a id="a-Iu"></a>智眼明净等见三世。<a id="a-Iv"></a>而我何能知其妙行。<a id="a-Iw"></a>说其功德。<a id="a-Ix"></a>入其境界。<a id="a-Iy"></a>示其自在游戏神通。<a id="a-Iz"></a>善男子。<a id="a-J0"></a>此阎浮提恒河南岸摩竭提国菩提场中。<a id="a-J1"></a>有主夜神。<a id="a-J2"></a>名普遍吉祥无垢光。<a id="a-J3"></a>我本从其发阿耨多罗三藐三菩提心。<a id="a-J4"></a>常以妙法开悟于我。<a id="a-J5"></a>汝诣彼问。<a id="a-J6"></a>菩萨云何学菩萨行。<a id="a-J7"></a>修菩萨道。<a id="a-J8"></a>尔时善财童子。<a id="a-J9"></a>合掌恭敬。<a id="a-JA"></a>向春和夜神。<a id="a-JB"></a>以偈赞曰。</p>
  <p id="aJC">我今见汝清净身　　色相端严如妙德</p>
  <p id="aJD">威光超世无能比　　殊特犹若宝山王</p>
  <p id="aJE">见汝清净妙法身　　等于三世无分别</p>
  <p id="aJF">普入一切诸世间　　若坏若成无所著</p>
  <p id="aJG">我今普观一切趣　　见汝所现差别身</p>
  <p id="aJH">犹如星月处虚空　　一毛孔中皆得见</p>
  <p id="aJI">汝心广大常清净　　如空普遍于十方</p>
  <p id="aJJ">一切诸佛悉入中　　智慧平等无分别</p>
  <p id="aJK">汝身一一诸毛孔　　放刹尘数光明云</p>
  <p id="aJL">悉遍十方佛刹中　　普雨一切庄严具</p>
  <p id="aJM">汝身一一诸毛孔　　等众生数而现身</p>
  <p id="aJN">普于十方世界中　　方便化度令调伏</p>
  <p id="aJO">汝身一一诸毛孔　　示现不可思议刹</p>
  <p id="aJP">普随一切众生心　　庄严显现令清净</p>
  <p id="aJQ">若有众生见汝身　　闻名爱乐生欢喜</p>
  <p id="aJR">获功德利清净命　　当必成就大菩提</p>
  <p id="aJS">堕于恶趣无边劫　　恒受种种无量苦</p>
  <p id="aJT">闻名暂发欢喜心　　诸烦恼业皆销灭</p>
  <p id="aJU">于千佛刹微尘劫　　赞叹汝身一毛德</p>
  <p id="aJV">微尘劫数犹可穷　　汝身功德终无尽</p>
  <p id="aJW">尔时善财童子。<a id="a-JX"></a>以此妙偈。<a id="a-JY"></a>赞夜神已。<a id="a-JZ"></a>礼夜神足。<a id="a-Ja"></a>绕无数匝。<a id="a-Jb"></a>殷勤瞻仰。<a id="a-Jc"></a>辞退而去。</p>
 </body>
</html>