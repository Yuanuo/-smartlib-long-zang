<!doctype html>
<html id="z3IBTWvIz" data-ver="993">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第二十九</h1>
  <h2 id="a2">入不思议解脱境界普贤行愿品</h2>
  <p id="a3">尔时威德主太子。<a id="a-4"></a>于香牙云峰园苑之内。<a id="a-5"></a>对诸众会。<a id="a-6"></a>及善现前。<a id="a-7"></a>问童女言。<a id="a-8"></a>善女。<a id="a-9"></a>我为求阿耨多罗三藐三菩提。<a id="a-A"></a>愿尽未来行菩萨行。<a id="a-B"></a>积集一切助道之法。<a id="a-C"></a>净修一切诸波罗蜜。<a id="a-D"></a>供事未来一切诸佛。<a id="a-E"></a>护持一切诸佛教法。<a id="a-F"></a>严净一切诸佛刹土。<a id="a-G"></a>当绍一切如来种性。<a id="a-H"></a>当誓成熟一切众生。<a id="a-I"></a>当断一切众生苦恼。<a id="a-J"></a>当令一切置安隐处。<a id="a-K"></a>当净一切众生智眼。<a id="a-L"></a>当修一切菩萨妙行。<a id="a-M"></a>当入菩萨平等体性。<a id="a-N"></a>当住一切诸菩萨地。<a id="a-O"></a>当令二乘圆满佛果。<a id="a-P"></a>当令一切众生欢喜。<a id="a-Q"></a>我为满足檀波罗蜜。<a id="a-R"></a>究竟成就无上菩提。<a id="a-S"></a>内外财宝乃至头目。<a id="a-T"></a>一切皆舍无所顾恋。<a id="a-U"></a>当于尔时。<a id="a-V"></a>汝或于我而作障难。<a id="a-W"></a>令我施行不得圆满。<a id="a-X"></a>施财物时。<a id="a-Y"></a>汝心悭吝。<a id="a-Z"></a>施男女时。<a id="a-a"></a>汝心痛恼。<a id="a-b"></a>割肢体时。<a id="a-c"></a>汝心忧闷。<a id="a-d"></a>舍汝出家。<a id="a-e"></a>汝心悔恨。<a id="a-f"></a>尔时太子。<a id="a-g"></a>如是问已。<a id="a-h"></a>复为童女。<a id="a-i"></a>而说偈言。</p>
  <p id="aj">我为哀愍众生故　　发起广大菩提心</p>
  <p id="ak">当于无量亿劫中　　积集成满菩提智</p>
  <p id="al">无量无边大劫海　　净修诸愿如虚空</p>
  <p id="am">入地治障具修行　　究竟当获如来地</p>
  <p id="an">誓于三世诸佛所　　备学一切波罗蜜</p>
  <p id="ao">具足方便正修持　　成就最胜菩提道</p>
  <p id="ap">十方所有垢秽刹　　我当普遍皆严净</p>
  <p id="aq">及诸恶趣苦难中　　我当救护咸令出</p>
  <p id="ar">一切众生居有海　　烦恼痴惑恒缠覆</p>
  <p id="as">我当除灭尽无余　　普令安住如来道</p>
  <p id="at">我当供养一切佛　　我当普修菩萨地</p>
  <p id="au">常起广大慈悲心　　所须皆与无贪吝</p>
  <p id="av">汝见一切来乞者　　于财或起悭吝心</p>
  <p id="aw">我心常乐施群生　　汝当随我无违逆</p>
  <p id="ax">我当于彼施头时　　汝心慎勿生忧恼</p>
  <p id="ay">我今先语汝令知　　令汝心坚恒不动</p>
  <p id="az">割截肢体及手足　　乃至妻子心无吝</p>
  <p id="a10">汝于乞者莫憎嫌　　应可谛思无退转</p>
  <p id="a11">为满一切众生欲　　内外所有皆能舍</p>
  <p id="a12">汝能顺我菩提心　　我亦当随于汝意</p>
  <p id="a13">尔时具足艳吉祥童女。<a id="a-14"></a>闻是语已。<a id="a-15"></a>即白太子威德主言。<a id="a-16"></a>善哉丈夫。<a id="a-17"></a>如仁所问。<a id="a-18"></a>诸菩萨行。<a id="a-19"></a>难行能行。<a id="a-1A"></a>难忍能忍。<a id="a-1B"></a>如是一切。<a id="a-1C"></a>我当随顺精勤修习。<a id="a-1D"></a>亲近不舍。<a id="a-1E"></a>如影随形。<a id="a-1F"></a>令仁所愿皆得成满。<a id="a-1G"></a>尔时童女。<a id="a-1H"></a>即向太子。<a id="a-1I"></a>而说偈言。</p>
  <p id="a1J">设于无量无边劫　　一切地狱火焚身</p>
  <p id="a1K">仁尊若能眷纳我　　甘心分受无辞苦</p>
  <p id="a1L">设于无量受生处　　以身碎末如微尘</p>
  <p id="a1M">仁尊若能眷纳我　　坚心忍受无摇动</p>
  <p id="a1N">设于无量无边劫　　顶戴一切金刚山</p>
  <p id="a1O">仁尊若能眷纳我　　甘心分受无疲厌</p>
  <p id="a1P">汝于生死诸劫海　　以我身肉施众生</p>
  <p id="a1Q">汝得安处法王家　　愿我如仁亦当获</p>
  <p id="a1R">唯愿太子垂哀纳　　与我为主共修行</p>
  <p id="a1S">所生劫海行施时　　常以我身施一切</p>
  <p id="a1T">汝为愍念众生故　　而发广大菩提心</p>
  <p id="a1U">既已普摄诸群生　　亦愿慈悲摄受我</p>
  <p id="a1V">我心本不求豪富　　亦复不贪五欲乐</p>
  <p id="a1W">但为同法共修行　　由是愿以仁为主</p>
  <p id="a1X">绀青修广慈悲眼　　普观一切诸众生</p>
  <p id="a1Y">不起凡夫染污心　　必成寂静菩提果</p>
  <p id="a1Z">太子凡所经行处　　地神涌出宝莲华</p>
  <p id="a1a">光明妙相具庄严　　必作轮王垂纳我</p>
  <p id="a1b">我于梦中曾见此　　法云光照菩提场</p>
  <p id="a1c">佛成正觉放光明　　无量菩萨同围绕</p>
  <p id="a1d">梦彼如来胜日身　　如紫金山光照耀</p>
  <p id="a1e">即时以手摩我顶　　寤已踊跃心欢喜</p>
  <p id="a1f">空中有天名喜光　　与我昔世曾同行</p>
  <p id="a1g">出妙言音来告我　　云彼如来今出世</p>
  <p id="a1h">由我昔时生是念　　愿见太子功德身</p>
  <p id="a1i">彼天告我如是言　　汝必于今当得见</p>
  <p id="a1j">蒙佛加持今见汝　　昔所志愿悉皆圆</p>
  <p id="a1k">愿共俱往诣如来　　同心共学菩提道</p>
  <p id="a1l">尔时太子。<a id="a-1m"></a>闻胜日身如来名已。<a id="a-1n"></a>即得速疾清净心。<a id="a-1o"></a>名见佛差别无障碍大欢喜。<a id="a-1p"></a>即散五百摩尼宝华于童女上。<a id="a-1q"></a>冠以吉祥藏摩尼宝髻。<a id="a-1r"></a>被以杂色火焰摩尼宝衣。<a id="a-1s"></a>尔时童女。<a id="a-1t"></a>端心正念。<a id="a-1u"></a>曾无摇动。<a id="a-1v"></a>亦无喜相。<a id="a-1w"></a>但一心合掌。<a id="a-1x"></a>瞻仰太子。<a id="a-1y"></a>正念现前。<a id="a-1z"></a>目不暂舍。<a id="a-20"></a>时母善现。<a id="a-21"></a>即向太子。<a id="a-22"></a>而说偈言。</p>
  <p id="a23">此女希有人间宝　　净福妙相庄严身</p>
  <p id="a24">宿心誓愿奉仁尊　　一切志乐今成满</p>
  <p id="a25">坚持净戒恒无缺　　智慧圆满念无亏</p>
  <p id="a26">功德具足相圆明　　一切女人无与等</p>
  <p id="a27">此女本从莲华生　　种姓清净无讥丑</p>
  <p id="a28">女人之过咸皆离　　堪随太子共修持</p>
  <p id="a29">其身细妙如缯纩　　手足柔软兜罗绵</p>
  <p id="a2A">随其摩触病皆除　　身心安乐无诸苦</p>
  <p id="a2B">身诸毛孔所出香　　芬馨超世无伦匹</p>
  <p id="a2C">若暂嗅闻心离染　　住于净戒获身安</p>
  <p id="a2D">身如净妙真金色　　不着尘垢如莲华</p>
  <p id="a2E">众生见者离贪嗔　　皆具慈悲无怒害</p>
  <p id="a2F">言音美妙声柔软　　一切众生咸乐闻</p>
  <p id="a2G">经心历耳悦诸根　　恶业消除烦恼灭</p>
  <p id="a2H">内心清净无瑕秽　　柔和质直性无偏</p>
  <p id="a2I">言辞称悦不乖宜　　闻皆欢喜心调伏</p>
  <p id="a2J">具足惭愧无欺诳　　不憍不谄有慈悲</p>
  <p id="a2K">为求正法度众生　　恭勤善友无厌足</p>
  <p id="a2L">不于色相及种族　　乃至荣乐无迷醉</p>
  <p id="a2M">但以谦恭无我心　　专求无上菩提道</p>
  <p id="a2N">尔时威德主太子。<a id="a-2O"></a>与具足艳吉祥童女。<a id="a-2P"></a>及二万采女。<a id="a-2Q"></a>并诸眷属。<a id="a-2R"></a>为欲亲近恭敬供养胜日身如来。<a id="a-2S"></a>各乘宝车。<a id="a-2T"></a>出香芽园。<a id="a-2U"></a>诣法云光明道场。<a id="a-2V"></a>至已下车。<a id="a-2W"></a>步进佛所。<a id="a-2X"></a>见佛身相。<a id="a-2Y"></a>端严寂静。<a id="a-2Z"></a>诸根调顺。<a id="a-2a"></a>犹若象王。<a id="a-2b"></a>内外清净。<a id="a-2c"></a>无诸垢浊。<a id="a-2d"></a>如大龙池。<a id="a-2e"></a>以见佛故。<a id="a-2f"></a>踊跃欢喜。<a id="a-2g"></a>心生净信。<a id="a-2h"></a>增长爱乐。<a id="a-2i"></a>顶礼佛足。<a id="a-2j"></a>绕无数匝。<a id="a-2k"></a>于时太子。<a id="a-2l"></a>及彼童女。<a id="a-2m"></a>各持五百大摩尼宝上妙莲华。<a id="a-2n"></a>奉散于佛。<a id="a-2o"></a>以佛神力。<a id="a-2p"></a>于虚空中。<a id="a-2q"></a>普覆如来一切众会。<a id="a-2r"></a>尔时太子。<a id="a-2s"></a>复为彼佛。<a id="a-2t"></a>造立精舍。<a id="a-2u"></a>其数五百。<a id="a-2v"></a>一一皆以香木所成。<a id="a-2w"></a>五百摩尼而为间错。<a id="a-2x"></a>种种杂宝。<a id="a-2y"></a>周遍庄严。<a id="a-2z"></a>时彼如来。<a id="a-30"></a>知其太子根已成熟。<a id="a-31"></a>即为演说普眼灯门修多罗。<a id="a-32"></a>是时太子。<a id="a-33"></a>闻是经已。<a id="a-34"></a>于诸法中。<a id="a-35"></a>证得十三昧海门。<a id="a-36"></a>所谓得一切如来愿海出现光明三昧门。<a id="a-37"></a>得普照三世光明藏三昧门。<a id="a-38"></a>得现见一切佛道场三昧门。<a id="a-39"></a>得入一切众生界光明普照三昧门。<a id="a-3A"></a>得普照一切世间智聚光明灯三昧门。<a id="a-3B"></a>得普照一切众生诸根海智灯三昧门。<a id="a-3C"></a>得救护一切众生智光明云三昧门。<a id="a-3D"></a>得调伏成熟一切众生大智光明灯三昧门。<a id="a-3E"></a>得闻持诸佛转法轮声悉现前三昧门。<a id="a-3F"></a>得圆满普贤清净行愿海云三昧门。<a id="a-3G"></a>以得如是三昧门故。<a id="a-3H"></a>于诸法中。<a id="a-3I"></a>靡不获得甚深三昧。<a id="a-3J"></a>时具足艳吉祥童女。<a id="a-3K"></a>以闻法故。<a id="a-3L"></a>即得三昧。<a id="a-3M"></a>名难摧伏智海藏。<a id="a-3N"></a>于阿耨多罗三藐三菩提。<a id="a-3O"></a>得不退转。<a id="a-3P"></a>尔时太子。<a id="a-3Q"></a>与彼童女。<a id="a-3R"></a>并其眷属。<a id="a-3S"></a>闻法获益。<a id="a-3T"></a>顶礼佛足。<a id="a-3U"></a>绕无数匝。<a id="a-3V"></a>辞退还宫。<a id="a-3W"></a>诣父王所。<a id="a-3X"></a>到已礼足。<a id="a-3Y"></a>而白王言。<a id="a-3Z"></a>大王当知胜日身如来。<a id="a-3a"></a>出兴于世。<a id="a-3b"></a>于此国内香芽云峰园苑之侧法云光明菩提场中。<a id="a-3c"></a>成等正觉。<a id="a-3d"></a>于今未久。<a id="a-3e"></a>时财主王。<a id="a-3f"></a>忽闻是语。<a id="a-3g"></a>问太子言。<a id="a-3h"></a>是谁为汝说如是事。<a id="a-3i"></a>天耶人耶。<a id="a-3j"></a>太子白言。<a id="a-3k"></a>是此具足艳吉祥童女所说。<a id="a-3l"></a>时王闻已。<a id="a-3m"></a>欢喜无量。<a id="a-3n"></a>譬如贫人得大伏藏。<a id="a-3o"></a>作如是念。<a id="a-3p"></a>佛无上宝。<a id="a-3q"></a>难得出世。<a id="a-3r"></a>难可值遇。<a id="a-3s"></a>若有得见。<a id="a-3t"></a>必断一切烦恼恶业。<a id="a-3u"></a>不堕一切生死险道。<a id="a-3v"></a>如来出世。<a id="a-3w"></a>为大医王。<a id="a-3x"></a>能治众生烦恼重病。<a id="a-3y"></a>如来出世。<a id="a-3z"></a>为大明灯。<a id="a-40"></a>能破众生无明黑闇。<a id="a-41"></a>如来出世。<a id="a-42"></a>为大导师。<a id="a-43"></a>能引众生至一切智安隐住处。<a id="a-44"></a>作是念已。<a id="a-45"></a>击鼓宣令。<a id="a-46"></a>敕诸小王群臣眷属。<a id="a-47"></a>及刹帝利。<a id="a-48"></a>诸婆罗门。<a id="a-49"></a>长者居士。<a id="a-4A"></a>城邑聚落。<a id="a-4B"></a>一切人众。<a id="a-4C"></a>皆悉来集。<a id="a-4D"></a>而告之言。<a id="a-4E"></a>汝等当知。<a id="a-4F"></a>如来出世。<a id="a-4G"></a>希有难值。<a id="a-4H"></a>我今欲往亲近礼敬。<a id="a-4I"></a>王于是时。<a id="a-4J"></a>即舍王位。<a id="a-4K"></a>授与太子。<a id="a-4L"></a>灌顶讫已。<a id="a-4M"></a>与诸眷属十千人俱。<a id="a-4N"></a>往菩提场。<a id="a-4O"></a>诣如来所。<a id="a-4P"></a>到已顶礼。<a id="a-4Q"></a>绕百千匝。<a id="a-4R"></a>与诸眷属。<a id="a-4S"></a>退坐一面。</p>
  <p id="a4T">尔时如来。<a id="a-4U"></a>普遍观察道场众会。<a id="a-4V"></a>及财主王。<a id="a-4W"></a>并其眷属。<a id="a-4X"></a>从于眉间白毫相中。<a id="a-4Y"></a>放大光明。<a id="a-4Z"></a>名照现一切众生心灯。<a id="a-4a"></a>普照十方无量世界。<a id="a-4b"></a>住于一切世主之前。<a id="a-4c"></a>示现如来不可思议种种佛事广大神变。<a id="a-4d"></a>令诸众生应受化者。<a id="a-4e"></a>心得清净。<a id="a-4f"></a>尔时如来。<a id="a-4g"></a>以不思议自在神力。<a id="a-4h"></a>示现超出一切世间最高大身。<a id="a-4i"></a>以圆满音。<a id="a-4j"></a>普随一切诸语言海。<a id="a-4k"></a>为大众说陀罗尼门。<a id="a-4l"></a>名入一切法义离翳灯。<a id="a-4m"></a>以佛刹极微尘数陀罗尼门。<a id="a-4n"></a>而为眷属。<a id="a-4o"></a>时王闻已。<a id="a-4p"></a>即时获得一切法大智光明。<a id="a-4q"></a>其众会中。<a id="a-4r"></a>有阎浮提极微尘数诸菩萨等。<a id="a-4s"></a>俱时证得入一切法义离翳灯陀罗尼门。<a id="a-4t"></a>六十那由他众生。<a id="a-4u"></a>尽诸有漏。<a id="a-4v"></a>心得解脱。<a id="a-4w"></a>十千众生。<a id="a-4x"></a>远尘离垢。<a id="a-4y"></a>得法眼净。<a id="a-4z"></a>无量众生。<a id="a-50"></a>发阿耨多罗三藐三菩提心。<a id="a-51"></a>尔时如来。<a id="a-52"></a>又以不思议力。<a id="a-53"></a>普于十方一切世界。<a id="a-54"></a>广现神变。<a id="a-55"></a>以三乘法。<a id="a-56"></a>教化众生。<a id="a-57"></a>时财主王。<a id="a-58"></a>得大法光照其心故。<a id="a-59"></a>即作是念。<a id="a-5A"></a>今此甚深功德法味。<a id="a-5B"></a>我若在家不能证得。<a id="a-5C"></a>若佛听我亲近出家。<a id="a-5D"></a>即于是法。<a id="a-5E"></a>当得成就。<a id="a-5F"></a>作是念已。<a id="a-5G"></a>前白佛言。<a id="a-5H"></a>我今愿欲亲近如来。<a id="a-5I"></a>出家为道。<a id="a-5J"></a>佛告大王。<a id="a-5K"></a>当随汝意。<a id="a-5L"></a>宜自知时。<a id="a-5M"></a>时财主王即与眷属十千人等。<a id="a-5N"></a>同于佛所。<a id="a-5O"></a>出家学道。<a id="a-5P"></a>精勤修习。<a id="a-5Q"></a>未久之间。<a id="a-5R"></a>悉皆获得入一切法义离翳灯陀罗尼门。<a id="a-5S"></a>亦得如上诸三昧门。<a id="a-5T"></a>又得菩萨十种神通门。<a id="a-5U"></a>又入菩萨无边辩才门。<a id="a-5V"></a>又得菩萨无碍清净身。<a id="a-5W"></a>普诣十方诸如来所。<a id="a-5X"></a>听佛所转微妙法轮。<a id="a-5Y"></a>悉能受持。<a id="a-5Z"></a>无有忘失。<a id="a-5a"></a>又于佛所。<a id="a-5b"></a>作大法师。<a id="a-5c"></a>广为众生。<a id="a-5d"></a>演说诸法。<a id="a-5e"></a>复以神力。<a id="a-5f"></a>遍十方刹。<a id="a-5g"></a>随众生心。<a id="a-5h"></a>而为现身。<a id="a-5i"></a>于诸世间。<a id="a-5j"></a>为大明灯。<a id="a-5k"></a>称赞诸佛。<a id="a-5l"></a>出现世间。<a id="a-5m"></a>称赞诸佛本修行愿称赞诸佛所集功德。<a id="a-5n"></a>称赞诸佛本生因缘。<a id="a-5o"></a>称赞诸佛自在神力。<a id="a-5p"></a>护持诸佛所有教法。<a id="a-5q"></a>尔时太子。<a id="a-5r"></a>于十五日。<a id="a-5s"></a>升于正殿。<a id="a-5t"></a>坐师子座。<a id="a-5u"></a>采女围绕。<a id="a-5v"></a>轮王七宝。<a id="a-5w"></a>自然而至。<a id="a-5x"></a>一者轮宝。<a id="a-5y"></a>名无碍行。<a id="a-5z"></a>辐网具足。<a id="a-60"></a>百千妙宝。<a id="a-61"></a>以为庄严。<a id="a-62"></a>阎浮檀金光明普照。<a id="a-63"></a>二者象宝。<a id="a-64"></a>名金刚山。<a id="a-65"></a>威力广大。<a id="a-66"></a>三者马宝。<a id="a-67"></a>名迅疾风。<a id="a-68"></a>四者珠宝名日光藏云。<a id="a-69"></a>五者女宝。<a id="a-6A"></a>名具足艳吉祥。<a id="a-6B"></a>六主藏臣宝。<a id="a-6C"></a>名为大财。<a id="a-6D"></a>七主兵宝。<a id="a-6E"></a>名离垢眼。<a id="a-6F"></a>如是七宝。<a id="a-6G"></a>欻然出现。<a id="a-6H"></a>具足成就。<a id="a-6I"></a>为转轮王。<a id="a-6J"></a>主四天下。<a id="a-6K"></a>威德自在。<a id="a-6L"></a>行正法化。<a id="a-6M"></a>能伏一切。<a id="a-6N"></a>人皆快乐。<a id="a-6O"></a>王有千子。<a id="a-6P"></a>端正勇健。<a id="a-6Q"></a>威力雄猛。<a id="a-6R"></a>无诸怨敌。<a id="a-6S"></a>化境宽博。<a id="a-6T"></a>尽大海际。<a id="a-6U"></a>其地柔软。<a id="a-6V"></a>无诸荆棘。<a id="a-6W"></a>安隐丰乐。<a id="a-6X"></a>离众灾患。<a id="a-6Y"></a>时阎浮提八万四千诸小王都。<a id="a-6Z"></a>一一王都皆有僧坊。<a id="a-6a"></a>其数五百。<a id="a-6b"></a>一一僧坊。<a id="a-6c"></a>建百楼阁。<a id="a-6d"></a>环廊四绕。<a id="a-6e"></a>树林蓊郁。<a id="a-6f"></a>冬夏安居。<a id="a-6g"></a>经行之处。<a id="a-6h"></a>一切皆以众宝庄严。<a id="a-6i"></a>及诸一切资生之具无不备足。<a id="a-6j"></a>复于处处僧伽蓝内。<a id="a-6k"></a>立佛支提。<a id="a-6l"></a>皆悉高广庄严妙好。<a id="a-6m"></a>彼诸城内。<a id="a-6n"></a>皆请如来。<a id="a-6o"></a>以不思议华香幡盖妙宝缯彩诸供养具。<a id="a-6p"></a>而为供养。<a id="a-6q"></a>尔时如来。<a id="a-6r"></a>咸受其请。<a id="a-6s"></a>以自在力。<a id="a-6t"></a>其身普入一切王都。<a id="a-6u"></a>令无量众生种诸善根。<a id="a-6v"></a>无量众生心得清净。<a id="a-6w"></a>无量众生发欢喜心。<a id="a-6x"></a>无量众生增长爱敬。<a id="a-6y"></a>无量众生速疾发起大菩提意。<a id="a-6z"></a>广以大悲。<a id="a-70"></a>饶益群品。<a id="a-71"></a>勤修一切诸佛正法。<a id="a-72"></a>随所修习。<a id="a-73"></a>皆能悟入。<a id="a-74"></a>回向诸佛一切智道。<a id="a-75"></a>了达诸佛甚深法海。<a id="a-76"></a>普入三世无差别智。<a id="a-77"></a>普照三世诸众生界。<a id="a-78"></a>知一切佛出兴于世相续次第。<a id="a-79"></a>得一切佛种智。<a id="a-7A"></a>方便善巧调伏一切众生。<a id="a-7B"></a>发起菩萨广大行愿。<a id="a-7C"></a>清净一切诸菩萨道。<a id="a-7D"></a>安住菩萨平等智性。<a id="a-7E"></a>入佛无尽辩才大门。<a id="a-7F"></a>转佛清净无碍法轮。<a id="a-7G"></a>普现其身。<a id="a-7H"></a>遍一切刹。<a id="a-7I"></a>住于一切众生之前。<a id="a-7J"></a>知诸众生根性欲解种种心海。<a id="a-7K"></a>随应调伏。<a id="a-7L"></a>皆令成熟。<a id="a-7M"></a>尔时大威德主转轮圣王。<a id="a-7N"></a>及彼一切王都城中。<a id="a-7O"></a>皆得见彼胜日身如来。<a id="a-7P"></a>示现种种不可思议大神通力。<a id="a-7Q"></a>如是自在广大饶益。</p>
  <p id="a7R">善男子。<a id="a-7S"></a>于意云何。<a id="a-7T"></a>彼时太子大威德主。<a id="a-7U"></a>受于父王灌顶升位。<a id="a-7V"></a>作转轮王。<a id="a-7W"></a>供养佛者。<a id="a-7X"></a>岂异人乎。<a id="a-7Y"></a>今世尊毗卢遮那如来是也。<a id="a-7Z"></a>彼时父王名财主者。<a id="a-7a"></a>岂异人乎。<a id="a-7b"></a>今宝华光如来是也。<a id="a-7c"></a>其佛现在东方过世界海极微尘数刹海之外。<a id="a-7d"></a>有世界海。<a id="a-7e"></a>名普现法界虚空影像云。<a id="a-7f"></a>彼刹海中。<a id="a-7g"></a>有世界种。<a id="a-7h"></a>名普现三世影像摩尼王。<a id="a-7i"></a>彼世界种中。<a id="a-7j"></a>有一世界。<a id="a-7k"></a>名佛圆满灯。<a id="a-7l"></a>彼世界中。<a id="a-7m"></a>有菩提场。<a id="a-7n"></a>名一切世主身影像幢。<a id="a-7o"></a>宝华光如来。<a id="a-7p"></a>于此成阿耨多罗三藐三菩提。<a id="a-7q"></a>有不可说不可说佛刹极微尘数诸菩萨众。<a id="a-7r"></a>前后围绕。<a id="a-7s"></a>于众会中。<a id="a-7t"></a>转正法轮。<a id="a-7u"></a>令无量众生皆得成熟。<a id="a-7v"></a>彼佛过去为菩萨时。<a id="a-7w"></a>修习庄严此世界海。<a id="a-7x"></a>彼刹海中。<a id="a-7y"></a>去来今佛。<a id="a-7z"></a>成正等觉出兴世者皆悉是彼宝华光佛之所化度。<a id="a-80"></a>最初令其发阿耨多罗三藐三菩提心。<a id="a-81"></a>乃至究竟。<a id="a-82"></a>令其成熟。<a id="a-83"></a>善男子。<a id="a-84"></a>时财主王。<a id="a-85"></a>第一夫人大威德主太子之母。<a id="a-86"></a>莲华吉祥藏者。<a id="a-87"></a>岂异人乎。<a id="a-88"></a>今此佛母摩耶夫人。<a id="a-89"></a>得幻智光明无碍解脱。<a id="a-8A"></a>于其身中。<a id="a-8B"></a>含藏出生过去未来一切诸佛。<a id="a-8C"></a>今于此界。<a id="a-8D"></a>生佛世尊。<a id="a-8E"></a>毗卢遮那如来者是。<a id="a-8F"></a>时具足艳吉祥女母善现者。<a id="a-8G"></a>岂异人乎。<a id="a-8H"></a>即今我母执杖释种善目夫人是也。<a id="a-8I"></a>善男子。<a id="a-8J"></a>彼时大威德主转轮圣王所有眷属。<a id="a-8K"></a>岂异人乎。<a id="a-8L"></a>今佛世尊。<a id="a-8M"></a>所有众会一切菩萨是也。<a id="a-8N"></a>如是菩萨。<a id="a-8O"></a>皆具修集普贤所行。<a id="a-8P"></a>圆满成就普贤大愿。<a id="a-8Q"></a>虽恒在此佛会道场。<a id="a-8R"></a>而能普现一切世界。<a id="a-8S"></a>住诸菩萨平等三昧。<a id="a-8T"></a>常得现见一切诸佛。<a id="a-8U"></a>悉能闻持一切如来等虚空界妙音声海所转法轮。<a id="a-8V"></a>住一切法自在智力。<a id="a-8W"></a>名称普闻诸佛国土。<a id="a-8X"></a>能普亲近一切如来道场众会。<a id="a-8Y"></a>随诸众生应受化者。<a id="a-8Z"></a>演说正法。<a id="a-8a"></a>悉令成熟。<a id="a-8b"></a>尽未来际一切劫海修菩萨行。<a id="a-8c"></a>恒无间断。<a id="a-8d"></a>成满普贤广大誓愿。<a id="a-8e"></a>善男子。<a id="a-8f"></a>彼时童女具足艳吉祥。<a id="a-8g"></a>与威德主转轮圣王。<a id="a-8h"></a>尽其形寿。<a id="a-8i"></a>以四事供养胜日身如来者。<a id="a-8j"></a>岂异人乎。<a id="a-8k"></a>我身是也。<a id="a-8l"></a>善男子。<a id="a-8m"></a>彼佛灭后。<a id="a-8n"></a>于此世界。<a id="a-8o"></a>复有佛出。<a id="a-8p"></a>名清净身。<a id="a-8q"></a>我于彼佛。<a id="a-8r"></a>亲近供养。<a id="a-8s"></a>闻法受持。<a id="a-8t"></a>亦为众生。<a id="a-8u"></a>行菩萨道。<a id="a-8v"></a>次有佛出。<a id="a-8w"></a>名一切智影像月身。<a id="a-8x"></a>我于彼时。<a id="a-8y"></a>亲近供养。<a id="a-8z"></a>次有佛出。<a id="a-90"></a>名阎浮檀金光明王。<a id="a-91"></a>次有佛出。<a id="a-92"></a>名大梵音相庄严身。<a id="a-93"></a>次有佛出。<a id="a-94"></a>名种种焰妙月光。<a id="a-95"></a>次有佛出。<a id="a-96"></a>名妙高智观察幢。<a id="a-97"></a>次有佛出。<a id="a-98"></a>名广大智光明王。<a id="a-99"></a>次有佛出。<a id="a-9A"></a>名那罗延金刚精进力。<a id="a-9B"></a>次有佛出。<a id="a-9C"></a>名智势力无能胜。<a id="a-9D"></a>次有佛出。<a id="a-9E"></a>名普观察智。<a id="a-9F"></a>次有佛出。<a id="a-9G"></a>名广大智吉祥云。<a id="a-9H"></a>次有佛出。<a id="a-9I"></a>名无畏智光明身。<a id="a-9J"></a>次有佛出。<a id="a-9K"></a>名净智焰光云。<a id="a-9L"></a>次有佛出。<a id="a-9M"></a>名功德幢。<a id="a-9N"></a>次有佛出。<a id="a-9O"></a>名智日幢。<a id="a-9P"></a>次有佛出。<a id="a-9Q"></a>名莲华开敷身。<a id="a-9R"></a>次有佛出。<a id="a-9S"></a>名福德严净光。<a id="a-9T"></a>次有佛出。<a id="a-9U"></a>名智焰云。<a id="a-9V"></a>次有佛出。<a id="a-9W"></a>名毗卢遮那月。<a id="a-9X"></a>次有佛出。<a id="a-9Y"></a>名庄严盖大声王。<a id="a-9Z"></a>次有佛出。<a id="a-9a"></a>名大勇猛普智光明。<a id="a-9b"></a>次有佛出。<a id="a-9c"></a>名法界境界智月王。<a id="a-9d"></a>次有佛出。<a id="a-9e"></a>名普现影像开悟众生如虚空心。<a id="a-9f"></a>次有佛出。<a id="a-9g"></a>名语言相寂灭香。<a id="a-9h"></a>次有佛出。<a id="a-9i"></a>名普震随顺寂静声。<a id="a-9j"></a>次有佛出。<a id="a-9k"></a>名坚固智无障碍光网。<a id="a-9l"></a>次有佛出。<a id="a-9m"></a>名甘露山威德王。<a id="a-9n"></a>次有佛出。<a id="a-9o"></a>名法海雷音。<a id="a-9p"></a>次有佛出。<a id="a-9q"></a>名佛虚空光照髻。<a id="a-9r"></a>次有佛出。<a id="a-9s"></a>名月光毫相云。<a id="a-9t"></a>次有佛出。<a id="a-9u"></a>名月面妙圆满。<a id="a-9v"></a>次有佛出。<a id="a-9w"></a>名妙觉智拘苏摩华光。<a id="a-9x"></a>次有佛出。<a id="a-9y"></a>名宝焰山吉祥威德。<a id="a-9z"></a>次有佛出。<a id="a-A0"></a>名广大功德星宿光。<a id="a-A1"></a>次有佛出。<a id="a-A2"></a>名具一切智三昧身。<a id="a-A3"></a>次有佛出。<a id="a-A4"></a>名焰圆满身。<a id="a-A5"></a>次有佛出。<a id="a-A6"></a>名最胜威德宝光明。<a id="a-A7"></a>次有佛出。<a id="a-A8"></a>名普智速疾行。<a id="a-A9"></a>次有佛出。<a id="a-AA"></a>名光焰海门灯。<a id="a-AB"></a>次有佛出。<a id="a-AC"></a>名大法宫殿妙声王。<a id="a-AD"></a>次有佛出。<a id="a-AE"></a>名无比功德名称幢。<a id="a-AF"></a>次有佛出。<a id="a-AG"></a>名修臂。<a id="a-AH"></a>次有佛出。<a id="a-AI"></a>名清净本愿神变化月。<a id="a-AJ"></a>次有佛出。<a id="a-AK"></a>名虚空智实义灯。<a id="a-AL"></a>次有佛出。<a id="a-AM"></a>名法上虚空自在王。<a id="a-AN"></a>次有佛出。<a id="a-AO"></a>名毗卢遮那德藏王。<a id="a-AP"></a>次有佛出。<a id="a-AQ"></a>名那罗延法聚。<a id="a-AR"></a>次有佛出。<a id="a-AS"></a>名诸乘智积幢。<a id="a-AT"></a>次有佛出。<a id="a-AU"></a>名法海妙莲华。<a id="a-AV"></a>如是等六十百千亿那由他如来。<a id="a-AW"></a>于彼劫中。<a id="a-AX"></a>相续次第。<a id="a-AY"></a>出兴于世。<a id="a-AZ"></a>我皆亲近承事供养。<a id="a-Aa"></a>其最后佛。<a id="a-Ab"></a>名广大欢喜出现威德。<a id="a-Ac"></a>最后于此。<a id="a-Ad"></a>出兴于世。<a id="a-Ae"></a>尔时彼佛。<a id="a-Af"></a>来入王城。<a id="a-Ag"></a>我于彼时。<a id="a-Ah"></a>为王正妃。<a id="a-Ai"></a>同与大王以诸供具。<a id="a-Aj"></a>供养彼佛。<a id="a-Ak"></a>于其佛所。<a id="a-Al"></a>闻说法门。<a id="a-Am"></a>名一切如来受生出现灯。<a id="a-An"></a>即时获得差别智眼。<a id="a-Ao"></a>名观一切菩萨三昧海微细境界解脱门。</p>
  <p id="aAp">善男子。<a id="a-Aq"></a>我时于彼。<a id="a-Ar"></a>得此解脱。<a id="a-As"></a>经佛刹极微尘劫。<a id="a-At"></a>常与菩萨勤加修习。<a id="a-Au"></a>是诸劫中。<a id="a-Av"></a>所有诸佛无量无边。<a id="a-Aw"></a>我皆一一亲近供养。<a id="a-Ax"></a>受行其法。<a id="a-Ay"></a>或有劫中承事一佛。<a id="a-Az"></a>或有劫中承事二佛。<a id="a-B0"></a>或有劫中承事三佛。<a id="a-B1"></a>或百或千。<a id="a-B2"></a>乃至或有于一劫中亲近承事不可说不可说佛。<a id="a-B3"></a>或有劫中值于佛刹极微尘数佛。<a id="a-B4"></a>如是诸佛。<a id="a-B5"></a>我皆亲近承事供养。<a id="a-B6"></a>犹未能知菩萨之身。<a id="a-B7"></a>形量色貌。<a id="a-B8"></a>及身语意。<a id="a-B9"></a>业行果报。<a id="a-BA"></a>三昧解脱。<a id="a-BB"></a>所有境界。<a id="a-BC"></a>善男子。<a id="a-BD"></a>若有众生。<a id="a-BE"></a>得见菩萨。<a id="a-BF"></a>为一切智。<a id="a-BG"></a>修诸行时。<a id="a-BH"></a>或逆或顺。<a id="a-BI"></a>若疑若信。<a id="a-BJ"></a>菩萨皆以世出世间种种方便。<a id="a-BK"></a>而摄取之。<a id="a-BL"></a>以为眷属。<a id="a-BM"></a>令于阿耨多罗三藐三菩提得不退转。<a id="a-BN"></a>善男子。<a id="a-BO"></a>我从于彼广大欢喜出现威德如来之所。<a id="a-BP"></a>得此观一切菩萨三昧海微细境界解脱已。<a id="a-BQ"></a>于百佛刹极微尘数劫。<a id="a-BR"></a>常与菩萨。<a id="a-BS"></a>而共修习。<a id="a-BT"></a>尔所劫中所有诸佛。<a id="a-BU"></a>出兴于世。<a id="a-BV"></a>我皆亲近承事供养。<a id="a-BW"></a>彼诸如来。<a id="a-BX"></a>各以异门说修多罗。<a id="a-BY"></a>随顺修行。<a id="a-BZ"></a>忆持不忘。<a id="a-Ba"></a>令此解脱。<a id="a-Bb"></a>展转增广。<a id="a-Bc"></a>由是能知种种修多罗。<a id="a-Bd"></a>获种种功德身。<a id="a-Be"></a>得种种解脱门。<a id="a-Bf"></a>见种种三世海。<a id="a-Bg"></a>诣种种佛刹海。<a id="a-Bh"></a>见种种成正觉。<a id="a-Bi"></a>入种种佛众会。<a id="a-Bj"></a>发种种菩萨愿。<a id="a-Bk"></a>行种种菩萨行。<a id="a-Bl"></a>满种种菩萨解脱。<a id="a-Bm"></a>亦未能知菩萨所成普贤解脱。<a id="a-Bn"></a>何以故。<a id="a-Bo"></a>菩萨所得普贤解脱神通境界。<a id="a-Bp"></a>如大虚空。<a id="a-Bq"></a>如众生名。<a id="a-Br"></a>如三世海。<a id="a-Bs"></a>如十方界。<a id="a-Bt"></a>如法界海。<a id="a-Bu"></a>无量无边无际畔故。<a id="a-Bv"></a>善男子。<a id="a-Bw"></a>应知菩萨所得普贤解脱法门。<a id="a-Bx"></a>与诸如来境界齐等。<a id="a-By"></a>善男子。<a id="a-Bz"></a>我于尔所佛刹极微尘数劫。<a id="a-C0"></a>观菩萨身所有境界。<a id="a-C1"></a>无有厌足。<a id="a-C2"></a>如多欲人男女集会。<a id="a-C3"></a>更相染爱。<a id="a-C4"></a>于念念中。<a id="a-C5"></a>起于无量妄想思觉。<a id="a-C6"></a>随彼境转无有尽极。<a id="a-C7"></a>我亦如是。<a id="a-C8"></a>于尔所劫。<a id="a-C9"></a>观菩萨身一一毛孔。<a id="a-CA"></a>念念悉见无量无边广大世界。<a id="a-CB"></a>种种生起。<a id="a-CC"></a>种种安立种种庄严。<a id="a-CD"></a>种种形状。<a id="a-CE"></a>种种依住。<a id="a-CF"></a>种种分量种种时劫。<a id="a-CG"></a>种种际畔。<a id="a-CH"></a>种种山海。<a id="a-CI"></a>种种大地。<a id="a-CJ"></a>种种云覆。<a id="a-CK"></a>种种名字。<a id="a-CL"></a>种种佛出兴。<a id="a-CM"></a>种种菩提场。<a id="a-CN"></a>现种种大神通。<a id="a-CO"></a>于种种大众会。<a id="a-CP"></a>演种种修多罗。<a id="a-CQ"></a>立种种诸乘教。<a id="a-CR"></a>开种种方便门。<a id="a-CS"></a>放种种光明轮。<a id="a-CT"></a>严种种佛世界。<a id="a-CU"></a>设种种灌顶法。<a id="a-CV"></a>又于菩萨一一毛孔。<a id="a-CW"></a>于念念中。<a id="a-CX"></a>常见十方无边佛海。<a id="a-CY"></a>坐种种道场。<a id="a-CZ"></a>现种种神变。<a id="a-Ca"></a>转种种法轮。<a id="a-Cb"></a>说种种修多罗。<a id="a-Cc"></a>次第相续。<a id="a-Cd"></a>恒不断绝。<a id="a-Ce"></a>又于菩萨一一毛孔。<a id="a-Cf"></a>念念常见十方一切诸众生海。<a id="a-Cg"></a>种种住处。<a id="a-Ch"></a>种种形貌。<a id="a-Ci"></a>种种威仪。<a id="a-Cj"></a>种种作业。<a id="a-Ck"></a>种种根器。<a id="a-Cl"></a>种种心量。<a id="a-Cm"></a>又于菩萨一一毛孔。<a id="a-Cn"></a>悉见三世诸菩萨海。<a id="a-Co"></a>无量无边诸行门。<a id="a-Cp"></a>无量无边大愿海。<a id="a-Cq"></a>无量无边菩萨地。<a id="a-Cr"></a>无量无边波罗蜜。<a id="a-Cs"></a>无量无边本生事。<a id="a-Ct"></a>无量无边严刹行。<a id="a-Cu"></a>无量无边大慈门。<a id="a-Cv"></a>无量无边大悲云。<a id="a-Cw"></a>无量无边精进海。<a id="a-Cx"></a>无量无边大喜心。<a id="a-Cy"></a>念念摄取无边众生。<a id="a-Cz"></a>方便调伏。<a id="a-D0"></a>皆令成熟。<a id="a-D1"></a>善男子。<a id="a-D2"></a>我于尔所佛刹极微尘数劫。<a id="a-D3"></a>念念如是观于菩萨一一毛孔所有境界。<a id="a-D4"></a>已所经处更不重经。<a id="a-D5"></a>已所见处更不重见。<a id="a-D6"></a>已所闻处更不重闻。<a id="a-D7"></a>已所得处更不重得。<a id="a-D8"></a>乃至见于悉达太子处。<a id="a-D9"></a>于内宫采女围绕我以解脱力。<a id="a-DA"></a>观于菩萨一一毛孔。<a id="a-DB"></a>悉见三世一切法界。<a id="a-DC"></a>无边境界。<a id="a-DD"></a>深入无际。<a id="a-DE"></a>善男子。<a id="a-DF"></a>我唯得此观察菩萨大三昧海微细境界解脱门。<a id="a-DG"></a>如诸菩萨摩诃萨。<a id="a-DH"></a>能悉成就诸方便海。<a id="a-DI"></a>等诸众生。<a id="a-DJ"></a>现随类身。<a id="a-DK"></a>普住一切众生之前。<a id="a-DL"></a>随诸众生。<a id="a-DM"></a>种种根性。<a id="a-DN"></a>演说种种诸乘教法。<a id="a-DO"></a>一切毛孔。<a id="a-DP"></a>悉能出生无量色相变化海云。<a id="a-DQ"></a>知一切法本来清净。<a id="a-DR"></a>无性为性。<a id="a-DS"></a>知诸众生。<a id="a-DT"></a>同于虚空无相为相。<a id="a-DU"></a>住无分别究竟解脱。<a id="a-DV"></a>现无中边广大境界。<a id="a-DW"></a>知佛神力毕竟如如。<a id="a-DX"></a>能随大愿。<a id="a-DY"></a>普现神变。<a id="a-DZ"></a>一念能入广大法界。<a id="a-Da"></a>令一切法自在。<a id="a-Db"></a>随转得一切法普遍智门。<a id="a-Dc"></a>悉能游戏诸菩萨地。<a id="a-Dd"></a>远离一切烦恼结使。<a id="a-De"></a>获得清净圆满智通。<a id="a-Df"></a>知诸众生究竟寂灭。<a id="a-Dg"></a>普随现身。<a id="a-Dh"></a>皆令欢喜。<a id="a-Di"></a>与诸菩萨平等一缘。<a id="a-Dj"></a>常共集会。<a id="a-Dk"></a>不相舍离。<a id="a-Dl"></a>得大神通。<a id="a-Dm"></a>究竟不退。<a id="a-Dn"></a>自在游行一切世界。<a id="a-Do"></a>随诸众生。<a id="a-Dp"></a>现成正觉。<a id="a-Dq"></a>普坐一切道场众会。<a id="a-Dr"></a>普随诸趣而现受生乘不退轮。<a id="a-Ds"></a>行菩萨行。<a id="a-Dt"></a>见闻获益。<a id="a-Du"></a>如药树王满众生心。<a id="a-Dv"></a>如如意宝。<a id="a-Dw"></a>一音普演。<a id="a-Dx"></a>咸令欢喜。<a id="a-Dy"></a>于大智地。<a id="a-Dz"></a>安立诸法。<a id="a-E0"></a>智幻神通。<a id="a-E1"></a>遍周法界。<a id="a-E2"></a>如是菩萨。<a id="a-E3"></a>行智功德。<a id="a-E4"></a>而我云何。<a id="a-E5"></a>能知能说。</p>
  <p id="aE6">尔时释女瞿波。<a id="a-E7"></a>告善财言。<a id="a-E8"></a>善男子。<a id="a-E9"></a>此世界中。<a id="a-EA"></a>有大摩尼毗卢遮那宝莲华藏师子之座。<a id="a-EB"></a>佛母摩耶而坐其上。<a id="a-EC"></a>汝诣彼问。<a id="a-ED"></a>菩萨云何修菩萨行。<a id="a-EE"></a>于诸世间。<a id="a-EF"></a>无所染着。<a id="a-EG"></a>菩萨云何得自在力。<a id="a-EH"></a>于诸法中。<a id="a-EI"></a>远离尘垢。<a id="a-EJ"></a>菩萨云何得信乐力供事诸佛恒无懈息。<a id="a-EK"></a>菩萨云何得勇进力。<a id="a-EL"></a>成就一切菩萨事业。<a id="a-EM"></a>菩萨云何得净智力。<a id="a-EN"></a>远离一切烦恼障碍。<a id="a-EO"></a>菩萨云何得深解力。<a id="a-EP"></a>有所闻法自然开悟。<a id="a-EQ"></a>菩萨云何得现前力。<a id="a-ER"></a>成就菩萨观察智慧。<a id="a-ES"></a>菩萨云何得周遍力。<a id="a-ET"></a>普诣一切诸如来所。<a id="a-EU"></a>菩萨云何得弘誓力。<a id="a-EV"></a>普摄一切诸众生界。<a id="a-EW"></a>菩萨云何得不退力。<a id="a-EX"></a>尽未来劫修菩萨行。<a id="a-EY"></a>菩萨云何得观察力。<a id="a-EZ"></a>悉见诸法无有挂碍。<a id="a-Ea"></a>菩萨云何入缘起智。<a id="a-Eb"></a>见一切法。<a id="a-Ec"></a>悉无有我。<a id="a-Ed"></a>菩萨云何得随顺智。<a id="a-Ee"></a>善解一切世出世法。<a id="a-Ef"></a>菩萨云何得微细智。<a id="a-Eg"></a>善能观察诸法体性。<a id="a-Eh"></a>菩萨云何得神通智。<a id="a-Ei"></a>能为众生说诸秘密。<a id="a-Ej"></a>菩萨云何发起大愿。<a id="a-Ek"></a>增长一切众生善根。<a id="a-El"></a>常无休息。<a id="a-Em"></a>菩萨云何亲近承事诸佛菩萨。<a id="a-En"></a>及以一切声闻独觉。<a id="a-Eo"></a>恒不断绝。<a id="a-Ep"></a>尔时释女瞿波。<a id="a-Eq"></a>欲重宣说此解脱门义。<a id="a-Er"></a>承佛威力。<a id="a-Es"></a>向善财童子。<a id="a-Et"></a>而说偈言。</p>
  <p id="aEu">若有众生见菩萨　　修集种种菩提行</p>
  <p id="aEv">起于不善及善心　　悉皆摄取令饶益</p>
  <p id="aEw">往昔百刹极微数　　倍是尘数复有劫</p>
  <p id="aEx">名为平等净庄严　　刹名最胜须弥光</p>
  <p id="aEy">彼劫有佛出兴世　　三十六亿那由他</p>
  <p id="aEz">最后出现天人师　　号正法幢为世灯</p>
  <p id="aF0">尔时彼佛涅槃后　　有王名智威德山</p>
  <p id="aF1">自在统领阎浮提　　力能摧伏诸怨敌</p>
  <p id="aF2">时王具有五百子　　端正勇健无能胜</p>
  <p id="aF3">才智善巧悉过人　　众生瞻仰无厌足</p>
  <p id="aF4">其王及子心清净　　深于佛法生信心</p>
  <p id="aF5">受持守护及修行　　勇猛精进恒无退</p>
  <p id="aF6">彼时太子名焰光　　具相庄严三十二</p>
  <p id="aF7">离垢功德皆圆满　　善能饶益诸群生</p>
  <p id="aF8">将其眷属五百亿　　闻法出家行学道</p>
  <p id="aF9">皆修梵行共精勤　　勇猛护持于佛法</p>
  <p id="aFA">时有王都名智树　　具足千亿城围绕</p>
  <p id="aFB">林名寂静大吉祥　　宝树庄严皆胜妙</p>
  <p id="aFC">焰光佛子住其中　　为众弘宣佛正法</p>
  <p id="aFD">辩才智慧无穷尽　　令其闻者除烦恼</p>
  <p id="aFE">菩萨有时因乞食　　执持衣钵入王城</p>
  <p id="aFF">威仪寂静步安详　　谛视正观心不乱</p>
  <p id="aFG">时彼城中有长者　　名为善称欢喜幢</p>
  <p id="aFH">我为童女在居家　　名净日光端严相</p>
  <p id="aFI">我时遥见此佛子　　念慧清净常现前</p>
  <p id="aFJ">诸根调伏相端严　　所有威仪皆寂静</p>
  <p id="aFK">次行乞食至我门　　我见即时生爱染</p>
  <p id="aFL">解身璎珞庄严具　　欢喜并珠施钵中</p>
  <p id="aFM">我时虽以染爱心　　供养焰光真佛子</p>
  <p id="aFN">由是不经三恶趣　　常生天上及人间</p>
  <p id="aFO">二百五十大劫中　　所生为女皆尊胜</p>
  <p id="aFP">恒见焰光修学处　　具相庄严离垢身</p>
  <p id="aFQ">过彼二百五十劫　　次生善现母人家</p>
  <p id="aFR">身为童女相端严　　名妙吉祥具足艳</p>
  <p id="aFS">见彼太子威德主　　而生尊重爱敬心</p>
  <p id="aFT">愿得奉事共修行　　幸彼宿因蒙纳受</p>
  <p id="aFU">我于彼时随太子　　同诣如来胜日身</p>
  <p id="aFV">即发广大菩提心　　供养闻法生欢喜</p>
  <p id="aFW">彼劫所有佛兴世　　六十千亿那由他</p>
  <p id="aFX">最后佛号解脱光　　次第我皆兴供养</p>
  <p id="aFY">于彼最后如来所　　获得觉法清净心</p>
  <p id="aFZ">观诸法性无有生　　成就宿命除烦恼</p>
  <p id="aFa">即得菩萨三昧海　　观察微细解脱门</p>
  <p id="aFb">一念能入于十方　　不可思议诸刹海</p>
  <p id="aFc">普见一切诸世界　　或有杂秽或清净</p>
  <p id="aFd">于杂秽刹无憎恶　　于清净刹不贪着</p>
  <p id="aFe">悉见十方诸刹海　　一切世界菩提场</p>
  <p id="aFf">如来遍坐放光明　　我于一念皆能了</p>
  <p id="aFg">彼佛所有大众海　　我于一念皆能入</p>
  <p id="aFh">亦知彼众所修行　　三昧解脱神通力</p>
  <p id="aFi">彼众所有广大行　　诸地诸度诸方便</p>
  <p id="aFj">及诸誓愿海无涯　　我于念念皆深入</p>
  <p id="aFk">我观菩萨相好身　　一一毛孔神通事</p>
  <p id="aFl">历劫同修诸妙行　　求其边际不可得</p>
  <p id="aFm">一一毛孔所有刹　　不可言说无央数</p>
  <p id="aFn">于中地水火风轮　　微细容持不相杂</p>
  <p id="aFo">彼诸世界所安立　　形量名体皆不同</p>
  <p id="aFp">刹中种种众生身　　色相庄严亦无量</p>
  <p id="aFq">我又以此解脱力　　尽见十方诸刹海</p>
  <p id="aFr">诸佛现化满其中　　调伏一切众生界</p>
  <p id="aFs">虽于无量劫修行　　见彼诸佛神通力</p>
  <p id="aFt">犹不能知此菩萨　　身心及智所行道</p>
  <p id="aFu">尔时善财童子。<a id="a-Fv"></a>闻是法已。<a id="a-Fw"></a>顶礼瞿波。<a id="a-Fx"></a>绕百千匝。<a id="a-Fy"></a>殷勤瞻仰。<a id="a-Fz"></a>恋慕一心。<a id="a-G0"></a>辞退而去。</p>
 </body>
</html>