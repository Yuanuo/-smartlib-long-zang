<!doctype html>
<html id="z3IBTVqId" data-ver="1142">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第七</h1>
  <h2 id="a2">入不思议解脱境界普贤行愿品</h2>
  <p id="a3">尔时海幢比丘。<a id="a-4"></a>从其眉间白毫相中。<a id="a-5"></a>出无量百千阿僧祇佛刹极微尘数帝释天王。<a id="a-6"></a>威德光明。<a id="a-7"></a>超过天众。<a id="a-8"></a>舍离世间一切欲乐。<a id="a-9"></a>于诸境界。<a id="a-A"></a>而得自在。<a id="a-B"></a>摩尼宝珠。<a id="a-C"></a>以系其顶。<a id="a-D"></a>身光映蔽诸天宫殿。<a id="a-E"></a>震动一切须弥山王。<a id="a-F"></a>觉悟一切放逸天众。<a id="a-G"></a>叹福德力。<a id="a-H"></a>说智慧力。<a id="a-I"></a>生其乐力。<a id="a-J"></a>持其志力。<a id="a-K"></a>增其所有清净念力。<a id="a-L"></a>坚其所发菩提心力。<a id="a-M"></a>赞乐见佛。<a id="a-N"></a>令除世欲。<a id="a-O"></a>赞乐闻法。<a id="a-P"></a>令厌世间。<a id="a-Q"></a>赞乐观智令绝世染。<a id="a-R"></a>止修罗战。<a id="a-S"></a>断烦恼诤。<a id="a-T"></a>灭怖死心。<a id="a-U"></a>发降魔愿。<a id="a-V"></a>兴立正法须弥山王。<a id="a-W"></a>成辨众生一切事业。<a id="a-X"></a>念念调伏无量众生。<a id="a-Y"></a>如是所作。<a id="a-Z"></a>周遍法界。</p>
  <p id="aa">从其额上。<a id="a-b"></a>出无量百千阿僧祇佛刹极微尘数诸梵天王。<a id="a-c"></a>色相端严。<a id="a-d"></a>世间无比。<a id="a-e"></a>威仪寂静。<a id="a-f"></a>言音美妙。<a id="a-g"></a>请佛转法。<a id="a-h"></a>叹佛功德。<a id="a-i"></a>令诸菩萨心生欢喜。<a id="a-j"></a>能办众生无量事业。<a id="a-k"></a>如是普遍十方法界。</p>
  <p id="al">从其头上。<a id="a-m"></a>出无量百千阿僧祇佛刹极微尘数诸菩萨众。<a id="a-n"></a>皆以相好。<a id="a-o"></a>庄严其身。<a id="a-p"></a>其诸菩萨。<a id="a-q"></a>各于其身肢节毛孔。<a id="a-r"></a>一切普放大光明云。<a id="a-s"></a>显现诸佛往昔所行菩萨行海。<a id="a-t"></a>宣说菩萨种种妙行。<a id="a-u"></a>所谓普遍十方一切世界。<a id="a-v"></a>称扬赞叹一切诸佛往昔所行檀波罗蜜。<a id="a-w"></a>施者受者。<a id="a-x"></a>及所施物。<a id="a-y"></a>并所随顺相应行海。<a id="a-z"></a>示导一切悭吝众生。<a id="a-10"></a>永离悭着。<a id="a-11"></a>成就舍心。<a id="a-12"></a>常行惠施。<a id="a-13"></a>摄取众生。<a id="a-14"></a>令住无上檀波罗蜜。<a id="a-15"></a>显示诸佛相好功德。<a id="a-16"></a>令得众宝庄严世界。<a id="a-17"></a>及示依正所出生因令诸众生爱乐修习。<a id="a-18"></a>普遍十方一切世界。<a id="a-19"></a>称扬赞叹一切诸佛往昔所行尸波罗蜜。<a id="a-1A"></a>并所随顺相应行海。<a id="a-1B"></a>令诸众生于五欲境。<a id="a-1C"></a>深生厌离。<a id="a-1D"></a>于诸佛境。<a id="a-1E"></a>专意趣求。<a id="a-1F"></a>除颠倒想。<a id="a-1G"></a>恒正思惟。<a id="a-1H"></a>断邪分别。<a id="a-1I"></a>永离诸恶。<a id="a-1J"></a>念菩萨戒。<a id="a-1K"></a>摄诸众生。<a id="a-1L"></a>住大慈悲。<a id="a-1M"></a>称赞解脱。<a id="a-1N"></a>护持如来究竟戒品。<a id="a-1O"></a>普令众生住于佛戒。<a id="a-1P"></a>说一切有悉皆如梦。<a id="a-1Q"></a>了达诸法自性皆空。<a id="a-1R"></a>说诸欲乐无有滋味。<a id="a-1S"></a>令诸众生远离欲缚。<a id="a-1T"></a>出烦恼垢。<a id="a-1U"></a>普遍十方一切世界。<a id="a-1V"></a>称扬赞叹一切诸佛往昔所行忍波罗蜜。<a id="a-1W"></a>并所随顺相应行海。<a id="a-1X"></a>令诸众生得法自在。<a id="a-1Y"></a>得心自在。<a id="a-1Z"></a>具忍辱力。<a id="a-1a"></a>称扬赞叹金色身业。<a id="a-1b"></a>离嗔恚垢。<a id="a-1c"></a>起慈悲行。<a id="a-1d"></a>止杀害心。<a id="a-1e"></a>绝畜生道。<a id="a-1f"></a>普遍十方一切世界。<a id="a-1g"></a>称扬赞叹一切诸佛往昔所修勤波罗蜜。<a id="a-1h"></a>并所随顺相应行海。<a id="a-1i"></a>令诸菩萨精进勇猛。<a id="a-1j"></a>为一切智。<a id="a-1k"></a>勤求正法。<a id="a-1l"></a>供养承事一切如来。<a id="a-1m"></a>恭敬赞叹。<a id="a-1n"></a>心无疲厌。<a id="a-1o"></a>令诸世间不起放逸。<a id="a-1p"></a>摄取众生令离苦蕴。<a id="a-1q"></a>入佛究竟圆满智海。<a id="a-1r"></a>普遍十方一切世界。<a id="a-1s"></a>称扬赞叹一切诸佛往昔所修禅波罗蜜。<a id="a-1t"></a>并所随顺相应行海。<a id="a-1u"></a>令其散灭尘劳障翳。<a id="a-1v"></a>永舍憍慢。<a id="a-1w"></a>不起贪嗔。<a id="a-1x"></a>荫清凉云。<a id="a-1y"></a>除烦恼热。<a id="a-1z"></a>竭生死海。<a id="a-20"></a>摧业结山。<a id="a-21"></a>调伏众生。<a id="a-22"></a>安住妙法。<a id="a-23"></a>究竟令其心得自在。<a id="a-24"></a>普遍十方一切世界。<a id="a-25"></a>称扬赞叹一切诸佛往昔所修般若波罗蜜。<a id="a-26"></a>并所随顺相应行海。<a id="a-27"></a>普耀正见智慧电光。<a id="a-28"></a>令诸众生照达本性。<a id="a-29"></a>普震清净妙法雷音。<a id="a-2A"></a>令诸众生增长功德。<a id="a-2B"></a>摧灭一切我慢高山。<a id="a-2C"></a>拔出一切诸见毒箭。<a id="a-2D"></a>决除一切疑惑翳膜。<a id="a-2E"></a>令诸众生得自在智。<a id="a-2F"></a>普遍十方一切世界。<a id="a-2G"></a>称扬赞叹一切诸佛往昔所修方便波罗蜜。<a id="a-2H"></a>并所随顺相应行海。<a id="a-2I"></a>随顺世间种种所作。<a id="a-2J"></a>令诸众生究竟成熟。<a id="a-2K"></a>虽普调伏一切众生。<a id="a-2L"></a>而于众生无所染着。<a id="a-2M"></a>虽普照明诸佛众会。<a id="a-2N"></a>而于众会。<a id="a-2O"></a>心无所著。<a id="a-2P"></a>虽离生死。<a id="a-2Q"></a>而于诸趣。<a id="a-2R"></a>自在受生。<a id="a-2S"></a>虽现世间。<a id="a-2T"></a>而于涅槃。<a id="a-2U"></a>入出自在。<a id="a-2V"></a>虽能了达生死涅槃无二无别。<a id="a-2W"></a>而常善巧饶益众生。<a id="a-2X"></a>安住菩萨圆满自在。<a id="a-2Y"></a>超出世间到于彼岸。<a id="a-2Z"></a>普遍十方一切世界。<a id="a-2a"></a>称扬赞叹一切诸佛往昔所成愿波罗蜜。<a id="a-2b"></a>并所随顺相应行海。<a id="a-2c"></a>令诸菩萨尽未来际。<a id="a-2d"></a>乘四愿轮。<a id="a-2e"></a>游正觉路。<a id="a-2f"></a>遍周刹海。<a id="a-2g"></a>利乐众生。<a id="a-2h"></a>摧无明山。<a id="a-2i"></a>裂爱欲网。<a id="a-2j"></a>解众结缚。<a id="a-2k"></a>永灭无余。<a id="a-2l"></a>示现神通种种变化。<a id="a-2m"></a>令诸众生寿命自在。<a id="a-2n"></a>普遍十方一切世界。<a id="a-2o"></a>称扬赞叹一切诸佛往昔所成力波罗蜜。<a id="a-2p"></a>并所随顺相应行海。<a id="a-2q"></a>演说菩萨大总持力。<a id="a-2r"></a>方便法音妙辩才力。<a id="a-2s"></a>成熟众生广大愿力。<a id="a-2t"></a>摧伏魔怨智自在力。<a id="a-2u"></a>制诸外道心无畏力。<a id="a-2v"></a>身力坚固。<a id="a-2w"></a>犹若金刚能碎一切大铁围山。<a id="a-2x"></a>能灭十方一切劫火。<a id="a-2y"></a>能竭海水。<a id="a-2z"></a>能吞猛风。<a id="a-30"></a>掌擎尽空所有世界。<a id="a-31"></a>而于身力。<a id="a-32"></a>无有损减。<a id="a-33"></a>令诸众生净治三昧。<a id="a-34"></a>普于一切。<a id="a-35"></a>自在受生。<a id="a-36"></a>普遍十方一切世界。<a id="a-37"></a>称扬赞叹一切诸佛往昔所修智波罗蜜。<a id="a-38"></a>并所随顺相应行海。<a id="a-39"></a>分别演说种种智地。<a id="a-3A"></a>所谓普生诸佛十力无畏一切功德具足智地。<a id="a-3B"></a>普满诸佛一切相好自在庄严具足智地。<a id="a-3C"></a>普发菩萨一切大愿具足智地。<a id="a-3D"></a>普遍摄受一切众生具足智地。<a id="a-3E"></a>普为众生显示无我具足智地。<a id="a-3F"></a>普遍观察一切众生种种心念具足智地。<a id="a-3G"></a>普遍分别一切众生根解差别具足智地。<a id="a-3H"></a>普遍随顺一切众生信乐差别具足智地。<a id="a-3I"></a>普遍了知一切众生甚深业海无量差别具足智地。<a id="a-3J"></a>普遍趣入一切众生无量愿海心乐差别具足智地。</p>
  <p id="a3K">从其顶上肉髻之中。<a id="a-3L"></a>出无量阿僧祇佛刹极微尘数如来之身。<a id="a-3M"></a>其身最胜。<a id="a-3N"></a>世无能比。<a id="a-3O"></a>诸相随好。<a id="a-3P"></a>清净庄严。<a id="a-3Q"></a>威光赫奕。<a id="a-3R"></a>如真金山。<a id="a-3S"></a>无量光明。<a id="a-3T"></a>普照十方。<a id="a-3U"></a>演妙圆音。<a id="a-3V"></a>普周法界。<a id="a-3W"></a>示现无量大神通力。<a id="a-3X"></a>为诸世间。<a id="a-3Y"></a>普雨法雨。<a id="a-3Z"></a>随其所应。<a id="a-3a"></a>皆令获益。<a id="a-3b"></a>所谓为坐菩提场诸菩萨。<a id="a-3c"></a>雨大法雨。<a id="a-3d"></a>名平等现前智。<a id="a-3e"></a>为灌顶位诸菩萨。<a id="a-3f"></a>雨大法雨。<a id="a-3g"></a>名普门法界。<a id="a-3h"></a>为法王子位诸菩萨。<a id="a-3i"></a>雨大法雨。<a id="a-3j"></a>名入诸菩萨普庄严门。<a id="a-3k"></a>为童真位诸菩萨。<a id="a-3l"></a>雨大法雨。<a id="a-3m"></a>名住坚固山大法智云。<a id="a-3n"></a>为不退位诸菩萨。<a id="a-3o"></a>雨大法雨。<a id="a-3p"></a>名普遍庄严平等海藏。<a id="a-3q"></a>为成就正心位诸菩萨。<a id="a-3r"></a>雨大法雨。<a id="a-3s"></a>名以金刚智普照境界。<a id="a-3t"></a>为方便具足位诸菩萨。<a id="a-3u"></a>雨大法雨。<a id="a-3v"></a>名普摄众生自性庄严门。<a id="a-3w"></a>为生贵位诸菩萨。<a id="a-3x"></a>雨大法雨。<a id="a-3y"></a>名如来圆满随顺世间。<a id="a-3z"></a>为修行相应位诸菩萨。<a id="a-40"></a>雨大法雨。<a id="a-41"></a>名演法本际悲愍世间。<a id="a-42"></a>为治地位诸菩萨。<a id="a-43"></a>雨大法雨。<a id="a-44"></a>名积集法藏。<a id="a-45"></a>为初发心诸菩萨。<a id="a-46"></a>雨大法雨。<a id="a-47"></a>名普摄众生平等庄严。<a id="a-48"></a>为广大信解诸菩萨。<a id="a-49"></a>雨大法雨。<a id="a-4A"></a>名如来愿藏无尽解脱。<a id="a-4B"></a>为无色界诸天。<a id="a-4C"></a>雨大法雨。<a id="a-4D"></a>名普门智无尽藏。<a id="a-4E"></a>为梵世诸天。<a id="a-4F"></a>雨大法雨。<a id="a-4G"></a>名无量教声普门智藏。<a id="a-4H"></a>为他化自在天。<a id="a-4I"></a>雨大法雨。<a id="a-4J"></a>名能生法力资具无尽藏。<a id="a-4K"></a>为诸魔众。<a id="a-4L"></a>雨大法雨。<a id="a-4M"></a>名种种心幢勤求一切智。<a id="a-4N"></a>为化乐诸天。<a id="a-4O"></a>雨大法雨。<a id="a-4P"></a>名净念智宝住种种善轭。<a id="a-4Q"></a>为兜率诸天。<a id="a-4R"></a>雨大法雨。<a id="a-4S"></a>名菩萨生意种种愿宝幢。<a id="a-4T"></a>为夜摩诸天。<a id="a-4U"></a>雨大法雨。<a id="a-4V"></a>名随顺如来净念欢喜藏。<a id="a-4W"></a>为忉利诸天。<a id="a-4X"></a>雨大法雨。<a id="a-4Y"></a>名疾见如来出生庄严爱乐藏。<a id="a-4Z"></a>为诸龙王众。<a id="a-4a"></a>雨大法雨。<a id="a-4b"></a>名出生菩萨厌离龙趣。<a id="a-4c"></a>种种神变欢喜幢。<a id="a-4d"></a>为夜叉王众。<a id="a-4e"></a>雨大法雨。<a id="a-4f"></a>名见佛欢喜普遍法界如来神变藏。<a id="a-4g"></a>为乾闼婆王众。<a id="a-4h"></a>雨大法雨。<a id="a-4i"></a>名一切如来集法音声云。<a id="a-4j"></a>为阿修罗王众。<a id="a-4k"></a>雨大法雨。<a id="a-4l"></a>名金刚智轮大法境界。<a id="a-4m"></a>为迦楼罗王众。<a id="a-4n"></a>雨大法雨。<a id="a-4o"></a>名无边光明出生一切如来方便。<a id="a-4p"></a>为紧那罗王众。<a id="a-4q"></a>雨大法雨。<a id="a-4r"></a>名一切如来饶益世间殊胜智云。<a id="a-4s"></a>为摩睺罗伽王众。<a id="a-4t"></a>雨大法雨。<a id="a-4u"></a>名爱乐速疾增长法。<a id="a-4v"></a>为诸人王众。<a id="a-4w"></a>雨大法雨。<a id="a-4x"></a>名得一切众生胜智慧法。<a id="a-4y"></a>为地狱众生。<a id="a-4z"></a>雨大法雨。<a id="a-50"></a>名寂静音声正念庄严。<a id="a-51"></a>为畜生众生。<a id="a-52"></a>雨大法雨。<a id="a-53"></a>名随顺如来具智慧藏无恶业道声。<a id="a-54"></a>为阎罗王界众生。<a id="a-55"></a>雨大法雨。<a id="a-56"></a>名不舍众生出生如来波罗蜜声。<a id="a-57"></a>为诸厄难处众生。<a id="a-58"></a>雨大法雨。<a id="a-59"></a>名寂静音声普遍安慰。<a id="a-5A"></a>悉令众生。<a id="a-5B"></a>永离忧苦。<a id="a-5C"></a>咸得入于贤圣众会。<a id="a-5D"></a>如是所作。<a id="a-5E"></a>充满十方一切法界。<a id="a-5F"></a>海幢比丘。<a id="a-5G"></a>各于其身一切毛孔。<a id="a-5H"></a>一一皆出无量阿僧祇佛刹极微尘数大光明网。<a id="a-5I"></a>一一光明。<a id="a-5J"></a>具阿僧祇色相。<a id="a-5K"></a>一一色相有阿僧祇庄严。<a id="a-5L"></a>一一庄严。<a id="a-5M"></a>现阿僧祇境界。<a id="a-5N"></a>一一境界。<a id="a-5O"></a>辨阿僧祇事业。<a id="a-5P"></a>如是普遍十方法界。<a id="a-5Q"></a>尔时善财。<a id="a-5R"></a>复于如是大光网中。<a id="a-5S"></a>悉见海幢往昔所修一切菩萨三世所行檀波罗蜜。<a id="a-5T"></a>悉舍一切内外所有圆满施行。<a id="a-5U"></a>往昔所修一切菩萨三世所持尸波罗蜜。<a id="a-5V"></a>从初发心尽未来劫。<a id="a-5W"></a>誓舍身命。<a id="a-5X"></a>不起一念毁犯之心。<a id="a-5Y"></a>往昔所修一切菩萨三世相应忍波罗蜜。<a id="a-5Z"></a>或遇损害。<a id="a-5a"></a>头目手足。<a id="a-5b"></a>断截肢节。<a id="a-5c"></a>恶言毁辱。<a id="a-5d"></a>悉能安受。<a id="a-5e"></a>无有动乱。<a id="a-5f"></a>恒思舍离怨害之心。<a id="a-5g"></a>观自他身无有我相。<a id="a-5h"></a>生大慈悲。<a id="a-5i"></a>成一切智。<a id="a-5j"></a>以是因缘。<a id="a-5k"></a>获得菩萨具足相好自在色身。<a id="a-5l"></a>示一切身于一切处。<a id="a-5m"></a>经一切劫受一切苦。<a id="a-5n"></a>勤求正法。<a id="a-5o"></a>利益众生。<a id="a-5p"></a>不起一念厌退之心。<a id="a-5q"></a>种种神变。<a id="a-5r"></a>普遍十方等众生界。<a id="a-5s"></a>现一切身。<a id="a-5t"></a>如影随形。<a id="a-5u"></a>充满法界。<a id="a-5v"></a>往昔所修一切菩萨三世所行勤波罗蜜。<a id="a-5w"></a>所学三世诸佛菩萨勇猛精进离相妙行。<a id="a-5x"></a>所现种种神通变化震动十方一切世界诸大海水。<a id="a-5y"></a>令诸众生精勤匪懈。<a id="a-5z"></a>厌生死海。<a id="a-60"></a>出离魔界。<a id="a-61"></a>一切外道无不怖惧。<a id="a-62"></a>一切魔军无不摧碎。<a id="a-63"></a>光照十方一切法界。<a id="a-64"></a>令诸菩萨修种种行。<a id="a-65"></a>种种神变。<a id="a-66"></a>普利众生。<a id="a-67"></a>往昔所修一切菩萨三世所求禅波罗蜜。<a id="a-68"></a>或见受身生诸族姓。<a id="a-69"></a>或为国王。<a id="a-6A"></a>遇善知识。<a id="a-6B"></a>发菩提心。<a id="a-6C"></a>厌弃国城。<a id="a-6D"></a>出家学道。<a id="a-6E"></a>立大誓愿。<a id="a-6F"></a>种种威仪。<a id="a-6G"></a>坚持禁戒。<a id="a-6H"></a>身心寂静修诸禅定。<a id="a-6I"></a>往昔所修一切菩萨三世所成般若波罗蜜。<a id="a-6J"></a>为欲开发一切智故。<a id="a-6K"></a>勤求佛法。<a id="a-6L"></a>生正见心。<a id="a-6M"></a>为欲拔济诸众生故。<a id="a-6N"></a>事善知识。<a id="a-6O"></a>亲近承事。<a id="a-6P"></a>不违言教。<a id="a-6Q"></a>尊重恭敬。<a id="a-6R"></a>深生信心。<a id="a-6S"></a>礼拜供养。<a id="a-6T"></a>情无懈倦。<a id="a-6U"></a>勤求如来一句正法。<a id="a-6V"></a>遍舍一切内外所有。<a id="a-6W"></a>于身命财。<a id="a-6X"></a>心无吝惜。<a id="a-6Y"></a>乃至勤求一切法句。<a id="a-6Z"></a>亦复如是。<a id="a-6a"></a>如是念念。<a id="a-6b"></a>尽未来际。<a id="a-6c"></a>诸所修行。<a id="a-6d"></a>皆为成就一切众生。<a id="a-6e"></a>究竟圆满智慧业故。<a id="a-6f"></a>往昔所修一切菩萨三世相应方便波罗蜜。<a id="a-6g"></a>能于一切诸趣类海。<a id="a-6h"></a>普现一切众生色相相似身云。<a id="a-6i"></a>以种种威仪。<a id="a-6j"></a>善巧摄受。<a id="a-6k"></a>普令众生获大饶益。<a id="a-6l"></a>往昔所求一切菩萨所发三世愿波罗蜜。<a id="a-6m"></a>所谓供事一切诸佛愿。<a id="a-6n"></a>成熟一切众生愿。<a id="a-6o"></a>严净一切佛刹愿。<a id="a-6p"></a>如是所发一切誓愿。<a id="a-6q"></a>圆满修行。<a id="a-6r"></a>所成功德。<a id="a-6s"></a>具足一切如来相好。<a id="a-6t"></a>修诸对治一切善法灭除一切生死过患。<a id="a-6u"></a>尽未来劫。<a id="a-6v"></a>利益众生。<a id="a-6w"></a>誓愿无尽。<a id="a-6x"></a>往昔所修一切菩萨三世相应力波罗蜜。<a id="a-6y"></a>所谓出生大愿力。<a id="a-6z"></a>普供诸佛力。<a id="a-70"></a>普净佛刹力。<a id="a-71"></a>普修妙行力。<a id="a-72"></a>普化众生力。<a id="a-73"></a>往昔所修一切菩萨三世所行智波罗蜜。<a id="a-74"></a>恒以一切微细境界圆满智力。<a id="a-75"></a>启悟法界一切众生无明睡眠。<a id="a-76"></a>咸令开觉。<a id="a-77"></a>究竟出生一切智道。<a id="a-78"></a>海幢比丘。<a id="a-79"></a>各于其身。<a id="a-7A"></a>从足至顶。<a id="a-7B"></a>乃至一切毛孔之中。<a id="a-7C"></a>所现境界。<a id="a-7D"></a>善财童子。<a id="a-7E"></a>于念念中。<a id="a-7F"></a>无不明见。</p>
  <p id="a7G">尔时善财。<a id="a-7H"></a>一心观察海幢比丘。<a id="a-7I"></a>深生渴仰。<a id="a-7J"></a>忆念彼不思议三昧解脱。<a id="a-7K"></a>随顺彼不思议三昧自在。<a id="a-7L"></a>思惟彼不思议利益众生巧方便海。<a id="a-7M"></a>深入彼不思议无作妙用普庄严门。<a id="a-7N"></a>爱乐彼不思议甚深信解清净境界。<a id="a-7O"></a>观察彼不思议庄严法界清净智。<a id="a-7P"></a>安住彼不思议受佛究竟加持智。<a id="a-7Q"></a>出生彼不思议菩萨自在力。<a id="a-7R"></a>坚固彼不思议菩萨大愿力。<a id="a-7S"></a>增广彼不思议菩萨诸行力。<a id="a-7T"></a>如是住立。<a id="a-7U"></a>思惟观察。<a id="a-7V"></a>一日一夜。<a id="a-7W"></a>乃至经于七日七夜。<a id="a-7X"></a>半月一月。<a id="a-7Y"></a>乃至六月。<a id="a-7Z"></a>复经六日。<a id="a-7a"></a>过此已后。<a id="a-7b"></a>海幢比丘。<a id="a-7c"></a>从三昧起。<a id="a-7d"></a>善财尔时。<a id="a-7e"></a>以身布地。<a id="a-7f"></a>恭敬作礼。<a id="a-7g"></a>起立合掌。<a id="a-7h"></a>叹未曾有。<a id="a-7i"></a>赞言圣者。<a id="a-7j"></a>如此三昧。<a id="a-7k"></a>希有奇特。<a id="a-7l"></a>此三昧门最为甚深。<a id="a-7m"></a>此三昧门最为广大。<a id="a-7n"></a>此三昧门境界无量。<a id="a-7o"></a>此三昧门神变难思。<a id="a-7p"></a>此三昧门光明无等。<a id="a-7q"></a>此三昧门庄严无数。<a id="a-7r"></a>此三昧门威力难制。<a id="a-7s"></a>此三昧门境界平等不动不乱。<a id="a-7t"></a>此三昧门普照十方一切世界。<a id="a-7u"></a>此三昧门方便无量有胜堪能。<a id="a-7v"></a>所以者何。<a id="a-7w"></a>如此三昧。<a id="a-7x"></a>利益无尽。<a id="a-7y"></a>以能除灭一切众生无量苦蕴故。<a id="a-7z"></a>所谓能令一切众生断贫穷业故。<a id="a-80"></a>出地狱苦故。<a id="a-81"></a>免畜生趣故。<a id="a-82"></a>绝饿鬼因故。<a id="a-83"></a>闭诸难门故。<a id="a-84"></a>开人天道故。<a id="a-85"></a>亲近一切安乐法故。<a id="a-86"></a>出生人天殊胜乐故。<a id="a-87"></a>令其爱乐定境界故。<a id="a-88"></a>能令增长有为乐故。<a id="a-89"></a>能为显示勤求出离三界法故。<a id="a-8A"></a>能为引发勤求无上菩提心故。<a id="a-8B"></a>能使增长大福智聚出生因故。<a id="a-8C"></a>能令速疾增长广博大悲心故。<a id="a-8D"></a>能令出生广大愿力故。<a id="a-8E"></a>能令照明菩萨智道故。<a id="a-8F"></a>能使庄严波罗蜜道故。<a id="a-8G"></a>能令深入最胜大乘故。<a id="a-8H"></a>能令明了普贤妙行故。<a id="a-8I"></a>能令趣入诸菩萨地智光明故。<a id="a-8J"></a>能令积集成就菩萨诸愿行故。<a id="a-8K"></a>能令安住一切智智境界中故。<a id="a-8L"></a>能令清净一切菩萨变化力故。<a id="a-8M"></a>能令勤求一切加持自在力故。<a id="a-8N"></a>圣者。<a id="a-8O"></a>此三昧门。<a id="a-8P"></a>名为何等。<a id="a-8Q"></a>海幢告言。<a id="a-8R"></a>善男子。<a id="a-8S"></a>此三昧。<a id="a-8T"></a>名普眼舍得。<a id="a-8U"></a>亦名般若波罗蜜境界清净光明。<a id="a-8V"></a>亦名平等清净普庄严门。<a id="a-8W"></a>善男子。<a id="a-8X"></a>我以修习此平等清净普庄严门。<a id="a-8Y"></a>而为上首。<a id="a-8Z"></a>具足圆满百万阿僧祇最胜最尊无比三昧。<a id="a-8a"></a>善财白言。<a id="a-8b"></a>圣者此三昧境界究竟。<a id="a-8c"></a>唯如是耶。<a id="a-8d"></a>海幢言。<a id="a-8e"></a>善男子。<a id="a-8f"></a>此三昧门境界。<a id="a-8g"></a>甚深广大无量。<a id="a-8h"></a>若有修习身心寂静。<a id="a-8i"></a>入三昧时。<a id="a-8j"></a>了知十方一切世界无所障碍。<a id="a-8k"></a>往诣十方一切世界。<a id="a-8l"></a>无所障碍。<a id="a-8m"></a>入出十方一切世界无所障碍。<a id="a-8n"></a>庄严十方一切世界无所障碍。<a id="a-8o"></a>修治十方一切世界无所障碍。<a id="a-8p"></a>严净十方一切世界无所障碍。<a id="a-8q"></a>见一切佛普遍十方无所障碍。<a id="a-8r"></a>观一切佛广大威德无所障碍。<a id="a-8s"></a>知一切佛游戏神通无所障碍。<a id="a-8t"></a>证一切佛甚深智力无所障碍。<a id="a-8u"></a>入一切佛大功德海无所障碍。<a id="a-8v"></a>兴一切佛无上法云无所障碍。<a id="a-8w"></a>受一切佛无量法雨无所障碍。<a id="a-8x"></a>于诸佛法修习妙行无所障碍。<a id="a-8y"></a>知一切佛转妙法轮平等智性无所障碍。<a id="a-8z"></a>入一切佛道场众海现神通力无所障碍。<a id="a-90"></a>随顺十方一切诸佛所起妙行无所障碍。<a id="a-91"></a>观察十方一切诸佛演说。<a id="a-92"></a>妙法无所障碍。<a id="a-93"></a>普入十方一切佛刹咸起神通无所障碍。<a id="a-94"></a>大悲摄受十方众生令其出苦无所障碍。<a id="a-95"></a>常起大慈充满十方与众生乐无所障碍。<a id="a-96"></a>普见十方一切诸佛心无厌足无所障碍。<a id="a-97"></a>普入十方一切众生种种解海。<a id="a-98"></a>无所障碍。<a id="a-99"></a>普知十方一切众生种种根海无所障碍。<a id="a-9A"></a>普知十方一切众生种种业海。<a id="a-9B"></a>无所障碍。<a id="a-9C"></a>善男子。<a id="a-9D"></a>我唯知此般若波罗蜜清净光明三昧法门。<a id="a-9E"></a>如诸菩萨摩诃萨所入甚深究竟智海。<a id="a-9F"></a>所净最胜诸法境界。<a id="a-9G"></a>所达一切诸佛法门。<a id="a-9H"></a>所往十方无量佛刹所有大智总持光明。<a id="a-9I"></a>所住圆满自在三昧。<a id="a-9J"></a>所现清净种种神通。<a id="a-9K"></a>所具无尽辩才大海。<a id="a-9L"></a>所得无畏美妙音声。<a id="a-9M"></a>善巧宣说诸地功德所能拥护一切众生。<a id="a-9N"></a>而我何能知其妙行。<a id="a-9O"></a>叹其功德。<a id="a-9P"></a>显其境界。<a id="a-9Q"></a>赞其愿力。<a id="a-9R"></a>现其光明。<a id="a-9S"></a>入其度门。<a id="a-9T"></a>达其所证。<a id="a-9U"></a>集其胜业。<a id="a-9V"></a>了其次第。<a id="a-9W"></a>知其普遍。<a id="a-9X"></a>住其三昧。<a id="a-9Y"></a>见其心境。<a id="a-9Z"></a>说其正道。<a id="a-9a"></a>辨其威势。<a id="a-9b"></a>得其所有平等智慧。<a id="a-9c"></a>善男子。<a id="a-9d"></a>从此南行。<a id="a-9e"></a>至海潮处。<a id="a-9f"></a>彼有大城。<a id="a-9g"></a>名圆满光。<a id="a-9h"></a>其城有王。<a id="a-9i"></a>名妙圆光。<a id="a-9j"></a>于彼城东。<a id="a-9k"></a>有一园林。<a id="a-9l"></a>名普庄严。<a id="a-9m"></a>王有夫人名伊舍那。<a id="a-9n"></a>为优婆夷。<a id="a-9o"></a>止住此林。<a id="a-9p"></a>修菩萨行。<a id="a-9q"></a>汝往彼问。<a id="a-9r"></a>菩萨云何学菩萨行。<a id="a-9s"></a>修菩萨道。<a id="a-9t"></a>时善财童子。<a id="a-9u"></a>于海幢比丘所。<a id="a-9v"></a>得最胜法。<a id="a-9w"></a>获坚固身。<a id="a-9x"></a>证三昧境。<a id="a-9y"></a>究竟明彻。<a id="a-9z"></a>住清净解。<a id="a-A0"></a>悟深法界。<a id="a-A1"></a>其心随顺诸佛教海。<a id="a-A2"></a>于诸法门。<a id="a-A3"></a>忆持不忘。<a id="a-A4"></a>安住广大普庄严门。<a id="a-A5"></a>智慧光照。<a id="a-A6"></a>充满十方。<a id="a-A7"></a>心生欢喜。<a id="a-A8"></a>踊跃无量。<a id="a-A9"></a>五体投地。<a id="a-AA"></a>礼海幢足。<a id="a-AB"></a>绕无量匝。<a id="a-AC"></a>重复顶礼。<a id="a-AD"></a>恭敬瞻仰。<a id="a-AE"></a>思惟观察。<a id="a-AF"></a>想其容止。<a id="a-AG"></a>持其名号。<a id="a-AH"></a>念其功德观其行愿。<a id="a-AI"></a>忆其言音。<a id="a-AJ"></a>思其三昧。<a id="a-AK"></a>想其所行广大境界。<a id="a-AL"></a>受其所得总持智慧。<a id="a-AM"></a>清净光明。<a id="a-AN"></a>咨嗟恋慕。<a id="a-AO"></a>辞退南行。</p>
  <p id="aAP">尔时善财童子。<a id="a-AQ"></a>蒙善知识力。<a id="a-AR"></a>令功德身信解圆满。<a id="a-AS"></a>依善知识教。<a id="a-AT"></a>正念思惟。<a id="a-AU"></a>念善知识语。<a id="a-AV"></a>递相开发。<a id="a-AW"></a>于善知识行。<a id="a-AX"></a>深生惭愧。<a id="a-AY"></a>爱乐恭敬。<a id="a-AZ"></a>观善知识心。<a id="a-Aa"></a>善巧摄受。<a id="a-Ab"></a>倍益欢喜。<a id="a-Ac"></a>作是念言。<a id="a-Ad"></a>因善知识。<a id="a-Ae"></a>令我普见一切诸佛。<a id="a-Af"></a>因善知识。<a id="a-Ag"></a>令我普闻一切佛法。<a id="a-Ah"></a>善知识者。<a id="a-Ai"></a>是我师范。<a id="a-Aj"></a>示导于我一切智法。<a id="a-Ak"></a>普令见故。<a id="a-Al"></a>善知识者。<a id="a-Am"></a>是我眼目。<a id="a-An"></a>令我普见诸佛境界如虚空故。<a id="a-Ao"></a>善知识者。<a id="a-Ap"></a>是我渠流。<a id="a-Aq"></a>引我令入诸佛如来莲华池故。<a id="a-Ar"></a>如是思念。<a id="a-As"></a>渐次南行。<a id="a-At"></a>向海潮处。<a id="a-Au"></a>至彼城东。<a id="a-Av"></a>见普庄严园。<a id="a-Aw"></a>众宝垣墙。<a id="a-Ax"></a>周匝围绕。<a id="a-Ay"></a>一切宝树。<a id="a-Az"></a>行列庄严。<a id="a-B0"></a>所谓诸宝叶树。<a id="a-B1"></a>枝叶扶疏。<a id="a-B2"></a>光彩鲜明。<a id="a-B3"></a>敷荣微妙。<a id="a-B4"></a>诸宝华树。<a id="a-B5"></a>雨众妙宝拘苏摩华。<a id="a-B6"></a>发焰舒光。<a id="a-B7"></a>布散于地。<a id="a-B8"></a>诸宝香树。<a id="a-B9"></a>吐妙香云。<a id="a-BA"></a>香气氛氲。<a id="a-BB"></a>普熏十方诸佛世界。<a id="a-BC"></a>诸宝鬘树。<a id="a-BD"></a>雨大宝鬘。<a id="a-BE"></a>庄严宝林。<a id="a-BF"></a>处处垂下。<a id="a-BG"></a>摩尼王树。<a id="a-BH"></a>普雨种种大摩尼宝。<a id="a-BI"></a>遍布充满。<a id="a-BJ"></a>随处庄严一切天宝。<a id="a-BK"></a>劫波衣树。<a id="a-BL"></a>普雨种种妙宝缯彩杂色衣服。<a id="a-BM"></a>随其所应。<a id="a-BN"></a>敷布严饰。<a id="a-BO"></a>宝音乐树。<a id="a-BP"></a>出妙乐器。<a id="a-BQ"></a>微风吹动。<a id="a-BR"></a>发和雅音。<a id="a-BS"></a>其音美妙。<a id="a-BT"></a>过诸天乐。<a id="a-BU"></a>诸宝资具。<a id="a-BV"></a>庄严藏树。<a id="a-BW"></a>各雨众宝。<a id="a-BX"></a>珍奇玩好。<a id="a-BY"></a>诸庄严具。<a id="a-BZ"></a>处处分布。<a id="a-Ba"></a>以为严饰。<a id="a-Bb"></a>其地清净。<a id="a-Bc"></a>无有高下。<a id="a-Bd"></a>宽广平坦。<a id="a-Be"></a>种种庄严。<a id="a-Bf"></a>园中具有百万殿堂。<a id="a-Bg"></a>大摩尼宝之所合成。<a id="a-Bh"></a>百万楼阁。<a id="a-Bi"></a>阎浮檀金。<a id="a-Bj"></a>以为校饰。<a id="a-Bk"></a>百万宫殿。<a id="a-Bl"></a>毗卢遮那摩尼宝王。<a id="a-Bm"></a>间错庄严。<a id="a-Bn"></a>云构龙盘延袤远近。<a id="a-Bo"></a>甍栋相承。<a id="a-Bp"></a>势如飞动。<a id="a-Bq"></a>百万浴池。<a id="a-Br"></a>七宝合成。<a id="a-Bs"></a>一切妙宝。<a id="a-Bt"></a>以为其岸。<a id="a-Bu"></a>细妙金沙澄布其底。<a id="a-Bv"></a>七宝阶道。<a id="a-Bw"></a>摩尼栏楯周匝围绕。<a id="a-Bx"></a>四面庄严。<a id="a-By"></a>宝草芬芳夤缘际畔。<a id="a-Bz"></a>栴檀香水。<a id="a-C0"></a>盈满其中。<a id="a-C1"></a>调适温凉。<a id="a-C2"></a>随众生意。<a id="a-C3"></a>宝树林间。<a id="a-C4"></a>宝渠分布。<a id="a-C5"></a>水清宝珠。<a id="a-C6"></a>周遍间错。<a id="a-C7"></a>昼夜常流。<a id="a-C8"></a>八功德水。<a id="a-C9"></a>水中多有凫雁鸳鸯。<a id="a-CA"></a>白鹤孔雀。<a id="a-CB"></a>迦陵频伽。<a id="a-CC"></a>拘枳罗等。<a id="a-CD"></a>杂色诸鸟飞集往来。<a id="a-CE"></a>游戏出没整毛理翮。<a id="a-CF"></a>游泳翱翔。<a id="a-CG"></a>出妙好声。<a id="a-CH"></a>清切和雅。<a id="a-CI"></a>犹如天乐。<a id="a-CJ"></a>令人乐闻。<a id="a-CK"></a>宝多罗树。<a id="a-CL"></a>周匝行列。<a id="a-CM"></a>覆以宝网。<a id="a-CN"></a>垂诸金铃。<a id="a-CO"></a>微风徐摇。<a id="a-CP"></a>恒出美音。<a id="a-CQ"></a>建立无数摩尼宝幢。<a id="a-CR"></a>杂宝缯幡。<a id="a-CS"></a>四面垂饰。<a id="a-CT"></a>光明普照百千由旬。<a id="a-CU"></a>其中复有百万陂池。<a id="a-CV"></a>香水湛然。<a id="a-CW"></a>清莹澄澈。<a id="a-CX"></a>随时坚细。<a id="a-CY"></a>栴檀香泥。<a id="a-CZ"></a>澄垽其下。<a id="a-Ca"></a>一切上妙。<a id="a-Cb"></a>众宝莲华。<a id="a-Cc"></a>菡蓞芬敷。<a id="a-Cd"></a>大摩尼华。<a id="a-Ce"></a>光色照耀。<a id="a-Cf"></a>园中复有广大宫殿。<a id="a-Cg"></a>名庄严幢。<a id="a-Ch"></a>海藏妙宝。<a id="a-Ci"></a>以为其地。<a id="a-Cj"></a>种种形像。<a id="a-Ck"></a>悉现其中。<a id="a-Cl"></a>毗琉璃宝。<a id="a-Cm"></a>以为其柱。<a id="a-Cn"></a>阎浮檀金宝庄严网。<a id="a-Co"></a>弥覆其上。<a id="a-Cp"></a>重楼挟阁。<a id="a-Cq"></a>巍巍高大。<a id="a-Cr"></a>犹妙金山。<a id="a-Cs"></a>见者欣乐。<a id="a-Ct"></a>种种胜宝。<a id="a-Cu"></a>以为庄严。<a id="a-Cv"></a>光藏摩尼。<a id="a-Cw"></a>恒吐妙光。<a id="a-Cx"></a>以为照耀。<a id="a-Cy"></a>毗卢遮那藏摩尼宝王。<a id="a-Cz"></a>殊丽校饰。<a id="a-D0"></a>辉映分明。<a id="a-D1"></a>一切众宝。<a id="a-D2"></a>无价香王。<a id="a-D3"></a>咸出妙香。<a id="a-D4"></a>普熏一切。<a id="a-D5"></a>所谓具足一切最胜妙宝香王。<a id="a-D6"></a>香气普腾。<a id="a-D7"></a>氤氲成雾。<a id="a-D8"></a>普现如意妙宝香王。<a id="a-D9"></a>香气随应。<a id="a-DA"></a>周闻法界。<a id="a-DB"></a>随根觉悟。<a id="a-DC"></a>妙宝香王。<a id="a-DD"></a>凡所嗅闻。<a id="a-DE"></a>诸根聪利。<a id="a-DF"></a>能于正法。<a id="a-DG"></a>精勤匪懈。<a id="a-DH"></a>其宫殿中。<a id="a-DI"></a>复有无量宝莲华座。<a id="a-DJ"></a>周回布列。<a id="a-DK"></a>所谓光照十方妙藏摩尼宝莲华座。<a id="a-DL"></a>毗卢遮那如意摩尼宝莲华座。<a id="a-DM"></a>无垢藏摩尼宝莲华座。<a id="a-DN"></a>杂宝庄严摩尼宝莲华座。<a id="a-DO"></a>普门庄严摩尼宝莲华座。<a id="a-DP"></a>圆光庄严摩尼宝莲华座。<a id="a-DQ"></a>安住海藏清净庄严摩尼宝莲华座。<a id="a-DR"></a>普焰光照摩尼宝莲华座。<a id="a-DS"></a>金刚藏师子摩尼宝莲华座。<a id="a-DT"></a>照耀世间摩尼宝莲华座。<a id="a-DU"></a>如是无量摩尼宝莲华座。<a id="a-DV"></a>一一皆以不可思议妙宝缯带。<a id="a-DW"></a>四面垂饰。<a id="a-DX"></a>不可思议众色摩尼。<a id="a-DY"></a>以为庄校。<a id="a-DZ"></a>于宫殿中光影相照。<a id="a-Da"></a>平等庄严空中。<a id="a-Db"></a>复有百万宝帐。<a id="a-Dc"></a>所谓宝衣帐。<a id="a-Dd"></a>宝鬘帐。<a id="a-De"></a>宝华帐。<a id="a-Df"></a>宝香帐。<a id="a-Dg"></a>阎浮檀金帐。<a id="a-Dh"></a>宝枝垂覆帐。<a id="a-Di"></a>杂宝摩尼帐。<a id="a-Dj"></a>妙宝璎珞帐。<a id="a-Dk"></a>光焰金刚帐。<a id="a-Dl"></a>诸天妓乐帐。<a id="a-Dm"></a>象王神变帐。<a id="a-Dn"></a>马王神变帐。<a id="a-Do"></a>帝释所坐摩尼宝帐。<a id="a-Dp"></a>如是种种宝庄严帐。<a id="a-Dq"></a>严饰虚空。<a id="a-Dr"></a>复有百万诸大宝网。<a id="a-Ds"></a>弥覆其上。<a id="a-Dt"></a>所谓宝铃网。<a id="a-Du"></a>宝盖网。<a id="a-Dv"></a>宝身网。<a id="a-Dw"></a>海藏真珠网。<a id="a-Dx"></a>绀琉璃摩尼宝网。<a id="a-Dy"></a>师子摩尼宝网。<a id="a-Dz"></a>月爱光明摩尼宝网。<a id="a-E0"></a>一切人天种种形像宝香网。<a id="a-E1"></a>一切杂色宝冠网。<a id="a-E2"></a>一切妙宝璎珞网。<a id="a-E3"></a>如是等网。<a id="a-E4"></a>各于其上。<a id="a-E5"></a>垂覆庄严。<a id="a-E6"></a>复有百万大宝光明。<a id="a-E7"></a>而为照耀。<a id="a-E8"></a>所谓焰光摩尼宝光明。<a id="a-E9"></a>日藏摩尼宝光明。<a id="a-EA"></a>月藏摩尼宝光明。<a id="a-EB"></a>香焰摩尼宝光明。<a id="a-EC"></a>吉祥焰藏摩尼宝光明。<a id="a-ED"></a>莲华焰藏摩尼宝光明。<a id="a-EE"></a>焰幢摩尼宝光明。<a id="a-EF"></a>大焰摩尼宝光明。<a id="a-EG"></a>遍照十方摩尼宝光明。<a id="a-EH"></a>普现香云庄严具摩尼宝光明。<a id="a-EI"></a>如是等类大宝光明。<a id="a-EJ"></a>而为照耀。<a id="a-EK"></a>常雨百万庄严具云。<a id="a-EL"></a>随意受用。<a id="a-EM"></a>百万随时芬馥白栴檀香云。<a id="a-EN"></a>普熏道场。<a id="a-EO"></a>百万天诸妙乐云。<a id="a-EP"></a>音声美妙。<a id="a-EQ"></a>百万天曼陀罗华云。<a id="a-ER"></a>而以布散。<a id="a-ES"></a>百万诸天鬘带云。<a id="a-ET"></a>处处垂下以为严饰。<a id="a-EU"></a>百万天宝缯彩云。<a id="a-EV"></a>处处垂布以为衣服。<a id="a-EW"></a>百万出过诸天宝璎珞云。<a id="a-EX"></a>庄严林树。<a id="a-EY"></a>及诸楼阁。<a id="a-EZ"></a>百万欲界天子。<a id="a-Ea"></a>欣乐瞻仰。<a id="a-Eb"></a>恭敬作礼。<a id="a-Ec"></a>百万诸天采女往修同行。<a id="a-Ed"></a>常来其所。<a id="a-Ee"></a>投身而下。<a id="a-Ef"></a>亲近敬奉。<a id="a-Eg"></a>百万诸大菩萨。<a id="a-Eh"></a>恒诣道场。<a id="a-Ei"></a>常乐闻法。<a id="a-Ej"></a>时伊舍那。<a id="a-Ek"></a>具大人相。<a id="a-El"></a>坐真金座。<a id="a-Em"></a>戴海藏真珠网冠。<a id="a-En"></a>挂出过诸天真金宝钏。<a id="a-Eo"></a>垂绀青发。<a id="a-Ep"></a>顶髻庄严。<a id="a-Eq"></a>吉祥焰藏摩尼宝王。<a id="a-Er"></a>以为鬘带。<a id="a-Es"></a>毗琉璃摩尼宝。<a id="a-Et"></a>以为耳珰。<a id="a-Eu"></a>师子口摩尼宝缘饰耳轮。<a id="a-Ev"></a>大如意摩尼宝王。<a id="a-Ew"></a>以为璎珞。<a id="a-Ex"></a>庄严其颈。<a id="a-Ey"></a>大威德帝青摩尼宝网。<a id="a-Ez"></a>以覆其首。<a id="a-F0"></a>种种光焰炽盛摩尼宝网。<a id="a-F1"></a>罗覆其身。<a id="a-F2"></a>百千亿那由他众生曲躬恭敬。<a id="a-F3"></a>亲近供养。<a id="a-F4"></a>东方有无量众生。<a id="a-F5"></a>来诣其所。<a id="a-F6"></a>所谓大梵天。<a id="a-F7"></a>梵辅天。<a id="a-F8"></a>梵众天。<a id="a-F9"></a>如是色界一切诸天。<a id="a-FA"></a>欲界他化自在天。<a id="a-FB"></a>化乐天。<a id="a-FC"></a>兜率天。<a id="a-FD"></a>夜摩天。<a id="a-FE"></a>忉利天。<a id="a-FF"></a>诸龙夜叉乾闼婆阿修罗迦楼罗。<a id="a-FG"></a>紧那罗摩睺罗伽及鸠槃茶。<a id="a-FH"></a>阎罗王界大力鬼神。<a id="a-FI"></a>乃至一切人及非人。<a id="a-FJ"></a>诸王众等。<a id="a-FK"></a>南西北方。<a id="a-FL"></a>四维上下。<a id="a-FM"></a>亦复如是。<a id="a-FN"></a>其有见此优婆夷者。<a id="a-FO"></a>身病心病。<a id="a-FP"></a>种种所缠。<a id="a-FQ"></a>一切邪见。<a id="a-FR"></a>障碍执着。<a id="a-FS"></a>所有惑苦。<a id="a-FT"></a>悉得除灭。<a id="a-FU"></a>速离一切诸烦恼垢。<a id="a-FV"></a>速拔一切诸见毒刺。<a id="a-FW"></a>疾破一切诸障碍山。<a id="a-FX"></a>深入无碍清净境界。<a id="a-FY"></a>种植一切圆满善根。<a id="a-FZ"></a>长养一切善法根芽。<a id="a-Fa"></a>入于一切清净智门。<a id="a-Fb"></a>普获一切陀罗尼门。<a id="a-Fc"></a>普证一切大三昧海。<a id="a-Fd"></a>通达一切诸佛教海。<a id="a-Fe"></a>一切诸佛广大愿门。<a id="a-Ff"></a>无不开发。<a id="a-Fg"></a>一切菩萨所修妙行。<a id="a-Fh"></a>皆悉现前。<a id="a-Fi"></a>一切如来功德大海。<a id="a-Fj"></a>皆悉清净。<a id="a-Fk"></a>其心广大。<a id="a-Fl"></a>具足一切自在神通。<a id="a-Fm"></a>其身无碍。<a id="a-Fn"></a>于一切处。<a id="a-Fo"></a>靡所不至。<a id="a-Fp"></a>普诣十方。<a id="a-Fq"></a>无所依着。<a id="a-Fr"></a>随顺成就一切法门。<a id="a-Fs"></a>尔时善财童子。<a id="a-Ft"></a>入普庄严园。<a id="a-Fu"></a>周遍观察。<a id="a-Fv"></a>见伊舍那优婆夷。<a id="a-Fw"></a>往诣其所。<a id="a-Fx"></a>顶礼其足。<a id="a-Fy"></a>绕无数匝。<a id="a-Fz"></a>正立合掌。<a id="a-G0"></a>白言圣者。<a id="a-G1"></a>我已先发阿耨多罗三藐三菩提心。<a id="a-G2"></a>而未知菩萨云何学菩萨行。<a id="a-G3"></a>云何修菩萨道。<a id="a-G4"></a>我闻圣者。<a id="a-G5"></a>善能诱诲诸菩萨众愿为我说。<a id="a-G6"></a>时伊舍那。<a id="a-G7"></a>告善财言。<a id="a-G8"></a>善男子。<a id="a-G9"></a>我得菩萨一解脱门。<a id="a-GA"></a>无间修习。<a id="a-GB"></a>若有众生。<a id="a-GC"></a>暂见我身。<a id="a-GD"></a>暂闻我名。<a id="a-GE"></a>或听我法。<a id="a-GF"></a>忆念于我。<a id="a-GG"></a>与我同住。<a id="a-GH"></a>亲近随顺。<a id="a-GI"></a>供给我者。<a id="a-GJ"></a>悉不唐捐。<a id="a-GK"></a>善男子。<a id="a-GL"></a>若有众生。<a id="a-GM"></a>不种善根。<a id="a-GN"></a>不为善友之所摄受。<a id="a-GO"></a>不为诸佛之所护念。<a id="a-GP"></a>虽近于我。<a id="a-GQ"></a>经于多时。<a id="a-GR"></a>与我同住。<a id="a-GS"></a>终不能见。<a id="a-GT"></a>善男子。<a id="a-GU"></a>其有众生。<a id="a-GV"></a>得见我者。<a id="a-GW"></a>皆于阿耨多罗三藐三菩提。<a id="a-GX"></a>获不退转。<a id="a-GY"></a>善男子。<a id="a-GZ"></a>东方所有一切如来应正等觉。<a id="a-Ga"></a>常来至此处。<a id="a-Gb"></a>于众宝妙师子座。<a id="a-Gc"></a>为我说法。<a id="a-Gd"></a>南西北方。<a id="a-Ge"></a>四维上下。<a id="a-Gf"></a>一切如来。<a id="a-Gg"></a>悉来至此处。<a id="a-Gh"></a>于宝座为我说法。<a id="a-Gi"></a>善男子。<a id="a-Gj"></a>我常不离见佛闻法。<a id="a-Gk"></a>与诸菩萨而共同住。<a id="a-Gl"></a>不离菩萨三昧解脱。<a id="a-Gm"></a>善男子。<a id="a-Gn"></a>我此会众。<a id="a-Go"></a>有八万四千亿那由他。<a id="a-Gp"></a>常在于此普庄严园。<a id="a-Gq"></a>与我同住。<a id="a-Gr"></a>皆于往昔与我修习一切菩萨同类行门。<a id="a-Gs"></a>不相离故。<a id="a-Gt"></a>一切咸于阿耨多罗三藐三菩提。<a id="a-Gu"></a>得不退转。<a id="a-Gv"></a>其余众生。<a id="a-Gw"></a>或久或近。<a id="a-Gx"></a>住此园者。<a id="a-Gy"></a>一切修我同类行门。<a id="a-Gz"></a>亦皆普入不退转位。<a id="a-H0"></a>善财白言。<a id="a-H1"></a>圣者。<a id="a-H2"></a>发阿耨多罗三藐三菩提心。<a id="a-H3"></a>为久近耶。<a id="a-H4"></a>答言。<a id="a-H5"></a>善男子。<a id="a-H6"></a>我忆。<a id="a-H7"></a>曾于燃灯佛所。<a id="a-H8"></a>亲近承事。<a id="a-H9"></a>修行梵行。<a id="a-HA"></a>恭敬供养。<a id="a-HB"></a>闻法受持。<a id="a-HC"></a>次前。<a id="a-HD"></a>于离垢佛所。<a id="a-HE"></a>出家学道。<a id="a-HF"></a>受持正法。<a id="a-HG"></a>次前。<a id="a-HH"></a>于星宿幢佛所。<a id="a-HI"></a>闻法修行。<a id="a-HJ"></a>欢喜供养。<a id="a-HK"></a>次前。<a id="a-HL"></a>于妙胜吉祥佛所。<a id="a-HM"></a>次前。<a id="a-HN"></a>于莲华德藏佛所。<a id="a-HO"></a>次前。<a id="a-HP"></a>于毗卢遮那佛所。<a id="a-HQ"></a>次前。<a id="a-HR"></a>于普眼佛所。<a id="a-HS"></a>次前。<a id="a-HT"></a>于梵寿佛所。<a id="a-HU"></a>次前。<a id="a-HV"></a>于金刚脐佛所。<a id="a-HW"></a>次前。<a id="a-HX"></a>于水天佛所。<a id="a-HY"></a>善男子。<a id="a-HZ"></a>我忆过去。<a id="a-Ha"></a>于无量劫无量生中。<a id="a-Hb"></a>如是次第三十六恒河沙佛所。<a id="a-Hc"></a>皆悉亲近。<a id="a-Hd"></a>一心承事。<a id="a-He"></a>恭敬供养。<a id="a-Hf"></a>出家学道。<a id="a-Hg"></a>所受正法。<a id="a-Hh"></a>所发誓愿。<a id="a-Hi"></a>所入三昧。<a id="a-Hj"></a>所证解脱。<a id="a-Hk"></a>如是一切种种行门。<a id="a-Hl"></a>我皆忆持。<a id="a-Hm"></a>心无废忘。<a id="a-Hn"></a>过此已往。<a id="a-Ho"></a>佛智所知。<a id="a-Hp"></a>非我能测。<a id="a-Hq"></a>善男子。<a id="a-Hr"></a>应知菩萨初发心。<a id="a-Hs"></a>无有量。<a id="a-Ht"></a>充满一切法界故。<a id="a-Hu"></a>菩萨大悲门。<a id="a-Hv"></a>无有量。<a id="a-Hw"></a>普入一切众生界故。<a id="a-Hx"></a>菩萨大愿门。<a id="a-Hy"></a>无有量。<a id="a-Hz"></a>究竟十方一切法界故。<a id="a-I0"></a>菩萨大慈门。<a id="a-I1"></a>无有量。<a id="a-I2"></a>普覆一切众生界故。<a id="a-I3"></a>菩萨所修行。<a id="a-I4"></a>无有量。<a id="a-I5"></a>于一切刹一切劫中。<a id="a-I6"></a>恒修习故。<a id="a-I7"></a>菩萨三昧力。<a id="a-I8"></a>无有量。<a id="a-I9"></a>令菩萨道不退转故。<a id="a-IA"></a>菩萨总持力。<a id="a-IB"></a>无有量。<a id="a-IC"></a>能持世间随所应闻教法海故。<a id="a-ID"></a>菩萨智明力。<a id="a-IE"></a>无有量。<a id="a-IF"></a>普能悟入三世佛教。<a id="a-IG"></a>巧随顺故。<a id="a-IH"></a>菩萨神通力。<a id="a-II"></a>无有量。<a id="a-IJ"></a>普现十方一切所有诸刹网故菩萨辩才力。<a id="a-IK"></a>无有量。<a id="a-IL"></a>圆音一演。<a id="a-IM"></a>令诸众生随类解故。<a id="a-IN"></a>菩萨清净身。<a id="a-IO"></a>无有量。<a id="a-IP"></a>现身普遍诸佛刹故。</p>
 </body>
</html>