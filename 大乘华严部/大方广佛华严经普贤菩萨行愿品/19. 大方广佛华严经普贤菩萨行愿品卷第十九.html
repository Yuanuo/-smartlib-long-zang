<!doctype html>
<html id="z3IBTWdIp" data-ver="702">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第十九</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>见闻如上所现一切众希有事。<a id="a-5"></a>念念观察。<a id="a-6"></a>思惟解了。<a id="a-7"></a>随顺修行深入安住平等成就。<a id="a-8"></a>承佛威力及解脱力。<a id="a-9"></a>得菩萨不可思议大速疾力普喜幢无垢解脱门。<a id="a-A"></a>何以故。<a id="a-B"></a>与彼夜神。<a id="a-C"></a>于往昔时。<a id="a-D"></a>同修行故。<a id="a-E"></a>如来威力所加持故。<a id="a-F"></a>不思议善根所祐助故。<a id="a-G"></a>得菩萨诸根故。<a id="a-H"></a>生如来种中故。<a id="a-I"></a>得善友力所摄受故。<a id="a-J"></a>受诸如来所护念故。<a id="a-K"></a>毗卢遮那如来曾所化故。<a id="a-L"></a>彼分善根已成熟故。<a id="a-M"></a>堪修普贤菩萨行故。<a id="a-N"></a>尔时善财童子。<a id="a-O"></a>得此解脱已。<a id="a-P"></a>心生欢喜。<a id="a-Q"></a>十方如来威神力故。<a id="a-R"></a>合掌向喜目观察夜神。<a id="a-S"></a>以偈赞曰。</p>
  <p id="aT">天于无量大劫中　　善学诸佛甚深法</p>
  <p id="aU">普随一切众生类　　显现色身无所著</p>
  <p id="aV">了知沉溺诸众生　　无主无亲婴妄想</p>
  <p id="aW">为现神通种种身　　宣示正法令调伏</p>
  <p id="aX">法身寂静恒无二　　无依无著无分别</p>
  <p id="aY">为化众生普现身　　演说正法令调伏</p>
  <p id="aZ">仁于诸蕴及界处　　了法皆空无所著</p>
  <p id="aa">示现色相庄严身　　演说正法令调伏</p>
  <p id="ab">不着内外一切法　　已出无边生死海</p>
  <p id="ac">欲拔众生离有无　　现同类身无不遍</p>
  <p id="ad">仁心能于一切境　　永离诸欲及分别</p>
  <p id="ae">普为痴暗诸众生　　显自觉法令调伏</p>
  <p id="af">仁心能住于三昧　　经于多劫恒不动</p>
  <p id="ag">于身毛孔出化云　　为供十方诸善逝</p>
  <p id="ah">汝入如来十力门　　念念方便无边际</p>
  <p id="ai">随应化现各不同　　普摄一切诸群品</p>
  <p id="aj">汝审谛观诸有海　　种种业力具庄严</p>
  <p id="ak">于无障碍道法中　　为说令心得清净</p>
  <p id="al">汝身色相如普贤　　清净庄严妙无比</p>
  <p id="am">随诸众生种种欲　　普能显示于世间</p>
  <p id="an">尔时善财童子以此妙偈。<a id="a-o"></a>赞夜神已。<a id="a-p"></a>白言圣天。<a id="a-q"></a>汝发阿耨多罗三藐三菩提心。<a id="a-r"></a>其已久如。<a id="a-s"></a>得此解脱。<a id="a-t"></a>为几时耶。<a id="a-u"></a>尔时夜天。<a id="a-v"></a>以偈答曰。</p>
  <p id="aw">我念过去经多劫　　过于佛刹微尘数</p>
  <p id="ax">刹号摩尼安乐光　　劫名寂静大音声</p>
  <p id="ay">刹中所有四天下　　百千俱胝那由他</p>
  <p id="az">其中有一四天下　　名摩尼山众色光</p>
  <p id="a10">其中所有广大城　　百千万亿那由他</p>
  <p id="a11">于中有一王都城　　名众香光摩尼幢</p>
  <p id="a12">具足妙宝所庄严　　人天见者皆欣悦</p>
  <p id="a13">彼时有一转轮王　　名广大身为世主</p>
  <p id="a14">三十二相皆圆满　　种种随好以严身</p>
  <p id="a15">真金妙色光明聚　　清净莲华之所生</p>
  <p id="a16">腾空自在放身光　　其光普及阎浮界</p>
  <p id="a17">其转轮王有千子　　威势勇猛相端严</p>
  <p id="a18">良臣辅佐一俱胝　　智慧多闻咸具足</p>
  <p id="a19">后妃嫔御有十亿　　皆如天女悦人心</p>
  <p id="a1A">能随王意性调柔　　恒起慈心而给侍</p>
  <p id="a1B">时王以法利群生　　正法宣流四天下</p>
  <p id="a1C">铁围大地皆臣属　　富乐丰饶人庶欢</p>
  <p id="a1D">我时与王为宝女　　言辞具足梵音声</p>
  <p id="a1E">身光照及千由旬　　光如无垢真金色</p>
  <p id="a1F">有时日光既已没　　所奏音乐咸寂然</p>
  <p id="a1G">大王及我诸妃嫔　　一切无不皆安寝</p>
  <p id="a1H">彼时有佛出世间　　号曰吉祥功德海</p>
  <p id="a1I">显现无量神通力　　普遍十方诸世界</p>
  <p id="a1J">复出无量光明海　　等一切刹微尘数</p>
  <p id="a1K">示现种种自在身　　遍满十方无有尽</p>
  <p id="a1L">大地诸山皆震动　　发声普告佛出兴</p>
  <p id="a1M">天人龙众阿修罗　　闻佛出世皆欢喜</p>
  <p id="a1N">复从一一毛孔中　　出佛化身神变海</p>
  <p id="a1O">十方世界皆充满　　随众生心说妙法</p>
  <p id="a1P">我时于彼夜梦中　　见佛种种诸神变</p>
  <p id="a1Q">亦闻演说甚深法　　爱乐喜叹未曾有</p>
  <p id="a1R">时有十千主夜神　　在王宫上空中住</p>
  <p id="a1S">同时赞佛诸功德　　以妙言音觉悟我</p>
  <p id="a1T">胜智贤后汝应起　　佛已出兴于汝国</p>
  <p id="a1U">百千劫海难值遇　　见者利乐皆清净</p>
  <p id="a1V">我时寝寤心欣敬　　即睹清净妙光明</p>
  <p id="a1W">观此光相从何来　　见佛坐于树王下</p>
  <p id="a1X">三十二相庄严体　　妙色出过宝山王</p>
  <p id="a1Y">复于一切毛孔中　　普放广大光明海</p>
  <p id="a1Z">我时见已生欢喜　　即发广大希有心</p>
  <p id="a1a">愿我亦当如世尊　　具足广大神通力</p>
  <p id="a1b">我于是时寻觉悟　　大王妃嫔诸眷属</p>
  <p id="a1c">咸令见佛大光明　　一切身心皆庆悦</p>
  <p id="a1d">我时与彼转轮王　　四兵千亿同围绕</p>
  <p id="a1e">及与无量诸众生　　俱行共诣如来所</p>
  <p id="a1f">我时经于二万岁　　一心供养彼如来</p>
  <p id="a1g">七宝大地四天下　　敬心奉施曾无倦</p>
  <p id="a1h">时彼如来为我说　　修多罗海功德云</p>
  <p id="a1i">以佛威力应群心　　发起庄严诸愿海</p>
  <p id="a1j">彼时夜神觉悟我　　令我见佛心增益</p>
  <p id="a1k">我时愿得如是身　　觉悟一切诸放逸</p>
  <p id="a1l">我从于此初发心　　愿趣无上菩提道</p>
  <p id="a1m">往来生死诸有海　　能灭众苦心无失</p>
  <p id="a1n">此后常以深信心　　供佛十亿那由他</p>
  <p id="a1o">恒受人天安隐乐　　饶益一切诸群生</p>
  <p id="a1p">初佛号名吉祥海　　二名功德无尽灯</p>
  <p id="a1q">第三佛号妙宝幢　　第四佛号虚空慧</p>
  <p id="a1r">第五佛号拘苏摩　　第六智月无所著</p>
  <p id="a1s">第七法月光明王　　第八智轮光普照</p>
  <p id="a1t">第九如来两足尊　　号为宝焰山灯光</p>
  <p id="a1u">第十调御天人师　　名曰三世大光音</p>
  <p id="a1v">如是十亿那由他　　我皆供养心欢喜</p>
  <p id="a1w">然犹未得智慧眼　　入此甚深解脱海</p>
  <p id="a1x">从此次第复有刹　　名一切佛宝光明</p>
  <p id="a1y">其劫名为天吉祥　　五百如来出兴世</p>
  <p id="a1z">初佛月轮圆满光　　第二佛名为日灯</p>
  <p id="a20">第三佛号星宿幢　　第四佛名妙宝峰</p>
  <p id="a21">五华焰光六海灯　　七焰吉祥八天德</p>
  <p id="a22">第九法王号光幢　　第十普智光明王</p>
  <p id="a23">如是五百诸如来　　一一我皆曾供养</p>
  <p id="a24">尚于我爱阿赖耶　　不知无依计为有</p>
  <p id="a25">从此次第复有劫　　名众妙色梵光明</p>
  <p id="a26">世界具足宝庄严　　名胜吉祥华灯云</p>
  <p id="a27">彼中无量佛出兴　　一一我皆曾供养</p>
  <p id="a28">亦供如来大众会　　恭敬听法心欢喜</p>
  <p id="a29">初佛号曰宝须弥　　二名光明功德海</p>
  <p id="a2A">三名法界妙音幢　　四号法海大声王</p>
  <p id="a2B">五法幢佛六威严　　七法力光八空智</p>
  <p id="a2C">第九法焰须弥光　　第十佛名云吉祥</p>
  <p id="a2D">如是上首等诸佛　　一一我皆亲供养</p>
  <p id="a2E">未能明了深法性　　而得入于诸佛海</p>
  <p id="a2F">此后次第复有劫　　其劫名为月吉祥</p>
  <p id="a2G">当于彼时有佛刹　　号曰日灯吉祥幢</p>
  <p id="a2H">彼时有佛出于世　　其数八十那由他</p>
  <p id="a2I">广陈一切庄严具　　皆以深心而敬奉</p>
  <p id="a2J">最初甘露味王佛　　第二佛名大树王</p>
  <p id="a2K">三名功德须弥峰　　四名平等妙宝眼</p>
  <p id="a2L">五光遍照六光严　　七法海佛八胜力</p>
  <p id="a2M">九名世主威力贤　　第十一切法光王</p>
  <p id="a2N">如是上首等诸佛　　我悉供养咸亲近</p>
  <p id="a2O">然犹未获深妙智　　能入甚深诸法海</p>
  <p id="a2P">此后无间复有劫　　名为寂静智威力</p>
  <p id="a2Q">其刹名曰普光云　　金刚坚固摩尼宝</p>
  <p id="a2R">无数庄严具众色　　于中千佛出兴世</p>
  <p id="a2S">众生多净少烦恼　　离垢众会具庄严</p>
  <p id="a2T">最初佛号金刚脐　　第二受持无著力</p>
  <p id="a2U">第三法界影像佛　　四普光照十方王</p>
  <p id="a2V">第五大悲威德佛　　第六名为苦行海</p>
  <p id="a2W">第七忍辱圆满灯　　第八觉法圆满光</p>
  <p id="a2X">第九佛号海庄严　　最后寂静光王佛</p>
  <p id="a2Y">如是上首等千佛　　我悉一一曾供养</p>
  <p id="a2Z">然于法性未深悟　　平等如空性清净</p>
  <p id="a2a">及遍游行一切刹　　而于彼刹修诸行</p>
  <p id="a2b">次第无间复有劫　　其劫名为妙出生</p>
  <p id="a2c">刹号香灯云吉祥　　于中净秽恒相杂</p>
  <p id="a2d">于中亿佛出兴世　　彼刹及劫妙庄严</p>
  <p id="a2e">彼佛所说妙法轮　　我以念力皆能受</p>
  <p id="a2f">初无垢称二法海　　第三佛号云吉祥</p>
  <p id="a2g">四名法主五德云　　六名法山须弥冠</p>
  <p id="a2h">第七智焰威德佛　　第八虚空大声佛</p>
  <p id="a2i">第九复有两足尊　　名普出生殊胜灯</p>
  <p id="a2j">最后第十无上士　　号眉间光智吉祥</p>
  <p id="a2k">供彼一切人中尊　　未能净治无碍道</p>
  <p id="a2l">次第无间复有劫　　名集坚固妙高王</p>
  <p id="a2m">刹号宝峰胜顶幢　　上妙杂宝为严饰</p>
  <p id="a2n">有五百佛于中现　　色身遍满胜庄严</p>
  <p id="a2o">供彼一切自觉尊　　求此甚深真解脱</p>
  <p id="a2p">第一功德圆满佛　　二寂静音三海山</p>
  <p id="a2q">四威德佛五山王　　六须弥相大云声</p>
  <p id="a2r">七法自在八功德　　九福须弥十寂光</p>
  <p id="a2s">此等上首五百佛　　我皆次第兴供养</p>
  <p id="a2t">彼佛所有真净道　　我皆普入尽无余</p>
  <p id="a2u">然未能于佛法中　　成就甚深平等忍</p>
  <p id="a2v">次第无间复有劫　　名为安乐庄严光</p>
  <p id="a2w">刹号寂音璎珞智　　众生清净少烦恼</p>
  <p id="a2x">于中所有诸佛现　　其数八十那由他</p>
  <p id="a2y">我悉供彼人中尊　　修佛最胜清净道</p>
  <p id="a2z">初佛华聚拘苏摩　　二海藏佛三德生</p>
  <p id="a30">第四佛号天王髻　　第五摩尼胜藏王</p>
  <p id="a31">第六佛名真金山　　第七佛号宝聚尊</p>
  <p id="a32">第八法幢九财胜　　最后名为智慧王</p>
  <p id="a33">如是上首天人主　　我皆供养无不尽</p>
  <p id="a34">此后次第复有劫　　其劫名为千吉祥</p>
  <p id="a35">刹号妙灯变化幢　　亿那由他佛出现</p>
  <p id="a36">最初佛名寂静幢　　第二佛号奢摩他</p>
  <p id="a37">第三寂静百灯云　　第四世尊吉祥王</p>
  <p id="a38">第五佛号最胜王　　第六佛名如云行</p>
  <p id="a39">第七如来日威德　　第八胜法须弥灯</p>
  <p id="a3A">九名天焰妙吉祥　　十师子吼智慧灯</p>
  <p id="a3B">如是上首诸善逝　　我悉供养无空过</p>
  <p id="a3C">然犹未得清净忍　　入彼甚深诸法海</p>
  <p id="a3D">此后次第复有劫　　名为无著遍庄严</p>
  <p id="a3E">当于彼时有世界　　名无边光普吉祥</p>
  <p id="a3F">其中诸佛出兴世　　三十六亿那由他</p>
  <p id="a3G">初佛名普功德云　　第二无间虚空心</p>
  <p id="a3H">三佛妙生具庄严　　四名法海大吼声</p>
  <p id="a3I">第五法界大音声　　六妙变化功德山</p>
  <p id="a3J">第七普方威德尊　　第八出生法海声</p>
  <p id="a3K">第九海灯功德山　　第十随顺智日王</p>
  <p id="a3L">彼所出现诸如来　　我皆供养心欢喜</p>
  <p id="a3M">最后有佛出兴世　　名宝吉祥功德幢</p>
  <p id="a3N">我为天后名月面　　供养于彼人中尊</p>
  <p id="a3O">时佛为我说契经　　名无依着庄严门</p>
  <p id="a3P">成就出生诸愿海　　我以念力皆受持</p>
  <p id="a3Q">获得广大清净眼　　寂静总持三昧力</p>
  <p id="a3R">恒于相续念念中　　悉见十方诸佛海</p>
  <p id="a3S">得彼诸佛大悲藏　　及普方便大慈门</p>
  <p id="a3T">增长如空大智心　　成就无量如来力</p>
  <p id="a3U">见诸众生颠倒心　　坚执常乐我净想</p>
  <p id="a3V">黑暗愚痴云所迷　　惑乱妄起诸烦恼</p>
  <p id="a3W">行止恒游邪见林　　来往入于贪欲海</p>
  <p id="a3X">积集种种轮回业　　堕落种种诸苦趣</p>
  <p id="a3Y">一切众生诸趣中　　各随其业而受身</p>
  <p id="a3Z">生老病死所逼迫　　身心恒受无边苦</p>
  <p id="a3a">为欲安乐彼众生　　发起最胜菩提志</p>
  <p id="a3b">愿如十方一切刹　　所有出现十力尊</p>
  <p id="a3c">为求成佛利众生　　起大愿云周法界</p>
  <p id="a3d">从是具修功德聚　　趣入佛道总持门</p>
  <p id="a3e">发起广大行愿云　　速疾普入无生道</p>
  <p id="a3f">具足广大波罗蜜　　法界出生无不遍</p>
  <p id="a3g">速疾普入于诸地　　亦入三世方便海</p>
  <p id="a3h">一念普修一切佛　　所有地度无碍行</p>
  <p id="a3i">我时得为佛长子　　得入普贤深行愿</p>
  <p id="a3j">了十法界差别门　　通达甚深诸佛教</p>
  <p id="a3k">善男子。<a id="a-3l"></a>于汝意云何。<a id="a-3m"></a>彼时转轮圣王名十方主能建正法绍继佛种。<a id="a-3n"></a>使不断者。<a id="a-3o"></a>岂异人乎。<a id="a-3p"></a>文殊师利童子是也。<a id="a-3q"></a>尔时夜神。<a id="a-3r"></a>觉悟我者。<a id="a-3s"></a>普贤菩萨之所化耳。<a id="a-3t"></a>善男子。<a id="a-3u"></a>我于彼时。<a id="a-3v"></a>为王宝女。<a id="a-3w"></a>蒙彼夜神觉悟于我。<a id="a-3x"></a>令我见佛。<a id="a-3y"></a>发阿耨多罗三藐三菩提心。<a id="a-3z"></a>从是以来。<a id="a-40"></a>经佛刹极微尘数劫。<a id="a-41"></a>未曾生于恶道之中。<a id="a-42"></a>常生人天。<a id="a-43"></a>恒得自在。<a id="a-44"></a>于一切处。<a id="a-45"></a>不舍见佛。<a id="a-46"></a>其心坚固。<a id="a-47"></a>乃至于功德幢宝吉祥灯佛所。<a id="a-48"></a>得此菩萨大速疾力普喜幢无垢解脱。<a id="a-49"></a>以此解脱。<a id="a-4A"></a>能得如是功德严身。<a id="a-4B"></a>种种供养。<a id="a-4C"></a>亲近诸佛。<a id="a-4D"></a>及善知识。<a id="a-4E"></a>成熟调伏。<a id="a-4F"></a>利益众生。<a id="a-4G"></a>令修妙行。<a id="a-4H"></a>善男子。<a id="a-4I"></a>我唯知此大速疾力普喜幢无垢解脱门。<a id="a-4J"></a>如诸菩萨摩诃萨。<a id="a-4K"></a>于念念中普诣一切诸如来所。<a id="a-4L"></a>速疾趣入一切智海。<a id="a-4M"></a>于念念中。<a id="a-4N"></a>以发趣门。<a id="a-4O"></a>入于一。<a id="a-4P"></a>切诸大愿海。<a id="a-4Q"></a>于念念中。<a id="a-4R"></a>以愿海门。<a id="a-4S"></a>尽未来劫。<a id="a-4T"></a>念念出生一切诸行。<a id="a-4U"></a>一一行中。<a id="a-4V"></a>变化出生一切佛刹极微尘数身。<a id="a-4W"></a>一一身遍入一切法界门。<a id="a-4X"></a>一一法界门。<a id="a-4Y"></a>一切佛刹中。<a id="a-4Z"></a>应众生心。<a id="a-4a"></a>说诸妙行。<a id="a-4b"></a>一切佛刹一一尘中。<a id="a-4c"></a>悉见无边诸如来海。<a id="a-4d"></a>一一如来所悉见。<a id="a-4e"></a>遍法界诸佛神通游戏自在。<a id="a-4f"></a>一一如来所悉见。<a id="a-4g"></a>往劫修诸菩萨种种妙行。<a id="a-4h"></a>一一如来所受持守护。<a id="a-4i"></a>所有法轮常不忘失。<a id="a-4j"></a>悉见三世一切如来种种神变方便教海。<a id="a-4k"></a>而我云何能知能说彼功德行。<a id="a-4l"></a>善男子。<a id="a-4m"></a>于此如来大众会中。<a id="a-4n"></a>有主夜神。<a id="a-4o"></a>名普救护一切众生威德吉祥。<a id="a-4p"></a>汝诣彼问。<a id="a-4q"></a>菩萨云何入菩萨行。<a id="a-4r"></a>圆满清净诸菩萨道。<a id="a-4s"></a>时善财童子。<a id="a-4t"></a>礼夜神足。<a id="a-4u"></a>绕无数匝。<a id="a-4v"></a>殷勤瞻仰。<a id="a-4w"></a>一心恋慕。<a id="a-4x"></a>辞退而去。</p>
  <p id="a4y">尔时善财童子。<a id="a-4z"></a>从喜目夜神所。<a id="a-50"></a>闻普喜幢解脱。<a id="a-51"></a>深信趣入。<a id="a-52"></a>随顺观察。<a id="a-53"></a>念善知识所有教诲。<a id="a-54"></a>心无暂舍。<a id="a-55"></a>作意思惟。<a id="a-56"></a>诸根不散。<a id="a-57"></a>一心愿得遇善知识。<a id="a-58"></a>普于十方。<a id="a-59"></a>勤求匪懈。<a id="a-5A"></a>愿常亲近诸善知识。<a id="a-5B"></a>生诸功德。<a id="a-5C"></a>于善知识。<a id="a-5D"></a>承事供养。<a id="a-5E"></a>常令欢喜。<a id="a-5F"></a>与善知识所有善根。<a id="a-5G"></a>同一体性。<a id="a-5H"></a>得善知识巧方便行。<a id="a-5I"></a>无能破坏。<a id="a-5J"></a>依善知识。<a id="a-5K"></a>速疾增长。<a id="a-5L"></a>入精进海。<a id="a-5M"></a>与善知识。<a id="a-5N"></a>随顺共住。<a id="a-5O"></a>常不远离。<a id="a-5P"></a>作是愿已。<a id="a-5Q"></a>往诣普救众生威德神所。<a id="a-5R"></a>时彼夜神。<a id="a-5S"></a>即为善财。<a id="a-5T"></a>示现菩萨调伏众生解脱神力。<a id="a-5U"></a>以诸相好。<a id="a-5V"></a>庄严其身。<a id="a-5W"></a>即于眉间。<a id="a-5X"></a>放大光明。<a id="a-5Y"></a>名普智焰无垢星宿幢。<a id="a-5Z"></a>无量光明以为眷属。<a id="a-5a"></a>其光普照一切世间。<a id="a-5b"></a>照世间已。<a id="a-5c"></a>入善财顶。<a id="a-5d"></a>充满其身。<a id="a-5e"></a>善财即时。<a id="a-5f"></a>得极清净圆满三昧。<a id="a-5g"></a>得三昧已。<a id="a-5h"></a>悉见喜目普救二神两处中间。<a id="a-5i"></a>所有一切地尘水尘。<a id="a-5j"></a>及以火尘金刚摩尼众宝。<a id="a-5k"></a>微尘华香。<a id="a-5l"></a>璎珞诸庄严具。<a id="a-5m"></a>如是一切所有极微一一尘中。<a id="a-5n"></a>各见佛刹极微尘数世界成坏。<a id="a-5o"></a>及见一切地水火风诸大积聚。<a id="a-5p"></a>亦见一切世界连接。<a id="a-5q"></a>皆以地轮任持而住种种形像。<a id="a-5r"></a>种种眷属种种山海。<a id="a-5s"></a>种种河池。<a id="a-5t"></a>种种树林。<a id="a-5u"></a>种种宫殿。<a id="a-5v"></a>所谓天宫殿龙宫殿。<a id="a-5w"></a>夜叉宫殿。<a id="a-5x"></a>乾闼婆阿修罗迦楼罗紧那罗摩睺罗伽人非人等。<a id="a-5y"></a>宫殿屋宅。<a id="a-5z"></a>种种庄严。<a id="a-60"></a>地狱畜生阎罗王界。<a id="a-61"></a>一切住处。<a id="a-62"></a>诸趣轮转。<a id="a-63"></a>生死往来。<a id="a-64"></a>随业受报。<a id="a-65"></a>各各差别。<a id="a-66"></a>普遍出生不相杂乱。<a id="a-67"></a>靡不知见。<a id="a-68"></a>善财又见一切世界种种差别。<a id="a-69"></a>所谓或有世界杂秽。<a id="a-6A"></a>或有世界清净。<a id="a-6B"></a>或有世界趣杂秽。<a id="a-6C"></a>或有世界趣清净。<a id="a-6D"></a>或有世界杂秽清净。<a id="a-6E"></a>或有世界清净杂秽。<a id="a-6F"></a>或有世界其形平正。<a id="a-6G"></a>或有世界随心想住。<a id="a-6H"></a>或有覆住。<a id="a-6I"></a>或有侧住。<a id="a-6J"></a>如是世界。<a id="a-6K"></a>一切趣类。<a id="a-6L"></a>一切生中。<a id="a-6M"></a>皆悉见此普救众生威德夜神。<a id="a-6N"></a>于一切时。<a id="a-6O"></a>遍一切处。<a id="a-6P"></a>随诸众生。<a id="a-6Q"></a>如是寿量。<a id="a-6R"></a>如是信乐。<a id="a-6S"></a>形貌言辞。<a id="a-6T"></a>行解差别。<a id="a-6U"></a>以方便力。<a id="a-6V"></a>普现其前。<a id="a-6W"></a>随宜调伏。<a id="a-6X"></a>而成熟之。<a id="a-6Y"></a>令地狱众生免诸苦毒。<a id="a-6Z"></a>令畜生众生不相食啖。<a id="a-6a"></a>令阎罗界饿鬼众生无有饥渴。<a id="a-6b"></a>令诸龙等离一切怖。<a id="a-6c"></a>令欲界众生离欲界怖。<a id="a-6d"></a>令人趣众生离暗夜怖。<a id="a-6e"></a>毁訾怖。<a id="a-6f"></a>恶名怖。<a id="a-6g"></a>大众怖。<a id="a-6h"></a>不活怖。<a id="a-6i"></a>死怖。<a id="a-6j"></a>恶道怖。<a id="a-6k"></a>断善根怖。<a id="a-6l"></a>退菩提心怖。<a id="a-6m"></a>遇恶知识怖。<a id="a-6n"></a>离善知识怖。<a id="a-6o"></a>堕二乘地怖。<a id="a-6p"></a>种种生死怖。<a id="a-6q"></a>异类众生同住怖。<a id="a-6r"></a>恶时受生怖。<a id="a-6s"></a>恶种族中受生怖。<a id="a-6t"></a>造恶业怖。<a id="a-6u"></a>业烦恼障怖。<a id="a-6v"></a>执着诸相种种系缚怖。<a id="a-6w"></a>如是等怖。<a id="a-6x"></a>悉令舍离回向菩提。<a id="a-6y"></a>善财又见一切众生。<a id="a-6z"></a>卵生胎生。<a id="a-70"></a>湿生化生。<a id="a-71"></a>有色无色。<a id="a-72"></a>有想无想。<a id="a-73"></a>非有想。<a id="a-74"></a>非无想。<a id="a-75"></a>普现其前。<a id="a-76"></a>常勤救护。<a id="a-77"></a>为成就菩萨大愿力故。<a id="a-78"></a>深入菩萨三昧力故。<a id="a-79"></a>坚固菩萨神通力故。<a id="a-7A"></a>出生普贤行愿力故。<a id="a-7B"></a>增广菩萨大悲海故。<a id="a-7C"></a>得普覆众生无碍大慈故。<a id="a-7D"></a>得普与众生无量喜乐故。<a id="a-7E"></a>得普摄众生智慧方便故。<a id="a-7F"></a>得菩萨解脱自在神通故。<a id="a-7G"></a>严净一切诸佛刹故。<a id="a-7H"></a>觉悟了知一切法故。<a id="a-7I"></a>承事供养一切佛故。<a id="a-7J"></a>受持一切诸佛教故。<a id="a-7K"></a>积集一切胜善根故。<a id="a-7L"></a>修诸菩萨诸妙行故。<a id="a-7M"></a>入众生心无障碍故。<a id="a-7N"></a>知众生根能成熟故。<a id="a-7O"></a>净一切众生信解海故。<a id="a-7P"></a>破一切众生无知闇故。<a id="a-7Q"></a>得一切智清净光明故。<a id="a-7R"></a>尔时善财童子。<a id="a-7S"></a>见普救众生威德夜神。<a id="a-7T"></a>入调伏一切众生解脱门。<a id="a-7U"></a>现不思议甚深境界神通力已。<a id="a-7V"></a>心大欢喜。<a id="a-7W"></a>踊跃无量。<a id="a-7X"></a>头面作礼。<a id="a-7Y"></a>一心瞻仰。<a id="a-7Z"></a>时彼夜神。<a id="a-7a"></a>即舍菩萨种种相好妙庄严身。<a id="a-7b"></a>还复本形。<a id="a-7c"></a>而不舍其神通变化自在威力。<a id="a-7d"></a>尔时善财童子。<a id="a-7e"></a>恭敬合掌。<a id="a-7f"></a>却住一面。<a id="a-7g"></a>观察夜神。<a id="a-7h"></a>以偈赞曰。</p>
  <p id="a7i">我见仁尊今所现　　如是广大神通力</p>
  <p id="a7j">令我发生欢喜心　　即说妙偈而称赞</p>
  <p id="a7k">我见圣者广大身　　殊胜妙宝庄严色</p>
  <p id="a7l">譬如星月处空中　　难思相好皆微妙</p>
  <p id="a7m">身放清净光明轮　　量等无边刹尘数</p>
  <p id="a7n">种种色相皆殊妙　　普照十方无不遍</p>
  <p id="a7o">于仁一一毛孔出　　等诸众生心数光</p>
  <p id="a7p">光中佛坐宝莲华　　化现能灭众生苦</p>
  <p id="a7q">光中复出妙香云　　普熏一切众生类</p>
  <p id="a7r">复能普雨众妙华　　普供十方一切佛</p>
  <p id="a7s">眉放广大光明聚　　宝光无垢等须弥</p>
  <p id="a7t">普照十方世界中　　触者令灭愚痴暗</p>
  <p id="a7u">口常普放无垢光　　光轮广大如千日</p>
  <p id="a7v">普照十方诸世界　　毗卢遮那所行境</p>
  <p id="a7w">眼放无垢光明云　　光明晃耀如星月</p>
  <p id="a7x">普照一切十方刹　　灭除三有诸痴翳</p>
  <p id="a7y">仁所化现种种身　　其身相状等众生</p>
  <p id="a7z">充满十方法界中　　调伏无量众生海</p>
  <p id="a80">分身普往遍十方　　悉现一切众生前</p>
  <p id="a81">灭除王贼水火怖　　令心调伏生欢喜</p>
  <p id="a82">我承喜眼天神教　　念尊功德来奉事</p>
  <p id="a83">见尊毫相放光云　　圆明广大无诸垢</p>
  <p id="a84">此光普照于十方　　悉灭众生烦恼暗</p>
  <p id="a85">显现种种神通力　　然后而来入我身</p>
  <p id="a86">我时遇此圆满光　　身心安乐生欢喜</p>
  <p id="a87">得百总持三昧海　　普见十方善逝尊</p>
  <p id="a88">我于所有经行处　　悉见一切极微尘</p>
  <p id="a89">于彼一一极微中　　各见佛刹如尘数</p>
  <p id="a8A">或有尘中无数刹　　一向杂染恒浊秽</p>
  <p id="a8B">众生无救受诸苦　　发声悲叹常号泣</p>
  <p id="a8C">或有诸刹染净杂　　众生少乐多忧苦</p>
  <p id="a8D">现佛独觉声闻形　　大悲往彼而救度</p>
  <p id="a8E">有刹先净后杂染　　男女端严皆可乐</p>
  <p id="a8F">菩萨充满具庄严　　住持无量诸佛法</p>
  <p id="a8G">十方一一极微中　　皆有无量净刹海</p>
  <p id="a8H">毗卢遮那于往昔　　普修行海所庄严</p>
  <p id="a8I">佛于十方一切刹　　悉坐最胜菩提场</p>
  <p id="a8J">成等正觉现神通　　说法调伏群生类</p>
  <p id="a8K">我见普救威德天　　其身普往无边刹</p>
  <p id="a8L">毗卢遮那境界中　　供事十方一切佛</p>
  <p id="a8M">尔时善财童子。<a id="a-8N"></a>说此偈已。<a id="a-8O"></a>白普救众生威德神言。<a id="a-8P"></a>希有圣者。<a id="a-8Q"></a>乃能住此甚深解脱。<a id="a-8R"></a>得此解脱。<a id="a-8S"></a>其已久如。<a id="a-8T"></a>本修何行。<a id="a-8U"></a>而能清净。<a id="a-8V"></a>夜神告言。<a id="a-8W"></a>善男子。<a id="a-8X"></a>此处难知。<a id="a-8Y"></a>一切世间天人二乘所不能测。<a id="a-8Z"></a>何以故。<a id="a-8a"></a>此是住普贤菩萨行者境界故。<a id="a-8b"></a>随顺大悲藏者境界故。<a id="a-8c"></a>救护一切众生者境界故。<a id="a-8d"></a>能净一切三恶八难者境界故。<a id="a-8e"></a>能以无上清净庄严一切佛刹者境界故。<a id="a-8f"></a>能于一切诸佛刹中绍继佛种不断者境界故。<a id="a-8g"></a>能持一切诸佛正法者境界故。<a id="a-8h"></a>能于一切劫修菩萨行成满大愿海者境界故。<a id="a-8i"></a>能于一切法界海以清净智光灭无明闇障者境界故。<a id="a-8j"></a>能以一念智慧光明普照一切三世方便海者境界故。<a id="a-8k"></a>我当承佛威力。<a id="a-8l"></a>为汝宣说。<a id="a-8m"></a>善男子。<a id="a-8n"></a>乃往古世过佛刹极微尘数劫。<a id="a-8o"></a>尔时有劫。<a id="a-8p"></a>名无垢圆满。<a id="a-8q"></a>世界名毗卢遮那威德吉祥。<a id="a-8r"></a>有须弥山极微尘数如来。<a id="a-8s"></a>于中出现。<a id="a-8t"></a>其佛世界。<a id="a-8u"></a>以一切香王摩尼宝金刚为体。<a id="a-8v"></a>以天龙宫殿众宝庄严。<a id="a-8w"></a>住无垢光明摩尼王海上。<a id="a-8x"></a>其形正圆清净无垢。<a id="a-8y"></a>一切璎珞严具帐云。<a id="a-8z"></a>而覆其上。<a id="a-90"></a>一切庄严摩尼轮山千匝围绕。<a id="a-91"></a>十万亿那由他四天下皆妙庄严。<a id="a-92"></a>或有四天下。<a id="a-93"></a>恶业众生。<a id="a-94"></a>于中止住。<a id="a-95"></a>或有四天下。<a id="a-96"></a>杂业众生。<a id="a-97"></a>于中止住。<a id="a-98"></a>或有四天下。<a id="a-99"></a>善根众生。<a id="a-9A"></a>于中止住。<a id="a-9B"></a>或有四天下。<a id="a-9C"></a>一向清净。<a id="a-9D"></a>诸大菩萨之所止住善男子。<a id="a-9E"></a>彼界东际轮围山侧。<a id="a-9F"></a>有四天下。<a id="a-9G"></a>名宝灯华幢。<a id="a-9H"></a>国界清净。<a id="a-9I"></a>安隐丰乐。<a id="a-9J"></a>不藉耕耘而生稻粱。<a id="a-9K"></a>皆由往业胜力成熟。<a id="a-9L"></a>宫殿楼阁。<a id="a-9M"></a>悉皆奇妙。<a id="a-9N"></a>诸如意树。<a id="a-9O"></a>处处行列。<a id="a-9P"></a>种种香树。<a id="a-9Q"></a>恒出香云。<a id="a-9R"></a>诸末香树。<a id="a-9S"></a>雨末香云。<a id="a-9T"></a>种种鬘树。<a id="a-9U"></a>恒出鬘云。<a id="a-9V"></a>种种华树。<a id="a-9W"></a>雨不思议众妙华云。<a id="a-9X"></a>种种宝树。<a id="a-9Y"></a>雨大摩尼珍奇妙宝。<a id="a-9Z"></a>无量色光。<a id="a-9a"></a>周匝照曜。<a id="a-9b"></a>诸音乐树。<a id="a-9c"></a>出诸音乐。<a id="a-9d"></a>随风吹动演妙音声。<a id="a-9e"></a>日月光明摩尼宝王。<a id="a-9f"></a>普照一切昼夜受乐。<a id="a-9g"></a>无时间断。<a id="a-9h"></a>此四天下。<a id="a-9i"></a>有百万亿那由他诸王国土。<a id="a-9j"></a>一一国土。<a id="a-9k"></a>有千大河。<a id="a-9l"></a>周匝围绕。<a id="a-9m"></a>一一皆以妙华覆上。<a id="a-9n"></a>随流漂动。<a id="a-9o"></a>出天乐音。<a id="a-9p"></a>一切宝树。<a id="a-9q"></a>列植其岸。<a id="a-9r"></a>种种珍奇。<a id="a-9s"></a>以为严饰。<a id="a-9t"></a>舟船来往。<a id="a-9u"></a>称情嬉戏。<a id="a-9v"></a>种种资缘。<a id="a-9w"></a>受用安乐。<a id="a-9x"></a>一一河间。<a id="a-9y"></a>有百万亿城。<a id="a-9z"></a>一一城有百万亿那由他聚落。<a id="a-A0"></a>如是一切城邑聚落。<a id="a-A1"></a>各有无量百千亿那由他宫殿园林。<a id="a-A2"></a>周匝围绕。<a id="a-A3"></a>以为眷属。<a id="a-A4"></a>此四天下阎浮提中。<a id="a-A5"></a>有一国土。<a id="a-A6"></a>名宝华灯。<a id="a-A7"></a>安隐丰乐。<a id="a-A8"></a>人民炽盛。<a id="a-A9"></a>宫殿严好。<a id="a-AA"></a>自在圆满。<a id="a-AB"></a>其中众生。<a id="a-AC"></a>具行十善。<a id="a-AD"></a>有转轮王。<a id="a-AE"></a>于中出现。<a id="a-AF"></a>名毗卢遮那宝莲华藏。<a id="a-AG"></a>于莲华中。<a id="a-AH"></a>欻然化生。<a id="a-AI"></a>三十二相庄严其身七宝成就。<a id="a-AJ"></a>王四天下。<a id="a-AK"></a>恒以正法教导群生。<a id="a-AL"></a>王有千子。<a id="a-AM"></a>端正勇健。<a id="a-AN"></a>威力自在。<a id="a-AO"></a>能伏怨敌。<a id="a-AP"></a>百万亿那由他宫人采女。<a id="a-AQ"></a>以为眷属。<a id="a-AR"></a>皆悉与王。<a id="a-AS"></a>同种善根。<a id="a-AT"></a>同修诸行。<a id="a-AU"></a>同时诞生。<a id="a-AV"></a>同以宝饰。<a id="a-AW"></a>璎珞庄严。<a id="a-AX"></a>端正姝妙。<a id="a-AY"></a>犹如天女。<a id="a-AZ"></a>身真金色。<a id="a-Aa"></a>常放光明。<a id="a-Ab"></a>诸毛孔中。<a id="a-Ac"></a>恒出妙香。<a id="a-Ad"></a>良臣猛将具足十亿。<a id="a-Ae"></a>王有正妃。<a id="a-Af"></a>名具足圆满吉祥面。<a id="a-Ag"></a>是王女宝端严殊特。<a id="a-Ah"></a>观者无厌。<a id="a-Ai"></a>最胜清净。<a id="a-Aj"></a>皮肤金色。<a id="a-Ak"></a>目发绀青。<a id="a-Al"></a>言同梵音。<a id="a-Am"></a>身有天香。<a id="a-An"></a>常放光明。<a id="a-Ao"></a>照千由旬。<a id="a-Ap"></a>其妃有女。<a id="a-Aq"></a>名普喜吉祥莲华眼。<a id="a-Ar"></a>形体端严。<a id="a-As"></a>德行具足。<a id="a-At"></a>相好圆满。<a id="a-Au"></a>如转轮王。<a id="a-Av"></a>众生见者。<a id="a-Aw"></a>心无厌足。<a id="a-Ax"></a>彼时众生。<a id="a-Ay"></a>寿命无量。<a id="a-Az"></a>或有不定而中夭者。<a id="a-B0"></a>种种形色。<a id="a-B1"></a>种种音声。<a id="a-B2"></a>种种名字。<a id="a-B3"></a>种种族姓长短大小。<a id="a-B4"></a>勇怯愚智。<a id="a-B5"></a>贫富苦乐。<a id="a-B6"></a>信乐胜劣。<a id="a-B7"></a>无量品类。<a id="a-B8"></a>皆悉不同。<a id="a-B9"></a>时或有人。<a id="a-BA"></a>谓余人言。<a id="a-BB"></a>我身端正。<a id="a-BC"></a>汝形丑陋。<a id="a-BD"></a>作是语已。<a id="a-BE"></a>互相毁辱。<a id="a-BF"></a>集不善业。<a id="a-BG"></a>以是业故。<a id="a-BH"></a>寿命色力。<a id="a-BI"></a>一切乐事。<a id="a-BJ"></a>悉皆损减。</p>
 </body>
</html>