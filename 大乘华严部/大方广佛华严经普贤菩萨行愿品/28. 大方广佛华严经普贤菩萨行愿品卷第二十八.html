<!doctype html>
<html id="z3IBTWtIy" data-ver="600">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第二十八</h1>
  <h2 id="a2">入不思议解脱境界普贤行愿品</h2>
  <p id="a3">尔时善财。<a id="a-4"></a>白瞿波言。<a id="a-5"></a>圣者得此解脱。<a id="a-6"></a>其已久如。<a id="a-7"></a>瞿波告言。<a id="a-8"></a>善男子。<a id="a-9"></a>我于往世过百佛刹极微尘数劫。<a id="a-A"></a>有劫名最胜行。<a id="a-B"></a>世界名胜无畏。<a id="a-C"></a>彼世界中。<a id="a-D"></a>有四天下。<a id="a-E"></a>名常具众乐阎浮提。<a id="a-F"></a>中有一王都。<a id="a-G"></a>名大树妙高吉祥。<a id="a-H"></a>于八十四千亿王都之中。<a id="a-I"></a>最为上首。<a id="a-J"></a>时此王都。<a id="a-K"></a>复有八十四千亿城而为眷属。<a id="a-L"></a>其诸城邑一一严饰。<a id="a-M"></a>悉皆清净。<a id="a-N"></a>毗琉璃宝以为其地。<a id="a-O"></a>七重宝墙周匝围绕。<a id="a-P"></a>一一皆以杂色影像光明宝网。<a id="a-Q"></a>以覆其上。<a id="a-R"></a>其诸宝墙。<a id="a-S"></a>一一皆以宝堑围绕。<a id="a-T"></a>金沙布底。<a id="a-U"></a>香水盈满。<a id="a-V"></a>优钵罗华。<a id="a-W"></a>钵头摩华。<a id="a-X"></a>拘物头华。<a id="a-Y"></a>芬陀利华。<a id="a-Z"></a>弥布水上。<a id="a-a"></a>此一一河。<a id="a-b"></a>皆有自然众宝栏楯。<a id="a-c"></a>及诸宝网。<a id="a-d"></a>庄严其岸。<a id="a-e"></a>一一河间。<a id="a-f"></a>复有宝多罗树。<a id="a-g"></a>七重围绕。<a id="a-h"></a>复有自然宝庄严树。<a id="a-i"></a>垂诸璎珞。<a id="a-j"></a>衣服鬘带。<a id="a-k"></a>真金宝网。<a id="a-l"></a>弥覆其上。<a id="a-m"></a>其诸城邑。<a id="a-n"></a>往来之处。<a id="a-o"></a>所有道路左右八步。<a id="a-p"></a>皆以种种上妙杂宝。<a id="a-q"></a>间错庄严。<a id="a-r"></a>发耀舒光。<a id="a-s"></a>辉映一切。<a id="a-t"></a>又有无量持明咒仙。<a id="a-u"></a>严洁其身。<a id="a-v"></a>如自在天。<a id="a-w"></a>经行游履。<a id="a-x"></a>保护众生。<a id="a-y"></a>又彼城邑。<a id="a-z"></a>一一各有无量园苑游戏之处。<a id="a-10"></a>华果树林。<a id="a-11"></a>无不备足。<a id="a-12"></a>杂类众鸟哀鸣和雅。<a id="a-13"></a>游集其中。<a id="a-14"></a>欢乐无畏。<a id="a-15"></a>常有无量清净微妙可爱男女。<a id="a-16"></a>止住其中。<a id="a-17"></a>身出妙香。<a id="a-18"></a>普熏一切。<a id="a-19"></a>诸天昼夜常雨妙华。<a id="a-1A"></a>色类百千。<a id="a-1B"></a>缤纷乱坠。<a id="a-1C"></a>彼诸城邑。<a id="a-1D"></a>一一皆有百千地神。<a id="a-1E"></a>而为守护。<a id="a-1F"></a>其诸城邑。<a id="a-1G"></a>内外所有。<a id="a-1H"></a>众宝树林。<a id="a-1I"></a>璎珞鬘带。<a id="a-1J"></a>及宝铃网。<a id="a-1K"></a>诸庄严具。<a id="a-1L"></a>微风吹动。<a id="a-1M"></a>演出种种妙法音声。<a id="a-1N"></a>闻皆喜悦。<a id="a-1O"></a>烦恼销除。<a id="a-1P"></a>身意清凉。<a id="a-1Q"></a>法喜充满。<a id="a-1R"></a>于阿耨多罗三藐三菩提。<a id="a-1S"></a>得不退转。<a id="a-1T"></a>具足普贤常所称赞妙行功德。<a id="a-1U"></a>彼时有王。<a id="a-1V"></a>名为财主。<a id="a-1W"></a>常以正法。<a id="a-1X"></a>化周率土。<a id="a-1Y"></a>妃嫔采女八万四千。<a id="a-1Z"></a>辅相大臣其数五百。<a id="a-1a"></a>五百王子色力具足。<a id="a-1b"></a>形相端严。<a id="a-1c"></a>勇猛无畏。<a id="a-1d"></a>能伏怨敌。<a id="a-1e"></a>王有夫人名莲华吉祥藏。<a id="a-1f"></a>威德殊胜。<a id="a-1g"></a>颜貌第一。<a id="a-1h"></a>所生太子名威德主。<a id="a-1i"></a>端正奇特。<a id="a-1j"></a>人所乐见。<a id="a-1k"></a>具足圆满三十二相。<a id="a-1l"></a>所谓足下平满。<a id="a-1m"></a>犹如奁底。<a id="a-1n"></a>千辐轮相。<a id="a-1o"></a>圆满备足。<a id="a-1p"></a>手足柔软。<a id="a-1q"></a>如兜罗绵。<a id="a-1r"></a>其指纤长。<a id="a-1s"></a>网缦成就。<a id="a-1t"></a>足跟齐圆。<a id="a-1u"></a>足趺丰起。<a id="a-1v"></a>一一相称。<a id="a-1w"></a>光洁妙好。<a id="a-1x"></a>双腨佣圆。<a id="a-1y"></a>如仙鹿王。<a id="a-1z"></a>垂臂过膝。<a id="a-20"></a>犹如象鼻。<a id="a-21"></a>马王阴藏。<a id="a-22"></a>峰势隐密。<a id="a-23"></a>一一毛孔。<a id="a-24"></a>各生一毛。<a id="a-25"></a>绀发右旋。<a id="a-26"></a>螺文不乱。<a id="a-27"></a>身皮金色。<a id="a-28"></a>细薄润滑。<a id="a-29"></a>一切尘垢。<a id="a-2A"></a>所不能着。<a id="a-2B"></a>手足肩项七处平满。<a id="a-2C"></a>臂膊佣圆。<a id="a-2D"></a>脊骨不现。<a id="a-2E"></a>周圆相称。<a id="a-2F"></a>如尼拘陀树。<a id="a-2G"></a>颐颔胸臆。<a id="a-2H"></a>犹如师子。<a id="a-2I"></a>颈如绀蒲三约成就。<a id="a-2J"></a>常光四照面各一寻。<a id="a-2K"></a>四十牙齿。<a id="a-2L"></a>鲜白齐密。<a id="a-2M"></a>舌相红赤。<a id="a-2N"></a>长广覆面。<a id="a-2O"></a>梵音清美。<a id="a-2P"></a>人所乐闻。<a id="a-2Q"></a>目睫青润。<a id="a-2R"></a>齐整不乱。<a id="a-2S"></a>目上下瞬。<a id="a-2T"></a>犹如牛王。<a id="a-2U"></a>青白分明。<a id="a-2V"></a>面部圆满。<a id="a-2W"></a>犹如净月。<a id="a-2X"></a>眉相纤曲。<a id="a-2Y"></a>如帝释弓。<a id="a-2Z"></a>白毫皎洁。<a id="a-2a"></a>文相右旋顶有肉髻。<a id="a-2b"></a>犹如天盖。<a id="a-2c"></a>如是众相。<a id="a-2d"></a>庄严其身。<a id="a-2e"></a>善男子。<a id="a-2f"></a>太子有时。<a id="a-2g"></a>受父王教。<a id="a-2h"></a>与二十千妓侍采女。<a id="a-2i"></a>并诸眷属。<a id="a-2j"></a>前后围绕。<a id="a-2k"></a>从宫城出。<a id="a-2l"></a>诣光明云峰大香芽园。<a id="a-2m"></a>游观嬉戏。<a id="a-2n"></a>是时太子。<a id="a-2o"></a>乘阎浮檀上妙宝车。<a id="a-2p"></a>其车严饰。<a id="a-2q"></a>世无伦匹。<a id="a-2r"></a>大焰金刚以为其轮。<a id="a-2s"></a>天妙金刚以为其毂。<a id="a-2t"></a>香摩尼宝以为其箱。<a id="a-2u"></a>上妙栴檀间厕严饰。<a id="a-2v"></a>众宝华网弥覆其上。<a id="a-2w"></a>大庄严藏宝摩尼王为师子座。<a id="a-2x"></a>五百采女各执宝绳。<a id="a-2y"></a>牵驭而行。<a id="a-2z"></a>不迟不速。<a id="a-30"></a>进止合度。<a id="a-31"></a>宝马千匹。<a id="a-32"></a>驾以金车。<a id="a-33"></a>前后导从。<a id="a-34"></a>白琉璃摩尼宝王以为其盖。<a id="a-35"></a>放不思议一切希有杂色光明。<a id="a-36"></a>摩尼宝王而为庄校。<a id="a-37"></a>一切影像绀琉璃王摩尼妙宝而作其竿。<a id="a-38"></a>使人执持随覆其上。<a id="a-39"></a>百千万人持诸宝盖。<a id="a-3A"></a>百千万人持诸宝幢。<a id="a-3B"></a>百千万人持诸宝幡。<a id="a-3C"></a>百千万人奏诸音乐。<a id="a-3D"></a>百千万人散诸宝华。<a id="a-3E"></a>百千万人持诸香炉。<a id="a-3F"></a>烧众名香。<a id="a-3G"></a>前后围绕。<a id="a-3H"></a>而为翊从。<a id="a-3I"></a>其路宽平。<a id="a-3J"></a>八衢齐列。<a id="a-3K"></a>界以杂宝。<a id="a-3L"></a>布以金沙。<a id="a-3M"></a>种种宝华而散其上。<a id="a-3N"></a>杂宝行树及宝栏楯。<a id="a-3O"></a>于八衢间次第行列。<a id="a-3P"></a>覆以种种妙宝铃网。<a id="a-3Q"></a>及诸缯彩悬布树间。<a id="a-3R"></a>以为严饰。<a id="a-3S"></a>于其路侧。<a id="a-3T"></a>处处建立义堂福舍。<a id="a-3U"></a>众宝楼阁。<a id="a-3V"></a>及诸仓库。<a id="a-3W"></a>递相连接。<a id="a-3X"></a>延袤远近。<a id="a-3Y"></a>珍宝财物悉皆充满。<a id="a-3Z"></a>或于其中。<a id="a-3a"></a>积诸珍宝璎珞严具。<a id="a-3b"></a>或积缯彩上妙衣服。<a id="a-3c"></a>或办甘美上味饮食。<a id="a-3d"></a>或贮香华身诸资具。<a id="a-3e"></a>或畜象马杂宝车乘。<a id="a-3f"></a>或复安置端正女人及诸僮仆。<a id="a-3g"></a>善闲一切世仪礼则。<a id="a-3h"></a>一切艺能无不成就。<a id="a-3i"></a>随诸众生有来求索。<a id="a-3j"></a>悉皆施与。<a id="a-3k"></a>靡不令其意愿充满。<a id="a-3l"></a>尔时大树妙高吉祥王都之中。<a id="a-3m"></a>有一母人。<a id="a-3n"></a>名为善现。<a id="a-3o"></a>有一童女。<a id="a-3p"></a>名具足艳吉祥。<a id="a-3q"></a>颜容端正。<a id="a-3r"></a>色相严洁。<a id="a-3s"></a>洪纤得所。<a id="a-3t"></a>修短合度。<a id="a-3u"></a>众相圆备。<a id="a-3v"></a>目发绀青。<a id="a-3w"></a>言同梵音。<a id="a-3x"></a>清彻美妙。<a id="a-3y"></a>智慧聪明。<a id="a-3z"></a>人所尊重。<a id="a-40"></a>善达技能。<a id="a-41"></a>精通辩论。<a id="a-42"></a>恭勤匪懈。<a id="a-43"></a>质直柔和。<a id="a-44"></a>少欲寡思。<a id="a-45"></a>慈愍不害。<a id="a-46"></a>具足惭愧。<a id="a-47"></a>无谄无憍。<a id="a-48"></a>志量弘深。<a id="a-49"></a>人无与等。<a id="a-4A"></a>及与其母。<a id="a-4B"></a>乘妙宝车。<a id="a-4C"></a>将诸眷属。<a id="a-4D"></a>无量采女前后围绕。<a id="a-4E"></a>先于太子。<a id="a-4F"></a>从王都出。<a id="a-4G"></a>歌咏嬉戏。<a id="a-4H"></a>随路而行。<a id="a-4I"></a>见其太子奏诸妓乐。<a id="a-4J"></a>言辞讽咏。<a id="a-4K"></a>心生爱染。<a id="a-4L"></a>而白母言。<a id="a-4M"></a>善哉慈母。<a id="a-4N"></a>我心愿得敬事此人。<a id="a-4O"></a>若不遂情。<a id="a-4P"></a>自当殒灭。<a id="a-4Q"></a>时母善现。<a id="a-4R"></a>告其女言。<a id="a-4S"></a>汝今不应生如是念。<a id="a-4T"></a>何以故。<a id="a-4U"></a>今此仁者。<a id="a-4V"></a>是王太子。<a id="a-4W"></a>具足圆满转轮王相。<a id="a-4X"></a>不久当绍转轮王位。<a id="a-4Y"></a>时有女宝自然出现。<a id="a-4Z"></a>飞行乘空。<a id="a-4a"></a>有大威德。<a id="a-4b"></a>我今与汝。<a id="a-4c"></a>种族卑贱。<a id="a-4d"></a>非其匹偶。<a id="a-4e"></a>此甚难得。<a id="a-4f"></a>勿生是意。<a id="a-4g"></a>是时童女。<a id="a-4h"></a>其心决定。<a id="a-4i"></a>坚固不舍。<a id="a-4j"></a>时香芽云峰园苑之侧。<a id="a-4k"></a>有一道场。<a id="a-4l"></a>名法云光明。<a id="a-4m"></a>时有如来。<a id="a-4n"></a>名胜日身。<a id="a-4o"></a>于此道场。<a id="a-4p"></a>成等正觉。<a id="a-4q"></a>已经七日。<a id="a-4r"></a>是时童女。<a id="a-4s"></a>游观疲极。<a id="a-4t"></a>暂时假寐。<a id="a-4u"></a>时彼如来。<a id="a-4v"></a>即于梦中。<a id="a-4w"></a>为现神变。<a id="a-4x"></a>从梦觉已。<a id="a-4y"></a>时有宿世守护菩萨亲友使天。<a id="a-4z"></a>于虚空中。<a id="a-50"></a>而告之言。<a id="a-51"></a>童女汝向所梦。<a id="a-52"></a>是胜日身如来。<a id="a-53"></a>于香芽云峰园苑之侧。<a id="a-54"></a>法云光明菩提场中。<a id="a-55"></a>成等正觉。<a id="a-56"></a>始经七日。<a id="a-57"></a>诸菩萨众。<a id="a-58"></a>前后围绕。<a id="a-59"></a>及诸天龙。<a id="a-5A"></a>夜叉。<a id="a-5B"></a>乾闼婆。<a id="a-5C"></a>阿修罗。<a id="a-5D"></a>迦楼罗。<a id="a-5E"></a>紧那罗。<a id="a-5F"></a>摩睺罗伽。<a id="a-5G"></a>梵世诸王净居天等。<a id="a-5H"></a>并诸一切主河主海。<a id="a-5I"></a>主地主水。<a id="a-5J"></a>主风主火。<a id="a-5K"></a>主山主城。<a id="a-5L"></a>主园主药。<a id="a-5M"></a>主林主稼。<a id="a-5N"></a>主方主空。<a id="a-5O"></a>主昼主夜。<a id="a-5P"></a>身众足行道场神等。<a id="a-5Q"></a>男女眷属。<a id="a-5R"></a>为欲见佛听闻法故。<a id="a-5S"></a>皆悉来集。<a id="a-5T"></a>汝今亦应亲近礼敬。<a id="a-5U"></a>时具足艳。<a id="a-5V"></a>吉祥童女。<a id="a-5W"></a>以于梦中。<a id="a-5X"></a>睹佛神变。<a id="a-5Y"></a>得佛功德所加持故。<a id="a-5Z"></a>其心无畏。<a id="a-5a"></a>安隐快乐。<a id="a-5b"></a>以其宿心。<a id="a-5c"></a>景慕太子。<a id="a-5d"></a>即于其前。<a id="a-5e"></a>而说偈言。</p>
  <p id="a5f">我身端正无等伦　　智慧色相皆圆满</p>
  <p id="a5g">言辞礼则咸通达　　功德名闻遍十方</p>
  <p id="a5h">世间无量诸众生　　见我身者皆贪着</p>
  <p id="a5i">我于彼众恒清净　　曾不生于染爱心</p>
  <p id="a5j">我心一切无憎爱　　亦离愚痴嗔恨心</p>
  <p id="a5k">但以清净大慈悲　　究竟饶益诸含识</p>
  <p id="a5l">我于今时见太子　　最胜功德相庄严</p>
  <p id="a5m">其心大喜充遍身　　诸根悦乐思亲近</p>
  <p id="a5n">色如净妙光明宝　　毛发绀青而右旋</p>
  <p id="a5o">鼻高修直妙端严　　额广平正眉纤曲</p>
  <p id="a5p">身如妙宝真金聚　　相好光明无等伦</p>
  <p id="a5q">妙眼长广若青莲　　齿白齐密踰珂雪</p>
  <p id="a5r">月面圆明师子颊　　口方唇赤色如丹</p>
  <p id="a5s">所发曾无非法言　　愿最胜尊哀纳我</p>
  <p id="a5t">舌相长广能柔软　　色若赤铜众宝光</p>
  <p id="a5u">声如梵响紧那罗　　众生闻者咸欣悦</p>
  <p id="a5v">发言现笑辞清妙　　威光蔽众德难量</p>
  <p id="a5w">喜颜美貌自庄严　　能令见者无厌足</p>
  <p id="a5x">心无垢染身清净　　三十二相所庄严</p>
  <p id="a5y">必于此界作轮王　　唯愿慈悲垂纳受</p>
  <p id="a5z">尔时威德主太子。<a id="a-60"></a>为于世间显示女人。<a id="a-61"></a>多诸过患。<a id="a-62"></a>障诸世间出世间乐。<a id="a-63"></a>乃至能障无上菩提。<a id="a-64"></a>于众会中。<a id="a-65"></a>即为童女。<a id="a-66"></a>而说偈言。</p>
  <p id="a67">世间妄计诸宗族　　爱敬适悦唯女人</p>
  <p id="a68">一切最胜无比伦　　能成住止诸善伴</p>
  <p id="a69">女为第一人中宝　　亦作天人解脱因</p>
  <p id="a6A">绍续胜种功德身　　世智说言女为胜</p>
  <p id="a6B">一切热恼烧心苦　　种种烦冤所逼身</p>
  <p id="a6C">妻慰令使得清凉　　譬如毒暑逢甘雨</p>
  <p id="a6D">凡夫心没诸忧恼　　犹遭重病之所缠</p>
  <p id="a6E">因妻佞媚所欢娱　　妄谓除忧最胜药</p>
  <p id="a6F">邪见众生兴是念　　女人能为世界因</p>
  <p id="a6G">生成长育福庄严　　天地变化无能胜</p>
  <p id="a6H">勤劳世业唯由女　　劝夫普作诸善事</p>
  <p id="a6I">能令男子随意转　　此女无染别人心</p>
  <p id="a6J">智人所说诸烦恼　　一切过业由女生</p>
  <p id="a6K">况取卑族以为妻　　世间极恶无过此</p>
  <p id="a6L">女人弊执为其性　　如地坚住匪能移</p>
  <p id="a6M">但随富乐荣贵迁　　贫贱衰羸咸弃舍</p>
  <p id="a6N">五通仙人大威德　　退失神通因女人</p>
  <p id="a6O">随意自在骑项行　　王女能令寂静转</p>
  <p id="a6P">琰魔死王及猛风　　亦如地下沃焦海</p>
  <p id="a6Q">炎火黑蛇刀毒药　　女人为害过于此</p>
  <p id="a6R">敬心给足诸财宝　　质直承事意无违</p>
  <p id="a6S">智慧方便或刚柔　　无有能知女心者</p>
  <p id="a6T">见人啼笑皆过彼　　种种幻惑诱其心</p>
  <p id="a6U">貌恭矫媚于男夫　　心藏很戾无知者</p>
  <p id="a6V">极虚诳语示真实　　极真实言皆虚妄</p>
  <p id="a6W">恒如毒兽害众生　　咄哉丈夫宁共处</p>
  <p id="a6X">长时敬事益憍慢　　暂遇违缘恶转增</p>
  <p id="a6Y">若出若处一切时　　陵突于夫无愧耻</p>
  <p id="a6Z">如火焚薪恒不足　　如海吞流无满时</p>
  <p id="a6a">琰魔不厌杀众生　　女人欲男心亦尔</p>
  <p id="a6b">女人不观于种族　　老少贵贱与妍媸</p>
  <p id="a6c">一切男子悉驰求　　无厌恣欲情如是</p>
  <p id="a6d">女人志欲无厌足　　曾无少分系夫心</p>
  <p id="a6e">犹如野牛自在行　　恒思渐食于新草</p>
  <p id="a6f">少年盛色心流转　　富贵从夫系属人</p>
  <p id="a6g">丰盈玉馔璎珞衣　　常愿贫穷随自意</p>
  <p id="a6h">种种供事咸充足　　涂香沐浴妙庄严</p>
  <p id="a6i">未尝惭愧丈夫恩　　纵意邪思心不绝</p>
  <p id="a6j">或染欲语怜愍语　　舌上犹如甘露生</p>
  <p id="a6k">心中猛恶兴毒害　　是故女言难定信</p>
  <p id="a6l">女人能间夫宗族　　匪令雍穆暂同居</p>
  <p id="a6m">父母兄弟甚怨仇　　一切姻亲皆舍离</p>
  <p id="a6n">外现美容怀谄媚　　一切愆违满腹中</p>
  <p id="a6o">不应观视一须臾　　况久甘其粗恶语</p>
  <p id="a6p">女人恒于一切处　　防诸过患及猜嫌</p>
  <p id="a6q">一行有亏众所轻　　伤风败俗人咸弃</p>
  <p id="a6r">女人童幼及中年　　乃至老时过百岁</p>
  <p id="a6s">内外种族皆荣贵　　动止恒须人所防</p>
  <p id="a6t">处女居家随父母　　笄年适事又从夫</p>
  <p id="a6u">夫亡从子护嫌疑　　由是常名不自在</p>
  <p id="a6v">出家舍欲修寂静　　心思女境非圣贤</p>
  <p id="a6w">犹郁金香染垢衣　　离善常为智人笑</p>
  <p id="a6x">如囚得出思还入　　如狂遇差愿重生</p>
  <p id="a6y">癞病已除念病时　　舍女思女过于是</p>
  <p id="a6z">如澄静水蛟龙止　　亦如金窟猛兽居</p>
  <p id="a70">虽修戒定念女人　　智者观之亦如是</p>
  <p id="a71">智人宁吞于热铁　　不观女色乱其心</p>
  <p id="a72">戒定慧品遍成怨　　寂静资缘皆弃舍</p>
  <p id="a73">女人不观于胜族　　吉祥富贵智名闻</p>
  <p id="a74">唯求染欲无异心　　云何慧者所亲近</p>
  <p id="a75">有住诸禅及威势　　能杀勇力与王仙</p>
  <p id="a76">或时女色染其心　　退失调伏诸功德</p>
  <p id="a77">斗诤象马诸军阵　　亡躯济海集珍财</p>
  <p id="a78">胜族乞丐为仆隶　　行非正法皆由女</p>
  <p id="a79">女人喜怒情难见　　染心邪计量无涯</p>
  <p id="a7A">世间名称诸智人　　无有能知女心者</p>
  <p id="a7B">五通神仙及天主　　能知大海水多少</p>
  <p id="a7C">终身计算莫能知　　一一女人差别意</p>
  <p id="a7D">谄言悦耳甘如蜜　　心如利剑害于人</p>
  <p id="a7E">乱意巧妙夺人心　　怀恶兴谋肆诸毒</p>
  <p id="a7F">女人妙饰或无饰　　行住坐卧悉猜嫌</p>
  <p id="a7G">邪视愚智诸女人　　见画像女亦憎恶</p>
  <p id="a7H">愚童乐攀毒树枝　　痴乱欲住毒蛇窟</p>
  <p id="a7I">狂人执持于热铁　　亲近女色过于是</p>
  <p id="a7J">染着女色心昏醉　　违意忿毒害于身</p>
  <p id="a7K">怖彼女人喜怒时　　智者云何亲近住</p>
  <p id="a7L">女人恶法满其心　　如河深水蛟龙止</p>
  <p id="a7M">不观勇力色种族　　恣欲从心无是非</p>
  <p id="a7N">女心不定如疾风　　亦如迅速浮云电</p>
  <p id="a7O">百岁供承资所欲　　曾无少念丈夫恩</p>
  <p id="a7P">不敬有德轻无德　　憎贫乐富徇贪求</p>
  <p id="a7Q">美言敬养增慢高　　资财阙乏无心顾</p>
  <p id="a7R">蚖蛇枯碛狼毒华　　共住戴持伤一世</p>
  <p id="a7S">暂近女色过于彼　　永害未来功德身</p>
  <p id="a7T">女人谗巧恒是非　　离间六亲及朋友</p>
  <p id="a7U">覆藏己过扬他失　　一切过患由女人</p>
  <p id="a7V">女心不定如猿狖　　恒思少过忘多恩</p>
  <p id="a7W">愚夫敬事若师尊　　如奴奉主情无足</p>
  <p id="a7X">女性如河滋泛溢　　漂诸胜法坏多身</p>
  <p id="a7Y">如流湍激两岸崩　　女人害善过于是</p>
  <p id="a7Z">女人欲网甚坚密　　顾视徐行无愧容</p>
  <p id="a7a">笑语欢诤无异心　　罗诸富贵如昏醉</p>
  <p id="a7b">女人染爱由妄起　　如树无根欲尽灯</p>
  <p id="a7c">色衰爱息一须臾　　所有恩情咸灭尽</p>
  <p id="a7d">女人爱欲须臾顷　　染心邪语信难依</p>
  <p id="a7e">或时宝重过珠珍　　或生厌弃如刍草</p>
  <p id="a7f">象王自在拔树力　　色如浮空大白云</p>
  <p id="a7g">由为女象醉其心　　一切随人所调伏</p>
  <p id="a7h">菩萨为法摄女人　　虽恒教授心远离</p>
  <p id="a7i">若时太过而亲近　　如鸟折翼不能飞</p>
  <p id="a7j">女人志趣恒卑下　　如河流处岸崩摧</p>
  <p id="a7k">所往能令善法衰　　毁宗灭族皆因此</p>
  <p id="a7l">女人能张爱欲网　　罗捕一切诸愚夫</p>
  <p id="a7m">世间染欲诸众生　　如鱼吞钩为所食</p>
  <p id="a7n">智者观知本不净　　九窍常流昼夜时</p>
  <p id="a7o">如是厌离女人身　　云何于此生贪着</p>
  <p id="a7p">女身虚幻如浮泡　　老病死苦所依处</p>
  <p id="a7q">积集不净过山岳　　云何于此生贪着</p>
  <p id="a7r">一切忧恼及恐怖　　皆从女色之所生</p>
  <p id="a7s">若能观察无贪着　　解脱无忧无恐惧</p>
  <p id="a7t">是故智者不观女　　或时观察以慈心</p>
  <p id="a7u">想如母女及姊妹　　随应为说无贪法</p>
  <p id="a7v">能了女人身内外　　种种不净之所生</p>
  <p id="a7w">如何境动思欲火　　焚烧累劫诸善根</p>
  <p id="a7x">尔时妙威德主太子。<a id="a-7y"></a>说此偈已。<a id="a-7z"></a>告具足艳吉祥童女言。<a id="a-80"></a>汝是谁女。<a id="a-81"></a>先系属谁。<a id="a-82"></a>为谁守护。<a id="a-83"></a>若已属人。<a id="a-84"></a>我则不应重摄受汝。<a id="a-85"></a>尔时太子。<a id="a-86"></a>以偈问曰。</p>
  <p id="a87">汝具清净功德身　　色相端严甚微妙</p>
  <p id="a88">我今问汝应实答　　汝本从生及所居</p>
  <p id="a89">父母亲属为是谁　　汝复今依谁所住</p>
  <p id="a8A">若已系属于他人　　我则不应重摄受</p>
  <p id="a8B">汝不好盗他财物　　汝不无慈害有情</p>
  <p id="a8C">汝不邪行染其心　　毕竟汝依何语住</p>
  <p id="a8D">汝不离间他亲友　　口出一切粗恶言</p>
  <p id="a8E">虚诳无义恼群生　　贪求境界怀嫉妒</p>
  <p id="a8F">汝不于他生恚怒　　以邪险见自缠心</p>
  <p id="a8G">不行谄幻诳世间　　作诸相违重业不</p>
  <p id="a8H">尊重父母师长不　　恭敬一切善友不</p>
  <p id="a8I">见诸困厄贫穷人　　能起慈心饶益不</p>
  <p id="a8J">若有一切善知识　　诲示于汝真实法</p>
  <p id="a8K">能以坚固信乐心　　恭敬勤修供养不</p>
  <p id="a8L">汝能爱乐诸佛不　　汝能尊重菩萨不</p>
  <p id="a8M">最胜佛法功德僧　　一切能生恭敬不</p>
  <p id="a8N">汝能安住正法不　　汝能远离非法不</p>
  <p id="a8O">闻赞无边功德海　　能生爱乐尊重不</p>
  <p id="a8P">汝见孤独无所依　　能起慈心救护不</p>
  <p id="a8Q">汝见恶道诸众生　　能生广大悲心不</p>
  <p id="a8R">于他所有荣乐事　　能生最极欢喜不</p>
  <p id="a8S">于诸逼迫众生中　　能住平等舍心不</p>
  <p id="a8T">汝为痴闇诸众生　　求大菩提开悟不</p>
  <p id="a8U">无边劫海修诸行　　不起身心疲倦不</p>
  <p id="a8V">尔时太子。<a id="a-8W"></a>如是问已。<a id="a-8X"></a>女母善现。<a id="a-8Y"></a>即于其前。<a id="a-8Z"></a>自说童女从初诞生。<a id="a-8a"></a>乃至成长所有吉祥功德之相。<a id="a-8b"></a>而说偈言。</p>
  <p id="a8c">太子仁今应善听　　所问此女诸因缘</p>
  <p id="a8d">初生渐次及长成　　具德庄严我当说</p>
  <p id="a8e">曩于太子初生日　　此女亦从莲华生</p>
  <p id="a8f">诸根清净相圆明　　肢节庄严皆具足</p>
  <p id="a8g">我时游观于春月　　入彼最胜娑罗园</p>
  <p id="a8h">观诸卉木华始生　　百谷药草皆荣茂</p>
  <p id="a8i">奇树名华开众色　　发耀舒光如庆云</p>
  <p id="a8j">黑蜂游集鸟和鸣　　闻者忘忧恣欢乐</p>
  <p id="a8k">同游八百诸采女　　容仪端正夺人心</p>
  <p id="a8l">袨服姝丽备庄严　　言谈歌咏皆殊妙</p>
  <p id="a8m">园有浴池宝严饰　　名为种种莲华幢</p>
  <p id="a8n">我将采女诣池边　　散华布地而敷座</p>
  <p id="a8o">于彼清净芳池内　　忽生千叶宝莲华</p>
  <p id="a8p">阎浮檀金以为台　　琉璃为茎摩尼叶</p>
  <p id="a8q">妙香众宝为华蕊　　普放一切大光明</p>
  <p id="a8r">众生睹相尽生疑　　中夜云何日光照</p>
  <p id="a8s">夜分既尽日初出　　光明照此莲华开</p>
  <p id="a8t">莲华放光出妙音　　示此童女初生相</p>
  <p id="a8u">我时见此人间宝　　从彼莲华之所生</p>
  <p id="a8v">往修净业悉无亏　　今获圆明诸妙果</p>
  <p id="a8w">绀琉璃发青莲眼　　面貌端严金色光</p>
  <p id="a8x">华鬘宝髻具庄严　　吉祥无垢莲华色</p>
  <p id="a8y">身分肢节皆圆满　　相好光明无比伦</p>
  <p id="a8z">俨然端坐宝华中　　犹如净妙真金像</p>
  <p id="a90">遍身所有诸毛孔　　咸出一切栴檀香</p>
  <p id="a91">口中常出青莲香　　所有言音同梵响</p>
  <p id="a92">或时微笑有宣说　　犹如天乐妙音声</p>
  <p id="a93">此是女宝世间希　　非诸下劣当斯偶</p>
  <p id="a94">我观世间无有人　　堪与此女为其主</p>
  <p id="a95">唯仁功德相庄严　　愿赐弘悲哀纳受</p>
  <p id="a96">此女非长亦非短　　亦复不粗亦不细</p>
  <p id="a97">身诸部分悉端严　　众相圆备无讥丑</p>
  <p id="a98">世间所有诸技艺　　文字算印工巧法</p>
  <p id="a99">言辞讽咏皆清妙　　唯愿仁尊哀纳受</p>
  <p id="a9A">亦能解了诸兵法　　弓剑技术无不通</p>
  <p id="a9B">善和斗讼以慈心　　闻名仰德咸调伏</p>
  <p id="a9C">宿因胜行皆圆满　　一切功德自庄严</p>
  <p id="a9D">见者欢喜永无厌　　唯愿仁尊哀纳受</p>
  <p id="a9E">众生所有一切病　　知其因起及增损</p>
  <p id="a9F">应病与药使无差　　能令众苦皆销灭</p>
  <p id="a9G">阎浮一切语言法　　音声随转无量种</p>
  <p id="a9H">名言训释各不同　　如是一切咸通达</p>
  <p id="a9I">世间所有诸音乐　　歌舞嬉戏及赞咏</p>
  <p id="a9J">言辞辩论适人心　　能令见者咸欣悦</p>
  <p id="a9K">动止威仪皆有则　　取舍进退合其宜</p>
  <p id="a9L">于染不染诸众生　　但以慈心无所著</p>
  <p id="a9M">徐步谛观心不乱　　诸根寂静念无亏</p>
  <p id="a9N">身口恒随智慧行　　女人过失咸皆离</p>
  <p id="a9O">女人所有诸功德　　此女一切备修持</p>
  <p id="a9P">人间女宝汝应知　　愿速垂悲哀纳受</p>
  <p id="a9Q">其心不悭亦不嫉　　亦无嗜欲及贪嗔</p>
  <p id="a9R">质直柔软性调和　　言音美妙无粗犷</p>
  <p id="a9S">恭敬一切诸尊长　　专求功德志无移</p>
  <p id="a9T">于诸梵行悉坚持　　唯愿慈悲哀纳受</p>
  <p id="a9U">见诸衰老及重病　　受诸困厄处贫穷</p>
  <p id="a9V">无主无亲无所依　　常起慈心而救护</p>
  <p id="a9W">不念自身安隐乐　　常乐利益诸众生</p>
  <p id="a9X">以此功德庄严心　　究竟观于真实谛</p>
  <p id="a9Y">行住坐卧心无逸　　动静语默常应时</p>
  <p id="a9Z">未曾一念舍众生　　能令见者咸尊重</p>
  <p id="a9a">虽于一切众生处　　不起凡夫染污心</p>
  <p id="a9b">见有慈悲具德人　　常乐亲近无厌足</p>
  <p id="a9c">普能尊重善知识　　远离一切恶知识</p>
  <p id="a9d">心无躁竞恒顺行　　所作先思无谬失</p>
  <p id="a9e">普于一切无怨恨　　恒修众福以严身</p>
  <p id="a9f">智慧人间无等伦　　此女宜应奉太子</p>
 </body>
</html>