<!doctype html>
<html id="z3IBTWyJ0" data-ver="782">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十</h1>
  <h2 id="a2">入不思议解脱境界普贤行愿品</h2>
  <p id="a3">尔时善财童子。<a id="a-4"></a>一心欲往亲近佛母摩耶夫人。<a id="a-5"></a>即时获得微细观察诸佛境界无边正智。<a id="a-6"></a>作如是念。<a id="a-7"></a>我当云何方便。<a id="a-8"></a>得见此善知识。<a id="a-9"></a>此善知识。<a id="a-A"></a>远离世间。<a id="a-B"></a>住无所住。<a id="a-C"></a>超过六处。<a id="a-D"></a>离一切着。<a id="a-E"></a>不染欲泥。<a id="a-F"></a>住无碍道。<a id="a-G"></a>知如实行具净法身。<a id="a-H"></a>以如幻业而现化身。<a id="a-I"></a>以如幻智观察世间。<a id="a-J"></a>以如幻愿而现色身。<a id="a-K"></a>以佛威力加持自身。<a id="a-L"></a>此善知识。<a id="a-M"></a>随意生身。<a id="a-N"></a>此善知识。<a id="a-O"></a>无生灭身。<a id="a-P"></a>无来去身。<a id="a-Q"></a>非虚实身。<a id="a-R"></a>不变坏身。<a id="a-S"></a>无起尽身。<a id="a-T"></a>不思议身。<a id="a-U"></a>所有诸相皆一相身。<a id="a-V"></a>远离二边住解脱身。<a id="a-W"></a>无依处身。<a id="a-X"></a>无穷尽身。<a id="a-Y"></a>如影普现无分别身。<a id="a-Z"></a>如梦所见离寻伺身。<a id="a-a"></a>如镜中像不出入身。<a id="a-b"></a>普于十方而化现身。<a id="a-c"></a>住于三世无变异身。<a id="a-d"></a>非身心身。<a id="a-e"></a>无差别身。<a id="a-f"></a>此善知识。<a id="a-g"></a>所行无碍。<a id="a-h"></a>犹如虚空。<a id="a-i"></a>超诸世间一切眼境。<a id="a-j"></a>唯是普贤净目所见。<a id="a-k"></a>如是之人。<a id="a-l"></a>我今云何而得亲近承事供养令生欢喜。<a id="a-m"></a>与其同住。<a id="a-n"></a>观其状貌。<a id="a-o"></a>处其众会。<a id="a-p"></a>听其音声。<a id="a-q"></a>思其语言。<a id="a-r"></a>受其教诲。</p>
  <p id="as">善财童子。<a id="a-t"></a>作是念时。<a id="a-u"></a>有主城神。<a id="a-v"></a>名曰宝眼。<a id="a-w"></a>无量城神。<a id="a-x"></a>眷属围绕。<a id="a-y"></a>于虚空中。<a id="a-z"></a>而现其身。<a id="a-10"></a>种种璎珞。<a id="a-11"></a>以为庄严。<a id="a-12"></a>各现无量殊异色身。<a id="a-13"></a>手持无量诸天宝华。<a id="a-14"></a>以恭敬心。<a id="a-15"></a>散善财上。<a id="a-16"></a>作如是言。<a id="a-17"></a>善男子。<a id="a-18"></a>汝应善巧守护心城。<a id="a-19"></a>谓不贪一切生死境界。<a id="a-1A"></a>应庄严心城。<a id="a-1B"></a>谓观察趣求如来十力。<a id="a-1C"></a>应净治心城。<a id="a-1D"></a>谓毕竟远离悭嫉谄诳。<a id="a-1E"></a>应清凉心城。<a id="a-1F"></a>谓思惟一切诸法实性。<a id="a-1G"></a>应增长心城。<a id="a-1H"></a>谓以大精进成辨一切助道之法。<a id="a-1I"></a>应严饰心城。<a id="a-1J"></a>谓建立一切禅定解脱自在宫殿。<a id="a-1K"></a>应照耀心城。<a id="a-1L"></a>谓普入一切如来道场听受般若波罗蜜法。<a id="a-1M"></a>应增益心城。<a id="a-1N"></a>谓普能出生一切如来诸方便海。<a id="a-1O"></a>应坚固心城。<a id="a-1P"></a>谓恒勤修习增长普贤清净行愿。<a id="a-1Q"></a>应防护心城。<a id="a-1R"></a>谓常能御捍烦恼恶友一切魔军。<a id="a-1S"></a>应廓彻心城。<a id="a-1T"></a>谓开引诸佛普智光明。<a id="a-1U"></a>应善补心城。<a id="a-1V"></a>谓受持诸佛甘露法雨。<a id="a-1W"></a>应扶助心城。<a id="a-1X"></a>谓深信一切佛功德海。<a id="a-1Y"></a>应广大心城。<a id="a-1Z"></a>谓大慈遍及一切世间。<a id="a-1a"></a>应普覆心城。<a id="a-1b"></a>谓集众善法以覆其上。<a id="a-1c"></a>应宽博心城。<a id="a-1d"></a>谓大悲哀愍一切众生。<a id="a-1e"></a>应开辟心城。<a id="a-1f"></a>谓悉舍所有随应给施一切众生。<a id="a-1g"></a>应密护心城。<a id="a-1h"></a>谓防诸生死恶欲境界不令得入。<a id="a-1i"></a>应严肃心城。<a id="a-1j"></a>谓断除一切诸不善法流转根本。<a id="a-1k"></a>应决定心城。<a id="a-1l"></a>谓集一切智助道之法恒无退转。<a id="a-1m"></a>应安立心城。<a id="a-1n"></a>谓正念三世一切如来圆满境界。<a id="a-1o"></a>应莹彻心城。<a id="a-1p"></a>谓明解一切如来法轮修多罗中所有法门。<a id="a-1q"></a>应部分心城。<a id="a-1r"></a>谓普能晓示一切众生皆令得见萨婆若道。<a id="a-1s"></a>应住持心城。<a id="a-1t"></a>谓普摄一切三世如来诸大愿海。<a id="a-1u"></a>应令心城富实。<a id="a-1v"></a>谓积集一切周遍法界大福智聚。<a id="a-1w"></a>应令心城明了。<a id="a-1x"></a>谓普知众生诸根乐欲烦恼等法。<a id="a-1y"></a>应令心城自在。<a id="a-1z"></a>谓普摄一切十方法界。<a id="a-20"></a>应令心城清净。<a id="a-21"></a>谓正念一切诸佛如来。<a id="a-22"></a>应知心城自性。<a id="a-23"></a>谓知一切法皆无有性。<a id="a-24"></a>应知心城幻。<a id="a-25"></a>谓以一切智了诸法性。<a id="a-26"></a>善男子。<a id="a-27"></a>菩萨摩诃萨。<a id="a-28"></a>若能如是净修心城。<a id="a-29"></a>则能积集一切善根。<a id="a-2A"></a>随所修行。<a id="a-2B"></a>皆能证入。<a id="a-2C"></a>何以故。<a id="a-2D"></a>蠲除一切诸障难故。<a id="a-2E"></a>所谓见佛障。<a id="a-2F"></a>闻法障。<a id="a-2G"></a>亲近供养诸如来障。<a id="a-2H"></a>方便摄取诸众生障。<a id="a-2I"></a>严净种种佛国土障。<a id="a-2J"></a>善男子。<a id="a-2K"></a>菩萨摩诃萨。<a id="a-2L"></a>以离如是诸障难故。<a id="a-2M"></a>若发希求善知识心。<a id="a-2N"></a>不用功力。<a id="a-2O"></a>则便得见。<a id="a-2P"></a>乃至究竟。<a id="a-2Q"></a>成一切智。</p>
  <p id="a2R">尔时有身众神。<a id="a-2S"></a>名莲华吉祥。<a id="a-2T"></a>及妙华光明。<a id="a-2U"></a>无量百千诸身众神。<a id="a-2V"></a>前后围绕。<a id="a-2W"></a>从道场出。<a id="a-2X"></a>住虚空中。<a id="a-2Y"></a>于善财前。<a id="a-2Z"></a>以妙音声。<a id="a-2a"></a>种种称叹摩耶夫人。<a id="a-2b"></a>时诸神众。<a id="a-2c"></a>各从耳珰。<a id="a-2d"></a>放无量色清净众宝焰网光明。<a id="a-2e"></a>放无量色众宝香焰云网光明。<a id="a-2f"></a>放无量色离垢清净焰网光明。<a id="a-2g"></a>放无量色普能显示众生心性清净光明。<a id="a-2h"></a>放无量色速疾增长爱乐光明。<a id="a-2i"></a>放无量色能除热恼清凉光明。<a id="a-2j"></a>放无量色能普显示清净光明。<a id="a-2k"></a>放无量色勇猛出现无著境界宝焰光明。<a id="a-2l"></a>放如是等种种众色大光明网。<a id="a-2m"></a>普照无边广大佛刹。<a id="a-2n"></a>能令善财。<a id="a-2o"></a>普见十方一切国土所有诸佛。<a id="a-2p"></a>其诸光明右绕世间经一匝已然后还来。<a id="a-2q"></a>入善财顶。<a id="a-2r"></a>乃至遍入身诸毛孔。<a id="a-2s"></a>善财童子。<a id="a-2t"></a>以得如是光明照故。<a id="a-2u"></a>即时获得十种法眼。<a id="a-2v"></a>所谓得净光明眼。<a id="a-2w"></a>永离一切愚痴闇故。<a id="a-2x"></a>得无翳眼。<a id="a-2y"></a>能了一切众生性故。<a id="a-2z"></a>得离垢眼。<a id="a-30"></a>能观一切法性门故。<a id="a-31"></a>得净慧眼。<a id="a-32"></a>能观一切佛刹性故。<a id="a-33"></a>得毗卢遮那眼。<a id="a-34"></a>能见如来净法身故。<a id="a-35"></a>得普光明眼。<a id="a-36"></a>见佛平等不可思议妙色身故。<a id="a-37"></a>得无碍光眼。<a id="a-38"></a>观察一切无边刹海成坏相故。<a id="a-39"></a>得普照明眼。<a id="a-3A"></a>见一切佛起大方便转正法轮出生种种修多罗故。<a id="a-3B"></a>得普境界眼。<a id="a-3C"></a>见无量佛神通威德调伏一切诸众生故。<a id="a-3D"></a>得普见眼。<a id="a-3E"></a>观察一切种种刹中一切如来出兴世故。</p>
  <p id="a3F">时有守护菩萨法堂罗刹鬼王。<a id="a-3G"></a>名曰妙眼。<a id="a-3H"></a>与其眷属万罗刹俱。<a id="a-3I"></a>于虚空中。<a id="a-3J"></a>以天拘苏摩可爱妙华。<a id="a-3K"></a>及众妙香。<a id="a-3L"></a>散善财上。<a id="a-3M"></a>作如是言。<a id="a-3N"></a>善男子。<a id="a-3O"></a>菩萨具足成就十法。<a id="a-3P"></a>则得亲近诸善知识。<a id="a-3Q"></a>何等为十。<a id="a-3R"></a>所谓离诸谄幻。<a id="a-3S"></a>其心质直。<a id="a-3T"></a>恒清净故。<a id="a-3U"></a>离诸分别。<a id="a-3V"></a>大悲平等。<a id="a-3W"></a>普摄众生故。<a id="a-3X"></a>觉法自性。<a id="a-3Y"></a>知众生性。<a id="a-3Z"></a>无真实故。<a id="a-3a"></a>知无去来。<a id="a-3b"></a>趣一切智。<a id="a-3c"></a>心不退故。<a id="a-3d"></a>具信解力。<a id="a-3e"></a>普入一切佛道场故。<a id="a-3f"></a>得净慧眼。<a id="a-3g"></a>了一切法性无生故。<a id="a-3h"></a>住平等慈。<a id="a-3i"></a>普令众生。<a id="a-3j"></a>得胜义故。<a id="a-3k"></a>开智光明。<a id="a-3l"></a>能廓自心诸妄境故。<a id="a-3m"></a>作清凉。<a id="a-3n"></a>云洒甘露雨。<a id="a-3o"></a>涤烦恼故。<a id="a-3p"></a>作广大眼。<a id="a-3q"></a>彻鉴诸法。<a id="a-3r"></a>心常随顺善知识故。<a id="a-3s"></a>若诸菩萨。<a id="a-3t"></a>具足圆满此十种法。<a id="a-3u"></a>则得亲近诸善知识。<a id="a-3v"></a>复次善男子。<a id="a-3w"></a>菩萨成就十种三昧。<a id="a-3x"></a>微细观察。<a id="a-3y"></a>则常现见诸善知识。<a id="a-3z"></a>何等为十。<a id="a-40"></a>所谓法空无尽清净轮三昧。<a id="a-41"></a>现见十方一切诸佛刹海三昧。<a id="a-42"></a>于诸境界不舍离无缺减三昧。<a id="a-43"></a>普见一切如来出现三昧。<a id="a-44"></a>普集一切福智海藏三昧。<a id="a-45"></a>心恒不舍诸善知识三昧。<a id="a-46"></a>常念一切如来功德从善知识出现三昧。<a id="a-47"></a>念常不舍诸善知识三昧。<a id="a-48"></a>念常亲近平等供养诸善知识三昧。<a id="a-49"></a>于善知识。<a id="a-4A"></a>方便行中。<a id="a-4B"></a>身无疲倦。<a id="a-4C"></a>心无厌足。<a id="a-4D"></a>离诸过失三昧。<a id="a-4E"></a>善男子。<a id="a-4F"></a>菩萨成就此十三昧。<a id="a-4G"></a>常得亲近诸善知识。<a id="a-4H"></a>又得善知识常转一切如来法轮三昧。<a id="a-4I"></a>得此三昧已。<a id="a-4J"></a>悉知诸佛体性平等遍一切处。<a id="a-4K"></a>常得值遇诸善知识。<a id="a-4L"></a>说是语时。<a id="a-4M"></a>善财童子。<a id="a-4N"></a>仰视空中。<a id="a-4O"></a>而报之言。<a id="a-4P"></a>善哉善哉。<a id="a-4Q"></a>汝为哀愍摄受我故。<a id="a-4R"></a>显示种种巧方便门。<a id="a-4S"></a>令我得见真善知识。<a id="a-4T"></a>唯愿为我分别演说。<a id="a-4U"></a>我当云何。<a id="a-4V"></a>而得往诣善知识所。<a id="a-4W"></a>于何方处城邑聚落。<a id="a-4X"></a>求善知识。<a id="a-4Y"></a>作何方便而得亲近诸善知识。<a id="a-4Z"></a>罗刹答言。<a id="a-4a"></a>善男子。<a id="a-4b"></a>汝应谦下普礼十方尽虚空际一切境界求善知识。<a id="a-4c"></a>勇猛自在遍游十方。<a id="a-4d"></a>求善知识。<a id="a-4e"></a>起速疾心起随顺心。<a id="a-4f"></a>求善知识。<a id="a-4g"></a>观察身心如影如梦。<a id="a-4h"></a>求善知识。</p>
  <p id="a4i">尔时善财。<a id="a-4j"></a>受罗刹教。<a id="a-4k"></a>随顺修行。<a id="a-4l"></a>即时睹见大宝莲华。<a id="a-4m"></a>从地涌出。<a id="a-4n"></a>金刚为茎。<a id="a-4o"></a>摩尼为叶。<a id="a-4p"></a>毗卢遮那宝王以为其台。<a id="a-4q"></a>现众生海摩尼宝王以为其藏。<a id="a-4r"></a>众色宝香以为其须。<a id="a-4s"></a>无数宝网弥覆其上。<a id="a-4t"></a>于其台上。<a id="a-4u"></a>有一楼阁。<a id="a-4v"></a>名普纳十方法界藏。<a id="a-4w"></a>种种奇妙以为严饰。<a id="a-4x"></a>金刚为地。<a id="a-4y"></a>千柱行列。<a id="a-4z"></a>一切皆以摩尼宝成。<a id="a-50"></a>阎浮檀金以为其壁。<a id="a-51"></a>众宝璎珞四面垂下。<a id="a-52"></a>种种宝色大摩尼幢。<a id="a-53"></a>分布行列。<a id="a-54"></a>普遍庄严。<a id="a-55"></a>无数妙宝。<a id="a-56"></a>阶陛栏楯。<a id="a-57"></a>周匝庄严。<a id="a-58"></a>其楼阁中。<a id="a-59"></a>有如意宝王莲华之座。<a id="a-5A"></a>种种众宝以为庄校。<a id="a-5B"></a>妙宝栏楯周匝围绕。<a id="a-5C"></a>星宿幢摩尼王间列庄严。<a id="a-5D"></a>众色宝衣内外敷设。<a id="a-5E"></a>宝帐宝网垂众宝铃。<a id="a-5F"></a>以覆其上。<a id="a-5G"></a>众宝缯幡处处垂下。<a id="a-5H"></a>微风吹动。<a id="a-5I"></a>光流响发。<a id="a-5J"></a>宝华幢中雨众妙华。<a id="a-5K"></a>宝铃铎中出美音声。<a id="a-5L"></a>宝户牖间垂诸璎珞。<a id="a-5M"></a>摩尼身中流出香水。<a id="a-5N"></a>毗卢遮那宝象口中。<a id="a-5O"></a>出莲华网。<a id="a-5P"></a>众色金刚宝师子口。<a id="a-5Q"></a>吐妙香云。<a id="a-5R"></a>梵天形像众妙宝轮。<a id="a-5S"></a>出随乐音。<a id="a-5T"></a>演大慈教。<a id="a-5U"></a>金刚宝铃。<a id="a-5V"></a>出诸菩萨大愿之音。<a id="a-5W"></a>宝月幢中。<a id="a-5X"></a>出佛化形。<a id="a-5Y"></a>相续不断。<a id="a-5Z"></a>净藏宝王。<a id="a-5a"></a>现三世佛受生次第。<a id="a-5b"></a>日藏摩尼。<a id="a-5c"></a>放大光明。<a id="a-5d"></a>遍照十方一切佛刹。<a id="a-5e"></a>普光照耀。<a id="a-5f"></a>摩尼宝王。<a id="a-5g"></a>放一切佛圆满光明。<a id="a-5h"></a>毗卢遮那摩尼宝王。<a id="a-5i"></a>兴供养云。<a id="a-5j"></a>供养一切诸佛如来。<a id="a-5k"></a>如意珠王。<a id="a-5l"></a>念念示现普贤神变。<a id="a-5m"></a>充满法界。<a id="a-5n"></a>须弥宝王。<a id="a-5o"></a>出天宫殿。<a id="a-5p"></a>普现一切帝释天众变化身云。<a id="a-5q"></a>天诸采女种种妙音。<a id="a-5r"></a>歌赞如来不可思议微妙功德。<a id="a-5s"></a>尔时善财。<a id="a-5t"></a>见如是座。<a id="a-5u"></a>复有无量不思议数宝庄严座。<a id="a-5v"></a>周匝围绕。<a id="a-5w"></a>摩耶夫人。<a id="a-5x"></a>在彼座上。<a id="a-5y"></a>遍于一切诸众生前。<a id="a-5z"></a>现净色身。<a id="a-60"></a>所谓超三界色身。<a id="a-61"></a>已出一切诸有趣故。<a id="a-62"></a>随心乐色身。<a id="a-63"></a>于诸世间无所著故。<a id="a-64"></a>普周遍色身。<a id="a-65"></a>等于一切众生数故。<a id="a-66"></a>广大力色身。<a id="a-67"></a>令诸众生具福德故。<a id="a-68"></a>无等比色身。<a id="a-69"></a>令诸众生灭倒见故。<a id="a-6A"></a>无量种色身。<a id="a-6B"></a>随众生心。<a id="a-6C"></a>悉示现故。<a id="a-6D"></a>无边相色身。<a id="a-6E"></a>普现调伏众生相故。<a id="a-6F"></a>普对现色身。<a id="a-6G"></a>以大自在而示现故。<a id="a-6H"></a>化一切色身。<a id="a-6I"></a>随其所应而现前故。<a id="a-6J"></a>恒示现色身。<a id="a-6K"></a>尽众生界而无尽故。<a id="a-6L"></a>住安乐色身。<a id="a-6M"></a>亲近见闻得安乐故。<a id="a-6N"></a>无断尽色身。<a id="a-6O"></a>究竟普见如虚空故。<a id="a-6P"></a>大威德色身。<a id="a-6Q"></a>灭除众生虚妄法故。<a id="a-6R"></a>无去色身。<a id="a-6S"></a>于一切趣无所灭故。<a id="a-6T"></a>无来色身。<a id="a-6U"></a>于诸世间无所出故。<a id="a-6V"></a>不生色身。<a id="a-6W"></a>无生起故。<a id="a-6X"></a>不灭色身。<a id="a-6Y"></a>常寂灭故。<a id="a-6Z"></a>非实色身。<a id="a-6a"></a>得如实故。<a id="a-6b"></a>非虚色身随世现故。<a id="a-6c"></a>不动色身。<a id="a-6d"></a>生灭永离故。<a id="a-6e"></a>不坏色身。<a id="a-6f"></a>法性无坏故。<a id="a-6g"></a>无相色身。<a id="a-6h"></a>言语道断故。<a id="a-6i"></a>一相色身。<a id="a-6j"></a>无相为相故。<a id="a-6k"></a>如像色身。<a id="a-6l"></a>随心应现故。<a id="a-6m"></a>如幻色身。<a id="a-6n"></a>幻智所成故。<a id="a-6o"></a>如焰色身。<a id="a-6p"></a>唯想所持故。<a id="a-6q"></a>如影色身。<a id="a-6r"></a>随愿现生故。<a id="a-6s"></a>如梦色身。<a id="a-6t"></a>随心而现故。<a id="a-6u"></a>法界色身。<a id="a-6v"></a>性净如空故。<a id="a-6w"></a>大悲色身。<a id="a-6x"></a>常护众生故。<a id="a-6y"></a>无碍色身。<a id="a-6z"></a>遍周法界故。<a id="a-70"></a>无边色身。<a id="a-71"></a>普净众生故。<a id="a-72"></a>无量色身。<a id="a-73"></a>超过言说故。<a id="a-74"></a>无住色身。<a id="a-75"></a>调伏众生故。<a id="a-76"></a>无依色身。<a id="a-77"></a>愿度世间故。<a id="a-78"></a>无处色身。<a id="a-79"></a>恒化众生故。<a id="a-7A"></a>无生色身。<a id="a-7B"></a>幻愿所成故。<a id="a-7C"></a>无胜色身。<a id="a-7D"></a>超诸世间故。<a id="a-7E"></a>如实色身。<a id="a-7F"></a>定心所现故。<a id="a-7G"></a>不生色身。<a id="a-7H"></a>随众生业而出现故。<a id="a-7I"></a>如意珠色身。<a id="a-7J"></a>普满一切众生愿故。<a id="a-7K"></a>无分别色身。<a id="a-7L"></a>但随众生心愿起故。<a id="a-7M"></a>离分别色身。<a id="a-7N"></a>一切众生不能知故。<a id="a-7O"></a>离虚妄色身。<a id="a-7P"></a>永离众生虚假法故。<a id="a-7Q"></a>恒无尽色身。<a id="a-7R"></a>尽诸众生生死际故。<a id="a-7S"></a>清净色身。<a id="a-7T"></a>同于如来。<a id="a-7U"></a>无分别故善财童子。<a id="a-7V"></a>见于摩耶夫人。<a id="a-7W"></a>如是所现一切色身。<a id="a-7X"></a>究竟非色。<a id="a-7Y"></a>所有色相如影像故。<a id="a-7Z"></a>究竟非受。<a id="a-7a"></a>世间诸受咸转灭故。<a id="a-7b"></a>究竟非想。<a id="a-7c"></a>但随众生想所现故究竟非行。<a id="a-7d"></a>依如幻业而成就故。<a id="a-7e"></a>究竟非识。<a id="a-7f"></a>菩萨愿智空无性故。<a id="a-7g"></a>一切世间语言断故。<a id="a-7h"></a>灭除生死诸热恼故。<a id="a-7i"></a>安住最胜寂灭身故。<a id="a-7j"></a>尔时善财童子。<a id="a-7k"></a>复见摩耶夫人。<a id="a-7l"></a>随诸众生心之所乐。<a id="a-7m"></a>自在普现。<a id="a-7n"></a>如诸世间。<a id="a-7o"></a>或超世间种种女身。<a id="a-7p"></a>所谓或现魔女身。<a id="a-7q"></a>或现他化天女身。<a id="a-7r"></a>或现化乐天女身。<a id="a-7s"></a>或现兜率天女身。<a id="a-7t"></a>或现夜摩天女身。<a id="a-7u"></a>或现忉利天女身。<a id="a-7v"></a>或现四王天女身。<a id="a-7w"></a>或现诸龙夜叉乾闼婆阿修罗迦楼罗紧那罗摩睺罗伽人非人女身。<a id="a-7x"></a>于一切处。<a id="a-7y"></a>现如是等相似女身。<a id="a-7z"></a>及超过身。<a id="a-80"></a>饶益众生。<a id="a-81"></a>集一切智。<a id="a-82"></a>行于平等檀波罗蜜。<a id="a-83"></a>大悲普覆一切世间。<a id="a-84"></a>出生如来无量功德。<a id="a-85"></a>修习增长一切智智。<a id="a-86"></a>观察思惟诸法实性。<a id="a-87"></a>获深忍海。<a id="a-88"></a>精勤速疾曾无懈息。<a id="a-89"></a>恒转清净不退法轮。<a id="a-8A"></a>微细了知一切法性。<a id="a-8B"></a>住于平等三昧境界。<a id="a-8C"></a>得如来定。<a id="a-8D"></a>圆满光明销竭众生烦恼巨海。<a id="a-8E"></a>善能了知一切佛法。<a id="a-8F"></a>恒以智慧。<a id="a-8G"></a>观法实相。<a id="a-8H"></a>见诸如来。<a id="a-8I"></a>心无厌足。<a id="a-8J"></a>知三世佛出兴次第。<a id="a-8K"></a>见佛三昧常现在前。<a id="a-8L"></a>普集无量诸清净道。<a id="a-8M"></a>行于诸佛虚空境界。<a id="a-8N"></a>随其心乐。<a id="a-8O"></a>普摄众生。<a id="a-8P"></a>种种方便教化成熟。<a id="a-8Q"></a>入佛无量清净法身。<a id="a-8R"></a>成就大愿。<a id="a-8S"></a>净诸佛刹。<a id="a-8T"></a>究竟调伏一切众生。<a id="a-8U"></a>心恒普入诸佛境界。<a id="a-8V"></a>出生一切菩萨神通。<a id="a-8W"></a>已得法身。<a id="a-8X"></a>清净无染。<a id="a-8Y"></a>而恒示现无量色身。<a id="a-8Z"></a>游戏如来诸自在力。<a id="a-8a"></a>摧伏魔怨力。<a id="a-8b"></a>成就善根力。<a id="a-8c"></a>出生正法力。<a id="a-8d"></a>具足诸佛力。<a id="a-8e"></a>得诸菩萨自在之力。<a id="a-8f"></a>速疾增长一切智力。<a id="a-8g"></a>得佛智光。<a id="a-8h"></a>普照一切。<a id="a-8i"></a>悉知无量众生心海。<a id="a-8j"></a>根性欲解。<a id="a-8k"></a>种种差别。<a id="a-8l"></a>其身充满十方刹海。<a id="a-8m"></a>亦知诸刹成坏之相。<a id="a-8n"></a>以广大眼。<a id="a-8o"></a>见十方海。<a id="a-8p"></a>以周遍智。<a id="a-8q"></a>知三世海。<a id="a-8r"></a>身普承事一切佛海。<a id="a-8s"></a>心恒纳受一切法海。<a id="a-8t"></a>修习圆满一切如来种种功德。<a id="a-8u"></a>随顺出生一切菩萨智慧助道。<a id="a-8v"></a>常乐观察一切菩萨。<a id="a-8w"></a>从初发心。<a id="a-8x"></a>所有修行波罗蜜行。<a id="a-8y"></a>出生一切诸菩萨地。<a id="a-8z"></a>积集一切菩萨福聚。<a id="a-90"></a>勇猛精进。<a id="a-91"></a>心无所畏。<a id="a-92"></a>普遍成就一切菩萨菩提之道。<a id="a-93"></a>恒勤守护一切众生。<a id="a-94"></a>常乐称扬诸佛功德。<a id="a-95"></a>光明普照一切世间。<a id="a-96"></a>愿为一切菩萨之母。<a id="a-97"></a>尔时善财童子。<a id="a-98"></a>见摩耶夫人。<a id="a-99"></a>遍一切处。<a id="a-9A"></a>现如是等阎浮提极微尘数诸方便门。<a id="a-9B"></a>既见是已。<a id="a-9C"></a>如摩耶夫人所现身数善财亦现作尔许身。<a id="a-9D"></a>于一切处摩耶之前。<a id="a-9E"></a>恭敬礼拜。<a id="a-9F"></a>即时证得无量无数诸三昧门。<a id="a-9G"></a>分别观察。<a id="a-9H"></a>修行证入。<a id="a-9I"></a>从三昧起。<a id="a-9J"></a>右绕摩耶并其眷属。<a id="a-9K"></a>合掌而立。<a id="a-9L"></a>白言。<a id="a-9M"></a>大圣文殊师利菩萨。<a id="a-9N"></a>教我发阿耨多罗三藐三菩提心。<a id="a-9O"></a>令我勤求诸善知识。<a id="a-9P"></a>我承其教。<a id="a-9Q"></a>普于一一善知识所。<a id="a-9R"></a>皆往亲近。<a id="a-9S"></a>承事供养。<a id="a-9T"></a>无空过者。<a id="a-9U"></a>如是展转。<a id="a-9V"></a>渐来至此。<a id="a-9W"></a>唯愿大圣。<a id="a-9X"></a>为我宣说。<a id="a-9Y"></a>菩萨云何。<a id="a-9Z"></a>学菩萨行而得成就一切智智。<a id="a-9a"></a>摩耶夫人。<a id="a-9b"></a>告善财言。<a id="a-9c"></a>善男子。<a id="a-9d"></a>我已成就菩萨大愿智幻庄严解脱门。<a id="a-9e"></a>是故常为诸菩萨母。<a id="a-9f"></a>善男子。<a id="a-9g"></a>如我于此阎浮提中。<a id="a-9h"></a>迦毗罗城净饭王家。<a id="a-9i"></a>右胁而生悉达太子。<a id="a-9j"></a>现不思议广大庄严。<a id="a-9k"></a>菩萨受生自在神变。<a id="a-9l"></a>如是乃至。<a id="a-9m"></a>尽此世界海。<a id="a-9n"></a>所有一切毗卢遮那如来住最后身。<a id="a-9o"></a>示现诞生自在神变。<a id="a-9p"></a>我皆一一而为其母。<a id="a-9q"></a>彼诸菩萨皆入我身。<a id="a-9r"></a>右胁而生。<a id="a-9s"></a>成一切智。<a id="a-9t"></a>又善男子。<a id="a-9u"></a>我于净饭王宫。<a id="a-9v"></a>菩萨将欲下生之时。<a id="a-9w"></a>见菩萨身。<a id="a-9x"></a>一一毛孔。<a id="a-9y"></a>咸放光明。<a id="a-9z"></a>名一切如来受生功德轮其诸毛孔。<a id="a-A0"></a>一一皆现不可说不可说佛刹极微尘数菩萨受生神变功德庄严。<a id="a-A1"></a>彼诸光明。<a id="a-A2"></a>皆悉普照一切世界。<a id="a-A3"></a>照世界已。<a id="a-A4"></a>来入我顶。<a id="a-A5"></a>乃至一切身诸毛孔。<a id="a-A6"></a>善男子。<a id="a-A7"></a>又彼光中。<a id="a-A8"></a>普现一切菩萨名号受生神变广大庄严宫殿眷属五欲自娱。<a id="a-A9"></a>又见菩萨舍位出家。<a id="a-AA"></a>往诣道场。<a id="a-AB"></a>摧魔军已。<a id="a-AC"></a>成等正觉。<a id="a-AD"></a>坐师子座。<a id="a-AE"></a>种种菩萨前后围绕。<a id="a-AF"></a>种种世主亲近供养。<a id="a-AG"></a>为诸大众转正法轮。<a id="a-AH"></a>又见如来往昔修行菩萨道时。<a id="a-AI"></a>于诸佛所。<a id="a-AJ"></a>尊重供养。<a id="a-AK"></a>发菩提心。<a id="a-AL"></a>净佛国土。<a id="a-AM"></a>念念示现无量化身。<a id="a-AN"></a>充遍十方一切世界。<a id="a-AO"></a>变化种种受生庄严。<a id="a-AP"></a>成无上觉。<a id="a-AQ"></a>转妙法轮。<a id="a-AR"></a>乃至最后。<a id="a-AS"></a>现般涅槃广大神变。<a id="a-AT"></a>如是等事。<a id="a-AU"></a>靡不皆见。<a id="a-AV"></a>又善男子。<a id="a-AW"></a>彼妙光明入我身时。<a id="a-AX"></a>我身形量虽不逾本。<a id="a-AY"></a>然其实已超诸世间。<a id="a-AZ"></a>所以者何。<a id="a-Aa"></a>我身尔时量同虚空。<a id="a-Ab"></a>于胎藏中。<a id="a-Ac"></a>悉能容受十方菩萨宫殿庄严自在受生大神变故。<a id="a-Ad"></a>善男子。<a id="a-Ae"></a>尔时菩萨。<a id="a-Af"></a>从兜率天。<a id="a-Ag"></a>将降神时。<a id="a-Ah"></a>有十佛刹极微尘数诸菩萨众。<a id="a-Ai"></a>皆与菩萨。<a id="a-Aj"></a>同愿。<a id="a-Ak"></a>同行。<a id="a-Al"></a>同善根。<a id="a-Am"></a>同庄严。<a id="a-An"></a>同解脱。<a id="a-Ao"></a>同智慧。<a id="a-Ap"></a>同住地。<a id="a-Aq"></a>同神通。<a id="a-Ar"></a>同出现。<a id="a-As"></a>同威力。<a id="a-At"></a>同法身清净。<a id="a-Au"></a>同色身威德。<a id="a-Av"></a>乃至普贤功德行愿。<a id="a-Aw"></a>悉皆同等。<a id="a-Ax"></a>如是菩萨。<a id="a-Ay"></a>前后围绕。<a id="a-Az"></a>又有八万诸大龙王。<a id="a-B0"></a>娑竭罗龙王而为上首。<a id="a-B1"></a>及诸世主。<a id="a-B2"></a>各乘种种摩尼楼阁。<a id="a-B3"></a>俱来亲近承事供养菩萨。<a id="a-B4"></a>尔时以神通力。<a id="a-B5"></a>与诸菩萨。<a id="a-B6"></a>普现一切兜率天宫。<a id="a-B7"></a>一一宫中。<a id="a-B8"></a>悉现十方一切世界阎浮提内受生影像不可思议种种神变。<a id="a-B9"></a>教化调伏无量众生。<a id="a-BA"></a>令其觉悟。<a id="a-BB"></a>不生放逸。<a id="a-BC"></a>离诸懈怠。<a id="a-BD"></a>无所执着。<a id="a-BE"></a>又以神力。<a id="a-BF"></a>放大光明。<a id="a-BG"></a>普照世间。<a id="a-BH"></a>破诸黑闇。<a id="a-BI"></a>灭诸苦恼。<a id="a-BJ"></a>脱诸欲境。<a id="a-BK"></a>令诸众生。<a id="a-BL"></a>皆识宿世所有业行。<a id="a-BM"></a>永出恶道。<a id="a-BN"></a>又为救护一切众生。<a id="a-BO"></a>普现其前。<a id="a-BP"></a>作诸神变。<a id="a-BQ"></a>现如是等诸奇特事。<a id="a-BR"></a>与眷属俱。<a id="a-BS"></a>从天宫下。<a id="a-BT"></a>来入我身。<a id="a-BU"></a>彼诸菩萨。<a id="a-BV"></a>于我腹中。<a id="a-BW"></a>现大神通。<a id="a-BX"></a>游行自在。<a id="a-BY"></a>或以三千大千世界。<a id="a-BZ"></a>而为一步。<a id="a-Ba"></a>乃至或以不可说不可说佛刹极微尘数世界。<a id="a-Bb"></a>而为一步。<a id="a-Bc"></a>又念念中十方不可说不可说佛刹极微尘数世界。<a id="a-Bd"></a>诸如来所。<a id="a-Be"></a>菩萨众会。<a id="a-Bf"></a>及四天王。<a id="a-Bg"></a>三十三天须夜摩天。<a id="a-Bh"></a>兜率陀天。<a id="a-Bi"></a>化乐天。<a id="a-Bj"></a>他化自在天。<a id="a-Bk"></a>乃至色界诸梵天王俱来。<a id="a-Bl"></a>欲见菩萨处胎广大神变。<a id="a-Bm"></a>恭敬供养。<a id="a-Bn"></a>听受正法。<a id="a-Bo"></a>皆入我身。<a id="a-Bp"></a>虽我腹中悉能容受如是众会。<a id="a-Bq"></a>而身不广大。<a id="a-Br"></a>亦不迫窄。<a id="a-Bs"></a>其诸菩萨。<a id="a-Bt"></a>各见自处众会道场清净严饰。<a id="a-Bu"></a>善男子。<a id="a-Bv"></a>如此四天下阎浮提中。<a id="a-Bw"></a>菩萨受生。<a id="a-Bx"></a>我为其母。<a id="a-By"></a>三千大千世界百亿四天下阎浮提中。<a id="a-Bz"></a>悉亦如是。<a id="a-C0"></a>然我此身。<a id="a-C1"></a>本来无二。<a id="a-C2"></a>亦复非一。<a id="a-C3"></a>非一处住。<a id="a-C4"></a>非多处住。<a id="a-C5"></a>何以故。<a id="a-C6"></a>以修菩萨大愿智幻庄严解脱门故。<a id="a-C7"></a>善男子。<a id="a-C8"></a>如今世尊毗卢遮那我为其母。<a id="a-C9"></a>往昔所有无量诸佛。<a id="a-CA"></a>悉亦如是而为其母。<a id="a-CB"></a>善男子。<a id="a-CC"></a>我昔曾作莲华池神。<a id="a-CD"></a>时有菩萨。<a id="a-CE"></a>于莲华藏忽然化生。<a id="a-CF"></a>我即捧持。<a id="a-CG"></a>瞻侍养育。<a id="a-CH"></a>一切世间。<a id="a-CI"></a>皆共号我为菩萨母。<a id="a-CJ"></a>又我昔为菩提场神。<a id="a-CK"></a>时有菩萨。<a id="a-CL"></a>于我怀中忽然化生。<a id="a-CM"></a>世亦号我为菩萨母。<a id="a-CN"></a>善男子。<a id="a-CO"></a>如是所有无量菩萨。<a id="a-CP"></a>住最后身。<a id="a-CQ"></a>于此世界。<a id="a-CR"></a>种种方便。<a id="a-CS"></a>示现受生广大神变。<a id="a-CT"></a>我皆为母。<a id="a-CU"></a>善男子。<a id="a-CV"></a>如此世界贤劫之中。<a id="a-CW"></a>最初出现拘留孙如来。<a id="a-CX"></a>拘那含牟尼如来。<a id="a-CY"></a>迦葉如来。<a id="a-CZ"></a>及今世尊释迦牟尼如来。<a id="a-Ca"></a>现受生时。<a id="a-Cb"></a>我为其母。</p>
 </body>
</html>