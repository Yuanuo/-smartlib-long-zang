<!doctype html>
<html id="z3IBTXFJ8" data-ver="1069">
 <head>
  <meta charset="utf-8">
  <meta author="般若">
  <meta library="龙藏">
  <meta catalog="大乘华严部">
  <meta period="唐">
 </head>
 <body>
  <h1 id="a1">大方广佛华严经普贤菩萨行愿品卷第三十八</h1>
  <h2 id="a2">入不思议解脱境界普贤行愿品</h2>
  <p id="a3">尔时弥勒菩萨摩诃萨。<a id="a-4"></a>入楼阁中。<a id="a-5"></a>摄其神力。<a id="a-6"></a>弹指出声。<a id="a-7"></a>告善财言。<a id="a-8"></a>善男子。<a id="a-9"></a>起法性如是。<a id="a-A"></a>此是菩萨知诸法智。<a id="a-B"></a>因缘聚集显现之相。<a id="a-C"></a>如是自性。<a id="a-D"></a>悉不成就。<a id="a-E"></a>如幻如梦。<a id="a-F"></a>如影如像。<a id="a-G"></a>尔时善财。<a id="a-H"></a>闻弹指声。<a id="a-I"></a>从三昧起。<a id="a-J"></a>弥勒告言。<a id="a-K"></a>善男子。<a id="a-L"></a>汝见菩萨自在解脱威神力不。<a id="a-M"></a>汝见菩萨一切助道等流力不。<a id="a-N"></a>汝见菩萨愿智所现聚集力不。<a id="a-O"></a>汝见菩萨种种庄严妙宫殿不。<a id="a-P"></a>汝见菩萨种种行力所聚集不。<a id="a-Q"></a>汝见菩萨种种功德庄严刹不。<a id="a-R"></a>汝见菩萨十地之中种种力不。<a id="a-S"></a>汝见菩萨诸波罗蜜难思果不。<a id="a-T"></a>汝见菩萨种种难思三昧力不。<a id="a-U"></a>汝见如来种种最胜大愿力不。<a id="a-V"></a>汝闻菩萨种种出生解脱门不。<a id="a-W"></a>汝随顺解菩萨解脱不思议不。<a id="a-X"></a>汝随顺受菩萨三昧能喜乐不。<a id="a-Y"></a>善财白言。<a id="a-Z"></a>唯然已见。<a id="a-a"></a>是善知识加持力故。<a id="a-b"></a>忆念力故。<a id="a-c"></a>威德力故。<a id="a-d"></a>圣者此解脱门。<a id="a-e"></a>其名何等。<a id="a-f"></a>弥勒告言。<a id="a-g"></a>此解脱门。<a id="a-h"></a>名入三世一切境界不忘念智庄严藏。<a id="a-i"></a>善男子。<a id="a-j"></a>一生菩萨。<a id="a-k"></a>得如是等不可说不可说解脱门。<a id="a-l"></a>善财白言。<a id="a-m"></a>圣者此庄严事。<a id="a-n"></a>何处去耶。<a id="a-o"></a>弥勒告言。<a id="a-p"></a>于来处去。<a id="a-q"></a>曰从何处来。<a id="a-r"></a>曰从诸菩萨智慧威力中来。<a id="a-s"></a>依诸菩萨智慧威力而住。<a id="a-t"></a>无有少分去来之处。<a id="a-u"></a>无集无增。<a id="a-v"></a>无成无立。<a id="a-w"></a>不依于地。<a id="a-x"></a>不依于空。<a id="a-y"></a>远离一切。<a id="a-z"></a>善男子。<a id="a-10"></a>譬如龙王种种云雨。<a id="a-11"></a>不从身出。<a id="a-12"></a>不从心出。<a id="a-13"></a>无有积集。<a id="a-14"></a>建立增长。<a id="a-15"></a>但以龙王心念力故。<a id="a-16"></a>霈然洪霔。<a id="a-17"></a>周遍天下。<a id="a-18"></a>此是龙王难思境界。<a id="a-19"></a>善男子。<a id="a-1A"></a>彼庄严事。<a id="a-1B"></a>亦复如是。<a id="a-1C"></a>不住于内。<a id="a-1D"></a>亦不住外。<a id="a-1E"></a>但由菩萨威德自在。<a id="a-1F"></a>汝善根力而非不见。<a id="a-1G"></a>善男子。<a id="a-1H"></a>譬如幻师作诸幻事。<a id="a-1I"></a>无所从来。<a id="a-1J"></a>亦无所去。<a id="a-1K"></a>无行无入。<a id="a-1L"></a>无隐无显。<a id="a-1M"></a>而以幻力。<a id="a-1N"></a>分明显现。<a id="a-1O"></a>彼庄严事。<a id="a-1P"></a>亦复如是。<a id="a-1Q"></a>无所从来。<a id="a-1R"></a>亦无所去。<a id="a-1S"></a>无集无成。<a id="a-1T"></a>然以惯习不可思议幻智力故。<a id="a-1U"></a>及由过去大愿力故。<a id="a-1V"></a>如是显现。<a id="a-1W"></a>善财童子。<a id="a-1X"></a>白言大圣。<a id="a-1Y"></a>从何处来。<a id="a-1Z"></a>弥勒告言。<a id="a-1a"></a>善男子。<a id="a-1b"></a>一切菩萨。<a id="a-1c"></a>无来无去。<a id="a-1d"></a>如是而来。<a id="a-1e"></a>无行无住。<a id="a-1f"></a>如是而来。<a id="a-1g"></a>无处无定。<a id="a-1h"></a>不没不生。<a id="a-1i"></a>不住不迁。<a id="a-1j"></a>不动不起。<a id="a-1k"></a>无恋无著。<a id="a-1l"></a>无业无报。<a id="a-1m"></a>无起无灭。<a id="a-1n"></a>不断不常。<a id="a-1o"></a>如是而来。</p>
  <p id="a1p">复次善男子。<a id="a-1q"></a>菩萨从大悲处来。<a id="a-1r"></a>愍念调伏诸众生故。<a id="a-1s"></a>从大慈处来。<a id="a-1t"></a>救护逼迫苦众生故。<a id="a-1u"></a>从净戒处来。<a id="a-1v"></a>随其所乐自在生故。<a id="a-1w"></a>从大愿处来。<a id="a-1x"></a>往昔愿力所加持故。<a id="a-1y"></a>从神通处来。<a id="a-1z"></a>于一切处随乐现故。<a id="a-20"></a>从无动摇处来。<a id="a-21"></a>不舍如来不动体故。<a id="a-22"></a>从无取舍处来。<a id="a-23"></a>不役身心使往来故。<a id="a-24"></a>从智慧方便处来。<a id="a-25"></a>随顺一切众生转故。<a id="a-26"></a>从示现变化处来。<a id="a-27"></a>犹如影像而化现故。</p>
  <p id="a28">复次善男子。<a id="a-29"></a>汝向所问何处来者。<a id="a-2A"></a>善男子。<a id="a-2B"></a>我从生处摩罗提国房舍聚落而来于此。<a id="a-2C"></a>彼有长者。<a id="a-2D"></a>名瞿波洛迦。<a id="a-2E"></a>为化其人令入佛法。<a id="a-2F"></a>又为生处一切人众。<a id="a-2G"></a>随其根器。<a id="a-2H"></a>而为说法。<a id="a-2I"></a>亦为父母亲戚眷属婆罗门等。<a id="a-2J"></a>演说大乘。<a id="a-2K"></a>令其趣入。<a id="a-2L"></a>故住于彼。<a id="a-2M"></a>而从彼来。<a id="a-2N"></a>善财言。<a id="a-2O"></a>圣者何者是菩萨生处。<a id="a-2P"></a>弥勒答言。<a id="a-2Q"></a>善男子。<a id="a-2R"></a>菩萨有十种生处。<a id="a-2S"></a>何等为十。<a id="a-2T"></a>所谓发菩提心。<a id="a-2U"></a>是菩萨生处。<a id="a-2V"></a>生菩萨家故。<a id="a-2W"></a>深心。<a id="a-2X"></a>是菩萨生处。<a id="a-2Y"></a>生善知识家故。<a id="a-2Z"></a>诸地。<a id="a-2a"></a>是菩萨生处。<a id="a-2b"></a>生波罗蜜家故。<a id="a-2c"></a>大愿。<a id="a-2d"></a>是菩萨生处。<a id="a-2e"></a>生妙行家故。<a id="a-2f"></a>大悲。<a id="a-2g"></a>是菩萨生处。<a id="a-2h"></a>生四摄家故。<a id="a-2i"></a>如理观察。<a id="a-2j"></a>是菩萨生处。<a id="a-2k"></a>生般若波罗蜜家故。<a id="a-2l"></a>大乘。<a id="a-2m"></a>是菩萨生处。<a id="a-2n"></a>生方便善巧家故。<a id="a-2o"></a>成熟众生。<a id="a-2p"></a>是菩萨生处。<a id="a-2q"></a>生成等正觉家故。<a id="a-2r"></a>智慧方便。<a id="a-2s"></a>是菩萨生处。<a id="a-2t"></a>生无生法忍家故。<a id="a-2u"></a>修行诸法。<a id="a-2v"></a>是菩萨生处。<a id="a-2w"></a>生三世一切如来家故。<a id="a-2x"></a>善男子。<a id="a-2y"></a>是为菩萨十种受生处。</p>
  <p id="a2z">复次善男子。<a id="a-30"></a>菩萨摩诃萨。<a id="a-31"></a>以般若波罗蜜为母。<a id="a-32"></a>方便善巧为父。<a id="a-33"></a>檀那波罗蜜为乳母。<a id="a-34"></a>尸罗波罗蜜为养母。<a id="a-35"></a>忍辱波罗蜜为庄严具。<a id="a-36"></a>精进波罗蜜为养育者。<a id="a-37"></a>禅那波罗蜜为浣濯人。<a id="a-38"></a>善知识为教授师。<a id="a-39"></a>一切菩提分为伴侣。<a id="a-3A"></a>一切善法为亲属。<a id="a-3B"></a>一切菩萨为兄弟。<a id="a-3C"></a>菩提心为家。<a id="a-3D"></a>如理修行为家法。<a id="a-3E"></a>诸地善法为家处。<a id="a-3F"></a>得诸忍法为家族。<a id="a-3G"></a>大愿现前为家教。<a id="a-3H"></a>以清净智满足诸行为顺家法。<a id="a-3I"></a>劝发勤修不断大乘为绍家业。<a id="a-3J"></a>法水灌顶一生所系菩萨为王太子。<a id="a-3K"></a>成就广大真实菩提为净家族。<a id="a-3L"></a>善男子。<a id="a-3M"></a>菩萨如是超凡夫地。<a id="a-3N"></a>入菩萨位。<a id="a-3O"></a>生如来家。<a id="a-3P"></a>住佛种性。<a id="a-3Q"></a>能修诸行。<a id="a-3R"></a>不断三宝。<a id="a-3S"></a>善能守护菩萨种族。<a id="a-3T"></a>净菩萨种生处尊胜。<a id="a-3U"></a>于诸世间。<a id="a-3V"></a>离生过恶。<a id="a-3W"></a>一切天人及诸魔梵。<a id="a-3X"></a>沙门婆罗门中。<a id="a-3Y"></a>种族具足。<a id="a-3Z"></a>而得成就最胜佛种。<a id="a-3a"></a>得大愿藏。<a id="a-3b"></a>普能出生诸菩萨行。<a id="a-3c"></a>善男子。<a id="a-3d"></a>菩萨摩诃萨。<a id="a-3e"></a>成就如是尊胜家已。<a id="a-3f"></a>智了诸法如影像故。<a id="a-3g"></a>于世生处。<a id="a-3h"></a>无所恶贱。<a id="a-3i"></a>知一切法如变化故。<a id="a-3j"></a>于诸有趣。<a id="a-3k"></a>无所染着。<a id="a-3l"></a>觉悟诸法无有我故。<a id="a-3m"></a>调伏众生。<a id="a-3n"></a>心无疲厌。<a id="a-3o"></a>以大慈悲。<a id="a-3p"></a>为体性故。<a id="a-3q"></a>不趣寂灭摄受众生。<a id="a-3r"></a>了达生死犹如梦故。<a id="a-3s"></a>经一切劫而无热恼。<a id="a-3t"></a>了知五蕴皆如幻故。<a id="a-3u"></a>现处生死而无疲倦。<a id="a-3v"></a>知诸界处即法界故。<a id="a-3w"></a>于诸境界无有疮疣。<a id="a-3x"></a>知一切想如阳焰故。<a id="a-3y"></a>入于诸趣不生倒惑。<a id="a-3z"></a>达一切法皆如幻故。<a id="a-40"></a>入魔境界自在无染。<a id="a-41"></a>成就法身净妙体故。<a id="a-42"></a>一切烦恼不能欺诳。<a id="a-43"></a>成就一切遍趣行故。<a id="a-44"></a>于诸生处而得自在。</p>
  <p id="a45">善男子。<a id="a-46"></a>我身普生一切法界等。<a id="a-47"></a>一切众生差别色相等。<a id="a-48"></a>一切众生殊异言音等。<a id="a-49"></a>一切众生种种名号等。<a id="a-4A"></a>一切众生种种乐欲等。<a id="a-4B"></a>一切众生种种威仪随顺世间教化调伏等。<a id="a-4C"></a>能显示一切众生清净受生等。<a id="a-4D"></a>随顺入一切众生甚深胜解等。<a id="a-4E"></a>一切菩萨大愿变化于如是等。<a id="a-4F"></a>无量品类。<a id="a-4G"></a>而现其身。<a id="a-4H"></a>种种相貌。<a id="a-4I"></a>种种威德。<a id="a-4J"></a>充满法界。<a id="a-4K"></a>善男子。<a id="a-4L"></a>我为成熟与我往昔同修诸行今时退失菩提心者。<a id="a-4M"></a>示现生此阎浮提中。<a id="a-4N"></a>为欲调伏父母亲属。<a id="a-4O"></a>及婆罗门。<a id="a-4P"></a>令其离于种族憍慢。<a id="a-4Q"></a>得生如来种性中故。<a id="a-4R"></a>生摩罗提国房舍聚落婆罗门家善男子。<a id="a-4S"></a>我于南方。<a id="a-4T"></a>及住于此毗卢遮那庄严藏大楼阁中。<a id="a-4U"></a>随诸众生心之所乐。<a id="a-4V"></a>种种方便。<a id="a-4W"></a>教化调伏。<a id="a-4X"></a>善男子。<a id="a-4Y"></a>我为随顺诸众生故。<a id="a-4Z"></a>为欲成熟兜率天中同行大故。<a id="a-4a"></a>为欲示现菩萨福智庄严变化超过一切诸欲界故。<a id="a-4b"></a>令舍渴爱诸欲乐故。<a id="a-4c"></a>令照诸行皆无常故。<a id="a-4d"></a>令知诸天盛必衰故。<a id="a-4e"></a>为欲示现降生瑞相。<a id="a-4f"></a>与一生菩萨。<a id="a-4g"></a>而共宣说大智法门故。<a id="a-4h"></a>为欲摄受一切生处诸众生故。<a id="a-4i"></a>为欲教化释迦如来所遣来者。<a id="a-4j"></a>令如莲华悉开悟故。<a id="a-4k"></a>而于此没。<a id="a-4l"></a>生兜率天。<a id="a-4m"></a>善男子。<a id="a-4n"></a>我愿满足。<a id="a-4o"></a>得菩提时。<a id="a-4p"></a>汝及文殊俱来见我。<a id="a-4q"></a>善男子。<a id="a-4r"></a>汝当往诣文殊师利大菩萨所。<a id="a-4s"></a>而问之言。<a id="a-4t"></a>菩萨云何学菩萨行。<a id="a-4u"></a>云何深入普贤行门。<a id="a-4v"></a>云何出生。<a id="a-4w"></a>云何成熟。<a id="a-4x"></a>云何广大。<a id="a-4y"></a>云何清净。<a id="a-4z"></a>云何随顺。<a id="a-50"></a>云何圆满。<a id="a-51"></a>善男子。<a id="a-52"></a>彼当为汝分别显示。<a id="a-53"></a>何以故。<a id="a-54"></a>善男子。<a id="a-55"></a>文殊师利。<a id="a-56"></a>最胜大愿。<a id="a-57"></a>非余无量百千亿那由他菩萨之所能有。<a id="a-58"></a>善男子。<a id="a-59"></a>文殊师利。<a id="a-5A"></a>其行广大。<a id="a-5B"></a>无量无边。<a id="a-5C"></a>其愿无际。<a id="a-5D"></a>相续不断。<a id="a-5E"></a>常能出生一切菩萨最胜功德。<a id="a-5F"></a>文殊师利菩萨。<a id="a-5G"></a>常为无量百千亿那由他诸佛母。<a id="a-5H"></a>令其证入甚深理故。<a id="a-5I"></a>常为无量百千亿那由他菩萨师。<a id="a-5J"></a>令其勤修深证入故。<a id="a-5K"></a>普于十方。<a id="a-5L"></a>常转法轮。<a id="a-5M"></a>教化成熟一切众生。<a id="a-5N"></a>常于十方一切世界。<a id="a-5O"></a>为说法师。<a id="a-5P"></a>常为不可说不可说一切诸佛大众会中之所赞叹。<a id="a-5Q"></a>住甚深智。<a id="a-5R"></a>见法实性。<a id="a-5S"></a>从久远来。<a id="a-5T"></a>深入一切解脱境界。<a id="a-5U"></a>究竟普贤所行诸行。<a id="a-5V"></a>善男子。<a id="a-5W"></a>文殊师利善知识。<a id="a-5X"></a>能令汝得生如来家。<a id="a-5Y"></a>能增长汝诸善根。<a id="a-5Z"></a>能发起汝助道法。<a id="a-5a"></a>能显示汝真实善知识。<a id="a-5b"></a>能劝发汝修习诸功德。<a id="a-5c"></a>能令汝深入大愿网。<a id="a-5d"></a>能令汝安住大愿门。<a id="a-5e"></a>能令汝闻菩萨深密义。<a id="a-5f"></a>能显示汝菩萨难思行。<a id="a-5g"></a>与汝往昔同生同行。<a id="a-5h"></a>是故。<a id="a-5i"></a>善男子。<a id="a-5j"></a>汝当往诣文殊师利菩萨所。<a id="a-5k"></a>莫生疲倦。<a id="a-5l"></a>文殊师利。<a id="a-5m"></a>当令汝得一切功德。<a id="a-5n"></a>何以故。<a id="a-5o"></a>汝先所见诸善知识。<a id="a-5p"></a>闻诸菩萨行。<a id="a-5q"></a>深入解脱门。<a id="a-5r"></a>满足大愿海。<a id="a-5s"></a>皆是文殊威神之力。<a id="a-5t"></a>文殊师利。<a id="a-5u"></a>于一切处咸得究竟。<a id="a-5v"></a>时善财童子。<a id="a-5w"></a>右绕弥勒。<a id="a-5x"></a>经无量匝。<a id="a-5y"></a>顶礼双足。<a id="a-5z"></a>殷勤瞻仰。<a id="a-60"></a>心怀恋慕。<a id="a-61"></a>辞退而去。</p>
  <p id="a62">尔时善财童子。<a id="a-63"></a>经游一百一十城已。<a id="a-64"></a>诣苏摩那城。<a id="a-65"></a>住立门所。<a id="a-66"></a>思惟文殊师利。<a id="a-67"></a>随顺忆念。<a id="a-68"></a>普遍观察。<a id="a-69"></a>希欲奉觐。<a id="a-6A"></a>尔时文殊师利童子。<a id="a-6B"></a>从一百一十由旬外。<a id="a-6C"></a>遥申右手。<a id="a-6D"></a>至苏摩那城。<a id="a-6E"></a>摩善财顶。<a id="a-6F"></a>作如是言。<a id="a-6G"></a>善哉善哉。<a id="a-6H"></a>善男子。<a id="a-6I"></a>若离信根。<a id="a-6J"></a>心生疲厌。<a id="a-6K"></a>心志下劣。<a id="a-6L"></a>功行不具。<a id="a-6M"></a>退失精勤。<a id="a-6N"></a>于少善根。<a id="a-6O"></a>而生知足。<a id="a-6P"></a>不善发起一切行愿。<a id="a-6Q"></a>不能亲近诸善知识。<a id="a-6R"></a>由如是故。<a id="a-6S"></a>不能了知如是法性。<a id="a-6T"></a>如是理趣。<a id="a-6U"></a>如是法门。<a id="a-6V"></a>如是境界。<a id="a-6W"></a>如是住处。<a id="a-6X"></a>若普遍知。<a id="a-6Y"></a>若少分知。<a id="a-6Z"></a>若甚深知。<a id="a-6a"></a>若尽源底。<a id="a-6b"></a>若观察。<a id="a-6c"></a>若证入。<a id="a-6d"></a>若获得。<a id="a-6e"></a>皆悉不能。<a id="a-6f"></a>是时文殊师利。<a id="a-6g"></a>宣说此法示教利喜。<a id="a-6h"></a>令善财童子具足圆满无数法门。<a id="a-6i"></a>具足无边大智光明。<a id="a-6j"></a>深入种种念佛门。<a id="a-6k"></a>无边际陀罗尼门。<a id="a-6l"></a>无边际辩才门。<a id="a-6m"></a>无边际三昧门。<a id="a-6n"></a>无边际神通门。<a id="a-6o"></a>无边际愿智门。<a id="a-6p"></a>深入普贤诸行愿轮。<a id="a-6q"></a>称叹文殊本住国土一切善巧。<a id="a-6r"></a>时善财童子。<a id="a-6s"></a>白文殊师利菩萨言。<a id="a-6t"></a>圣者。<a id="a-6u"></a>云何而得成就圣者国土善巧。<a id="a-6v"></a>文殊师利。<a id="a-6w"></a>告善财言。<a id="a-6x"></a>善男子。<a id="a-6y"></a>菩萨有十种法。<a id="a-6z"></a>具足圆满。<a id="a-70"></a>得我国土善巧成就。<a id="a-71"></a>善财白言。<a id="a-72"></a>何等为十。<a id="a-73"></a>文殊师利菩萨言。<a id="a-74"></a>善男子。<a id="a-75"></a>一者证无生法具足圆满。<a id="a-76"></a>二者无灭法。<a id="a-77"></a>三者不失坏法。<a id="a-78"></a>四者无来去法。<a id="a-79"></a>五者超言辞境界法。<a id="a-7A"></a>六者无有言辞道法。<a id="a-7B"></a>七者无戏论法。<a id="a-7C"></a>八者不可说法。<a id="a-7D"></a>九者寂静法。<a id="a-7E"></a>十者圣者法。<a id="a-7F"></a>若诸菩萨。<a id="a-7G"></a>于此十法具足圆满。<a id="a-7H"></a>得我国土善巧成就。<a id="a-7I"></a>善财童子。<a id="a-7J"></a>白言圣者。<a id="a-7K"></a>所言国土。<a id="a-7L"></a>是何义耶。<a id="a-7M"></a>文殊师利言。<a id="a-7N"></a>是一切菩萨住处义。<a id="a-7O"></a>善财言。<a id="a-7P"></a>云何是一切菩萨住处。<a id="a-7Q"></a>文殊师利言。<a id="a-7R"></a>善男子。<a id="a-7S"></a>最胜第一义。<a id="a-7T"></a>是菩萨住处。<a id="a-7U"></a>何以故。<a id="a-7V"></a>善男子。<a id="a-7W"></a>最胜第一义。<a id="a-7X"></a>不生不灭。<a id="a-7Y"></a>不失不坏。<a id="a-7Z"></a>不来不去。<a id="a-7a"></a>如此语言。<a id="a-7b"></a>既非言境。<a id="a-7c"></a>言说不及。<a id="a-7d"></a>不能记别。<a id="a-7e"></a>非是戏论。<a id="a-7f"></a>思度所知。<a id="a-7g"></a>本无言说。<a id="a-7h"></a>体性寂静。<a id="a-7i"></a>唯诸圣者。<a id="a-7j"></a>自内所证。<a id="a-7k"></a>善男子。<a id="a-7l"></a>因此最胜第一义故。<a id="a-7m"></a>诸佛如来出现世间。<a id="a-7n"></a>若佛出世。<a id="a-7o"></a>及不出世。<a id="a-7p"></a>不可失坏。<a id="a-7q"></a>善男子。<a id="a-7r"></a>一切菩萨。<a id="a-7s"></a>为欲证入第一义故。<a id="a-7t"></a>舍大豪富年少王位。<a id="a-7u"></a>难行能行。<a id="a-7v"></a>种种苦行。<a id="a-7w"></a>剃除须发。<a id="a-7x"></a>被服法衣。<a id="a-7y"></a>正信出家。<a id="a-7z"></a>专求妙道。<a id="a-80"></a>精勤匪懈。<a id="a-81"></a>如救头然。<a id="a-82"></a>善男子。<a id="a-83"></a>若无第一义者。<a id="a-84"></a>所修梵行。<a id="a-85"></a>为何所用。<a id="a-86"></a>如来出世。<a id="a-87"></a>为何所依。<a id="a-88"></a>善男子。<a id="a-89"></a>以深信有第一义故。<a id="a-8A"></a>令诸菩萨具足圆满此十种法。<a id="a-8B"></a>是故应当如是知见。<a id="a-8C"></a>如是解说。<a id="a-8D"></a>于我国土善巧成就。<a id="a-8E"></a>善财童子。<a id="a-8F"></a>白言圣者。<a id="a-8G"></a>行何等法。<a id="a-8H"></a>当得圣者净妙国土。<a id="a-8I"></a>文殊师利言。<a id="a-8J"></a>若诸菩萨。<a id="a-8K"></a>能于一切心无憍慢。<a id="a-8L"></a>于诸众生生平等心。<a id="a-8M"></a>于诸如来修真供养。<a id="a-8N"></a>得我国土。<a id="a-8O"></a>善财童子。<a id="a-8P"></a>白言圣者。<a id="a-8Q"></a>云何名为无憍慢心。<a id="a-8R"></a>生平等心。<a id="a-8S"></a>修真供养。<a id="a-8T"></a>文殊师利言。<a id="a-8U"></a>善男子。<a id="a-8V"></a>菩萨有十种法。<a id="a-8W"></a>审谛思惟。<a id="a-8X"></a>具足圆满。<a id="a-8Y"></a>则能成就无憍慢心。<a id="a-8Z"></a>何等为十。<a id="a-8a"></a>一者一心思惟。<a id="a-8b"></a>谛观身界。<a id="a-8c"></a>作是念言。<a id="a-8d"></a>我今出家。<a id="a-8e"></a>无殊死人。<a id="a-8f"></a>所以者何。<a id="a-8g"></a>父母亲爱。<a id="a-8h"></a>朋友眷属。<a id="a-8i"></a>一切所有。<a id="a-8j"></a>皆弃舍故。<a id="a-8k"></a>如是思惟。<a id="a-8l"></a>得无憍慢。<a id="a-8m"></a>二者思惟我今此身。<a id="a-8n"></a>服坏色衣。<a id="a-8o"></a>进止威仪。<a id="a-8p"></a>不同世间。<a id="a-8q"></a>如是思惟。<a id="a-8r"></a>得无憍慢。<a id="a-8s"></a>三者思惟既毁形好。<a id="a-8t"></a>执持应器。<a id="a-8u"></a>乞丐于他。<a id="a-8v"></a>如是思惟。<a id="a-8w"></a>得无憍慢。<a id="a-8x"></a>四者思惟我今乞食。<a id="a-8y"></a>如旃陀罗。<a id="a-8z"></a>如是思惟。<a id="a-90"></a>令心卑下。<a id="a-91"></a>得无憍慢。<a id="a-92"></a>五者思惟为求段食。<a id="a-93"></a>长养我身。<a id="a-94"></a>我之寿命。<a id="a-95"></a>宛在他手。<a id="a-96"></a>如是思惟。<a id="a-97"></a>得无憍慢。<a id="a-98"></a>六者思惟所乞之食。<a id="a-99"></a>人畜之余。<a id="a-9A"></a>彼若嫌弃。<a id="a-9B"></a>我方得食。<a id="a-9C"></a>如是思惟。<a id="a-9D"></a>得无憍慢。<a id="a-9E"></a>七者思惟我今应当于师长所。<a id="a-9F"></a>恭敬供养。<a id="a-9G"></a>令生欢喜。<a id="a-9H"></a>如是思惟。<a id="a-9I"></a>得无憍慢。<a id="a-9J"></a>八者思惟我今欲令同梵行者。<a id="a-9K"></a>生欢喜故。<a id="a-9L"></a>具足威仪。<a id="a-9M"></a>无违法式。<a id="a-9N"></a>如是思惟。<a id="a-9O"></a>得无憍慢。<a id="a-9P"></a>九者思惟我今出家。<a id="a-9Q"></a>于佛法中。<a id="a-9R"></a>未得少分。<a id="a-9S"></a>如是思惟。<a id="a-9T"></a>得无憍慢。<a id="a-9U"></a>十者思惟一切众生。<a id="a-9V"></a>于我嗔恨。<a id="a-9W"></a>我常安忍。<a id="a-9X"></a>如是思惟。<a id="a-9Y"></a>得无憍慢。<a id="a-9Z"></a>善男子。<a id="a-9a"></a>是为菩萨思惟十法具足圆满。<a id="a-9b"></a>则能成就无憍慢心。<a id="a-9c"></a>复次善男子。<a id="a-9d"></a>菩萨有十种法具足圆满。<a id="a-9e"></a>则于众生。<a id="a-9f"></a>得平等心。<a id="a-9g"></a>何等为十。<a id="a-9h"></a>一者于诸众生。<a id="a-9i"></a>所作平等。<a id="a-9j"></a>二者于诸众生。<a id="a-9k"></a>心无障碍。<a id="a-9l"></a>三者于诸众生。<a id="a-9m"></a>心无疲倦。<a id="a-9n"></a>四者为欲利益诸众生故。<a id="a-9o"></a>具足修行六波罗蜜。<a id="a-9p"></a>五者为诸众生。<a id="a-9q"></a>集一切智。<a id="a-9r"></a>亦不依止无二之相。<a id="a-9s"></a>六者普观众生。<a id="a-9t"></a>同于如如。<a id="a-9u"></a>无所分别。<a id="a-9v"></a>七者了达众生体性平等。<a id="a-9w"></a>而能证入平等心性。<a id="a-9x"></a>八者愿与众生。<a id="a-9y"></a>同得出离生死大火。<a id="a-9z"></a>九者自既出已。<a id="a-A0"></a>复能拔出一切众生。<a id="a-A1"></a>十者平等安置一切众生。<a id="a-A2"></a>无忧恼处。<a id="a-A3"></a>善男子。<a id="a-A4"></a>譬如世间长者居士。<a id="a-A5"></a>生育五子。<a id="a-A6"></a>平等爱念。<a id="a-A7"></a>受用资具。<a id="a-A8"></a>等无有二。<a id="a-A9"></a>而彼诸子。<a id="a-AA"></a>愚小无知。<a id="a-AB"></a>于一切处。<a id="a-AC"></a>未能分别。<a id="a-AD"></a>时彼长者。<a id="a-AE"></a>宅舍之中。<a id="a-AF"></a>欻然火起。<a id="a-AG"></a>彼诸子等。<a id="a-AH"></a>各居一处。<a id="a-AI"></a>善男子。<a id="a-AJ"></a>于意云何。<a id="a-AK"></a>时彼长者。<a id="a-AL"></a>出诸子心有先后不。<a id="a-AM"></a>善财答言。<a id="a-AN"></a>彼长者心等无先后。<a id="a-AO"></a>随所亲近。<a id="a-AP"></a>即先济拔文殊师利言。<a id="a-AQ"></a>善男子。<a id="a-AR"></a>菩萨摩诃萨。<a id="a-AS"></a>亦复如是。<a id="a-AT"></a>一切众生。<a id="a-AU"></a>在于生死舍宅之中。<a id="a-AV"></a>三毒炽火。<a id="a-AW"></a>忽然而起。<a id="a-AX"></a>其心愚闇。<a id="a-AY"></a>无所分别。<a id="a-AZ"></a>各随业力。<a id="a-Aa"></a>五趣受生。<a id="a-Ab"></a>菩萨等心。<a id="a-Ac"></a>调伏成熟。<a id="a-Ad"></a>但随亲近。<a id="a-Ae"></a>即先拔济。<a id="a-Af"></a>成熟安置寂静界中。<a id="a-Ag"></a>善男子。<a id="a-Ah"></a>是为菩萨有十种法具足圆满。<a id="a-Ai"></a>于诸众生成就平等。</p>
  <p id="aAj">复次善男子。<a id="a-Ak"></a>菩萨有十种法具足圆满。<a id="a-Al"></a>则得成就修真供养一切如来。<a id="a-Am"></a>何等为十。<a id="a-An"></a>一者以法供养。<a id="a-Ao"></a>二者修行诸行。<a id="a-Ap"></a>三者平等利乐一切众生。<a id="a-Aq"></a>四者以慈悲心随顺摄取。<a id="a-Ar"></a>五者以如来力随顺一切。<a id="a-As"></a>六者不舍劝修一切善法。<a id="a-At"></a>七者不舍一切菩萨事业。<a id="a-Au"></a>八者如说能行如行能说。<a id="a-Av"></a>九者长时遍修心无疲厌。<a id="a-Aw"></a>十者常不舍离大菩提心。<a id="a-Ax"></a>若诸菩萨。<a id="a-Ay"></a>具此十法。<a id="a-Az"></a>则能成就供养如来。<a id="a-B0"></a>非以财宝饮食衣服。<a id="a-B1"></a>名真供养。<a id="a-B2"></a>何以故。<a id="a-B3"></a>如来恭敬尊重法故。<a id="a-B4"></a>犹如孝子尊重父母。<a id="a-B5"></a>承顺颜色。<a id="a-B6"></a>心无暂舍。<a id="a-B7"></a>若复有人。<a id="a-B8"></a>敬其父母。<a id="a-B9"></a>其子倍复尊重是人。<a id="a-BA"></a>诸佛如来。<a id="a-BB"></a>亦复如是。<a id="a-BC"></a>若诸众生。<a id="a-BD"></a>供养法者。<a id="a-BE"></a>是真成就供养如来。<a id="a-BF"></a>以诸如来尊重法故。<a id="a-BG"></a>善男子。<a id="a-BH"></a>如来从修行中来。<a id="a-BI"></a>若能修行。<a id="a-BJ"></a>是则成就供养如来。<a id="a-BK"></a>诸佛出世。<a id="a-BL"></a>本为利乐诸众生故。<a id="a-BM"></a>为以慈悲摄众生故。<a id="a-BN"></a>随顺利乐而为力故。<a id="a-BO"></a>善男子。<a id="a-BP"></a>若不劝修一切善法。<a id="a-BQ"></a>亦不利乐一切众生。<a id="a-BR"></a>若舍菩萨所修事业。<a id="a-BS"></a>是亦不能利乐众生。<a id="a-BT"></a>若复不能如说修行如行能说。<a id="a-BU"></a>是亦不能利乐众生。<a id="a-BV"></a>若心下劣。<a id="a-BW"></a>而生疲厌。<a id="a-BX"></a>是亦不能利乐众生。<a id="a-BY"></a>若暂舍离菩提心者。<a id="a-BZ"></a>是亦不能利乐众生。<a id="a-Ba"></a>何以故。<a id="a-Bb"></a>善男子。<a id="a-Bc"></a>夫为菩萨。<a id="a-Bd"></a>为欲利乐诸众生故。<a id="a-Be"></a>勤求阿耨多罗三藐三菩提。<a id="a-Bf"></a>若无众生。<a id="a-Bg"></a>一切菩萨不成正觉。<a id="a-Bh"></a>善男子。<a id="a-Bi"></a>汝应如是解法供养。<a id="a-Bj"></a>则得成就供养如来。<a id="a-Bk"></a>非以世间财宝饮食。<a id="a-Bl"></a>名为供养。<a id="a-Bm"></a>善男子。<a id="a-Bn"></a>是为菩萨具足十法。<a id="a-Bo"></a>则能成就供养如来。<a id="a-Bp"></a>尔时文殊师利。<a id="a-Bq"></a>显示如是无量无边微妙法义。<a id="a-Br"></a>劝教善财。<a id="a-Bs"></a>令修习已。<a id="a-Bt"></a>还摄神力。<a id="a-Bu"></a>忽然不现。</p>
  <p id="aBv">尔时善财童子。<a id="a-Bw"></a>即见三千大千世界极微尘数诸善知识。<a id="a-Bx"></a>悉皆亲近。<a id="a-By"></a>承事供养。<a id="a-Bz"></a>令生欢喜。<a id="a-C0"></a>于所诱诲。<a id="a-C1"></a>随顺受行。<a id="a-C2"></a>增长趣求一切智意。<a id="a-C3"></a>于佛境界。<a id="a-C4"></a>生决定解。<a id="a-C5"></a>大悲心海。<a id="a-C6"></a>容纳出生。<a id="a-C7"></a>大慈教云。<a id="a-C8"></a>普覆一切。<a id="a-C9"></a>于毗卢遮那广大身云。<a id="a-CA"></a>增长爱敬。<a id="a-CB"></a>于诸菩萨无碍解脱。<a id="a-CC"></a>心常安住。<a id="a-CD"></a>速疾出生如来普门。<a id="a-CE"></a>无著净眼观一切佛。<a id="a-CF"></a>修行圆满功德大海。<a id="a-CG"></a>深信如来积行所修一切智体。<a id="a-CH"></a>精勤速疾增一切智助道之法。<a id="a-CI"></a>善能回向一切菩萨清净深心。<a id="a-CJ"></a>善知三世一切如来。<a id="a-CK"></a>相续不断。<a id="a-CL"></a>深入一切佛法教海。<a id="a-CM"></a>随顺解了诸佛法轮。<a id="a-CN"></a>于诸世间如影普现。<a id="a-CO"></a>深入一切菩萨愿海。<a id="a-CP"></a>尽一切劫。<a id="a-CQ"></a>修菩萨行。<a id="a-CR"></a>得普门智。<a id="a-CS"></a>照如来境增长一切菩萨诸根。<a id="a-CT"></a>得一切智清净光明。<a id="a-CU"></a>普照十方一切法界。<a id="a-CV"></a>于一切刹教化众生。<a id="a-CW"></a>发修行心成就利益。<a id="a-CX"></a>能随顺解生死种类。<a id="a-CY"></a>摧烦恼业一切障山。<a id="a-CZ"></a>随顺证悟无障碍法。<a id="a-Ca"></a>入法界藏平等地中。<a id="a-Cb"></a>常住寂静菩萨解脱。<a id="a-Cc"></a>勤求一切如来境界。<a id="a-Cd"></a>一切诸佛威力加持。<a id="a-Ce"></a>善财童子。<a id="a-Cf"></a>起如是等微细观察。<a id="a-Cg"></a>安住普贤甚深境界。<a id="a-Ch"></a>即闻普贤菩萨名号。<a id="a-Ci"></a>及普贤行最胜大愿。<a id="a-Cj"></a>从初发心。<a id="a-Ck"></a>最胜助道。<a id="a-Cl"></a>最胜现前。<a id="a-Cm"></a>出生功德。<a id="a-Cn"></a>微细威仪。<a id="a-Co"></a>及闻普贤菩萨诸地。<a id="a-Cp"></a>及地处所。<a id="a-Cq"></a>地差别得。<a id="a-Cr"></a>地自在行。<a id="a-Cs"></a>地差别住。<a id="a-Ct"></a>地勇猛。<a id="a-Cu"></a>地威德。<a id="a-Cv"></a>地同住。<a id="a-Cw"></a>既闻此已。<a id="a-Cx"></a>渴仰欲见普贤菩萨。<a id="a-Cy"></a>即于金刚海藏菩提道场如来师子座前。<a id="a-Cz"></a>一切宝莲华藏座上。<a id="a-D0"></a>起等虚空界广大心。<a id="a-D1"></a>拔一切现前执着心。<a id="a-D2"></a>集一切德无染心。<a id="a-D3"></a>净一切刹无想心。<a id="a-D4"></a>了一切法欢喜心。<a id="a-D5"></a>观一切境无碍心。<a id="a-D6"></a>入一切方周遍心。<a id="a-D7"></a>行一切行无障心。<a id="a-D8"></a>净一切智境界妙行自在心。<a id="a-D9"></a>观一切菩萨道场庄严清净明了心。<a id="a-DA"></a>深入一切如来法海广大心。<a id="a-DB"></a>调伏成熟一切众生周遍心。<a id="a-DC"></a>净一切佛刹无量心。<a id="a-DD"></a>了一切众会如影心。<a id="a-DE"></a>住一切劫无尽心。<a id="a-DF"></a>究竟如来力无所畏不共佛法无退转心。</p>
  <p id="aDG">善财童子。<a id="a-DH"></a>起如是心。<a id="a-DI"></a>以自善根所润泽故。<a id="a-DJ"></a>一切如来加被力故。<a id="a-DK"></a>普贤同分善根力故。<a id="a-DL"></a>欲见普贤。<a id="a-DM"></a>有十种瑞相。<a id="a-DN"></a>何等为十。<a id="a-DO"></a>一者见一切佛刹清净。<a id="a-DP"></a>一切如来道场庄严。<a id="a-DQ"></a>二者见一切佛刹清净。<a id="a-DR"></a>无诸恶道一切杂类。<a id="a-DS"></a>三者见一切佛刹清净。<a id="a-DT"></a>众妙莲华以为庄严。<a id="a-DU"></a>四者见一切佛刹清净。<a id="a-DV"></a>一切众生身心清凉。<a id="a-DW"></a>五者见一切佛刹清净。<a id="a-DX"></a>众宝为体形色庄严。<a id="a-DY"></a>六者见一切佛刹清净。<a id="a-DZ"></a>一切众生种种形色相好严身。<a id="a-Da"></a>七者见一切佛刹清净。<a id="a-Db"></a>诸庄严云普覆其上。<a id="a-Dc"></a>八者见一切佛刹清净。<a id="a-Dd"></a>一切众生互起慈心。<a id="a-De"></a>递相利益。<a id="a-Df"></a>九者见一切佛刹清净。<a id="a-Dg"></a>菩提道场形体庄严。<a id="a-Dh"></a>十者见一切佛刹清净。<a id="a-Di"></a>一切众生心常随顺忆念诸佛。<a id="a-Dj"></a>是为十。<a id="a-Dk"></a>又见十种大光明相。<a id="a-Dl"></a>何等为十。<a id="a-Dm"></a>一者见一切世界所有极微。<a id="a-Dn"></a>一一尘中。<a id="a-Do"></a>出一切世界极微尘数如来光网云。<a id="a-Dp"></a>周遍照耀。<a id="a-Dq"></a>二者见一一尘中。<a id="a-Dr"></a>出一切世界极微尘数如来圆光轮云。<a id="a-Ds"></a>无量无数种种色相周遍法界。<a id="a-Dt"></a>三者见一一尘中。<a id="a-Du"></a>出一切世界极微尘数种种如来宝影像云。<a id="a-Dv"></a>周遍法界。<a id="a-Dw"></a>四者见一一尘中。<a id="a-Dx"></a>出一切世界极微尘数种种如来光焰轮云。<a id="a-Dy"></a>周遍法界。<a id="a-Dz"></a>五者见一一尘中。<a id="a-E0"></a>出一切世界极微尘数种种妙香涂香烧香华鬘等云。<a id="a-E1"></a>周遍十方一切法界。<a id="a-E2"></a>出大音声。<a id="a-E3"></a>称赞普贤一切行愿大功德海。<a id="a-E4"></a>六者见一一尘中。<a id="a-E5"></a>出一切世界极微尘数种种日月星宿光明云。<a id="a-E6"></a>皆放普贤菩萨光明。<a id="a-E7"></a>遍满法界。<a id="a-E8"></a>七者见一一尘中。<a id="a-E9"></a>出一切世界极微尘数种种众生形像灯云。<a id="a-EA"></a>犹如佛光遍照法界。<a id="a-EB"></a>八者见一一尘中。<a id="a-EC"></a>出一切世界极微尘数种种如来身影像摩尼宝云。<a id="a-ED"></a>周遍法界。<a id="a-EE"></a>九者见一一尘中。<a id="a-EF"></a>出一切世界极微尘数种种如来影像光明身云。<a id="a-EG"></a>如大云雨。<a id="a-EH"></a>普说一切如来大愿。<a id="a-EI"></a>及威德力。<a id="a-EJ"></a>十者见一一尘中。<a id="a-EK"></a>出一切世界极微尘数种种菩萨圆满光明影像身云。<a id="a-EL"></a>随诸众生种种变化。<a id="a-EM"></a>普令一切皆生爱乐。<a id="a-EN"></a>如是所作。<a id="a-EO"></a>周遍法界。<a id="a-EP"></a>是为十。<a id="a-EQ"></a>尔时善财童子。<a id="a-ER"></a>见此十种光明相已。<a id="a-ES"></a>即作是念。<a id="a-ET"></a>我今必见普贤菩萨。<a id="a-EU"></a>于时善财。<a id="a-EV"></a>住自善根普光照力。<a id="a-EW"></a>住诸如来所护念力。<a id="a-EX"></a>能生佛法普智光明。<a id="a-EY"></a>于普贤行现前照了。<a id="a-EZ"></a>于普贤愿深入无际。<a id="a-Ea"></a>于一切如来境界。<a id="a-Eb"></a>深心信解。<a id="a-Ec"></a>于诸菩萨广大境界。<a id="a-Ed"></a>得决定力。<a id="a-Ee"></a>修集得见普贤之想。<a id="a-Ef"></a>深入如来一切种智。<a id="a-Eg"></a>普摄诸根令其寂静。<a id="a-Eh"></a>起大精进。<a id="a-Ei"></a>无有退转。<a id="a-Ej"></a>身心普现十方世界。<a id="a-Ek"></a>即以普眼。<a id="a-El"></a>观察十方一切诸佛菩萨众会诸庄严具一切境界。<a id="a-Em"></a>皆作得见普贤之想。<a id="a-En"></a>以智慧眼。<a id="a-Eo"></a>观察普贤从初发心所行之道。<a id="a-Ep"></a>其心广大。<a id="a-Eq"></a>犹如虚空。<a id="a-Er"></a>大悲坚固。<a id="a-Es"></a>犹若金刚。<a id="a-Et"></a>威德加持。<a id="a-Eu"></a>尽未来际。<a id="a-Ev"></a>愿不舍离。<a id="a-Ew"></a>普贤菩萨。<a id="a-Ex"></a>以平等心。<a id="a-Ey"></a>行普贤行。<a id="a-Ez"></a>念念随顺。<a id="a-F0"></a>清净自在。<a id="a-F1"></a>常得安住如来境界。<a id="a-F2"></a>成就普贤种种智地。</p>
  <p id="aF3">善财童子。<a id="a-F4"></a>具足圆满如是观已。<a id="a-F5"></a>即见普贤菩萨。<a id="a-F6"></a>在于毗卢遮那如来应正等觉前。<a id="a-F7"></a>坐莲华藏师子之座。<a id="a-F8"></a>诸菩萨众所共围绕。<a id="a-F9"></a>身相殊特。<a id="a-FA"></a>世无与等。<a id="a-FB"></a>智慧功德。<a id="a-FC"></a>种种境界。<a id="a-FD"></a>不可思议。<a id="a-FE"></a>一切菩萨。<a id="a-FF"></a>微细观察。<a id="a-FG"></a>无有边际。<a id="a-FH"></a>与诸如来平等无二。<a id="a-FI"></a>善财童子。<a id="a-FJ"></a>见普贤身。<a id="a-FK"></a>一一毛孔。<a id="a-FL"></a>念念中出一切世界极微尘数种种光明云。<a id="a-FM"></a>遍法界虚空界一切世界。<a id="a-FN"></a>普光照耀。<a id="a-FO"></a>除灭一切众生苦患。<a id="a-FP"></a>见一一毛孔。<a id="a-FQ"></a>念念中出一切佛刹极微尘数种种色圆光云。<a id="a-FR"></a>令一切菩萨速疾增长广大欢喜。<a id="a-FS"></a>见普贤菩萨顶及两肩。<a id="a-FT"></a>一一毛孔。<a id="a-FU"></a>念念中出一切佛刹极微尘数种种色香焰云。<a id="a-FV"></a>遍法界虚空界。<a id="a-FW"></a>一切诸佛众会道场。<a id="a-FX"></a>雨大香雨而以普熏。<a id="a-FY"></a>见一一毛孔。<a id="a-FZ"></a>念念中出一切佛刹极微尘数种种华云。<a id="a-Fa"></a>遍法界虚空界。<a id="a-Fb"></a>一切如来众会道场。<a id="a-Fc"></a>雨众妙华。<a id="a-Fd"></a>见一一毛孔。<a id="a-Fe"></a>念念中出一切佛刹极微尘数种种庄严香树云。<a id="a-Ff"></a>遍法界虚空界。<a id="a-Fg"></a>一切如来众会道场。<a id="a-Fh"></a>雨于无尽涂香末香众妙香藏。<a id="a-Fi"></a>见一一毛孔。<a id="a-Fj"></a>念念中出一切佛刹极微尘数种种衣服云遍法界。<a id="a-Fk"></a>虚空界。<a id="a-Fl"></a>雨众妙衣。<a id="a-Fm"></a>普覆庄严。<a id="a-Fn"></a>见一一毛孔。<a id="a-Fo"></a>念念中出一切佛刹极微尘数种种缯彩云。<a id="a-Fp"></a>种种杂宝璎珞云。<a id="a-Fq"></a>种种如意宝云。<a id="a-Fr"></a>遍法界虚空界。<a id="a-Fs"></a>一切如来众会道场。<a id="a-Ft"></a>普雨一切璎珞缯彩。<a id="a-Fu"></a>令一切众生成就爱乐。<a id="a-Fv"></a>见一一毛孔。<a id="a-Fw"></a>念念中出一切佛刹极微尘数种种宝树云。<a id="a-Fx"></a>遍法界虚空界。<a id="a-Fy"></a>复从一切宝树藏中。<a id="a-Fz"></a>流散一切星宿光云。<a id="a-G0"></a>种种庄严。<a id="a-G1"></a>于一切如来众会道场。<a id="a-G2"></a>雨诸妙宝。<a id="a-G3"></a>见一一毛孔。<a id="a-G4"></a>念念中出一切佛刹极微尘数种种色界天众身云。<a id="a-G5"></a>遍法界。<a id="a-G6"></a>虚空界。<a id="a-G7"></a>叹菩提心。<a id="a-G8"></a>见一一毛孔。<a id="a-G9"></a>念念中出一切佛刹极微尘数种种梵天眷属身云。<a id="a-GA"></a>请诸如来。<a id="a-GB"></a>转妙法轮。<a id="a-GC"></a>见一一毛孔。<a id="a-GD"></a>念念中出一切佛刹极微尘数欲界天众身云。<a id="a-GE"></a>守护受持一切如来所说妙法。<a id="a-GF"></a>见一一毛孔。<a id="a-GG"></a>念念中出一切佛刹极微尘数三世一切诸佛刹云。<a id="a-GH"></a>遍法界虚空界。<a id="a-GI"></a>与诸众生无依止者。<a id="a-GJ"></a>而作依止。<a id="a-GK"></a>无覆护者。<a id="a-GL"></a>而作覆护。<a id="a-GM"></a>无归趣者。<a id="a-GN"></a>而作归趣。<a id="a-GO"></a>见一一毛孔。<a id="a-GP"></a>念念中出一切佛刹极微尘数清净佛刹云。<a id="a-GQ"></a>遍法界虚空界。<a id="a-GR"></a>一切诸佛于中出现。<a id="a-GS"></a>菩萨众会清净道场。<a id="a-GT"></a>令一切众生。<a id="a-GU"></a>爱敬信乐。<a id="a-GV"></a>皆得清净。<a id="a-GW"></a>见一一毛孔。<a id="a-GX"></a>念念中出一切佛刹极微尘数净不净佛刹云。<a id="a-GY"></a>遍法界虚空界。<a id="a-GZ"></a>令杂染众生皆得清净。<a id="a-Ga"></a>见一一毛孔。<a id="a-Gb"></a>念念中出一切佛刹极微尘数不净净佛刹云。<a id="a-Gc"></a>遍法界。<a id="a-Gd"></a>虚空界。<a id="a-Ge"></a>令纯染众生皆得清净。<a id="a-Gf"></a>见一一毛孔。<a id="a-Gg"></a>念念中出一切佛刹极微尘数众生身云。<a id="a-Gh"></a>遍法界虚空界。<a id="a-Gi"></a>随应教化一切众生。<a id="a-Gj"></a>令于阿耨多罗三藐三菩提。<a id="a-Gk"></a>而得成熟。<a id="a-Gl"></a>见一一毛孔。<a id="a-Gm"></a>念念中出一切佛刹极微尘数种种菩萨身云。<a id="a-Gn"></a>遍法界虚空界。<a id="a-Go"></a>称扬种种诸佛名号。<a id="a-Gp"></a>令诸众生增长善根。<a id="a-Gq"></a>见一一毛孔。<a id="a-Gr"></a>念念中出一切佛刹极微尘数种种菩萨身云。<a id="a-Gs"></a>遍法界虚空界。<a id="a-Gt"></a>宣扬显示诸佛菩萨。<a id="a-Gu"></a>从初发意。<a id="a-Gv"></a>严净佛刹。<a id="a-Gw"></a>所生善根。<a id="a-Gx"></a>见一一毛孔。<a id="a-Gy"></a>念念中出一切佛刹极微尘数种种菩萨身云。<a id="a-Gz"></a>遍法界虚空界。<a id="a-H0"></a>一切佛刹一一刹中。<a id="a-H1"></a>为欲清净普贤妙行。<a id="a-H2"></a>宣扬一切菩萨愿海。<a id="a-H3"></a>见一一毛孔。<a id="a-H4"></a>念念中出一切佛刹极微尘数普贤菩萨行云。<a id="a-H5"></a>令一切众生爱乐修习。<a id="a-H6"></a>速得圆满一切智体。<a id="a-H7"></a>见一一毛孔。<a id="a-H8"></a>念念中出一切佛刹极微尘数正觉身云。<a id="a-H9"></a>于一切佛刹。<a id="a-HA"></a>现成正觉。<a id="a-HB"></a>显示种智。<a id="a-HC"></a>令诸菩萨普集大法。<a id="a-HD"></a>速疾增长。<a id="a-HE"></a>现前觉悟。</p>
 </body>
</html>