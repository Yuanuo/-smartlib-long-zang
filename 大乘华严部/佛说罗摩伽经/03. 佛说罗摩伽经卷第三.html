<!doctype html>
<html id="z3IBTYbJY" data-ver="1341">
 <head>
  <meta charset="utf-8">
  <meta author="圣坚">
  <meta library="龙藏">
  <meta catalog="大乘华严部">
  <meta period="乞伏秦">
 </head>
 <body>
  <h1 id="a1">佛说罗摩伽经卷第三</h1>
  <p id="a2">尔时善财童子。<a id="a-3"></a>正念思惟彼地天教菩萨不可坏智慧法门。<a id="a-4"></a>修菩萨三昧明趣入随意。<a id="a-5"></a>观察菩萨律仪法式。<a id="a-6"></a>其心明了诸菩萨自在游戏神通。<a id="a-7"></a>观察一切清净法性。<a id="a-8"></a>深入菩萨甚深智慧究竟境界。<a id="a-9"></a>深入菩萨智海法门。<a id="a-A"></a>随顺菩萨观察无坏智海法门。<a id="a-B"></a>观察菩萨深极无边清净不坏法门。<a id="a-C"></a>观察菩萨法云法海荫覆法门。<a id="a-D"></a>渐渐游行。<a id="a-E"></a>至彼大城绕无数匝。<a id="a-F"></a>从东门入。<a id="a-G"></a>中城而住。<a id="a-H"></a>尔时善财。<a id="a-I"></a>日没未久。<a id="a-J"></a>思慕大师。<a id="a-K"></a>如渴欲饮。<a id="a-L"></a>随顺一切诸菩萨教。<a id="a-M"></a>一心合掌。<a id="a-N"></a>欲见大师婆娑婆陀夜天。<a id="a-O"></a>于善知识所。<a id="a-P"></a>起于如来应供正遍知想。<a id="a-Q"></a>普眼境界。<a id="a-R"></a>显现十方一切色身及智慧力。<a id="a-S"></a>遍至一切。<a id="a-T"></a>乐见善知识住净境界。<a id="a-U"></a>普见一切诸善知识慈心境界妙藏法门。<a id="a-V"></a>得一切法正智慧眼。<a id="a-W"></a>观察十方三昧智海普眼境界。<a id="a-X"></a>不出不入同一如性一切光明法界智海。<a id="a-Y"></a>大智慧眼。<a id="a-Z"></a>深广无边。<a id="a-a"></a>见彼夜天。<a id="a-b"></a>于其城上虚空中住。<a id="a-c"></a>处宝楼阁香莲华藏庄严世界。<a id="a-d"></a>坐宝莲华。<a id="a-e"></a>身真金色。<a id="a-f"></a>顶髻蠡文。<a id="a-g"></a>妙金精色。<a id="a-h"></a>目睫绀青。<a id="a-i"></a>分齐分明。<a id="a-j"></a>色相端严。<a id="a-k"></a>殊妙第一。<a id="a-l"></a>众宝严身。<a id="a-m"></a>希有无比。<a id="a-n"></a>见者欢喜。<a id="a-o"></a>视之无厌身服朱衣妙宝严饰。<a id="a-p"></a>顶上髻发。<a id="a-q"></a>犹如梵王。<a id="a-r"></a>尔时夜天。<a id="a-s"></a>即为善财童子。<a id="a-t"></a>说蠡髻梵王顶法身印陀罗尼。<a id="a-u"></a>即说咒曰。</p>
  <p id="av">勒耽　婆罗婆娑那　陀罗尼　眤遮梵摩阇咤震那　舍利啰　摩鸠吒　陀罗尼　眤遮　斫迦罗陀罗尼哆莎呵蛇莎呵。</p>
  <p id="aw">善男子。<a id="a-x"></a>若有得此陀罗尼者。<a id="a-y"></a>于其身上诸毛孔中。<a id="a-z"></a>普现一切日月五星二十八宿。<a id="a-10"></a>亦现一切辰曜光明。<a id="a-11"></a>以此光明。<a id="a-12"></a>普照无量世界一切众生。<a id="a-13"></a>于刹那顷。<a id="a-14"></a>能见众生在三恶道受八难苦。<a id="a-15"></a>于一毛孔。<a id="a-16"></a>皆悉睹见所化众生。<a id="a-17"></a>或见众生乐生天者。<a id="a-18"></a>或有乐得声闻乘者。<a id="a-19"></a>或有乐得缘觉乘者。<a id="a-1A"></a>或有乐得一切种智者。<a id="a-1B"></a>于一毛孔。<a id="a-1C"></a>皆悉显现。<a id="a-1D"></a>或有乐见种种方便形色威仪音声说法及诸语言。<a id="a-1E"></a>亦于一念。<a id="a-1F"></a>皆悉睹见。<a id="a-1G"></a>如是微妙。<a id="a-1H"></a>法音清彻。<a id="a-1I"></a>随所乐闻。<a id="a-1J"></a>经无数劫。<a id="a-1K"></a>亦于毛孔。<a id="a-1L"></a>皆悉见闻及诸菩萨一切行等。<a id="a-1M"></a>或见菩萨勇猛精进修诸三昧神通力门。<a id="a-1N"></a>菩萨自在神力境界。<a id="a-1O"></a>菩萨所住。<a id="a-1P"></a>菩萨光明。<a id="a-1Q"></a>菩萨神通奋迅法门。<a id="a-1R"></a>如是种种。<a id="a-1S"></a>随所化众生。<a id="a-1T"></a>皆于毛孔。<a id="a-1U"></a>悉得见闻。<a id="a-1V"></a>皆是菩萨本行所得。</p>
  <p id="a1W">尔时善财童子。<a id="a-1X"></a>见闻是已。<a id="a-1Y"></a>心大欢喜。<a id="a-1Z"></a>头面敬礼彼夜天足。<a id="a-1a"></a>绕无数匝。<a id="a-1b"></a>恭敬合掌。<a id="a-1c"></a>于一面立。<a id="a-1d"></a>白言天神。<a id="a-1e"></a>我已先发阿耨多罗三藐三菩提心。<a id="a-1f"></a>心生信解。<a id="a-1g"></a>因善知识。<a id="a-1h"></a>得见诸佛。<a id="a-1i"></a>闻法功德。<a id="a-1j"></a>唯愿天神。<a id="a-1k"></a>今当为我开示显现诸菩萨所行萨婆若道。<a id="a-1l"></a>若有菩萨。<a id="a-1m"></a>向此道者。<a id="a-1n"></a>当得菩萨十地十力。<a id="a-1o"></a>尔时夜天。<a id="a-1p"></a>告善财言。<a id="a-1q"></a>善哉善哉。<a id="a-1r"></a>善男子。<a id="a-1s"></a>汝能敬善知识。<a id="a-1t"></a>随顺其教。<a id="a-1u"></a>若有菩萨。<a id="a-1v"></a>敬善知识。<a id="a-1w"></a>随顺其教。<a id="a-1x"></a>疾疾当得阿耨多罗三藐三菩提。<a id="a-1y"></a>善男子。<a id="a-1z"></a>唯我成就菩萨光明普照诸法坏散众生愚痴破魔法门。<a id="a-20"></a>善男子。<a id="a-21"></a>我于邪见恶众生中。<a id="a-22"></a>发大慈心。<a id="a-23"></a>于不善业逆众生中。<a id="a-24"></a>发大悲心。<a id="a-25"></a>于修善众生。<a id="a-26"></a>发欢喜心。<a id="a-27"></a>于善恶等众生。<a id="a-28"></a>起无二心。<a id="a-29"></a>于染污众生。<a id="a-2A"></a>发清净心。<a id="a-2B"></a>于邪见着我众生。<a id="a-2C"></a>起平等心。<a id="a-2D"></a>于下贱不净众生。<a id="a-2E"></a>发欢喜心。<a id="a-2F"></a>于着乐众生。<a id="a-2G"></a>生清净心。<a id="a-2H"></a>于乐生死轮转众生。<a id="a-2I"></a>发善随顺解生死轮。<a id="a-2J"></a>于乐声闻缘觉众生发起安立住一切智菩提道心。<a id="a-2K"></a>善男子。<a id="a-2L"></a>我常如是思惟。<a id="a-2M"></a>教化一切众生。<a id="a-2N"></a>成就菩萨光明普照坏散众生愚痴破魔法门。<a id="a-2O"></a>于夜后分人靖无声时。<a id="a-2P"></a>一切鬼神交横驰走时。<a id="a-2Q"></a>盗贼游行时。<a id="a-2R"></a>比丘离威仪时。<a id="a-2S"></a>烟云尘雾昏蔽日月不见色时。<a id="a-2T"></a>我于彼处。<a id="a-2U"></a>为作明眼。<a id="a-2V"></a>引导令过。<a id="a-2W"></a>若有众生。<a id="a-2X"></a>在于城邑村营聚落。<a id="a-2Y"></a>山岩旷野。<a id="a-2Z"></a>八方大海中。<a id="a-2a"></a>乃至一切水陆丛林。<a id="a-2b"></a>崄路迷道怖畏。<a id="a-2c"></a>云雷霹雳难。<a id="a-2d"></a>愚人恐怖禽兽难。<a id="a-2e"></a>旷野盗贼难。<a id="a-2f"></a>国土饥馑疾疫难。<a id="a-2g"></a>斗战破坏难。<a id="a-2h"></a>以陀罗尼力。<a id="a-2i"></a>灭其恐怖。<a id="a-2j"></a>若有众生。<a id="a-2k"></a>遭于海难黑风扬波。<a id="a-2l"></a>大浪回覆。<a id="a-2m"></a>商人迷惑。<a id="a-2n"></a>不见边涯。<a id="a-2o"></a>如是种种水陆诸难。<a id="a-2p"></a>我于彼处。<a id="a-2q"></a>为作归依。<a id="a-2r"></a>或作洲渚。<a id="a-2s"></a>或作船形。<a id="a-2t"></a>济诸溺人。<a id="a-2u"></a>或作萨薄。<a id="a-2v"></a>或作鲛人。<a id="a-2w"></a>或作象王形马王形。<a id="a-2x"></a>或作小象形鼋鼍鳖形。<a id="a-2y"></a>阿修罗王形。<a id="a-2z"></a>海神龙王形。<a id="a-30"></a>或作狗王蚊虻形。<a id="a-31"></a>现如是等种种类形。<a id="a-32"></a>为作归趣。<a id="a-33"></a>方便度脱一切苦难。<a id="a-34"></a>愿诸众生。<a id="a-35"></a>离五阴苦。<a id="a-36"></a>得解脱道。<a id="a-37"></a>一切人间。<a id="a-38"></a>于夜闇时。<a id="a-39"></a>瓦砾荆棘。<a id="a-3A"></a>丘陵堆阜。<a id="a-3B"></a>毒蛇师子。<a id="a-3C"></a>虎狼虺蝮。<a id="a-3D"></a>一切毒害。<a id="a-3E"></a>寒热风难。<a id="a-3F"></a>我于尔时。<a id="a-3G"></a>作日月形。<a id="a-3H"></a>明星形。<a id="a-3I"></a>流星形。<a id="a-3J"></a>彗星形。<a id="a-3K"></a>或作雷电霹雳之声。<a id="a-3L"></a>或作宝光明形。<a id="a-3M"></a>或作荧惑太白诸灾异星变怪之形。<a id="a-3N"></a>或作诸天宫殿。<a id="a-3O"></a>或作天王形。<a id="a-3P"></a>或作诸天龙神八部之形。<a id="a-3Q"></a>或作转轮王形。<a id="a-3R"></a>诸小王形种种人形。<a id="a-3S"></a>或作菩萨形。<a id="a-3T"></a>或作如来形。<a id="a-3U"></a>以陀罗尼力种种方便。<a id="a-3V"></a>覆护众生。<a id="a-3W"></a>愿诸众生。<a id="a-3X"></a>常得安隐。<a id="a-3Y"></a>大悲覆护。<a id="a-3Z"></a>住佛所住。<a id="a-3a"></a>或作山岩石窟形。<a id="a-3b"></a>或作溪涧泉池林木药草花果树形。<a id="a-3c"></a>或作百种甘膳香美饮食。<a id="a-3d"></a>或作冰雪。<a id="a-3e"></a>或作影响荫凉之形。<a id="a-3f"></a>或作平地道路巷陌。<a id="a-3g"></a>或作迦陵频伽孔雀王等众鸟之形。<a id="a-3h"></a>或作药树王放光明形。<a id="a-3i"></a>或作山神地神形。<a id="a-3j"></a>或作炬烛电光之形。<a id="a-3k"></a>若有众生。<a id="a-3l"></a>在山崄平泽诸怖畏处。<a id="a-3m"></a>以陀罗尼力。<a id="a-3n"></a>为作救护。<a id="a-3o"></a>我以如是种种方便。<a id="a-3p"></a>令诸众生。<a id="a-3q"></a>得免忧苦离生死海。<a id="a-3r"></a>发如是念。<a id="a-3s"></a>令诸众生。<a id="a-3t"></a>越我慢山。<a id="a-3u"></a>又愿众生。<a id="a-3v"></a>超生死流。<a id="a-3w"></a>慧炬炎炽。<a id="a-3x"></a>破无明闇。<a id="a-3y"></a>烧五阴村。<a id="a-3z"></a>度死生泽。<a id="a-40"></a>善男子。<a id="a-41"></a>我于生死崄难愚痴众生。<a id="a-42"></a>以陀罗尼力。<a id="a-43"></a>决生死网恐怖系缚。<a id="a-44"></a>恶骂咒咀。<a id="a-45"></a>两舌恶口。<a id="a-46"></a>诽谤谗构。<a id="a-47"></a>我于尔时。<a id="a-48"></a>作迦陵频伽鸟微妙之声。<a id="a-49"></a>说陀罗尼。<a id="a-4A"></a>令彼悦乐。<a id="a-4B"></a>解脱忧苦。<a id="a-4C"></a>若婴儿童子。<a id="a-4D"></a>壮年耆老。<a id="a-4E"></a>聋盲喑哑。<a id="a-4F"></a>癃残拘躄。<a id="a-4G"></a>疥癞痈疽。<a id="a-4H"></a>乃至四百四病。<a id="a-4I"></a>以陀罗尼力。<a id="a-4J"></a>作大医王。<a id="a-4K"></a>现病人前为说种种诸治病法。<a id="a-4L"></a>各得除愈。<a id="a-4M"></a>善男子。<a id="a-4N"></a>我复作是念。<a id="a-4O"></a>见诸众生。<a id="a-4P"></a>乐着五欲棘刺林者。<a id="a-4Q"></a>乐着邪见颠倒说者。<a id="a-4R"></a>乐着国土生憍慢者。<a id="a-4S"></a>如是种种爱着苦难。<a id="a-4T"></a>逼切其身不觉不知。<a id="a-4U"></a>随彼众生在在处处。<a id="a-4V"></a>念何事思何事。<a id="a-4W"></a>以陀罗尼力。<a id="a-4X"></a>即为现身。<a id="a-4Y"></a>示导正路。<a id="a-4Z"></a>令得安乐。<a id="a-4a"></a>蒙我恩力。<a id="a-4b"></a>离众苦难。<a id="a-4c"></a>得安隐处。<a id="a-4d"></a>我为彼人。<a id="a-4e"></a>复发誓愿。<a id="a-4f"></a>令诸众生远离三涂。<a id="a-4g"></a>永得解脱一切众苦。<a id="a-4h"></a>专求智慧。<a id="a-4i"></a>向菩提道。<a id="a-4j"></a>无众忧患。<a id="a-4k"></a>常得安隐。<a id="a-4l"></a>离五阴缚。<a id="a-4m"></a>若有边方诸小国土国王王子善男子善女人。<a id="a-4n"></a>忧国土诤讼事。<a id="a-4o"></a>忧生业田宅事。<a id="a-4p"></a>忧名称。<a id="a-4q"></a>荣位自在事。<a id="a-4r"></a>如是种种危厄怖难。<a id="a-4s"></a>我于彼处。<a id="a-4t"></a>以陀罗尼方便之力。<a id="a-4u"></a>令彼和同。<a id="a-4v"></a>皆得安隐。<a id="a-4w"></a>复发是愿。<a id="a-4x"></a>令诸众生。<a id="a-4y"></a>除五阴十二入十八界等一切诸着。<a id="a-4z"></a>越生死河。<a id="a-50"></a>安住彼岸。<a id="a-51"></a>又愿众生。<a id="a-52"></a>住佛一切种智境界。<a id="a-53"></a>永离见着。<a id="a-54"></a>出生安乐一切佛行。<a id="a-55"></a>若有众生。<a id="a-56"></a>着聚落业无明系缚。<a id="a-57"></a>六十二见。<a id="a-58"></a>种种见着。<a id="a-59"></a>受诸苦恼。<a id="a-5A"></a>甚可愍伤。<a id="a-5B"></a>我以陀罗尼方便为其说法。<a id="a-5C"></a>令得厌离。<a id="a-5D"></a>以法摄之。<a id="a-5E"></a>复作是念。<a id="a-5F"></a>令诸众生。<a id="a-5G"></a>安住无上正法道地。<a id="a-5H"></a>复作是念。<a id="a-5I"></a>愿诸众生。<a id="a-5J"></a>悉皆远离六入空聚。<a id="a-5K"></a>超出生死究竟境界。<a id="a-5L"></a>安处萨婆若城寂灭乐处。<a id="a-5M"></a>复次善男子。<a id="a-5N"></a>如迷方人。<a id="a-5O"></a>以东为西。<a id="a-5P"></a>以西为东。<a id="a-5Q"></a>以南为北。<a id="a-5R"></a>以北为南。<a id="a-5S"></a>四维上下。<a id="a-5T"></a>亦复如是。<a id="a-5U"></a>一切世间。<a id="a-5V"></a>迷法之人。<a id="a-5W"></a>不知正道。<a id="a-5X"></a>亦复如是。<a id="a-5Y"></a>善男子。<a id="a-5Z"></a>世有三人。<a id="a-5a"></a>一狂。<a id="a-5b"></a>二痴。<a id="a-5c"></a>三者风病。<a id="a-5d"></a>如此三人。<a id="a-5e"></a>横兴毒害。<a id="a-5f"></a>手执利剑。<a id="a-5g"></a>欲斫东方反斫西方欲斫西方反斫东方。<a id="a-5h"></a>欲斫南方反斫北方。<a id="a-5i"></a>欲斫北方反斫南方。<a id="a-5j"></a>四维上下亦复如是。<a id="a-5k"></a>谤法之人亦复如是。<a id="a-5l"></a>心颠倒故。<a id="a-5m"></a>于正法中而生邪相。<a id="a-5n"></a>于邪法中生正法想。<a id="a-5o"></a>于常法中生无常想。<a id="a-5p"></a>于无常法中生于常想。<a id="a-5q"></a>于乐法中生于苦想。<a id="a-5r"></a>于苦法中生于乐想。<a id="a-5s"></a>于不净中生于净想。<a id="a-5t"></a>于无我法中横生我想。<a id="a-5u"></a>于平地中生崄岨想。<a id="a-5v"></a>于崄岨中生平地想。<a id="a-5w"></a>丰乐之世生饥馑想。<a id="a-5x"></a>饥馑之世生丰乐想。<a id="a-5y"></a>民炽盛世生空荒想。<a id="a-5z"></a>空荒之世生炽盛想。<a id="a-60"></a>如此愚痴。<a id="a-61"></a>失道众生。<a id="a-62"></a>迷惑众生。<a id="a-63"></a>失性众生。<a id="a-64"></a>我以种种方便陀罗尼力。<a id="a-65"></a>放大光明。<a id="a-66"></a>于黑闇处。<a id="a-67"></a>欲出道者。<a id="a-68"></a>开其门户。<a id="a-69"></a>为愚痴者放大光明。<a id="a-6A"></a>开智慧眼。<a id="a-6B"></a>为失道众生。<a id="a-6C"></a>开示正路。<a id="a-6D"></a>而引道之。<a id="a-6E"></a>若有众生。<a id="a-6F"></a>欲度流者。<a id="a-6G"></a>为作桥船津济洲渚。<a id="a-6H"></a>令到彼岸。<a id="a-6I"></a>不知方域示以乐土。<a id="a-6J"></a>丘墟坑坎化为平地。<a id="a-6K"></a>生柔软草。<a id="a-6L"></a>或复现作城邑聚落及诸妙色。<a id="a-6M"></a>以施众生。<a id="a-6N"></a>令得快乐。<a id="a-6O"></a>又复现作江河流泉。<a id="a-6P"></a>园林浴池。<a id="a-6Q"></a>人民炽盛。<a id="a-6R"></a>安隐丰乐。<a id="a-6S"></a>令诸众生。<a id="a-6T"></a>慈心相向。<a id="a-6U"></a>犹如父子兄弟姊妹。<a id="a-6V"></a>复发此愿。<a id="a-6W"></a>我今已施一切众生一切安乐智慧光明。<a id="a-6X"></a>令彼众生永离闇冥。<a id="a-6Y"></a>无复痴爱长夜迷昏无明闇蔽。<a id="a-6Z"></a>无眼众生得智慧眼。<a id="a-6a"></a>普令明净。<a id="a-6b"></a>若有众生着于我人众生相者。<a id="a-6c"></a>令离我人众生等想。<a id="a-6d"></a>若有众生。<a id="a-6e"></a>无常常想。<a id="a-6f"></a>无我我想。<a id="a-6g"></a>苦有乐想。<a id="a-6h"></a>不净净想。<a id="a-6i"></a>非阴阴想。<a id="a-6j"></a>非命命想。<a id="a-6k"></a>于非中阴。<a id="a-6l"></a>作中阴想。<a id="a-6m"></a>非阴界入。<a id="a-6n"></a>作阴界入想。<a id="a-6o"></a>草木非寿命。<a id="a-6p"></a>作寿命想。<a id="a-6q"></a>众生非草木。<a id="a-6r"></a>作草木想。<a id="a-6s"></a>于非因果。<a id="a-6t"></a>作因果想。<a id="a-6u"></a>非善行道。<a id="a-6v"></a>作善行道想。<a id="a-6w"></a>杀生祠天。<a id="a-6x"></a>求常乐想。<a id="a-6y"></a>乃至十恶邪见等业。<a id="a-6z"></a>普愿众生。<a id="a-70"></a>离此诸想。<a id="a-71"></a>不孝父母。<a id="a-72"></a>不敬沙门及婆罗门。<a id="a-73"></a>无有反复。<a id="a-74"></a>不识恩养。<a id="a-75"></a>远离正道。<a id="a-76"></a>行不善业。<a id="a-77"></a>具足十六诸恶律仪。<a id="a-78"></a>诽谤正道。<a id="a-79"></a>毁坏正论。<a id="a-7A"></a>深着邪见。<a id="a-7B"></a>谤佛法僧。<a id="a-7C"></a>断正法轮。<a id="a-7D"></a>坏菩萨众增恶大乘。<a id="a-7E"></a>杀害菩萨。<a id="a-7F"></a>不赞菩萨僧。<a id="a-7G"></a>如是种种诸不善业。<a id="a-7H"></a>杂类众生。<a id="a-7I"></a>众苦逼身。<a id="a-7J"></a>心怀愁恼。<a id="a-7K"></a>失本智心。<a id="a-7L"></a>不知法利。<a id="a-7M"></a>狂惑愚痴。<a id="a-7N"></a>不识正路。<a id="a-7O"></a>于无量劫。<a id="a-7P"></a>常被诽谤。<a id="a-7Q"></a>邪见迷惑。<a id="a-7R"></a>不识诸方者。<a id="a-7S"></a>为如是等非法非律。<a id="a-7T"></a>深生慈悲。<a id="a-7U"></a>令得覆护。</p>
  <p id="a7V">尔时夜天婆娑婆陀。<a id="a-7W"></a>即为诸狂乱谤法众生。<a id="a-7X"></a>说净调伏除无量阿僧祇劫罪业障。<a id="a-7Y"></a>陀罗尼即说咒曰。</p>
  <p id="a7Z">羝(音都奚反)钐(音疏监反)跛啰(音卢可反)蒲陀那夜(音余架反)三摩末祗　他波耶(音余加反)[宋-木+悟]　毗摩隶输檀奈　毗摩罗输檀祢翅(音尸鼓反)输檀尼移莎呵摩诃输檀那摩羝移莎呵。</p>
  <p id="a7a">若有众生。<a id="a-7b"></a>诽谤正法。<a id="a-7c"></a>毁菩萨僧。<a id="a-7d"></a>破和合僧。<a id="a-7e"></a>断绝大乘圣智慧教。<a id="a-7f"></a>增疾修行菩萨行者。<a id="a-7g"></a>无有反复。<a id="a-7h"></a>如此人等。<a id="a-7i"></a>不名丈夫具男子身。<a id="a-7j"></a>不孝父母。<a id="a-7k"></a>杀逆父母。<a id="a-7l"></a>于善知识所。<a id="a-7m"></a>诤讼欺诈。<a id="a-7n"></a>杀害八人及阿罗汉。<a id="a-7o"></a>不仁不义。<a id="a-7p"></a>偷盗佛物。<a id="a-7q"></a>塔物法物。<a id="a-7r"></a>招提僧物。<a id="a-7s"></a>现前僧物。<a id="a-7t"></a>犯四重禁。<a id="a-7u"></a>十三僧残。<a id="a-7v"></a>十不善道。<a id="a-7w"></a>五无间罪。<a id="a-7x"></a>速疾正向趣恶道者。<a id="a-7y"></a>无明闇蔽。<a id="a-7z"></a>没在苦海。<a id="a-80"></a>我以大智慧光明愿力。<a id="a-81"></a>为除无明无间重罪闇障痴惑。<a id="a-82"></a>令彼速发阿耨多罗三藐三菩提心。<a id="a-83"></a>即以大乘。<a id="a-84"></a>而自庄严。<a id="a-85"></a>具普贤行。<a id="a-86"></a>为说如来法王境界如来十力四无所畏十八不共法神通等事。<a id="a-87"></a>成就一切大智慧地。<a id="a-88"></a>我今示现如来十力四无畏等陀罗尼力。<a id="a-89"></a>安住一切诸佛正道。<a id="a-8A"></a>以此陀罗尼力。<a id="a-8B"></a>能令十方一切诸佛。<a id="a-8C"></a>同一法身。<a id="a-8D"></a>复次善男子。<a id="a-8E"></a>我今为于长夜病苦苦恼众生。<a id="a-8F"></a>多病消瘦。<a id="a-8G"></a>疾疫老朽。<a id="a-8H"></a>悭贪贫穷。<a id="a-8I"></a>危厄因悴。<a id="a-8J"></a>亡国破家。<a id="a-8K"></a>流离失土。<a id="a-8L"></a>贫穷孤迸。<a id="a-8M"></a>伶俜失势。<a id="a-8N"></a>无救护者。<a id="a-8O"></a>皆由前世无慈悲心。<a id="a-8P"></a>恶业果报。<a id="a-8Q"></a>系属于他。<a id="a-8R"></a>八苦衰恼。<a id="a-8S"></a>以为衣服。<a id="a-8T"></a>为如是等无归依者。<a id="a-8U"></a>以大悲方便而救护之。<a id="a-8V"></a>诸贫苦者。<a id="a-8W"></a>以陀罗尼力。<a id="a-8X"></a>令其库藏。<a id="a-8Y"></a>自然盈溢。<a id="a-8Z"></a>若有悭贪。<a id="a-8a"></a>至死不舍。<a id="a-8b"></a>作守财鬼。<a id="a-8c"></a>为如是等。<a id="a-8d"></a>种种贪着。<a id="a-8e"></a>以诸方便而化导之。<a id="a-8f"></a>令彼众生。<a id="a-8g"></a>皆得解脱。<a id="a-8h"></a>复发是愿。<a id="a-8i"></a>我当为彼诸众生等。<a id="a-8j"></a>作大救护。<a id="a-8k"></a>施以法药。<a id="a-8l"></a>服此药者。<a id="a-8m"></a>能消一切诸烦恼病。<a id="a-8n"></a>离生老死八苦之畏。<a id="a-8o"></a>无明老死十二轮转。<a id="a-8p"></a>一切众苦。<a id="a-8q"></a>皆得永离。<a id="a-8r"></a>离恶知识。<a id="a-8s"></a>亲近善友。<a id="a-8t"></a>以普胜法。<a id="a-8u"></a>摄取一切。<a id="a-8v"></a>令得安止三清净业。<a id="a-8w"></a>敬信如来真妙法身。<a id="a-8x"></a>当得永离生老病死。<a id="a-8y"></a>毕竟常住清净境界。<a id="a-8z"></a>复次善男子。<a id="a-90"></a>我见邪见诸众生等及其眷属作恶律仪。<a id="a-91"></a>见诸众生远离正道趣于邪迳。<a id="a-92"></a>着诸倒见虚妄迷惑。<a id="a-93"></a>身口意业其行不善种种放逸依止邪法。<a id="a-94"></a>于非正觉生正觉想。<a id="a-95"></a>于正觉所生非正觉想。<a id="a-96"></a>亲近恶友受行苦法。<a id="a-97"></a>投渊赴火自坠高岩。<a id="a-98"></a>常翘一脚。<a id="a-99"></a>五热炙身。<a id="a-9A"></a>灰土涂污。<a id="a-9B"></a>卧棘刺上。<a id="a-9C"></a>自饿而死。<a id="a-9D"></a>盛冬潜渊。<a id="a-9E"></a>伏藏冰下。<a id="a-9F"></a>受持鸡狗牛鹿等戒。<a id="a-9G"></a>如是种种邪见苦行。<a id="a-9H"></a>欲求解脱。<a id="a-9I"></a>我以种种方便。<a id="a-9J"></a>除其邪见。<a id="a-9K"></a>令得安住于正见中。<a id="a-9L"></a>令诸人天得最上乐。<a id="a-9M"></a>复发是愿。<a id="a-9N"></a>愿诸众生。<a id="a-9O"></a>出离世间。<a id="a-9P"></a>不着邪见。<a id="a-9Q"></a>安处无上正真之道。<a id="a-9R"></a>得不退转成一切智。<a id="a-9S"></a>究竟满足普贤菩萨大愿之行。<a id="a-9T"></a>向一切智。<a id="a-9U"></a>不离菩萨一切诸地。<a id="a-9V"></a>不怀一切众生苦性。<a id="a-9W"></a>而得解脱。<a id="a-9X"></a>尔时夜天婆娑婆陀。<a id="a-9Y"></a>欲重宣菩萨光明普照诸法坏散众生愚痴法门。<a id="a-9Z"></a>承佛威神。<a id="a-9a"></a>观察十方。<a id="a-9b"></a>即为善财童子。<a id="a-9c"></a>以偈颂曰。</p>
  <p id="a9d">我所成妙法　　知时诸门地</p>
  <p id="a9e">照除愚痴闇　　普观一切法</p>
  <p id="a9f">我法门寂静　　久修慈心得</p>
  <p id="a9g">无量无数劫　　大悲覆群生</p>
  <p id="a9h">成就大悲海　　出生三世佛</p>
  <p id="a9i">除灭一切苦　　善财速究竟</p>
  <p id="a9j">佛子心欢喜　　永离世间恶</p>
  <p id="a9k">超出三界苦　　受诸贤圣乐</p>
  <p id="a9l">远离有为恶　　声闻智解脱</p>
  <p id="a9m">满足诸佛智　　佛子应究竟</p>
  <p id="a9n">我以遍净眼　　普观十方刹</p>
  <p id="a9o">于彼世界中　　诸佛坐道场</p>
  <p id="a9p">相好庄严身　　无量众围绕</p>
  <p id="a9q">放大光明海　　普化诸群生</p>
  <p id="a9r">睹诸众生类　　死此而生彼</p>
  <p id="a9s">回流六趣中　　备受诸苦毒</p>
  <p id="a9t">我以净耳海　　普闻十方音</p>
  <p id="a9u">一切语言海　　皆悉能受持</p>
  <p id="a9v">我以净鼻根　　法海中无碍</p>
  <p id="a9w">能入诸法门　　善财应究竟</p>
  <p id="a9x">我成大人相　　清净广长舌</p>
  <p id="a9y">随应演说法　　佛子应究竟</p>
  <p id="a9z">清净妙法身　　三世如如等</p>
  <p id="aA0">随其所应化　　一切无不现</p>
  <p id="aA1">我心无所著　　澄清如虚空</p>
  <p id="aA2">普摄佛境界　　而亦无二相</p>
  <p id="aA3">悉知无量刹　　众生诸心海</p>
  <p id="aA4">分别诸根意　　远离虚妄法</p>
  <p id="aA5">我以神通力　　遍游无量刹</p>
  <p id="aA6">普覆一切众　　调伏诸众生</p>
  <p id="aA7">智慧净如空　　无比无尽藏</p>
  <p id="aA8">供养一切佛　　饶益诸众生</p>
  <p id="aA9">广大净智慧　　了知诸法海</p>
  <p id="aAA">除灭众痴惑　　佛子应究竟</p>
  <p id="aAB">我入佛法海　　通达三世法</p>
  <p id="aAC">明了一切智　　无能测量者</p>
  <p id="aAD">一一微尘中　　悉见佛刹海</p>
  <p id="aAE">或睹三世佛　　真实智慧力</p>
  <p id="aAF">见卢舍那佛　　道场成正觉</p>
  <p id="aAG">十方微尘刹　　悉转正法轮</p>
  <p id="aAH">尔时善财童子。<a id="a-AI"></a>白天神言。<a id="a-AJ"></a>发阿耨多罗三藐三菩提心。<a id="a-AK"></a>为已几时。<a id="a-AL"></a>得此法门。<a id="a-AM"></a>其已久如。<a id="a-AN"></a>乃能如是饶益众生。<a id="a-AO"></a>答言。<a id="a-AP"></a>佛子。<a id="a-AQ"></a>乃往古世。<a id="a-AR"></a>过须弥山微尘数等劫。<a id="a-AS"></a>复过是数无量无边。<a id="a-AT"></a>彼有世界。<a id="a-AU"></a>名七宝功德集。<a id="a-AV"></a>劫名光明寂静。<a id="a-AW"></a>国名宝月光明。<a id="a-AX"></a>城名莲花光处。<a id="a-AY"></a>阎浮提中。<a id="a-AZ"></a>于此劫中。<a id="a-Aa"></a>有五百亿佛出兴于世。<a id="a-Ab"></a>时彼城中。<a id="a-Ac"></a>有转轮圣王。<a id="a-Ad"></a>名善法度。<a id="a-Ae"></a>以圣王法正法治世。<a id="a-Af"></a>七宝自至。<a id="a-Ag"></a>王四天下。<a id="a-Ah"></a>寿命一劫。<a id="a-Ai"></a>威力自在。<a id="a-Aj"></a>不加兵仗自然太平。<a id="a-Ak"></a>彼王所重第一夫人。<a id="a-Al"></a>名日月意。<a id="a-Am"></a>其王夫人伎乐自娱。<a id="a-An"></a>至于中夜淳昏而眠。<a id="a-Ao"></a>梦此城中有一夜天。<a id="a-Ap"></a>名最正觉寂静光明。<a id="a-Aq"></a>来至其前。<a id="a-Ar"></a>合掌而立。<a id="a-As"></a>而作是言。<a id="a-At"></a>咄。<a id="a-Au"></a>善女人。<a id="a-Av"></a>汝今知不。<a id="a-Aw"></a>于莲花光大城之东。<a id="a-Ax"></a>有林名寂静光微妙德。<a id="a-Ay"></a>于此林中有菩提树。<a id="a-Az"></a>名一切佛自在光。<a id="a-B0"></a>有佛世尊。<a id="a-B1"></a>号一切法雷音王。<a id="a-B2"></a>坐此树下成等正觉。<a id="a-B3"></a>十号具足。<a id="a-B4"></a>放大光明。<a id="a-B5"></a>名摩尼王普照一切。<a id="a-B6"></a>彼雷音王佛。<a id="a-B7"></a>出兴于世。<a id="a-B8"></a>于菩提树下。<a id="a-B9"></a>始成正觉。<a id="a-BA"></a>已经七日。<a id="a-BB"></a>时彼夜天。<a id="a-BC"></a>称扬赞叹。<a id="a-BD"></a>显说如来无量功德自在神通。<a id="a-BE"></a>令彼夫人发无上道心。<a id="a-BF"></a>赞叹普贤菩萨一切愿行。<a id="a-BG"></a>时王夫人。<a id="a-BH"></a>即于梦中敬礼彼佛。<a id="a-BI"></a>发阿耨多罗三藐三菩提心供养佛。<a id="a-BJ"></a>时世尊。<a id="a-BK"></a>放金色光触夫人。<a id="a-BL"></a>心。<a id="a-BM"></a>遍照宫城皆同金色。<a id="a-BN"></a>时彼夫人。<a id="a-BO"></a>即从眠觉。<a id="a-BP"></a>尔时彼佛。<a id="a-BQ"></a>侍从声闻菩萨一切大众。<a id="a-BR"></a>现夫人前。<a id="a-BS"></a>是时夫人。<a id="a-BT"></a>头面敬礼佛及大众。<a id="a-BU"></a>供养恭敬尊重赞叹。<a id="a-BV"></a>即发誓愿。<a id="a-BW"></a>愿此功德。<a id="a-BX"></a>于将来世。<a id="a-BY"></a>天人之中最尊最胜。<a id="a-BZ"></a>善男子。<a id="a-Ba"></a>汝今当知。<a id="a-Bb"></a>时王夫人月意者。<a id="a-Bc"></a>岂异人乎。<a id="a-Bd"></a>我身是也。<a id="a-Be"></a>我于彼佛所。<a id="a-Bf"></a>初发道心。<a id="a-Bg"></a>庄严功德。<a id="a-Bh"></a>种大善根。<a id="a-Bi"></a>超越须弥微尘等劫。<a id="a-Bj"></a>不堕地狱饿鬼畜生阎罗王处下贱之家。<a id="a-Bk"></a>具足诸根灭除众苦。<a id="a-Bl"></a>常于人天中。<a id="a-Bm"></a>得最胜果报。<a id="a-Bn"></a>常得不离亲近善友。<a id="a-Bo"></a>常生诸佛菩萨之家。<a id="a-Bp"></a>不生五浊劫。<a id="a-Bq"></a>善男子。<a id="a-Br"></a>我获善利。<a id="a-Bs"></a>于彼佛所。<a id="a-Bt"></a>深种善根。<a id="a-Bu"></a>长养善根。<a id="a-Bv"></a>于八十亿须弥山微尘等劫。<a id="a-Bw"></a>常受快乐。<a id="a-Bx"></a>而未满足菩萨善根。<a id="a-By"></a>亦未获得三昧神通。<a id="a-Bz"></a>得过八十亿须弥山微尘等劫。<a id="a-C0"></a>过此劫已。<a id="a-C1"></a>复过一万劫。<a id="a-C2"></a>有劫名清净无忧。<a id="a-C3"></a>世界名清净威德胜。<a id="a-C4"></a>彼世界中。<a id="a-C5"></a>有五百亿佛。<a id="a-C6"></a>出兴于世。<a id="a-C7"></a>成等正觉。<a id="a-C8"></a>十号具足。<a id="a-C9"></a>彼佛国土或净或秽。<a id="a-CA"></a>我时次第。<a id="a-CB"></a>供养彼佛。<a id="a-CC"></a>彼佛世界。<a id="a-CD"></a>有一四天下。<a id="a-CE"></a>名离垢幢。<a id="a-CF"></a>城名庄严。<a id="a-CG"></a>我于尔时。<a id="a-CH"></a>为明胜长者女。<a id="a-CI"></a>名胜慧光。<a id="a-CJ"></a>端正殊妙。<a id="a-CK"></a>于彼世中。<a id="a-CL"></a>值最初佛。<a id="a-CM"></a>名须弥山善寂幢。<a id="a-CN"></a>时有一天。<a id="a-CO"></a>名净觉月。<a id="a-CP"></a>以本愿力。<a id="a-CQ"></a>生彼城中。<a id="a-CR"></a>复有夜天。<a id="a-CS"></a>名清净眼。<a id="a-CT"></a>于睡眠中。<a id="a-CU"></a>入于王宫。<a id="a-CV"></a>即至我所。<a id="a-CW"></a>显现妙身。<a id="a-CX"></a>赞叹如来。<a id="a-CY"></a>劝我发心。<a id="a-CZ"></a>令往佛所。<a id="a-Ca"></a>作如是言。<a id="a-Cb"></a>须弥山善寂幢佛。<a id="a-Cc"></a>始成正觉。<a id="a-Cd"></a>放大光明。<a id="a-Ce"></a>已经七日。<a id="a-Cf"></a>尔时夜天。<a id="a-Cg"></a>引导于我。<a id="a-Ch"></a>我即惊觉。<a id="a-Ci"></a>见大光明遍满宫室。<a id="a-Cj"></a>父母惊喜。<a id="a-Ck"></a>即告我言。<a id="a-Cl"></a>此何光明。<a id="a-Cm"></a>金色显赫。<a id="a-Cn"></a>明照吾室。<a id="a-Co"></a>我于尔时。<a id="a-Cp"></a>即白父母。<a id="a-Cq"></a>我于梦中。<a id="a-Cr"></a>见一夜天。<a id="a-Cs"></a>赞叹如来胜妙功德。<a id="a-Ct"></a>有佛世尊。<a id="a-Cu"></a>名须弥山善寂幢。<a id="a-Cv"></a>出现于世。<a id="a-Cw"></a>已经七日。<a id="a-Cx"></a>唯愿父母。<a id="a-Cy"></a>与诸眷属。<a id="a-Cz"></a>往诣佛所供养恭敬。<a id="a-D0"></a>听佛说法。<a id="a-D1"></a>父母欢喜。<a id="a-D2"></a>即便许可。<a id="a-D3"></a>是时夜天。<a id="a-D4"></a>在前引导。<a id="a-D5"></a>我与父母。<a id="a-D6"></a>及亲眷属。<a id="a-D7"></a>俱诣佛所。<a id="a-D8"></a>头面礼足。<a id="a-D9"></a>退坐一面。<a id="a-DA"></a>见佛色身微妙光明。<a id="a-DB"></a>即得菩萨清净三世普智慧光明三昧。<a id="a-DC"></a>得此三昧已。<a id="a-DD"></a>忆念过去如须弥山微尘等劫所见诸佛。<a id="a-DE"></a>所说经法。<a id="a-DF"></a>受持不忘。<a id="a-DG"></a>即得光明普照诸法坏散众生愚痴破魔法门。<a id="a-DH"></a>得此法门已。<a id="a-DI"></a>复忆过去十世界微尘数劫世界时事。<a id="a-DJ"></a>又见彼诸一切众生。<a id="a-DK"></a>及其业报。<a id="a-DL"></a>好丑。<a id="a-DM"></a>诸根利钝。<a id="a-DN"></a>性欲不同。<a id="a-DO"></a>语言音声。<a id="a-DP"></a>久修善业。<a id="a-DQ"></a>亲近善知识。<a id="a-DR"></a>随其所应。<a id="a-DS"></a>示现色身。<a id="a-DT"></a>为作利益。<a id="a-DU"></a>见如此事。<a id="a-DV"></a>如今现在。<a id="a-DW"></a>我以此三昧力。<a id="a-DX"></a>于念念中。<a id="a-DY"></a>增长法门。<a id="a-DZ"></a>心心相续。<a id="a-Da"></a>能以一身。<a id="a-Db"></a>充满十方微尘等世界。<a id="a-Dc"></a>乃至充满一切世界微尘等海。<a id="a-Dd"></a>又复过彼一切世界微尘数不可说不可说世界。<a id="a-De"></a>如是世界中。<a id="a-Df"></a>悉见一切诸佛。<a id="a-Dg"></a>闻佛说法。<a id="a-Dh"></a>悉能忆念。<a id="a-Di"></a>受持分别。<a id="a-Dj"></a>了知彼佛本净愿海。<a id="a-Dk"></a>又知诸佛发清净愿。<a id="a-Dl"></a>庄严佛土。<a id="a-Dm"></a>我今亦欲严净一切世界海众生。<a id="a-Dn"></a>令得净土。<a id="a-Do"></a>如今现前。<a id="a-Dp"></a>随彼众生。<a id="a-Dq"></a>所应见身。<a id="a-Dr"></a>即为示现。<a id="a-Ds"></a>调伏其心。<a id="a-Dt"></a>而化度之。<a id="a-Du"></a>我从昔来。<a id="a-Dv"></a>乃至今日。<a id="a-Dw"></a>刹那相续。<a id="a-Dx"></a>长养增进。<a id="a-Dy"></a>修此法门。<a id="a-Dz"></a>如此法门。<a id="a-E0"></a>究竟广大。<a id="a-E1"></a>如法界等。<a id="a-E2"></a>善男子。<a id="a-E3"></a>我唯知此菩萨光明普照一切诸法坏散众生破魔法门。<a id="a-E4"></a>诸大菩萨。<a id="a-E5"></a>究竟无量无边普贤菩萨所行愿海。<a id="a-E6"></a>深入一切诸法界海。<a id="a-E7"></a>建立一切诸菩萨智慧幢三昧游戏神通大愿成满守护受持诸佛如来大功德海。<a id="a-E8"></a>于念念中。<a id="a-E9"></a>庄严教化一切众生。<a id="a-EA"></a>成就满足智慧性海。<a id="a-EB"></a>除灭无明迷惑颠倒。<a id="a-EC"></a>普施净慧。<a id="a-ED"></a>犹如秋月。<a id="a-EE"></a>菩萨住世。<a id="a-EF"></a>遍照三界。<a id="a-EG"></a>不着众相。<a id="a-EH"></a>消除热恼。<a id="a-EI"></a>示现三世。<a id="a-EJ"></a>自在神通。<a id="a-EK"></a>运载众生。<a id="a-EL"></a>开示正道。<a id="a-EM"></a>出生三世圆满清净一切音声。<a id="a-EN"></a>充溢十方一切法界。<a id="a-EO"></a>从初发心。<a id="a-EP"></a>乃至十地。<a id="a-EQ"></a>于其中间。<a id="a-ER"></a>皆悉具足无量功德不可思议诸神通力智慧光明。<a id="a-ES"></a>我当云何能知能说彼菩萨行。<a id="a-ET"></a>善男子。<a id="a-EU"></a>此阎浮提摩伽提国。<a id="a-EV"></a>有一夜天。<a id="a-EW"></a>名妙功德离垢光明。<a id="a-EX"></a>彼夜天者。<a id="a-EY"></a>是我大师。<a id="a-EZ"></a>先已劝我发阿耨多罗三藐三菩提心。<a id="a-Ea"></a>示教利喜。<a id="a-Eb"></a>汝诣彼问。<a id="a-Ec"></a>云何菩萨。<a id="a-Ed"></a>学菩萨行。<a id="a-Ee"></a>修菩萨道。<a id="a-Ef"></a>尔时善财童子。<a id="a-Eg"></a>即以偈赞婆娑婆陀。<a id="a-Eh"></a>而说颂曰。</p>
  <p id="aEi">我见尊净身　　相好自庄严</p>
  <p id="aEj">超出于世间　　犹如须弥山</p>
  <p id="aEk">法身湛然净　　三世悉平等</p>
  <p id="aEl">普摄诸众生　　其人无所著</p>
  <p id="aEm">开演净光明　　普照一切趣</p>
  <p id="aEn">于一毛孔中　　悉见诸星宿</p>
  <p id="aEo">心净无所依　　如日在空中</p>
  <p id="aEp">摄取法王法　　明净深智慧</p>
  <p id="aEq">一一毛孔光　　遍照十方刹</p>
  <p id="aEr">于一切佛所　　弥布法云雨</p>
  <p id="aEs">一切毛孔中　　示现变化身</p>
  <p id="aEt">充满十方刹　　方便度众生</p>
  <p id="aEu">初行菩萨时　　净业不思议</p>
  <p id="aEv">一一毛孔中　　显现十方刹</p>
  <p id="aEw">识知见闻者　　悉得功德利</p>
  <p id="aEx">专求菩提道　　必成佛无疑</p>
  <p id="aEy">不思议等劫　　常求善知识</p>
  <p id="aEz">宁堕三恶道　　不舍菩提心</p>
  <p id="aF0">百千微尘劫　　赞叹一切德</p>
  <p id="aF1">众劫犹可尽　　功德无穷已</p>
  <p id="aF2">尔时善财童子。<a id="a-F3"></a>头面敬礼彼夜天足。<a id="a-F4"></a>绕无数匝。<a id="a-F5"></a>眷仰观察。<a id="a-F6"></a>心无厌足。<a id="a-F7"></a>辞退南行。<a id="a-F8"></a>向摩伽陀国。</p>
  <p id="aF9">尔时善财童子。<a id="a-FA"></a>一心思惟彼夜天教。<a id="a-FB"></a>初发道心。<a id="a-FC"></a>圆满清净。<a id="a-FD"></a>思惟是已。<a id="a-FE"></a>即得深入诸菩萨藏出生菩萨大愿法海。<a id="a-FF"></a>净诸菩萨波罗蜜道。<a id="a-FG"></a>穷尽菩萨圆满胜净行业。<a id="a-FH"></a>发起成就深入智海。<a id="a-FI"></a>以一切智。<a id="a-FJ"></a>救护十方一切众生。<a id="a-FK"></a>长养增广大慈悲云。<a id="a-FL"></a>于诸佛刹。<a id="a-FM"></a>出生普贤诸大愿行。<a id="a-FN"></a>渐渐游行。<a id="a-FO"></a>至普甚深微妙功德离垢光明夜天所。<a id="a-FP"></a>头面敬礼。<a id="a-FQ"></a>绕无数匝。<a id="a-FR"></a>却住一面。<a id="a-FS"></a>恭敬合掌。<a id="a-FT"></a>白言天神。<a id="a-FU"></a>我已先发阿耨多罗三藐三菩提心。<a id="a-FV"></a>而未知云何修菩萨行。<a id="a-FW"></a>具足诸地。<a id="a-FX"></a>答言。<a id="a-FY"></a>善哉善哉。<a id="a-FZ"></a>童子。<a id="a-Fa"></a>乃能发阿耨多罗三藐三菩提心。<a id="a-Fb"></a>问菩萨行。<a id="a-Fc"></a>具足诸地。<a id="a-Fd"></a>善男子。<a id="a-Fe"></a>菩萨成就十法。<a id="a-Ff"></a>则能具足菩萨所行。<a id="a-Fg"></a>何等为十。<a id="a-Fh"></a>一者悉得诸佛现前三昧。<a id="a-Fi"></a>见一切佛色身了了分明。<a id="a-Fj"></a>二者得净眼三昧。<a id="a-Fk"></a>见一切佛三十二相八十种好庄严其身。<a id="a-Fl"></a>三者得无量无边功德净眼。<a id="a-Fm"></a>见一切佛深妙功德智慧大海。<a id="a-Fn"></a>四者见无量无边佛光明海。<a id="a-Fo"></a>悉能普照一切法界。<a id="a-Fp"></a>五者无量不可思议佛法光明。<a id="a-Fq"></a>于一毛孔放大光明。<a id="a-Fr"></a>普照一切众生数等。<a id="a-Fs"></a>令种种众生皆发阿耨多罗三藐三菩提心成光明海诸佛如来普慈等心。<a id="a-Ft"></a>于念念顷。<a id="a-Fu"></a>十方世界。<a id="a-Fv"></a>施作佛事。<a id="a-Fw"></a>于诸众生。<a id="a-Fx"></a>随其所应。<a id="a-Fy"></a>而度脱之。<a id="a-Fz"></a>令无量众生皆得解脱。<a id="a-G0"></a>六者于一一毛孔中。<a id="a-G1"></a>悉见一切宝珠光明摩尼炎海。<a id="a-G2"></a>七者于念念中。<a id="a-G3"></a>出一切诸佛变化大海。<a id="a-G4"></a>充满法界。<a id="a-G5"></a>究竟一切诸佛境界。<a id="a-G6"></a>教化众生而无障碍。<a id="a-G7"></a>八者出一切佛无住微妙音声大海。<a id="a-G8"></a>转三世佛清净法轮。<a id="a-G9"></a>演说一切修多罗海及法云海。<a id="a-GA"></a>其义深远。<a id="a-GB"></a>无能穷尽。<a id="a-GC"></a>九者究竟诸佛音声海。<a id="a-GD"></a>深入一切如来海。<a id="a-GE"></a>究竟一切如来海。<a id="a-GF"></a>十者深入示现不思议佛自在神力化度众生住无量无边诸佛名称海。<a id="a-GG"></a>善男子。<a id="a-GH"></a>此名菩萨十法。<a id="a-GI"></a>若有菩萨。<a id="a-GJ"></a>具此十法。<a id="a-GK"></a>则能满足菩萨诸行。<a id="a-GL"></a>亦能悉备普贤行愿。<a id="a-GM"></a>善男子。<a id="a-GN"></a>我已成就菩萨寂灭定乐精进法门。<a id="a-GO"></a>以此定力。<a id="a-GP"></a>悉见三世严净佛刹一切诸佛及眷属海。<a id="a-GQ"></a>悉见无量无边诸佛如来神通力海。<a id="a-GR"></a>分别了知诸佛名号诸佛如来转法轮海。<a id="a-GS"></a>知彼诸佛寿命短促。<a id="a-GT"></a>及以无量。<a id="a-GU"></a>知彼诸佛无量微妙净音声海。<a id="a-GV"></a>彼诸如来。<a id="a-GW"></a>清净法身。<a id="a-GX"></a>无量无边。<a id="a-GY"></a>充满法界。<a id="a-GZ"></a>亦不着如来一切诸相。<a id="a-Ga"></a>而无相好想。<a id="a-Gb"></a>何以故。<a id="a-Gc"></a>诸佛如来。<a id="a-Gd"></a>无来去相。<a id="a-Ge"></a>已灭一切来去相故。<a id="a-Gf"></a>不住三世如如际故。<a id="a-Gg"></a>亦非过去。<a id="a-Gh"></a>不住现在灭于一切世间相相故。<a id="a-Gi"></a>不取一切来去相故。<a id="a-Gj"></a>故名如来不来不去。<a id="a-Gk"></a>诸佛如来。<a id="a-Gl"></a>不生不起。<a id="a-Gm"></a>不退不没。<a id="a-Gn"></a>不灭不现。<a id="a-Go"></a>故名法身。<a id="a-Gp"></a>诸佛如来。<a id="a-Gq"></a>不起语性。<a id="a-Gr"></a>不灭语性。<a id="a-Gs"></a>过一切语言。<a id="a-Gt"></a>语言断故。<a id="a-Gu"></a>非实灭身。<a id="a-Gv"></a>示现灭度。<a id="a-Gw"></a>犹如幻法性不坏故。<a id="a-Gx"></a>诸佛如来。<a id="a-Gy"></a>非实非虚。<a id="a-Gz"></a>欲为饶益诸众生故。<a id="a-H0"></a>一切如来。<a id="a-H1"></a>以如来道无来无去。<a id="a-H2"></a>出兴于世。<a id="a-H3"></a>诸佛如来。<a id="a-H4"></a>不生不没。<a id="a-H5"></a>不灭不住。<a id="a-H6"></a>不至此。<a id="a-H7"></a>不往彼。<a id="a-H8"></a>法性清净。<a id="a-H9"></a>不可坏故。<a id="a-HA"></a>诸佛如来。<a id="a-HB"></a>无性无相。<a id="a-HC"></a>离于一切语言道故。<a id="a-HD"></a>诸佛如来。<a id="a-HE"></a>以一如相。<a id="a-HF"></a>同入法性。<a id="a-HG"></a>无边际故。<a id="a-HH"></a>究竟一切法界性故。<a id="a-HI"></a>善男子。<a id="a-HJ"></a>我如是了知于一切如来。<a id="a-HK"></a>唯得此寂灭定乐精进法门。<a id="a-HL"></a>照明增长广大善根。<a id="a-HM"></a>深入随顺如寂甚深普现境界。<a id="a-HN"></a>分别了知虚妄平等相。<a id="a-HO"></a>演说甚深平等大法。<a id="a-HP"></a>以大悲心。<a id="a-HQ"></a>普摄一切。<a id="a-HR"></a>未曾舍离。<a id="a-HS"></a>一心善寂。<a id="a-HT"></a>无起灭想。<a id="a-HU"></a>增长正受。<a id="a-HV"></a>入寂灭定。<a id="a-HW"></a>起于初禅。<a id="a-HX"></a>除灭意业。<a id="a-HY"></a>得寂智力。<a id="a-HZ"></a>摄取众生。<a id="a-Ha"></a>欢喜悦乐。<a id="a-Hb"></a>入第二禅。<a id="a-Hc"></a>舍离生死寂灭涅槃。<a id="a-Hd"></a>观众生性。<a id="a-He"></a>修第三禅。<a id="a-Hf"></a>为灭众生诸烦恼苦。<a id="a-Hg"></a>而不见众生相。<a id="a-Hh"></a>修第四禅。<a id="a-Hi"></a>增长一切智菩提心愿。<a id="a-Hj"></a>出生一切菩萨定海巧妙方便。<a id="a-Hk"></a>深入一切诸法门海。<a id="a-Hl"></a>成就菩萨游戏神通。<a id="a-Hm"></a>出生菩萨自在神力明净智慧。<a id="a-Hn"></a>深入普门法界。<a id="a-Ho"></a>复次善男子。<a id="a-Hp"></a>我唯如是修习菩萨寂灭定乐精进法门。<a id="a-Hq"></a>以种种方便。<a id="a-Hr"></a>度脱众生。<a id="a-Hs"></a>夜半静时。<a id="a-Ht"></a>为诸在家。<a id="a-Hu"></a>贪着五欲者。<a id="a-Hv"></a>说不净相。<a id="a-Hw"></a>为计乐者说苦恼想逼迫系缚想。<a id="a-Hx"></a>食不净想。<a id="a-Hy"></a>心狂痴想。<a id="a-Hz"></a>罗刹鬼想。<a id="a-I0"></a>为计常者说无常想。<a id="a-I1"></a>八苦集身想。<a id="a-I2"></a>无我我想。<a id="a-I3"></a>不自在想。<a id="a-I4"></a>空想。<a id="a-I5"></a>如是等常无常。<a id="a-I6"></a>苦无苦想。<a id="a-I7"></a>观此想已。<a id="a-I8"></a>教彼众生。<a id="a-I9"></a>令厌离五欲。<a id="a-IA"></a>呵责身心想。<a id="a-IB"></a>信家非家出家学道想。<a id="a-IC"></a>于空闲处。<a id="a-ID"></a>思惟坐禅。<a id="a-IE"></a>除一切障碍。<a id="a-IF"></a>诸恶乱道声想。<a id="a-IG"></a>于夜寂静。<a id="a-IH"></a>为诸众生。<a id="a-II"></a>心安隐故。<a id="a-IJ"></a>示现如是。<a id="a-IK"></a>以鬼神力。<a id="a-IL"></a>除其恐怖。<a id="a-IM"></a>令发道心。<a id="a-IN"></a>若有乐欲求出家者。<a id="a-IO"></a>我当为开正法心门。<a id="a-IP"></a>光明照路。<a id="a-IQ"></a>除其闇冥。<a id="a-IR"></a>令不怖畏。<a id="a-IS"></a>即为彼人。<a id="a-IT"></a>赞佛法僧。<a id="a-IU"></a>令发道意。<a id="a-IV"></a>又复赞叹亲近善知识。<a id="a-IW"></a>修功德行。<a id="a-IX"></a>善男子。<a id="a-IY"></a>我今以此法门力故。<a id="a-IZ"></a>令诸众生未生恶法。<a id="a-Ia"></a>方便令不生。<a id="a-Ib"></a>已生恶法方便令灭。<a id="a-Ic"></a>未生善法方便令生。<a id="a-Id"></a>已生善法方便令增长。<a id="a-Ie"></a>广行菩萨行。<a id="a-If"></a>修诸波罗蜜。<a id="a-Ig"></a>满足大愿。<a id="a-Ih"></a>出生一切智慧慈悲。<a id="a-Ii"></a>欲令众生得人天乐。<a id="a-Ij"></a>除去妄想。<a id="a-Ik"></a>增长善法。<a id="a-Il"></a>随顺助成无尽无边无受法行。<a id="a-Im"></a>善男子。<a id="a-In"></a>我唯知此菩萨寂灭定乐精进法门。<a id="a-Io"></a>诸大菩萨。<a id="a-Ip"></a>满普贤愿。<a id="a-Iq"></a>具足普贤所行之行。<a id="a-Ir"></a>究竟得离除闇境界。<a id="a-Is"></a>而得成就诸善根力。<a id="a-It"></a>如来功德智慧光明佛境界力。<a id="a-Iu"></a>一切佛心。<a id="a-Iv"></a>无所障碍。<a id="a-Iw"></a>出生死闇。<a id="a-Ix"></a>无所染污。<a id="a-Iy"></a>悉具一切萨婆若愿。<a id="a-Iz"></a>深入一切诸佛刹海。<a id="a-J0"></a>摄取一切诸佛法海。<a id="a-J1"></a>成就一切妙法云海。<a id="a-J2"></a>如来智慧普能饶益一切众生没生死闇者。<a id="a-J3"></a>以智慧光。<a id="a-J4"></a>照生死夜。<a id="a-J5"></a>我当云何能知能说彼功德行。<a id="a-J6"></a>善男子。<a id="a-J7"></a>去此不远。<a id="a-J8"></a>向如来右面。<a id="a-J9"></a>有一夜天。<a id="a-JA"></a>名曰喜目观察众生。<a id="a-JB"></a>汝诣彼问。<a id="a-JC"></a>云何菩萨。<a id="a-JD"></a>学菩萨行。<a id="a-JE"></a>修菩萨道。<a id="a-JF"></a>尔时普甚深微妙功德离垢光明夜天。<a id="a-JG"></a>欲重宣此法门义。<a id="a-JH"></a>以偈颂曰。</p>
  <p id="aJI">深入现前定　　普见三世佛</p>
  <p id="aJJ">净眼无垢称　　分别诸佛海</p>
  <p id="aJK">观察净妙身　　深入佛相好</p>
  <p id="aJL">一念无量力　　普知法界性</p>
  <p id="aJM">净身坐道场　　卢舍那正觉</p>
  <p id="aJN">十方法界中　　转净妙法轮</p>
  <p id="aJO">佛觉智最胜　　灭尽相无二</p>
  <p id="aJP">众妙好庄严　　显示一切众</p>
  <p id="aJQ">佛身难思议　　同一虚空身</p>
  <p id="aJR">普现十方刹　　一时悉教化</p>
  <p id="aJS">放圆净光明　　摄诸佛刹等</p>
  <p id="aJT">不思议净色　　普照诸法界</p>
  <p id="aJU">于一一毛孔　　现无量佛刹</p>
  <p id="aJV">无量微妙色　　普照诸世界</p>
  <p id="aJW">不思议光明　　从于毛孔现</p>
  <p id="aJX">普照众生类　　除灭众烦恼</p>
  <p id="aJY">化佛出妙音　　充满十方界</p>
  <p id="aJZ">普见诸佛刹　　皆悉如雷电</p>
  <p id="aJa">如来妙音声　　充满十方界</p>
  <p id="aJb">普雨甘露法　　令发菩提心</p>
  <p id="aJc">无数劫修行　　摄受诸众生</p>
  <p id="aJd">普见卢舍那　　一切诸佛刹</p>
  <p id="aJe">一切世音响　　如来悉出离</p>
  <p id="aJf">普现群萌类　　令众住境界</p>
  <p id="aJg">一切诸菩萨　　所行不思议</p>
  <p id="aJh">于佛一毛孔　　一念悉能知</p>
  <p id="aJi">不远有夜天　　名喜目观察</p>
  <p id="aJj">汝可诣彼问　　云何菩萨行</p>
  <p id="aJk">尔时善财童子。<a id="a-Jl"></a>头面敬礼彼夜天足。<a id="a-Jm"></a>绕无数匝。<a id="a-Jn"></a>眷仰辞退。<a id="a-Jo"></a>向喜目观察众生夜天所。<a id="a-Jp"></a>尔时善财童子。<a id="a-Jq"></a>专求善知识。<a id="a-Jr"></a>正念善知识教。<a id="a-Js"></a>因善知识。<a id="a-Jt"></a>生诸功德。<a id="a-Ju"></a>发菩提心。<a id="a-Jv"></a>善知识者。<a id="a-Jw"></a>难见难遇。<a id="a-Jx"></a>见善知识生欢喜心。<a id="a-Jy"></a>灭诸乱想。<a id="a-Jz"></a>善知识者灭除疑惑。<a id="a-K0"></a>能坏障碍。<a id="a-K1"></a>见善知识。<a id="a-K2"></a>当知即得近一切智。<a id="a-K3"></a>见善知识。<a id="a-K4"></a>即得深入诸佛法海。<a id="a-K5"></a>见善知识。<a id="a-K6"></a>起一切十方诸如来想。<a id="a-K7"></a>闻善知识有所宣说。<a id="a-K8"></a>当知即得正念法云陀罗尼想。<a id="a-K9"></a>受持一切清净佛法见一切佛转法轮想。<a id="a-KA"></a>见善知识。<a id="a-KB"></a>即具一切大慈悲海。<a id="a-KC"></a>救护众生。<a id="a-KD"></a>见善知识。<a id="a-KE"></a>当生欢喜。<a id="a-KF"></a>智慧明净。<a id="a-KG"></a>悉能普照一切佛法界海。<a id="a-KH"></a>尔时喜目观察众生夜天。<a id="a-KI"></a>以威神力。<a id="a-KJ"></a>加善财童子。<a id="a-KK"></a>赞善财言。<a id="a-KL"></a>善哉善哉。<a id="a-KM"></a>善男子。<a id="a-KN"></a>乃能如是求善知识。<a id="a-KO"></a>诣善知识。<a id="a-KP"></a>亲近供养。<a id="a-KQ"></a>善知识者即是菩提。<a id="a-KR"></a>求善知识是大精进。<a id="a-KS"></a>善男子善知识者难见难遇。<a id="a-KT"></a>善知识力不可破坏。<a id="a-KU"></a>善知识者普游十方。<a id="a-KV"></a>除灭生死。<a id="a-KW"></a>悉断烦恼。<a id="a-KX"></a>能成辩才。<a id="a-KY"></a>善知识者。<a id="a-KZ"></a>深入一切无量大事。<a id="a-Ka"></a>庄严正顺道。<a id="a-Kb"></a>善知识者。<a id="a-Kc"></a>悉是普现法门。<a id="a-Kd"></a>能令一切得无障碍。<a id="a-Ke"></a>不离本处。<a id="a-Kf"></a>遍至十方一切佛所。<a id="a-Kg"></a>求善知识。<a id="a-Kh"></a>当起是想。<a id="a-Ki"></a>不来不去。<a id="a-Kj"></a>不动不摇。<a id="a-Kk"></a>无来去相。<a id="a-Kl"></a>为一切智。<a id="a-Km"></a>救护众生。<a id="a-Kn"></a>应求善友。<a id="a-Ko"></a>尔时善财童子。<a id="a-Kp"></a>见善知识。<a id="a-Kq"></a>即得了知无量无边诸大愿海。<a id="a-Kr"></a>得一切智。<a id="a-Ks"></a>饶益众生。<a id="a-Kt"></a>亲近善友。<a id="a-Ku"></a>为诸众生无量无数恒沙微尘世界海。<a id="a-Kv"></a>尽此世界海。<a id="a-Kw"></a>尽此世界边际。<a id="a-Kx"></a>复过是数无量无边不可说不可说处大地狱。<a id="a-Ky"></a>为彼众生。<a id="a-Kz"></a>起于慈悲。<a id="a-L0"></a>正向菩提。<a id="a-L1"></a>除灭众生无量劫苦。<a id="a-L2"></a>以一音声。<a id="a-L3"></a>普遍十方一切世界。<a id="a-L4"></a>讲宣妙法。<a id="a-L5"></a>若有闻者。<a id="a-L6"></a>灭无量劫生死罪障。<a id="a-L7"></a>以大慧愿。<a id="a-L8"></a>而自庄严。<a id="a-L9"></a>修菩萨行。<a id="a-LA"></a>于念念中。<a id="a-LB"></a>得一切智相。<a id="a-LC"></a>具神通力。<a id="a-LD"></a>于一切处。<a id="a-LE"></a>常见一切诸佛如来。<a id="a-LF"></a>亲近供养。<a id="a-LG"></a>为善知识。<a id="a-LH"></a>以佛庄严。<a id="a-LI"></a>而自庄严。<a id="a-LJ"></a>普净三世诸佛法界。<a id="a-LK"></a>不入生流。<a id="a-LL"></a>不住死流。<a id="a-LM"></a>具佛神通。<a id="a-LN"></a>不住法界。<a id="a-LO"></a>不离法界。<a id="a-LP"></a>而能往诣十方世界。<a id="a-LQ"></a>充满法界善知识所。<a id="a-LR"></a>不着语言。<a id="a-LS"></a>刹那刹那顷。<a id="a-LT"></a>修菩萨行。<a id="a-LU"></a>满足性境界。<a id="a-LV"></a>成就萨婆若。<a id="a-LW"></a>具一切佛神通游戏。<a id="a-LX"></a>庄严佛道。<a id="a-LY"></a>以平等法。<a id="a-LZ"></a>身心不动。<a id="a-La"></a>普摄众生。<a id="a-Lb"></a>善知识力。<a id="a-Lc"></a>显现三世。</p>
 </body>
</html>