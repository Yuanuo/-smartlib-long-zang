<!doctype html>
<html id="z3IBTYYJX" data-ver="1324">
 <head>
  <meta charset="utf-8">
  <meta author="圣坚">
  <meta library="龙藏">
  <meta catalog="大乘华严部">
  <meta period="乞伏秦">
 </head>
 <body>
  <h1 id="a1">佛说罗摩伽经卷第二</h1>
  <p id="a2">尔时善财童子。<a id="a-3"></a>头面敬礼师子奋迅比丘尼足。<a id="a-4"></a>瞻仰谛观。<a id="a-5"></a>辞退南行。<a id="a-6"></a>善财童子。<a id="a-7"></a>得大慧光。<a id="a-8"></a>以照其心。<a id="a-9"></a>具足长养一切善根。<a id="a-A"></a>欲以教化诸众生故。<a id="a-B"></a>一心思惟诸法实相。<a id="a-C"></a>建立一切清净法水语言陀罗尼藏。<a id="a-D"></a>广修受持一切法轮陀罗尼成就思惟力。<a id="a-E"></a>为众生归依大悲一切世间之力。<a id="a-F"></a>方便观察一切种智充满法界速疾思惟一切净法愿普观察光明法门。<a id="a-G"></a>庄严十方诸通明力。<a id="a-H"></a>皆悉充满一切法界。<a id="a-I"></a>究竟成满诸菩萨行诸菩萨业。<a id="a-J"></a>满足愿力。<a id="a-K"></a>具诸神通渐渐游行。<a id="a-L"></a>至崄难国宝庄严城。<a id="a-M"></a>推问尊者婆须蜜多女。<a id="a-N"></a>今在何所。<a id="a-O"></a>其城中人。<a id="a-P"></a>作如是念。<a id="a-Q"></a>我不闻此女有深智慧善摄诸根身心寂静。<a id="a-R"></a>今此童子。<a id="a-S"></a>威仪庠序。<a id="a-T"></a>其心恬泊。<a id="a-U"></a>调伏诸根。<a id="a-V"></a>远离放逸颠倒惑乱。<a id="a-W"></a>念慧现前。<a id="a-X"></a>视瞻详审。<a id="a-Y"></a>言音和雅。<a id="a-Z"></a>不着形色。<a id="a-a"></a>正念思惟甚深法相。<a id="a-b"></a>远离懈惓。<a id="a-c"></a>心如大海。<a id="a-d"></a>此非染欲颠倒之人。<a id="a-e"></a>无情欲想。<a id="a-f"></a>不没欲泥。<a id="a-g"></a>不随诸根。<a id="a-h"></a>超出魔界。<a id="a-i"></a>不为一切诸魔所缚。<a id="a-j"></a>如此童子。<a id="a-k"></a>具诸功德。<a id="a-l"></a>何故为色。<a id="a-m"></a>问此女为。<a id="a-n"></a>今此城中。<a id="a-o"></a>多有诸人。<a id="a-p"></a>乃至不闻此女人名。<a id="a-q"></a>何况识者。<a id="a-r"></a>有一人言。<a id="a-s"></a>善哉善哉。<a id="a-t"></a>善男子。<a id="a-u"></a>汝于今者。<a id="a-v"></a>必获大利。<a id="a-w"></a>乃能问此尊者婆须蜜多。<a id="a-x"></a>如汝问意。<a id="a-y"></a>必已先发阿耨多罗三藐三菩提心。<a id="a-z"></a>决定为于一切众生。<a id="a-10"></a>必能永离淫怒痴箭。<a id="a-11"></a>不坏净想。<a id="a-12"></a>不着不净。<a id="a-13"></a>普解一切诸缚著者。<a id="a-14"></a>善男子。<a id="a-15"></a>今此尊者婆须蜜多。<a id="a-16"></a>在此城北欢喜园中庄严楼阁。<a id="a-17"></a>止于其中。</p>
  <p id="a18">尔时善财童子。<a id="a-19"></a>闻此语已。<a id="a-1A"></a>欢喜踊跃。<a id="a-1B"></a>往诣其所。<a id="a-1C"></a>住于门侧。<a id="a-1D"></a>叉手合掌。<a id="a-1E"></a>瞻察园内。<a id="a-1F"></a>见彼宫宅。<a id="a-1G"></a>广博严净。<a id="a-1H"></a>十种宝墙周匝围绕。<a id="a-1I"></a>列殖十行宝多罗树。<a id="a-1J"></a>十种宝堑其水清深。<a id="a-1K"></a>具八功德盈满其中。<a id="a-1L"></a>优钵罗花。<a id="a-1M"></a>钵头摩花。<a id="a-1N"></a>拘勿头花。<a id="a-1O"></a>分陀利花。<a id="a-1P"></a>开敷鲜荣弥覆水上。<a id="a-1Q"></a>底布金沙宝岸严丽。<a id="a-1R"></a>杂色光明充遍园林。<a id="a-1S"></a>宝殿楼阁清净庄严。<a id="a-1T"></a>绮窗香风怡悦众心。<a id="a-1U"></a>连钱半月校饰罗网。<a id="a-1V"></a>金刚力士嗔目奋杵。<a id="a-1W"></a>众宝师子震尾哮吼。<a id="a-1X"></a>壮士兽王列侍门侧。<a id="a-1Y"></a>宫城四角有明珠柱。<a id="a-1Z"></a>众宝观阙放种种光。<a id="a-1a"></a>雨宝珠花积至于膝。<a id="a-1b"></a>净琉璃地如悬虚空。<a id="a-1c"></a>有如意珠王映于地下。<a id="a-1d"></a>紫磨金渠流香色水。<a id="a-1e"></a>黄金莲花敷荣其上。<a id="a-1f"></a>从莲花台涌妙声水。<a id="a-1g"></a>演散法音流闻十方。<a id="a-1h"></a>金色芭蕉放大光明。<a id="a-1i"></a>处处积宝犹如山岗。<a id="a-1j"></a>沉水香云回旋宛转。<a id="a-1k"></a>涂香末香遍熏宫城。<a id="a-1l"></a>异类众鸟出和雅音。<a id="a-1m"></a>张大宝帐垂众金花。<a id="a-1n"></a>摩尼宝铃众宝厕填。<a id="a-1o"></a>阎浮檀金以为罗网弥覆宫墙。<a id="a-1p"></a>烧百千万亿无价宝香。<a id="a-1q"></a>香烟芬馥充满虚空。<a id="a-1r"></a>无量诸天列侍供养。<a id="a-1s"></a>诸天妓乐不鼓自鸣。<a id="a-1t"></a>众吉祥瓶盛如意珠从地踊出。<a id="a-1u"></a>又雨无量天宝花云。<a id="a-1v"></a>无量天宝香云。<a id="a-1w"></a>无量幢幡宝盖云。<a id="a-1x"></a>无量天衣璎珞云。<a id="a-1y"></a>无量妓乐天音声云。<a id="a-1z"></a>如是种种供养具云。<a id="a-20"></a>一一皆放无量色光。<a id="a-21"></a>弥覆虚空。<a id="a-22"></a>照十方界。<a id="a-23"></a>无量万亿金刚宝藏。<a id="a-24"></a>盈满宫中。<a id="a-25"></a>一一宝园。<a id="a-26"></a>雕文刻镂。<a id="a-27"></a>光光相照映彻无碍。<a id="a-28"></a>复有无量十种宝园以为围绕。<a id="a-29"></a>珍妙庄严。<a id="a-2A"></a>清净无极。<a id="a-2B"></a>尊者婆须蜜多。<a id="a-2C"></a>端正微妙。<a id="a-2D"></a>色如花敷。<a id="a-2E"></a>相好具足。<a id="a-2F"></a>身真金色。<a id="a-2G"></a>不长不短。<a id="a-2H"></a>不肥不瘦。<a id="a-2I"></a>目睫绀色。<a id="a-2J"></a>如青莲花。<a id="a-2K"></a>鬓发柔润。<a id="a-2L"></a>其色绀艳。<a id="a-2M"></a>威仪齐整。<a id="a-2N"></a>进止庠序。<a id="a-2O"></a>手足鲜泽。<a id="a-2P"></a>千辐轮相。<a id="a-2Q"></a>六欲天后。<a id="a-2R"></a>不得为比。<a id="a-2S"></a>声踰梵音。<a id="a-2T"></a>悉解众语。<a id="a-2U"></a>善知世间工巧技艺。<a id="a-2V"></a>深达一切诸论根本。<a id="a-2W"></a>及论议相皆悉究尽。<a id="a-2X"></a>善知字义。<a id="a-2Y"></a>善辩正智善巧方便如幻境界。<a id="a-2Z"></a>善知菩萨方便法门。<a id="a-2a"></a>善知菩萨方便法界。<a id="a-2b"></a>具诸相好。<a id="a-2c"></a>璎珞严身。<a id="a-2d"></a>摩尼宝冠。<a id="a-2e"></a>放大光明。<a id="a-2f"></a>心王明珠以为花鬘。<a id="a-2g"></a>本愿眷属皆悉围绕。<a id="a-2h"></a>功德成满不可沮坏。<a id="a-2i"></a>具足无尽功德宝藏。<a id="a-2j"></a>身出光明普照一切。<a id="a-2k"></a>饶益光柔软光。<a id="a-2l"></a>悦乐光开心光。<a id="a-2m"></a>庄严菩萨心道之光。<a id="a-2n"></a>以此光明。<a id="a-2o"></a>严饰一切众生之心遇斯光者。<a id="a-2p"></a>得离五欲。<a id="a-2q"></a>拔众苦根。</p>
  <p id="a2r">尔时善财童子。<a id="a-2s"></a>诣尊者婆须蜜多所。<a id="a-2t"></a>叉手合掌。<a id="a-2u"></a>白言大圣。<a id="a-2v"></a>我已先发阿耨多罗三藐三菩提心。<a id="a-2w"></a>而未知云何学菩萨行。<a id="a-2x"></a>修菩萨道。<a id="a-2y"></a>答言善男子。<a id="a-2z"></a>我唯知此一亿离欲无垢具足庄严菩萨法门。<a id="a-30"></a>善男子。<a id="a-31"></a>若天见我遍一切处。<a id="a-32"></a>天光璎珞。<a id="a-33"></a>以自严饰。<a id="a-34"></a>为天女形。<a id="a-35"></a>若人见我。<a id="a-36"></a>我以上妙色清净慈心。<a id="a-37"></a>而自庄严。<a id="a-38"></a>为童女形。<a id="a-39"></a>非人见我。<a id="a-3A"></a>我现非人女形。<a id="a-3B"></a>端正殊妙。<a id="a-3C"></a>遍非人处。<a id="a-3D"></a>若有众生。<a id="a-3E"></a>来至我所。<a id="a-3F"></a>起淫怒痴。<a id="a-3G"></a>无有是处。<a id="a-3H"></a>唯得菩萨无受正法。<a id="a-3I"></a>恒为众生说清净解脱离苦法门。<a id="a-3J"></a>闻我名者。<a id="a-3K"></a>得厌离观。<a id="a-3L"></a>速得成就功德三昧。<a id="a-3M"></a>身心寂静。<a id="a-3N"></a>无有障碍。<a id="a-3O"></a>见我形者。<a id="a-3P"></a>即得欢喜三昧。<a id="a-3Q"></a>闻我声者。<a id="a-3R"></a>即得无量声藏三昧。<a id="a-3S"></a>闻我名者。<a id="a-3T"></a>即得归依佛法僧宝。<a id="a-3U"></a>即得诸佛刹普现色三昧。<a id="a-3V"></a>若有众生。<a id="a-3W"></a>与我同止者。<a id="a-3X"></a>即得解脱光三昧。<a id="a-3Y"></a>若有众生。<a id="a-3Z"></a>谛观我者。<a id="a-3a"></a>即得寂静庄严三昧。<a id="a-3b"></a>若有见我频申欠呿者。<a id="a-3c"></a>得坏散外道三昧。<a id="a-3d"></a>若有众生。<a id="a-3e"></a>观察我者。<a id="a-3f"></a>得一切诸佛境界光明三昧。<a id="a-3g"></a>若有众生。<a id="a-3h"></a>与我言者。<a id="a-3i"></a>即得守护摄受一切众生藏三昧。<a id="a-3j"></a>若有众生。<a id="a-3k"></a>为我搔痒者。<a id="a-3l"></a>即得一切德集花藏三昧。<a id="a-3m"></a>若有众生亲近我者。<a id="a-3n"></a>即得一亿无染离欲庄严菩萨无著无极明净一切智境界法门。<a id="a-3o"></a>善财童子。<a id="a-3p"></a>白言大圣。<a id="a-3q"></a>昔于何所。<a id="a-3r"></a>修何功德。<a id="a-3s"></a>种何善根。<a id="a-3t"></a>有何等业。<a id="a-3u"></a>得此法门。<a id="a-3v"></a>答言善男子。<a id="a-3w"></a>过去有佛。<a id="a-3x"></a>号无染着行如来应供正遍知明行足善逝世间解无上士调御丈夫天人师佛世尊。<a id="a-3y"></a>尔时无染着行如来。<a id="a-3z"></a>出兴于世。<a id="a-40"></a>为哀愍饶益一切众生故。<a id="a-41"></a>向普贤城。<a id="a-42"></a>始至界上。<a id="a-43"></a>当举足时。<a id="a-44"></a>国土城邑六种震动。<a id="a-45"></a>下足之时。<a id="a-46"></a>丘墟坑坎。<a id="a-47"></a>皆自夷平。<a id="a-48"></a>空中清明。<a id="a-49"></a>自然严净。<a id="a-4A"></a>尔时世尊。<a id="a-4B"></a>足蹈门阃。<a id="a-4C"></a>即时大地复更震动。<a id="a-4D"></a>瓦砾墙壁化成七宝。<a id="a-4E"></a>散杂宝花列住空中。<a id="a-4F"></a>罗覆宫城。<a id="a-4G"></a>百千万亿诸天乐器。<a id="a-4H"></a>众宝校饰。<a id="a-4I"></a>悬在虚空。<a id="a-4J"></a>不鼓自鸣。<a id="a-4K"></a>无量诸天。<a id="a-4L"></a>各与宫殿。<a id="a-4M"></a>列侍空中。<a id="a-4N"></a>顶礼佛足。<a id="a-4O"></a>雨诸天花。<a id="a-4P"></a>以供养佛。<a id="a-4Q"></a>佛入城时。<a id="a-4R"></a>放金色光。<a id="a-4S"></a>犹如金山。<a id="a-4T"></a>我于尔时。<a id="a-4U"></a>生彼城中。<a id="a-4V"></a>为长者妻。<a id="a-4W"></a>亦名婆须蜜多。<a id="a-4X"></a>见佛色身相好光明神通具足。<a id="a-4Y"></a>即开发我宿世善根。<a id="a-4Z"></a>我于尔时。<a id="a-4a"></a>与夫长者。<a id="a-4b"></a>疾诣佛所。<a id="a-4c"></a>即脱所著无价宝珠。<a id="a-4d"></a>以散佛上。<a id="a-4e"></a>所散宝珠。<a id="a-4f"></a>悉住虚空。<a id="a-4g"></a>接足作礼。</p>
  <p id="a4h">尔时文殊师利童子。<a id="a-4i"></a>为佛侍者。<a id="a-4j"></a>时文殊师利。<a id="a-4k"></a>即告我言。<a id="a-4l"></a>善女人。<a id="a-4m"></a>汝可速发无上道心。<a id="a-4n"></a>我于尔时。<a id="a-4o"></a>始发菩萨无上道心。<a id="a-4p"></a>婆须蜜多。<a id="a-4q"></a>告善财言。<a id="a-4r"></a>我唯得此一亿无染离欲庄严无著法门。<a id="a-4s"></a>诸大菩萨智慧方便化度众生大海深广三昧法门。<a id="a-4t"></a>大智慧力不可坏伏境界。<a id="a-4u"></a>我当云何能知能说彼功德行。<a id="a-4v"></a>善男子。<a id="a-4w"></a>汝从此南行。<a id="a-4x"></a>彼有大城。<a id="a-4y"></a>名曰善寂。<a id="a-4z"></a>城中长者。<a id="a-50"></a>名曰不憍高贵德王。<a id="a-51"></a>彼大长者。<a id="a-52"></a>昼夜六时。<a id="a-53"></a>恒常供养栴檀宝塔。<a id="a-54"></a>汝诣彼问。<a id="a-55"></a>云何菩萨学菩萨行。<a id="a-56"></a>修菩萨道。<a id="a-57"></a>时善财童子。<a id="a-58"></a>头面敬礼彼女人足。<a id="a-59"></a>辞退南行。<a id="a-5A"></a>渐渐游步。<a id="a-5B"></a>至彼大城。<a id="a-5C"></a>到长者所。<a id="a-5D"></a>白言大圣。<a id="a-5E"></a>我已先发阿耨多罗三藐三菩提心。<a id="a-5F"></a>而未知云何学菩萨行。<a id="a-5G"></a>修菩萨道。<a id="a-5H"></a>长者答言。<a id="a-5I"></a>我唯成就不灭度实际菩萨法门。<a id="a-5J"></a>住此法门。<a id="a-5K"></a>我今审知诸佛如来。<a id="a-5L"></a>不般涅槃。<a id="a-5M"></a>不入灭度。<a id="a-5N"></a>三世如来。<a id="a-5O"></a>永不涅槃。<a id="a-5P"></a>无涅槃相。<a id="a-5Q"></a>除佛方便为度虚伪众生故示现涅槃。<a id="a-5R"></a>欲令舍利广流布故。<a id="a-5S"></a>普令一切得入律行。<a id="a-5T"></a>善男子。<a id="a-5U"></a>若人能知如来毕竟不般涅槃者。<a id="a-5V"></a>是人能开栴檀宝塔。<a id="a-5W"></a>善男子。<a id="a-5X"></a>汝今可往礼拜供养。<a id="a-5Y"></a>善财童子。<a id="a-5Z"></a>即至塔所。<a id="a-5a"></a>头面敬礼。<a id="a-5b"></a>开栴檀塔。<a id="a-5c"></a>开塔户时。<a id="a-5d"></a>念念相续。<a id="a-5e"></a>得无尽佛性圆光明净无尽三昧法门。<a id="a-5f"></a>善男子。<a id="a-5g"></a>我心于刹那刹那顷。<a id="a-5h"></a>常入正受。<a id="a-5i"></a>于正受中。<a id="a-5j"></a>得无量无数圆光明净三昧。<a id="a-5k"></a>于念念顷。<a id="a-5l"></a>入胜进地。<a id="a-5m"></a>善财童子。<a id="a-5n"></a>白言大圣。<a id="a-5o"></a>此法门者。<a id="a-5p"></a>境界云何。<a id="a-5q"></a>答言。<a id="a-5r"></a>善男子。<a id="a-5s"></a>我入此三昧时。<a id="a-5t"></a>普入一切三昧道门。<a id="a-5u"></a>三昧力故。<a id="a-5v"></a>得见十方无量诸佛迦葉如来应供正遍知。<a id="a-5w"></a>十方无量各恒河沙微尘数世界海。<a id="a-5x"></a>同名迦葉如来等。<a id="a-5y"></a>拘那含牟尼佛及十方无量恒河沙微尘数世界海。<a id="a-5z"></a>同名拘那含牟尼佛等。<a id="a-60"></a>尸弃如来及十方无量恒河沙微尘数世界海。<a id="a-61"></a>同名尸弃如来等。<a id="a-62"></a>毗婆尸如来及十方无量恒河沙微尘数世界海。<a id="a-63"></a>同名毗婆尸如来等。<a id="a-64"></a>提舍如来及十方无量恒河沙微尘数世界海。<a id="a-65"></a>同名提舍如来等。<a id="a-66"></a>弗沙如来及十方无量恒河沙微尘数世界海。<a id="a-67"></a>同名弗沙如来等。<a id="a-68"></a>无上胜佛及十方无量恒河沙微尘数世界海。<a id="a-69"></a>同名无上胜佛等。<a id="a-6A"></a>无上莲花佛及十方无量恒河沙微尘数世界海。<a id="a-6B"></a>同名无上莲花佛等。<a id="a-6C"></a>如是无量诸佛。<a id="a-6D"></a>行行相次。<a id="a-6E"></a>不相障碍。<a id="a-6F"></a>一如来面白毫相中。<a id="a-6G"></a>映现一切十方无量一切诸佛。<a id="a-6H"></a>十方一切无量诸佛白毫相中。<a id="a-6I"></a>映现一佛。<a id="a-6J"></a>一切诸佛毛孔光明。<a id="a-6K"></a>更相映现。<a id="a-6L"></a>亦复如是。<a id="a-6M"></a>坐栴檀塔。<a id="a-6N"></a>我于刹那顷。<a id="a-6O"></a>皆悉睹见诸佛世尊。<a id="a-6P"></a>心心相续。<a id="a-6Q"></a>间无空缺。<a id="a-6R"></a>亦于刹那顷。<a id="a-6S"></a>得见阎浮提微尘数。<a id="a-6T"></a>复见百千万亿阎浮提微尘数。<a id="a-6U"></a>乃至十方恒河沙不可说不可说世界微尘数诸佛。<a id="a-6V"></a>复过是数。<a id="a-6W"></a>得见无量无边微尘数诸佛。<a id="a-6X"></a>乃至得见不可说微尘数世界海诸佛。<a id="a-6Y"></a>又见诸佛从初发心。<a id="a-6Z"></a>游戏神通无碍自在。<a id="a-6a"></a>亦见一切大愿清净妙行成就分别功德不二法门。<a id="a-6b"></a>亦见满愿波罗蜜清净波罗蜜成就次第一切菩萨诸地。<a id="a-6c"></a>得普忍清净游戏神通。<a id="a-6d"></a>长养善根。<a id="a-6e"></a>降伏四魔。<a id="a-6f"></a>成就众生。<a id="a-6g"></a>严净佛土。<a id="a-6h"></a>成菩提道。<a id="a-6i"></a>转妙法轮。<a id="a-6j"></a>放大光明。<a id="a-6k"></a>是诸大众。<a id="a-6l"></a>悉睹此相心心相续。<a id="a-6m"></a>间无空缺。<a id="a-6n"></a>时高贵德王菩萨。<a id="a-6o"></a>告善财童子。<a id="a-6p"></a>善男子。<a id="a-6q"></a>汝今见此栴檀塔中无量净明圆光明净神通庄严诸如来不。<a id="a-6r"></a>悉皆同入毗罗摩伽三昧神通法轮不二法门不。<a id="a-6s"></a>诸佛如来。<a id="a-6t"></a>以此明净不二法门神通力故。<a id="a-6u"></a>遍一切处。<a id="a-6v"></a>转妙法轮以明净镜身充满法界。<a id="a-6w"></a>尔时善财童子。<a id="a-6x"></a>白言大圣。<a id="a-6y"></a>我今已见一切诸佛神通游戏清净境界。<a id="a-6z"></a>亦闻诸佛说法音声。<a id="a-70"></a>了了分明。<a id="a-71"></a>不坏耳根。<a id="a-72"></a>受持不忘。<a id="a-73"></a>正念思惟。<a id="a-74"></a>不失句义。<a id="a-75"></a>次第分别。<a id="a-76"></a>为人演说。<a id="a-77"></a>示教利喜。<a id="a-78"></a>以智慧力。<a id="a-79"></a>分别诸佛法教。<a id="a-7A"></a>教授众生。<a id="a-7B"></a>见弥勒等未来百佛千佛。<a id="a-7C"></a>百千佛亿万佛。<a id="a-7D"></a>阿閦婆。<a id="a-7E"></a>频婆罗。<a id="a-7F"></a>阿僧祇佛。<a id="a-7G"></a>于念念中。<a id="a-7H"></a>刹那顷。<a id="a-7I"></a>心念明净。<a id="a-7J"></a>亦见未来恒河沙不可说不可说世界微尘数等众生。<a id="a-7K"></a>发菩萨心。<a id="a-7L"></a>修菩萨道。<a id="a-7M"></a>行三十七品。<a id="a-7N"></a>具六波罗蜜。<a id="a-7O"></a>游戏神通。<a id="a-7P"></a>教化众生。<a id="a-7Q"></a>净佛国土。<a id="a-7R"></a>取吉祥草。<a id="a-7S"></a>坐菩提树。<a id="a-7T"></a>降伏四魔。<a id="a-7U"></a>成等正觉。<a id="a-7V"></a>转妙法轮放大光明。<a id="a-7W"></a>示现涅槃。<a id="a-7X"></a>乃至正法像法。<a id="a-7Y"></a>劫数成坏。<a id="a-7Z"></a>心心相续。<a id="a-7a"></a>皆悉明了。<a id="a-7b"></a>如见此境未来国土十方世界。<a id="a-7c"></a>亦复如是。<a id="a-7d"></a>亦见现在毗卢遮那多陀阿伽度阿罗诃三藐三佛陀等。<a id="a-7e"></a>无量无数一切诸佛。<a id="a-7f"></a>从初发心。<a id="a-7g"></a>坐于道场。<a id="a-7h"></a>转妙法轮。<a id="a-7i"></a>示现涅槃。<a id="a-7j"></a>正法像法。<a id="a-7k"></a>劫数成坏。<a id="a-7l"></a>住世久近。<a id="a-7m"></a>如此世界。<a id="a-7n"></a>十方亦然。<a id="a-7o"></a>十方三世一切佛刹。<a id="a-7p"></a>火劫起时。<a id="a-7q"></a>于栴檀塔。<a id="a-7r"></a>倍更明显。<a id="a-7s"></a>亦闻十方三世诸佛已说今说当说。<a id="a-7t"></a>以智慧力。<a id="a-7u"></a>悉能受持。<a id="a-7v"></a>一切世间。<a id="a-7w"></a>声闻缘觉。<a id="a-7x"></a>及小菩萨所不能及。<a id="a-7y"></a>善男子。<a id="a-7z"></a>我唯知此不生不灭实际庄严平等菩萨法门。<a id="a-80"></a>诸大菩萨于一念顷。<a id="a-81"></a>悉知三世佛法本际平等。<a id="a-82"></a>于刹那顷。<a id="a-83"></a>庄严无量三昧境界海门。<a id="a-84"></a>住如实际。<a id="a-85"></a>无彼我相。<a id="a-86"></a>亦无二意。<a id="a-87"></a>住佛所住。<a id="a-88"></a>于一切而无怯想。<a id="a-89"></a>住欢喜法界。<a id="a-8A"></a>清净庄严。<a id="a-8B"></a>三乘贤圣。<a id="a-8C"></a>如实智慧。<a id="a-8D"></a>平等无二。<a id="a-8E"></a>不着世间及世间果。<a id="a-8F"></a>一切三世如来印绶及受决法。<a id="a-8G"></a>悉充法界。<a id="a-8H"></a>常住不灭。<a id="a-8I"></a>一切如来。<a id="a-8J"></a>音声充满。<a id="a-8K"></a>法界不可思议。<a id="a-8L"></a>无量无边。<a id="a-8M"></a>不可具说。<a id="a-8N"></a>我当云何能知能说彼功德行。<a id="a-8O"></a>善男子。<a id="a-8P"></a>于此南方。<a id="a-8Q"></a>有孤绝山。<a id="a-8R"></a>名金刚轮庄严高显。<a id="a-8S"></a>彼有菩萨名观世音。<a id="a-8T"></a>住其山顶。<a id="a-8U"></a>汝诣彼问。<a id="a-8V"></a>云何菩萨学菩萨行。<a id="a-8W"></a>修菩萨道。<a id="a-8X"></a>时善财童子。<a id="a-8Y"></a>头面敬礼高贵德王菩萨足已。<a id="a-8Z"></a>绕百千匝。<a id="a-8a"></a>眷仰瞻察。<a id="a-8b"></a>辞退南行。</p>
  <p id="a8c">尔时善财童子。<a id="a-8d"></a>正念思惟彼长者教。<a id="a-8e"></a>随顺菩萨解脱之藏。<a id="a-8f"></a>正念菩萨诸忆念力。<a id="a-8g"></a>承佛威神佛本愿力。<a id="a-8h"></a>以三昧正受。<a id="a-8i"></a>于念念中。<a id="a-8j"></a>间无空缺。<a id="a-8k"></a>常念栴檀宝塔无量诸佛。<a id="a-8l"></a>悲泣雨泪。<a id="a-8m"></a>寻路而行。<a id="a-8n"></a>次第分别一切诸佛及诸佛法。<a id="a-8o"></a>于一心中。<a id="a-8p"></a>庄严诸佛神通念定慧力。<a id="a-8q"></a>为欲长养菩提善根。<a id="a-8r"></a>思惟正念一切诸佛不思议业。<a id="a-8s"></a>渐渐游行。<a id="a-8t"></a>到彼孤山。<a id="a-8u"></a>步步登陟。<a id="a-8v"></a>念观世音。<a id="a-8w"></a>正念不舍。<a id="a-8x"></a>遥见经行在岩西阿。<a id="a-8y"></a>处处皆有流泉花树。<a id="a-8z"></a>林池清渌。<a id="a-90"></a>金花香草。<a id="a-91"></a>柔软鲜洁。<a id="a-92"></a>皆从菩萨功德所生。<a id="a-93"></a>至其山顶。<a id="a-94"></a>见观世音坐于金刚八楞之座。<a id="a-95"></a>座出光明。<a id="a-96"></a>严饰无比。<a id="a-97"></a>与无量菩萨。<a id="a-98"></a>眷属围绕。<a id="a-99"></a>而为说法。<a id="a-9A"></a>时观世音。<a id="a-9B"></a>身真金色。<a id="a-9C"></a>手执大悲白宝莲华。<a id="a-9D"></a>说大慈悲经。<a id="a-9E"></a>劝发摄取一切众生。<a id="a-9F"></a>入于普门示现法门。</p>
  <p id="a9G">尔时善财童子。<a id="a-9H"></a>既得见已。<a id="a-9I"></a>欢喜踊跃。<a id="a-9J"></a>不自胜持。<a id="a-9K"></a>生希有心。<a id="a-9L"></a>合掌谛观。<a id="a-9M"></a>目不暂舍。<a id="a-9N"></a>作如是念。<a id="a-9O"></a>善知识者即是如来。<a id="a-9P"></a>善知识者是佛道正因。<a id="a-9Q"></a>善知识者是法宝云。<a id="a-9R"></a>善知识者是功德行藏。<a id="a-9S"></a>善知识者十力妙宝。<a id="a-9T"></a>善知识者难见难值最胜无比难可测量。<a id="a-9U"></a>善知识者是十二头陀正因之行。<a id="a-9V"></a>善知识者是无尽智藏。<a id="a-9W"></a>善知识者生功德牙茎。<a id="a-9X"></a>善知识者能开发示道一切智门。<a id="a-9Y"></a>善知识者能令一切众生得入萨婆若海。<a id="a-9Z"></a>究竟清净无上佛性菩提境界。<a id="a-9a"></a>如是赞叹善知识已。<a id="a-9b"></a>渐渐亲近。<a id="a-9c"></a>时观世音。<a id="a-9d"></a>遥见善财。<a id="a-9e"></a>赞言。<a id="a-9f"></a>善哉善哉。<a id="a-9g"></a>善来童子。<a id="a-9h"></a>专求大乘。<a id="a-9i"></a>摄取众生。<a id="a-9j"></a>救护一切众生。<a id="a-9k"></a>生柔软心。<a id="a-9l"></a>正直心。<a id="a-9m"></a>深心。<a id="a-9n"></a>求佛法心。<a id="a-9o"></a>起大悲心。<a id="a-9p"></a>向普贤行。<a id="a-9q"></a>发一切大愿清净之行。<a id="a-9r"></a>成就一切大愿庄严。<a id="a-9s"></a>常乐受持一切佛法宝云。<a id="a-9t"></a>心不亏减。<a id="a-9u"></a>增长善根。<a id="a-9v"></a>修诸功德。<a id="a-9w"></a>无有厌足。<a id="a-9x"></a>顺善知识。<a id="a-9y"></a>不违其教。<a id="a-9z"></a>从文殊师利智慧大海。<a id="a-A0"></a>成熟心行。<a id="a-A1"></a>得佛势力光明三昧。<a id="a-A2"></a>身心严净。<a id="a-A3"></a>无有垢秽。<a id="a-A4"></a>永离懈怠。<a id="a-A5"></a>终不退转。<a id="a-A6"></a>常见诸佛心生欢喜。<a id="a-A7"></a>远绝众恶。<a id="a-A8"></a>修诸善行。<a id="a-A9"></a>成就智慧。<a id="a-AA"></a>心无障碍。<a id="a-AB"></a>净如虚空。<a id="a-AC"></a>速得对治离苦法门。<a id="a-AD"></a>住诸如来境界光明守护法城。<a id="a-AE"></a>广宣法教。</p>
  <p id="aAF">尔时善财童子。<a id="a-AG"></a>至观世音菩萨所。<a id="a-AH"></a>头面礼足。<a id="a-AI"></a>绕百千匝。<a id="a-AJ"></a>合掌恭敬。<a id="a-AK"></a>却住一面。<a id="a-AL"></a>白言大圣。<a id="a-AM"></a>我已先发阿耨多罗三藐三菩提心。<a id="a-AN"></a>而未能知云何菩萨学菩萨行。<a id="a-AO"></a>修菩萨道。<a id="a-AP"></a>答言。<a id="a-AQ"></a>善哉善哉。<a id="a-AR"></a>善男子。<a id="a-AS"></a>汝今已能发阿耨多罗三藐三菩提心。<a id="a-AT"></a>善男子。<a id="a-AU"></a>我已成就毗罗摩伽三昧大悲法门。<a id="a-AV"></a>善男子。<a id="a-AW"></a>此毗罗摩伽三昧大悲法门。<a id="a-AX"></a>是菩萨行。<a id="a-AY"></a>一切菩萨功德智慧。<a id="a-AZ"></a>悉入其中。<a id="a-Aa"></a>三昧力故。<a id="a-Ab"></a>不移此座。<a id="a-Ac"></a>普现一切清净色身。<a id="a-Ad"></a>以普现法门清净光明之行。<a id="a-Ae"></a>于十方世界。<a id="a-Af"></a>教化成熟六趣众生。<a id="a-Ag"></a>常于一切诸佛所。<a id="a-Ah"></a>随所应化。<a id="a-Ai"></a>普现其前。<a id="a-Aj"></a>或以布施摄诸悭贪。<a id="a-Ak"></a>或以持戒摄诸毁禁。<a id="a-Al"></a>或以忍辱摄诸恚恼。<a id="a-Am"></a>或以精进摄诸懈怠。<a id="a-An"></a>或以禅定摄诸乱心。<a id="a-Ao"></a>或以智慧摄诸愚痴。<a id="a-Ap"></a>以六和敬善顺众生。<a id="a-Aq"></a>以四摄法摄取众生。<a id="a-Ar"></a>放大光明网除灭众生烦恼热痛。<a id="a-As"></a>以方便波罗蜜行布施爱语利益同事。<a id="a-At"></a>摄取众生。<a id="a-Au"></a>以一切光明网微妙音声。<a id="a-Av"></a>普为十方一切众生。<a id="a-Aw"></a>演说一切圣解脱法。<a id="a-Ax"></a>成就一切诸波罗蜜。<a id="a-Ay"></a>随诸众生。<a id="a-Az"></a>应以诸佛菩萨声闻缘觉形色威仪。<a id="a-B0"></a>而得度者。<a id="a-B1"></a>皆为现身。<a id="a-B2"></a>坐金刚座。<a id="a-B3"></a>手执白花。<a id="a-B4"></a>为说毗罗摩伽菩萨本行大悲法门圣解脱法。<a id="a-B5"></a>若有众生。<a id="a-B6"></a>应以六趣形色威仪。<a id="a-B7"></a>而得度者。<a id="a-B8"></a>现六趣身坐金刚座。<a id="a-B9"></a>手执白花。<a id="a-BA"></a>为说毗罗摩伽大悲法门圣解脱法。<a id="a-BB"></a>令彼众生皆得悦乐。<a id="a-BC"></a>以妙色身。<a id="a-BD"></a>变现自在。<a id="a-BE"></a>示同类身。<a id="a-BF"></a>普度一切。<a id="a-BG"></a>随其威仪。<a id="a-BH"></a>乃至同心。<a id="a-BI"></a>摄取众生。<a id="a-BJ"></a>善男子。<a id="a-BK"></a>我常行此大悲法门毗罗摩伽菩萨圆满智慧光明三昧。<a id="a-BL"></a>我于往昔。<a id="a-BM"></a>发清净誓。<a id="a-BN"></a>满足愿故。<a id="a-BO"></a>以此净愿果力。<a id="a-BP"></a>住此法门。<a id="a-BQ"></a>是故此三昧门。<a id="a-BR"></a>名为大悲具菩萨行毗罗摩伽三昧法门。<a id="a-BS"></a>教化一切众生。<a id="a-BT"></a>为诸众生而作屋宅归依覆护依止之处。<a id="a-BU"></a>为诸众生作大桥梁。<a id="a-BV"></a>作大洲渚。<a id="a-BW"></a>为诸众生。<a id="a-BX"></a>作大炬烛。<a id="a-BY"></a>作大导师。<a id="a-BZ"></a>乃至究竟处。<a id="a-Ba"></a>为化众生故。<a id="a-Bb"></a>发弘誓愿。<a id="a-Bc"></a>见闻我者。<a id="a-Bd"></a>皆得欢喜。<a id="a-Be"></a>欲令一切五道众生。<a id="a-Bf"></a>远离崄难恶道恐怖。<a id="a-Bg"></a>热恼恐怖。<a id="a-Bh"></a>愚痴恐怖。<a id="a-Bi"></a>系缚恐怖。<a id="a-Bj"></a>杀害恐怖。<a id="a-Bk"></a>贫穷恐怖。<a id="a-Bl"></a>不活恐怖。<a id="a-Bm"></a>诤讼恐怖。<a id="a-Bn"></a>大众恐怖。<a id="a-Bo"></a>死恐怖。<a id="a-Bp"></a>堕四恶道恐怖。<a id="a-Bq"></a>诸趣恐怖。<a id="a-Br"></a>不同意恐怖。<a id="a-Bs"></a>爱不爱恐怖。<a id="a-Bt"></a>一切恶恐怖。<a id="a-Bu"></a>逼迫身恐怖。<a id="a-Bv"></a>逼迫心恐怖。<a id="a-Bw"></a>愁忧恐怖。<a id="a-Bx"></a>懈怠恐怖。<a id="a-By"></a>邪淫贪色恐怖。<a id="a-Bz"></a>生老病死忧悲苦恼。<a id="a-C0"></a>所求不得。<a id="a-C1"></a>爱别离苦。<a id="a-C2"></a>怨憎会苦。<a id="a-C3"></a>为脱一切众生苦畏海故。<a id="a-C4"></a>发大誓愿。<a id="a-C5"></a>住此净慧光明法门。<a id="a-C6"></a>复次善男子。<a id="a-C7"></a>出生现在正念救护三世一切众生怖畏正念法名字法轮法门。<a id="a-C8"></a>为脱轮转三界众生故。<a id="a-C9"></a>入论议法门。<a id="a-CA"></a>住此法门故。<a id="a-CB"></a>示现一切众生等身种种方便。<a id="a-CC"></a>随其所应。<a id="a-CD"></a>以是方便。<a id="a-CE"></a>除其恐怖。<a id="a-CF"></a>皆令发阿耨多罗三藐三菩提心得不退转。<a id="a-CG"></a>供养诸佛。<a id="a-CH"></a>受持正法。<a id="a-CI"></a>善男子。<a id="a-CJ"></a>我唯知此大悲清净毗罗摩伽菩萨光明法门。<a id="a-CK"></a>诸大菩萨。<a id="a-CL"></a>一切皆具普贤菩萨清净大愿。<a id="a-CM"></a>成满究竟普贤之行。<a id="a-CN"></a>不断一切诸善根流。<a id="a-CO"></a>不灭一切诸三昧流。<a id="a-CP"></a>常修阿毗跋致行。<a id="a-CQ"></a>未曾断绝。<a id="a-CR"></a>善知世界成坏之相。<a id="a-CS"></a>灭诸众生不善根牙。<a id="a-CT"></a>生出一切诸善根流。<a id="a-CU"></a>灭诸众生生死心流。<a id="a-CV"></a>出生众生善根心流。<a id="a-CW"></a>我当云何能知能说彼功德行。</p>
  <p id="aCX">尔时东方有一菩萨。<a id="a-CY"></a>名无异行。<a id="a-CZ"></a>宝花承足。<a id="a-Ca"></a>步虚而来。<a id="a-Cb"></a>诣娑婆世界金刚轮山。<a id="a-Cc"></a>足蹈山时。<a id="a-Cd"></a>娑婆世界。<a id="a-Ce"></a>六种震动变成众宝。<a id="a-Cf"></a>以为庄严。<a id="a-Cg"></a>举身毛孔。<a id="a-Ch"></a>普放光明。<a id="a-Ci"></a>皆悉映蔽日月星辰。<a id="a-Cj"></a>梵释四王。<a id="a-Ck"></a>及一切天龙神夜叉。<a id="a-Cl"></a>揵闼婆阿修罗。<a id="a-Cm"></a>迦楼罗紧那罗。<a id="a-Cn"></a>摩睺罗伽。<a id="a-Co"></a>人非人等。<a id="a-Cp"></a>火珠光明。<a id="a-Cq"></a>摩尼珠光。<a id="a-Cr"></a>皆如聚墨。<a id="a-Cs"></a>又此光明。<a id="a-Ct"></a>普照地狱。<a id="a-Cu"></a>饿鬼畜生。<a id="a-Cv"></a>阎罗王处。<a id="a-Cw"></a>及诸幽闇。<a id="a-Cx"></a>消灭众苦。<a id="a-Cy"></a>断除烦恼病苦怖畏。<a id="a-Cz"></a>皆得安隐。<a id="a-D0"></a>普雨宝雨。<a id="a-D1"></a>充满佛刹。<a id="a-D2"></a>及雨一切供养之具。<a id="a-D3"></a>以是等种种供养。<a id="a-D4"></a>供养如来。<a id="a-D5"></a>随诸众生所应见身。<a id="a-D6"></a>为其示现。<a id="a-D7"></a>遍六趣已。<a id="a-D8"></a>到金刚轮山。<a id="a-D9"></a>至观世音所。<a id="a-DA"></a>尔时观世音菩萨。<a id="a-DB"></a>告善财言。<a id="a-DC"></a>善男子。<a id="a-DD"></a>汝见此座无异行菩萨不。<a id="a-DE"></a>答言。<a id="a-DF"></a>大圣。<a id="a-DG"></a>唯然已见。<a id="a-DH"></a>时观世音。<a id="a-DI"></a>告善财言。<a id="a-DJ"></a>汝诣彼问。<a id="a-DK"></a>云何菩萨学菩萨行。<a id="a-DL"></a>修菩萨道。<a id="a-DM"></a>时善财童子。<a id="a-DN"></a>头面敬礼观世音足。<a id="a-DO"></a>绕无数匝。<a id="a-DP"></a>观察无厌。<a id="a-DQ"></a>正念圣教。<a id="a-DR"></a>深入智海。<a id="a-DS"></a>却行辞退。<a id="a-DT"></a>至无异行所。<a id="a-DU"></a>头面敬礼。<a id="a-DV"></a>右绕七匝。<a id="a-DW"></a>毕已合掌而立。<a id="a-DX"></a>白言大圣。<a id="a-DY"></a>我已先发阿耨多罗三藐三菩提心。<a id="a-DZ"></a>而未知菩萨云何学菩萨行。<a id="a-Da"></a>修菩萨道。<a id="a-Db"></a>答言善男子。<a id="a-Dc"></a>我已成就普现速行法门。<a id="a-Dd"></a>善财童子。<a id="a-De"></a>白言大圣。<a id="a-Df"></a>于何佛所。<a id="a-Dg"></a>得此法门。<a id="a-Dh"></a>所从来刹。<a id="a-Di"></a>去此几何。<a id="a-Dj"></a>发来久如。<a id="a-Dk"></a>答言善男子。<a id="a-Dl"></a>此处难知。<a id="a-Dm"></a>一切天人。<a id="a-Dn"></a>及阿修罗。<a id="a-Do"></a>人非人等。<a id="a-Dp"></a>所不能测。<a id="a-Dq"></a>唯勤精进不退转行。<a id="a-Dr"></a>亲近善知识佛所护念。<a id="a-Ds"></a>乃能得知。<a id="a-Dt"></a>若非具足宿善根力清净直心。<a id="a-Du"></a>具菩萨根开智慧眼。<a id="a-Dv"></a>多闻多知。<a id="a-Dw"></a>尚不得闻。<a id="a-Dx"></a>不能深入贤圣智慧。<a id="a-Dy"></a>何况信解菩萨行处。<a id="a-Dz"></a>善财童子。<a id="a-E0"></a>白言大圣。<a id="a-E1"></a>唯愿为我。<a id="a-E2"></a>说彼国土如来名号。<a id="a-E3"></a>我当承佛神力及善知识力。<a id="a-E4"></a>信五根力。<a id="a-E5"></a>成就神通力。<a id="a-E6"></a>而得信解。<a id="a-E7"></a>尔时无异行菩萨。<a id="a-E8"></a>答善财言。<a id="a-E9"></a>我所来刹。<a id="a-EA"></a>名妙首法藏。<a id="a-EB"></a>佛号普贤首。<a id="a-EC"></a>于彼佛所。<a id="a-ED"></a>得此普现速行法门。<a id="a-EE"></a>从彼发来。<a id="a-EF"></a>已经不可说佛刹微尘等劫。<a id="a-EG"></a>于一念中行不可说佛刹微尘等步。<a id="a-EH"></a>一一步过不可说佛刹微尘等世界。<a id="a-EI"></a>所经诸国。<a id="a-EJ"></a>佛皆现在。<a id="a-EK"></a>以一切菩萨无尽供具。<a id="a-EL"></a>供养诸佛摩[少/兔]摩身。<a id="a-EM"></a>所以者何。<a id="a-EN"></a>以我得此无著清净法性生身如实相印三昧法门。<a id="a-EO"></a>以是功德。<a id="a-EP"></a>能供养如来无著法身。<a id="a-EQ"></a>以一切诸菩萨所希见事。<a id="a-ER"></a>供养诸佛。<a id="a-ES"></a>随诸众生宿世善根。<a id="a-ET"></a>为现色身。<a id="a-EU"></a>而为说法。<a id="a-EV"></a>放大光明。<a id="a-EW"></a>普照十方。<a id="a-EX"></a>应适众心。<a id="a-EY"></a>随其所须。<a id="a-EZ"></a>如意皆得。<a id="a-Ea"></a>成就法藏。<a id="a-Eb"></a>出微妙声。<a id="a-Ec"></a>演说正法。<a id="a-Ed"></a>饶益众生。<a id="a-Ee"></a>以妙法身。<a id="a-Ef"></a>度脱众生。<a id="a-Eg"></a>乃至十方。<a id="a-Eh"></a>亦复如是。<a id="a-Ei"></a>善男子。<a id="a-Ej"></a>我唯知此菩萨普现速行法门。<a id="a-Ek"></a>诸大菩萨。<a id="a-El"></a>普于十方。<a id="a-Em"></a>无所不至。<a id="a-En"></a>境界无量。<a id="a-Eo"></a>无能坏者。<a id="a-Ep"></a>清净法身。<a id="a-Eq"></a>充满法界。<a id="a-Er"></a>分别了知诸众生道。<a id="a-Es"></a>满一切刹。<a id="a-Et"></a>顺一切法。<a id="a-Eu"></a>等观三世。<a id="a-Ev"></a>说平等法。<a id="a-Ew"></a>随顺世间。<a id="a-Ex"></a>不着佛道。<a id="a-Ey"></a>普至无著无碍。<a id="a-Ez"></a>善说一切诸法实相本性空寂。<a id="a-F0"></a>我当云何能知能说彼功德行。<a id="a-F1"></a>善男子。<a id="a-F2"></a>于此南方。<a id="a-F3"></a>有城名婆罗波提。<a id="a-F4"></a>彼有一天。<a id="a-F5"></a>名曰大天。<a id="a-F6"></a>汝诣彼问。<a id="a-F7"></a>云何菩萨学菩萨行。<a id="a-F8"></a>修菩萨道。<a id="a-F9"></a>时善财童子。<a id="a-FA"></a>头面礼敬无异行菩萨足。<a id="a-FB"></a>绕无数匝。<a id="a-FC"></a>瞻仰观察。<a id="a-FD"></a>辞退南行。</p>
  <p id="aFE">尔时善财童子。<a id="a-FF"></a>正念思惟菩萨毗罗摩伽无障碍行。<a id="a-FG"></a>一向专求无异行菩萨智慧境界所出光明智慧神通色身境界。<a id="a-FH"></a>一切功德庄严境界。<a id="a-FI"></a>勇猛精进。<a id="a-FJ"></a>坚固欢喜。<a id="a-FK"></a>出生无量不可思议持行法门。<a id="a-FL"></a>游戏神通。<a id="a-FM"></a>得决定智。<a id="a-FN"></a>深心悦乐。<a id="a-FO"></a>遍体欢喜。<a id="a-FP"></a>具诸功德诸三昧地。<a id="a-FQ"></a>陀罗尼地。<a id="a-FR"></a>诸大愿地。<a id="a-FS"></a>诸辩才地。<a id="a-FT"></a>具诸力地。<a id="a-FU"></a>渐渐游行。<a id="a-FV"></a>至彼城门。<a id="a-FW"></a>推问大天今在何所。<a id="a-FX"></a>时有人言。<a id="a-FY"></a>善男子。<a id="a-FZ"></a>今在城内重阁堂上。<a id="a-Fa"></a>成就微妙清净色身。<a id="a-Fb"></a>大众围绕。<a id="a-Fc"></a>化现说法。</p>
  <p id="aFd">尔时善财童子。<a id="a-Fe"></a>诣大天所。<a id="a-Ff"></a>头面敬礼。<a id="a-Fg"></a>白言大圣。<a id="a-Fh"></a>我已先发阿耨多罗三藐三菩提心。<a id="a-Fi"></a>而未知菩萨云何学菩萨行。<a id="a-Fj"></a>修菩萨道。<a id="a-Fk"></a>是时大天。<a id="a-Fl"></a>即申四臂。<a id="a-Fm"></a>取四海水。<a id="a-Fn"></a>安置四掌。<a id="a-Fo"></a>不令漏落。<a id="a-Fp"></a>自为善财童子。<a id="a-Fq"></a>澡面漱口。<a id="a-Fr"></a>取金莲华。<a id="a-Fs"></a>以散善财。<a id="a-Ft"></a>而作是言。<a id="a-Fu"></a>希有善男子。<a id="a-Fv"></a>甚奇甚特。<a id="a-Fw"></a>乃能远来。<a id="a-Fx"></a>求善知识。<a id="a-Fy"></a>善男子。<a id="a-Fz"></a>诸菩萨行。<a id="a-G0"></a>难闻难见。<a id="a-G1"></a>甚深微妙。<a id="a-G2"></a>不可思议。<a id="a-G3"></a>勇猛精进。<a id="a-G4"></a>形容微妙。<a id="a-G5"></a>人中分陀利。<a id="a-G6"></a>为众生归依。<a id="a-G7"></a>覆护一切。<a id="a-G8"></a>饶益众生。<a id="a-G9"></a>摄取不舍。<a id="a-GA"></a>安隐一切。<a id="a-GB"></a>普照一切十方刹海。<a id="a-GC"></a>显现正道。<a id="a-GD"></a>远离愚痴。<a id="a-GE"></a>为大导师。<a id="a-GF"></a>护持正法。<a id="a-GG"></a>将引众生。<a id="a-GH"></a>安隐无患。<a id="a-GI"></a>到于彼岸。<a id="a-GJ"></a>必定当至一切智城。<a id="a-GK"></a>甚为希有。<a id="a-GL"></a>菩萨三业。<a id="a-GM"></a>具足成就难净能净。<a id="a-GN"></a>永离众恶。<a id="a-GO"></a>于众生类。<a id="a-GP"></a>常以爱语。<a id="a-GQ"></a>随其所应。<a id="a-GR"></a>悉现其前。<a id="a-GS"></a>未尝失机。<a id="a-GT"></a>善男子。<a id="a-GU"></a>我唯成就菩萨云网光明法门。<a id="a-GV"></a>善财童子。<a id="a-GW"></a>白言大圣。<a id="a-GX"></a>此云网光明法门。<a id="a-GY"></a>境界云何。<a id="a-GZ"></a>尔时大天。<a id="a-Ga"></a>于善财前。<a id="a-Gb"></a>积天金聚。<a id="a-Gc"></a>犹如山王。<a id="a-Gd"></a>积白银聚。<a id="a-Ge"></a>积琉璃聚。<a id="a-Gf"></a>积颇梨聚。<a id="a-Gg"></a>积车磲聚。<a id="a-Gh"></a>积马瑙聚。<a id="a-Gi"></a>积夜光聚。<a id="a-Gj"></a>积水精聚。<a id="a-Gk"></a>积金精聚。<a id="a-Gl"></a>积开导众生摩尼聚。<a id="a-Gm"></a>积绀发摩尼聚。<a id="a-Gn"></a>积周罗摩尼聚。<a id="a-Go"></a>积水光摩尼聚。<a id="a-Gp"></a>积玫瑰聚。<a id="a-Gq"></a>积紫玫瑰聚。<a id="a-Gr"></a>积日精珠聚。<a id="a-Gs"></a>积弥罗佉宝聚。<a id="a-Gt"></a>积杂色宝聚。<a id="a-Gu"></a>积毗富罗宝聚。<a id="a-Gv"></a>积赤真珠罗网聚。<a id="a-Gw"></a>积栴檀摩尼聚。<a id="a-Gx"></a>及积庄严支节一切身分诸璎珞聚。<a id="a-Gy"></a>犹如须弥。<a id="a-Gz"></a>一切花一切香。<a id="a-H0"></a>一切涂香。<a id="a-H1"></a>一切末香。<a id="a-H2"></a>一切花鬘。<a id="a-H3"></a>一切天衣。<a id="a-H4"></a>一切宝盖。<a id="a-H5"></a>一切幢幡。<a id="a-H6"></a>一切乐器。<a id="a-H7"></a>一切床帐。<a id="a-H8"></a>诸供养具。<a id="a-H9"></a>五欲境界。<a id="a-HA"></a>如是众宝。<a id="a-HB"></a>积如须弥。<a id="a-HC"></a>又复显现阿僧祇百千万亿诸童女众。<a id="a-HD"></a>语善财言。<a id="a-HE"></a>善男子。<a id="a-HF"></a>汝可取此一切众宝。<a id="a-HG"></a>供养如来。<a id="a-HH"></a>惠施一切。<a id="a-HI"></a>摄取众生。<a id="a-HJ"></a>悉令众生。<a id="a-HK"></a>修檀波罗蜜。<a id="a-HL"></a>学檀波罗蜜。<a id="a-HM"></a>一切舍故。<a id="a-HN"></a>以此舍心。<a id="a-HO"></a>教授一切。<a id="a-HP"></a>普得修行。<a id="a-HQ"></a>令诸众生。<a id="a-HR"></a>能舍难舍。<a id="a-HS"></a>善男子。<a id="a-HT"></a>我以此物。<a id="a-HU"></a>教汝布施。<a id="a-HV"></a>普教一切。<a id="a-HW"></a>亦复如是。<a id="a-HX"></a>悉令众生。<a id="a-HY"></a>以无贪善根。<a id="a-HZ"></a>熏修身心。<a id="a-Ha"></a>普使众生。<a id="a-Hb"></a>修佛菩萨行。<a id="a-Hc"></a>亲近善知识。<a id="a-Hd"></a>供养恭敬。<a id="a-He"></a>尊重赞叹。<a id="a-Hf"></a>出生善根。<a id="a-Hg"></a>长养善根。<a id="a-Hh"></a>成就具足一切善根。<a id="a-Hi"></a>发阿耨多罗三藐三菩提心。</p>
  <p id="aHj">复次善男子。<a id="a-Hk"></a>若有众生。<a id="a-Hl"></a>贪五欲者。<a id="a-Hm"></a>为彼示现不净境界。<a id="a-Hn"></a>贪国土者。<a id="a-Ho"></a>为说无常。<a id="a-Hp"></a>为嗔恚怖畏。<a id="a-Hq"></a>憍慢放逸。<a id="a-Hr"></a>诤讼结恨如罗刹鬼。<a id="a-Hs"></a>杀生无度。<a id="a-Ht"></a>饮血啖肉。<a id="a-Hu"></a>如是等种种众生。<a id="a-Hv"></a>悉为示现。<a id="a-Hw"></a>教彼众生。<a id="a-Hx"></a>修大慈悲。<a id="a-Hy"></a>皆令永离嗔恚放逸。<a id="a-Hz"></a>若懈怠者。<a id="a-I0"></a>为现水火盗贼恶王怨敌等难。<a id="a-I1"></a>化以无常。<a id="a-I2"></a>起诸善根。<a id="a-I3"></a>善男子。<a id="a-I4"></a>如是种种恶类众生。<a id="a-I5"></a>以方便慧。<a id="a-I6"></a>灭除诸恶一切障碍智慧怨敌。<a id="a-I7"></a>成就一切诸波罗蜜。<a id="a-I8"></a>善男子。<a id="a-I9"></a>我唯知此菩萨云网光明法门。<a id="a-IA"></a>诸大菩萨。<a id="a-IB"></a>灭除烦恼。<a id="a-IC"></a>如忉利天王。<a id="a-ID"></a>灭阿修罗难。<a id="a-IE"></a>诸菩萨如水。<a id="a-IF"></a>能灭众生烦恼炽火。<a id="a-IG"></a>诸菩萨如火。<a id="a-IH"></a>能烧众生烦恼积薪。<a id="a-II"></a>诸菩萨如风。<a id="a-IJ"></a>吹散众生贪爱诸着。<a id="a-IK"></a>坏灭一切染爱痴心。<a id="a-IL"></a>诸菩萨如金刚。<a id="a-IM"></a>摧灭一切彼我有爱。<a id="a-IN"></a>诸大菩萨。<a id="a-IO"></a>成就如是诸大功德。<a id="a-IP"></a>我当云何能知能说彼菩萨行。<a id="a-IQ"></a>善男子。<a id="a-IR"></a>此阎浮提南方有国。<a id="a-IS"></a>名摩伽陀。<a id="a-IT"></a>寂灭道场菩提树下。<a id="a-IU"></a>有神名安住。<a id="a-IV"></a>汝诣彼问。<a id="a-IW"></a>云何菩萨学菩萨行。<a id="a-IX"></a>修菩萨道。<a id="a-IY"></a>时善财童子。<a id="a-IZ"></a>头面敬礼彼大天足。<a id="a-Ia"></a>尔乃辞退。<a id="a-Ib"></a>趣摩伽蛇国诣寂灭道场安住神所。</p>
  <p id="aIc">尔时十千地神。<a id="a-Id"></a>各作是言。<a id="a-Ie"></a>此童子来能救护一切众生。<a id="a-If"></a>即是如来藏。<a id="a-Ig"></a>能破众生无明[穀-禾+卵]膜。<a id="a-Ih"></a>常生胜妙法王之家。<a id="a-Ii"></a>离垢无障。<a id="a-Ij"></a>以无量天缯宝冠。<a id="a-Ik"></a>以冠其首。<a id="a-Il"></a>有大智慧宝藏。<a id="a-Im"></a>摧伏外道异学诸论议师。<a id="a-In"></a>法轮王法。<a id="a-Io"></a>教化众生。<a id="a-Ip"></a>尔时安住地天一万神等。<a id="a-Iq"></a>震动大地。<a id="a-Ir"></a>雨以香水。<a id="a-Is"></a>扫以香风。<a id="a-It"></a>一万地天。<a id="a-Iu"></a>异口同音。<a id="a-Iv"></a>出微妙声。<a id="a-Iw"></a>遍满三千大千世界。<a id="a-Ix"></a>放大光明。<a id="a-Iy"></a>普照三千大千世界。<a id="a-Iz"></a>复有众宝宫殿。<a id="a-J0"></a>以为庄严。<a id="a-J1"></a>一切花树。<a id="a-J2"></a>开敷鲜茂。<a id="a-J3"></a>曲枝垂下。<a id="a-J4"></a>一切果树。<a id="a-J5"></a>悉成果实。<a id="a-J6"></a>亦皆垂下。<a id="a-J7"></a>一切香水。<a id="a-J8"></a>泉源河池。<a id="a-J9"></a>回渊旋流。<a id="a-JA"></a>更相灌注。<a id="a-JB"></a>演出种种娱乐音声。<a id="a-JC"></a>诸天众宝庄严楼阁。<a id="a-JD"></a>骐驎师子。<a id="a-JE"></a>香象白鹿。<a id="a-JF"></a>凤凰孔雀。<a id="a-JG"></a>异类禽兽。<a id="a-JH"></a>各与眷属。<a id="a-JI"></a>赍持供具。<a id="a-JJ"></a>皆悉欢喜。<a id="a-JK"></a>出哀和音。<a id="a-JL"></a>无量宝藏。<a id="a-JM"></a>自然涌出。<a id="a-JN"></a>四方风起。<a id="a-JO"></a>犹如金轮。<a id="a-JP"></a>吹众杂花。<a id="a-JQ"></a>散道场地。<a id="a-JR"></a>天龙夜叉。<a id="a-JS"></a>揵闼婆阿修罗。<a id="a-JT"></a>迦楼罗紧那罗。<a id="a-JU"></a>摩睺罗伽。<a id="a-JV"></a>人非人等。<a id="a-JW"></a>充满林间。</p>
  <p id="aJX">尔时安住地神。<a id="a-JY"></a>告善财言。<a id="a-JZ"></a>善来善男子。<a id="a-Ja"></a>汝欲自见往昔曾于此处所种善根福报果不。<a id="a-Jb"></a>是时善财童子。<a id="a-Jc"></a>头面敬礼安住天足。<a id="a-Jd"></a>绕无数匝。<a id="a-Je"></a>却住一面。<a id="a-Jf"></a>白言大圣。<a id="a-Jg"></a>唯然欲见。<a id="a-Jh"></a>尔时安住地神。<a id="a-Ji"></a>即以足指。<a id="a-Jj"></a>案此大地。<a id="a-Jk"></a>无量阿僧祇那由他摩尼宝藏。<a id="a-Jl"></a>开发显现。<a id="a-Jm"></a>众吉祥瓶。<a id="a-Jn"></a>自然涌出。<a id="a-Jo"></a>善男子。<a id="a-Jp"></a>汝昔布施果报。<a id="a-Jq"></a>致此宝藏。<a id="a-Jr"></a>恣随汝意。<a id="a-Js"></a>以用布施。<a id="a-Jt"></a>善男子。<a id="a-Ju"></a>我已成就菩萨不可坏智慧藏法门。<a id="a-Jv"></a>我从燃灯佛来。<a id="a-Jw"></a>获大善根。<a id="a-Jx"></a>常住此地。<a id="a-Jy"></a>次第护诸菩萨。<a id="a-Jz"></a>令得深入智慧境界尽其源底。<a id="a-K0"></a>大愿成满。<a id="a-K1"></a>净菩萨行。<a id="a-K2"></a>出生一切三昧。<a id="a-K3"></a>修一切神通。<a id="a-K4"></a>具足一切菩萨大方广功德力。<a id="a-K5"></a>具足诸菩萨大威德力。<a id="a-K6"></a>成就菩萨不可测智慧。<a id="a-K7"></a>其心坚固不可破坏。<a id="a-K8"></a>放光明网。<a id="a-K9"></a>游诸佛刹。<a id="a-KA"></a>闻诸如来受记法轮。<a id="a-KB"></a>一切如来所转法轮一切修多罗云。<a id="a-KC"></a>以大法光明。<a id="a-KD"></a>普化众生。<a id="a-KE"></a>受持诸佛自在神力。<a id="a-KF"></a>守护诸佛大法明力。<a id="a-KG"></a>示教利喜。<a id="a-KH"></a>我唯知此菩萨不可破坏智慧法门。<a id="a-KI"></a>善男子。<a id="a-KJ"></a>乃往古世过须弥山微尘数劫。<a id="a-KK"></a>有劫名光明净。<a id="a-KL"></a>世界名月幢。<a id="a-KM"></a>如来号善眼。<a id="a-KN"></a>善男子。<a id="a-KO"></a>我于光明净劫善眼佛所。<a id="a-KP"></a>思惟得此法门。<a id="a-KQ"></a>修习长养净此法门。<a id="a-KR"></a>增进高广普演法门。<a id="a-KS"></a>于其中间。<a id="a-KT"></a>常得见佛。<a id="a-KU"></a>从光明劫。<a id="a-KV"></a>乃至贤劫。<a id="a-KW"></a>于其中间过不可说不可说佛刹微尘等劫。<a id="a-KX"></a>劫中诸佛。<a id="a-KY"></a>我悉亲近。<a id="a-KZ"></a>具足供养如是诸佛。<a id="a-Ka"></a>往诣道场菩提树下。<a id="a-Kb"></a>诸庄严具。<a id="a-Kc"></a>我悉得见。<a id="a-Kd"></a>于一一佛所听受修习。<a id="a-Ke"></a>得此法门。<a id="a-Kf"></a>于诸佛所。<a id="a-Kg"></a>修习善根。<a id="a-Kh"></a>以此善根。<a id="a-Ki"></a>闻法因缘。<a id="a-Kj"></a>得不可坏藏智慧法门。<a id="a-Kk"></a>善男子。<a id="a-Kl"></a>我唯知此菩萨不可坏藏智慧法门。<a id="a-Km"></a>诸大菩萨。<a id="a-Kn"></a>于一切佛所。<a id="a-Ko"></a>亲近供养。<a id="a-Kp"></a>诸佛说法悉闻受持。<a id="a-Kq"></a>随佛音声。<a id="a-Kr"></a>为他演说。<a id="a-Ks"></a>念念相续。<a id="a-Kt"></a>得入佛心。<a id="a-Ku"></a>住佛秘密。<a id="a-Kv"></a>得净法身。<a id="a-Kw"></a>超出菩萨无明习[穀-禾+卵]。<a id="a-Kx"></a>出生一切诸佛影藏。<a id="a-Ky"></a>善说句义。<a id="a-Kz"></a>忆持不忘。<a id="a-L0"></a>普现诸色身。<a id="a-L1"></a>于身不二相。<a id="a-L2"></a>诸菩萨行。<a id="a-L3"></a>无量无边。<a id="a-L4"></a>我当云何能知能说。<a id="a-L5"></a>善男子。<a id="a-L6"></a>此阎浮提。<a id="a-L7"></a>有国名无恼。<a id="a-L8"></a>城名胜忍。<a id="a-L9"></a>于彼城中。<a id="a-LA"></a>有一夜天。<a id="a-LB"></a>名婆娑婆陀。<a id="a-LC"></a>汝诣彼问。<a id="a-LD"></a>云何菩萨。<a id="a-LE"></a>学菩萨行。<a id="a-LF"></a>修菩萨道。<a id="a-LG"></a>时善财童子。<a id="a-LH"></a>头面敬礼安住神足。<a id="a-LI"></a>绕无数匝。<a id="a-LJ"></a>眷仰辞退。<a id="a-LK"></a>渐渐游行。<a id="a-LL"></a>诣夜天所。</p>
 </body>
</html>