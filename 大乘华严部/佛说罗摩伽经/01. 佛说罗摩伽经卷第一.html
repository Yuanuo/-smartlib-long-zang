<!doctype html>
<html id="z3IBTYUJW" data-ver="1245">
 <head>
  <meta charset="utf-8">
  <meta author="圣坚">
  <meta library="龙藏">
  <meta catalog="大乘华严部">
  <meta period="乞伏秦">
 </head>
 <body>
  <h1 id="a1">佛说罗摩伽经卷第一</h1>
  <p id="a2">如是我闻。<a id="a-3"></a>一时佛在舍卫国祇树给孤独园。<a id="a-4"></a>庄严重阁善胜讲堂。<a id="a-5"></a>与菩萨摩诃萨。<a id="a-6"></a>普贤菩萨。<a id="a-7"></a>文殊师利菩萨等。<a id="a-8"></a>其名曰光明幢菩萨。<a id="a-9"></a>须弥山幢菩萨。<a id="a-A"></a>宝幢菩萨。<a id="a-B"></a>无碍幢菩萨。<a id="a-C"></a>花幢菩萨。<a id="a-D"></a>净幢菩萨。<a id="a-E"></a>日光幢菩萨。<a id="a-F"></a>静正幢菩萨。<a id="a-G"></a>离尘幢菩萨。<a id="a-H"></a>世静幢菩萨。<a id="a-I"></a>地威德幢菩萨。<a id="a-J"></a>宝威德菩萨。<a id="a-K"></a>大威德菩萨。<a id="a-L"></a>金刚智威德菩萨。<a id="a-M"></a>净威德菩萨。<a id="a-N"></a>法日威德菩萨。<a id="a-O"></a>功德山威德菩萨。<a id="a-P"></a>智炎威德菩萨。<a id="a-Q"></a>普现胜威德菩萨。<a id="a-R"></a>持地藏菩萨。<a id="a-S"></a>虚空藏菩萨。<a id="a-T"></a>莲华藏菩萨。<a id="a-U"></a>宝藏菩萨。<a id="a-V"></a>日藏菩萨。<a id="a-W"></a>功德净藏菩萨。<a id="a-X"></a>法印藏菩萨。<a id="a-Y"></a>世净藏菩萨。<a id="a-Z"></a>不憍慢菩萨。<a id="a-a"></a>莲华胜藏菩萨。<a id="a-b"></a>善净眼菩萨。<a id="a-c"></a>清净眼菩萨。<a id="a-d"></a>净眼藏菩萨。<a id="a-e"></a>无著眼菩萨。<a id="a-f"></a>普集眼菩萨。<a id="a-g"></a>善观眼菩萨。<a id="a-h"></a>优钵罗华眼菩萨。<a id="a-i"></a>金刚眼菩萨。<a id="a-j"></a>宝眼菩萨。<a id="a-k"></a>虚空眼菩萨。<a id="a-l"></a>善眼菩萨。<a id="a-m"></a>普眼菩萨。<a id="a-n"></a>天冠菩萨。<a id="a-o"></a>法界炎智天冠菩萨。<a id="a-p"></a>道场天冠菩萨。<a id="a-q"></a>栴檀光天冠菩萨。<a id="a-r"></a>佛藏天冠菩萨。<a id="a-s"></a>山勇天冠菩萨。<a id="a-t"></a>世净天冠菩萨。<a id="a-u"></a>威仪天冠菩萨。<a id="a-v"></a>无能胜菩萨。<a id="a-w"></a>诸佛师子座覆观菩萨。<a id="a-x"></a>普法界虚空光观菩萨。<a id="a-y"></a>梵胜髻菩萨。<a id="a-z"></a>龙胜髻菩萨。<a id="a-10"></a>佛变化炎髻菩萨。<a id="a-11"></a>一切愿海摩尼髻菩萨。<a id="a-12"></a>如来圆光殊髻菩萨。<a id="a-13"></a>虚空掌珠报髻菩萨。<a id="a-14"></a>如来游戏珠王网髻菩萨。<a id="a-15"></a>如来法轮香髻菩萨。<a id="a-16"></a>一切三世香髻菩萨。<a id="a-17"></a>大光菩萨。<a id="a-18"></a>离垢光菩萨。<a id="a-19"></a>宝光菩萨。<a id="a-1A"></a>离尘光菩萨。<a id="a-1B"></a>炎光菩萨。<a id="a-1C"></a>法光菩萨。<a id="a-1D"></a>寂光菩萨。<a id="a-1E"></a>日光菩萨。<a id="a-1F"></a>游戏光菩萨。<a id="a-1G"></a>天光菩萨。<a id="a-1H"></a>功德相光菩萨。<a id="a-1I"></a>智相炎菩萨。<a id="a-1J"></a>法相炎菩萨。<a id="a-1K"></a>神通炎相菩萨。<a id="a-1L"></a>光炎相菩萨。<a id="a-1M"></a>华相炎菩萨。<a id="a-1N"></a>珠相炎菩萨。<a id="a-1O"></a>菩提炎相菩萨。<a id="a-1P"></a>梵相炎菩萨。<a id="a-1Q"></a>普光炎相菩萨。<a id="a-1R"></a>梵音菩萨。<a id="a-1S"></a>海音菩萨。<a id="a-1T"></a>辩才音菩萨。<a id="a-1U"></a>世王音菩萨。<a id="a-1V"></a>山相击音菩萨。<a id="a-1W"></a>一切法界普音菩萨。<a id="a-1X"></a>一切法海雷音菩萨。<a id="a-1Y"></a>调伏魔界音菩萨。<a id="a-1Z"></a>大悲云雷音菩萨。<a id="a-1a"></a>一切世间寂音菩萨。<a id="a-1b"></a>法勇慧菩萨。<a id="a-1c"></a>智勇菩萨。<a id="a-1d"></a>功德须弥勇菩萨。<a id="a-1e"></a>功德牙勇菩萨。<a id="a-1f"></a>称勇菩萨。<a id="a-1g"></a>普炎勇菩萨。<a id="a-1h"></a>大慈勇菩萨。<a id="a-1i"></a>智海勇菩萨。<a id="a-1j"></a>如来种性勇菩萨。<a id="a-1k"></a>光胜菩萨。<a id="a-1l"></a>妙胜菩萨。<a id="a-1m"></a>勇胜菩萨。<a id="a-1n"></a>世净胜菩萨。<a id="a-1o"></a>法胜菩萨。<a id="a-1p"></a>月胜菩萨。<a id="a-1q"></a>虚空胜菩萨。<a id="a-1r"></a>宝胜菩萨。<a id="a-1s"></a>星胜菩萨。<a id="a-1t"></a>智胜菩萨。<a id="a-1u"></a>树王印胜菩萨。<a id="a-1v"></a>法王印菩萨。<a id="a-1w"></a>世王印菩萨。<a id="a-1x"></a>梵王印菩萨。<a id="a-1y"></a>山王印菩萨。<a id="a-1z"></a>珠王印菩萨。<a id="a-20"></a>龙王印菩萨。<a id="a-21"></a>寂王印菩萨。<a id="a-22"></a>不动王印菩萨。<a id="a-23"></a>仙人贤力王印菩萨。<a id="a-24"></a>胜王印菩萨。<a id="a-25"></a>寂香菩萨。<a id="a-26"></a>无极香菩萨。<a id="a-27"></a>地香音菩萨。<a id="a-28"></a>海雷香音菩萨。<a id="a-29"></a>法艳香音菩萨。<a id="a-2A"></a>虚空香音菩萨。<a id="a-2B"></a>众生功德香音菩萨。<a id="a-2C"></a>众生善根香音菩萨。<a id="a-2D"></a>魔界香音菩萨。<a id="a-2E"></a>智山光菩萨。<a id="a-2F"></a>虚空意菩萨。<a id="a-2G"></a>净意菩萨。<a id="a-2H"></a>无著意菩萨。<a id="a-2I"></a>觉悟意菩萨。<a id="a-2J"></a>三世炎意菩萨。<a id="a-2K"></a>光意菩萨。<a id="a-2L"></a>普明意菩萨。<a id="a-2M"></a>法界炎意菩萨。<a id="a-2N"></a>如是等菩萨摩诃萨。<a id="a-2O"></a>五百人俱。<a id="a-2P"></a>行同普贤。<a id="a-2Q"></a>悉皆具足无著境界。<a id="a-2R"></a>普现十方无量佛土。<a id="a-2S"></a>身量无极。<a id="a-2T"></a>遍诸佛前。<a id="a-2U"></a>又修无碍净眼境所。<a id="a-2V"></a>心无休息。<a id="a-2W"></a>普集一切诸佛功德。<a id="a-2X"></a>决定明了于菩提道。<a id="a-2Y"></a>普集无量光明。<a id="a-2Z"></a>深入一切法智海。<a id="a-2a"></a>常行无著无所受。<a id="a-2b"></a>心得大慧。<a id="a-2c"></a>身满足无量无数劫。<a id="a-2d"></a>四辩无穷尽。<a id="a-2e"></a>智慧如虚空。<a id="a-2f"></a>无依无所著。<a id="a-2g"></a>随众生所乐。<a id="a-2h"></a>如意现色身。<a id="a-2i"></a>净眼无垢障。<a id="a-2j"></a>如日处空中。<a id="a-2k"></a>于一切法界。<a id="a-2l"></a>光明悉充满。<a id="a-2m"></a>复有五百声闻。<a id="a-2n"></a>久已通达四谛。<a id="a-2o"></a>明了本际。<a id="a-2p"></a>深入法性离生死海。<a id="a-2q"></a>随顺如来圣弟子众。<a id="a-2r"></a>于诸有结心得解脱。<a id="a-2s"></a>于佛法海无有疑惑。<a id="a-2t"></a>复与无数诸天王俱。<a id="a-2u"></a>又于先佛植众德本。<a id="a-2v"></a>普为众生作不请之友。<a id="a-2w"></a>又受心戒具诸功德。<a id="a-2x"></a>普胜天人而无高心。<a id="a-2y"></a>不舍烦恼皆已尽。<a id="a-2z"></a>心智解脱如虚空。<a id="a-30"></a>于佛法中无有疑。<a id="a-31"></a>深入诸佛智慧海。<a id="a-32"></a>随顺如来诸圣威仪。<a id="a-33"></a>承佛教诫成就众生。<a id="a-34"></a>护佛法种使不断绝。<a id="a-35"></a>缘此善根常生佛家。<a id="a-36"></a>深乐种智真实法门。</p>
  <p id="a37">尔时诸菩萨。<a id="a-38"></a>声闻大众。<a id="a-39"></a>诸天魔梵。<a id="a-3A"></a>及诸神仙。<a id="a-3B"></a>各与眷属。<a id="a-3C"></a>恭敬围绕。<a id="a-3D"></a>咸作是念。<a id="a-3E"></a>念如来行。<a id="a-3F"></a>念佛境界。<a id="a-3G"></a>念佛自在神通变化。<a id="a-3H"></a>念如来持念如来力。<a id="a-3I"></a>念如来无畏。<a id="a-3J"></a>念如来住。<a id="a-3K"></a>念如来三昧。<a id="a-3L"></a>念于如来胜妙功德。<a id="a-3M"></a>念如来身。<a id="a-3N"></a>念如来智无有崖底。<a id="a-3O"></a>一切天人不能测量。<a id="a-3P"></a>无能分别无能开现。<a id="a-3Q"></a>无能知见无能宣明。<a id="a-3R"></a>亦无有能如实解说。<a id="a-3S"></a>除佛持力。<a id="a-3T"></a>佛自在力。<a id="a-3U"></a>佛智慧力。<a id="a-3V"></a>佛辩才力。<a id="a-3W"></a>佛威神力。<a id="a-3X"></a>佛三昧力。<a id="a-3Y"></a>佛神通力。<a id="a-3Z"></a>佛本愿力。<a id="a-3a"></a>过去善根力。<a id="a-3b"></a>亲近善知识力。<a id="a-3c"></a>清净信心力。<a id="a-3d"></a>住方便力。<a id="a-3e"></a>乐求清净胜妙善根力。<a id="a-3f"></a>正直菩提深心力。<a id="a-3g"></a>一切智愿力。<a id="a-3h"></a>是故世尊。<a id="a-3i"></a>知识众生种种欲。<a id="a-3j"></a>种种信。<a id="a-3k"></a>种种解。<a id="a-3l"></a>而心无二。<a id="a-3m"></a>以无著声。<a id="a-3n"></a>觉寤一切知道者。<a id="a-3o"></a>说道者。<a id="a-3p"></a>善说诸地种种行。<a id="a-3q"></a>种种根。<a id="a-3r"></a>种种人。<a id="a-3s"></a>种种信。<a id="a-3t"></a>种种解。<a id="a-3u"></a>种种思。<a id="a-3v"></a>及知一切智人境界。<a id="a-3w"></a>各各思惟如来功德。<a id="a-3x"></a>咸愿宣说。<a id="a-3y"></a>如来昔为菩萨时。<a id="a-3z"></a>行愿善业。<a id="a-40"></a>先所修习。<a id="a-41"></a>一切智愿胜波罗蜜。<a id="a-42"></a>示现菩萨诸地神通。<a id="a-43"></a>庄严方便。<a id="a-44"></a>众妙音响。<a id="a-45"></a>庄严菩萨行。<a id="a-46"></a>出生满足海庄严菩萨菩提门。<a id="a-47"></a>示现菩萨自在道。<a id="a-48"></a>出生菩萨庄严海。<a id="a-49"></a>庄严如来游戏神通。<a id="a-4A"></a>庄严如来自在法轮。<a id="a-4B"></a>庄严如来刹海。<a id="a-4C"></a>庄严如来普现十方调伏众生。<a id="a-4D"></a>而不现身心。<a id="a-4E"></a>住诸如来正法之城。<a id="a-4F"></a>超胜功德。<a id="a-4G"></a>普广示现一切诸道如来法王。<a id="a-4H"></a>为一切众生示现诸趣。<a id="a-4I"></a>明净普照神通自在力。<a id="a-4J"></a>如来为一切众生最上福田。<a id="a-4K"></a>如来为一切众生。<a id="a-4L"></a>说功德哒嚫三轮。<a id="a-4M"></a>化度一切群生。<a id="a-4N"></a>唯愿如来。<a id="a-4O"></a>悲愍一切。<a id="a-4P"></a>具足显现。</p>
  <p id="a4Q">尔时世尊。<a id="a-4R"></a>知诸菩萨心之所念。<a id="a-4S"></a>以大悲身大悲门大悲心大悲本愿力随顺大悲。<a id="a-4T"></a>广大如法性。<a id="a-4U"></a>究竟如虚空。<a id="a-4V"></a>入师子王奋迅三昧。<a id="a-4W"></a>为令一切众生。<a id="a-4X"></a>乐清净法。<a id="a-4Y"></a>入三昧已。<a id="a-4Z"></a>时只陀林重阁讲堂。<a id="a-4a"></a>忽然光丽广博严净。<a id="a-4b"></a>梵天金刚。<a id="a-4c"></a>庄严其地。<a id="a-4d"></a>珍奇间错。<a id="a-4e"></a>众宝严饰。<a id="a-4f"></a>雨如意珠及诸名华。<a id="a-4g"></a>时彼林中表里映彻。<a id="a-4h"></a>有琉璃树。<a id="a-4i"></a>枝条华果皆众宝成。<a id="a-4j"></a>杂色光明回旋其间。<a id="a-4k"></a>乐见珠王以为罗网。<a id="a-4l"></a>阎浮檀金及众挍饰。<a id="a-4m"></a>间无空缺弥覆其上。<a id="a-4n"></a>又以名珍庄严楼阁。<a id="a-4o"></a>普光摩尼为明珠柱。<a id="a-4p"></a>修直光色照彻园林。<a id="a-4q"></a>金户珠帘。<a id="a-4r"></a>宝钿栏楯。<a id="a-4s"></a>四出蹬道。<a id="a-4t"></a>众宝所成。<a id="a-4u"></a>摩尼宝王化珍妙华。<a id="a-4v"></a>于其鬘端放真珠光。<a id="a-4w"></a>列植阶檐。<a id="a-4x"></a>罗荫轩陛。<a id="a-4y"></a>幢幡缯盖满虚空界。<a id="a-4z"></a>于窗牖前宝树化生。<a id="a-50"></a>犹娑罗林自然行列。<a id="a-51"></a>果如宝铃发众妙音。<a id="a-52"></a>于树根下出琉璃水。<a id="a-53"></a>香净柔软流遍祇洹。<a id="a-54"></a>佛神力故。<a id="a-55"></a>本愿力故。<a id="a-56"></a>十方世界。<a id="a-57"></a>微尘数不可思议阿僧祇清净佛刹。<a id="a-58"></a>无量无数诸供养具。<a id="a-59"></a>皆悉普现于只陀林。<a id="a-5A"></a>复有功德香河。<a id="a-5B"></a>回沿净国。<a id="a-5C"></a>无量宝华随流化生。<a id="a-5D"></a>不可穷尽。<a id="a-5E"></a>华水有声。<a id="a-5F"></a>皆说菩萨报应之行。<a id="a-5G"></a>华树敷荣。<a id="a-5H"></a>出香云盖。<a id="a-5I"></a>诸香盖中。<a id="a-5J"></a>有不可思议诸楼阁云。<a id="a-5K"></a>有阿僧祇不可思议华鬘璎珞。<a id="a-5L"></a>皆悉垂下阿僧祇宝摩尼珠王。<a id="a-5M"></a>自然涌出柔软衣服及诸宝幢。<a id="a-5N"></a>香烟幡盖皆悉充满。<a id="a-5O"></a>复有无数诸宝华云。<a id="a-5P"></a>旋转空中。<a id="a-5Q"></a>一切幢幡及诸华盖。<a id="a-5R"></a>众宝铃幢。<a id="a-5S"></a>出妙音声。<a id="a-5T"></a>演说一切诸佛名号。<a id="a-5U"></a>显现清净法轮之相。<a id="a-5V"></a>复有师子如意珠王。<a id="a-5W"></a>以音声海。<a id="a-5X"></a>普演诸佛本愿海门。<a id="a-5Y"></a>一切法界宝王摩尼法相光明。<a id="a-5Z"></a>以为庄严。<a id="a-5a"></a>时只陀林上虚空之中。<a id="a-5b"></a>有不可思议阿僧祇等诸香树云。<a id="a-5c"></a>如是种种诸供养具。<a id="a-5d"></a>及诸佛刹。<a id="a-5e"></a>诸庄严事。<a id="a-5f"></a>无量无边不可具说。</p>
  <p id="a5g">尔时善财童子。<a id="a-5h"></a>从东方界。<a id="a-5i"></a>求善知识。<a id="a-5j"></a>渐渐游行。<a id="a-5k"></a>至南方界。<a id="a-5l"></a>转至西方。<a id="a-5m"></a>遥见善胜长者在窟头摩城。<a id="a-5n"></a>发意欲向渐涉道路。<a id="a-5o"></a>思惟正受系念在前。<a id="a-5p"></a>无分散意住正定聚。<a id="a-5q"></a>虽在道路爱乐正法。<a id="a-5r"></a>无悔恨心不退境界。<a id="a-5s"></a>勇猛精进不畏崄路。<a id="a-5t"></a>念善知识修正觉道。<a id="a-5u"></a>为得安隐道故身心无尽。<a id="a-5v"></a>在于中道作如是念。<a id="a-5w"></a>我当云何得胜境界。<a id="a-5x"></a>我今云何当速诣善知识。<a id="a-5y"></a>问菩萨道修菩萨行。<a id="a-5z"></a>于善知识。<a id="a-60"></a>作佛道因缘。<a id="a-61"></a>得诸波罗蜜。<a id="a-62"></a>普摄一切。<a id="a-63"></a>离诸障碍。<a id="a-64"></a>入无著法界。<a id="a-65"></a>普为一切众生。<a id="a-66"></a>断众恶道业。<a id="a-67"></a>为除我人众生寿命之心。<a id="a-68"></a>灭除一切烦恼诸尘。<a id="a-69"></a>破灭一切诸见罗网。<a id="a-6A"></a>成就善箭。<a id="a-6B"></a>以慈悲弓。<a id="a-6C"></a>射护法处。<a id="a-6D"></a>成就因果。<a id="a-6E"></a>何以故。<a id="a-6F"></a>若得值见善知识者。<a id="a-6G"></a>必得成就诸善功德。<a id="a-6H"></a>善知识者。<a id="a-6I"></a>能为一切智。<a id="a-6J"></a>作大根本。<a id="a-6K"></a>身心正受。<a id="a-6L"></a>颜色不变。<a id="a-6M"></a>求善知识。<a id="a-6N"></a>威仪庠序。<a id="a-6O"></a>无卒暴相。<a id="a-6P"></a>渐渐往至窟头摩城。<a id="a-6Q"></a>见善胜长者在于彼城重阁讲堂。<a id="a-6R"></a>即前诣已。<a id="a-6S"></a>如人游海水中不见边际。<a id="a-6T"></a>百千万亿诸大长者。<a id="a-6U"></a>以为围绕。<a id="a-6V"></a>皆悉欢喜。<a id="a-6W"></a>在于善胜长者左右。<a id="a-6X"></a>各欲乐闻种种诸法。<a id="a-6Y"></a>如海导师为诸商人说海宝处。<a id="a-6Z"></a>善胜长者。<a id="a-6a"></a>善能分别佛法海宝。<a id="a-6b"></a>为一切众。<a id="a-6c"></a>说无所著无所分别。</p>
  <p id="a6d">尔时善财童子。<a id="a-6e"></a>头面敬礼。<a id="a-6f"></a>白言大圣。<a id="a-6g"></a>我已久发阿耨多罗三藐三菩提心。<a id="a-6h"></a>但不知云何行菩萨道。<a id="a-6i"></a>修菩萨行。<a id="a-6j"></a>善胜长者。<a id="a-6k"></a>告善财言。<a id="a-6l"></a>善哉善哉。<a id="a-6m"></a>善男子。<a id="a-6n"></a>汝已能发菩提之心。<a id="a-6o"></a>善能问于大智慧宝。<a id="a-6p"></a>为得如是甚深法义。<a id="a-6q"></a>为断一切疑惑苦恼种子。<a id="a-6r"></a>汝今问我。<a id="a-6s"></a>为到一切智岸。<a id="a-6t"></a>以不破坏心。<a id="a-6u"></a>正向大乘。<a id="a-6v"></a>令离一切声闻辟支佛地怖畏。<a id="a-6w"></a>正趣佛道。<a id="a-6x"></a>修诸三昧寂静法门。<a id="a-6y"></a>善修一切诸菩萨行。<a id="a-6z"></a>愿游戏神通转不退轮净诸业道。<a id="a-70"></a>速疾回向一切智心。<a id="a-71"></a>于菩萨行。<a id="a-72"></a>如实修行。<a id="a-73"></a>为菩萨道故来问我。<a id="a-74"></a>行此行者。<a id="a-75"></a>普见十方。<a id="a-76"></a>无有障碍。<a id="a-77"></a>善知一切智海对治门。<a id="a-78"></a>庄严一切菩萨行故来问我。<a id="a-79"></a>善男子。<a id="a-7A"></a>我在此海岸屈头摩城重阁讲堂。<a id="a-7B"></a>昼夜常说大慈大悲菩萨净行法门。<a id="a-7C"></a>善男子。<a id="a-7D"></a>我于此阎浮提。<a id="a-7E"></a>见诸贫苦众生。<a id="a-7F"></a>必欲饶益然后为说甚深空义。<a id="a-7G"></a>随彼所愿。<a id="a-7H"></a>令得满足。<a id="a-7I"></a>或以饮食而摄取之。<a id="a-7J"></a>或以法财而摄取之。<a id="a-7K"></a>或以功德业而摄取之。<a id="a-7L"></a>或以智慧而摄取之。<a id="a-7M"></a>或以善根正直业而摄取之。<a id="a-7N"></a>应以菩萨根而摄取者。<a id="a-7O"></a>即以菩萨根而摄取之。<a id="a-7P"></a>应发菩萨心摄取者。<a id="a-7Q"></a>即以菩萨心而摄取之。<a id="a-7R"></a>若应以除去疑惑发菩提心者。<a id="a-7S"></a>即以除疑惑法而摄取之。<a id="a-7T"></a>若应以喜悦发菩萨心者。<a id="a-7U"></a>即以喜悦法而摄取之。<a id="a-7V"></a>若应以大悲发菩萨心者。<a id="a-7W"></a>即以大悲而摄取之。<a id="a-7X"></a>若有应以除生老病死忧悲苦恼无常定法发菩萨心者。<a id="a-7Y"></a>即以苦空无常法而摄取之。<a id="a-7Z"></a>若有众生。<a id="a-7a"></a>应以住生死海心无疲惓。<a id="a-7b"></a>即同住生死海而摄取之。<a id="a-7c"></a>若有应以四摄法发菩萨心者。<a id="a-7d"></a>即以四摄法而摄取之。<a id="a-7e"></a>若应以一切智慧功德海发菩萨心者。<a id="a-7f"></a>即以功德智慧海随顺法而摄取之。<a id="a-7g"></a>若有应以一切三世诸佛正法海对治门发菩萨心者。<a id="a-7h"></a>即以三世诸佛正法海而摄取之。<a id="a-7i"></a>善男子。<a id="a-7j"></a>我以如是等诸摄取法。<a id="a-7k"></a>为饶益众生故。<a id="a-7l"></a>令一切众生得法利乐故。<a id="a-7m"></a>在海此岸。<a id="a-7n"></a>善男子。<a id="a-7o"></a>我住于此岸。<a id="a-7p"></a>普知一切海中珍宝及所出处。<a id="a-7q"></a>根原种性及价贵贱清明之相。<a id="a-7r"></a>识宝光明。<a id="a-7s"></a>善能分别。<a id="a-7t"></a>善知一切工巧伎术。<a id="a-7u"></a>善知一切诸龙龙王龙子宫殿差别。<a id="a-7v"></a>亦能善除诸龙斗诤怖畏恶相。<a id="a-7w"></a>又复善知一切诸罗刹王宫殿村落。<a id="a-7x"></a>亦能善除罗刹斗讼。<a id="a-7y"></a>及与怖畏。<a id="a-7z"></a>又复善知一切魑魅魍魉诸恶鬼神所住之处。<a id="a-80"></a>亦能除灭一切海水洄波诸难。<a id="a-81"></a>并知水色泉源众流。<a id="a-82"></a>善能瞻知日月星辰一切灾异变怪之事。<a id="a-83"></a>昼夜瞻相。<a id="a-84"></a>无一念顷失于常度。<a id="a-85"></a>了了分明无分毫差。<a id="a-86"></a>善知一切书疏算数。<a id="a-87"></a>射驭。<a id="a-88"></a>随时能用。<a id="a-89"></a>善知一切众相。<a id="a-8A"></a>于刹那顷变怪不停。<a id="a-8B"></a>或合或离。<a id="a-8C"></a>善知筹量世间众事。<a id="a-8D"></a>善男子。<a id="a-8E"></a>汝今当知。<a id="a-8F"></a>我以知此一切众生十明法门。<a id="a-8G"></a>安止清净住无畏岸。<a id="a-8H"></a>令彼彼众生皆得安隐。<a id="a-8I"></a>恒以正法而抚慰之。<a id="a-8J"></a>若阎浮提。<a id="a-8K"></a>有诸商估贾客。<a id="a-8L"></a>欲往大海求珍宝者。<a id="a-8M"></a>称我名故大获珍宝。<a id="a-8N"></a>安隐吉还。<a id="a-8O"></a>若有众生得闻我名者。<a id="a-8P"></a>身心诸垢及以衣垢。<a id="a-8Q"></a>永得消除。<a id="a-8R"></a>何况烦恼。<a id="a-8S"></a>若有众生眼视我者。<a id="a-8T"></a>常得清净无上法喜。<a id="a-8U"></a>闻法无厌。<a id="a-8V"></a>身心悦乐。<a id="a-8W"></a>以此法乐。<a id="a-8X"></a>普为一切阎浮提内诸苦众生。<a id="a-8Y"></a>雨大法雨令得悦乐。<a id="a-8Z"></a>若有众生闻我说法。<a id="a-8a"></a>必得安隐度生死海。<a id="a-8b"></a>免诸怖畏。<a id="a-8c"></a>必得安立一切智海。<a id="a-8d"></a>永离渴爱无复忧患。<a id="a-8e"></a>恒住三世明解脱海。<a id="a-8f"></a>善男子。<a id="a-8g"></a>汝今当知。<a id="a-8h"></a>我能当入一切众生心心数行海中。<a id="a-8i"></a>令彼众生修净土业。<a id="a-8j"></a>普知一切十方净国海。<a id="a-8k"></a>随意往生得无碍业。<a id="a-8l"></a>复能庄严一切净业根海。<a id="a-8m"></a>普能清净一切诸众生行海。<a id="a-8n"></a>令住安乐寂静大安眠海。<a id="a-8o"></a>善男子。<a id="a-8p"></a>我以知此大慈悲喜舍对治灭相击音声菩萨喜幢法门。<a id="a-8q"></a>诸大菩萨。<a id="a-8r"></a>成就无量诸功德智慧海。<a id="a-8s"></a>善能分别一切世界行海。<a id="a-8t"></a>断除一切烦恼业海。<a id="a-8u"></a>成就一切诸法界海。<a id="a-8v"></a>普摄一切诸众生及世界海。<a id="a-8w"></a>普入一切胜智慧海。<a id="a-8x"></a>终不舍一切众生海。<a id="a-8y"></a>其心如地。<a id="a-8z"></a>善能随顺一切众生海。<a id="a-90"></a>普能教化一切众生海。<a id="a-91"></a>善随一切众生威仪海。<a id="a-92"></a>诸大菩萨深行如是。<a id="a-93"></a>我当云何能知能说彼功德行。</p>
  <p id="a94">时善财童子。<a id="a-95"></a>头面作礼。<a id="a-96"></a>绕百千匝。<a id="a-97"></a>辞退西行。<a id="a-98"></a>善胜赞言。<a id="a-99"></a>善哉善哉。<a id="a-9A"></a>善男子。<a id="a-9B"></a>汝今应当正念思惟三昧正受。<a id="a-9C"></a>汝从此去。<a id="a-9D"></a>渐渐西行。<a id="a-9E"></a>向名闻城。<a id="a-9F"></a>去彼城已。<a id="a-9G"></a>有国名难忍。<a id="a-9H"></a>城名迦陵提。<a id="a-9I"></a>去此不远。<a id="a-9J"></a>有功德林。<a id="a-9K"></a>于其林中。<a id="a-9L"></a>有比丘尼。<a id="a-9M"></a>名师子奋迅。<a id="a-9N"></a>身紫金色。<a id="a-9O"></a>端严第一。<a id="a-9P"></a>汝可诣彼问菩萨行。<a id="a-9Q"></a>问菩萨戒。<a id="a-9R"></a>问诸法门。<a id="a-9S"></a>尔时善财童子。<a id="a-9T"></a>逡巡辞退。<a id="a-9U"></a>渐渐游行。<a id="a-9V"></a>至功德林日光泉侧。<a id="a-9W"></a>见彼比丘尼端坐正受。<a id="a-9X"></a>有五百童女。<a id="a-9Y"></a>形貌端正。<a id="a-9Z"></a>以为侍者。<a id="a-9a"></a>复有五百童子卫护众女。<a id="a-9b"></a>百千天女卫立左右。</p>
  <p id="a9c">尔时日光泉侧有一园林。<a id="a-9d"></a>名曰王园。<a id="a-9e"></a>入彼园中。<a id="a-9f"></a>见一大树。<a id="a-9g"></a>名日月光。<a id="a-9h"></a>普放光明。<a id="a-9i"></a>照百由旬庄严园林。<a id="a-9j"></a>化成重阁。<a id="a-9k"></a>七宝严饰。<a id="a-9l"></a>上有光明。<a id="a-9m"></a>复见大树。<a id="a-9n"></a>名普光明。<a id="a-9o"></a>枝叶扶疏。<a id="a-9p"></a>遍覆三千大千世界。<a id="a-9q"></a>其形如盖。<a id="a-9r"></a>流出众水。<a id="a-9s"></a>有清净光。<a id="a-9t"></a>复见宝林。<a id="a-9u"></a>名曰花藏。<a id="a-9v"></a>高显无极。<a id="a-9w"></a>其华开敷。<a id="a-9x"></a>如天树王。<a id="a-9y"></a>有妙光明。<a id="a-9z"></a>如天宫殿。<a id="a-A0"></a>其色鲜白。<a id="a-A1"></a>犹如雪山。<a id="a-A2"></a>复见大树。<a id="a-A3"></a>名曰美味。<a id="a-A4"></a>金花金果。<a id="a-A5"></a>柔软香美。<a id="a-A6"></a>甚适众心。<a id="a-A7"></a>复见一树。<a id="a-A8"></a>名世净光。<a id="a-A9"></a>其色光明。<a id="a-AA"></a>无量无边。<a id="a-AB"></a>栴檀摩尼。<a id="a-AC"></a>以为树果。<a id="a-AD"></a>有阿僧祇诸杂珠网。<a id="a-AE"></a>罗覆树上。<a id="a-AF"></a>像天宫殿。<a id="a-AG"></a>复见一树。<a id="a-AH"></a>名曰天衣。<a id="a-AI"></a>常出无量阿僧祇数众宝色衣。<a id="a-AJ"></a>复见诸树名曰音乐。<a id="a-AK"></a>互相掁触。<a id="a-AL"></a>声踰梵音。<a id="a-AM"></a>复见众林。<a id="a-AN"></a>名普香庄严。<a id="a-AO"></a>其香普熏。<a id="a-AP"></a>无有障碍。<a id="a-AQ"></a>于园林中。<a id="a-AR"></a>复见泉池。<a id="a-AS"></a>七宝光网。<a id="a-AT"></a>弥覆其上。<a id="a-AU"></a>其池四方。<a id="a-AV"></a>有四渠流。<a id="a-AW"></a>分为八支。<a id="a-AX"></a>更相灌注。<a id="a-AY"></a>八功德水。<a id="a-AZ"></a>湛然盈满。<a id="a-Aa"></a>牛头栴檀。<a id="a-Ab"></a>末为底泥。<a id="a-Ac"></a>众宝庄严。<a id="a-Ad"></a>黄金为沙。<a id="a-Ae"></a>激此香水。<a id="a-Af"></a>声如天乐。<a id="a-Ag"></a>悦可众心。<a id="a-Ah"></a>又以众宝而为栏楯。<a id="a-Ai"></a>于池岸上。<a id="a-Aj"></a>布以金沙。<a id="a-Ak"></a>常放种种杂色光明。<a id="a-Al"></a>优钵罗花。<a id="a-Am"></a>钵昙摩花。<a id="a-An"></a>拘勿头花。<a id="a-Ao"></a>分陀利花。<a id="a-Ap"></a>敷荣水上。<a id="a-Aq"></a>有众宝树。<a id="a-Ar"></a>行列严饰。<a id="a-As"></a>围绕池侧。<a id="a-At"></a>一一树下。<a id="a-Au"></a>各敷无量宝师子座。<a id="a-Av"></a>无量天衣。<a id="a-Aw"></a>众妙珍奇。<a id="a-Ax"></a>以为严饰。<a id="a-Ay"></a>烧无价香。<a id="a-Az"></a>熏师子座。<a id="a-B0"></a>众香缯帐。<a id="a-B1"></a>白净鲜明。<a id="a-B2"></a>宝网覆上。<a id="a-B3"></a>垂众金铃。<a id="a-B4"></a>出和妙音。<a id="a-B5"></a>复有无量众宝床帐。<a id="a-B6"></a>围绕高座。<a id="a-B7"></a>一一树下。<a id="a-B8"></a>亦复如是。<a id="a-B9"></a>于诸树间。<a id="a-BA"></a>复有无量莲花宝藏师子座。<a id="a-BB"></a>又于树间。<a id="a-BC"></a>有众香藏座。<a id="a-BD"></a>又于树间。<a id="a-BE"></a>有种种香云藏座。<a id="a-BF"></a>又于树间。<a id="a-BG"></a>有师子宝聚藏座。<a id="a-BH"></a>又于树间。<a id="a-BI"></a>有一切世间普光摩尼清净藏座。<a id="a-BJ"></a>又于树间。<a id="a-BK"></a>有乐见师子宝藏之座。<a id="a-BL"></a>无量妙香。<a id="a-BM"></a>以为敷具。<a id="a-BN"></a>此诸宝座。<a id="a-BO"></a>一一皆有无量百千诸小床座。<a id="a-BP"></a>以为围绕。<a id="a-BQ"></a>一一小座。<a id="a-BR"></a>以无量宝。<a id="a-BS"></a>而为庄严。<a id="a-BT"></a>一一座上。<a id="a-BU"></a>有无量宝珠。<a id="a-BV"></a>充满一切。<a id="a-BW"></a>如大宝洲。<a id="a-BX"></a>一一座上。<a id="a-BY"></a>有胜光明。<a id="a-BZ"></a>普照王园及日光林。<a id="a-Ba"></a>于光明中。<a id="a-Bb"></a>雨天宝衣及杂宝珠。<a id="a-Bc"></a>柔软可爱。<a id="a-Bd"></a>以布其地。<a id="a-Be"></a>譬如大海悉具众宝。<a id="a-Bf"></a>此日光泉。<a id="a-Bg"></a>栴檀香水。<a id="a-Bh"></a>蹑则没踝。<a id="a-Bi"></a>随足旋转。<a id="a-Bj"></a>举足还复本相如故。<a id="a-Bk"></a>于其池中。<a id="a-Bl"></a>有众色鸟。<a id="a-Bm"></a>凫雁鸳鸯。<a id="a-Bn"></a>[非/鳥]翠孔雀。<a id="a-Bo"></a>各自顾影。<a id="a-Bp"></a>雅音相和。<a id="a-Bq"></a>飞翔空中。<a id="a-Br"></a>集栴檀林。<a id="a-Bs"></a>此王园林。<a id="a-Bt"></a>日光泉水。<a id="a-Bu"></a>出生无尽清净杂花。<a id="a-Bv"></a>有无价香。<a id="a-Bw"></a>散众花间。<a id="a-Bx"></a>超过帝释喜见林池。<a id="a-By"></a>宝树宝铃。<a id="a-Bz"></a>枝叶花果。<a id="a-C0"></a>不鼓自鸣。<a id="a-C1"></a>出妙音声。<a id="a-C2"></a>有诸天女。<a id="a-C3"></a>端正殊妙。<a id="a-C4"></a>如自在天后。<a id="a-C5"></a>此王园林。<a id="a-C6"></a>倍更明显。<a id="a-C7"></a>胜诸天宫。<a id="a-C8"></a>此诸天女。<a id="a-C9"></a>鼓乐弦歌。<a id="a-CA"></a>声遍王园。<a id="a-CB"></a>充悦一切天劫流毓衣被树枝间。<a id="a-CC"></a>于林四边。<a id="a-CD"></a>有四天王。<a id="a-CE"></a>一切皆是。<a id="a-CF"></a>大权菩萨。<a id="a-CG"></a>领四种兵。<a id="a-CH"></a>以为备卫。<a id="a-CI"></a>种种楼阁。<a id="a-CJ"></a>天缯华盖。<a id="a-CK"></a>及诸殿堂。<a id="a-CL"></a>亦有兵众。<a id="a-CM"></a>而卫护之。<a id="a-CN"></a>此园庄严。<a id="a-CO"></a>犹如帝释照明宝林欢喜之园。<a id="a-CP"></a>普皆严净。<a id="a-CQ"></a>视之无厌。<a id="a-CR"></a>出过三界人天果报大梵善净庄严讲堂。<a id="a-CS"></a>不得为比。<a id="a-CT"></a>无量梵王清净报明眼所不能见。<a id="a-CU"></a>此功德林及日光泉。<a id="a-CV"></a>假使和合百千梵宫。<a id="a-CW"></a>所不能及。<a id="a-CX"></a>珍妙庄严。<a id="a-CY"></a>不可具说。</p>
  <p id="aCZ">尔时善财童子。<a id="a-Ca"></a>见此园林种种光明微妙严饰。<a id="a-Cb"></a>悉是菩萨本业净行。<a id="a-Cc"></a>如实功德善根愿力之所成就。<a id="a-Cd"></a>超绝世间三界果报。<a id="a-Ce"></a>于不可思议阿僧祇劫诸如来所植众德本。<a id="a-Cf"></a>不着世间。<a id="a-Cg"></a>远离揣食。<a id="a-Ch"></a>犹如幻师。<a id="a-Ci"></a>见众色像。<a id="a-Cj"></a>广修净业。<a id="a-Ck"></a>无著胜行。<a id="a-Cl"></a>不可破坏。<a id="a-Cm"></a>所谓师子奋迅比丘尼。<a id="a-Cn"></a>晓了诸法性相如幻本修功德。<a id="a-Co"></a>长养善根。<a id="a-Cp"></a>成熟五力。<a id="a-Cq"></a>而无所著。<a id="a-Cr"></a>此王园林广博严净。<a id="a-Cs"></a>普容一切三千大千世界。<a id="a-Ct"></a>天龙夜叉。<a id="a-Cu"></a>乾闼婆阿修罗。<a id="a-Cv"></a>紧那罗迦楼罗。<a id="a-Cw"></a>摩睺罗伽。<a id="a-Cx"></a>人非人等。<a id="a-Cy"></a>一切悉集。<a id="a-Cz"></a>入此王园。<a id="a-D0"></a>而不迫迮。<a id="a-D1"></a>何以故。<a id="a-D2"></a>皆是师子奋迅比丘尼。<a id="a-D3"></a>威神力故。<a id="a-D4"></a>不可思议神通变化。<a id="a-D5"></a>皆从菩萨本愿海生。</p>
  <p id="aD6">尔时善财童子。<a id="a-D7"></a>普见一切诸宝树下师子之座。<a id="a-D8"></a>一一座上有比丘尼。<a id="a-D9"></a>名师子奋迅。<a id="a-DA"></a>端严胜妙威仪庠序。<a id="a-DB"></a>其心善寂。<a id="a-DC"></a>调伏诸根如大龙象。<a id="a-DD"></a>如如意珠普适众愿。<a id="a-DE"></a>心无所著犹如莲花。<a id="a-DF"></a>如师子王威伏众兽。<a id="a-DG"></a>安住不动。<a id="a-DH"></a>无相戒故。<a id="a-DI"></a>其心清净消除烦恼。<a id="a-DJ"></a>犹如香王灭除臭秽。<a id="a-DK"></a>如大药王诸药庄严。<a id="a-DL"></a>灭除众病如良药王。<a id="a-DM"></a>善心见者能除众病。<a id="a-DN"></a>不善见者反成毒害。<a id="a-DO"></a>菩萨摩诃萨。<a id="a-DP"></a>亦复如是为有缘无缘者。<a id="a-DQ"></a>说微妙法。<a id="a-DR"></a>有缘者。<a id="a-DS"></a>见我形闻我声。<a id="a-DT"></a>即得无碍陀罗尼。<a id="a-DU"></a>无缘众生更增恶行。<a id="a-DV"></a>无记众生即得善心。<a id="a-DW"></a>如波楼那天庄严微妙。<a id="a-DX"></a>普施世间。<a id="a-DY"></a>一切清净。<a id="a-DZ"></a>长养善根如良福田。<a id="a-Da"></a>又见此座种种大众。<a id="a-Db"></a>或见净居天眷属围绕。<a id="a-Dc"></a>又见摩醯首罗天眷属围绕。<a id="a-Dd"></a>是诸天众。<a id="a-De"></a>一心谛观彼比丘尼。<a id="a-Df"></a>目不暂舍。<a id="a-Dg"></a>时比丘尼。<a id="a-Dh"></a>即为净居天众及摩醯首罗天等。<a id="a-Di"></a>说无尽法门无受法行。<a id="a-Dj"></a>又见此座欲乐天子眷属围绕。<a id="a-Dk"></a>一心瞻仰。<a id="a-Dl"></a>观比丘尼。<a id="a-Dm"></a>目不暂舍。<a id="a-Dn"></a>时比丘尼。<a id="a-Do"></a>为欲天众说普明音声名问清净法门。<a id="a-Dp"></a>又见此座自在天王天子天女眷属围绕。<a id="a-Dq"></a>一心谛观彼比丘尼。<a id="a-Dr"></a>目不暂舍。<a id="a-Ds"></a>时比丘尼。<a id="a-Dt"></a>为自在天众。<a id="a-Du"></a>说菩萨名字自在清净法门。<a id="a-Dv"></a>又见此座化乐天王天子天女眷属围绕。<a id="a-Dw"></a>一心谛观彼比丘尼。<a id="a-Dx"></a>目不暂舍。<a id="a-Dy"></a>时比丘尼。<a id="a-Dz"></a>为夜摩天众。<a id="a-E0"></a>说一切法清净庄严法门。<a id="a-E1"></a>又见此座兜率天王天子天女眷属围绕。<a id="a-E2"></a>一心谛观彼比丘尼。<a id="a-E3"></a>目不暂舍。<a id="a-E4"></a>时比丘尼。<a id="a-E5"></a>为兜率天众。<a id="a-E6"></a>说安乐心藏旋复自在无碍陀罗尼法门。<a id="a-E7"></a>又见此座夜摩天王。<a id="a-E8"></a>眷属围绕。<a id="a-E9"></a>一心谛观彼比丘尼。<a id="a-EA"></a>目不暂舍。<a id="a-EB"></a>时比丘尼。<a id="a-EC"></a>为夜摩天众。<a id="a-ED"></a>说出生无量清净胜妙庄严法门。<a id="a-EE"></a>又见此座释提桓因眷属围绕。<a id="a-EF"></a>一心谛观彼比丘尼。<a id="a-EG"></a>目不暂舍。<a id="a-EH"></a>时比丘尼。<a id="a-EI"></a>为释天众。<a id="a-EJ"></a>说不净忍厌离无常苦空无我法门。<a id="a-EK"></a>又见此座解空娑伽罗龙王与十光明龙王等眷属围绕。<a id="a-EL"></a>难陀龙王跋难陀龙王等眷属围绕。<a id="a-EM"></a>摩那斯龙王伊那槃那龙王阿[少/兔]婆达多龙王等各与龙子龙女眷属围绕。<a id="a-EN"></a>一心谛观彼比丘尼。<a id="a-EO"></a>目不暂舍。<a id="a-EP"></a>时比丘尼。<a id="a-EQ"></a>为诸龙王。<a id="a-ER"></a>说一切救护善巧方便法门。<a id="a-ES"></a>又见此座提头赖吒天王。<a id="a-ET"></a>领乾闼婆等男女大小眷属围绕。<a id="a-EU"></a>一心谛观彼比丘尼。<a id="a-EV"></a>目不暂舍。<a id="a-EW"></a>时比丘尼。<a id="a-EX"></a>为说欢喜无尽法门。<a id="a-EY"></a>又见此座摩睺罗伽阿修罗王眷属围绕。<a id="a-EZ"></a>一心谛观彼比丘尼。<a id="a-Ea"></a>目不暂舍。<a id="a-Eb"></a>时比丘尼。<a id="a-Ec"></a>为说法界庄严明慧速疾法门。<a id="a-Ed"></a>又见此座大天势力迦楼罗王男女大小眷属围绕。<a id="a-Ee"></a>一心谛观彼比丘尼。<a id="a-Ef"></a>目不暂舍。<a id="a-Eg"></a>时比丘尼。<a id="a-Eh"></a>为说度生死海无所畏法门。<a id="a-Ei"></a>又见此座善音紧那罗王男女大小眷属围绕。<a id="a-Ej"></a>一心谛观彼比丘尼。<a id="a-Ek"></a>目不暂舍。<a id="a-El"></a>时比丘尼。<a id="a-Em"></a>为说佛本行清净无著法门。<a id="a-En"></a>又见此座金角云结摩睺罗伽王男女大小眷属围绕。<a id="a-Eo"></a>一心谛观彼比丘尼。<a id="a-Ep"></a>目不暂舍。<a id="a-Eq"></a>时比丘尼。<a id="a-Er"></a>为说诸佛欢喜普集法门。<a id="a-Es"></a>又见此座无量男女童男童女眷属围绕。<a id="a-Et"></a>一心谛观彼比丘尼。<a id="a-Eu"></a>目不暂舍。<a id="a-Ev"></a>时比丘尼。<a id="a-Ew"></a>为说无胜法门。<a id="a-Ex"></a>又见此座。<a id="a-Ey"></a>常食众生精气罗刹王等眷属围绕。<a id="a-Ez"></a>一心谛观彼比丘尼。<a id="a-F0"></a>目不暂舍。<a id="a-F1"></a>时比丘尼。<a id="a-F2"></a>为说普慈悲观法门。<a id="a-F3"></a>又见此座出家声闻一切皆集。<a id="a-F4"></a>俱来会坐。<a id="a-F5"></a>时比丘尼。<a id="a-F6"></a>为说智慧光明胜法门。<a id="a-F7"></a>又见此座出家乐缘觉者。<a id="a-F8"></a>俱来会坐。<a id="a-F9"></a>时比丘尼。<a id="a-FA"></a>为说净明佛功德法门。<a id="a-FB"></a>又见出家乐大乘者眷属围绕。<a id="a-FC"></a>俱来会坐。<a id="a-FD"></a>时比丘尼。<a id="a-FE"></a>为说普门智慧光明三昧法门。<a id="a-FF"></a>又见此座初发心菩萨眷属围绕。<a id="a-FG"></a>一心谛观彼比丘尼。<a id="a-FH"></a>目不暂舍。<a id="a-FI"></a>时比丘尼。<a id="a-FJ"></a>为说一切诸佛大愿聚法门。<a id="a-FK"></a>又见此座二地菩萨眷属围绕。<a id="a-FL"></a>一心谛观彼比丘尼。<a id="a-FM"></a>目不暂舍。<a id="a-FN"></a>时比丘尼。<a id="a-FO"></a>为说虚空明净罗摩伽三昧法门。<a id="a-FP"></a>又见此座三地菩萨眷属围绕。<a id="a-FQ"></a>一心谛观彼比丘尼。<a id="a-FR"></a>目不暂舍。<a id="a-FS"></a>时比丘尼。<a id="a-FT"></a>为说庄严寂静法门。<a id="a-FU"></a>又见此座四地菩萨眷属围绕。<a id="a-FV"></a>一心谛观彼比丘尼。<a id="a-FW"></a>目不暂舍。<a id="a-FX"></a>时比丘尼。<a id="a-FY"></a>为说一切种智势力境界法门。<a id="a-FZ"></a>又见此座五地菩萨眷属围绕。<a id="a-Fa"></a>一心谛观彼比丘尼。<a id="a-Fb"></a>目不暂舍。<a id="a-Fc"></a>时比丘尼。<a id="a-Fd"></a>为说普集净花藏法门。<a id="a-Fe"></a>又见此座六地菩萨眷属围绕。<a id="a-Ff"></a>一心谛观彼比丘尼。<a id="a-Fg"></a>目不暂舍。<a id="a-Fh"></a>时比丘尼。<a id="a-Fi"></a>为说出世清净藏法门。<a id="a-Fj"></a>又见此座七地菩萨眷属围绕。<a id="a-Fk"></a>一心谛观彼比丘尼。<a id="a-Fl"></a>目不暂舍。<a id="a-Fm"></a>时比丘尼。<a id="a-Fn"></a>为说普依止清净地藏法门。<a id="a-Fo"></a>又见此座八地菩萨眷属围绕。<a id="a-Fp"></a>一心谛观彼比丘尼。<a id="a-Fq"></a>目不暂舍。<a id="a-Fr"></a>时比丘尼。<a id="a-Fs"></a>为说法界毗罗摩伽普遍法身化现一切虚空境界法门。<a id="a-Ft"></a>又见此座九地菩萨眷属围绕。<a id="a-Fu"></a>一心谛观彼比丘尼。<a id="a-Fv"></a>目不暂舍。<a id="a-Fw"></a>时比丘尼。<a id="a-Fx"></a>为说无碍无著清净力庄严法门。<a id="a-Fy"></a>又见此座十地菩萨眷属围绕。<a id="a-Fz"></a>一心谛观彼比丘尼。<a id="a-G0"></a>目不暂舍。<a id="a-G1"></a>时比丘尼。<a id="a-G2"></a>为说圆满无障碍净名三昧法门。<a id="a-G3"></a>又见此座金刚力士眷属围绕。<a id="a-G4"></a>一心谛观彼比丘尼。<a id="a-G5"></a>目不暂舍。<a id="a-G6"></a>时比丘尼。<a id="a-G7"></a>为说智慧庄严那罗延金刚相三昧法门。<a id="a-G8"></a>如是等一切大众。<a id="a-G9"></a>一切众生。<a id="a-GA"></a>一切诸趣。<a id="a-GB"></a>所应受化者。<a id="a-GC"></a>一切眷属。<a id="a-GD"></a>种善根者。<a id="a-GE"></a>随诸众生种种欲。<a id="a-GF"></a>种种行。<a id="a-GG"></a>种种道。<a id="a-GH"></a>乐闻多法者。<a id="a-GI"></a>为长养善根故。<a id="a-GJ"></a>为增长善根故。<a id="a-GK"></a>庄严善根故。<a id="a-GL"></a>随其所应。<a id="a-GM"></a>开示显说阿耨多罗三藐三菩提。<a id="a-GN"></a>转不退转法轮。<a id="a-GO"></a>令诸众生。<a id="a-GP"></a>得不退轮。<a id="a-GQ"></a>何以故。<a id="a-GR"></a>此皆是师子奋迅比丘尼。<a id="a-GS"></a>成就普眼智慧光明舍离法门。<a id="a-GT"></a>成就一切诸佛法界无相清净法界通达无碍法门。<a id="a-GU"></a>此比丘尼。<a id="a-GV"></a>成就无著无碍清净秘藏法门。<a id="a-GW"></a>成就圆满不可思议净藏法门。<a id="a-GX"></a>成就清净普喜见藏法门。<a id="a-GY"></a>成就十万亿不可数般若波罗蜜。<a id="a-GZ"></a>成就普眼般若波罗蜜。<a id="a-Ga"></a>成就一切佛法法界不可坏般若波罗蜜。<a id="a-Gb"></a>此王园林日光泉侧。<a id="a-Gc"></a>一切大众菩萨摩诃萨等。<a id="a-Gd"></a>一切皆悉久植善根。<a id="a-Ge"></a>缘此比丘尼说法教化。<a id="a-Gf"></a>乃至阿耨多罗三藐三菩提。<a id="a-Gg"></a>其心善寂。<a id="a-Gh"></a>得不退转。</p>
  <p id="aGi">尔时善财童子。<a id="a-Gj"></a>见师子奋迅比丘尼久已成就如是等普门法门普现色身。<a id="a-Gk"></a>而自庄严。<a id="a-Gl"></a>令王园林日光泉水。<a id="a-Gm"></a>及诸宝树众师子座。<a id="a-Gn"></a>皆现希有奇特之事。<a id="a-Go"></a>所有园林。<a id="a-Gp"></a>经行禅窟。<a id="a-Gq"></a>及诸所须宝物床帐。<a id="a-Gr"></a>见诸大众一切眷属。<a id="a-Gs"></a>悉坐其中。<a id="a-Gt"></a>功德神力。<a id="a-Gu"></a>皆悉具足。<a id="a-Gv"></a>八种音声。<a id="a-Gw"></a>说众妙法。</p>
  <p id="aGx">尔时善财童子。<a id="a-Gy"></a>见此不可思议诸奇特事。<a id="a-Gz"></a>及闻微妙八种音声。<a id="a-H0"></a>复闻不可思议清净妙音。<a id="a-H1"></a>宣扬赞叹无量法空法门。<a id="a-H2"></a>以此法门。<a id="a-H3"></a>润泽身心。<a id="a-H4"></a>皆令柔软。<a id="a-H5"></a>此名正法对治无比法门。<a id="a-H6"></a>得此法门已。<a id="a-H7"></a>身心欢喜。<a id="a-H8"></a>豁然大悟。<a id="a-H9"></a>成就一切诸大法门。<a id="a-HA"></a>恭敬合掌。<a id="a-HB"></a>绕百千匝。<a id="a-HC"></a>即前作礼。<a id="a-HD"></a>未举头顷。<a id="a-HE"></a>见比丘尼。<a id="a-HF"></a>遍处一切师子宝座。<a id="a-HG"></a>放大光明。<a id="a-HH"></a>金色赫奕。<a id="a-HI"></a>照王园林及诸树木。<a id="a-HJ"></a>犹如光云。<a id="a-HK"></a>此光明力。<a id="a-HL"></a>令诸树木。<a id="a-HM"></a>皆悉右旋绕无数匝。<a id="a-HN"></a>此诸树木。<a id="a-HO"></a>行行相次。<a id="a-HP"></a>皆放光明。<a id="a-HQ"></a>照比丘尼。</p>
  <p id="aHR">尔时善财童子。<a id="a-HS"></a>睹此相已。<a id="a-HT"></a>合掌而立。<a id="a-HU"></a>恭敬却行。<a id="a-HV"></a>住于一面。<a id="a-HW"></a>白言大圣。<a id="a-HX"></a>我已先发阿耨多罗三藐三菩提心。<a id="a-HY"></a>唯愿大圣。<a id="a-HZ"></a>慈悲怜愍。<a id="a-Ha"></a>为我宣说。<a id="a-Hb"></a>我今不知。<a id="a-Hc"></a>云何学菩萨行。<a id="a-Hd"></a>修菩萨道。<a id="a-He"></a>唯愿大圣。<a id="a-Hf"></a>为我解说。<a id="a-Hg"></a>时比丘尼。<a id="a-Hh"></a>答善财言。<a id="a-Hi"></a>善哉善哉。<a id="a-Hj"></a>善男子。<a id="a-Hk"></a>我今知此一切种智普能开现无底法门。<a id="a-Hl"></a>善财童子。<a id="a-Hm"></a>白言。<a id="a-Hn"></a>大圣。<a id="a-Ho"></a>一切种智无底法门。<a id="a-Hp"></a>体性云何。<a id="a-Hq"></a>时比丘尼。<a id="a-Hr"></a>答善财言。<a id="a-Hs"></a>善男子。<a id="a-Ht"></a>此是三世大圣智慧光明庄严法门。<a id="a-Hu"></a>善财童子。<a id="a-Hv"></a>白言。<a id="a-Hw"></a>大圣。<a id="a-Hx"></a>三世诸佛智慧光明庄严法门。<a id="a-Hy"></a>境界云何。<a id="a-Hz"></a>答言善男子。<a id="a-I0"></a>入此法门者。<a id="a-I1"></a>得深入现前分别正受一切诸法不生不灭平等法林庄严三昧。<a id="a-I2"></a>住此三昧者。<a id="a-I3"></a>即得如意自在神通。<a id="a-I4"></a>此阎浮提。<a id="a-I5"></a>示现处兜率天。<a id="a-I6"></a>十方无量微尘世界。<a id="a-I7"></a>处兜率天。<a id="a-I8"></a>亦复如是。<a id="a-I9"></a>于彼彼处一一佛所。<a id="a-IA"></a>示现无量无数之身。<a id="a-IB"></a>从于自身。<a id="a-IC"></a>出无量无数微尘等佛刹海摩[少/兔]摩身。<a id="a-ID"></a>恭敬礼拜。<a id="a-IE"></a>修诸福业。<a id="a-IF"></a>又赍无量无数不可说不可说微尘数杂色花云。<a id="a-IG"></a>不可说不可说杂色璎珞云。<a id="a-IH"></a>不可说不可说杂色宝鬘云。<a id="a-II"></a>不可说不可说杂色涂香末香云。<a id="a-IJ"></a>不可说不可说杂色缯盖幢幡云。<a id="a-IK"></a>不可说不可说杂色宝网宝帐云。<a id="a-IL"></a>不可说不可说杂色宝座云。<a id="a-IM"></a>一一座前。<a id="a-IN"></a>有不可说不可说灯光炎庄严云。<a id="a-IO"></a>一一灯光。<a id="a-IP"></a>有众宝珠。<a id="a-IQ"></a>而庄严之。<a id="a-IR"></a>乃至不可说不可说一切杂色庄严具云。<a id="a-IS"></a>供养如来。<a id="a-IT"></a>又赍不可说不可说杂色香水云。<a id="a-IU"></a>从香水云中。<a id="a-IV"></a>出不可说不可说杂宝莲花云。<a id="a-IW"></a>从杂宝莲花云。<a id="a-IX"></a>出不可说不可说天璎珞庄严云诸宝光明庄严具。<a id="a-IY"></a>乃至阿迦腻吒一切诸天供养具云。<a id="a-IZ"></a>又从香水。<a id="a-Ia"></a>出不可说不可说转轮圣王及诸小王一切世间诸供养具云。<a id="a-Ib"></a>又从香水。<a id="a-Ic"></a>出不可说不可说龙神八部乃至一切不可说不可说供养具云。<a id="a-Id"></a>供养如来。<a id="a-Ie"></a>遍一切处。<a id="a-If"></a>一切诸菩萨。<a id="a-Ig"></a>处兜率天。<a id="a-Ih"></a>化乘白象。<a id="a-Ii"></a>降神母胎。<a id="a-Ij"></a>初生王宫。<a id="a-Ik"></a>舍家学道。<a id="a-Il"></a>诣菩提树。<a id="a-Im"></a>成等正觉。<a id="a-In"></a>转净法轮。<a id="a-Io"></a>升忉利天。<a id="a-Ip"></a>为母说法。<a id="a-Iq"></a>天上人中。<a id="a-Ir"></a>变现自在。<a id="a-Is"></a>乃至涅槃。<a id="a-It"></a>于诸佛所。<a id="a-Iu"></a>植众德本。<a id="a-Iv"></a>以此本愿因缘力故。<a id="a-Iw"></a>示现摩[少/兔]摩色身。<a id="a-Ix"></a>遍一切处。<a id="a-Iy"></a>供养诸佛。<a id="a-Iz"></a>诸供养具。<a id="a-J0"></a>亦复如是。<a id="a-J1"></a>如是种种诸供养具。<a id="a-J2"></a>皆缘久修大愿庄严法界力生。<a id="a-J3"></a>若有众生。<a id="a-J4"></a>知我所修如是供养者。<a id="a-J5"></a>皆于阿耨多罗三藐三菩提。<a id="a-J6"></a>得不退转。<a id="a-J7"></a>若有众生。<a id="a-J8"></a>来至我所。<a id="a-J9"></a>我即为说摩诃般若波罗蜜。<a id="a-JA"></a>示教利喜。<a id="a-JB"></a>善男子。<a id="a-JC"></a>汝今当知。<a id="a-JD"></a>我常不起众生相。<a id="a-JE"></a>不着众生相。<a id="a-JF"></a>众生无相故。<a id="a-JG"></a>知一切语言音声。<a id="a-JH"></a>而不着音声。<a id="a-JI"></a>音声无性相故。<a id="a-JJ"></a>见一切佛光明相好。<a id="a-JK"></a>而不着相好。<a id="a-JL"></a>何以故。<a id="a-JM"></a>深知法身无色相故。<a id="a-JN"></a>受持一切诸佛法轮。<a id="a-JO"></a>而亦不着法轮之相。<a id="a-JP"></a>深心解了诸法真如实际法性相故。<a id="a-JQ"></a>于念念中。<a id="a-JR"></a>充满普遍虚空法界。<a id="a-JS"></a>而亦不着法界相。<a id="a-JT"></a>善能了知一切诸法如幻化相故。<a id="a-JU"></a>善男子。<a id="a-JV"></a>我唯知此一切种智普能开现无底菩萨法门。<a id="a-JW"></a>善男子。<a id="a-JX"></a>汝今当知。<a id="a-JY"></a>诸大菩萨。<a id="a-JZ"></a>究竟法界一切菩萨境界无著。<a id="a-Ja"></a>能以一身。<a id="a-Jb"></a>结加趺坐。<a id="a-Jc"></a>充满十方一切世界。<a id="a-Jd"></a>于自身内。<a id="a-Je"></a>悉能示现一切十方诸佛刹土妙庄严事。<a id="a-Jf"></a>于刹那刹那顷。<a id="a-Jg"></a>周遍十方。<a id="a-Jh"></a>礼事诸佛。<a id="a-Ji"></a>于自身内。<a id="a-Jj"></a>普能示现一切诸佛神通变化愿力。<a id="a-Jk"></a>能以一毛。<a id="a-Jl"></a>遍缚十方诸须弥山。<a id="a-Jm"></a>举置他方无量世界。<a id="a-Jn"></a>于一一毛孔。<a id="a-Jo"></a>普现十方一切世界劫成坏相。<a id="a-Jp"></a>于一刹那顷。<a id="a-Jq"></a>普于十方不可说不可说劫。<a id="a-Jr"></a>摄受众生。<a id="a-Js"></a>终不舍离诸大菩萨摩诃萨具足一切深智海行。<a id="a-Jt"></a>我当云何能知能说彼功德愿。<a id="a-Ju"></a>善男子。<a id="a-Jv"></a>汝从此南行。<a id="a-Jw"></a>有国。<a id="a-Jx"></a>名崄难。<a id="a-Jy"></a>城名宝庄严。<a id="a-Jz"></a>于彼城中。<a id="a-K0"></a>有一女人。<a id="a-K1"></a>名婆须蜜多。<a id="a-K2"></a>汝诣彼问。<a id="a-K3"></a>云何菩萨学菩萨行。<a id="a-K4"></a>修菩萨道。</p>
 </body>
</html>