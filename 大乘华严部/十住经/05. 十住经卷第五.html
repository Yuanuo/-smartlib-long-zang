<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什"/>
  <meta name="author" content="佛陀耶舍/姚秦"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>十住经卷第五</title>
</head>
<body>
  <h1 class="head">十住经卷第五</h1>
  <h2>妙善地第九</h2>
  <p>佛子演说此，　八地妙义时，</p>
  <p>以佛神力故，　震动无量国。</p>
  <p>一切智身出，　无量微妙光，</p>
  <p>遍照十方界，　众生得安乐。</p>
  <p>千万数菩萨，　住于虚空中，</p>
  <p>设众妙供养，　诸天所无有。</p>
  <p>大自在天王，　并及他化王，</p>
  <p>欢喜众妙供，　大海功德佛。</p>
  <p>天女数千万，　恭敬咸欢喜，</p>
  <p>同以微妙音，　歌叹佛功德：</p>
  <p>“以佛神力故，　出如是妙法！</p>
  <p>善行寂灭者，　无有诸恶心，</p>
  <p>各在于其地，　善修菩萨行。</p>
  <p>利益世间故，　遍游于十方，</p>
  <p>示众以佛道，　心同空无碍。</p>
  <p>诸菩萨神力，　上妙供养具，</p>
  <p>胜十方人天，　福德之所致。</p>
  <p>佛子乐智者，　以此示佛力，</p>
  <p>于一国不动，　而现一切处，</p>
  <p>利益于世间，　如满月明净。</p>
  <p>灭一切音声，　语言诸想念，</p>
  <p>而以诸音声，　说法犹如响。</p>
  <p>随众生下劣，　其心厌没者，</p>
  <p>示说声闻道，　令出于众苦。</p>
  <p>随所有众生，　诸根少利者，</p>
  <p>乐于因缘法，　为说辟支佛。</p>
  <p>随所有利根，　利益众生者，</p>
  <p>有大慈悲心，　为说菩萨法。</p>
  <p>若无上大心，　决定乐大事，</p>
  <p>为示于佛身，　说无量佛法。</p>
  <p>譬如幻化师，　示种种身色，</p>
  <p>如是诸身相，　皆无有实事。</p>
  <p>如是诸佛子，　善知智慧术，</p>
  <p>能示一切行，　心离于有无。’</p>
  <p></p>
  <p>诸天女千万，　微妙音歌叹，</p>
  <p>如是歌叹已，　默然而视佛。</p>
  <p>又解脱月言：“佛子大会净，</p>
  <p>一心愿乐闻，　过八地正行。”</p>
  <p>金刚藏菩萨言：“佛子，诸菩萨摩诃萨，以如是无量智善观佛道，欲更求转胜深寂灭解脱，欲转胜思惟如来智慧，欲入如来深密法中，欲选择取不可思议大智慧，欲选择诸陀罗尼三昧重令清净，欲令诸神通广大，欲随顺世间差别行，欲修诸力、无畏、佛不共法无能坏者，欲顺行诸佛转法轮力，欲不舍所受大悲大愿，得入第九地。诸菩萨住此地中，如实知起善、不善、无记法行，知有漏无漏法行、世间出世间法行、思议不可思议法行、定不定法行、声闻辟支佛法行、菩萨道法行、如来地法行、有为法无为法行，随顺如是智慧，如实知菩提心所行难，知诸烦恼难、业难、诸根难、愿乐难、性难、志心难、深心难、生难、残气难、三聚差别难，知众生诸心差别相、心杂相、心轻转相、心坏不坏相、心无形相、心无边遍自在相、心清净差别相、心垢相、心无垢相、心缚相、心解相、心谄曲相、心质直相、心随道相，皆如实知。是菩萨知烦恼深相，知浅相，知烦恼心伴相、不离相，知使缠差别相，知是心相应不相应相，知是生时得果报相，知是三界中差别相，知爱痴见深入如箭相，知憍慢痴重罪相，知是三业因缘不断相，略说乃至如实知入八万四千烦恼行差别相。是菩萨知诸业善不善无记相、分别未分别相、心伴相、不离相、自然尽相、行道尽相、种相、集相、不失果报相、次第相、有报相、无报相、黑黑报相、白白报相、黑白黑白报相、非黑非白能尽业相，知业起处相、受业法别异相，知无量因缘起业相，知世间业、出世间业差别相、现报相、生报相、后报相、随诸业定相不定相，略说乃至如实知八万四千诸业差别相。是菩萨知诸根软中利差别相，知先际、后际别异相、不别异相，知上中下相，知烦恼伴相、不相离相，随诸乘定相、不定相、淳熟相未淳熟相，随心行相、易坏相、深取相、增上相、不可坏相、转相、不转相、三世差别相、深隐共生差别相，略说乃至如实知八万四千诸根差别相。是菩萨知众生诸欲乐软中利相，略说乃至如实知八万四千欲乐差别相。是菩萨知诸性软中利相，略说乃至如实知八万四千诸性差别相。是菩萨知深心软中利相，略说乃至如实知八万四千深心差别相。是菩萨分别知诸结使有伴，共心生、不共心生，心相应、心不相应，深入相，无始来随恼众生相；与一切禅定解脱神通相违，坚系缚，三界系，无量心而不现前，开诸业门而无所知，可对治相、无所有相、无定事相、不异圣道相、灭动相。是菩萨如实知诸生差别相，所谓地狱、畜生、饿鬼、阿修罗、人、天差别，色界、无色界差别，有想、无想差别；业是田，爱是水，无明是黑闇，覆识是种子，后身是生芽，名色共生而不相离，有痴爱相续相，欲生欲作欲爱，不离乐众生相，分别三界差别相，三有相续相，皆如实知。是菩萨如实知诸习气，若有余若无余，随所生处有习气，随共众生住有习气，随业烦恼有习气，善、不善、无记有习气，离欲有习气，随后身有习气，次第随逐有习气，深入道断相，持烦恼相，离则无法，皆如实知。是菩萨如实知众生定不定相、正定相、邪定相、不定相、邪见中邪定相、正见中正定相，离此二无定相。一一五逆是邪定相，五根是正定相；邪位是邪定，正位是正定，更不作故，离此二位，是不定相。深入邪聚有难得转相，令修无上道因缘相，不定聚、邪定聚众生守护相，皆如实知。</p>
  <p>“佛子，诸菩萨摩诃萨随如是智，名为安住妙善地。菩萨住是地，知众生如是诸行差别相，随其解脱而与因缘。是菩萨知化众生法，知度众生法，如实知而为说法。声闻乘相、辟支佛乘相、菩萨乘相、如来地相如实知，随众生因缘而为说法，随心、随根、随欲乐差别而为说法，又随行处、随智慧处而为说法，知一切行处随而说法，随众生性深入难处而为说法，随道、随生、随烦恼、随习气转故说法，随乘令解脱故说法。是菩萨住此地中，为大法师，守护诸佛法藏，堕在大法师深妙义中，用无量慧、方便、四无碍智，起菩萨言辞说法。是菩萨常随四无碍智而不分别。何等为四？一、法无碍，二、义无碍，三、辞无碍，四、乐说无碍。是菩萨用法无碍智，知诸法自相；以义无碍智，知诸法差别；以辞无碍智，知无分别说诸法；以乐说无碍智，知诸法次第不断。复次，以法无碍智，知诸法无体性；以义无碍智，知诸法生灭相；以辞无碍智，知诸法假名，而不断假名说；以乐说无碍智，随假名不坏无边说。复次，以法无碍智，知现在诸法差别相；以义无碍智，知过去、未来诸法差别相；以辞无碍智，知过去、未来、现在诸法，以无分别说；以乐说无碍智，于一一世得无边法相故说。复次，以法无碍智，知诸法差别；以义无碍智，知诸法义差别；以辞无碍智，随诸言音而为说法；以乐说无碍智，随所乐解而为说法。复次，以法无碍智，以法智知诸法差别，以方便知诸法无差别；以义无碍智，以比智如实知诸法差别；以辞无碍智，以世智说诸法差别；以乐说无碍智，知善说第一义。复次，以法无碍智，知诸法一相不坏；以义无碍智，善入阴入界谛因缘法；以辞无碍智，一切世间之所归趣，以微妙音故；以乐说无碍，智所说转胜，能令众生得无边法明。复次，以法无碍智，知诸法无有分别摄在一乘；以义无碍智，入分别诸法差别门；以辞无碍智，能说诸乘无分别义；以乐说无碍智，以一法门说无边法明。复次，以法无碍智，能入一切菩萨行、智行、法行、随智行；以义无碍智，能分别说十地义差别；以辞无碍智，不分别说随顺诸地道；以乐说无碍智，说一切行无边相。复次，以法无碍智，知一切佛于一念中得菩提；以义无碍智，知种种时处差别；以辞无碍智，随诸佛得道事差别说；以乐说无碍智，于一句法无边劫说而不穷尽。复次，以法无碍智，知一切佛语、一切佛力、无所畏、不共法、大慈大悲、无碍智、转法轮等，随顺一切智；以义无碍智，随如来音声，出八万四千，随众生心、随根、随欲乐差别；以辞无碍智，以如来音声，不分别说一切诸行；以乐说无碍智，以诸佛智慧力，随众生所乐音声说。</p>
  <p>“诸佛子，菩萨摩诃萨如是善知无碍智，安住第九地，名为得诸佛法藏，能为大法师，得众义陀罗尼、众法陀罗尼、起智陀罗尼、众明陀罗尼、善意陀罗尼、众财陀罗尼、名闻陀罗尼、威德陀罗尼、无碍陀罗尼、无边旋陀罗尼、杂义藏陀罗尼，得如是等百万阿僧祇陀罗尼，随应方便说，如是无量乐说差别门演法。是菩萨得如是无量陀罗尼门，能于无量诸佛所听法，闻已不忘；如所闻法能以无量差别门，为人演说。是菩萨于一佛所，以百万阿僧祇陀罗尼听受法，如从一佛听法，余无量无边诸佛亦如是。是菩萨于礼敬佛时，所闻法明门，非多学声闻得陀罗尼力，于十万劫所能受持。是菩萨得如是陀罗尼力、诸无碍智乐说力，以说法故，在于法座，遍三千大千世界众生，随意说法。是菩萨在法座上，唯除诸佛及受职菩萨，于一切中最为殊胜，心中得无量法明。是菩萨处于法座，或以一音，令一切大众悉得解了；即得解了，或以种种音声，令一切大众各得开解；即得开解，或以默然，但放光明，令一切大众各得解法；即得解法，或一切毛孔皆出法音，或三千大千世界所有色无色物皆出法音，或以一音周满世性悉令得解。是菩萨，三千大千世界所有众生一时问难，一一众生以无量无边音声差别问难，如一人所问，余者异问；是菩萨于一念中，悉受如是问难，但以一音皆令开解。如是二三千大千世界，三、四、五、十、二十、三十、四十、五十、若百三千大千世界、若千三千大千世界，若万、十万、百万、若亿三千大千世界，若十亿、百千万亿那由他，乃至不可说不可说三千大千世界，满中众生，广为说法时，承佛神力，能为众生广作佛事，倍复精勤，摄取如是智明。若于一毫末中，有不可说不可说世界微尘数大会，佛在此中而为说法，佛随若干众生心说法，令一一众生心中得若干无量诸法。如一佛，一切佛在大会中说法，皆亦如是。如一毛头，一切十方世界，皆亦如是。于是中应生大忆念力，于一念中从一切佛所，受一切法明而不失一句。如上大会满中众生听法，或于是中，以决定清净法明演说，令得开解。于一念中，令尔所众生皆得欢喜，何况若干世界中众生！是菩萨住是地中，善根转胜，昼夜更无余念，深入诸佛行处，常与一切佛会，深入菩萨解脱。菩萨随顺如是智，常见诸佛，而于一一劫中，无量无边百千万亿，以妙供具供养诸佛，于诸佛所种种问难，通达诸陀罗尼。是菩萨善根转胜明净！</p>
  <p>“如是，佛子，如成炼金具足庄严，转轮圣王宝冠、若在璎珞，一切小王、四天下人，无能夺者。诸佛子，菩萨摩诃萨亦如是，住此妙善地中，诸善根转胜明净，无能坏者；声闻、辟支佛，及诸地菩萨，所不能坏。是菩萨善根转明，能照众生烦恼难处，照已还摄。佛子，譬如大梵王，三千大千世界一切所有难处，皆悉能照。菩萨亦如是，住是菩萨妙善地中，善根明净，照众生烦恼难处，照已还摄。</p>
  <p>“诸佛子，是名略说菩萨摩诃萨第九菩萨妙善地。若广说，则无量无边劫不可得尽。菩萨摩诃萨住是地中，多作大梵王，典领三千大千世界，无有能胜。如实解义者，于自在中而得自在，善能宣说声闻、辟支佛、菩萨波罗蜜，众生问难无能穷尽。所作善业，若布施、若爱语、若利益、若同事，皆不离念佛、念法、念菩萨伴，乃至不离念一切种智。常生是心：‘我当何时于众生中为首为尊？乃至于一切众生中为依止者？’是菩萨若欲如是勤行精进，于一念中，得百万阿僧祇三千大千世界微尘数三昧，乃至能示百万阿僧祇三千大千世界微尘数菩萨眷属；若以愿力神通自在，复过是数，百千万亿那由他劫不可称说。”</p>
  <p>尔时，金刚藏菩萨欲重明此义，而说偈言：</p>
  <p>“诸菩萨随顺，　无量深智力，</p>
  <p>第一最微妙，　一切世难知，</p>
  <p>利益众生者，　能至第九地，</p>
  <p>得入于诸佛，　秘密之藏处。</p>
  <p>得微妙最上，　三昧陀罗尼，</p>
  <p>广大神通力，　善入世间相。</p>
  <p>智慧力决定，　能观诸佛法，</p>
  <p>大愿悲心净，　得入第九地。</p>
  <p>顺行此上地，　持诸佛藏者，</p>
  <p>即能通诸法，　善不善无记，</p>
  <p>是有漏无漏，　世间出世间，</p>
  <p>是则可思议，　是不可思议。</p>
  <p>知法定不定，　三乘具足相，</p>
  <p>思惟分别此，　有为无为相，</p>
  <p>起知如是法，　破诸无明闇，</p>
  <p>随顺是智心，　则为第一妙。</p>
  <p>悉知诸众生，　崄难诸杂心，</p>
  <p>轻躁易转心，　无边自在心，</p>
  <p>烦恼深浅相，　心伴不离心，</p>
  <p>又知使缠相，　随顺相续有。</p>
  <p>知业种种杂，　各各差别相，</p>
  <p>因灭果不失，　通达如是事。</p>
  <p>又知于众生，　诸根软中利，</p>
  <p>广大差别等，　先际后际相，</p>
  <p>上中下差别，　及诸欲乐等，</p>
  <p>乃至能悉知，　八万四千种。</p>
  <p>世间性亦尔，　烦恼见难处，</p>
  <p>无始来不断，　诸心一切使，</p>
  <p>皆与心共行，　缚心难可断，</p>
  <p>知诸结使等，　但妄想分别，</p>
  <p>无有方处所，　亦无定事相，</p>
  <p>亦不离于身，　又亦难得知，</p>
  <p>禅定力能遮，　金刚道能断。</p>
  <p>又能知众生，　入六道差别，</p>
  <p>爱水痴闇覆，　业田识是种，</p>
  <p>生于后身芽，　名色共增长，</p>
  <p>无始生死来，　相续在三界。</p>
  <p>及知天龙等，　烦恼诸业心，</p>
  <p>若离于心者，　是则无所有。</p>
  <p>一切诸众生，　皆在三聚中，</p>
  <p>或没诸邪见，　或在于智道。</p>
  <p>菩萨住是地，　悉知众生心，</p>
  <p>诸根及欲乐，　种种差别等；</p>
  <p>深心善思惟，　随宜而说法，</p>
  <p>通达无碍智，　善以言辞说。</p>
  <p>菩萨为法师，　犹如师子王，</p>
  <p>牛王如山王，　安住无所畏；</p>
  <p>普于诸世界，　雨美甘露味，</p>
  <p>犹如大龙王，　能雨满大海。</p>
  <p>是菩萨善知，　法义辞无碍，</p>
  <p>善能随顺行，　具足乐说力；</p>
  <p>能得于百万，　阿僧祇总持；</p>
  <p>能受诸佛法，　如海受龙雨。</p>
  <p>菩萨得如是，　诸深妙清净，</p>
  <p>无量陀罗尼，　诸三昧力故，</p>
  <p>能于一念中，　得见无量佛，</p>
  <p>闻已净梵音，　演说妙法宝。</p>
  <p>是菩萨或教，　大千界众生，</p>
  <p>随心根所好，　说法令欢喜。</p>
  <p>如是等无量，　三千大千国，</p>
  <p>转深勤精进，　而作是思惟。</p>
  <p>或于一毛头，　无量佛说法，</p>
  <p>佛为种种人，　演说于妙法。</p>
  <p>是菩萨皆受，　如地受诸种，</p>
  <p>复作如是愿：　十方诸所有，</p>
  <p>国土中众生，　皆合为一会，</p>
  <p>应于一念中，　皆悉知其心，</p>
  <p>以一音说法，　悉令断疑网。</p>
  <p>菩萨住是地，　人天中法王，</p>
  <p>为大说法师，　随顺众生心。</p>
  <p>常于日夜中，　与诸佛共会，</p>
  <p>能住甚深妙，　寂灭智解脱。</p>
  <p>供养无量佛，　善根转明净，</p>
  <p>犹如转轮王，　真金严宝冠。</p>
  <p>光明照众生，　烦恼崄难处，</p>
  <p>如梵王光明，　照于大千界。</p>
  <p>菩萨住是地，　作三千大千，</p>
  <p>世界大梵王，　诸根悉猛利。</p>
  <p>善以三乘法，　示悟诸众生，</p>
  <p>所作诸善业，　皆顺于正念。</p>
  <p>能在一念中，　而得于无量，</p>
  <p>世界微尘数，　诸深妙三昧。</p>
  <p>得见十方佛，　微妙音说法，</p>
  <p>见佛大神力，　更发无量愿。</p>
  <p>如是第九地，　大智所行处，</p>
  <p>深妙难知见，　今已略说竟。”</p>
  <h2>法云地第十上</h2>
  <p>说诸大菩萨，　所行无上事，</p>
  <p>无数那由他，　首陀会诸天，</p>
  <p>于上虚空中，　心皆大欢喜，</p>
  <p>咸以恭敬心，　众妙供养佛。</p>
  <p>那由他菩萨，　欢悦无有量，</p>
  <p>烧诸奇妙香，　灭除诸烦恼。</p>
  <p>他化自在王，　与诸天大众，</p>
  <p>住在虚空中，　心皆大欢喜，</p>
  <p>咸以恭敬心，　种种设供养，</p>
  <p>各散众宝衣，　空中旋转下。</p>
  <p>无量亿天女，　诸根欣悦豫，</p>
  <p>于上虚空中，　敬心供养佛，</p>
  <p>同作无量亿，　那由他伎乐，</p>
  <p>于诸众物中，　皆出如是音：</p>
  <p>“佛坐于此处，　悉遍于一切，</p>
  <p>十方国土中，　皆亦有佛现。</p>
  <p>无量亿种种，　相好庄严身，</p>
  <p>姝妙无有比，　充满于世界。</p>
  <p>于一毛孔中，　出无量光明，</p>
  <p>灭除于一切，　世间烦恼火。</p>
  <p>十方微尘数，　不可得计量，</p>
  <p>一毛孔光明，　亦复不可尽。</p>
  <p>各见有佛身，　以三十二相，</p>
  <p>八十好庄严，　转于无上轮；</p>
  <p>或见佛种种，　为众而说法；</p>
  <p>或见在兜率，　教化于诸天；</p>
  <p>或见从兜率，　来下处胞胎；</p>
  <p>或见初生时；　或见夜出家；</p>
  <p>或见坐道场，　而成无上道；</p>
  <p>或见转法轮；　或见入涅槃，</p>
  <p>于无量国土，　种种而示现，</p>
  <p>欲度众生故，　皆有如是事。</p>
  <p>譬如巧幻师，　善知于幻术，</p>
  <p>多示诸众生，　种种诸异身；</p>
  <p>如是佛慧中，　善巧于示现，</p>
  <p>变化一切身，　周遍诸世间。</p>
  <p>如诸法空寂，　先来无性相，</p>
  <p>同若如虚空，　大师亦如是。</p>
  <p>得入第一义，　微妙之性相，</p>
  <p>随于法性相，　示佛大神力。</p>
  <p>诸佛所行性，　一切诸众生，</p>
  <p>皆在是性中，　相可相同相。</p>
  <p>一切诸法等，　入在于第一，</p>
  <p>寂灭义趣中，　悉皆无有相。</p>
  <p>若欲得佛智，　应离诸想念，</p>
  <p>有无俱通达，　疾作天人师。”</p>
  <p></p>
  <p>诸天婇女众，　皆出如是等，</p>
  <p>千万种妙音，　寂然而观佛。</p>
  <p>解脱月菩萨，　见众皆寂然，</p>
  <p>请金刚藏言：“大名称佛子，</p>
  <p>菩萨从九地，　至于第十地，</p>
  <p>诸大神通力，　愿今为略说！”</p>
  <p>尔时，金刚藏菩萨言：“佛子，诸菩萨摩诃萨如是无量智慧，善修行佛道，乃至九地，善集诸白法，集无量助道法，大功德智慧所护，广行大悲，深知分别世间性差别，深入众生难处，至诸如来行处，念随顺如来寂灭行处，趣向诸佛力、无所畏、不共法等坚持不舍，得至一切智慧位。诸佛子，菩萨摩诃萨随行如是智，近佛位地，则得菩萨离垢三昧而现在前；又入法性差别三昧、庄严道场三昧、雨一切世间华光三昧、海藏三昧、海印三昧、虚空广三昧、观择一切法性三昧、随一切众生心行三昧、如实择一切法三昧、得如来智信三昧，如是等百万阿僧祇三昧皆现在前。是菩萨悉入此三昧，善知其中功用差别。最后三昧，名益一切智位。是三昧现在前时，大宝莲华王出，周圆如百万三千大千世界，一切众宝间错庄严，过一切世间所有，出世间善根所生，行诸法如幻性空慧所成，光明能照一切世界。大宝琉璃为茎，胜一切诸天所有，不可量栴檀王为台，大玛瑙宝为须，阎浮檀金光为叶，中有无量光明，一切妙宝皆在其内，宝网覆上，满十三千大千世界微尘数莲华为眷属。</p>
  <p>“尔时，菩萨其身姝妙，称可华座。是菩萨得益一切智位三昧力故，身现在大莲华座上。即时诸眷属莲华上，皆有菩萨围绕之。一一菩萨坐莲华上，即得百万三昧，皆一心恭敬瞻仰大菩萨。是菩萨升莲华座时，十方现在一切世界皆大震动，一切恶道皆悉休息。光明普照十方世界，一切世界皆悉严净，皆得见闻一切诸佛大会。何以故？是菩萨坐大莲华座上，即时足下出百万阿僧祇光明，照十方阿鼻地狱等，灭众生苦恼。两膝上放若干光明，悉照十方一切畜生，灭除苦恼。脐放若干光明，照十方一切饿鬼，灭除苦恼。左右胁，放若干光明，照十方人身，安隐快乐。两手放若干光明，照十方诸天阿修罗宫殿。两肩放若干光明，照十方声闻人。项放若干光明，照十方辟支佛。口放若干光明，照十方世界诸菩萨身，乃至住九地者。白毫放若干光明，照十方得位菩萨身。一切魔宫隐蔽不现。顶上放百万阿僧祇三千大千世界微尘数光明，照十方诸佛大会，围绕世界十匝，住于虚空成光明网，高大明净，供养诸佛。如是供养，从初发心乃至九地菩萨所作供养，百分不及一，乃至百千万亿分不及一，乃至算数譬喻所不能及。是大光明网，胜十方世界所有华香、末香、烧香、涂香、衣服、幡盖、众宝璎珞、摩尼宝珠供养之具，以从出世善根生故。一一佛大会上，皆雨众宝，状如大云。若有众生，觉知如是供养者，当知皆是必定无上大道。如是诸光，雨大供养已，还绕诸佛大会十匝，入诸佛足下。尔时，诸佛及大菩萨，知某世界中，某甲菩萨摩诃萨，行如是道，成就受职。</p>
  <p>“诸佛子，即时十方无边菩萨，乃至住九地者，皆来围绕，设大供养，一心恭敬瞻礼各得万三昧。诸得职菩萨摩诃萨，于金刚庄严胸出一大光，名破魔贼，有无量百千万光以为眷属，照十方世界，示无量神力，亦来入是大菩萨胸。此光明灭已，是菩萨即时得大势力，神通智慧百千万倍。诸佛子，尔时诸佛出眉间白毫相光，名益一切智位，有无量无边光明眷属，照一切十方世界无有遗余。十匝围绕一切世界，示于诸佛大神通力，劝进无量无边百千万亿诸菩萨。一切十方世界六种震动，灭除一切恶道苦恼，一切魔宫皆蔽不现，示一切诸佛得道之处，示一切诸佛大会庄严事，广大如法性，究竟如虚空。照明一切世界已，集在虚空，右绕示大神通庄严之事，入是菩萨顶上。其诸眷属光明，入诸眷属莲华菩萨顶上。即时诸菩萨，各得先所未得十千三昧。是光明入此菩萨顶，如一佛光，一切佛光皆亦如是。一切十方佛光明，入是菩萨顶时，名为得职，名为入诸佛境界，为具佛十力，当堕在佛数。</p>
  <p>“诸佛子，譬如转轮圣王长子，大夫人所生，成就转轮王相。转轮圣王，令子在白象宝阎浮檀金座上，取四大海水，上张罗幔种种庄严，幢幡伎乐，执金钟香水灌子顶上，即名为灌顶。大王具足转十善道故，得名转轮圣王。诸佛子，菩萨摩诃萨亦如是，受职时，诸佛以智水灌是菩萨顶，名灌顶法王，具足佛十力故，堕在佛数。诸佛子，是名诸菩萨摩诃萨大智慧职。以是职故，诸菩萨摩诃萨，受无量百千亿万苦行难事。是菩萨得是职已，住菩萨法云地，无量功德智慧转增。诸佛子，菩萨住是法云地，如实知集欲界、集色界、集无色界，如实知集世间性、集众生性、集识性、集有为性、集无为性、集虚空性、集法性、集涅槃性、集邪见诸烦恼性，如实知诸世间行法还法，如实知集声闻道、集辟支佛道、集菩萨道、集诸佛力无畏不共法、集色身法身、集一切智慧，如是集得佛道、集转法轮、集示灭度。举要言之，如实知示集一切法差别。是菩萨以如是智慧，随顺菩提行，如实转深入，知众生化、业化、烦恼化、诸见化、世性化、法性化、声闻化、辟支佛化、菩萨化、如来化、一切化、分别无分别化，皆如实入。是菩萨尔时如实知佛力所持，如实知法处持，如实知业持、烦恼持、时持、愿持、先世持、行持、劫寿持、智持。是菩萨住十地中，诸佛所有微细行智，所谓细微生死智、细微世智、细微出家智、细微得道智、细微神力自在智、细微转法轮智、细微持寿命智、细微示涅槃智、细微法久住智，如是等细微智皆如实知。又诸佛密处，所谓身密、口密、意密、筹量时非时密、与菩萨受记密、摄伏众生密、诸乘差别密，八万四千诸根差别密、业如实所作密、行密、得菩提密，如是等密皆如实知。是菩萨诸佛所有入劫智，所谓一劫摄阿僧祇劫，阿僧祇劫摄一劫，有数摄无数，无数摄有数，一念摄无量世，无量世摄一念，劫摄非劫。非劫摄劫，有佛劫摄无佛劫，无佛劫摄有佛劫，过去、未来劫摄现在劫，现在劫摄过去、未来劫，未来、过去劫摄现在劫，现在劫摄未来、过去劫，长劫摄短劫，短劫摄长劫，诸劫摄想，皆如实知。是菩萨诸佛所入毛道智，若入微尘智，若国土智、身心智、得道智，若众生身心得道智，若众生行智、得道智、遍行佛道智、顺行示智、逆行示智、不可思议智，世间能知、声闻能知、辟支佛能知、菩萨能知，有不能知但如来能知，皆如实入。</p>
  <p>“诸佛子，诸佛智广大无量无边，菩萨住是地，则能得入如是智慧。诸佛子，是菩萨摩诃萨随是地行，得菩萨不可思议解脱，得菩萨无碍解脱、净行解脱、普门明解脱、如来藏解脱、随无碍论解脱、入三世解脱、法性藏解脱、解脱明解脱、离差别解脱。诸佛子，是菩萨十解脱为首，如是等无量无边百千万亿阿僧祇解脱皆于此地得，得百千万无量阿僧祇三昧、百千万无量阿僧祇陀罗尼、百千万无量阿僧祇神通，亦复如是。是菩萨成就如是智慧，随顺于菩提，成就无量念力，能于一念顷至十方无量佛所，受无量法明、无量法雨，皆能受持。譬如娑伽罗龙王，所澍大雨，唯除大海，余地不能堪受。诸佛子，菩萨摩诃萨亦如是，受大法雨故，能入如来密处。是大法雨，一切众生声闻、辟支佛皆不能受，从初地乃至九地菩萨亦不能受持，唯此菩萨摩诃萨住法云地，悉能受持。诸佛子，譬如大海，一龙王起大云雨，皆能堪受。若二龙王，三、四、五、十、二十、三十、四十、五十、若百龙王，若千、若万、若亿、若百亿、若千万亿那由他龙王，乃至无量无边大龙王起云所雨，一时澍下，皆能受持。所以者何？大海是无量器故。诸佛子，菩萨摩诃萨亦如是，住法云地，于一佛所，能受大法明雨；二佛、三、四、五十、百千万亿，乃至无量无边、不可称、不可说、无有限、过诸算数，于一念中，皆能堪受如是诸佛大法云雨，是故此地名法云地。”</p>
  <p>问言：“佛子，是菩萨于一念中，为能堪受几所佛法明大雨？”</p>
  <p>答言：“不可以算数所知，但以譬喻可说。”</p>
  <p>“诸佛子，譬如十方所有不可说百千万亿那由他世界中微尘，尔所微尘世界中众生，假使皆得闻持陀罗尼，为佛侍者，为大声闻，多闻第一。譬如金刚莲华上佛，有大择比丘，多闻第一。其一众生，成就如是多闻之力，余若干众生皆亦如是。其一人所受法，第二人不重受，如是一切各各不同。诸佛子，于意云何？是一切众生，受持多闻力，为多不？”</p>
  <p>答言：“无量。”</p>
  <p>“诸佛子，我今当为汝说。是菩萨住此法云地，于一念一时，于一佛所，能堪受三世法性藏，名曰大法明雨；上一切众生多闻之力，比此百分不及一，千分、万分、千万亿那由他，乃至算数譬喻，所不能及。如一佛所闻，十方若干世界所有微尘诸佛，皆能堪受大法明雨。复能过此，无量无边，于一念一时，悉能堪受大法明雨，是故名为法云地。</p>
</body></html>