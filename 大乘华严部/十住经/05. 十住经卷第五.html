<!doctype html>
<html id="z3IBTYBJU" data-ver="1374">
 <head>
  <meta charset="utf-8">
  <meta author="鸠摩罗什">
  <meta author="佛陀耶舍">
  <meta library="龙藏">
  <meta catalog="大乘华严部">
  <meta period="姚秦">
 </head>
 <body>
  <h1 id="a1">十住经卷第五</h1>
  <h2 id="a2">妙善地第九</h2>
  <p id="a3">佛子演说此，<a id="a-4"></a>　八地妙义时，</p>
  <p id="a5">以佛神力故，<a id="a-6"></a>　震动无量国。</p>
  <p id="a7">一切智身出，<a id="a-8"></a>　无量微妙光，</p>
  <p id="a9">遍照十方界，<a id="a-A"></a>　众生得安乐。</p>
  <p id="aB">千万数菩萨，<a id="a-C"></a>　住于虚空中，</p>
  <p id="aD">设众妙供养，<a id="a-E"></a>　诸天所无有。</p>
  <p id="aF">大自在天王，<a id="a-G"></a>　并及他化王，</p>
  <p id="aH">欢喜众妙供，<a id="a-I"></a>　大海功德佛。</p>
  <p id="aJ">天女数千万，<a id="a-K"></a>　恭敬咸欢喜，</p>
  <p id="aL">同以微妙音，<a id="a-M"></a>　歌叹佛功德：</p>
  <p id="aN">“以佛神力故，<a id="a-O"></a>　出如是妙法！</p>
  <p id="aP">善行寂灭者，<a id="a-Q"></a>　无有诸恶心，</p>
  <p id="aR">各在于其地，<a id="a-S"></a>　善修菩萨行。</p>
  <p id="aT">利益世间故，<a id="a-U"></a>　遍游于十方，</p>
  <p id="aV">示众以佛道，<a id="a-W"></a>　心同空无碍。</p>
  <p id="aX">诸菩萨神力，<a id="a-Y"></a>　上妙供养具，</p>
  <p id="aZ">胜十方人天，<a id="a-a"></a>　福德之所致。</p>
  <p id="ab">佛子乐智者，<a id="a-c"></a>　以此示佛力，</p>
  <p id="ad">于一国不动，<a id="a-e"></a>　而现一切处，</p>
  <p id="af">利益于世间，<a id="a-g"></a>　如满月明净。</p>
  <p id="ah">灭一切音声，<a id="a-i"></a>　语言诸想念，</p>
  <p id="aj">而以诸音声，<a id="a-k"></a>　说法犹如响。</p>
  <p id="al">随众生下劣，<a id="a-m"></a>　其心厌没者，</p>
  <p id="an">示说声闻道，<a id="a-o"></a>　令出于众苦。</p>
  <p id="ap">随所有众生，<a id="a-q"></a>　诸根少利者，</p>
  <p id="ar">乐于因缘法，<a id="a-s"></a>　为说辟支佛。</p>
  <p id="at">随所有利根，<a id="a-u"></a>　利益众生者，</p>
  <p id="av">有大慈悲心，<a id="a-w"></a>　为说菩萨法。</p>
  <p id="ax">若无上大心，<a id="a-y"></a>　决定乐大事，</p>
  <p id="az">为示于佛身，<a id="a-10"></a>　说无量佛法。</p>
  <p id="a11">譬如幻化师，<a id="a-12"></a>　示种种身色，</p>
  <p id="a13">如是诸身相，<a id="a-14"></a>　皆无有实事。</p>
  <p id="a15">如是诸佛子，<a id="a-16"></a>　善知智慧术，</p>
  <p id="a17">能示一切行，<a id="a-18"></a>　心离于有无。<a id="a-19"></a>’</p>
  <p id="a1A"></p>
  <p id="a1B">诸天女千万，<a id="a-1C"></a>　微妙音歌叹，</p>
  <p id="a1D">如是歌叹已，<a id="a-1E"></a>　默然而视佛。</p>
  <p id="a1F">又解脱月言：<a id="a-1G"></a>“佛子大会净，</p>
  <p id="a1H">一心愿乐闻，<a id="a-1I"></a>　过八地正行。<a id="a-1J"></a>”</p>
  <p id="a1K">金刚藏菩萨言：<a id="a-1L"></a>“佛子，<a id="a-1M"></a>诸菩萨摩诃萨，<a id="a-1N"></a>以如是无量智善观佛道，<a id="a-1O"></a>欲更求转胜深寂灭解脱，<a id="a-1P"></a>欲转胜思惟如来智慧，<a id="a-1Q"></a>欲入如来深密法中，<a id="a-1R"></a>欲选择取不可思议大智慧，<a id="a-1S"></a>欲选择诸陀罗尼三昧重令清净，<a id="a-1T"></a>欲令诸神通广大，<a id="a-1U"></a>欲随顺世间差别行，<a id="a-1V"></a>欲修诸力、<a id="a-1W"></a>无畏、<a id="a-1X"></a>佛不共法无能坏者，<a id="a-1Y"></a>欲顺行诸佛转法轮力，<a id="a-1Z"></a>欲不舍所受大悲大愿，<a id="a-1a"></a>得入第九地。<a id="a-1b"></a>诸菩萨住此地中，<a id="a-1c"></a>如实知起善、<a id="a-1d"></a>不善、<a id="a-1e"></a>无记法行，<a id="a-1f"></a>知有漏无漏法行、<a id="a-1g"></a>世间出世间法行、<a id="a-1h"></a>思议不可思议法行、<a id="a-1i"></a>定不定法行、<a id="a-1j"></a>声闻辟支佛法行、<a id="a-1k"></a>菩萨道法行、<a id="a-1l"></a>如来地法行、<a id="a-1m"></a>有为法无为法行，<a id="a-1n"></a>随顺如是智慧，<a id="a-1o"></a>如实知菩提心所行难，<a id="a-1p"></a>知诸烦恼难、<a id="a-1q"></a>业难、<a id="a-1r"></a>诸根难、<a id="a-1s"></a>愿乐难、<a id="a-1t"></a>性难、<a id="a-1u"></a>志心难、<a id="a-1v"></a>深心难、<a id="a-1w"></a>生难、<a id="a-1x"></a>残气难、<a id="a-1y"></a>三聚差别难，<a id="a-1z"></a>知众生诸心差别相、<a id="a-20"></a>心杂相、<a id="a-21"></a>心轻转相、<a id="a-22"></a>心坏不坏相、<a id="a-23"></a>心无形相、<a id="a-24"></a>心无边遍自在相、<a id="a-25"></a>心清净差别相、<a id="a-26"></a>心垢相、<a id="a-27"></a>心无垢相、<a id="a-28"></a>心缚相、<a id="a-29"></a>心解相、<a id="a-2A"></a>心谄曲相、<a id="a-2B"></a>心质直相、<a id="a-2C"></a>心随道相，<a id="a-2D"></a>皆如实知。<a id="a-2E"></a>是菩萨知烦恼深相，<a id="a-2F"></a>知浅相，<a id="a-2G"></a>知烦恼心伴相、<a id="a-2H"></a>不离相，<a id="a-2I"></a>知使缠差别相，<a id="a-2J"></a>知是心相应不相应相，<a id="a-2K"></a>知是生时得果报相，<a id="a-2L"></a>知是三界中差别相，<a id="a-2M"></a>知爱痴见深入如箭相，<a id="a-2N"></a>知憍慢痴重罪相，<a id="a-2O"></a>知是三业因缘不断相，<a id="a-2P"></a>略说乃至如实知入八万四千烦恼行差别相。<a id="a-2Q"></a>是菩萨知诸业善不善无记相、<a id="a-2R"></a>分别未分别相、<a id="a-2S"></a>心伴相、<a id="a-2T"></a>不离相、<a id="a-2U"></a>自然尽相、<a id="a-2V"></a>行道尽相、<a id="a-2W"></a>种相、<a id="a-2X"></a>集相、<a id="a-2Y"></a>不失果报相、<a id="a-2Z"></a>次第相、<a id="a-2a"></a>有报相、<a id="a-2b"></a>无报相、<a id="a-2c"></a>黑黑报相、<a id="a-2d"></a>白白报相、<a id="a-2e"></a>黑白黑白报相、<a id="a-2f"></a>非黑非白能尽业相，<a id="a-2g"></a>知业起处相、<a id="a-2h"></a>受业法别异相，<a id="a-2i"></a>知无量因缘起业相，<a id="a-2j"></a>知世间业、<a id="a-2k"></a>出世间业差别相、<a id="a-2l"></a>现报相、<a id="a-2m"></a>生报相、<a id="a-2n"></a>后报相、<a id="a-2o"></a>随诸业定相不定相，<a id="a-2p"></a>略说乃至如实知八万四千诸业差别相。<a id="a-2q"></a>是菩萨知诸根软中利差别相，<a id="a-2r"></a>知先际、<a id="a-2s"></a>后际别异相、<a id="a-2t"></a>不别异相，<a id="a-2u"></a>知上中下相，<a id="a-2v"></a>知烦恼伴相、<a id="a-2w"></a>不相离相，<a id="a-2x"></a>随诸乘定相、<a id="a-2y"></a>不定相、<a id="a-2z"></a>淳熟相未淳熟相，<a id="a-30"></a>随心行相、<a id="a-31"></a>易坏相、<a id="a-32"></a>深取相、<a id="a-33"></a>增上相、<a id="a-34"></a>不可坏相、<a id="a-35"></a>转相、<a id="a-36"></a>不转相、<a id="a-37"></a>三世差别相、<a id="a-38"></a>深隐共生差别相，<a id="a-39"></a>略说乃至如实知八万四千诸根差别相。<a id="a-3A"></a>是菩萨知众生诸欲乐软中利相，<a id="a-3B"></a>略说乃至如实知八万四千欲乐差别相。<a id="a-3C"></a>是菩萨知诸性软中利相，<a id="a-3D"></a>略说乃至如实知八万四千诸性差别相。<a id="a-3E"></a>是菩萨知深心软中利相，<a id="a-3F"></a>略说乃至如实知八万四千深心差别相。<a id="a-3G"></a>是菩萨分别知诸结使有伴，<a id="a-3H"></a>共心生、<a id="a-3I"></a>不共心生，<a id="a-3J"></a>心相应、<a id="a-3K"></a>心不相应，<a id="a-3L"></a>深入相，<a id="a-3M"></a>无始来随恼众生相；<a id="a-3N"></a>与一切禅定解脱神通相违，<a id="a-3O"></a>坚系缚，<a id="a-3P"></a>三界系，<a id="a-3Q"></a>无量心而不现前，<a id="a-3R"></a>开诸业门而无所知，<a id="a-3S"></a>可对治相、<a id="a-3T"></a>无所有相、<a id="a-3U"></a>无定事相、<a id="a-3V"></a>不异圣道相、<a id="a-3W"></a>灭动相。<a id="a-3X"></a>是菩萨如实知诸生差别相，<a id="a-3Y"></a>所谓地狱、<a id="a-3Z"></a>畜生、<a id="a-3a"></a>饿鬼、<a id="a-3b"></a>阿修罗、<a id="a-3c"></a>人、<a id="a-3d"></a>天差别，<a id="a-3e"></a>色界、<a id="a-3f"></a>无色界差别，<a id="a-3g"></a>有想、<a id="a-3h"></a>无想差别；<a id="a-3i"></a>业是田，<a id="a-3j"></a>爱是水，<a id="a-3k"></a>无明是黑闇，<a id="a-3l"></a>覆识是种子，<a id="a-3m"></a>后身是生芽，<a id="a-3n"></a>名色共生而不相离，<a id="a-3o"></a>有痴爱相续相，<a id="a-3p"></a>欲生欲作欲爱，<a id="a-3q"></a>不离乐众生相，<a id="a-3r"></a>分别三界差别相，<a id="a-3s"></a>三有相续相，<a id="a-3t"></a>皆如实知。<a id="a-3u"></a>是菩萨如实知诸习气，<a id="a-3v"></a>若有余若无余，<a id="a-3w"></a>随所生处有习气，<a id="a-3x"></a>随共众生住有习气，<a id="a-3y"></a>随业烦恼有习气，<a id="a-3z"></a>善、<a id="a-40"></a>不善、<a id="a-41"></a>无记有习气，<a id="a-42"></a>离欲有习气，<a id="a-43"></a>随后身有习气，<a id="a-44"></a>次第随逐有习气，<a id="a-45"></a>深入道断相，<a id="a-46"></a>持烦恼相，<a id="a-47"></a>离则无法，<a id="a-48"></a>皆如实知。<a id="a-49"></a>是菩萨如实知众生定不定相、<a id="a-4A"></a>正定相、<a id="a-4B"></a>邪定相、<a id="a-4C"></a>不定相、<a id="a-4D"></a>邪见中邪定相、<a id="a-4E"></a>正见中正定相，<a id="a-4F"></a>离此二无定相。<a id="a-4G"></a>一一五逆是邪定相，<a id="a-4H"></a>五根是正定相；<a id="a-4I"></a>邪位是邪定，<a id="a-4J"></a>正位是正定，<a id="a-4K"></a>更不作故，<a id="a-4L"></a>离此二位，<a id="a-4M"></a>是不定相。<a id="a-4N"></a>深入邪聚有难得转相，<a id="a-4O"></a>令修无上道因缘相，<a id="a-4P"></a>不定聚、<a id="a-4Q"></a>邪定聚众生守护相，<a id="a-4R"></a>皆如实知。</p>
  <p id="a4S">“佛子，<a id="a-4T"></a>诸菩萨摩诃萨随如是智，<a id="a-4U"></a>名为安住妙善地。<a id="a-4V"></a>菩萨住是地，<a id="a-4W"></a>知众生如是诸行差别相，<a id="a-4X"></a>随其解脱而与因缘。<a id="a-4Y"></a>是菩萨知化众生法，<a id="a-4Z"></a>知度众生法，<a id="a-4a"></a>如实知而为说法。<a id="a-4b"></a>声闻乘相、<a id="a-4c"></a>辟支佛乘相、<a id="a-4d"></a>菩萨乘相、<a id="a-4e"></a>如来地相如实知，<a id="a-4f"></a>随众生因缘而为说法，<a id="a-4g"></a>随心、<a id="a-4h"></a>随根、<a id="a-4i"></a>随欲乐差别而为说法，<a id="a-4j"></a>又随行处、<a id="a-4k"></a>随智慧处而为说法，<a id="a-4l"></a>知一切行处随而说法，<a id="a-4m"></a>随众生性深入难处而为说法，<a id="a-4n"></a>随道、<a id="a-4o"></a>随生、<a id="a-4p"></a>随烦恼、<a id="a-4q"></a>随习气转故说法，<a id="a-4r"></a>随乘令解脱故说法。<a id="a-4s"></a>是菩萨住此地中，<a id="a-4t"></a>为大法师，<a id="a-4u"></a>守护诸佛法藏，<a id="a-4v"></a>堕在大法师深妙义中，<a id="a-4w"></a>用无量慧、<a id="a-4x"></a>方便、<a id="a-4y"></a>四无碍智，<a id="a-4z"></a>起菩萨言辞说法。<a id="a-50"></a>是菩萨常随四无碍智而不分别。<a id="a-51"></a>何等为四？<a id="a-52"></a>一、<a id="a-53"></a>法无碍，<a id="a-54"></a>二、<a id="a-55"></a>义无碍，<a id="a-56"></a>三、<a id="a-57"></a>辞无碍，<a id="a-58"></a>四、<a id="a-59"></a>乐说无碍。<a id="a-5A"></a>是菩萨用法无碍智，<a id="a-5B"></a>知诸法自相；<a id="a-5C"></a>以义无碍智，<a id="a-5D"></a>知诸法差别；<a id="a-5E"></a>以辞无碍智，<a id="a-5F"></a>知无分别说诸法；<a id="a-5G"></a>以乐说无碍智，<a id="a-5H"></a>知诸法次第不断。<a id="a-5I"></a>复次，<a id="a-5J"></a>以法无碍智，<a id="a-5K"></a>知诸法无体性；<a id="a-5L"></a>以义无碍智，<a id="a-5M"></a>知诸法生灭相；<a id="a-5N"></a>以辞无碍智，<a id="a-5O"></a>知诸法假名，<a id="a-5P"></a>而不断假名说；<a id="a-5Q"></a>以乐说无碍智，<a id="a-5R"></a>随假名不坏无边说。<a id="a-5S"></a>复次，<a id="a-5T"></a>以法无碍智，<a id="a-5U"></a>知现在诸法差别相；<a id="a-5V"></a>以义无碍智，<a id="a-5W"></a>知过去、<a id="a-5X"></a>未来诸法差别相；<a id="a-5Y"></a>以辞无碍智，<a id="a-5Z"></a>知过去、<a id="a-5a"></a>未来、<a id="a-5b"></a>现在诸法，<a id="a-5c"></a>以无分别说；<a id="a-5d"></a>以乐说无碍智，<a id="a-5e"></a>于一一世得无边法相故说。<a id="a-5f"></a>复次，<a id="a-5g"></a>以法无碍智，<a id="a-5h"></a>知诸法差别；<a id="a-5i"></a>以义无碍智，<a id="a-5j"></a>知诸法义差别；<a id="a-5k"></a>以辞无碍智，<a id="a-5l"></a>随诸言音而为说法；<a id="a-5m"></a>以乐说无碍智，<a id="a-5n"></a>随所乐解而为说法。<a id="a-5o"></a>复次，<a id="a-5p"></a>以法无碍智，<a id="a-5q"></a>以法智知诸法差别，<a id="a-5r"></a>以方便知诸法无差别；<a id="a-5s"></a>以义无碍智，<a id="a-5t"></a>以比智如实知诸法差别；<a id="a-5u"></a>以辞无碍智，<a id="a-5v"></a>以世智说诸法差别；<a id="a-5w"></a>以乐说无碍智，<a id="a-5x"></a>知善说第一义。<a id="a-5y"></a>复次，<a id="a-5z"></a>以法无碍智，<a id="a-60"></a>知诸法一相不坏；<a id="a-61"></a>以义无碍智，<a id="a-62"></a>善入阴入界谛因缘法；<a id="a-63"></a>以辞无碍智，<a id="a-64"></a>一切世间之所归趣，<a id="a-65"></a>以微妙音故；<a id="a-66"></a>以乐说无碍，<a id="a-67"></a>智所说转胜，<a id="a-68"></a>能令众生得无边法明。<a id="a-69"></a>复次，<a id="a-6A"></a>以法无碍智，<a id="a-6B"></a>知诸法无有分别摄在一乘；<a id="a-6C"></a>以义无碍智，<a id="a-6D"></a>入分别诸法差别门；<a id="a-6E"></a>以辞无碍智，<a id="a-6F"></a>能说诸乘无分别义；<a id="a-6G"></a>以乐说无碍智，<a id="a-6H"></a>以一法门说无边法明。<a id="a-6I"></a>复次，<a id="a-6J"></a>以法无碍智，<a id="a-6K"></a>能入一切菩萨行、<a id="a-6L"></a>智行、<a id="a-6M"></a>法行、<a id="a-6N"></a>随智行；<a id="a-6O"></a>以义无碍智，<a id="a-6P"></a>能分别说十地义差别；<a id="a-6Q"></a>以辞无碍智，<a id="a-6R"></a>不分别说随顺诸地道；<a id="a-6S"></a>以乐说无碍智，<a id="a-6T"></a>说一切行无边相。<a id="a-6U"></a>复次，<a id="a-6V"></a>以法无碍智，<a id="a-6W"></a>知一切佛于一念中得菩提；<a id="a-6X"></a>以义无碍智，<a id="a-6Y"></a>知种种时处差别；<a id="a-6Z"></a>以辞无碍智，<a id="a-6a"></a>随诸佛得道事差别说；<a id="a-6b"></a>以乐说无碍智，<a id="a-6c"></a>于一句法无边劫说而不穷尽。<a id="a-6d"></a>复次，<a id="a-6e"></a>以法无碍智，<a id="a-6f"></a>知一切佛语、<a id="a-6g"></a>一切佛力、<a id="a-6h"></a>无所畏、<a id="a-6i"></a>不共法、<a id="a-6j"></a>大慈大悲、<a id="a-6k"></a>无碍智、<a id="a-6l"></a>转法轮等，<a id="a-6m"></a>随顺一切智；<a id="a-6n"></a>以义无碍智，<a id="a-6o"></a>随如来音声，<a id="a-6p"></a>出八万四千，<a id="a-6q"></a>随众生心、<a id="a-6r"></a>随根、<a id="a-6s"></a>随欲乐差别；<a id="a-6t"></a>以辞无碍智，<a id="a-6u"></a>以如来音声，<a id="a-6v"></a>不分别说一切诸行；<a id="a-6w"></a>以乐说无碍智，<a id="a-6x"></a>以诸佛智慧力，<a id="a-6y"></a>随众生所乐音声说。</p>
  <p id="a6z">“诸佛子，<a id="a-70"></a>菩萨摩诃萨如是善知无碍智，<a id="a-71"></a>安住第九地，<a id="a-72"></a>名为得诸佛法藏，<a id="a-73"></a>能为大法师，<a id="a-74"></a>得众义陀罗尼、<a id="a-75"></a>众法陀罗尼、<a id="a-76"></a>起智陀罗尼、<a id="a-77"></a>众明陀罗尼、<a id="a-78"></a>善意陀罗尼、<a id="a-79"></a>众财陀罗尼、<a id="a-7A"></a>名闻陀罗尼、<a id="a-7B"></a>威德陀罗尼、<a id="a-7C"></a>无碍陀罗尼、<a id="a-7D"></a>无边旋陀罗尼、<a id="a-7E"></a>杂义藏陀罗尼，<a id="a-7F"></a>得如是等百万阿僧祇陀罗尼，<a id="a-7G"></a>随应方便说，<a id="a-7H"></a>如是无量乐说差别门演法。<a id="a-7I"></a>是菩萨得如是无量陀罗尼门，<a id="a-7J"></a>能于无量诸佛所听法，<a id="a-7K"></a>闻已不忘；<a id="a-7L"></a>如所闻法能以无量差别门，<a id="a-7M"></a>为人演说。<a id="a-7N"></a>是菩萨于一佛所，<a id="a-7O"></a>以百万阿僧祇陀罗尼听受法，<a id="a-7P"></a>如从一佛听法，<a id="a-7Q"></a>余无量无边诸佛亦如是。<a id="a-7R"></a>是菩萨于礼敬佛时，<a id="a-7S"></a>所闻法明门，<a id="a-7T"></a>非多学声闻得陀罗尼力，<a id="a-7U"></a>于十万劫所能受持。<a id="a-7V"></a>是菩萨得如是陀罗尼力、<a id="a-7W"></a>诸无碍智乐说力，<a id="a-7X"></a>以说法故，<a id="a-7Y"></a>在于法座，<a id="a-7Z"></a>遍三千大千世界众生，<a id="a-7a"></a>随意说法。<a id="a-7b"></a>是菩萨在法座上，<a id="a-7c"></a>唯除诸佛及受职菩萨，<a id="a-7d"></a>于一切中最为殊胜，<a id="a-7e"></a>心中得无量法明。<a id="a-7f"></a>是菩萨处于法座，<a id="a-7g"></a>或以一音，<a id="a-7h"></a>令一切大众悉得解了；<a id="a-7i"></a>即得解了，<a id="a-7j"></a>或以种种音声，<a id="a-7k"></a>令一切大众各得开解；<a id="a-7l"></a>即得开解，<a id="a-7m"></a>或以默然，<a id="a-7n"></a>但放光明，<a id="a-7o"></a>令一切大众各得解法；<a id="a-7p"></a>即得解法，<a id="a-7q"></a>或一切毛孔皆出法音，<a id="a-7r"></a>或三千大千世界所有色无色物皆出法音，<a id="a-7s"></a>或以一音周满世性悉令得解。<a id="a-7t"></a>是菩萨，<a id="a-7u"></a>三千大千世界所有众生一时问难，<a id="a-7v"></a>一一众生以无量无边音声差别问难，<a id="a-7w"></a>如一人所问，<a id="a-7x"></a>余者异问；<a id="a-7y"></a>是菩萨于一念中，<a id="a-7z"></a>悉受如是问难，<a id="a-80"></a>但以一音皆令开解。<a id="a-81"></a>如是二三千大千世界，<a id="a-82"></a>三、<a id="a-83"></a>四、<a id="a-84"></a>五、<a id="a-85"></a>十、<a id="a-86"></a>二十、<a id="a-87"></a>三十、<a id="a-88"></a>四十、<a id="a-89"></a>五十、<a id="a-8A"></a>若百三千大千世界、<a id="a-8B"></a>若千三千大千世界，<a id="a-8C"></a>若万、<a id="a-8D"></a>十万、<a id="a-8E"></a>百万、<a id="a-8F"></a>若亿三千大千世界，<a id="a-8G"></a>若十亿、<a id="a-8H"></a>百千万亿那由他，<a id="a-8I"></a>乃至不可说不可说三千大千世界，<a id="a-8J"></a>满中众生，<a id="a-8K"></a>广为说法时，<a id="a-8L"></a>承佛神力，<a id="a-8M"></a>能为众生广作佛事，<a id="a-8N"></a>倍复精勤，<a id="a-8O"></a>摄取如是智明。<a id="a-8P"></a>若于一毫末中，<a id="a-8Q"></a>有不可说不可说世界微尘数大会，<a id="a-8R"></a>佛在此中而为说法，<a id="a-8S"></a>佛随若干众生心说法，<a id="a-8T"></a>令一一众生心中得若干无量诸法。<a id="a-8U"></a>如一佛，<a id="a-8V"></a>一切佛在大会中说法，<a id="a-8W"></a>皆亦如是。<a id="a-8X"></a>如一毛头，<a id="a-8Y"></a>一切十方世界，<a id="a-8Z"></a>皆亦如是。<a id="a-8a"></a>于是中应生大忆念力，<a id="a-8b"></a>于一念中从一切佛所，<a id="a-8c"></a>受一切法明而不失一句。<a id="a-8d"></a>如上大会满中众生听法，<a id="a-8e"></a>或于是中，<a id="a-8f"></a>以决定清净法明演说，<a id="a-8g"></a>令得开解。<a id="a-8h"></a>于一念中，<a id="a-8i"></a>令尔所众生皆得欢喜，<a id="a-8j"></a>何况若干世界中众生！<a id="a-8k"></a>是菩萨住是地中，<a id="a-8l"></a>善根转胜，<a id="a-8m"></a>昼夜更无余念，<a id="a-8n"></a>深入诸佛行处，<a id="a-8o"></a>常与一切佛会，<a id="a-8p"></a>深入菩萨解脱。<a id="a-8q"></a>菩萨随顺如是智，<a id="a-8r"></a>常见诸佛，<a id="a-8s"></a>而于一一劫中，<a id="a-8t"></a>无量无边百千万亿，<a id="a-8u"></a>以妙供具供养诸佛，<a id="a-8v"></a>于诸佛所种种问难，<a id="a-8w"></a>通达诸陀罗尼。<a id="a-8x"></a>是菩萨善根转胜明净！</p>
  <p id="a8y">“如是，<a id="a-8z"></a>佛子，<a id="a-90"></a>如成炼金具足庄严，<a id="a-91"></a>转轮圣王宝冠、<a id="a-92"></a>若在璎珞，<a id="a-93"></a>一切小王、<a id="a-94"></a>四天下人，<a id="a-95"></a>无能夺者。<a id="a-96"></a>诸佛子，<a id="a-97"></a>菩萨摩诃萨亦如是，<a id="a-98"></a>住此妙善地中，<a id="a-99"></a>诸善根转胜明净，<a id="a-9A"></a>无能坏者；<a id="a-9B"></a>声闻、<a id="a-9C"></a>辟支佛，<a id="a-9D"></a>及诸地菩萨，<a id="a-9E"></a>所不能坏。<a id="a-9F"></a>是菩萨善根转明，<a id="a-9G"></a>能照众生烦恼难处，<a id="a-9H"></a>照已还摄。<a id="a-9I"></a>佛子，<a id="a-9J"></a>譬如大梵王，<a id="a-9K"></a>三千大千世界一切所有难处，<a id="a-9L"></a>皆悉能照。<a id="a-9M"></a>菩萨亦如是，<a id="a-9N"></a>住是菩萨妙善地中，<a id="a-9O"></a>善根明净，<a id="a-9P"></a>照众生烦恼难处，<a id="a-9Q"></a>照已还摄。</p>
  <p id="a9R">“诸佛子，<a id="a-9S"></a>是名略说菩萨摩诃萨第九菩萨妙善地。<a id="a-9T"></a>若广说，<a id="a-9U"></a>则无量无边劫不可得尽。<a id="a-9V"></a>菩萨摩诃萨住是地中，<a id="a-9W"></a>多作大梵王，<a id="a-9X"></a>典领三千大千世界，<a id="a-9Y"></a>无有能胜。<a id="a-9Z"></a>如实解义者，<a id="a-9a"></a>于自在中而得自在，<a id="a-9b"></a>善能宣说声闻、<a id="a-9c"></a>辟支佛、<a id="a-9d"></a>菩萨波罗蜜，<a id="a-9e"></a>众生问难无能穷尽。<a id="a-9f"></a>所作善业，<a id="a-9g"></a>若布施、<a id="a-9h"></a>若爱语、<a id="a-9i"></a>若利益、<a id="a-9j"></a>若同事，<a id="a-9k"></a>皆不离念佛、<a id="a-9l"></a>念法、<a id="a-9m"></a>念菩萨伴，<a id="a-9n"></a>乃至不离念一切种智。<a id="a-9o"></a>常生是心：<a id="a-9p"></a>‘我当何时于众生中为首为尊？<a id="a-9q"></a>乃至于一切众生中为依止者？<a id="a-9r"></a>’是菩萨若欲如是勤行精进，<a id="a-9s"></a>于一念中，<a id="a-9t"></a>得百万阿僧祇三千大千世界微尘数三昧，<a id="a-9u"></a>乃至能示百万阿僧祇三千大千世界微尘数菩萨眷属；<a id="a-9v"></a>若以愿力神通自在，<a id="a-9w"></a>复过是数，<a id="a-9x"></a>百千万亿那由他劫不可称说。<a id="a-9y"></a>”</p>
  <p id="a9z">尔时，<a id="a-A0"></a>金刚藏菩萨欲重明此义，<a id="a-A1"></a>而说偈言：</p>
  <p id="aA2">“诸菩萨随顺，<a id="a-A3"></a>　无量深智力，</p>
  <p id="aA4">第一最微妙，<a id="a-A5"></a>　一切世难知，</p>
  <p id="aA6">利益众生者，<a id="a-A7"></a>　能至第九地，</p>
  <p id="aA8">得入于诸佛，<a id="a-A9"></a>　秘密之藏处。</p>
  <p id="aAA">得微妙最上，<a id="a-AB"></a>　三昧陀罗尼，</p>
  <p id="aAC">广大神通力，<a id="a-AD"></a>　善入世间相。</p>
  <p id="aAE">智慧力决定，<a id="a-AF"></a>　能观诸佛法，</p>
  <p id="aAG">大愿悲心净，<a id="a-AH"></a>　得入第九地。</p>
  <p id="aAI">顺行此上地，<a id="a-AJ"></a>　持诸佛藏者，</p>
  <p id="aAK">即能通诸法，<a id="a-AL"></a>　善不善无记，</p>
  <p id="aAM">是有漏无漏，<a id="a-AN"></a>　世间出世间，</p>
  <p id="aAO">是则可思议，<a id="a-AP"></a>　是不可思议。</p>
  <p id="aAQ">知法定不定，<a id="a-AR"></a>　三乘具足相，</p>
  <p id="aAS">思惟分别此，<a id="a-AT"></a>　有为无为相，</p>
  <p id="aAU">起知如是法，<a id="a-AV"></a>　破诸无明闇，</p>
  <p id="aAW">随顺是智心，<a id="a-AX"></a>　则为第一妙。</p>
  <p id="aAY">悉知诸众生，<a id="a-AZ"></a>　崄难诸杂心，</p>
  <p id="aAa">轻躁易转心，<a id="a-Ab"></a>　无边自在心，</p>
  <p id="aAc">烦恼深浅相，<a id="a-Ad"></a>　心伴不离心，</p>
  <p id="aAe">又知使缠相，<a id="a-Af"></a>　随顺相续有。</p>
  <p id="aAg">知业种种杂，<a id="a-Ah"></a>　各各差别相，</p>
  <p id="aAi">因灭果不失，<a id="a-Aj"></a>　通达如是事。</p>
  <p id="aAk">又知于众生，<a id="a-Al"></a>　诸根软中利，</p>
  <p id="aAm">广大差别等，<a id="a-An"></a>　先际后际相，</p>
  <p id="aAo">上中下差别，<a id="a-Ap"></a>　及诸欲乐等，</p>
  <p id="aAq">乃至能悉知，<a id="a-Ar"></a>　八万四千种。</p>
  <p id="aAs">世间性亦尔，<a id="a-At"></a>　烦恼见难处，</p>
  <p id="aAu">无始来不断，<a id="a-Av"></a>　诸心一切使，</p>
  <p id="aAw">皆与心共行，<a id="a-Ax"></a>　缚心难可断，</p>
  <p id="aAy">知诸结使等，<a id="a-Az"></a>　但妄想分别，</p>
  <p id="aB0">无有方处所，<a id="a-B1"></a>　亦无定事相，</p>
  <p id="aB2">亦不离于身，<a id="a-B3"></a>　又亦难得知，</p>
  <p id="aB4">禅定力能遮，<a id="a-B5"></a>　金刚道能断。</p>
  <p id="aB6">又能知众生，<a id="a-B7"></a>　入六道差别，</p>
  <p id="aB8">爱水痴闇覆，<a id="a-B9"></a>　业田识是种，</p>
  <p id="aBA">生于后身芽，<a id="a-BB"></a>　名色共增长，</p>
  <p id="aBC">无始生死来，<a id="a-BD"></a>　相续在三界。</p>
  <p id="aBE">及知天龙等，<a id="a-BF"></a>　烦恼诸业心，</p>
  <p id="aBG">若离于心者，<a id="a-BH"></a>　是则无所有。</p>
  <p id="aBI">一切诸众生，<a id="a-BJ"></a>　皆在三聚中，</p>
  <p id="aBK">或没诸邪见，<a id="a-BL"></a>　或在于智道。</p>
  <p id="aBM">菩萨住是地，<a id="a-BN"></a>　悉知众生心，</p>
  <p id="aBO">诸根及欲乐，<a id="a-BP"></a>　种种差别等；</p>
  <p id="aBQ">深心善思惟，<a id="a-BR"></a>　随宜而说法，</p>
  <p id="aBS">通达无碍智，<a id="a-BT"></a>　善以言辞说。</p>
  <p id="aBU">菩萨为法师，<a id="a-BV"></a>　犹如师子王，</p>
  <p id="aBW">牛王如山王，<a id="a-BX"></a>　安住无所畏；</p>
  <p id="aBY">普于诸世界，<a id="a-BZ"></a>　雨美甘露味，</p>
  <p id="aBa">犹如大龙王，<a id="a-Bb"></a>　能雨满大海。</p>
  <p id="aBc">是菩萨善知，<a id="a-Bd"></a>　法义辞无碍，</p>
  <p id="aBe">善能随顺行，<a id="a-Bf"></a>　具足乐说力；</p>
  <p id="aBg">能得于百万，<a id="a-Bh"></a>　阿僧祇总持；</p>
  <p id="aBi">能受诸佛法，<a id="a-Bj"></a>　如海受龙雨。</p>
  <p id="aBk">菩萨得如是，<a id="a-Bl"></a>　诸深妙清净，</p>
  <p id="aBm">无量陀罗尼，<a id="a-Bn"></a>　诸三昧力故，</p>
  <p id="aBo">能于一念中，<a id="a-Bp"></a>　得见无量佛，</p>
  <p id="aBq">闻已净梵音，<a id="a-Br"></a>　演说妙法宝。</p>
  <p id="aBs">是菩萨或教，<a id="a-Bt"></a>　大千界众生，</p>
  <p id="aBu">随心根所好，<a id="a-Bv"></a>　说法令欢喜。</p>
  <p id="aBw">如是等无量，<a id="a-Bx"></a>　三千大千国，</p>
  <p id="aBy">转深勤精进，<a id="a-Bz"></a>　而作是思惟。</p>
  <p id="aC0">或于一毛头，<a id="a-C1"></a>　无量佛说法，</p>
  <p id="aC2">佛为种种人，<a id="a-C3"></a>　演说于妙法。</p>
  <p id="aC4">是菩萨皆受，<a id="a-C5"></a>　如地受诸种，</p>
  <p id="aC6">复作如是愿：<a id="a-C7"></a>　十方诸所有，</p>
  <p id="aC8">国土中众生，<a id="a-C9"></a>　皆合为一会，</p>
  <p id="aCA">应于一念中，<a id="a-CB"></a>　皆悉知其心，</p>
  <p id="aCC">以一音说法，<a id="a-CD"></a>　悉令断疑网。</p>
  <p id="aCE">菩萨住是地，<a id="a-CF"></a>　人天中法王，</p>
  <p id="aCG">为大说法师，<a id="a-CH"></a>　随顺众生心。</p>
  <p id="aCI">常于日夜中，<a id="a-CJ"></a>　与诸佛共会，</p>
  <p id="aCK">能住甚深妙，<a id="a-CL"></a>　寂灭智解脱。</p>
  <p id="aCM">供养无量佛，<a id="a-CN"></a>　善根转明净，</p>
  <p id="aCO">犹如转轮王，<a id="a-CP"></a>　真金严宝冠。</p>
  <p id="aCQ">光明照众生，<a id="a-CR"></a>　烦恼崄难处，</p>
  <p id="aCS">如梵王光明，<a id="a-CT"></a>　照于大千界。</p>
  <p id="aCU">菩萨住是地，<a id="a-CV"></a>　作三千大千，</p>
  <p id="aCW">世界大梵王，<a id="a-CX"></a>　诸根悉猛利。</p>
  <p id="aCY">善以三乘法，<a id="a-CZ"></a>　示悟诸众生，</p>
  <p id="aCa">所作诸善业，<a id="a-Cb"></a>　皆顺于正念。</p>
  <p id="aCc">能在一念中，<a id="a-Cd"></a>　而得于无量，</p>
  <p id="aCe">世界微尘数，<a id="a-Cf"></a>　诸深妙三昧。</p>
  <p id="aCg">得见十方佛，<a id="a-Ch"></a>　微妙音说法，</p>
  <p id="aCi">见佛大神力，<a id="a-Cj"></a>　更发无量愿。</p>
  <p id="aCk">如是第九地，<a id="a-Cl"></a>　大智所行处，</p>
  <p id="aCm">深妙难知见，<a id="a-Cn"></a>　今已略说竟。<a id="a-Co"></a>”</p>
  <p data-pb></p>
  <h2 id="aCp">法云地第十上</h2>
  <p id="aCq">说诸大菩萨，<a id="a-Cr"></a>　所行无上事，</p>
  <p id="aCs">无数那由他，<a id="a-Ct"></a>　首陀会诸天，</p>
  <p id="aCu">于上虚空中，<a id="a-Cv"></a>　心皆大欢喜，</p>
  <p id="aCw">咸以恭敬心，<a id="a-Cx"></a>　众妙供养佛。</p>
  <p id="aCy">那由他菩萨，<a id="a-Cz"></a>　欢悦无有量，</p>
  <p id="aD0">烧诸奇妙香，<a id="a-D1"></a>　灭除诸烦恼。</p>
  <p id="aD2">他化自在王，<a id="a-D3"></a>　与诸天大众，</p>
  <p id="aD4">住在虚空中，<a id="a-D5"></a>　心皆大欢喜，</p>
  <p id="aD6">咸以恭敬心，<a id="a-D7"></a>　种种设供养，</p>
  <p id="aD8">各散众宝衣，<a id="a-D9"></a>　空中旋转下。</p>
  <p id="aDA">无量亿天女，<a id="a-DB"></a>　诸根欣悦豫，</p>
  <p id="aDC">于上虚空中，<a id="a-DD"></a>　敬心供养佛，</p>
  <p id="aDE">同作无量亿，<a id="a-DF"></a>　那由他伎乐，</p>
  <p id="aDG">于诸众物中，<a id="a-DH"></a>　皆出如是音：</p>
  <p id="aDI">“佛坐于此处，<a id="a-DJ"></a>　悉遍于一切，</p>
  <p id="aDK">十方国土中，<a id="a-DL"></a>　皆亦有佛现。</p>
  <p id="aDM">无量亿种种，<a id="a-DN"></a>　相好庄严身，</p>
  <p id="aDO">姝妙无有比，<a id="a-DP"></a>　充满于世界。</p>
  <p id="aDQ">于一毛孔中，<a id="a-DR"></a>　出无量光明，</p>
  <p id="aDS">灭除于一切，<a id="a-DT"></a>　世间烦恼火。</p>
  <p id="aDU">十方微尘数，<a id="a-DV"></a>　不可得计量，</p>
  <p id="aDW">一毛孔光明，<a id="a-DX"></a>　亦复不可尽。</p>
  <p id="aDY">各见有佛身，<a id="a-DZ"></a>　以三十二相，</p>
  <p id="aDa">八十好庄严，<a id="a-Db"></a>　转于无上轮；</p>
  <p id="aDc">或见佛种种，<a id="a-Dd"></a>　为众而说法；</p>
  <p id="aDe">或见在兜率，<a id="a-Df"></a>　教化于诸天；</p>
  <p id="aDg">或见从兜率，<a id="a-Dh"></a>　来下处胞胎；</p>
  <p id="aDi">或见初生时；<a id="a-Dj"></a>　或见夜出家；</p>
  <p id="aDk">或见坐道场，<a id="a-Dl"></a>　而成无上道；</p>
  <p id="aDm">或见转法轮；<a id="a-Dn"></a>　或见入涅槃，</p>
  <p id="aDo">于无量国土，<a id="a-Dp"></a>　种种而示现，</p>
  <p id="aDq">欲度众生故，<a id="a-Dr"></a>　皆有如是事。</p>
  <p id="aDs">譬如巧幻师，<a id="a-Dt"></a>　善知于幻术，</p>
  <p id="aDu">多示诸众生，<a id="a-Dv"></a>　种种诸异身；</p>
  <p id="aDw">如是佛慧中，<a id="a-Dx"></a>　善巧于示现，</p>
  <p id="aDy">变化一切身，<a id="a-Dz"></a>　周遍诸世间。</p>
  <p id="aE0">如诸法空寂，<a id="a-E1"></a>　先来无性相，</p>
  <p id="aE2">同若如虚空，<a id="a-E3"></a>　大师亦如是。</p>
  <p id="aE4">得入第一义，<a id="a-E5"></a>　微妙之性相，</p>
  <p id="aE6">随于法性相，<a id="a-E7"></a>　示佛大神力。</p>
  <p id="aE8">诸佛所行性，<a id="a-E9"></a>　一切诸众生，</p>
  <p id="aEA">皆在是性中，<a id="a-EB"></a>　相可相同相。</p>
  <p id="aEC">一切诸法等，<a id="a-ED"></a>　入在于第一，</p>
  <p id="aEE">寂灭义趣中，<a id="a-EF"></a>　悉皆无有相。</p>
  <p id="aEG">若欲得佛智，<a id="a-EH"></a>　应离诸想念，</p>
  <p id="aEI">有无俱通达，<a id="a-EJ"></a>　疾作天人师。<a id="a-EK"></a>”</p>
  <p id="aEL"></p>
  <p id="aEM">诸天婇女众，<a id="a-EN"></a>　皆出如是等，</p>
  <p id="aEO">千万种妙音，<a id="a-EP"></a>　寂然而观佛。</p>
  <p id="aEQ">解脱月菩萨，<a id="a-ER"></a>　见众皆寂然，</p>
  <p id="aES">请金刚藏言：<a id="a-ET"></a>“大名称佛子，</p>
  <p id="aEU">菩萨从九地，<a id="a-EV"></a>　至于第十地，</p>
  <p id="aEW">诸大神通力，<a id="a-EX"></a>　愿今为略说！<a id="a-EY"></a>”</p>
  <p id="aEZ">尔时，<a id="a-Ea"></a>金刚藏菩萨言：<a id="a-Eb"></a>“佛子，<a id="a-Ec"></a>诸菩萨摩诃萨如是无量智慧，<a id="a-Ed"></a>善修行佛道，<a id="a-Ee"></a>乃至九地，<a id="a-Ef"></a>善集诸白法，<a id="a-Eg"></a>集无量助道法，<a id="a-Eh"></a>大功德智慧所护，<a id="a-Ei"></a>广行大悲，<a id="a-Ej"></a>深知分别世间性差别，<a id="a-Ek"></a>深入众生难处，<a id="a-El"></a>至诸如来行处，<a id="a-Em"></a>念随顺如来寂灭行处，<a id="a-En"></a>趣向诸佛力、<a id="a-Eo"></a>无所畏、<a id="a-Ep"></a>不共法等坚持不舍，<a id="a-Eq"></a>得至一切智慧位。<a id="a-Er"></a>诸佛子，<a id="a-Es"></a>菩萨摩诃萨随行如是智，<a id="a-Et"></a>近佛位地，<a id="a-Eu"></a>则得菩萨离垢三昧而现在前；<a id="a-Ev"></a>又入法性差别三昧、<a id="a-Ew"></a>庄严道场三昧、<a id="a-Ex"></a>雨一切世间华光三昧、<a id="a-Ey"></a>海藏三昧、<a id="a-Ez"></a>海印三昧、<a id="a-F0"></a>虚空广三昧、<a id="a-F1"></a>观择一切法性三昧、<a id="a-F2"></a>随一切众生心行三昧、<a id="a-F3"></a>如实择一切法三昧、<a id="a-F4"></a>得如来智信三昧，<a id="a-F5"></a>如是等百万阿僧祇三昧皆现在前。<a id="a-F6"></a>是菩萨悉入此三昧，<a id="a-F7"></a>善知其中功用差别。<a id="a-F8"></a>最后三昧，<a id="a-F9"></a>名益一切智位。<a id="a-FA"></a>是三昧现在前时，<a id="a-FB"></a>大宝莲华王出，<a id="a-FC"></a>周圆如百万三千大千世界，<a id="a-FD"></a>一切众宝间错庄严，<a id="a-FE"></a>过一切世间所有，<a id="a-FF"></a>出世间善根所生，<a id="a-FG"></a>行诸法如幻性空慧所成，<a id="a-FH"></a>光明能照一切世界。<a id="a-FI"></a>大宝琉璃为茎，<a id="a-FJ"></a>胜一切诸天所有，<a id="a-FK"></a>不可量栴檀王为台，<a id="a-FL"></a>大玛瑙宝为须，<a id="a-FM"></a>阎浮檀金光为叶，<a id="a-FN"></a>中有无量光明，<a id="a-FO"></a>一切妙宝皆在其内，<a id="a-FP"></a>宝网覆上，<a id="a-FQ"></a>满十三千大千世界微尘数莲华为眷属。</p>
  <p id="aFR">“尔时，<a id="a-FS"></a>菩萨其身姝妙，<a id="a-FT"></a>称可华座。<a id="a-FU"></a>是菩萨得益一切智位三昧力故，<a id="a-FV"></a>身现在大莲华座上。<a id="a-FW"></a>即时诸眷属莲华上，<a id="a-FX"></a>皆有菩萨围绕之。<a id="a-FY"></a>一一菩萨坐莲华上，<a id="a-FZ"></a>即得百万三昧，<a id="a-Fa"></a>皆一心恭敬瞻仰大菩萨。<a id="a-Fb"></a>是菩萨升莲华座时，<a id="a-Fc"></a>十方现在一切世界皆大震动，<a id="a-Fd"></a>一切恶道皆悉休息。<a id="a-Fe"></a>光明普照十方世界，<a id="a-Ff"></a>一切世界皆悉严净，<a id="a-Fg"></a>皆得见闻一切诸佛大会。<a id="a-Fh"></a>何以故？<a id="a-Fi"></a>是菩萨坐大莲华座上，<a id="a-Fj"></a>即时足下出百万阿僧祇光明，<a id="a-Fk"></a>照十方阿鼻地狱等，<a id="a-Fl"></a>灭众生苦恼。<a id="a-Fm"></a>两膝上放若干光明，<a id="a-Fn"></a>悉照十方一切畜生，<a id="a-Fo"></a>灭除苦恼。<a id="a-Fp"></a>脐放若干光明，<a id="a-Fq"></a>照十方一切饿鬼，<a id="a-Fr"></a>灭除苦恼。<a id="a-Fs"></a>左右胁，<a id="a-Ft"></a>放若干光明，<a id="a-Fu"></a>照十方人身，<a id="a-Fv"></a>安隐快乐。<a id="a-Fw"></a>两手放若干光明，<a id="a-Fx"></a>照十方诸天阿修罗宫殿。<a id="a-Fy"></a>两肩放若干光明，<a id="a-Fz"></a>照十方声闻人。<a id="a-G0"></a>项放若干光明，<a id="a-G1"></a>照十方辟支佛。<a id="a-G2"></a>口放若干光明，<a id="a-G3"></a>照十方世界诸菩萨身，<a id="a-G4"></a>乃至住九地者。<a id="a-G5"></a>白毫放若干光明，<a id="a-G6"></a>照十方得位菩萨身。<a id="a-G7"></a>一切魔宫隐蔽不现。<a id="a-G8"></a>顶上放百万阿僧祇三千大千世界微尘数光明，<a id="a-G9"></a>照十方诸佛大会，<a id="a-GA"></a>围绕世界十匝，<a id="a-GB"></a>住于虚空成光明网，<a id="a-GC"></a>高大明净，<a id="a-GD"></a>供养诸佛。<a id="a-GE"></a>如是供养，<a id="a-GF"></a>从初发心乃至九地菩萨所作供养，<a id="a-GG"></a>百分不及一，<a id="a-GH"></a>乃至百千万亿分不及一，<a id="a-GI"></a>乃至算数譬喻所不能及。<a id="a-GJ"></a>是大光明网，<a id="a-GK"></a>胜十方世界所有华香、<a id="a-GL"></a>末香、<a id="a-GM"></a>烧香、<a id="a-GN"></a>涂香、<a id="a-GO"></a>衣服、<a id="a-GP"></a>幡盖、<a id="a-GQ"></a>众宝璎珞、<a id="a-GR"></a>摩尼宝珠供养之具，<a id="a-GS"></a>以从出世善根生故。<a id="a-GT"></a>一一佛大会上，<a id="a-GU"></a>皆雨众宝，<a id="a-GV"></a>状如大云。<a id="a-GW"></a>若有众生，<a id="a-GX"></a>觉知如是供养者，<a id="a-GY"></a>当知皆是必定无上大道。<a id="a-GZ"></a>如是诸光，<a id="a-Ga"></a>雨大供养已，<a id="a-Gb"></a>还绕诸佛大会十匝，<a id="a-Gc"></a>入诸佛足下。<a id="a-Gd"></a>尔时，<a id="a-Ge"></a>诸佛及大菩萨，<a id="a-Gf"></a>知某世界中，<a id="a-Gg"></a>某甲菩萨摩诃萨，<a id="a-Gh"></a>行如是道，<a id="a-Gi"></a>成就受职。</p>
  <p id="aGj">“诸佛子，<a id="a-Gk"></a>即时十方无边菩萨，<a id="a-Gl"></a>乃至住九地者，<a id="a-Gm"></a>皆来围绕，<a id="a-Gn"></a>设大供养，<a id="a-Go"></a>一心恭敬瞻礼各得万三昧。<a id="a-Gp"></a>诸得职菩萨摩诃萨，<a id="a-Gq"></a>于金刚庄严胸出一大光，<a id="a-Gr"></a>名破魔贼，<a id="a-Gs"></a>有无量百千万光以为眷属，<a id="a-Gt"></a>照十方世界，<a id="a-Gu"></a>示无量神力，<a id="a-Gv"></a>亦来入是大菩萨胸。<a id="a-Gw"></a>此光明灭已，<a id="a-Gx"></a>是菩萨即时得大势力，<a id="a-Gy"></a>神通智慧百千万倍。<a id="a-Gz"></a>诸佛子，<a id="a-H0"></a>尔时诸佛出眉间白毫相光，<a id="a-H1"></a>名益一切智位，<a id="a-H2"></a>有无量无边光明眷属，<a id="a-H3"></a>照一切十方世界无有遗余。<a id="a-H4"></a>十匝围绕一切世界，<a id="a-H5"></a>示于诸佛大神通力，<a id="a-H6"></a>劝进无量无边百千万亿诸菩萨。<a id="a-H7"></a>一切十方世界六种震动，<a id="a-H8"></a>灭除一切恶道苦恼，<a id="a-H9"></a>一切魔宫皆蔽不现，<a id="a-HA"></a>示一切诸佛得道之处，<a id="a-HB"></a>示一切诸佛大会庄严事，<a id="a-HC"></a>广大如法性，<a id="a-HD"></a>究竟如虚空。<a id="a-HE"></a>照明一切世界已，<a id="a-HF"></a>集在虚空，<a id="a-HG"></a>右绕示大神通庄严之事，<a id="a-HH"></a>入是菩萨顶上。<a id="a-HI"></a>其诸眷属光明，<a id="a-HJ"></a>入诸眷属莲华菩萨顶上。<a id="a-HK"></a>即时诸菩萨，<a id="a-HL"></a>各得先所未得十千三昧。<a id="a-HM"></a>是光明入此菩萨顶，<a id="a-HN"></a>如一佛光，<a id="a-HO"></a>一切佛光皆亦如是。<a id="a-HP"></a>一切十方佛光明，<a id="a-HQ"></a>入是菩萨顶时，<a id="a-HR"></a>名为得职，<a id="a-HS"></a>名为入诸佛境界，<a id="a-HT"></a>为具佛十力，<a id="a-HU"></a>当堕在佛数。</p>
  <p id="aHV">“诸佛子，<a id="a-HW"></a>譬如转轮圣王长子，<a id="a-HX"></a>大夫人所生，<a id="a-HY"></a>成就转轮王相。<a id="a-HZ"></a>转轮圣王，<a id="a-Ha"></a>令子在白象宝阎浮檀金座上，<a id="a-Hb"></a>取四大海水，<a id="a-Hc"></a>上张罗幔种种庄严，<a id="a-Hd"></a>幢幡伎乐，<a id="a-He"></a>执金钟香水灌子顶上，<a id="a-Hf"></a>即名为灌顶。<a id="a-Hg"></a>大王具足转十善道故，<a id="a-Hh"></a>得名转轮圣王。<a id="a-Hi"></a>诸佛子，<a id="a-Hj"></a>菩萨摩诃萨亦如是，<a id="a-Hk"></a>受职时，<a id="a-Hl"></a>诸佛以智水灌是菩萨顶，<a id="a-Hm"></a>名灌顶法王，<a id="a-Hn"></a>具足佛十力故，<a id="a-Ho"></a>堕在佛数。<a id="a-Hp"></a>诸佛子，<a id="a-Hq"></a>是名诸菩萨摩诃萨大智慧职。<a id="a-Hr"></a>以是职故，<a id="a-Hs"></a>诸菩萨摩诃萨，<a id="a-Ht"></a>受无量百千亿万苦行难事。<a id="a-Hu"></a>是菩萨得是职已，<a id="a-Hv"></a>住菩萨法云地，<a id="a-Hw"></a>无量功德智慧转增。<a id="a-Hx"></a>诸佛子，<a id="a-Hy"></a>菩萨住是法云地，<a id="a-Hz"></a>如实知集欲界、<a id="a-I0"></a>集色界、<a id="a-I1"></a>集无色界，<a id="a-I2"></a>如实知集世间性、<a id="a-I3"></a>集众生性、<a id="a-I4"></a>集识性、<a id="a-I5"></a>集有为性、<a id="a-I6"></a>集无为性、<a id="a-I7"></a>集虚空性、<a id="a-I8"></a>集法性、<a id="a-I9"></a>集涅槃性、<a id="a-IA"></a>集邪见诸烦恼性，<a id="a-IB"></a>如实知诸世间行法还法，<a id="a-IC"></a>如实知集声闻道、<a id="a-ID"></a>集辟支佛道、<a id="a-IE"></a>集菩萨道、<a id="a-IF"></a>集诸佛力无畏不共法、<a id="a-IG"></a>集色身法身、<a id="a-IH"></a>集一切智慧，<a id="a-II"></a>如是集得佛道、<a id="a-IJ"></a>集转法轮、<a id="a-IK"></a>集示灭度。<a id="a-IL"></a>举要言之，<a id="a-IM"></a>如实知示集一切法差别。<a id="a-IN"></a>是菩萨以如是智慧，<a id="a-IO"></a>随顺菩提行，<a id="a-IP"></a>如实转深入，<a id="a-IQ"></a>知众生化、<a id="a-IR"></a>业化、<a id="a-IS"></a>烦恼化、<a id="a-IT"></a>诸见化、<a id="a-IU"></a>世性化、<a id="a-IV"></a>法性化、<a id="a-IW"></a>声闻化、<a id="a-IX"></a>辟支佛化、<a id="a-IY"></a>菩萨化、<a id="a-IZ"></a>如来化、<a id="a-Ia"></a>一切化、<a id="a-Ib"></a>分别无分别化，<a id="a-Ic"></a>皆如实入。<a id="a-Id"></a>是菩萨尔时如实知佛力所持，<a id="a-Ie"></a>如实知法处持，<a id="a-If"></a>如实知业持、<a id="a-Ig"></a>烦恼持、<a id="a-Ih"></a>时持、<a id="a-Ii"></a>愿持、<a id="a-Ij"></a>先世持、<a id="a-Ik"></a>行持、<a id="a-Il"></a>劫寿持、<a id="a-Im"></a>智持。<a id="a-In"></a>是菩萨住十地中，<a id="a-Io"></a>诸佛所有微细行智，<a id="a-Ip"></a>所谓细微生死智、<a id="a-Iq"></a>细微世智、<a id="a-Ir"></a>细微出家智、<a id="a-Is"></a>细微得道智、<a id="a-It"></a>细微神力自在智、<a id="a-Iu"></a>细微转法轮智、<a id="a-Iv"></a>细微持寿命智、<a id="a-Iw"></a>细微示涅槃智、<a id="a-Ix"></a>细微法久住智，<a id="a-Iy"></a>如是等细微智皆如实知。<a id="a-Iz"></a>又诸佛密处，<a id="a-J0"></a>所谓身密、<a id="a-J1"></a>口密、<a id="a-J2"></a>意密、<a id="a-J3"></a>筹量时非时密、<a id="a-J4"></a>与菩萨受记密、<a id="a-J5"></a>摄伏众生密、<a id="a-J6"></a>诸乘差别密，<a id="a-J7"></a>八万四千诸根差别密、<a id="a-J8"></a>业如实所作密、<a id="a-J9"></a>行密、<a id="a-JA"></a>得菩提密，<a id="a-JB"></a>如是等密皆如实知。<a id="a-JC"></a>是菩萨诸佛所有入劫智，<a id="a-JD"></a>所谓一劫摄阿僧祇劫，<a id="a-JE"></a>阿僧祇劫摄一劫，<a id="a-JF"></a>有数摄无数，<a id="a-JG"></a>无数摄有数，<a id="a-JH"></a>一念摄无量世，<a id="a-JI"></a>无量世摄一念，<a id="a-JJ"></a>劫摄非劫。<a id="a-JK"></a>非劫摄劫，<a id="a-JL"></a>有佛劫摄无佛劫，<a id="a-JM"></a>无佛劫摄有佛劫，<a id="a-JN"></a>过去、<a id="a-JO"></a>未来劫摄现在劫，<a id="a-JP"></a>现在劫摄过去、<a id="a-JQ"></a>未来劫，<a id="a-JR"></a>未来、<a id="a-JS"></a>过去劫摄现在劫，<a id="a-JT"></a>现在劫摄未来、<a id="a-JU"></a>过去劫，<a id="a-JV"></a>长劫摄短劫，<a id="a-JW"></a>短劫摄长劫，<a id="a-JX"></a>诸劫摄想，<a id="a-JY"></a>皆如实知。<a id="a-JZ"></a>是菩萨诸佛所入毛道智，<a id="a-Ja"></a>若入微尘智，<a id="a-Jb"></a>若国土智、<a id="a-Jc"></a>身心智、<a id="a-Jd"></a>得道智，<a id="a-Je"></a>若众生身心得道智，<a id="a-Jf"></a>若众生行智、<a id="a-Jg"></a>得道智、<a id="a-Jh"></a>遍行佛道智、<a id="a-Ji"></a>顺行示智、<a id="a-Jj"></a>逆行示智、<a id="a-Jk"></a>不可思议智，<a id="a-Jl"></a>世间能知、<a id="a-Jm"></a>声闻能知、<a id="a-Jn"></a>辟支佛能知、<a id="a-Jo"></a>菩萨能知，<a id="a-Jp"></a>有不能知但如来能知，<a id="a-Jq"></a>皆如实入。</p>
  <p id="aJr">“诸佛子，<a id="a-Js"></a>诸佛智广大无量无边，<a id="a-Jt"></a>菩萨住是地，<a id="a-Ju"></a>则能得入如是智慧。<a id="a-Jv"></a>诸佛子，<a id="a-Jw"></a>是菩萨摩诃萨随是地行，<a id="a-Jx"></a>得菩萨不可思议解脱，<a id="a-Jy"></a>得菩萨无碍解脱、<a id="a-Jz"></a>净行解脱、<a id="a-K0"></a>普门明解脱、<a id="a-K1"></a>如来藏解脱、<a id="a-K2"></a>随无碍论解脱、<a id="a-K3"></a>入三世解脱、<a id="a-K4"></a>法性藏解脱、<a id="a-K5"></a>解脱明解脱、<a id="a-K6"></a>离差别解脱。<a id="a-K7"></a>诸佛子，<a id="a-K8"></a>是菩萨十解脱为首，<a id="a-K9"></a>如是等无量无边百千万亿阿僧祇解脱皆于此地得，<a id="a-KA"></a>得百千万无量阿僧祇三昧、<a id="a-KB"></a>百千万无量阿僧祇陀罗尼、<a id="a-KC"></a>百千万无量阿僧祇神通，<a id="a-KD"></a>亦复如是。<a id="a-KE"></a>是菩萨成就如是智慧，<a id="a-KF"></a>随顺于菩提，<a id="a-KG"></a>成就无量念力，<a id="a-KH"></a>能于一念顷至十方无量佛所，<a id="a-KI"></a>受无量法明、<a id="a-KJ"></a>无量法雨，<a id="a-KK"></a>皆能受持。<a id="a-KL"></a>譬如娑伽罗龙王，<a id="a-KM"></a>所澍大雨，<a id="a-KN"></a>唯除大海，<a id="a-KO"></a>余地不能堪受。<a id="a-KP"></a>诸佛子，<a id="a-KQ"></a>菩萨摩诃萨亦如是，<a id="a-KR"></a>受大法雨故，<a id="a-KS"></a>能入如来密处。<a id="a-KT"></a>是大法雨，<a id="a-KU"></a>一切众生声闻、<a id="a-KV"></a>辟支佛皆不能受，<a id="a-KW"></a>从初地乃至九地菩萨亦不能受持，<a id="a-KX"></a>唯此菩萨摩诃萨住法云地，<a id="a-KY"></a>悉能受持。<a id="a-KZ"></a>诸佛子，<a id="a-Ka"></a>譬如大海，<a id="a-Kb"></a>一龙王起大云雨，<a id="a-Kc"></a>皆能堪受。<a id="a-Kd"></a>若二龙王，<a id="a-Ke"></a>三、<a id="a-Kf"></a>四、<a id="a-Kg"></a>五、<a id="a-Kh"></a>十、<a id="a-Ki"></a>二十、<a id="a-Kj"></a>三十、<a id="a-Kk"></a>四十、<a id="a-Kl"></a>五十、<a id="a-Km"></a>若百龙王，<a id="a-Kn"></a>若千、<a id="a-Ko"></a>若万、<a id="a-Kp"></a>若亿、<a id="a-Kq"></a>若百亿、<a id="a-Kr"></a>若千万亿那由他龙王，<a id="a-Ks"></a>乃至无量无边大龙王起云所雨，<a id="a-Kt"></a>一时澍下，<a id="a-Ku"></a>皆能受持。<a id="a-Kv"></a>所以者何？<a id="a-Kw"></a>大海是无量器故。<a id="a-Kx"></a>诸佛子，<a id="a-Ky"></a>菩萨摩诃萨亦如是，<a id="a-Kz"></a>住法云地，<a id="a-L0"></a>于一佛所，<a id="a-L1"></a>能受大法明雨；<a id="a-L2"></a>二佛、<a id="a-L3"></a>三、<a id="a-L4"></a>四、<a id="a-L5"></a>五十、<a id="a-L6"></a>百千万亿，<a id="a-L7"></a>乃至无量无边、<a id="a-L8"></a>不可称、<a id="a-L9"></a>不可说、<a id="a-LA"></a>无有限、<a id="a-LB"></a>过诸算数，<a id="a-LC"></a>于一念中，<a id="a-LD"></a>皆能堪受如是诸佛大法云雨，<a id="a-LE"></a>是故此地名法云地。<a id="a-LF"></a>”</p>
  <p id="aLG">问言：<a id="a-LH"></a>“佛子，<a id="a-LI"></a>是菩萨于一念中，<a id="a-LJ"></a>为能堪受几所佛法明大雨？<a id="a-LK"></a>”</p>
  <p id="aLL">答言：<a id="a-LM"></a>“不可以算数所知，<a id="a-LN"></a>但以譬喻可说。<a id="a-LO"></a>”</p>
  <p id="aLP">“诸佛子，<a id="a-LQ"></a>譬如十方所有不可说百千万亿那由他世界中微尘，<a id="a-LR"></a>尔所微尘世界中众生，<a id="a-LS"></a>假使皆得闻持陀罗尼，<a id="a-LT"></a>为佛侍者，<a id="a-LU"></a>为大声闻，<a id="a-LV"></a>多闻第一。<a id="a-LW"></a>譬如金刚莲华上佛，<a id="a-LX"></a>有大择比丘，<a id="a-LY"></a>多闻第一。<a id="a-LZ"></a>其一众生，<a id="a-La"></a>成就如是多闻之力，<a id="a-Lb"></a>余若干众生皆亦如是。<a id="a-Lc"></a>其一人所受法，<a id="a-Ld"></a>第二人不重受，<a id="a-Le"></a>如是一切各各不同。<a id="a-Lf"></a>诸佛子，<a id="a-Lg"></a>于意云何？<a id="a-Lh"></a>是一切众生，<a id="a-Li"></a>受持多闻力，<a id="a-Lj"></a>为多不？<a id="a-Lk"></a>”</p>
  <p id="aLl">答言：<a id="a-Lm"></a>“无量。<a id="a-Ln"></a>”</p>
  <p id="aLo">“诸佛子，<a id="a-Lp"></a>我今当为汝说。<a id="a-Lq"></a>是菩萨住此法云地，<a id="a-Lr"></a>于一念一时，<a id="a-Ls"></a>于一佛所，<a id="a-Lt"></a>能堪受三世法性藏，<a id="a-Lu"></a>名曰大法明雨；<a id="a-Lv"></a>上一切众生多闻之力，<a id="a-Lw"></a>比此百分不及一，<a id="a-Lx"></a>千分、<a id="a-Ly"></a>万分、<a id="a-Lz"></a>千万亿那由他，<a id="a-M0"></a>乃至算数譬喻，<a id="a-M1"></a>所不能及。<a id="a-M2"></a>如一佛所闻，<a id="a-M3"></a>十方若干世界所有微尘诸佛，<a id="a-M4"></a>皆能堪受大法明雨。<a id="a-M5"></a>复能过此，<a id="a-M6"></a>无量无边，<a id="a-M7"></a>于一念一时，<a id="a-M8"></a>悉能堪受大法明雨，<a id="a-M9"></a>是故名为法云地。</p>
 </body>
</html>