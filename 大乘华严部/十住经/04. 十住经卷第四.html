<!doctype html>
<html id="z3IBTY8JT" data-ver="1539">
 <head>
  <meta charset="utf-8">
  <meta author="鸠摩罗什">
  <meta author="佛陀耶舍">
  <meta library="龙藏">
  <meta catalog="大乘华严部">
  <meta period="姚秦">
 </head>
 <body>
  <h1 id="a1">十住经卷第四</h1>
  <h2 id="a2">远行地第七</h2>
  <p id="a3">尔时诸天众，<a id="a-4"></a>　在于虚空中，</p>
  <p id="a5">雨香华珍宝，<a id="a-6"></a>　如云散佛上，</p>
  <p id="a7">踊跃发妙音，<a id="a-8"></a>　咸赞言善哉：</p>
  <p id="a9">“善哉金刚藏，<a id="a-A"></a>　善知第一义，</p>
  <p id="aB">无量功德聚，<a id="a-C"></a>　人中之莲华，</p>
  <p id="aD">说此上妙行，<a id="a-E"></a>　利益诸世间！<a id="a-F"></a>”</p>
  <p id="aG"></p>
  <p id="aH">他化自在王，<a id="a-I"></a>　雨光明华香，</p>
  <p id="aJ">雰雰而供养，<a id="a-K"></a>　除忧烦恼者，</p>
  <p id="aL">诸天及天王，<a id="a-M"></a>　发妙音声言：</p>
  <p id="aN">“若闻此地义，<a id="a-O"></a>　则为得大利！<a id="a-P"></a>”</p>
  <p id="aQ"></p>
  <p id="aR">时作百千种，<a id="a-S"></a>　上妙诸伎乐，</p>
  <p id="aT">诸天女善歌，<a id="a-U"></a>　承佛神力故：</p>
  <p id="aV">“佛是最寂灭，<a id="a-W"></a>　能令恶为善，</p>
  <p id="aX">一切诸世间，<a id="a-Y"></a>　皆所共恭敬。</p>
  <p id="aZ">虽出过世间，<a id="a-a"></a>　而示世间法，</p>
  <p id="ab">知身同实相，<a id="a-c"></a>　而示种种身。</p>
  <p id="ad">虽以诸言音，<a id="a-e"></a>　演说寂灭法，</p>
  <p id="af">而知于语言，<a id="a-g"></a>　无有音声相。</p>
  <p id="ah">能过百千土，<a id="a-i"></a>　上妙供诸佛，</p>
  <p id="aj">知身佛国土，<a id="a-k"></a>　舍相智自在。</p>
  <p id="al">虽教化众生，<a id="a-m"></a>　而无彼我想，</p>
  <p id="an">广集大功德，<a id="a-o"></a>　不于中起著。</p>
  <p id="ap">以见取相故，<a id="a-q"></a>　三毒火然世，</p>
  <p id="ar">不取一切相，<a id="a-s"></a>　慈悲起精进。<a id="a-t"></a>”</p>
  <p id="au"></p>
  <p id="av">诸天及天女，<a id="a-w"></a>　欢喜设供养，</p>
  <p id="ax">如是赞叹已，<a id="a-y"></a>　默然而观佛。</p>
  <p id="az">尔时解脱月，<a id="a-10"></a>　请金刚藏言：</p>
  <p id="a11">“大众皆清净，<a id="a-12"></a>　愿说七地相！<a id="a-13"></a>”</p>
  <p id="a14">金刚藏菩萨言：<a id="a-15"></a>“诸佛子，<a id="a-16"></a>菩萨摩诃萨已具足第六地行，<a id="a-17"></a>若欲入第七菩萨地者，<a id="a-18"></a>从方便慧起十妙行。<a id="a-19"></a>何等为十？<a id="a-1A"></a>是菩萨善修空无相无愿，<a id="a-1B"></a>而以慈悲心处在众生；<a id="a-1C"></a>随诸佛平等法，<a id="a-1D"></a>而不舍供养诸佛；<a id="a-1E"></a>常乐思惟空智门，<a id="a-1F"></a>而广修集福德资粮；<a id="a-1G"></a>远离三界，<a id="a-1H"></a>而能庄严三界；<a id="a-1I"></a>毕竟寂灭诸烦恼焰，<a id="a-1J"></a>而能为众生起灭贪恚痴烦恼焰法；<a id="a-1K"></a>随顺诸法，<a id="a-1L"></a>如幻、<a id="a-1M"></a>如梦、<a id="a-1N"></a>如影、<a id="a-1O"></a>如响、<a id="a-1P"></a>如化、<a id="a-1Q"></a>如水中月、<a id="a-1R"></a>镜中像不二相，<a id="a-1S"></a>而起分别种种烦恼，<a id="a-1T"></a>及不失业果报；<a id="a-1U"></a>知一切佛国土空如虚空，<a id="a-1V"></a>诸国土皆是离相，<a id="a-1W"></a>而起净佛国土行；<a id="a-1X"></a>知一切佛法身无身，<a id="a-1Y"></a>而起色身三十二相、<a id="a-1Z"></a>八十种好以自庄严；<a id="a-1a"></a>知诸佛音声不可说相，<a id="a-1b"></a>信解如来音声本来寂灭相，<a id="a-1c"></a>而随一切众生起种种庄严音声；<a id="a-1d"></a>知诸佛于一念顷通达三世事，<a id="a-1e"></a>而知种种相、<a id="a-1f"></a>种种时、<a id="a-1g"></a>种种劫，<a id="a-1h"></a>得阿耨多罗三藐三菩提，<a id="a-1i"></a>随众生心信解故，<a id="a-1j"></a>作如是说。<a id="a-1k"></a>诸佛子，<a id="a-1l"></a>是名从慧方便生十妙行。<a id="a-1m"></a>菩萨摩诃萨具足六地行已，<a id="a-1n"></a>修此妙行得入七地。</p>
  <p id="a1o">“诸佛子，<a id="a-1p"></a>如是方便慧现前故名为入七地。<a id="a-1q"></a>是菩萨住七地中，<a id="a-1r"></a>入无量众生性，<a id="a-1s"></a>入无量诸佛教化众生法，<a id="a-1t"></a>入无量世间性，<a id="a-1u"></a>入诸佛无量清净国土，<a id="a-1v"></a>入无量诸法差别，<a id="a-1w"></a>入无量诸佛智得无上道，<a id="a-1x"></a>入无量诸劫算数，<a id="a-1y"></a>入无量诸佛通达三世，<a id="a-1z"></a>入无量众生信乐差别，<a id="a-20"></a>入无量诸佛色身别异，<a id="a-21"></a>无量诸佛众生志行根差别，<a id="a-22"></a>入无量诸佛音声语言令众生欢喜，<a id="a-23"></a>入诸佛无量众生心心所行差别，<a id="a-24"></a>入无量诸佛随智慧行，<a id="a-25"></a>入示无量声闻乘信解，<a id="a-26"></a>入诸佛无量说道因缘令众生信解，<a id="a-27"></a>入无量辟支佛智慧习成，<a id="a-28"></a>入诸佛无量甚深智慧所说，<a id="a-29"></a>入诸菩萨无量所行道，<a id="a-2A"></a>入诸佛无量所说大乘集成事令众生得入。<a id="a-2B"></a>诸菩萨作是念：<a id="a-2C"></a>‘如是诸佛世尊，<a id="a-2D"></a>有无量无边大势力，<a id="a-2E"></a>不可以若干百千万亿劫算数所知。<a id="a-2F"></a>如是诸佛势力，<a id="a-2G"></a>我皆应集，<a id="a-2H"></a>不以强分别此彼得成，<a id="a-2I"></a>以不分别、<a id="a-2J"></a>不取相故成。<a id="a-2K"></a>’此菩萨如是智慧善思惟，<a id="a-2L"></a>常修习大方便慧，<a id="a-2M"></a>令其安住佛道智中。<a id="a-2N"></a>以不动法故，<a id="a-2O"></a>若欲常起种种度众生道，<a id="a-2P"></a>无有障碍。<a id="a-2Q"></a>来时亦起，<a id="a-2R"></a>去时亦起，<a id="a-2S"></a>坐卧住立皆能起道，<a id="a-2T"></a>度脱众生，<a id="a-2U"></a>离诸阴盖，<a id="a-2V"></a>住诸威仪，<a id="a-2W"></a>常不离如是想念。</p>
  <p id="a2X">“是菩萨于念念中，<a id="a-2Y"></a>具足菩萨十波罗蜜及菩萨十地。<a id="a-2Z"></a>何以故？<a id="a-2a"></a>是菩萨摩诃萨，<a id="a-2b"></a>于念念中，<a id="a-2c"></a>以大悲心为首，<a id="a-2d"></a>修习一切佛法，<a id="a-2e"></a>皆回向如来智慧故。<a id="a-2f"></a>十波罗蜜者，<a id="a-2g"></a>以菩萨求佛道所修善根，<a id="a-2h"></a>与一切众生故，<a id="a-2i"></a>是檀波罗蜜；<a id="a-2j"></a>能灭一切烦恼热，<a id="a-2k"></a>是尸罗波罗蜜；<a id="a-2l"></a>慈悲为首，<a id="a-2m"></a>于一切众生中无所伤，<a id="a-2n"></a>是羼提波罗蜜；<a id="a-2o"></a>求转胜善根无厌足，<a id="a-2p"></a>是毗梨耶波罗蜜；<a id="a-2q"></a>修道心不驰散，<a id="a-2r"></a>常向一切智，<a id="a-2s"></a>是禅波罗蜜；<a id="a-2t"></a>忍诸法先来不生门，<a id="a-2u"></a>是般若波罗蜜；<a id="a-2v"></a>能起无量智门，<a id="a-2w"></a>是方便波罗蜜；<a id="a-2x"></a>期转胜智慧，<a id="a-2y"></a>是愿波罗蜜；<a id="a-2z"></a>一切外道诸魔不能沮坏，<a id="a-30"></a>是力波罗蜜；<a id="a-31"></a>于一切法相如实成故，<a id="a-32"></a>是智波罗蜜。<a id="a-33"></a>如是念念中，<a id="a-34"></a>具足十波罗蜜。<a id="a-35"></a>是菩萨具足十波罗蜜时，<a id="a-36"></a>念念中亦具足四摄法、<a id="a-37"></a>三十七菩提分法、<a id="a-38"></a>三解脱门。<a id="a-39"></a>举要言之，<a id="a-3A"></a>一切助阿耨多罗三藐三菩提法，<a id="a-3B"></a>于念念中皆悉具足。<a id="a-3C"></a>”</p>
  <p id="a3D">尔时，<a id="a-3E"></a>解脱月菩萨，<a id="a-3F"></a>问金刚藏菩萨言：<a id="a-3G"></a>“佛子，<a id="a-3H"></a>菩萨摩诃萨，<a id="a-3I"></a>但于七地中具足助菩提法，<a id="a-3J"></a>一切诸地中亦具足？<a id="a-3K"></a>”</p>
  <p id="a3L">金刚藏菩萨言：<a id="a-3M"></a>“佛子，<a id="a-3N"></a>菩萨摩诃萨于十地中，<a id="a-3O"></a>悉具足助菩提法，<a id="a-3P"></a>但第七地胜故得名。<a id="a-3Q"></a>何以故？<a id="a-3R"></a>诸菩萨摩诃萨，<a id="a-3S"></a>于七地中功行具足，<a id="a-3T"></a>入智慧神通道故。<a id="a-3U"></a>佛子，<a id="a-3V"></a>菩萨于初地中，<a id="a-3W"></a>发愿缘一切佛法故，<a id="a-3X"></a>具足助菩提法。<a id="a-3Y"></a>第二地中，<a id="a-3Z"></a>除心恶垢故，<a id="a-3a"></a>具足助菩提法。<a id="a-3b"></a>第三地中，<a id="a-3c"></a>愿转增长得法明故，<a id="a-3d"></a>具足助菩提法。<a id="a-3e"></a>第四地中，<a id="a-3f"></a>得入道故，<a id="a-3g"></a>具足助菩提法。<a id="a-3h"></a>第五地中，<a id="a-3i"></a>随顺行世间法故，<a id="a-3j"></a>具足助菩提法。<a id="a-3k"></a>第六地中，<a id="a-3l"></a>入甚深法门故，<a id="a-3m"></a>具足助菩提法。<a id="a-3n"></a>此第七地中，<a id="a-3o"></a>起一切佛法故，<a id="a-3p"></a>具足助菩提法。<a id="a-3q"></a>何以故？<a id="a-3r"></a>诸佛子，<a id="a-3s"></a>菩萨摩诃萨于此地中，<a id="a-3t"></a>得诸智慧所得道，<a id="a-3u"></a>以是力故，<a id="a-3v"></a>第八地自然得成。<a id="a-3w"></a>佛子，<a id="a-3x"></a>譬如二三千大千世界，<a id="a-3y"></a>一定清净，<a id="a-3z"></a>一定垢秽，<a id="a-40"></a>是二中间难可得过，<a id="a-41"></a>但以大精进力、<a id="a-42"></a>大神通力、<a id="a-43"></a>大愿力故乃能过。<a id="a-44"></a>诸佛子，<a id="a-45"></a>诸菩萨如是，<a id="a-46"></a>行于杂道难可得过，<a id="a-47"></a>但以大愿力、<a id="a-48"></a>大智慧力、<a id="a-49"></a>大方便力故，<a id="a-4A"></a>乃可得过。<a id="a-4B"></a>”</p>
  <p id="a4C">解脱月菩萨言：<a id="a-4D"></a>“第七菩萨地，<a id="a-4E"></a>为是净行？<a id="a-4F"></a>为是垢行？<a id="a-4G"></a>”</p>
  <p id="a4H">金刚藏菩萨言：<a id="a-4I"></a>“从初欢喜地来，<a id="a-4J"></a>菩萨所行，<a id="a-4K"></a>皆离烦恼罪业。<a id="a-4L"></a>何以故？<a id="a-4M"></a>回向阿耨多罗三藐三菩提故，<a id="a-4N"></a>随地所行清净，<a id="a-4O"></a>不名为过。<a id="a-4P"></a>佛子，<a id="a-4Q"></a>譬如转轮圣王，<a id="a-4R"></a>乘大宝象游四天下，<a id="a-4S"></a>知有贫穷苦恼者，<a id="a-4T"></a>而过不在王。<a id="a-4U"></a>然王未免人身，<a id="a-4V"></a>若舍王身生于梵世，<a id="a-4W"></a>住梵天宫，<a id="a-4X"></a>游行千世界，<a id="a-4Y"></a>示梵王威力，<a id="a-4Z"></a>尔时乃离人身。<a id="a-4a"></a>诸佛子，<a id="a-4b"></a>菩萨亦如是，<a id="a-4c"></a>从初地来，<a id="a-4d"></a>在诸波罗蜜乘，<a id="a-4e"></a>知一切众生心所行事及烦恼垢，<a id="a-4f"></a>而不为烦恼垢之所污，<a id="a-4g"></a>以乘善道故，<a id="a-4h"></a>而不名为过。<a id="a-4i"></a>若菩萨舍一切所修功行道，<a id="a-4j"></a>从七地入八地，<a id="a-4k"></a>尔时名为乘菩萨清净乘，<a id="a-4l"></a>悉知一切世间诸烦恼垢，<a id="a-4m"></a>而不为诸烦恼所污亦名为过。</p>
  <p id="a4n">“诸佛子，<a id="a-4o"></a>菩萨住是七地，<a id="a-4p"></a>多过贪欲等诸烦恼，<a id="a-4q"></a>众生在此七地，<a id="a-4r"></a>不名有烦恼者，<a id="a-4s"></a>不名无烦恼者。<a id="a-4t"></a>何以故？<a id="a-4u"></a>一切烦恼不发起故，<a id="a-4v"></a>不名有烦恼者；<a id="a-4w"></a>贪求如来智慧，<a id="a-4x"></a>未满愿故，<a id="a-4y"></a>不名无烦恼者。<a id="a-4z"></a>菩萨住是七地，<a id="a-50"></a>成就深净身业，<a id="a-51"></a>深净口业，<a id="a-52"></a>深净意业。<a id="a-53"></a>是菩萨所有不善业道，<a id="a-54"></a>诸佛所呵，<a id="a-55"></a>随烦恼垢者，<a id="a-56"></a>如是诸业悉已得过；<a id="a-57"></a>所有善业道，<a id="a-58"></a>诸佛所赞，<a id="a-59"></a>是则常行。<a id="a-5A"></a>又世间经书伎艺，<a id="a-5B"></a>如五地中说，<a id="a-5C"></a>自然而得。<a id="a-5D"></a>于三千大千世界中，<a id="a-5E"></a>最为希有，<a id="a-5F"></a>得为大师。<a id="a-5G"></a>唯除如来，<a id="a-5H"></a>入八地菩萨，<a id="a-5I"></a>无有众生深心妙行能与等者。<a id="a-5J"></a>是菩萨所有禅定、<a id="a-5K"></a>神通、<a id="a-5L"></a>解脱三昧，<a id="a-5M"></a>虽未得果报，<a id="a-5N"></a>所生而随意自在。<a id="a-5O"></a>菩萨住是远行地，<a id="a-5P"></a>于念念中，<a id="a-5Q"></a>具足修集方便慧力，<a id="a-5R"></a>及一切助菩提法转胜具足。<a id="a-5S"></a>住是远行地中，<a id="a-5T"></a>能入善择菩萨三昧、<a id="a-5U"></a>善思义三昧、<a id="a-5V"></a>益意三昧、<a id="a-5W"></a>分别义藏三昧、<a id="a-5X"></a>如实择法三昧、<a id="a-5Y"></a>坚根安住三昧、<a id="a-5Z"></a>知神通门三昧、<a id="a-5a"></a>法性三昧、<a id="a-5b"></a>如来利三昧、<a id="a-5c"></a>种种义藏三昧、<a id="a-5d"></a>不向生死涅槃三昧。<a id="a-5e"></a>如是具足百万菩萨三昧，<a id="a-5f"></a>能净治此地。<a id="a-5g"></a>是菩萨得是三昧，<a id="a-5h"></a>智慧方便，<a id="a-5i"></a>善清净故，<a id="a-5j"></a>深得大悲力故，<a id="a-5k"></a>名为过声闻、<a id="a-5l"></a>辟支佛地，<a id="a-5m"></a>趣佛智地。<a id="a-5n"></a>是菩萨住是地，<a id="a-5o"></a>无量身业无相行，<a id="a-5p"></a>无量口业无相行，<a id="a-5q"></a>无量意业无相行。<a id="a-5r"></a>是菩萨清净行故，<a id="a-5s"></a>显照无生法忍。<a id="a-5t"></a>”</p>
  <p id="a5u">解脱月菩萨言：<a id="a-5v"></a>“佛子，<a id="a-5w"></a>若菩萨住初地，<a id="a-5x"></a>有无量身业、<a id="a-5y"></a>无量口业、<a id="a-5z"></a>无量意业，<a id="a-60"></a>已能过一切声闻、<a id="a-61"></a>辟支佛地？<a id="a-62"></a>”</p>
  <p id="a63">金刚藏菩萨言：<a id="a-64"></a>“缘大法故能过，<a id="a-65"></a>非是实行力。<a id="a-66"></a>此第七地，<a id="a-67"></a>自实行力故，<a id="a-68"></a>一切声闻、<a id="a-69"></a>辟支佛所不能坏。<a id="a-6A"></a>佛子，<a id="a-6B"></a>譬如生在王家，<a id="a-6C"></a>即胜一切群臣百官。<a id="a-6D"></a>何以故？<a id="a-6E"></a>豪尊力故。<a id="a-6F"></a>身既长大，<a id="a-6G"></a>智慧成立，<a id="a-6H"></a>真实得胜。<a id="a-6I"></a>诸佛子，<a id="a-6J"></a>菩萨摩诃萨初发心时，<a id="a-6K"></a>已胜一切声闻、<a id="a-6L"></a>辟支佛，<a id="a-6M"></a>以发大愿深心清净故；<a id="a-6N"></a>今住此地，<a id="a-6O"></a>自以智力故胜。<a id="a-6P"></a>诸佛子，<a id="a-6Q"></a>菩萨住在七地，<a id="a-6R"></a>得甚深远离无行，<a id="a-6S"></a>身口意业转求胜法而不舍离。<a id="a-6T"></a>以是转胜心故，<a id="a-6U"></a>虽行实际，<a id="a-6V"></a>而不证实际。<a id="a-6W"></a>”</p>
  <p id="a6X">解脱月言：<a id="a-6Y"></a>“佛子，<a id="a-6Z"></a>菩萨摩诃萨，<a id="a-6a"></a>从何地来能入寂灭？<a id="a-6b"></a>”</p>
  <p id="a6c">金刚藏言：<a id="a-6d"></a>“菩萨摩诃萨，<a id="a-6e"></a>从第六地来能入寂灭。<a id="a-6f"></a>今住此地，<a id="a-6g"></a>于念念中能入寂灭，<a id="a-6h"></a>而不证寂灭，<a id="a-6i"></a>是名菩萨成就不可思议身口意业，<a id="a-6j"></a>行实际而不证实际。<a id="a-6k"></a>佛子，<a id="a-6l"></a>譬如有人乘船入于大海，<a id="a-6m"></a>善为行法，<a id="a-6n"></a>善知水相，<a id="a-6o"></a>不为水患所害；<a id="a-6p"></a>如是菩萨摩诃萨住此七地，<a id="a-6q"></a>乘诸波罗蜜船，<a id="a-6r"></a>能行实际，<a id="a-6s"></a>而不证实际。<a id="a-6t"></a>菩萨如是以大愿力故，<a id="a-6u"></a>得智慧力故，<a id="a-6v"></a>从禅定智慧生大方便力故，<a id="a-6w"></a>虽深爱涅槃，<a id="a-6x"></a>而现身生死；<a id="a-6y"></a>虽眷属围绕，<a id="a-6z"></a>而心常远离；<a id="a-70"></a>以愿力受生三界，<a id="a-71"></a>而不为世法所污；<a id="a-72"></a>心常善寂，<a id="a-73"></a>以方便力故而还炽然，<a id="a-74"></a>虽炽不烧；<a id="a-75"></a>随行佛智，<a id="a-76"></a>转声闻、<a id="a-77"></a>辟支佛地；<a id="a-78"></a>得至诸佛法藏，<a id="a-79"></a>而现于魔界；<a id="a-7A"></a>虽过四魔道，<a id="a-7B"></a>而现行魔行；<a id="a-7C"></a>虽现诸外道行，<a id="a-7D"></a>而深心不舍佛法；<a id="a-7E"></a>虽现身一切世间，<a id="a-7F"></a>而心常在出世间法；<a id="a-7G"></a>所有庄严之事，<a id="a-7H"></a>胜诸天、<a id="a-7I"></a>龙、<a id="a-7J"></a>夜叉、<a id="a-7K"></a>乾闼婆、<a id="a-7L"></a>阿修罗、<a id="a-7M"></a>迦楼罗、<a id="a-7N"></a>紧那罗、<a id="a-7O"></a>摩睺罗伽、<a id="a-7P"></a>人非人、<a id="a-7Q"></a>四天王、<a id="a-7R"></a>释提桓因、<a id="a-7S"></a>梵天王，<a id="a-7T"></a>而不舍乐法爱法。</p>
  <p id="a7U">“菩萨成就如是智慧，<a id="a-7V"></a>住是远行地中，<a id="a-7W"></a>值百千亿万那由他诸佛，<a id="a-7X"></a>供养恭敬，<a id="a-7Y"></a>尊重赞叹，<a id="a-7Z"></a>衣服、<a id="a-7a"></a>饮食、<a id="a-7b"></a>卧具、<a id="a-7c"></a>医药，<a id="a-7d"></a>供养诸佛已，<a id="a-7e"></a>护持诸佛法，<a id="a-7f"></a>诸声闻、<a id="a-7g"></a>辟支佛智慧问难，<a id="a-7h"></a>所不能坏。<a id="a-7i"></a>是菩萨怜愍众生故，<a id="a-7j"></a>法忍转得清净。<a id="a-7k"></a>是菩萨无量百千万亿那由他劫，<a id="a-7l"></a>善根转胜清净。<a id="a-7m"></a>佛子，<a id="a-7n"></a>譬如成炼真金，<a id="a-7o"></a>以诸好宝庄饰间错，<a id="a-7p"></a>转胜明好，<a id="a-7q"></a>余宝不及。<a id="a-7r"></a>诸佛子，<a id="a-7s"></a>菩萨亦如是，<a id="a-7t"></a>住菩萨远行地中，<a id="a-7u"></a>诸善根从方便智慧生，<a id="a-7v"></a>转胜明净，<a id="a-7w"></a>无能坏者。<a id="a-7x"></a>佛子，<a id="a-7y"></a>譬如日光，<a id="a-7z"></a>一切星宿月光所不能及，<a id="a-80"></a>阎浮提内所有泥水悉能干竭；<a id="a-81"></a>菩萨亦如是，<a id="a-82"></a>住远行地，<a id="a-83"></a>善根转胜，<a id="a-84"></a>一切声闻、<a id="a-85"></a>辟支佛所不能及，<a id="a-86"></a>又能干竭众生烦恼污泥。</p>
  <p id="a87">“诸佛子，<a id="a-88"></a>是名菩萨摩诃萨第七远行地。<a id="a-89"></a>菩萨摩诃萨住是地中，<a id="a-8A"></a>多作他化自在天王，<a id="a-8B"></a>诸根猛利，<a id="a-8C"></a>能发众生悟道善缘。<a id="a-8D"></a>所作善业，<a id="a-8E"></a>若布施、<a id="a-8F"></a>若爱语、<a id="a-8G"></a>若利益、<a id="a-8H"></a>若同事，<a id="a-8I"></a>皆不离念佛，<a id="a-8J"></a>不离念法，<a id="a-8K"></a>不离念诸菩萨摩诃萨伴，<a id="a-8L"></a>乃至不离念具足一切种智。<a id="a-8M"></a>常生是心：<a id="a-8N"></a>‘我何时当于一切众生中为首为尊？<a id="a-8O"></a>乃至于一切众生为依止者？<a id="a-8P"></a>’是菩萨若欲如是勤行精进，<a id="a-8Q"></a>于须臾间，<a id="a-8R"></a>得百千亿那由他三昧，<a id="a-8S"></a>乃至能示现百千亿那由他菩萨眷属；<a id="a-8T"></a>菩萨若以愿力，<a id="a-8U"></a>自在示现过于此数，<a id="a-8V"></a>百千万亿那由他劫不可计知。<a id="a-8W"></a>”</p>
  <p id="a8X">尔时，<a id="a-8Y"></a>金刚藏菩萨欲重明此义，<a id="a-8Z"></a>而说偈言：</p>
  <p id="a8a">“深智慧定心，<a id="a-8b"></a>　具行六地已，</p>
  <p id="a8c">一时生方便，<a id="a-8d"></a>　智慧入七地，</p>
  <p id="a8e">行空无相愿，<a id="a-8f"></a>　而修慈悲心，</p>
  <p id="a8g">顺佛平等法，<a id="a-8h"></a>　而供养诸佛。</p>
  <p id="a8i">虽以智观空，<a id="a-8j"></a>　而修福无厌，</p>
  <p id="a8k">然后能得入，<a id="a-8l"></a>　第七远行地。</p>
  <p id="a8m">虽能严三界，<a id="a-8n"></a>　而心乐远离；</p>
  <p id="a8o">虽心常寂灭，<a id="a-8p"></a>　而灭烦恼者；</p>
  <p id="a8q">行空不二法，<a id="a-8r"></a>　如幻如梦等，</p>
  <p id="a8s">而行慈悲心，<a id="a-8t"></a>　得入第七地。</p>
  <p id="a8u">虽观一切土，<a id="a-8v"></a>　空若如虚空，</p>
  <p id="a8w">而能善庄严，<a id="a-8x"></a>　清净诸佛土。</p>
  <p id="a8y">虽知诸佛身，<a id="a-8z"></a>　同法相无相，</p>
  <p id="a90">而种三十二，<a id="a-91"></a>　八十诸相好。</p>
  <p id="a92">虽知于诸佛，<a id="a-93"></a>　不可言说相，</p>
  <p id="a94">而严佛音声，<a id="a-95"></a>　令世欢喜故。</p>
  <p id="a96">虽知于诸佛，<a id="a-97"></a>　一念中成道，</p>
  <p id="a98">而示时劫数，<a id="a-99"></a>　引导诸众生。</p>
  <p id="a9A">如是知于法，<a id="a-9B"></a>　则得法照明，</p>
  <p id="a9C">菩萨如是者，<a id="a-9D"></a>　即入第七地。</p>
  <p id="a9E">住是地能观，<a id="a-9F"></a>　无量众生行，</p>
  <p id="a9G">亦知于诸佛，<a id="a-9H"></a>　势力亦无量，</p>
  <p id="a9I">世间及劫数，<a id="a-9J"></a>　法性皆无量。</p>
  <p id="a9K">又知诸众生，<a id="a-9L"></a>　所欲之所乐，</p>
  <p id="a9M">知说三乘法，<a id="a-9N"></a>　皆悉是无量，</p>
  <p id="a9O">‘我当应教化，<a id="a-9P"></a>　成就是众生。<a id="a-9Q"></a>’</p>
  <p id="a9R">以如是思惟，<a id="a-9S"></a>　方便慧和合，</p>
  <p id="a9T">于四威仪中，<a id="a-9U"></a>　常行如是道。</p>
  <p id="a9V">于一一念中，<a id="a-9W"></a>　能具助菩提，</p>
  <p id="a9X">所谓是十种，<a id="a-9Y"></a>　波罗蜜等法。</p>
  <p id="a9Z">如是诸菩萨，<a id="a-9a"></a>　所修之福德，</p>
  <p id="a9b">皆与诸众生，<a id="a-9c"></a>　名檀波罗蜜；</p>
  <p id="a9d">灭除心恶垢，<a id="a-9e"></a>　名尸波罗蜜；</p>
  <p id="a9f">不为六尘伤，<a id="a-9g"></a>　羼提波罗蜜；</p>
  <p id="a9h">能起转胜法，<a id="a-9i"></a>　精进波罗蜜；</p>
  <p id="a9j">于是道不动，<a id="a-9k"></a>　名禅波罗蜜；</p>
  <p id="a9l">无生忍是名，<a id="a-9m"></a>　般若波罗蜜；</p>
  <p id="a9n">回向佛道名，<a id="a-9o"></a>　方便波罗蜜；</p>
  <p id="a9p">求于转胜法，<a id="a-9q"></a>　名愿波罗蜜；</p>
  <p id="a9r">无有能坏者，<a id="a-9s"></a>　名力波罗蜜；</p>
  <p id="a9t">能解如实说，<a id="a-9u"></a>　名智波罗蜜。</p>
  <p id="a9v">是助菩提法，<a id="a-9w"></a>　念念皆能摄，</p>
  <p id="a9x">发于广大愿，<a id="a-9y"></a>　缘于大事故，</p>
  <p id="a9z">初地中功德，<a id="a-A0"></a>　名之为具足；</p>
  <p id="aA1">第二地名为，<a id="a-A2"></a>　除诸心恶垢；</p>
  <p id="aA3">第三愿增明；<a id="a-A4"></a>　第四地住道；</p>
  <p id="aA5">第五随世行；<a id="a-A6"></a>　第六入深法，</p>
  <p id="aA7">得无生相分，<a id="a-A8"></a>　渐渐而增长；</p>
  <p id="aA9">第七集一切，<a id="a-AA"></a>　具菩提分法，</p>
  <p id="aAB">能起诸功德，<a id="a-AC"></a>　及以一切愿。</p>
  <p id="aAD">如是诸功德，<a id="a-AE"></a>　令后八地中，</p>
  <p id="aAF">一切诸所行，<a id="a-AG"></a>　自然得清净。</p>
  <p id="aAH">远行地难过，<a id="a-AI"></a>　大智力所能，</p>
  <p id="aAJ">如二国中间，<a id="a-AK"></a>　难可得过度。</p>
  <p id="aAL">在于七地中，<a id="a-AM"></a>　不污如圣王，</p>
  <p id="aAN">住于此道中，<a id="a-AO"></a>　不名一切过。</p>
  <p id="aAP">若到于第八，<a id="a-AQ"></a>　菩萨智慧地，</p>
  <p id="aAR">尔时过意界，<a id="a-AS"></a>　住于智业中。</p>
  <p id="aAT">如梵王观世，<a id="a-AU"></a>　不得名为人，</p>
  <p id="aAV">菩萨罪不污，<a id="a-AW"></a>　如莲华在水。</p>
  <p id="aAX">菩萨住是地，<a id="a-AY"></a>　过种种烦恼，</p>
  <p id="aAZ">不名有烦恼，<a id="a-Aa"></a>　不名尽烦恼。</p>
  <p id="aAb">入是正道中，<a id="a-Ac"></a>　无有诸烦恼；</p>
  <p id="aAd">愿求佛道故，<a id="a-Ae"></a>　不名尽烦恼。</p>
  <p id="aAf">于诸世间中，<a id="a-Ag"></a>　经书伎艺事，</p>
  <p id="aAh">文颂咒术等，<a id="a-Ai"></a>　自然能了知。</p>
  <p id="aAj">修习诸禅定，<a id="a-Ak"></a>　及诸神通等，</p>
  <p id="aAl">无量心利世，<a id="a-Am"></a>　是事皆能起。</p>
  <p id="aAn">尔时此菩萨，<a id="a-Ao"></a>　过于二乘行，</p>
  <p id="aAp">安住第七地，<a id="a-Aq"></a>　菩萨诸行中。</p>
  <p id="aAr">以初发心时，<a id="a-As"></a>　大愿力故胜；</p>
  <p id="aAt">今于此地中，<a id="a-Au"></a>　智慧力故胜。</p>
  <p id="aAv">犹如国王子，<a id="a-Aw"></a>　小时豪姓胜；</p>
  <p id="aAx">后以功德成，<a id="a-Ay"></a>　于诸人中胜。</p>
  <p id="aAz">住此得深智，<a id="a-B0"></a>　转发胜精进，</p>
  <p id="aB1">念念入寂灭，<a id="a-B2"></a>　而亦不取证。</p>
  <p id="aB3">犹如人乘船，<a id="a-B4"></a>　入于大海中，</p>
  <p id="aB5">虽行深水难，<a id="a-B6"></a>　不为水所害。</p>
  <p id="aB7">菩萨行转胜，<a id="a-B8"></a>　方便智慧故，</p>
  <p id="aB9">功德悉备足，<a id="a-BA"></a>　诸世所难知。</p>
  <p id="aBB">供养无量佛，<a id="a-BC"></a>　其心清净故，</p>
  <p id="aBD">如真金杂宝，<a id="a-BE"></a>　间错而庄严。</p>
  <p id="aBF">得佛智慧光，<a id="a-BG"></a>　干诸爱水润，</p>
  <p id="aBH">犹如日光明，<a id="a-BI"></a>　消涸于泥潦。</p>
  <p id="aBJ">菩萨住是地，<a id="a-BK"></a>　他化自在王，</p>
  <p id="aBL">诸根悉猛利，<a id="a-BM"></a>　通达诸道果。</p>
  <p id="aBN">若欲勤精进，<a id="a-BO"></a>　见十万千亿，</p>
  <p id="aBP">那由他诸佛，<a id="a-BQ"></a>　愿力过是数。</p>
  <p id="aBR">七地智慧净，<a id="a-BS"></a>　一切世二乘，</p>
  <p id="aBT">皆所共难知，<a id="a-BU"></a>　今已略说竟。<a id="a-BV"></a>”</p>
  <p data-pb></p>
  <h2 id="aBW">不动地第八</h2>
  <p id="aBX">他化自在王，<a id="a-BY"></a>　诸天及菩萨，</p>
  <p id="aBZ">闻说此上行，<a id="a-Ba"></a>　心皆大欢喜。</p>
  <p id="aBb">供养佛弟子，<a id="a-Bc"></a>　雨上妙华香，</p>
  <p id="aBd">璎珞众幡盖，<a id="a-Be"></a>　末香诸宝衣。</p>
  <p id="aBf">真妙摩尼珠，<a id="a-Bg"></a>　庄严身诸物，</p>
  <p id="aBh">如云空中下，<a id="a-Bi"></a>　散佛及大众。</p>
  <p id="aBj">天女于空中，<a id="a-Bk"></a>　作种种伎乐，</p>
  <p id="aBl">供养于如来，<a id="a-Bm"></a>　并及诸菩萨，</p>
  <p id="aBn">同以微妙音，<a id="a-Bo"></a>　歌颂诸功德：</p>
  <p id="aBp">“一切智慧者，<a id="a-Bq"></a>　众生中最尊！<a id="a-Br"></a>”</p>
  <p id="aBs"></p>
  <p id="aBt">怜愍世间故，<a id="a-Bu"></a>　佛现神通力，</p>
  <p id="aBv">华香珍宝等，<a id="a-Bw"></a>　皆出如是音。</p>
  <p id="aBx">所有毛尘沙，<a id="a-By"></a>　各示那由他，</p>
  <p id="aBz">无量数诸佛，<a id="a-C0"></a>　于中而说法。</p>
  <p id="aC1">于一毛头中，<a id="a-C2"></a>　见无量佛国，</p>
  <p id="aC3">须弥铁围海，<a id="a-C4"></a>　世间不迫隘。</p>
  <p id="aC5">于一毛头中，<a id="a-C6"></a>　具有三恶道，</p>
  <p id="aC7">天人阿修罗，<a id="a-C8"></a>　各各受业报。</p>
  <p id="aC9">见诸佛国中，<a id="a-CA"></a>　一切佛妙音，</p>
  <p id="aCB">转无上法轮，<a id="a-CC"></a>　随起众生念。</p>
  <p id="aCD">诸佛世界中，<a id="a-CE"></a>　众生身种种，</p>
  <p id="aCF">国有众生身，<a id="a-CG"></a>　众生身有国。</p>
  <p id="aCH">一切诸天人，<a id="a-CI"></a>　悉皆离共住，</p>
  <p id="aCJ">佛先观察已，<a id="a-CK"></a>　然后为说法。</p>
  <p id="aCL">微尘中国土，<a id="a-CM"></a>　众生心想细，</p>
  <p id="aCN">以国土粗故，<a id="a-CO"></a>　众生心想粗。</p>
  <p id="aCP">佛现如是等，<a id="a-CQ"></a>　种种神通力，</p>
  <p id="aCR">若为众生说，<a id="a-CS"></a>　是事不可尽。</p>
  <p id="aCT"></p>
  <p id="aCU">如是以妙音，<a id="a-CV"></a>　称叹于世尊，</p>
  <p id="aCW">心皆大欢喜，<a id="a-CX"></a>　默然而观佛。</p>
  <p id="aCY">解脱月菩萨，<a id="a-CZ"></a>　请金刚藏言：</p>
  <p id="aCa">“佛子今可说，<a id="a-Cb"></a>　入于八地相。<a id="a-Cc"></a>”</p>
  <p id="aCd">金刚藏菩萨言：<a id="a-Ce"></a>“佛子，<a id="a-Cf"></a>诸菩萨摩诃萨已习七地微妙行，<a id="a-Cg"></a>慧方便道，<a id="a-Ch"></a>净善集助道法，<a id="a-Ci"></a>大愿力故，<a id="a-Cj"></a>心住不灭，<a id="a-Ck"></a>诸佛神力所护，<a id="a-Cl"></a>善根得力，<a id="a-Cm"></a>常念随顺如来力、<a id="a-Cn"></a>无畏、<a id="a-Co"></a>不共法，<a id="a-Cp"></a>乐心深心，<a id="a-Cq"></a>善净成就，<a id="a-Cr"></a>福德智力大慈悲心故，<a id="a-Cs"></a>不舍一切众生，<a id="a-Ct"></a>修行无量智道，<a id="a-Cu"></a>能入诸法本来无生无灭无相、<a id="a-Cv"></a>不出不失、<a id="a-Cw"></a>不去不还无所有性，<a id="a-Cx"></a>初中后平等，<a id="a-Cy"></a>不异如来无分别智，<a id="a-Cz"></a>一切心意识忆想分别无所贪著，<a id="a-D0"></a>入一切法如虚空性，<a id="a-D1"></a>是名菩萨得无生法忍入第八地。<a id="a-D2"></a>即时得是第八不动地，<a id="a-D3"></a>名为深行菩萨，<a id="a-D4"></a>难可得知，<a id="a-D5"></a>无能分别，<a id="a-D6"></a>离一切相，<a id="a-D7"></a>离一切想、<a id="a-D8"></a>一切贪著，<a id="a-D9"></a>无量无边，<a id="a-DA"></a>不可思议，<a id="a-DB"></a>一切声闻、<a id="a-DC"></a>辟支佛所不能坏，<a id="a-DD"></a>深大远离而现在前。</p>
  <p id="aDE">“诸佛子，<a id="a-DF"></a>譬如比丘得于神通，<a id="a-DG"></a>心得自在，<a id="a-DH"></a>次第乃入灭尽定，<a id="a-DI"></a>一切动心忆想分别、<a id="a-DJ"></a>心所行事皆悉尽灭。<a id="a-DK"></a>菩萨亦如是，<a id="a-DL"></a>住是远行地，<a id="a-DM"></a>即时一切匆务都灭，<a id="a-DN"></a>得无身口意务，<a id="a-DO"></a>住大远离。<a id="a-DP"></a>诸佛子，<a id="a-DQ"></a>如人梦中，<a id="a-DR"></a>欲渡深水，<a id="a-DS"></a>是人尔时发大精进，<a id="a-DT"></a>施大方便欲渡此水；<a id="a-DU"></a>未渡之间，<a id="a-DV"></a>廓然便觉，<a id="a-DW"></a>所渡方便乃匆遽事，<a id="a-DX"></a>即皆放舍。<a id="a-DY"></a>诸佛子，<a id="a-DZ"></a>菩萨摩诃萨亦如是，<a id="a-Da"></a>从初已来发大精进，<a id="a-Db"></a>广修行道至不动地，<a id="a-Dc"></a>一切遽事皆悉放舍，<a id="a-Dd"></a>不行二心，<a id="a-De"></a>诸所忆想不复现前。<a id="a-Df"></a>譬如生梵世者，<a id="a-Dg"></a>欲界烦恼不现在前。<a id="a-Dh"></a>如是，<a id="a-Di"></a>诸佛子，<a id="a-Dj"></a>菩萨住是不动地，<a id="a-Dk"></a>一切心意识不现在前，<a id="a-Dl"></a>乃至佛心、<a id="a-Dm"></a>菩提心、<a id="a-Dn"></a>涅槃心，<a id="a-Do"></a>尚不现前，<a id="a-Dp"></a>何况当生世间心？</p>
  <p id="aDq">“诸佛子，<a id="a-Dr"></a>是菩萨摩诃萨随顺是地，<a id="a-Ds"></a>以本愿力故，<a id="a-Dt"></a>又诸佛为现其身，<a id="a-Du"></a>住在诸地法流水中，<a id="a-Dv"></a>如来智慧为作因缘。<a id="a-Dw"></a>诸佛皆作是言：<a id="a-Dx"></a>‘善哉！<a id="a-Dy"></a>善哉！<a id="a-Dz"></a>善男子，<a id="a-E0"></a>汝得是第一忍，<a id="a-E1"></a>顺一切诸佛法。<a id="a-E2"></a>善男子，<a id="a-E3"></a>我有佛十力、<a id="a-E4"></a>四无所畏、<a id="a-E5"></a>十八不共法，<a id="a-E6"></a>汝今未得。<a id="a-E7"></a>当为得是诸功德故，<a id="a-E8"></a>加勤精进，<a id="a-E9"></a>亦莫舍此忍门。<a id="a-EA"></a>善男子，<a id="a-EB"></a>汝虽得此第一甚深寂灭解脱；<a id="a-EC"></a>凡夫众生不善非寂灭，<a id="a-ED"></a>常发种种烦恼，<a id="a-EE"></a>为种种觉观所害。<a id="a-EF"></a>汝当愍此众生！<a id="a-EG"></a>又善男子，<a id="a-EH"></a>汝应念本所愿，<a id="a-EI"></a>欲大利益众生，<a id="a-EJ"></a>欲得不可思议智慧门。<a id="a-EK"></a>又善男子，<a id="a-EL"></a>一切法性，<a id="a-EM"></a>一切法相，<a id="a-EN"></a>若有佛、<a id="a-EO"></a>若无佛，<a id="a-EP"></a>常住不异。<a id="a-EQ"></a>诸如来不以得此法故说名为佛，<a id="a-ER"></a>声闻、<a id="a-ES"></a>辟支佛亦能得此寂灭无分别法。<a id="a-ET"></a>善男子，<a id="a-EU"></a>汝观我等无量清净身相、<a id="a-EV"></a>无量智慧、<a id="a-EW"></a>无量清净国土，<a id="a-EX"></a>起无量智慧、<a id="a-EY"></a>无量方便、<a id="a-EZ"></a>无量圆光、<a id="a-Ea"></a>无量净音，<a id="a-Eb"></a>汝今应起如是等事。<a id="a-Ec"></a>又善男子，<a id="a-Ed"></a>汝今适得此一法明，<a id="a-Ee"></a>所谓一切法寂灭无有分别无生法明。<a id="a-Ef"></a>我等所得，<a id="a-Eg"></a>无量无边，<a id="a-Eh"></a>若干亿劫算数所不能知。<a id="a-Ei"></a>汝为得此故，<a id="a-Ej"></a>应起此法。<a id="a-Ek"></a>善男子，<a id="a-El"></a>汝观十方无量国土、<a id="a-Em"></a>无量众生、<a id="a-En"></a>无量诸法差别，<a id="a-Eo"></a>汝应如实通达是事，<a id="a-Ep"></a>随顺如是智。<a id="a-Eq"></a>’是菩萨，<a id="a-Er"></a>诸佛与如是等无量无边起智慧因缘门。<a id="a-Es"></a>以此无量门故，<a id="a-Et"></a>是菩萨能起无量智差别业，<a id="a-Eu"></a>皆悉成就。</p>
  <p id="aEv">“诸佛子，<a id="a-Ew"></a>我今为汝说，<a id="a-Ex"></a>若诸佛不令此菩萨住如是智慧门者，<a id="a-Ey"></a>是菩萨尔时毕竟则取涅槃，<a id="a-Ez"></a>舍利益一切众生。<a id="a-F0"></a>以诸佛与此菩萨如是无量无边起智慧因缘故，<a id="a-F1"></a>于一念中所生智慧，<a id="a-F2"></a>比从初地已来，<a id="a-F3"></a>乃至竟第七地，<a id="a-F4"></a>百分不及一，<a id="a-F5"></a>千万亿分、<a id="a-F6"></a>百千万亿那由他，<a id="a-F7"></a>乃至无量无边、<a id="a-F8"></a>阿僧祇分不及一，<a id="a-F9"></a>乃至算数譬喻所不能及。<a id="a-FA"></a>所以者何？<a id="a-FB"></a>先以一身行道修集功德，<a id="a-FC"></a>今此地中，<a id="a-FD"></a>得无量身修菩萨道，<a id="a-FE"></a>以无量音声，<a id="a-FF"></a>以无量智慧、<a id="a-FG"></a>无量生处、<a id="a-FH"></a>无量清净国土、<a id="a-FI"></a>无量教化众生，<a id="a-FJ"></a>供养给侍无量诸佛故，<a id="a-FK"></a>随顺无量佛法故，<a id="a-FL"></a>无量神通力故，<a id="a-FM"></a>无量大会差别故，<a id="a-FN"></a>无量身口意业，<a id="a-FO"></a>集一切菩萨所行道，<a id="a-FP"></a>以不动法故。</p>
  <p id="aFQ">“佛子，<a id="a-FR"></a>譬如乘船欲入大海，<a id="a-FS"></a>未得大海，<a id="a-FT"></a>多用功力，<a id="a-FU"></a>或以手力；<a id="a-FV"></a>若至大海，<a id="a-FW"></a>不复用力，<a id="a-FX"></a>但以风力而去。<a id="a-FY"></a>若本功力，<a id="a-FZ"></a>于大海中一日之行，<a id="a-Fa"></a>于百千岁不能得及。<a id="a-Fb"></a>诸佛子，<a id="a-Fc"></a>诸菩萨摩诃萨亦如是，<a id="a-Fd"></a>多集善根资粮，<a id="a-Fe"></a>乘大乘船，<a id="a-Ff"></a>到菩萨所行大智慧海，<a id="a-Fg"></a>于须臾间，<a id="a-Fh"></a>不施功力，<a id="a-Fi"></a>能近一切诸佛智慧。<a id="a-Fj"></a>本所施功，<a id="a-Fk"></a>若一劫、<a id="a-Fl"></a>若百千万劫，<a id="a-Fm"></a>不能得及。</p>
  <p id="aFn">“诸佛子，<a id="a-Fo"></a>菩萨摩诃萨得至第八地，<a id="a-Fp"></a>从本方便慧生无功用心，<a id="a-Fq"></a>在菩萨道思惟诸佛智慧势力，<a id="a-Fr"></a>所谓：<a id="a-Fs"></a>知世界生、<a id="a-Ft"></a>世界灭、<a id="a-Fu"></a>世界坏、<a id="a-Fv"></a>世界成，<a id="a-Fw"></a>知以何业因缘灭故世界坏，<a id="a-Fx"></a>知以何业因缘集故世界成。<a id="a-Fy"></a>是菩萨知地性小相，<a id="a-Fz"></a>知地性大相，<a id="a-G0"></a>知地性无量相，<a id="a-G1"></a>知地性差别相，<a id="a-G2"></a>知水、<a id="a-G3"></a>火、<a id="a-G4"></a>风性小相、<a id="a-G5"></a>大相、<a id="a-G6"></a>无量相、<a id="a-G7"></a>差别相。<a id="a-G8"></a>知微尘细相，<a id="a-G9"></a>知微尘差别相，<a id="a-GA"></a>于一世界中所有微尘差别，<a id="a-GB"></a>皆悉能知。<a id="a-GC"></a>此一世界所有地，<a id="a-GD"></a>若干微尘，<a id="a-GE"></a>皆悉能知；<a id="a-GF"></a>若干水、<a id="a-GG"></a>火、<a id="a-GH"></a>风微尘，<a id="a-GI"></a>皆悉能知。<a id="a-GJ"></a>知若干宝物斤两微尘，<a id="a-GK"></a>若干众生身微尘，<a id="a-GL"></a>世界中万物微尘差别。<a id="a-GM"></a>分别众生粗身、<a id="a-GN"></a>细身，<a id="a-GO"></a>从若干微尘生地狱身，<a id="a-GP"></a>从若干微尘生畜生身，<a id="a-GQ"></a>以若干微尘生饿鬼身，<a id="a-GR"></a>以若干微尘生阿修罗身，<a id="a-GS"></a>以若干微尘生天身，<a id="a-GT"></a>以若干微尘生人身，<a id="a-GU"></a>皆悉了知。<a id="a-GV"></a>是菩萨入如是分别微尘智中，<a id="a-GW"></a>知欲界坏，<a id="a-GX"></a>知欲界成；<a id="a-GY"></a>知色界坏，<a id="a-GZ"></a>知色界成；<a id="a-Ga"></a>知无色界坏，<a id="a-Gb"></a>知无色界成；<a id="a-Gc"></a>知欲界、<a id="a-Gd"></a>色界、<a id="a-Ge"></a>无色界成坏；<a id="a-Gf"></a>知欲界小相，<a id="a-Gg"></a>知欲界大相，<a id="a-Gh"></a>知欲界无量相，<a id="a-Gi"></a>知欲界差别相；<a id="a-Gj"></a>知色界、<a id="a-Gk"></a>无色界小相、<a id="a-Gl"></a>大相、<a id="a-Gm"></a>无量相、<a id="a-Gn"></a>差别相。<a id="a-Go"></a>如是知三界，<a id="a-Gp"></a>是名菩萨教化众生助智明分，<a id="a-Gq"></a>善知分别众生身，<a id="a-Gr"></a>善观所应生处，<a id="a-Gs"></a>随众生生处，<a id="a-Gt"></a>随众生身而为受身。<a id="a-Gu"></a>是菩萨现身遍满三千大千世界，<a id="a-Gv"></a>随众生身各各差别，<a id="a-Gw"></a>如日于一切水皆现其像，<a id="a-Gx"></a>若二三千大千世界，<a id="a-Gy"></a>三、<a id="a-Gz"></a>四、<a id="a-H0"></a>五、<a id="a-H1"></a>十、<a id="a-H2"></a>二十、<a id="a-H3"></a>三十、<a id="a-H4"></a>四十、<a id="a-H5"></a>五十、<a id="a-H6"></a>百、<a id="a-H7"></a>三千大千世界，<a id="a-H8"></a>若千、<a id="a-H9"></a>若万、<a id="a-HA"></a>若百万、<a id="a-HB"></a>若千万、<a id="a-HC"></a>若亿、<a id="a-HD"></a>若百千万亿那由他世界，<a id="a-HE"></a>身遍其中；<a id="a-HF"></a>乃至无量无边、<a id="a-HG"></a>不可思议、<a id="a-HH"></a>不可说三千大千世界，<a id="a-HI"></a>身遍满其中，<a id="a-HJ"></a>随众生身差别而为受身。<a id="a-HK"></a>是菩萨成就如是智慧，<a id="a-HL"></a>于一世界身不动摇，<a id="a-HM"></a>乃至不可说诸佛世界，<a id="a-HN"></a>随众生身，<a id="a-HO"></a>随所信乐，<a id="a-HP"></a>于诸佛大会而现身像。<a id="a-HQ"></a>若于沙门会中，<a id="a-HR"></a>示沙门形色。<a id="a-HS"></a>婆罗门众中，<a id="a-HT"></a>示婆罗门形色。<a id="a-HU"></a>刹利众中，<a id="a-HV"></a>示刹利形色。<a id="a-HW"></a>居士众中，<a id="a-HX"></a>示居士形色。<a id="a-HY"></a>四天王众中，<a id="a-HZ"></a>帝释众中，<a id="a-Ha"></a>魔众中，<a id="a-Hb"></a>梵天众中，<a id="a-Hc"></a>示梵天形色；<a id="a-Hd"></a>乃至阿迦贰吒天众中，<a id="a-He"></a>示阿迦贰吒形色。<a id="a-Hf"></a>以声闻乘度者，<a id="a-Hg"></a>示声闻形色。<a id="a-Hh"></a>以辟支佛乘度者，<a id="a-Hi"></a>示辟支佛形色。<a id="a-Hj"></a>以菩萨乘度者，<a id="a-Hk"></a>示菩萨形色。<a id="a-Hl"></a>以佛身度者，<a id="a-Hm"></a>示佛身形色。</p>
  <p id="aHn">“诸佛子，<a id="a-Ho"></a>所有不可说诸佛国中，<a id="a-Hp"></a>随众生身信乐差别现为受身，<a id="a-Hq"></a>而实远离身相差别，<a id="a-Hr"></a>常住诸身平等。<a id="a-Hs"></a>是菩萨知众生身，<a id="a-Ht"></a>知国土身，<a id="a-Hu"></a>知业报身，<a id="a-Hv"></a>知声闻身，<a id="a-Hw"></a>知辟支佛身，<a id="a-Hx"></a>知菩萨身，<a id="a-Hy"></a>知如来身，<a id="a-Hz"></a>知智身，<a id="a-I0"></a>知法身，<a id="a-I1"></a>知虚空身。<a id="a-I2"></a>菩萨如是知众生深心所乐，<a id="a-I3"></a>若于众生身作己身，<a id="a-I4"></a>若于众生身作国土身、<a id="a-I5"></a>业报身、<a id="a-I6"></a>声闻身、<a id="a-I7"></a>辟支佛身、<a id="a-I8"></a>菩萨身、<a id="a-I9"></a>如来身、<a id="a-IA"></a>智身、<a id="a-IB"></a>法身、<a id="a-IC"></a>虚空身，<a id="a-ID"></a>若于国土身作己身、<a id="a-IE"></a>业报身乃至虚空身，<a id="a-IF"></a>若于业报身作己身乃至虚空身，<a id="a-IG"></a>若于己身作众生身、<a id="a-IH"></a>国土身、<a id="a-II"></a>业报身、<a id="a-IJ"></a>声闻身、<a id="a-IK"></a>辟支佛身、<a id="a-IL"></a>菩萨身、<a id="a-IM"></a>如来身、<a id="a-IN"></a>智身、<a id="a-IO"></a>法身、<a id="a-IP"></a>虚空身。<a id="a-IQ"></a>是菩萨知众生集业身、<a id="a-IR"></a>报身、<a id="a-IS"></a>烦恼身、<a id="a-IT"></a>色身、<a id="a-IU"></a>无色身，<a id="a-IV"></a>诸佛国土小相、<a id="a-IW"></a>大相、<a id="a-IX"></a>垢相、<a id="a-IY"></a>净相、<a id="a-IZ"></a>无量相、<a id="a-Ia"></a>广相、<a id="a-Ib"></a>倒相、<a id="a-Ic"></a>平相、<a id="a-Id"></a>曲相、<a id="a-Ie"></a>方相、<a id="a-If"></a>方差别相，<a id="a-Ig"></a>知业报身假名差别、<a id="a-Ih"></a>声闻身假名差别、<a id="a-Ii"></a>辟支佛身假名差别、<a id="a-Ij"></a>菩萨身假名差别、<a id="a-Ik"></a>如来身差别，<a id="a-Il"></a>菩提身、<a id="a-Im"></a>愿身、<a id="a-In"></a>化身、<a id="a-Io"></a>受神力身、<a id="a-Ip"></a>相好庄严身、<a id="a-Iq"></a>势力身、<a id="a-Ir"></a>意生身、<a id="a-Is"></a>福德身、<a id="a-It"></a>智身、<a id="a-Iu"></a>法身善分别。<a id="a-Iv"></a>如实说诸身相，<a id="a-Iw"></a>知诸法身平等不坏相，<a id="a-Ix"></a>知虚空身无量相、<a id="a-Iy"></a>周遍相、<a id="a-Iz"></a>无形相。<a id="a-J0"></a>是菩萨善知起如是诸身，<a id="a-J1"></a>则得命自在、<a id="a-J2"></a>心自在、<a id="a-J3"></a>财物自在、<a id="a-J4"></a>业自在、<a id="a-J5"></a>生自在、<a id="a-J6"></a>愿自在、<a id="a-J7"></a>信解自在、<a id="a-J8"></a>如意自在、<a id="a-J9"></a>智自在、<a id="a-JA"></a>法自在。<a id="a-JB"></a>是菩萨得是菩萨十自在，<a id="a-JC"></a>即时为不可思议智者、<a id="a-JD"></a>无量智者、<a id="a-JE"></a>广智者、<a id="a-JF"></a>不可坏智者。<a id="a-JG"></a>菩萨随如是智慧毕竟常净，<a id="a-JH"></a>起无罪身业、<a id="a-JI"></a>口业、<a id="a-JJ"></a>意业，<a id="a-JK"></a>身业随智行，<a id="a-JL"></a>口业随智行，<a id="a-JM"></a>意业随智行，<a id="a-JN"></a>般若波罗蜜为增上，<a id="a-JO"></a>大悲为首，<a id="a-JP"></a>善修方便，<a id="a-JQ"></a>善起诸愿，<a id="a-JR"></a>善为诸佛神通所护，<a id="a-JS"></a>常不舍行利益众生智，<a id="a-JT"></a>悉知无边世界中差别事。</p>
  <p id="aJU">“诸佛子，<a id="a-JV"></a>举要言之，<a id="a-JW"></a>菩萨住无动地，<a id="a-JX"></a>身口意业所作，<a id="a-JY"></a>皆能集一切佛法。<a id="a-JZ"></a>是菩萨到此地中，<a id="a-Ja"></a>离一切烦恼故善住净心力中，<a id="a-Jb"></a>心常不离道故善住深心力中，<a id="a-Jc"></a>不舍众生故善住大悲力中，<a id="a-Jd"></a>救一切世间故善住大慈力中，<a id="a-Je"></a>不忘所闻法故善住陀罗尼力中，<a id="a-Jf"></a>分别选择一切佛法故善住一切乐说力中，<a id="a-Jg"></a>行无边差别世界故善住神通力中，<a id="a-Jh"></a>不舍一切菩萨所行故善住愿力中，<a id="a-Ji"></a>修集一切佛法故安住波罗蜜力中，<a id="a-Jj"></a>善起一切种智故安住如来力中。<a id="a-Jk"></a>是菩萨得如是智力，<a id="a-Jl"></a>示一切所作无有过咎。</p>
  <p id="aJm">“诸佛子，<a id="a-Jn"></a>诸菩萨摩诃萨，<a id="a-Jo"></a>此地不可坏故，<a id="a-Jp"></a>名为不动地。<a id="a-Jq"></a>智慧不转故，<a id="a-Jr"></a>名为不转地。<a id="a-Js"></a>一切世间难测知故，<a id="a-Jt"></a>名威德地。<a id="a-Ju"></a>无家过故，<a id="a-Jv"></a>名王子地。<a id="a-Jw"></a>随意自在故，<a id="a-Jx"></a>名菩萨生地。<a id="a-Jy"></a>更不作故，<a id="a-Jz"></a>名为成地。<a id="a-K0"></a>善择知故，<a id="a-K1"></a>名为究竟地。<a id="a-K2"></a>善发大愿故，<a id="a-K3"></a>名为变化地。<a id="a-K4"></a>不怀诸法故，<a id="a-K5"></a>名为胜处地。<a id="a-K6"></a>善修起先道故，<a id="a-K7"></a>名为无功力地。<a id="a-K8"></a>诸佛子，<a id="a-K9"></a>诸菩萨摩诃萨得如是智慧，<a id="a-KA"></a>名为得入佛境界，<a id="a-KB"></a>名为佛功德所照明，<a id="a-KC"></a>名为随佛威仪行趣向佛法，<a id="a-KD"></a>常为诸佛神力善护，<a id="a-KE"></a>常为四天王、<a id="a-KF"></a>释提桓因、<a id="a-KG"></a>梵天王等所奉迎，<a id="a-KH"></a>常为密迹金刚神之所侍卫，<a id="a-KI"></a>善能生诸深禅定，<a id="a-KJ"></a>常能作无量诸身差别，<a id="a-KK"></a>于诸身中皆有势力，<a id="a-KL"></a>得大果报神通力，<a id="a-KM"></a>于无边三昧中得自在，<a id="a-KN"></a>能受无量记，<a id="a-KO"></a>随众生成就处，<a id="a-KP"></a>示成阿耨多罗三藐三菩提。<a id="a-KQ"></a>是菩萨入如是大智慧，<a id="a-KR"></a>善通达诸法，<a id="a-KS"></a>常放大慧光明，<a id="a-KT"></a>度无障碍法性道，<a id="a-KU"></a>善知世间法道差别，<a id="a-KV"></a>能示一切诸功德随意自在，<a id="a-KW"></a>善解先际后际，<a id="a-KX"></a>能入回转魔道智中，<a id="a-KY"></a>入如来所行境界中，<a id="a-KZ"></a>能于无边世界行菩萨道。<a id="a-Ka"></a>以不转相故，<a id="a-Kb"></a>是故此地名为不动。</p>
  <p id="aKc">“诸佛子，<a id="a-Kd"></a>诸菩萨摩诃萨在不动地，<a id="a-Ke"></a>善生禅定力故，<a id="a-Kf"></a>常不离见无边诸佛，<a id="a-Kg"></a>而不舍粗现供具供给诸佛。<a id="a-Kh"></a>是菩萨于一一劫，<a id="a-Ki"></a>一切世界中，<a id="a-Kj"></a>见数百千万亿那由他无量无边阿僧祇佛，<a id="a-Kk"></a>供养恭敬，<a id="a-Kl"></a>尊重赞叹，<a id="a-Km"></a>具一切供养事而用供养，<a id="a-Kn"></a>亲近诸佛，<a id="a-Ko"></a>从诸佛受世间别异等诸法明。<a id="a-Kp"></a>是人转深入如来法藏，<a id="a-Kq"></a>问世间性差别事中无能尽者，<a id="a-Kr"></a>乃至百千万亿劫说不可尽。<a id="a-Ks"></a>又诸善根转胜明净，<a id="a-Kt"></a>譬如成炼真金，<a id="a-Ku"></a>巧匠杂宝作璎珞已，<a id="a-Kv"></a>系四天下主颈，<a id="a-Kw"></a>阎浮提人无能夺者。<a id="a-Kx"></a>诸佛子，<a id="a-Ky"></a>菩萨摩诃萨亦如是，<a id="a-Kz"></a>住是无动地，<a id="a-L0"></a>诸善根转胜明净，<a id="a-L1"></a>一切声闻、<a id="a-L2"></a>辟支佛，<a id="a-L3"></a>乃至七地菩萨，<a id="a-L4"></a>所不能坏。<a id="a-L5"></a>菩萨住是地，<a id="a-L6"></a>以善分别智门故，<a id="a-L7"></a>智慧光明灭众生恼热。<a id="a-L8"></a>譬如，<a id="a-L9"></a>佛子，<a id="a-LA"></a>若千世界主大梵天王，<a id="a-LB"></a>能于一时流布慈心，<a id="a-LC"></a>满千世界，<a id="a-LD"></a>亦能放光遍照其中。<a id="a-LE"></a>诸佛子，<a id="a-LF"></a>菩萨摩诃萨亦如是，<a id="a-LG"></a>住无动地中，<a id="a-LH"></a>能放身光，<a id="a-LI"></a>照十万三千大千世界微尘数等世界众生；<a id="a-LJ"></a>次能灭诸恼热，<a id="a-LK"></a>令得清凉。</p>
  <p id="aLL">“诸佛子，<a id="a-LM"></a>是名略说菩萨摩诃萨不动地。<a id="a-LN"></a>若广说者，<a id="a-LO"></a>无量劫数所不能尽。<a id="a-LP"></a>菩萨住是地中，<a id="a-LQ"></a>多作大梵天王，<a id="a-LR"></a>主千世界，<a id="a-LS"></a>诸根猛利，<a id="a-LT"></a>与诸众生、<a id="a-LU"></a>声闻、<a id="a-LV"></a>辟支佛、<a id="a-LW"></a>菩萨波罗蜜道因缘，<a id="a-LX"></a>无有穷尽。<a id="a-LY"></a>说世间性差别中，<a id="a-LZ"></a>无能坏者。<a id="a-La"></a>所作善业，<a id="a-Lb"></a>若布施、<a id="a-Lc"></a>若爱语、<a id="a-Ld"></a>若利益、<a id="a-Le"></a>若同事，<a id="a-Lf"></a>皆不离念佛、<a id="a-Lg"></a>念法、<a id="a-Lh"></a>念诸菩萨伴，<a id="a-Li"></a>乃至不离念一切种智。<a id="a-Lj"></a>常生是心：<a id="a-Lk"></a>‘我当何时于众生中为首为尊？<a id="a-Ll"></a>乃至于一切众生为依止者？<a id="a-Lm"></a>’是菩萨若欲勤行精进，<a id="a-Ln"></a>于须臾间，<a id="a-Lo"></a>得百万三千大千世界微尘数诸三昧，<a id="a-Lp"></a>乃至能示百万三千大千世界微尘数菩萨眷属；<a id="a-Lq"></a>若以愿力神通自在，<a id="a-Lr"></a>能过是数，<a id="a-Ls"></a>若干百千万亿劫不可称计。<a id="a-Lt"></a>”</p>
  <p id="aLu">尔时，<a id="a-Lv"></a>金刚藏菩萨欲重明此义，<a id="a-Lw"></a>而说偈言：</p>
  <p id="aLx">“菩萨住七地，<a id="a-Ly"></a>　慧方便已得，</p>
  <p id="aLz">善集助道法，<a id="a-M0"></a>　大愿之所系。</p>
  <p id="aM1">诸佛神力护，<a id="a-M2"></a>　善根悉成就，</p>
  <p id="aM3">求于胜智故，<a id="a-M4"></a>　能入第八地。</p>
  <p id="aM5">善集于福德，<a id="a-M6"></a>　而有深慈悲，</p>
  <p id="aM7">离诸有量心，<a id="a-M8"></a>　心同如虚空。</p>
  <p id="aM9">如所说法中，<a id="a-MA"></a>　心得决定力，</p>
  <p id="aMB">如是得寂灭，<a id="a-MC"></a>　微妙无生忍。</p>
  <p id="aMD">诸法从本来，<a id="a-ME"></a>　无生亦无灭，</p>
  <p id="aMF">无相亦无出，<a id="a-MG"></a>　不失亦不行。</p>
  <p id="aMH">诸法初中后，<a id="a-MI"></a>　与如无分别，</p>
  <p id="aMJ">无有心意行，<a id="a-MK"></a>　同若如虚空。</p>
  <p id="aML">成就如是忍，<a id="a-MM"></a>　无有诸戏论，</p>
  <p id="aMN">得是不动地，<a id="a-MO"></a>　甚深寂灭行，</p>
  <p id="aMP">一切诸世间，<a id="a-MQ"></a>　不能得测量；</p>
  <p id="aMR">一切诸心相，<a id="a-MS"></a>　皆悉已坏尽。</p>
  <p id="aMT">菩萨住是地，<a id="a-MU"></a>　心识无分别，</p>
  <p id="aMV">如入灭尽定，<a id="a-MW"></a>　无念想分别。</p>
  <p id="aMX">犹如人梦中，<a id="a-MY"></a>　遽欲行渡水，</p>
  <p id="aMZ">觉则心廓然，<a id="a-Ma"></a>　自知无所作。</p>
  <p id="aMb">得是深忍已，<a id="a-Mc"></a>　一切想念灭，</p>
  <p id="aMd">亦如诸梵王，<a id="a-Me"></a>　无欲界烦恼。</p>
  <p id="aMf">先以愿力护，<a id="a-Mg"></a>　诸佛今劝言：</p>
  <p id="aMh">‘如是第一忍，<a id="a-Mi"></a>　是诸佛职位！</p>
  <p id="aMj">我等深智力，<a id="a-Mk"></a>　无畏不共法；</p>
  <p id="aMl">汝既无有此，<a id="a-Mm"></a>　当加勤精进。</p>
  <p id="aMn">汝今虽得灭，<a id="a-Mo"></a>　一切烦恼火，</p>
  <p id="aMp">当观诸世间，<a id="a-Mq"></a>　烦恼常炽然。</p>
  <p id="aMr">当念本所愿，<a id="a-Ms"></a>　欲利诸众生，</p>
  <p id="aMt">悉遍知诸法，<a id="a-Mu"></a>　广度于一切。</p>
  <p id="aMv">诸法实性相，<a id="a-Mw"></a>　常住无变异，</p>
  <p id="aMx">二乘亦得此，<a id="a-My"></a>　不以得名佛。</p>
  <p id="aMz">但以得无碍，<a id="a-N0"></a>　甚深微妙智，</p>
  <p id="aN1">通达三世故，<a id="a-N2"></a>　乃得名为佛。</p>
  <p id="aN3">是诸无等等，<a id="a-N4"></a>　天人所恭敬，</p>
  <p id="aN5">开是众智门，<a id="a-N6"></a>　令入诸佛法。</p>
  <p id="aN7">成就无边底，<a id="a-N8"></a>　无量妙智慧，</p>
  <p id="aN9">先所行诸法，<a id="a-NA"></a>　不及今一念。<a id="a-NB"></a>’</p>
  <p id="aNC">如是诸菩萨，<a id="a-ND"></a>　得妙智慧地，</p>
  <p id="aNE">能在一念中，<a id="a-NF"></a>　身遍于十方。</p>
  <p id="aNG">入是智慧门，<a id="a-NH"></a>　行道疾无碍，</p>
  <p id="aNI">如行于大海，<a id="a-NJ"></a>　风力令去疾。</p>
  <p id="aNK">离诸功用心，<a id="a-NL"></a>　但在于智业，</p>
  <p id="aNM">观十方世界，<a id="a-NN"></a>　成坏及与住。</p>
  <p id="aNO">能知四大一，<a id="a-NP"></a>　亦知种种异，</p>
  <p id="aNQ">小大无量相，<a id="a-NR"></a>　种种诸差别。</p>
  <p id="aNS">能数知三千，<a id="a-NT"></a>　大千界微尘，</p>
  <p id="aNU">亦知众生身，<a id="a-NV"></a>　四大微尘数。</p>
  <p id="aNW">诸天身众宝，<a id="a-NX"></a>　微尘数差别，</p>
  <p id="aNY">皆悉遍照了，<a id="a-NZ"></a>　余亦如是知。</p>
  <p id="aNa">智慧因缘故，<a id="a-Nb"></a>　心转得调柔，</p>
  <p id="aNc">为利诸众生，<a id="a-Nd"></a>　遍诸世界身。</p>
  <p id="aNe">能于众生身，<a id="a-Nf"></a>　而自作己身，</p>
  <p id="aNg">及诸佛世界，<a id="a-Nh"></a>　诸余种种身。</p>
  <p id="aNi">如日月随风，<a id="a-Nj"></a>　影现一切水，</p>
  <p id="aNk">菩萨亦如是，<a id="a-Nl"></a>　随顺智慧风，</p>
  <p id="aNm">常住于法性，<a id="a-Nn"></a>　湛然不移动，</p>
  <p id="aNo">于净心众生，<a id="a-Np"></a>　各现其身像。</p>
  <p id="aNq">随诸心所乐，<a id="a-Nr"></a>　而现为受生，</p>
  <p id="aNs">于诸人天会，<a id="a-Nt"></a>　悉皆示其身。</p>
  <p id="aNu">菩萨于因缘，<a id="a-Nv"></a>　和合中自在，</p>
  <p id="aNw">乃至能随意，<a id="a-Nx"></a>　而为现佛身，</p>
  <p id="aNy">众生国土身，<a id="a-Nz"></a>　业报贤圣身，</p>
  <p id="aO0">智身与法身，<a id="a-O1"></a>　知皆同平等。</p>
  <p id="aO2">以是因缘故，<a id="a-O3"></a>　得如意神通，</p>
  <p id="aO4">为令世欢喜，<a id="a-O5"></a>　而现种种身。</p>
  <p id="aO6">能得于十种，<a id="a-O7"></a>　妙大自在智，</p>
  <p id="aO8">所作随智行，<a id="a-O9"></a>　顺于慈悲心。</p>
  <p id="aOA">诸佛所有法，<a id="a-OB"></a>　皆能善修习，</p>
  <p id="aOC">住三净业中，<a id="a-OD"></a>　不动如须弥。</p>
  <p id="aOE">能得大菩萨，<a id="a-OF"></a>　所有十种力，</p>
  <p id="aOG">一切诸魔众，<a id="a-OH"></a>　皆所不能转。</p>
  <p id="aOI">常为诸佛护，<a id="a-OJ"></a>　释梵所敬礼，</p>
  <p id="aOK">密迹金刚神，<a id="a-OL"></a>　常随而侍卫。</p>
  <p id="aOM">菩萨得是地，<a id="a-ON"></a>　功德无有量，</p>
  <p id="aOO">百千万亿劫，<a id="a-OP"></a>　说之不可尽。</p>
  <p id="aOQ">得近无数佛，<a id="a-OR"></a>　增益诸善根，</p>
  <p id="aOS">如真金杂宝，<a id="a-OT"></a>　庄严在王颈。</p>
  <p id="aOU">菩萨在是地，<a id="a-OV"></a>　多作大梵王，</p>
  <p id="aOW">典领千国土，<a id="a-OX"></a>　功德富无量。</p>
  <p id="aOY">能以三乘教，<a id="a-OZ"></a>　而无有穷尽，</p>
  <p id="aOa">慈心光普照，<a id="a-Ob"></a>　破诸烦恼热。</p>
  <p id="aOc">若欲于须臾，<a id="a-Od"></a>　能得百三千，</p>
  <p id="aOe">大千世界数，<a id="a-Of"></a>　微尘诸三昧，</p>
  <p id="aOg">能见十方佛，<a id="a-Oh"></a>　其数亦如是；</p>
  <p id="aOi">若以其愿力，<a id="a-Oj"></a>　过是无有量。</p>
  <p id="aOk">今已略解说，<a id="a-Ol"></a>　第八地妙相，</p>
  <p id="aOm">若广演说者，<a id="a-On"></a>　千亿劫不尽。<a id="a-Oo"></a>”</p>
 </body>
</html>