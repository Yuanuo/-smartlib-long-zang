<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什"/>
  <meta name="author" content="佛陀耶舍/姚秦"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>十住经卷第四</title>
</head>
<body>
  <h1 class="head">十住经卷第四</h1>
  <h2>远行地第七</h2>
  <p>尔时诸天众，　在于虚空中，</p>
  <p>雨香华珍宝，　如云散佛上，</p>
  <p>踊跃发妙音，　咸赞言善哉：</p>
  <p>“善哉金刚藏，　善知第一义，</p>
  <p>无量功德聚，　人中之莲华，</p>
  <p>说此上妙行，　利益诸世间！”</p>
  <p></p>
  <p>他化自在王，　雨光明华香，</p>
  <p>雰雰而供养，　除忧烦恼者，</p>
  <p>诸天及天王，　发妙音声言：</p>
  <p>“若闻此地义，　则为得大利！”</p>
  <p></p>
  <p>时作百千种，　上妙诸伎乐，</p>
  <p>诸天女善歌，　承佛神力故：</p>
  <p>“佛是最寂灭，　能令恶为善，</p>
  <p>一切诸世间，　皆所共恭敬。</p>
  <p>虽出过世间，　而示世间法，</p>
  <p>知身同实相，　而示种种身。</p>
  <p>虽以诸言音，　演说寂灭法，</p>
  <p>而知于语言，　无有音声相。</p>
  <p>能过百千土，　上妙供诸佛，</p>
  <p>知身佛国土，　舍相智自在。</p>
  <p>虽教化众生，　而无彼我想，</p>
  <p>广集大功德，　不于中起著。</p>
  <p>以见取相故，　三毒火然世，</p>
  <p>不取一切相，　慈悲起精进。”</p>
  <p></p>
  <p>诸天及天女，　欢喜设供养，</p>
  <p>如是赞叹已，　默然而观佛。</p>
  <p>尔时解脱月，　请金刚藏言：</p>
  <p>“大众皆清净，　愿说七地相！”</p>
  <p>金刚藏菩萨言：“诸佛子，菩萨摩诃萨已具足第六地行，若欲入第七菩萨地者，从方便慧起十妙行。何等为十？是菩萨善修空无相无愿，而以慈悲心处在众生；随诸佛平等法，而不舍供养诸佛；常乐思惟空智门，而广修集福德资粮；远离三界，而能庄严三界；毕竟寂灭诸烦恼焰，而能为众生起灭贪恚痴烦恼焰法；随顺诸法，如幻、如梦、如影、如响、如化、如水中月、镜中像不二相，而起分别种种烦恼，及不失业果报；知一切佛国土空如虚空，诸国土皆是离相，而起净佛国土行；知一切佛法身无身，而起色身三十二相、八十种好以自庄严；知诸佛音声不可说相，信解如来音声本来寂灭相，而随一切众生起种种庄严音声；知诸佛于一念顷通达三世事，而知种种相、种种时、种种劫，得阿耨多罗三藐三菩提，随众生心信解故，作如是说。诸佛子，是名从慧方便生十妙行。菩萨摩诃萨具足六地行已，修此妙行得入七地。</p>
  <p>“诸佛子，如是方便慧现前故名为入七地。是菩萨住七地中，入无量众生性，入无量诸佛教化众生法，入无量世间性，入诸佛无量清净国土，入无量诸法差别，入无量诸佛智得无上道，入无量诸劫算数，入无量诸佛通达三世，入无量众生信乐差别，入无量诸佛色身别异，无量诸佛众生志行根差别，入无量诸佛音声语言令众生欢喜，入诸佛无量众生心心所行差别，入无量诸佛随智慧行，入示无量声闻乘信解，入诸佛无量说道因缘令众生信解，入无量辟支佛智慧习成，入诸佛无量甚深智慧所说，入诸菩萨无量所行道，入诸佛无量所说大乘集成事令众生得入。诸菩萨作是念：‘如是诸佛世尊，有无量无边大势力，不可以若干百千万亿劫算数所知。如是诸佛势力，我皆应集，不以强分别此彼得成，以不分别、不取相故成。’此菩萨如是智慧善思惟，常修习大方便慧，令其安住佛道智中。以不动法故，若欲常起种种度众生道，无有障碍。来时亦起，去时亦起，坐卧住立皆能起道，度脱众生，离诸阴盖，住诸威仪，常不离如是想念。</p>
  <p>“是菩萨于念念中，具足菩萨十波罗蜜及菩萨十地。何以故？是菩萨摩诃萨，于念念中，以大悲心为首，修习一切佛法，皆回向如来智慧故。十波罗蜜者，以菩萨求佛道所修善根，与一切众生故，是檀波罗蜜；能灭一切烦恼热，是尸罗波罗蜜；慈悲为首，于一切众生中无所伤，是羼提波罗蜜；求转胜善根无厌足，是毗梨耶波罗蜜；修道心不驰散，常向一切智，是禅波罗蜜；忍诸法先来不生门，是般若波罗蜜；能起无量智门，是方便波罗蜜；期转胜智慧，是愿波罗蜜；一切外道诸魔不能沮坏，是力波罗蜜；于一切法相如实成故，是智波罗蜜。如是念念中，具足十波罗蜜。是菩萨具足十波罗蜜时，念念中亦具足四摄法、三十七菩提分法、三解脱门。举要言之，一切助阿耨多罗三藐三菩提法，于念念中皆悉具足。”</p>
  <p>尔时，解脱月菩萨，问金刚藏菩萨言：“佛子，菩萨摩诃萨，但于七地中具足助菩提法，一切诸地中亦具足？”</p>
  <p>金刚藏菩萨言：“佛子，菩萨摩诃萨于十地中，悉具足助菩提法，但第七地胜故得名。何以故？诸菩萨摩诃萨，于七地中功行具足，入智慧神通道故。佛子，菩萨于初地中，发愿缘一切佛法故，具足助菩提法。第二地中，除心恶垢故，具足助菩提法。第三地中，愿转增长得法明故，具足助菩提法。第四地中，得入道故，具足助菩提法。第五地中，随顺行世间法故，具足助菩提法。第六地中，入甚深法门故，具足助菩提法。此第七地中，起一切佛法故，具足助菩提法。何以故？诸佛子，菩萨摩诃萨于此地中，得诸智慧所得道，以是力故，第八地自然得成。佛子，譬如二三千大千世界，一定清净，一定垢秽，是二中间难可得过，但以大精进力、大神通力、大愿力故乃能过。诸佛子，诸菩萨如是，行于杂道难可得过，但以大愿力、大智慧力、大方便力故，乃可得过。”</p>
  <p>解脱月菩萨言：“第七菩萨地，为是净行？为是垢行？”</p>
  <p>金刚藏菩萨言：“从初欢喜地来，菩萨所行，皆离烦恼罪业。何以故？回向阿耨多罗三藐三菩提故，随地所行清净，不名为过。佛子，譬如转轮圣王，乘大宝象游四天下，知有贫穷苦恼者，而过不在王。然王未免人身，若舍王身生于梵世，住梵天宫，游行千世界，示梵王威力，尔时乃离人身。诸佛子，菩萨亦如是，从初地来，在诸波罗蜜乘，知一切众生心所行事及烦恼垢，而不为烦恼垢之所污，以乘善道故，而不名为过。若菩萨舍一切所修功行道，从七地入八地，尔时名为乘菩萨清净乘，悉知一切世间诸烦恼垢，而不为诸烦恼所污亦名为过。</p>
  <p>“诸佛子，菩萨住是七地，多过贪欲等诸烦恼，众生在此七地，不名有烦恼者，不名无烦恼者。何以故？一切烦恼不发起故，不名有烦恼者；贪求如来智慧，未满愿故，不名无烦恼者。菩萨住是七地，成就深净身业，深净口业，深净意业。是菩萨所有不善业道，诸佛所呵，随烦恼垢者，如是诸业悉已得过；所有善业道，诸佛所赞，是则常行。又世间经书伎艺，如五地中说，自然而得。于三千大千世界中，最为希有，得为大师。唯除如来，入八地菩萨，无有众生深心妙行能与等者。是菩萨所有禅定、神通、解脱三昧，虽未得果报，所生而随意自在。菩萨住是远行地，于念念中，具足修集方便慧力，及一切助菩提法转胜具足。住是远行地中，能入善择菩萨三昧、善思义三昧、益意三昧、分别义藏三昧、如实择法三昧、坚根安住三昧、知神通门三昧、法性三昧、如来利三昧、种种义藏三昧、不向生死涅槃三昧。如是具足百万菩萨三昧，能净治此地。是菩萨得是三昧，智慧方便，善清净故，深得大悲力故，名为过声闻、辟支佛地，趣佛智地。是菩萨住是地，无量身业无相行，无量口业无相行，无量意业无相行。是菩萨清净行故，显照无生法忍。”</p>
  <p>解脱月菩萨言：“佛子，若菩萨住初地，有无量身业、无量口业、无量意业，已能过一切声闻、辟支佛地？”</p>
  <p>金刚藏菩萨言：“缘大法故能过，非是实行力。此第七地，自实行力故，一切声闻、辟支佛所不能坏。佛子，譬如生在王家，即胜一切群臣百官。何以故？豪尊力故。身既长大，智慧成立，真实得胜。诸佛子，菩萨摩诃萨初发心时，已胜一切声闻、辟支佛，以发大愿深心清净故；今住此地，自以智力故胜。诸佛子，菩萨住在七地，得甚深远离无行，身口意业转求胜法而不舍离。以是转胜心故，虽行实际，而不证实际。”</p>
  <p>解脱月言：“佛子，菩萨摩诃萨，从何地来能入寂灭？”</p>
  <p>金刚藏言：“菩萨摩诃萨，从第六地来能入寂灭。今住此地，于念念中能入寂灭，而不证寂灭，是名菩萨成就不可思议身口意业，行实际而不证实际。佛子，譬如有人乘船入于大海，善为行法，善知水相，不为水患所害；如是菩萨摩诃萨住此七地，乘诸波罗蜜船，能行实际，而不证实际。菩萨如是以大愿力故，得智慧力故，从禅定智慧生大方便力故，虽深爱涅槃，而现身生死；虽眷属围绕，而心常远离；以愿力受生三界，而不为世法所污；心常善寂，以方便力故而还炽然，虽炽不烧；随行佛智，转声闻、辟支佛地；得至诸佛法藏，而现于魔界；虽过四魔道，而现行魔行；虽现诸外道行，而深心不舍佛法；虽现身一切世间，而心常在出世间法；所有庄严之事，胜诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人、四天王、释提桓因、梵天王，而不舍乐法爱法。</p>
  <p>“菩萨成就如是智慧，住是远行地中，值百千亿万那由他诸佛，供养恭敬，尊重赞叹，衣服、饮食、卧具、医药，供养诸佛已，护持诸佛法，诸声闻、辟支佛智慧问难，所不能坏。是菩萨怜愍众生故，法忍转得清净。是菩萨无量百千万亿那由他劫，善根转胜清净。佛子，譬如成炼真金，以诸好宝庄饰间错，转胜明好，余宝不及。诸佛子，菩萨亦如是，住菩萨远行地中，诸善根从方便智慧生，转胜明净，无能坏者。佛子，譬如日光，一切星宿月光所不能及，阎浮提内所有泥水悉能干竭；菩萨亦如是，住远行地，善根转胜，一切声闻、辟支佛所不能及，又能干竭众生烦恼污泥。</p>
  <p>“诸佛子，是名菩萨摩诃萨第七远行地。菩萨摩诃萨住是地中，多作他化自在天王，诸根猛利，能发众生悟道善缘。所作善业，若布施、若爱语、若利益、若同事，皆不离念佛，不离念法，不离念诸菩萨摩诃萨伴，乃至不离念具足一切种智。常生是心：‘我何时当于一切众生中为首为尊？乃至于一切众生为依止者？’是菩萨若欲如是勤行精进，于须臾间，得百千亿那由他三昧，乃至能示现百千亿那由他菩萨眷属；菩萨若以愿力，自在示现过于此数，百千万亿那由他劫不可计知。”</p>
  <p>尔时，金刚藏菩萨欲重明此义，而说偈言：</p>
  <p>“深智慧定心，　具行六地已，</p>
  <p>一时生方便，　智慧入七地，</p>
  <p>行空无相愿，　而修慈悲心，</p>
  <p>顺佛平等法，　而供养诸佛。</p>
  <p>虽以智观空，　而修福无厌，</p>
  <p>然后能得入，　第七远行地。</p>
  <p>虽能严三界，　而心乐远离；</p>
  <p>虽心常寂灭，　而灭烦恼者；</p>
  <p>行空不二法，　如幻如梦等，</p>
  <p>而行慈悲心，　得入第七地。</p>
  <p>虽观一切土，　空若如虚空，</p>
  <p>而能善庄严，　清净诸佛土。</p>
  <p>虽知诸佛身，　同法相无相，</p>
  <p>而种三十二，　八十诸相好。</p>
  <p>虽知于诸佛，　不可言说相，</p>
  <p>而严佛音声，　令世欢喜故。</p>
  <p>虽知于诸佛，　一念中成道，</p>
  <p>而示时劫数，　引导诸众生。</p>
  <p>如是知于法，　则得法照明，</p>
  <p>菩萨如是者，　即入第七地。</p>
  <p>住是地能观，　无量众生行，</p>
  <p>亦知于诸佛，　势力亦无量，</p>
  <p>世间及劫数，　法性皆无量。</p>
  <p>又知诸众生，　所欲之所乐，</p>
  <p>知说三乘法，　皆悉是无量，</p>
  <p>‘我当应教化，　成就是众生。’</p>
  <p>以如是思惟，　方便慧和合，</p>
  <p>于四威仪中，　常行如是道。</p>
  <p>于一一念中，　能具助菩提，</p>
  <p>所谓是十种，　波罗蜜等法。</p>
  <p>如是诸菩萨，　所修之福德，</p>
  <p>皆与诸众生，　名檀波罗蜜；</p>
  <p>灭除心恶垢，　名尸波罗蜜；</p>
  <p>不为六尘伤，　羼提波罗蜜；</p>
  <p>能起转胜法，　精进波罗蜜；</p>
  <p>于是道不动，　名禅波罗蜜；</p>
  <p>无生忍是名，　般若波罗蜜；</p>
  <p>回向佛道名，　方便波罗蜜；</p>
  <p>求于转胜法，　名愿波罗蜜；</p>
  <p>无有能坏者，　名力波罗蜜；</p>
  <p>能解如实说，　名智波罗蜜。</p>
  <p>是助菩提法，　念念皆能摄，</p>
  <p>发于广大愿，　缘于大事故，</p>
  <p>初地中功德，　名之为具足；</p>
  <p>第二地名为，　除诸心恶垢；</p>
  <p>第三愿增明；　第四地住道；</p>
  <p>第五随世行；　第六入深法，</p>
  <p>得无生相分，　渐渐而增长；</p>
  <p>第七集一切，　具菩提分法，</p>
  <p>能起诸功德，　及以一切愿。</p>
  <p>如是诸功德，　令后八地中，</p>
  <p>一切诸所行，　自然得清净。</p>
  <p>远行地难过，　大智力所能，</p>
  <p>如二国中间，　难可得过度。</p>
  <p>在于七地中，　不污如圣王，</p>
  <p>住于此道中，　不名一切过。</p>
  <p>若到于第八，　菩萨智慧地，</p>
  <p>尔时过意界，　住于智业中。</p>
  <p>如梵王观世，　不得名为人，</p>
  <p>菩萨罪不污，　如莲华在水。</p>
  <p>菩萨住是地，　过种种烦恼，</p>
  <p>不名有烦恼，　不名尽烦恼。</p>
  <p>入是正道中，　无有诸烦恼；</p>
  <p>愿求佛道故，　不名尽烦恼。</p>
  <p>于诸世间中，　经书伎艺事，</p>
  <p>文颂咒术等，　自然能了知。</p>
  <p>修习诸禅定，　及诸神通等，</p>
  <p>无量心利世，　是事皆能起。</p>
  <p>尔时此菩萨，　过于二乘行，</p>
  <p>安住第七地，　菩萨诸行中。</p>
  <p>以初发心时，　大愿力故胜；</p>
  <p>今于此地中，　智慧力故胜。</p>
  <p>犹如国王子，　小时豪姓胜；</p>
  <p>后以功德成，　于诸人中胜。</p>
  <p>住此得深智，　转发胜精进，</p>
  <p>念念入寂灭，　而亦不取证。</p>
  <p>犹如人乘船，　入于大海中，</p>
  <p>虽行深水难，　不为水所害。</p>
  <p>菩萨行转胜，　方便智慧故，</p>
  <p>功德悉备足，　诸世所难知。</p>
  <p>供养无量佛，　其心清净故，</p>
  <p>如真金杂宝，　间错而庄严。</p>
  <p>得佛智慧光，　干诸爱水润，</p>
  <p>犹如日光明，　消涸于泥潦。</p>
  <p>菩萨住是地，　他化自在王，</p>
  <p>诸根悉猛利，　通达诸道果。</p>
  <p>若欲勤精进，　见十万千亿，</p>
  <p>那由他诸佛，　愿力过是数。</p>
  <p>七地智慧净，　一切世二乘，</p>
  <p>皆所共难知，　今已略说竟。”</p>
  <h2>不动地第八</h2>
  <p>他化自在王，　诸天及菩萨，</p>
  <p>闻说此上行，　心皆大欢喜。</p>
  <p>供养佛弟子，　雨上妙华香，</p>
  <p>璎珞众幡盖，　末香诸宝衣。</p>
  <p>真妙摩尼珠，　庄严身诸物，</p>
  <p>如云空中下，　散佛及大众。</p>
  <p>天女于空中，　作种种伎乐，</p>
  <p>供养于如来，　并及诸菩萨，</p>
  <p>同以微妙音，　歌颂诸功德：</p>
  <p>“一切智慧者，　众生中最尊！”</p>
  <p></p>
  <p>怜愍世间故，　佛现神通力，</p>
  <p>华香珍宝等，　皆出如是音。</p>
  <p>所有毛尘沙，　各示那由他，</p>
  <p>无量数诸佛，　于中而说法。</p>
  <p>于一毛头中，　见无量佛国，</p>
  <p>须弥铁围海，　世间不迫隘。</p>
  <p>于一毛头中，　具有三恶道，</p>
  <p>天人阿修罗，　各各受业报。</p>
  <p>见诸佛国中，　一切佛妙音，</p>
  <p>转无上法轮，　随起众生念。</p>
  <p>诸佛世界中，　众生身种种，</p>
  <p>国有众生身，　众生身有国。</p>
  <p>一切诸天人，　悉皆离共住，</p>
  <p>佛先观察已，　然后为说法。</p>
  <p>微尘中国土，　众生心想细，</p>
  <p>以国土粗故，　众生心想粗。</p>
  <p>佛现如是等，　种种神通力，</p>
  <p>若为众生说，　是事不可尽。</p>
  <p></p>
  <p>如是以妙音，　称叹于世尊，</p>
  <p>心皆大欢喜，　默然而观佛。</p>
  <p>解脱月菩萨，　请金刚藏言：</p>
  <p>“佛子今可说，　入于八地相。”</p>
  <p>金刚藏菩萨言：“佛子，诸菩萨摩诃萨已习七地微妙行，慧方便道，净善集助道法，大愿力故，心住不灭，诸佛神力所护，善根得力，常念随顺如来力、无畏、不共法，乐心深心，善净成就，福德智力大慈悲心故，不舍一切众生，修行无量智道，能入诸法本来无生无灭无相、不出不失、不去不还无所有性，初中后平等，不异如来无分别智，一切心意识忆想分别无所贪著，入一切法如虚空性，是名菩萨得无生法忍入第八地。即时得是第八不动地，名为深行菩萨，难可得知，无能分别，离一切相，离一切想、一切贪著，无量无边，不可思议，一切声闻、辟支佛所不能坏，深大远离而现在前。</p>
  <p>“诸佛子，譬如比丘得于神通，心得自在，次第乃入灭尽定，一切动心忆想分别、心所行事皆悉尽灭。菩萨亦如是，住是远行地，即时一切匆务都灭，得无身口意务，住大远离。诸佛子，如人梦中，欲渡深水，是人尔时发大精进，施大方便欲渡此水；未渡之间，廓然便觉，所渡方便乃匆遽事，即皆放舍。诸佛子，菩萨摩诃萨亦如是，从初已来发大精进，广修行道至不动地，一切遽事皆悉放舍，不行二心，诸所忆想不复现前。譬如生梵世者，欲界烦恼不现在前。如是，诸佛子，菩萨住是不动地，一切心意识不现在前，乃至佛心、菩提心、涅槃心，尚不现前，何况当生世间心？</p>
  <p>“诸佛子，是菩萨摩诃萨随顺是地，以本愿力故，又诸佛为现其身，住在诸地法流水中，如来智慧为作因缘。诸佛皆作是言：‘善哉！善哉！善男子，汝得是第一忍，顺一切诸佛法。善男子，我有佛十力、四无所畏、十八不共法，汝今未得。当为得是诸功德故，加勤精进，亦莫舍此忍门。善男子，汝虽得此第一甚深寂灭解脱；凡夫众生不善非寂灭，常发种种烦恼，为种种觉观所害。汝当愍此众生！又善男子，汝应念本所愿，欲大利益众生，欲得不可思议智慧门。又善男子，一切法性，一切法相，若有佛、若无佛，常住不异。诸如来不以得此法故说名为佛，声闻、辟支佛亦能得此寂灭无分别法。善男子，汝观我等无量清净身相、无量智慧、无量清净国土，起无量智慧、无量方便、无量圆光、无量净音，汝今应起如是等事。又善男子，汝今适得此一法明，所谓一切法寂灭无有分别无生法明。我等所得，无量无边，若干亿劫算数所不能知。汝为得此故，应起此法。善男子，汝观十方无量国土、无量众生、无量诸法差别，汝应如实通达是事，随顺如是智。’是菩萨，诸佛与如是等无量无边起智慧因缘门。以此无量门故，是菩萨能起无量智差别业，皆悉成就。</p>
  <p>“诸佛子，我今为汝说，若诸佛不令此菩萨住如是智慧门者，是菩萨尔时毕竟则取涅槃，舍利益一切众生。以诸佛与此菩萨如是无量无边起智慧因缘故，于一念中所生智慧，比从初地已来，乃至竟第七地，百分不及一，千万亿分、百千万亿那由他，乃至无量无边、阿僧祇分不及一，乃至算数譬喻所不能及。所以者何？先以一身行道修集功德，今此地中，得无量身修菩萨道，以无量音声，以无量智慧、无量生处、无量清净国土、无量教化众生，供养给侍无量诸佛故，随顺无量佛法故，无量神通力故，无量大会差别故，无量身口意业，集一切菩萨所行道，以不动法故。</p>
  <p>“佛子，譬如乘船欲入大海，未得大海，多用功力，或以手力；若至大海，不复用力，但以风力而去。若本功力，于大海中一日之行，于百千岁不能得及。诸佛子，诸菩萨摩诃萨亦如是，多集善根资粮，乘大乘船，到菩萨所行大智慧海，于须臾间，不施功力，能近一切诸佛智慧。本所施功，若一劫、若百千万劫，不能得及。</p>
  <p>“诸佛子，菩萨摩诃萨得至第八地，从本方便慧生无功用心，在菩萨道思惟诸佛智慧势力，所谓：知世界生、世界灭、世界坏、世界成，知以何业因缘灭故世界坏，知以何业因缘集故世界成。是菩萨知地性小相，知地性大相，知地性无量相，知地性差别相，知水、火、风性小相、大相、无量相、差别相。知微尘细相，知微尘差别相，于一世界中所有微尘差别，皆悉能知。此一世界所有地，若干微尘，皆悉能知；若干水、火、风微尘，皆悉能知。知若干宝物斤两微尘，若干众生身微尘，世界中万物微尘差别。分别众生粗身、细身，从若干微尘生地狱身，从若干微尘生畜生身，以若干微尘生饿鬼身，以若干微尘生阿修罗身，以若干微尘生天身，以若干微尘生人身，皆悉了知。是菩萨入如是分别微尘智中，知欲界坏，知欲界成；知色界坏，知色界成；知无色界坏，知无色界成；知欲界、色界、无色界成坏；知欲界小相，知欲界大相，知欲界无量相，知欲界差别相；知色界、无色界小相、大相、无量相、差别相。如是知三界，是名菩萨教化众生助智明分，善知分别众生身，善观所应生处，随众生生处，随众生身而为受身。是菩萨现身遍满三千大千世界，随众生身各各差别，如日于一切水皆现其像，若二三千大千世界，三、四、五、十、二十、三十、四十、五十、百、三千大千世界，若千、若万、若百万、若千万、若亿、若百千万亿那由他世界，身遍其中；乃至无量无边、不可思议、不可说三千大千世界，身遍满其中，随众生身差别而为受身。是菩萨成就如是智慧，于一世界身不动摇，乃至不可说诸佛世界，随众生身，随所信乐，于诸佛大会而现身像。若于沙门会中，示沙门形色。婆罗门众中，示婆罗门形色。刹利众中，示刹利形色。居士众中，示居士形色。四天王众中，帝释众中，魔众中，梵天众中，示梵天形色；乃至阿迦贰吒天众中，示阿迦贰吒形色。以声闻乘度者，示声闻形色。以辟支佛乘度者，示辟支佛形色。以菩萨乘度者，示菩萨形色。以佛身度者，示佛身形色。</p>
  <p>“诸佛子，所有不可说诸佛国中，随众生身信乐差别现为受身，而实远离身相差别，常住诸身平等。是菩萨知众生身，知国土身，知业报身，知声闻身，知辟支佛身，知菩萨身，知如来身，知智身，知法身，知虚空身。菩萨如是知众生深心所乐，若于众生身作己身，若于众生身作国土身、业报身、声闻身、辟支佛身、菩萨身、如来身、智身、法身、虚空身，若于国土身作己身、业报身乃至虚空身，若于业报身作己身乃至虚空身，若于己身作众生身、国土身、业报身、声闻身、辟支佛身、菩萨身、如来身、智身、法身、虚空身。是菩萨知众生集业身、报身、烦恼身、色身、无色身，诸佛国土小相、大相、垢相、净相、无量相、广相、倒相、平相、曲相、方相、方差别相，知业报身假名差别、声闻身假名差别、辟支佛身假名差别、菩萨身假名差别、如来身差别，菩提身、愿身、化身、受神力身、相好庄严身、势力身、意生身、福德身、智身、法身善分别。如实说诸身相，知诸法身平等不坏相，知虚空身无量相、周遍相、无形相。是菩萨善知起如是诸身，则得命自在、心自在、财物自在、业自在、生自在、愿自在、信解自在、如意自在、智自在、法自在。是菩萨得是菩萨十自在，即时为不可思议智者、无量智者、广智者、不可坏智者。菩萨随如是智慧毕竟常净，起无罪身业、口业、意业，身业随智行，口业随智行，意业随智行，般若波罗蜜为增上，大悲为首，善修方便，善起诸愿，善为诸佛神通所护，常不舍行利益众生智，悉知无边世界中差别事。</p>
  <p>“诸佛子，举要言之，菩萨住无动地，身口意业所作，皆能集一切佛法。是菩萨到此地中，离一切烦恼故善住净心力中，心常不离道故善住深心力中，不舍众生故善住大悲力中，救一切世间故善住大慈力中，不忘所闻法故善住陀罗尼力中，分别选择一切佛法故善住一切乐说力中，行无边差别世界故善住神通力中，不舍一切菩萨所行故善住愿力中，修集一切佛法故安住波罗蜜力中，善起一切种智故安住如来力中。是菩萨得如是智力，示一切所作无有过咎。</p>
  <p>“诸佛子，诸菩萨摩诃萨，此地不可坏故，名为不动地。智慧不转故，名为不转地。一切世间难测知故，名威德地。无家过故，名王子地。随意自在故，名菩萨生地。更不作故，名为成地。善择知故，名为究竟地。善发大愿故，名为变化地。不怀诸法故，名为胜处地。善修起先道故，名为无功力地。诸佛子，诸菩萨摩诃萨得如是智慧，名为得入佛境界，名为佛功德所照明，名为随佛威仪行趣向佛法，常为诸佛神力善护，常为四天王、释提桓因、梵天王等所奉迎，常为密迹金刚神之所侍卫，善能生诸深禅定，常能作无量诸身差别，于诸身中皆有势力，得大果报神通力，于无边三昧中得自在，能受无量记，随众生成就处，示成阿耨多罗三藐三菩提。是菩萨入如是大智慧，善通达诸法，常放大慧光明，度无障碍法性道，善知世间法道差别，能示一切诸功德随意自在，善解先际后际，能入回转魔道智中，入如来所行境界中，能于无边世界行菩萨道。以不转相故，是故此地名为不动。</p>
  <p>“诸佛子，诸菩萨摩诃萨在不动地，善生禅定力故，常不离见无边诸佛，而不舍粗现供具供给诸佛。是菩萨于一一劫，一切世界中，见数百千万亿那由他无量无边阿僧祇佛，供养恭敬，尊重赞叹，具一切供养事而用供养，亲近诸佛，从诸佛受世间别异等诸法明。是人转深入如来法藏，问世间性差别事中无能尽者，乃至百千万亿劫说不可尽。又诸善根转胜明净，譬如成炼真金，巧匠杂宝作璎珞已，系四天下主颈，阎浮提人无能夺者。诸佛子，菩萨摩诃萨亦如是，住是无动地，诸善根转胜明净，一切声闻、辟支佛，乃至七地菩萨，所不能坏。菩萨住是地，以善分别智门故，智慧光明灭众生恼热。譬如，佛子，若千世界主大梵天王，能于一时流布慈心，满千世界，亦能放光遍照其中。诸佛子，菩萨摩诃萨亦如是，住无动地中，能放身光，照十万三千大千世界微尘数等世界众生；次能灭诸恼热，令得清凉。</p>
  <p>“诸佛子，是名略说菩萨摩诃萨不动地。若广说者，无量劫数所不能尽。菩萨住是地中，多作大梵天王，主千世界，诸根猛利，与诸众生、声闻、辟支佛、菩萨波罗蜜道因缘，无有穷尽。说世间性差别中，无能坏者。所作善业，若布施、若爱语、若利益、若同事，皆不离念佛、念法、念诸菩萨伴，乃至不离念一切种智。常生是心：‘我当何时于众生中为首为尊？乃至于一切众生为依止者？’是菩萨若欲勤行精进，于须臾间，得百万三千大千世界微尘数诸三昧，乃至能示百万三千大千世界微尘数菩萨眷属；若以愿力神通自在，能过是数，若干百千万亿劫不可称计。”</p>
  <p>尔时，金刚藏菩萨欲重明此义，而说偈言：</p>
  <p>“菩萨住七地，　慧方便已得，</p>
  <p>善集助道法，　大愿之所系。</p>
  <p>诸佛神力护，　善根悉成就，</p>
  <p>求于胜智故，　能入第八地。</p>
  <p>善集于福德，　而有深慈悲，</p>
  <p>离诸有量心，　心同如虚空。</p>
  <p>如所说法中，　心得决定力，</p>
  <p>如是得寂灭，　微妙无生忍。</p>
  <p>诸法从本来，　无生亦无灭，</p>
  <p>无相亦无出，　不失亦不行。</p>
  <p>诸法初中后，　与如无分别，</p>
  <p>无有心意行，　同若如虚空。</p>
  <p>成就如是忍，　无有诸戏论，</p>
  <p>得是不动地，　甚深寂灭行，</p>
  <p>一切诸世间，　不能得测量；</p>
  <p>一切诸心相，　皆悉已坏尽。</p>
  <p>菩萨住是地，　心识无分别，</p>
  <p>如入灭尽定，　无念想分别。</p>
  <p>犹如人梦中，　遽欲行渡水，</p>
  <p>觉则心廓然，　自知无所作。</p>
  <p>得是深忍已，　一切想念灭，</p>
  <p>亦如诸梵王，　无欲界烦恼。</p>
  <p>先以愿力护，　诸佛今劝言：</p>
  <p>‘如是第一忍，　是诸佛职位！</p>
  <p>我等深智力，　无畏不共法；</p>
  <p>汝既无有此，　当加勤精进。</p>
  <p>汝今虽得灭，　一切烦恼火，</p>
  <p>当观诸世间，　烦恼常炽然。</p>
  <p>当念本所愿，　欲利诸众生，</p>
  <p>悉遍知诸法，　广度于一切。</p>
  <p>诸法实性相，　常住无变异，</p>
  <p>二乘亦得此，　不以得名佛。</p>
  <p>但以得无碍，　甚深微妙智，</p>
  <p>通达三世故，　乃得名为佛。</p>
  <p>是诸无等等，　天人所恭敬，</p>
  <p>开是众智门，　令入诸佛法。</p>
  <p>成就无边底，　无量妙智慧，</p>
  <p>先所行诸法，　不及今一念。’</p>
  <p>如是诸菩萨，　得妙智慧地，</p>
  <p>能在一念中，　身遍于十方。</p>
  <p>入是智慧门，　行道疾无碍，</p>
  <p>如行于大海，　风力令去疾。</p>
  <p>离诸功用心，　但在于智业，</p>
  <p>观十方世界，　成坏及与住。</p>
  <p>能知四大一，　亦知种种异，</p>
  <p>小大无量相，　种种诸差别。</p>
  <p>能数知三千，　大千界微尘，</p>
  <p>亦知众生身，　四大微尘数。</p>
  <p>诸天身众宝，　微尘数差别，</p>
  <p>皆悉遍照了，　余亦如是知。</p>
  <p>智慧因缘故，　心转得调柔，</p>
  <p>为利诸众生，　遍诸世界身。</p>
  <p>能于众生身，　而自作己身，</p>
  <p>及诸佛世界，　诸余种种身。</p>
  <p>如日月随风，　影现一切水，</p>
  <p>菩萨亦如是，　随顺智慧风，</p>
  <p>常住于法性，　湛然不移动，</p>
  <p>于净心众生，　各现其身像。</p>
  <p>随诸心所乐，　而现为受生，</p>
  <p>于诸人天会，　悉皆示其身。</p>
  <p>菩萨于因缘，　和合中自在，</p>
  <p>乃至能随意，　而为现佛身，</p>
  <p>众生国土身，　业报贤圣身，</p>
  <p>智身与法身，　知皆同平等。</p>
  <p>以是因缘故，　得如意神通，</p>
  <p>为令世欢喜，　而现种种身。</p>
  <p>能得于十种，　妙大自在智，</p>
  <p>所作随智行，　顺于慈悲心。</p>
  <p>诸佛所有法，　皆能善修习，</p>
  <p>住三净业中，　不动如须弥。</p>
  <p>能得大菩萨，　所有十种力，</p>
  <p>一切诸魔众，　皆所不能转。</p>
  <p>常为诸佛护，　释梵所敬礼，</p>
  <p>密迹金刚神，　常随而侍卫。</p>
  <p>菩萨得是地，　功德无有量，</p>
  <p>百千万亿劫，　说之不可尽。</p>
  <p>得近无数佛，　增益诸善根，</p>
  <p>如真金杂宝，　庄严在王颈。</p>
  <p>菩萨在是地，　多作大梵王，</p>
  <p>典领千国土，　功德富无量。</p>
  <p>能以三乘教，　而无有穷尽，</p>
  <p>慈心光普照，　破诸烦恼热。</p>
  <p>若欲于须臾，　能得百三千，</p>
  <p>大千世界数，　微尘诸三昧，</p>
  <p>能见十方佛，　其数亦如是；</p>
  <p>若以其愿力，　过是无有量。</p>
  <p>今已略解说，　第八地妙相，</p>
  <p>若广演说者，　千亿劫不尽。”</p>
</body></html>