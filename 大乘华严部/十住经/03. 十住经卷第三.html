<!doctype html>
<html id="z3IBTY5JS" data-ver="1765">
 <head>
  <meta charset="utf-8">
  <meta author="鸠摩罗什">
  <meta author="佛陀耶舍">
  <meta library="龙藏">
  <meta catalog="大乘华严部">
  <meta period="姚秦">
 </head>
 <body>
  <h1 id="a1">十住经卷第三</h1>
  <h2 id="a2">焰地第四</h2>
  <p id="a3">诸佛子闻说，<a id="a-4"></a>　如是地相义，</p>
  <p id="a5">深妙无有量，<a id="a-6"></a>　心皆大欢喜，</p>
  <p id="a7">散众名华香，<a id="a-8"></a>　供养于如来，</p>
  <p id="a9">地及大海水，<a id="a-A"></a>　悉皆大震动。</p>
  <p id="aB">天诸婇女等，<a id="a-C"></a>　于上虚空中，</p>
  <p id="aD">同以微妙音，<a id="a-E"></a>　歌颂此上法。</p>
  <p id="aF">他化自在王，<a id="a-G"></a>　闻以大欢喜，</p>
  <p id="aH">雨摩尼珠宝，<a id="a-I"></a>　以散于佛上，</p>
  <p id="aJ">踊跃称赞言：<a id="a-K"></a>“善哉佛出世！</p>
  <p id="aL">功德藏流布，<a id="a-M"></a>　利益于我等。</p>
  <p id="aN">我今闻说此，<a id="a-O"></a>　菩萨地相义，</p>
  <p id="aP">是事百千劫，<a id="a-Q"></a>　难闻而得闻。</p>
  <p id="aR">愿更说后地，<a id="a-S"></a>　利益诸天人，</p>
  <p id="aT">佥皆喜欲闻，<a id="a-U"></a>　得地诸行相。<a id="a-V"></a>”</p>
  <p id="aW"></p>
  <p id="aX">解脱月菩萨，<a id="a-Y"></a>　重请金刚藏：</p>
  <p id="aZ">“愿为诸菩萨，<a id="a-a"></a>　说至四地行。<a id="a-b"></a>”</p>
  <p id="ac">尔时，<a id="a-d"></a>金刚藏菩萨摩诃萨，<a id="a-e"></a>语解脱月菩萨言：<a id="a-f"></a>“佛子，<a id="a-g"></a>诸菩萨摩诃萨，<a id="a-h"></a>具足清净行第三地已，<a id="a-i"></a>欲得第四地者，<a id="a-j"></a>当以十法明门，<a id="a-k"></a>得入此四地。<a id="a-l"></a>何等为十？<a id="a-m"></a>一、<a id="a-n"></a>思量众生性，<a id="a-o"></a>二、<a id="a-p"></a>思量法性，<a id="a-q"></a>三、<a id="a-r"></a>思量世界性，<a id="a-s"></a>四、<a id="a-t"></a>思量虚空性，<a id="a-u"></a>五、<a id="a-v"></a>思量识性，<a id="a-w"></a>六、<a id="a-x"></a>思量欲界性，<a id="a-y"></a>七、<a id="a-z"></a>思量色界性，<a id="a-10"></a>八、<a id="a-11"></a>思量无色界性，<a id="a-12"></a>九、<a id="a-13"></a>思量快信解性，<a id="a-14"></a>十、<a id="a-15"></a>思量大心性。<a id="a-16"></a>诸佛子，<a id="a-17"></a>菩萨，<a id="a-18"></a>以此十法明门，<a id="a-19"></a>能从三地，<a id="a-1A"></a>入第四地。</p>
  <p id="a1B">“诸佛子，<a id="a-1C"></a>菩萨摩诃萨，<a id="a-1D"></a>若得第四菩萨焰地，<a id="a-1E"></a>即于如来家转有势力，<a id="a-1F"></a>得内法故，<a id="a-1G"></a>有十种智。<a id="a-1H"></a>何等为十？<a id="a-1I"></a>一、<a id="a-1J"></a>不退转心，<a id="a-1K"></a>二、<a id="a-1L"></a>于三宝中得不坏信清净毕竟智，<a id="a-1M"></a>三、<a id="a-1N"></a>修习观生灭，<a id="a-1O"></a>四、<a id="a-1P"></a>修习诸法本来不生，<a id="a-1Q"></a>五、<a id="a-1R"></a>常修习转还世间行，<a id="a-1S"></a>六、<a id="a-1T"></a>修习知业因缘故有生，<a id="a-1U"></a>七、<a id="a-1V"></a>修习分别生死涅槃门差别，<a id="a-1W"></a>八、<a id="a-1X"></a>修习众生业差别，<a id="a-1Y"></a>九、<a id="a-1Z"></a>修习前际后际差别，<a id="a-1a"></a>十、<a id="a-1b"></a>修习现在常灭不住行。<a id="a-1c"></a>是十智心，<a id="a-1d"></a>则生佛家转得势力。</p>
  <p id="a1e">“复次，<a id="a-1f"></a>佛子，<a id="a-1g"></a>菩萨摩诃萨住是菩萨第四地，<a id="a-1h"></a>观内身循身观，<a id="a-1i"></a>精勤一心除世间贪忧；<a id="a-1j"></a>观外身循身观，<a id="a-1k"></a>精勤一心除世间贪忧；<a id="a-1l"></a>观内外身循身观，<a id="a-1m"></a>精勤一心除世间贪忧；<a id="a-1n"></a>观内受、<a id="a-1o"></a>外受、<a id="a-1p"></a>内外受，<a id="a-1q"></a>内心、<a id="a-1r"></a>外心、<a id="a-1s"></a>内外心，<a id="a-1t"></a>内法、<a id="a-1u"></a>外法、<a id="a-1v"></a>内外法，<a id="a-1w"></a>循法观，<a id="a-1x"></a>精勤一心除世间贪忧。<a id="a-1y"></a>是菩萨未生恶不善法为不生故，<a id="a-1z"></a>欲生勤精进发心正断；<a id="a-20"></a>已生诸恶不善法为断故，<a id="a-21"></a>欲生勤精进发心正断；<a id="a-22"></a>未生诸善法为生故，<a id="a-23"></a>欲生勤精进发心正行；<a id="a-24"></a>已生诸善法为住不失，<a id="a-25"></a>修增广故，<a id="a-26"></a>欲生勤精进发心正行。<a id="a-27"></a>是菩萨修行四如意分，<a id="a-28"></a>欲定断行成就修如意分，<a id="a-29"></a>依止厌、<a id="a-2A"></a>依止离、<a id="a-2B"></a>依止灭，<a id="a-2C"></a>回向于舍；<a id="a-2D"></a>精进定断行成就修如意分，<a id="a-2E"></a>心定断行成就修如意分，<a id="a-2F"></a>思惟定断行成就修如意分，<a id="a-2G"></a>依止厌、<a id="a-2H"></a>离、<a id="a-2I"></a>灭，<a id="a-2J"></a>回向于舍。<a id="a-2K"></a>是菩萨修行信根，<a id="a-2L"></a>依止厌、<a id="a-2M"></a>离、<a id="a-2N"></a>灭，<a id="a-2O"></a>回向于舍；<a id="a-2P"></a>精进根、<a id="a-2Q"></a>念根、<a id="a-2R"></a>定根，<a id="a-2S"></a>修行慧根，<a id="a-2T"></a>依止厌、<a id="a-2U"></a>离、<a id="a-2V"></a>灭，<a id="a-2W"></a>回向于舍。<a id="a-2X"></a>是菩萨修行信力，<a id="a-2Y"></a>依止厌、<a id="a-2Z"></a>离、<a id="a-2a"></a>灭，<a id="a-2b"></a>回向于舍；<a id="a-2c"></a>精进力、<a id="a-2d"></a>念力、<a id="a-2e"></a>定力，<a id="a-2f"></a>修行慧力，<a id="a-2g"></a>依止厌、<a id="a-2h"></a>离、<a id="a-2i"></a>灭，<a id="a-2j"></a>回向于舍。<a id="a-2k"></a>是菩萨修行念觉分，<a id="a-2l"></a>依止厌、<a id="a-2m"></a>离、<a id="a-2n"></a>灭，<a id="a-2o"></a>回向于舍；<a id="a-2p"></a>择法觉分、<a id="a-2q"></a>精进觉分、<a id="a-2r"></a>喜觉分、<a id="a-2s"></a>除觉分、<a id="a-2t"></a>定觉分，<a id="a-2u"></a>修行舍觉分，<a id="a-2v"></a>依止厌、<a id="a-2w"></a>离、<a id="a-2x"></a>灭，<a id="a-2y"></a>回向于舍。<a id="a-2z"></a>是菩萨修行正见，<a id="a-30"></a>依止厌、<a id="a-31"></a>离、<a id="a-32"></a>灭，<a id="a-33"></a>回向于舍；<a id="a-34"></a>正思惟、<a id="a-35"></a>正语、<a id="a-36"></a>正业、<a id="a-37"></a>正命、<a id="a-38"></a>正精进、<a id="a-39"></a>正念，<a id="a-3A"></a>修行正定，<a id="a-3B"></a>依止厌、<a id="a-3C"></a>离、<a id="a-3D"></a>灭，<a id="a-3E"></a>回向于舍。<a id="a-3F"></a>是菩萨以不舍众生心故行，<a id="a-3G"></a>以本愿力故，<a id="a-3H"></a>大悲为首，<a id="a-3I"></a>大慈合行，<a id="a-3J"></a>为摄一切智，<a id="a-3K"></a>为庄严佛国，<a id="a-3L"></a>为具佛诸力、<a id="a-3M"></a>无畏、<a id="a-3N"></a>不共法、<a id="a-3O"></a>三十二相、<a id="a-3P"></a>八十种好、<a id="a-3Q"></a>具足音声，<a id="a-3R"></a>为随顺佛深解脱，<a id="a-3S"></a>为思惟大智慧方便故行。</p>
  <p id="a3T">“诸佛子，<a id="a-3U"></a>诸菩萨摩诃萨住菩萨焰地，<a id="a-3V"></a>所有身见著等，<a id="a-3W"></a>著我、<a id="a-3X"></a>著众生，<a id="a-3Y"></a>著人、<a id="a-3Z"></a>寿者、<a id="a-3a"></a>知者、<a id="a-3b"></a>见者，<a id="a-3c"></a>著五阴、<a id="a-3d"></a>十二入、<a id="a-3e"></a>十八界，<a id="a-3f"></a>所起屈伸卷舒出没，<a id="a-3g"></a>推求心所行爱著宝重所见，<a id="a-3h"></a>为归为洲，<a id="a-3i"></a>皆悉断灭。<a id="a-3j"></a>是菩萨转倍精进，<a id="a-3k"></a>慧方便所生助道法，<a id="a-3l"></a>随所修行，<a id="a-3m"></a>心转柔和堪任有用，<a id="a-3n"></a>心无疲惓转求上法，<a id="a-3o"></a>增益智慧救一切世间，<a id="a-3p"></a>随顺诸师，<a id="a-3q"></a>恭敬受教，<a id="a-3r"></a>如所说行。<a id="a-3s"></a>是菩萨尔时知恩知报恩，<a id="a-3t"></a>心转和善，<a id="a-3u"></a>同止安乐，<a id="a-3v"></a>直心、<a id="a-3w"></a>软心，<a id="a-3x"></a>无有邪曲行正定行，<a id="a-3y"></a>无有憍慢则易与语，<a id="a-3z"></a>随顺教诲得说者意，<a id="a-40"></a>如是具足善心、<a id="a-41"></a>软心、<a id="a-42"></a>寂灭心、<a id="a-43"></a>忍辱心，<a id="a-44"></a>净地诸法思惟修行。<a id="a-45"></a>是菩萨尔时成不转精进者，<a id="a-46"></a>不舍精进，<a id="a-47"></a>不坏精进，<a id="a-48"></a>不厌精进，<a id="a-49"></a>不惓精进，<a id="a-4A"></a>广大精进，<a id="a-4B"></a>无边精进，<a id="a-4C"></a>猛利精进，<a id="a-4D"></a>无等等精进，<a id="a-4E"></a>救一切众生精进，<a id="a-4F"></a>分别是道非道精进。<a id="a-4G"></a>是菩萨心志清净，<a id="a-4H"></a>不失深心，<a id="a-4I"></a>信解明利，<a id="a-4J"></a>诸善根增长，<a id="a-4K"></a>远离世间垢浊，<a id="a-4L"></a>不信疑悔等皆已灭尽，<a id="a-4M"></a>无疑无悔现前具足，<a id="a-4N"></a>于一切佛大信解事中，<a id="a-4O"></a>不厌不舍自然习乐，<a id="a-4P"></a>无量之心常现在前。</p>
  <p id="a4Q">“菩萨住是第四焰地，<a id="a-4R"></a>能见诸佛数百、<a id="a-4S"></a>数千、<a id="a-4T"></a>数千万亿那由他佛，<a id="a-4U"></a>供养恭敬，<a id="a-4V"></a>尊重赞叹，<a id="a-4W"></a>衣服、<a id="a-4X"></a>饮食、<a id="a-4Y"></a>卧具、<a id="a-4Z"></a>医药，<a id="a-4a"></a>亲近诸佛，<a id="a-4b"></a>一心听法；<a id="a-4c"></a>听受法已，<a id="a-4d"></a>能信奉持，<a id="a-4e"></a>多于佛所出家修道。<a id="a-4f"></a>是菩萨乐心、<a id="a-4g"></a>深心清净，<a id="a-4h"></a>信解平等转更明了，<a id="a-4i"></a>住寿多劫，<a id="a-4j"></a>若干百千万亿那由他劫，<a id="a-4k"></a>善根转胜明利。<a id="a-4l"></a>诸佛子，<a id="a-4m"></a>如上真金以为庄严，<a id="a-4n"></a>余金不及；<a id="a-4o"></a>如是诸菩萨摩诃萨，<a id="a-4p"></a>住此菩萨焰地，<a id="a-4q"></a>诸善根转增明利，<a id="a-4r"></a>下地菩萨所不能及。<a id="a-4s"></a>譬如摩尼珠，<a id="a-4t"></a>光明清净能照四方，<a id="a-4u"></a>余宝不及；<a id="a-4v"></a>雨渍水浇，<a id="a-4w"></a>光明不灭。<a id="a-4x"></a>菩萨住焰地中，<a id="a-4y"></a>下地菩萨所不能及；<a id="a-4z"></a>一切诸魔及诸烦恼，<a id="a-50"></a>皆不能坏其智慧。</p>
  <p id="a51">“诸佛子，<a id="a-52"></a>是名略说诸菩萨摩诃萨第四焰地。<a id="a-53"></a>菩萨摩诃萨住是地中，<a id="a-54"></a>多作须夜摩天王，<a id="a-55"></a>多教化众生破于我心。<a id="a-56"></a>所作善业，<a id="a-57"></a>若布施、<a id="a-58"></a>若爱语、<a id="a-59"></a>若利益、<a id="a-5A"></a>若同事，<a id="a-5B"></a>皆不离念佛、<a id="a-5C"></a>不离念法、<a id="a-5D"></a>不离念诸菩萨摩诃萨为伴，<a id="a-5E"></a>乃至不离念具足一切种智，<a id="a-5F"></a>常生是心：<a id="a-5G"></a>‘我当何时，<a id="a-5H"></a>于一切众生中为首为尊，<a id="a-5I"></a>乃至于一切众生中为依止者？<a id="a-5J"></a>’是菩萨摩诃萨，<a id="a-5K"></a>若欲如是勤行精进，<a id="a-5L"></a>须臾之间得百亿三昧，<a id="a-5M"></a>乃至示现百亿菩萨以为眷属；<a id="a-5N"></a>若以愿力，<a id="a-5O"></a>自在示现过于此数，<a id="a-5P"></a>若干百千万亿那由他不可计劫。<a id="a-5Q"></a>”</p>
  <p id="a5R">尔时，<a id="a-5S"></a>金刚藏菩萨欲重明此义，<a id="a-5T"></a>而说偈言：</p>
  <p id="a5U">“诸菩萨具足，<a id="a-5V"></a>　修治明地已，</p>
  <p id="a5W">观诸众生性，<a id="a-5X"></a>　法性世间性，</p>
  <p id="a5Y">虚空性识性，<a id="a-5Z"></a>　三界性信解，</p>
  <p id="a5a">深心清净故，<a id="a-5b"></a>　得入第四地。</p>
  <p id="a5c">即于如来家，<a id="a-5d"></a>　增长得势力，</p>
  <p id="a5e">不退于佛道，<a id="a-5f"></a>　三宝不坏信。</p>
  <p id="a5g">观生灭无作，<a id="a-5h"></a>　知世间转行，</p>
  <p id="a5i">从业而有生，<a id="a-5j"></a>　生死涅槃异。</p>
  <p id="a5k">知众生诸业，<a id="a-5l"></a>　观法先后际，</p>
  <p id="a5m">不住常灭相，<a id="a-5n"></a>　佛家生势力。</p>
  <p id="a5o">诸大菩萨等，<a id="a-5p"></a>　得如是法已，</p>
  <p id="a5q">怜愍诸众生，<a id="a-5r"></a>　习身受心法，</p>
  <p id="a5s">内外四念处，<a id="a-5t"></a>　依止于厌离，</p>
  <p id="a5u">亦依止寂灭，<a id="a-5v"></a>　回向于涅槃。</p>
  <p id="a5w">除灭恶法故，<a id="a-5x"></a>　善法得增长，</p>
  <p id="a5y">习行四正法，<a id="a-5z"></a>　修四如意分，</p>
  <p id="a60">习行于五根，<a id="a-61"></a>　及以修五力，</p>
  <p id="a62">修习七觉意，<a id="a-63"></a>　行于八圣道，</p>
  <p id="a64">修习如是法，<a id="a-65"></a>　皆为众生故。</p>
  <p id="a66">本愿之所助，<a id="a-67"></a>　慈悲心为首，</p>
  <p id="a68">求觅一切智，<a id="a-69"></a>　为净诸佛土，</p>
  <p id="a6A">成十力功德，<a id="a-6B"></a>　无畏不共法，</p>
  <p id="a6C">诸音声言说，<a id="a-6D"></a>　甚深妙道法，</p>
  <p id="a6E">及无碍解脱，<a id="a-6F"></a>　大智慧方便。</p>
  <p id="a6G">从身见为首，<a id="a-6H"></a>　六十二见等，</p>
  <p id="a6I">众生见人见，<a id="a-6J"></a>　命者知者见，</p>
  <p id="a6K">于诸阴界入，<a id="a-6L"></a>　之所贪著处，</p>
  <p id="a6M">得是第四地，<a id="a-6N"></a>　皆悉已除断。</p>
  <p id="a6O">随断烦恼业，<a id="a-6P"></a>　其心亦随净，</p>
  <p id="a6Q">诸所作善业，<a id="a-6R"></a>　皆为救世间。</p>
  <p id="a6S">菩萨柔软心，<a id="a-6T"></a>　常不为放逸，</p>
  <p id="a6U">堪用心直心，<a id="a-6V"></a>　求利众生心，</p>
  <p id="a6W">如此所求事，<a id="a-6X"></a>　皆为无上道，</p>
  <p id="a6Y">大智慧职位，<a id="a-6Z"></a>　利益世间故。</p>
  <p id="a6a">深心敬养师，<a id="a-6b"></a>　如说乐修行，</p>
  <p id="a6c">知恩报恩者，<a id="a-6d"></a>　易化无瞋恨，</p>
  <p id="a6e">无有邪曲心，<a id="a-6f"></a>　柔和同止乐，</p>
  <p id="a6g">修习如是法，<a id="a-6h"></a>　精进不退转。</p>
  <p id="a6i">菩萨住是地，<a id="a-6j"></a>　深心及直心，</p>
  <p id="a6k">净心与信解，<a id="a-6l"></a>　皆转得明净，</p>
  <p id="a6m">增长诸善根，<a id="a-6n"></a>　垢浊疑悔法，</p>
  <p id="a6o">如是等诸事，<a id="a-6p"></a>　皆悉得除灭。</p>
  <p id="a6q">诸菩萨住是，<a id="a-6r"></a>　第四焰地中，</p>
  <p id="a6s">得值无量佛，<a id="a-6t"></a>　咨受所说法，</p>
  <p id="a6u">于是诸佛所，<a id="a-6v"></a>　出家难沮坏，</p>
  <p id="a6w">如真金庄严，<a id="a-6x"></a>　余金所不及。</p>
  <p id="a6y">菩萨住是地，<a id="a-6z"></a>　诸功德深心，</p>
  <p id="a70">智慧及方便，<a id="a-71"></a>　所行清净道，</p>
  <p id="a72">乃至千亿魔，<a id="a-73"></a>　皆所不能坏，</p>
  <p id="a74">如真妙明珠，<a id="a-75"></a>　不为水雨败。</p>
  <p id="a76">菩萨住是地，<a id="a-77"></a>　天人所供养，</p>
  <p id="a78">多作夜摩王，<a id="a-79"></a>　能转诸邪见，</p>
  <p id="a7A">所作诸善业，<a id="a-7B"></a>　皆为佛智慧，</p>
  <p id="a7C">其心常坚固，<a id="a-7D"></a>　不可得动转。</p>
  <p id="a7E">若勤行精进，<a id="a-7F"></a>　得百亿三昧，</p>
  <p id="a7G">能见百亿佛，<a id="a-7H"></a>　愿力则过是。</p>
  <p id="a7I">如是第四地，<a id="a-7J"></a>　清净名为焰，</p>
  <p id="a7K">无量福慧者，<a id="a-7L"></a>　今已解说竟。<a id="a-7M"></a>”</p>
  <p data-pb></p>
  <h2 id="a7N">难胜地第五</h2>
  <p id="a7O">诸菩萨闻是，<a id="a-7P"></a>　第四地行法，</p>
  <p id="a7Q">心皆大欢喜，<a id="a-7R"></a>　踊跃无有量，</p>
  <p id="a7S">雨天众宝华，<a id="a-7T"></a>　雰雰如雪下，</p>
  <p id="a7U">咸赞言善哉！<a id="a-7V"></a>　金刚藏大士，</p>
  <p id="a7W">他化自在王，<a id="a-7X"></a>　与诸眷属等，</p>
  <p id="a7Y">于上虚空中，<a id="a-7Z"></a>　心皆大欢喜，</p>
  <p id="a7a">放众妙光明，<a id="a-7b"></a>　作天诸伎乐，</p>
  <p id="a7c">歌叹佛功德。<a id="a-7d"></a>　并及菩萨众，</p>
  <p id="a7e">天诸婇女等，<a id="a-7f"></a>　各以清妙音，</p>
  <p id="a7g">同声称赞佛，<a id="a-7h"></a>　而说如是言：</p>
  <p id="a7i">“世尊久远来，<a id="a-7j"></a>　勤苦所求愿，</p>
  <p id="a7k">无上正真道，<a id="a-7l"></a>　于今始乃得！</p>
  <p id="a7m">利益天人者，<a id="a-7n"></a>　久乃今得见！</p>
  <p id="a7o">释迦牟尼佛，<a id="a-7p"></a>　今至于天宫，</p>
  <p id="a7q">从久远已来，<a id="a-7r"></a>　今始异相动！</p>
  <p id="a7s">久远世已来，<a id="a-7t"></a>　今始放妙光！</p>
  <p id="a7u">众生从久来，<a id="a-7v"></a>　今始得安乐！</p>
  <p id="a7w">久来方得闻，<a id="a-7x"></a>　大慈悲德音，</p>
  <p id="a7y">度诸功德岸，<a id="a-7z"></a>　久远今乃值！</p>
  <p id="a80">圣王能悉破，<a id="a-81"></a>　憍慢我心等，</p>
  <p id="a82">无比可供养，<a id="a-83"></a>　而今得供养，</p>
  <p id="a84">能开诸天道，<a id="a-85"></a>　使得一切智！</p>
  <p id="a86">世尊甚清净，<a id="a-87"></a>　无量如虚空，</p>
  <p id="a88">不染于世法，<a id="a-89"></a>　如莲华在水；</p>
  <p id="a8A">处世最高大，<a id="a-8B"></a>　犹如大海中，</p>
  <p id="a8C">须弥金山王，<a id="a-8D"></a>　是故欢喜礼！<a id="a-8E"></a>”</p>
  <p id="a8F"></p>
  <p id="a8G">如是诸天女，<a id="a-8H"></a>　各以众妙音，</p>
  <p id="a8I">敬心歌颂已，<a id="a-8J"></a>　默然而观佛。</p>
  <p id="a8K">解脱月菩萨，<a id="a-8L"></a>　请金刚藏言：</p>
  <p id="a8M">“菩萨得五地，<a id="a-8N"></a>　相貌之因缘？<a id="a-8O"></a>”</p>
  <p id="a8P">金刚藏菩萨摩诃萨，<a id="a-8Q"></a>语解脱月菩萨言：<a id="a-8R"></a>“佛子，<a id="a-8S"></a>诸菩萨摩诃萨已具足第四地，<a id="a-8T"></a>欲得第五地，<a id="a-8U"></a>以十平等心，<a id="a-8V"></a>能入第五地。<a id="a-8W"></a>何等为十？<a id="a-8X"></a>一、<a id="a-8Y"></a>过去佛法平等，<a id="a-8Z"></a>二、<a id="a-8a"></a>未来佛法平等，<a id="a-8b"></a>三、<a id="a-8c"></a>现在佛法平等，<a id="a-8d"></a>四、<a id="a-8e"></a>戒净平等，<a id="a-8f"></a>五、<a id="a-8g"></a>心净平等，<a id="a-8h"></a>六、<a id="a-8i"></a>除见疑悔净平等，<a id="a-8j"></a>七、<a id="a-8k"></a>知道非道净平等，<a id="a-8l"></a>八、<a id="a-8m"></a>行知见净平等，<a id="a-8n"></a>九、<a id="a-8o"></a>诸菩提分法转胜净平等，<a id="a-8p"></a>十、<a id="a-8q"></a>等化众生净平等。</p>
  <p id="a8r">“诸佛子，<a id="a-8s"></a>诸菩萨摩诃萨以是十平等净心，<a id="a-8t"></a>具足得入于五地。<a id="a-8u"></a>善修菩提法故，<a id="a-8v"></a>深心清净故，<a id="a-8w"></a>求转胜道故，<a id="a-8x"></a>则能得佛道。<a id="a-8y"></a>是菩萨得大愿力，<a id="a-8z"></a>以慈悲心不舍于一切，<a id="a-90"></a>以得念慧心道理之势力，<a id="a-91"></a>修习于福慧，<a id="a-92"></a>不舍起方便，<a id="a-93"></a>欲得转胜道上地，<a id="a-94"></a>明观法受，<a id="a-95"></a>诸佛神力所护，<a id="a-96"></a>生定不退心，<a id="a-97"></a>如实知是苦圣谛、<a id="a-98"></a>是苦集谛、<a id="a-99"></a>是苦灭谛、<a id="a-9A"></a>是至灭苦道谛。<a id="a-9B"></a>是菩萨善知世谛，<a id="a-9C"></a>善知第一义谛，<a id="a-9D"></a>善知相谛，<a id="a-9E"></a>善知差别谛，<a id="a-9F"></a>善知示成谛，<a id="a-9G"></a>善知事谛，<a id="a-9H"></a>善知生起谛，<a id="a-9I"></a>善知尽无生谛，<a id="a-9J"></a>善知令入道谛，<a id="a-9K"></a>次第成菩萨诸地故，<a id="a-9L"></a>善知习如来智谛。<a id="a-9M"></a>尔时菩萨常在一乘故，<a id="a-9N"></a>善知第一义谛，<a id="a-9O"></a>随众生意令欢喜故知世谛；<a id="a-9P"></a>分别诸法自相故，<a id="a-9Q"></a>知相谛；<a id="a-9R"></a>诸法各异故，<a id="a-9S"></a>知差别谛；<a id="a-9T"></a>分别诸阴、<a id="a-9U"></a>界、<a id="a-9V"></a>入故，<a id="a-9W"></a>知示成谛；<a id="a-9X"></a>以身心苦恼故，<a id="a-9Y"></a>知苦谛；<a id="a-9Z"></a>诸道生相续故，<a id="a-9a"></a>知集谛；<a id="a-9b"></a>毕竟灭一切恼热故，<a id="a-9c"></a>知灭谛；<a id="a-9d"></a>起不二法故，<a id="a-9e"></a>知道谛；<a id="a-9f"></a>以一切种智，<a id="a-9g"></a>知一切法次第，<a id="a-9h"></a>成一切菩萨地故，<a id="a-9i"></a>善知习如来智谛；<a id="a-9j"></a>以信解力故，<a id="a-9k"></a>知非得无尽谛智。<a id="a-9l"></a>菩萨如是以此诸谛智，<a id="a-9m"></a>如实知一切有为法虚伪诳诈、<a id="a-9n"></a>败坏相、<a id="a-9o"></a>假住须臾，<a id="a-9p"></a>诳惑凡夫人。</p>
  <p id="a9q">“菩萨尔时于众生中，<a id="a-9r"></a>大悲转胜而现在前，<a id="a-9s"></a>能生大慈光明，<a id="a-9t"></a>得如是智慧力，<a id="a-9u"></a>不舍一切众生，<a id="a-9v"></a>常求佛智慧。<a id="a-9w"></a>如实观一切有为法先际、<a id="a-9x"></a>后际：<a id="a-9y"></a>知众生从先际，<a id="a-9z"></a>无明有爱故生，<a id="a-A0"></a>流转生死，<a id="a-A1"></a>于五阴归处不能动发，<a id="a-A2"></a>增大苦恼聚，<a id="a-A3"></a>是中无我、<a id="a-A4"></a>无我所、<a id="a-A5"></a>无众生、<a id="a-A6"></a>无人、<a id="a-A7"></a>无知者、<a id="a-A8"></a>无寿命者；<a id="a-A9"></a>后际亦如是，<a id="a-AA"></a>如是无所有，<a id="a-AB"></a>而愚痴贪著不断，<a id="a-AC"></a>不知无边有出无出。<a id="a-AD"></a>尔时作是念：<a id="a-AE"></a>‘凡夫众生甚为可怪！<a id="a-AF"></a>无明痴故，<a id="a-AG"></a>有无量无边阿僧祇身已灭、<a id="a-AH"></a>今灭、<a id="a-AI"></a>当灭。<a id="a-AJ"></a>如是常受生死，<a id="a-AK"></a>不能于身生厌离想，<a id="a-AL"></a>转更增长机关苦身，<a id="a-AM"></a>常为生死水漂不能得返，<a id="a-AN"></a>归五阴舍不能舍离，<a id="a-AO"></a>不畏四大毒蛇，<a id="a-AP"></a>不能拔出憍慢见箭，<a id="a-AQ"></a>不能灭除贪恚痴焰，<a id="a-AR"></a>不能破坏无明愚闇，<a id="a-AS"></a>不能干竭爱著大海，<a id="a-AT"></a>不求十力大圣导师，<a id="a-AU"></a>常随魔意，<a id="a-AV"></a>于生死城中多为诸恶觉观所转。<a id="a-AW"></a>如是苦恼孤穷众生，<a id="a-AX"></a>无有救者，<a id="a-AY"></a>无有舍者，<a id="a-AZ"></a>无有究竟道者。<a id="a-Aa"></a>唯我一人，<a id="a-Ab"></a>独无等侣，<a id="a-Ac"></a>修集福德智慧。<a id="a-Ad"></a>以是资粮，<a id="a-Ae"></a>令此一切众生得住毕竟清净，<a id="a-Af"></a>乃至使得一切法中佛无碍智力。<a id="a-Ag"></a>’如是思惟，<a id="a-Ah"></a>从正观生于智力，<a id="a-Ai"></a>发愿所作一切善根，<a id="a-Aj"></a>皆为度诸众生故，<a id="a-Ak"></a>为一切众生求好事故，<a id="a-Al"></a>求安乐故，<a id="a-Am"></a>为利益一切众生故，<a id="a-An"></a>为解脱一切众生故，<a id="a-Ao"></a>为一切众生无苦恼故，<a id="a-Ap"></a>为一切众生无粗恶故，<a id="a-Aq"></a>为一切众生心清净故，<a id="a-Ar"></a>为调伏一切众生故，<a id="a-As"></a>为灭一切众生诸忧恼苦满其愿故。</p>
  <p id="aAt">“是菩萨尔时住此第五难胜地中，<a id="a-Au"></a>不忘诸法故，<a id="a-Av"></a>名为念者；<a id="a-Aw"></a>决定智慧故，<a id="a-Ax"></a>名为智者；<a id="a-Ay"></a>知经书意次第故，<a id="a-Az"></a>名为有道者；<a id="a-B0"></a>自护护彼故，<a id="a-B1"></a>名为有惭愧者；<a id="a-B2"></a>不舍持戒故，<a id="a-B3"></a>名为坚心者；<a id="a-B4"></a>善思惟是处非处故，<a id="a-B5"></a>名为觉者；<a id="a-B6"></a>不随他故，<a id="a-B7"></a>名为随智者；<a id="a-B8"></a>善分别诸法章句义故，<a id="a-B9"></a>名为随慧者；<a id="a-BA"></a>善修禅定故，<a id="a-BB"></a>名为得神通者；<a id="a-BC"></a>随世间法行故，<a id="a-BD"></a>名为方便者；<a id="a-BE"></a>善集福德资粮故，<a id="a-BF"></a>名为无厌足者；<a id="a-BG"></a>常求智慧因缘故，<a id="a-BH"></a>名为不舍者；<a id="a-BI"></a>集大慈大悲因缘故，<a id="a-BJ"></a>名为无疲惓者；<a id="a-BK"></a>常正忆念故，<a id="a-BL"></a>名为远离破戒者；<a id="a-BM"></a>深心求佛十力、<a id="a-BN"></a>四无所畏、<a id="a-BO"></a>十八不共法故，<a id="a-BP"></a>名为常念佛法者；<a id="a-BQ"></a>常令众生离恶修善故，<a id="a-BR"></a>名为庄严佛国者；<a id="a-BS"></a>种诸福德庄严三十二相、<a id="a-BT"></a>八十种好故，<a id="a-BU"></a>名为行种种善业者；<a id="a-BV"></a>求庄严佛身口意故，<a id="a-BW"></a>名为常行精进者；<a id="a-BX"></a>供养一切说法菩萨故，<a id="a-BY"></a>名为乐大恭敬者；<a id="a-BZ"></a>一切菩萨诸世间方便中心无瞋碍故，<a id="a-Ba"></a>名为心无碍者；<a id="a-Bb"></a>常乐教化众生故，<a id="a-Bc"></a>名为昼夜远离余心者。<a id="a-Bd"></a>菩萨如是行时布施，<a id="a-Be"></a>亦教化众生；<a id="a-Bf"></a>爱语、<a id="a-Bg"></a>利益、<a id="a-Bh"></a>同事，<a id="a-Bi"></a>亦教化众生；<a id="a-Bj"></a>又以色身示现，<a id="a-Bk"></a>亦教化众生；<a id="a-Bl"></a>亦以说法教化众生，<a id="a-Bm"></a>亦示菩萨行事教化众生，<a id="a-Bn"></a>亦示诸佛大事教化众生，<a id="a-Bo"></a>亦示生死过恶教化众生，<a id="a-Bp"></a>亦示诸佛智慧利益教化众生。<a id="a-Bq"></a>菩萨如是修习，<a id="a-Br"></a>以大神力种种因缘方便道教化众生。<a id="a-Bs"></a>是菩萨虽种种因缘方便，<a id="a-Bt"></a>心常在佛智，<a id="a-Bu"></a>而不退失善根，<a id="a-Bv"></a>又复常求转胜利益众生法。<a id="a-Bw"></a>是人利益众生故，<a id="a-Bx"></a>世间所有经书伎艺、<a id="a-By"></a>文章算数、<a id="a-Bz"></a>名性经书、<a id="a-C0"></a>治病医方，<a id="a-C1"></a>所谓治干消病、<a id="a-C2"></a>小儿病、<a id="a-C3"></a>鬼著病、<a id="a-C4"></a>蛊毒病、<a id="a-C5"></a>癞病等，<a id="a-C6"></a>伎乐歌舞，<a id="a-C7"></a>戏笑欢娱经书，<a id="a-C8"></a>国土城郭、<a id="a-C9"></a>聚落室宅、<a id="a-CA"></a>园观池泉、<a id="a-CB"></a>华果、<a id="a-CC"></a>药草、<a id="a-CD"></a>林树，<a id="a-CE"></a>金、<a id="a-CF"></a>银、<a id="a-CG"></a>摩尼珠、<a id="a-CH"></a>琉璃、<a id="a-CI"></a>珊瑚、<a id="a-CJ"></a>琥珀、<a id="a-CK"></a>砗磲、<a id="a-CL"></a>玛瑙，<a id="a-CM"></a>示诸宝聚，<a id="a-CN"></a>日月、<a id="a-CO"></a>五星、<a id="a-CP"></a>二十八宿，<a id="a-CQ"></a>占相吉凶，<a id="a-CR"></a>地动梦书怪相，<a id="a-CS"></a>身中诸相，<a id="a-CT"></a>布施、<a id="a-CU"></a>持戒摄伏其心，<a id="a-CV"></a>禅定、<a id="a-CW"></a>神通、<a id="a-CX"></a>四禅、<a id="a-CY"></a>四无量心、<a id="a-CZ"></a>四无色定。<a id="a-Ca"></a>凡诸不恼众生事，<a id="a-Cb"></a>安乐众生事，<a id="a-Cc"></a>怜愍众生故，<a id="a-Cd"></a>出令入诸佛无上之法。</p>
  <p id="aCe">“菩萨住是难胜地，<a id="a-Cf"></a>值数百、<a id="a-Cg"></a>数千、<a id="a-Ch"></a>数万亿佛，<a id="a-Ci"></a>供养尊重赞叹，<a id="a-Cj"></a>衣服、<a id="a-Ck"></a>饮食、<a id="a-Cl"></a>卧具、<a id="a-Cm"></a>医药，<a id="a-Cn"></a>亲近听法，<a id="a-Co"></a>听法已出家；<a id="a-Cp"></a>出家已，<a id="a-Cq"></a>于诸佛所听受经法，<a id="a-Cr"></a>而为法师说法利益，<a id="a-Cs"></a>得转胜多闻诸三昧，<a id="a-Ct"></a>乃至过百千万亿劫不忘此事。<a id="a-Cu"></a>是菩萨尔时，<a id="a-Cv"></a>一切福德善根转胜明净。<a id="a-Cw"></a>佛子，<a id="a-Cx"></a>譬如成炼真金，<a id="a-Cy"></a>以砗磲磨莹，<a id="a-Cz"></a>其光转胜；<a id="a-D0"></a>菩萨住是地中，<a id="a-D1"></a>方便智慧力故，<a id="a-D2"></a>功德善根转净明胜，<a id="a-D3"></a>下地所不及。<a id="a-D4"></a>又如日月星宿、<a id="a-D5"></a>诸天宫殿，<a id="a-D6"></a>风持令去，<a id="a-D7"></a>不失法度；<a id="a-D8"></a>如是，<a id="a-D9"></a>佛子，<a id="a-DA"></a>菩萨住难胜地，<a id="a-DB"></a>以方便思惟故，<a id="a-DC"></a>福德善根转倍明净，<a id="a-DD"></a>而不取证，<a id="a-DE"></a>亦不疾至佛道。</p>
  <p id="aDF">“诸佛子，<a id="a-DG"></a>是名诸菩萨摩诃萨难胜地，<a id="a-DH"></a>今已略说。<a id="a-DI"></a>菩萨摩诃萨住是地中，<a id="a-DJ"></a>多作兜率陀天王，<a id="a-DK"></a>诸根猛利，<a id="a-DL"></a>能摧伏一切外道。<a id="a-DM"></a>有所作业，<a id="a-DN"></a>若布施、<a id="a-DO"></a>爱语、<a id="a-DP"></a>利益、<a id="a-DQ"></a>同事，<a id="a-DR"></a>皆不离念佛、<a id="a-DS"></a>念法、<a id="a-DT"></a>念菩萨伴，<a id="a-DU"></a>乃至不离念具足一切种智：<a id="a-DV"></a>‘我当何时，<a id="a-DW"></a>于众生中为首为尊，<a id="a-DX"></a>乃至于一切众生中为依止者？<a id="a-DY"></a>’诸佛子，<a id="a-DZ"></a>是菩萨若欲如是勤行精进，<a id="a-Da"></a>须臾之间，<a id="a-Db"></a>能得千亿三昧，<a id="a-Dc"></a>乃至示千亿菩萨以为眷属；<a id="a-Dd"></a>若以愿力神力，<a id="a-De"></a>自在复过是数，<a id="a-Df"></a>若干百千万亿不可得知。<a id="a-Dg"></a>”</p>
  <p id="aDh">尔时，<a id="a-Di"></a>金刚藏菩萨欲明此义故，<a id="a-Dj"></a>重说偈言：</p>
  <p id="aDk">“诸菩萨具足，<a id="a-Dl"></a>　四地行法已，</p>
  <p id="aDm">思惟三世佛，<a id="a-Dn"></a>　戒等心亦等，</p>
  <p id="aDo">除见疑悔等，<a id="a-Dp"></a>　道非道行等，</p>
  <p id="aDq">观诸平等已，<a id="a-Dr"></a>　得入第五地。</p>
  <p id="aDs">四念处为弓，<a id="a-Dt"></a>　诸根为利箭，</p>
  <p id="aDu">四正勤为马，<a id="a-Dv"></a>　四如意为车，</p>
  <p id="aDw">五力以为铠，<a id="a-Dx"></a>　破诸烦恼贼，</p>
  <p id="aDy">勇健不退转，<a id="a-Dz"></a>　直入第五地。</p>
  <p id="aE0">惭愧无垢衣，<a id="a-E1"></a>　净戒以为香，</p>
  <p id="aE2">七觉为华鬘，<a id="a-E3"></a>　禅定为涂香，</p>
  <p id="aE4">智慧与方便，<a id="a-E5"></a>　种种念庄严，</p>
  <p id="aE6">如是得入诸，<a id="a-E7"></a>　陀罗尼园林。</p>
  <p id="aE8">四如意为足，<a id="a-E9"></a>　正念为头项，</p>
  <p id="aEA">慈悲明净眼，<a id="a-EB"></a>　利智慧为牙，</p>
  <p id="aEC">以空无我吼，<a id="a-ED"></a>　破诸烦恼贼，</p>
  <p id="aEE">如是人师子，<a id="a-EF"></a>　能入第五地。</p>
  <p id="aEG">是菩萨得至，<a id="a-EH"></a>　住于第五地，</p>
  <p id="aEI">转修胜净法，<a id="a-EJ"></a>　皆为佛道故，</p>
  <p id="aEK">常行慈悲心，<a id="a-EL"></a>　未曾有厌惓，</p>
  <p id="aEM">但为修习此，<a id="a-EN"></a>　第五地行法。</p>
  <p id="aEO">深集二资粮，<a id="a-EP"></a>　福德及智慧，</p>
  <p id="aEQ">种种方便力，<a id="a-ER"></a>　欲得上明观。</p>
  <p id="aES">常为佛所护，<a id="a-ET"></a>　得成于念慧。</p>
  <p id="aEU">次第能善观，<a id="a-EV"></a>　如实知诸谛，</p>
  <p id="aEW">第一谛世谛，<a id="a-EX"></a>　差别谛成谛，</p>
  <p id="aEY">事生灭道谛，<a id="a-EZ"></a>　至无障碍谛。</p>
  <p id="aEa">如是观诸谛，<a id="a-Eb"></a>　心微妙清净，</p>
  <p id="aEc">虽为未能得，<a id="a-Ed"></a>　无障碍解脱，</p>
  <p id="aEe">以能有智慧，<a id="a-Ef"></a>　及与信力故，</p>
  <p id="aEg">得胜于一切，<a id="a-Eh"></a>　世间诸智慧。</p>
  <p id="aEi">如是观诸谛，<a id="a-Ej"></a>　悉知有为法，</p>
  <p id="aEk">虚妄伪诈诳，<a id="a-El"></a>　无有一坚实，</p>
  <p id="aEm">能得于诸佛，<a id="a-En"></a>　慈悲光明分，</p>
  <p id="aEo">为诸众生故，<a id="a-Ep"></a>　专心求佛慧。</p>
  <p id="aEq">知有为先后，<a id="a-Er"></a>　众生甚可愍，</p>
  <p id="aEs">堕在无明闇，<a id="a-Et"></a>　爱因缘所系。</p>
  <p id="aEu">是菩萨能拔，<a id="a-Ev"></a>　世间之苦恼，</p>
  <p id="aEw">知法无寿者，<a id="a-Ex"></a>　犹如草木等。</p>
  <p id="aEy">众生常以二，<a id="a-Ez"></a>　烦恼因缘故，</p>
  <p id="aF0">从于先世来，<a id="a-F1"></a>　后世亦如是，</p>
  <p id="aF2">相续不断绝，<a id="a-F3"></a>　不能尽苦边，</p>
  <p id="aF4">于此生愍伤，<a id="a-F5"></a>　我当度脱之。</p>
  <p id="aF6">不出五阴舍，<a id="a-F7"></a>　不畏四大害，</p>
  <p id="aF8">不拔诸邪箭，<a id="a-F9"></a>　不灭三毒焰，</p>
  <p id="aFA">不破无明闇，<a id="a-FB"></a>　堕在大爱海，</p>
  <p id="aFC">无有智慧明，<a id="a-FD"></a>　离大导师故。</p>
  <p id="aFE">知如是事已，<a id="a-FF"></a>　转加勤精进，</p>
  <p id="aFG">有所作起业，<a id="a-FH"></a>　皆为度众生，</p>
  <p id="aFI">常念正念慧，<a id="a-FJ"></a>　修道有惭愧，</p>
  <p id="aFK">坚心与智慧，<a id="a-FL"></a>　转更令增益。</p>
  <p id="aFM">修福慧无厌，<a id="a-FN"></a>　持戒不羸弱，</p>
  <p id="aFO">求多闻无倦，<a id="a-FP"></a>　正修净佛土，</p>
  <p id="aFQ">种相好音声，<a id="a-FR"></a>　因缘无厌足，</p>
  <p id="aFS">所作诸善业，<a id="a-FT"></a>　皆为利众生。</p>
  <p id="aFU">为利世间故，<a id="a-FV"></a>　造立经书等，</p>
  <p id="aFW">名姓鬼病方，<a id="a-FX"></a>　歌舞戏笑等，</p>
  <p id="aFY">堂阁园林法，<a id="a-FZ"></a>　衣服诸饮食，</p>
  <p id="aFa">示种种宝聚，<a id="a-Fb"></a>　令众得欢喜。</p>
  <p id="aFc">占日月五星，<a id="a-Fd"></a>　二十八宿等，</p>
  <p id="aFe">地动吉凶相，<a id="a-Ff"></a>　梦书诸怪事，</p>
  <p id="aFg">布施持戒等，<a id="a-Fh"></a>　离欲修禅定，</p>
  <p id="aFi">四无量神通，<a id="a-Fj"></a>　安乐世间故。</p>
  <p id="aFk">大智慧菩萨，<a id="a-Fl"></a>　得此难胜地，</p>
  <p id="aFm">供养数亿佛，<a id="a-Fn"></a>　从佛而听法，</p>
  <p id="aFo">而修诸善根，<a id="a-Fp"></a>　皆悉得明净；</p>
  <p id="aFq">犹如砗磲宝，<a id="a-Fr"></a>　莹磨于真金，</p>
  <p id="aFs">譬如宝宫殿，<a id="a-Ft"></a>　随风不失法，</p>
  <p id="aFu">世法利不染，<a id="a-Fv"></a>　如莲华在水。</p>
  <p id="aFw">菩萨住是地，<a id="a-Fx"></a>　多作兜率王，</p>
  <p id="aFy">诸根转猛利，<a id="a-Fz"></a>　破诸外道见，</p>
  <p id="aG0">所作诸善业，<a id="a-G1"></a>　皆为佛智慧，</p>
  <p id="aG2">得佛力无畏，<a id="a-G3"></a>　能度诸众生。</p>
  <p id="aG4">是菩萨勤修，<a id="a-G5"></a>　转胜精进力，</p>
  <p id="aG6">能得千万亿，<a id="a-G7"></a>　诸深妙三昧；</p>
  <p id="aG8">供养千亿佛，<a id="a-G9"></a>　能动千世界，</p>
  <p id="aGA">随其所愿力，<a id="a-GB"></a>　过是数无量。</p>
  <p id="aGC">如是第五地，<a id="a-GD"></a>　种种诸方便，</p>
  <p id="aGE">上智慧大人，<a id="a-GF"></a>　如法解说竟。<a id="a-GG"></a>”</p>
  <p data-pb></p>
  <h2 id="aGH">现前地第六</h2>
  <p id="aGI">诸菩萨闻说，<a id="a-GJ"></a>　上地之行相，</p>
  <p id="aGK">在于虚空中，<a id="a-GL"></a>　雨众妙珍宝，</p>
  <p id="aGM">放清净光明，<a id="a-GN"></a>　供养于世尊，</p>
  <p id="aGO">咸赞言善哉，<a id="a-GP"></a>　善哉金刚藏！</p>
  <p id="aGQ">时有无量亿，<a id="a-GR"></a>　诸天皆欢喜，</p>
  <p id="aGS">于上虚空中，<a id="a-GT"></a>　雨众宝末香，</p>
  <p id="aGU">光明相绮错，<a id="a-GV"></a>　微妙甚可乐，</p>
  <p id="aGW">众香华璎珞，<a id="a-GX"></a>　幡盖雨佛上。</p>
  <p id="aGY">他化自在王，<a id="a-GZ"></a>　与诸眷属等，</p>
  <p id="aGa">雨众妙宝物，<a id="a-Gb"></a>　雰雰如云下，</p>
  <p id="aGc">歌颂供养佛，<a id="a-Gd"></a>　称叹金刚藏，</p>
  <p id="aGe">咸赞言善哉，<a id="a-Gf"></a>　善哉快说此！</p>
  <p id="aGg">千万亿天女，<a id="a-Gh"></a>　于上虚空中，</p>
  <p id="aGi">作众天音乐，<a id="a-Gj"></a>　歌叹佛功德，</p>
  <p id="aGk">咸作如是言：<a id="a-Gl"></a>“如来之所说，</p>
  <p id="aGm">微妙无有量，<a id="a-Gn"></a>　能灭诸烦恼。</p>
  <p id="aGo">诸法本性空，<a id="a-Gp"></a>　无有毫末相，</p>
  <p id="aGq">空无有分别，<a id="a-Gr"></a>　同若如虚空。</p>
  <p id="aGs">无有去住相，<a id="a-Gt"></a>　亦无有戏论，</p>
  <p id="aGu">本来常清净，<a id="a-Gv"></a>　如如无分别。</p>
  <p id="aGw">若人能通达，<a id="a-Gx"></a>　一切诸法性，</p>
  <p id="aGy">于有于无中，<a id="a-Gz"></a>　其心不动摇，</p>
  <p id="aH0">但以大悲心，<a id="a-H1"></a>　为度诸众生。</p>
  <p id="aH2">是名诸佛子，<a id="a-H3"></a>　从佛口法生，</p>
  <p id="aH4">常行于布施，<a id="a-H5"></a>　利益诸众生；</p>
  <p id="aH6">本来虽善净，<a id="a-H7"></a>　持戒而坚心；</p>
  <p id="aH8">虽知法无伤，<a id="a-H9"></a>　而行于忍辱；</p>
  <p id="aHA">虽知法性离，<a id="a-HB"></a>　而行于精进；</p>
  <p id="aHC">虽先灭烦恼，<a id="a-HD"></a>　而入于诸禅；</p>
  <p id="aHE">虽先解法空，<a id="a-HF"></a>　而选择诸法；</p>
  <p id="aHG">寂灭智虽多，<a id="a-HH"></a>　而求利世间，</p>
  <p id="aHI">能灭诸恶者，<a id="a-HJ"></a>　名之为大人。<a id="a-HK"></a>”</p>
  <p id="aHL"></p>
  <p id="aHM">如是诸天女，<a id="a-HN"></a>　百千种妙音，</p>
  <p id="aHO">称赞歌颂已，<a id="a-HP"></a>　皆默然观佛。</p>
  <p id="aHQ">解脱月菩萨，<a id="a-HR"></a>　请金刚藏言：</p>
  <p id="aHS">“当以何相貌，<a id="a-HT"></a>　得成第六地？<a id="a-HU"></a>”</p>
  <p id="aHV">金刚藏菩萨言：<a id="a-HW"></a>“诸佛子，<a id="a-HX"></a>菩萨摩诃萨已能具足五地行，<a id="a-HY"></a>欲入六地，<a id="a-HZ"></a>当以十平等法，<a id="a-Ha"></a>得入于六地。<a id="a-Hb"></a>何等为十？<a id="a-Hc"></a>一、<a id="a-Hd"></a>以无性故，<a id="a-He"></a>一切法平等；<a id="a-Hf"></a>二、<a id="a-Hg"></a>以无想故，<a id="a-Hh"></a>一切法平等；<a id="a-Hi"></a>三、<a id="a-Hj"></a>以无生故，<a id="a-Hk"></a>一切法平等；<a id="a-Hl"></a>四、<a id="a-Hm"></a>以无灭故，<a id="a-Hn"></a>一切法平等；<a id="a-Ho"></a>五、<a id="a-Hp"></a>以本来清净故，<a id="a-Hq"></a>一切法平等；<a id="a-Hr"></a>六、<a id="a-Hs"></a>以无戏论故，<a id="a-Ht"></a>一切法平等；<a id="a-Hu"></a>七、<a id="a-Hv"></a>以不取不舍故，<a id="a-Hw"></a>一切法平等；<a id="a-Hx"></a>八、<a id="a-Hy"></a>以离故，<a id="a-Hz"></a>一切法平等；<a id="a-I0"></a>九、<a id="a-I1"></a>以幻梦、<a id="a-I2"></a>影响、<a id="a-I3"></a>水中月、<a id="a-I4"></a>镜像、<a id="a-I5"></a>焰化故，<a id="a-I6"></a>一切法平等；<a id="a-I7"></a>十、<a id="a-I8"></a>以有无不二故，<a id="a-I9"></a>一切法平等。</p>
  <p id="aIA">“诸佛子，<a id="a-IB"></a>诸菩萨摩诃萨具足五地行，<a id="a-IC"></a>以是十平等法，<a id="a-ID"></a>能入第六地。<a id="a-IE"></a>诸佛子，<a id="a-IF"></a>若菩萨摩诃萨能如是观一切法性，<a id="a-IG"></a>能忍随顺得第六地，<a id="a-IH"></a>无生法忍虽未现前，<a id="a-II"></a>心已明利，<a id="a-IJ"></a>成就顺忍。<a id="a-IK"></a>是菩萨观一切法如是相，<a id="a-IL"></a>大悲为首增长具足。<a id="a-IM"></a>更以胜观观世间生灭相，<a id="a-IN"></a>故作是念：<a id="a-IO"></a>‘世间所有受身生处，<a id="a-IP"></a>皆以贪著我故。<a id="a-IQ"></a>若离著我，<a id="a-IR"></a>则无世间生处。<a id="a-IS"></a>诸凡夫人愚痴所盲，<a id="a-IT"></a>贪著于我常乐求有，<a id="a-IU"></a>恒随邪念行邪妄道，<a id="a-IV"></a>习起三行罪行、<a id="a-IW"></a>福行、<a id="a-IX"></a>不动行；<a id="a-IY"></a>以是行故，<a id="a-IZ"></a>起热心种子；<a id="a-Ia"></a>有漏有取心故，<a id="a-Ib"></a>起生死身。<a id="a-Ic"></a>所谓：<a id="a-Id"></a>业为地，<a id="a-Ie"></a>识为种子，<a id="a-If"></a>无明覆蔽爱水为润，<a id="a-Ig"></a>我心溉灌，<a id="a-Ih"></a>种种诸见令得增长，<a id="a-Ii"></a>生名色芽；<a id="a-Ij"></a>因名色故，<a id="a-Ik"></a>生诸根；<a id="a-Il"></a>诸根合故，<a id="a-Im"></a>有触生；<a id="a-In"></a>从触生受；<a id="a-Io"></a>乐受故，<a id="a-Ip"></a>生渴爱；<a id="a-Iq"></a>渴爱增长故，<a id="a-Ir"></a>有四取；<a id="a-Is"></a>四取因缘故，<a id="a-It"></a>起业。<a id="a-Iu"></a>于有起五阴身，<a id="a-Iv"></a>名为生；<a id="a-Iw"></a>五阴衰变，<a id="a-Ix"></a>名为老；<a id="a-Iy"></a>衰变灭，<a id="a-Iz"></a>名为死；<a id="a-J0"></a>老死因缘，<a id="a-J1"></a>有忧悲热恼众苦聚集。<a id="a-J2"></a>是十二因缘，<a id="a-J3"></a>无有集者，<a id="a-J4"></a>自然而集；<a id="a-J5"></a>无有散者，<a id="a-J6"></a>自然而散；<a id="a-J7"></a>因缘合则有，<a id="a-J8"></a>因缘散则无。<a id="a-J9"></a>’</p>
  <p id="aJA">“菩萨摩诃萨如是于六地中，<a id="a-JB"></a>随顺观十二因缘，<a id="a-JC"></a>又作是念：<a id="a-JD"></a>‘不如实知诸谛第一义故，<a id="a-JE"></a>有无明覆心；<a id="a-JF"></a>无明业果，<a id="a-JG"></a>是名诸行；<a id="a-JH"></a>依诸行，<a id="a-JI"></a>有初识；<a id="a-JJ"></a>与识共生，<a id="a-JK"></a>有四取阴；<a id="a-JL"></a>依止取阴，<a id="a-JM"></a>有名色；<a id="a-JN"></a>名色成就，<a id="a-JO"></a>有六入；<a id="a-JP"></a>诸根行尘故，<a id="a-JQ"></a>有识；<a id="a-JR"></a>从是和合，<a id="a-JS"></a>生有漏触；<a id="a-JT"></a>触共生，<a id="a-JU"></a>有受；<a id="a-JV"></a>贪乐于受，<a id="a-JW"></a>名为爱；<a id="a-JX"></a>爱增长，<a id="a-JY"></a>名为取；<a id="a-JZ"></a>从取起有漏业，<a id="a-Ja"></a>有业有果报五阴，<a id="a-Jb"></a>名为生；<a id="a-Jc"></a>五阴熟，<a id="a-Jd"></a>名为老熟；<a id="a-Je"></a>五阴坏，<a id="a-Jf"></a>名为死；<a id="a-Jg"></a>死别离时，<a id="a-Jh"></a>愚人贪著心热，<a id="a-Ji"></a>名为忧悲；<a id="a-Jj"></a>发声啼哭五识，<a id="a-Jk"></a>名为苦；<a id="a-Jl"></a>意识名忧；<a id="a-Jm"></a>忧苦转多，<a id="a-Jn"></a>名为恼，<a id="a-Jo"></a>如是但生大苦树大苦聚。<a id="a-Jp"></a>如是十二因缘苦聚，<a id="a-Jq"></a>无我无我所，<a id="a-Jr"></a>无作者无使作者。<a id="a-Js"></a>’菩萨作是念：<a id="a-Jt"></a>‘若有作者，<a id="a-Ju"></a>则有作事。<a id="a-Jv"></a>若无作者，<a id="a-Jw"></a>则无作事。<a id="a-Jx"></a>第一义中，<a id="a-Jy"></a>无作者无作事。<a id="a-Jz"></a>’又作是念：<a id="a-K0"></a>‘三界虚妄，<a id="a-K1"></a>但是心作。<a id="a-K2"></a>如来说所有十二因缘分，<a id="a-K3"></a>是皆依心。<a id="a-K4"></a>所以者何？<a id="a-K5"></a>随事生贪欲心，<a id="a-K6"></a>是心即是识事是行，<a id="a-K7"></a>行诳心故，<a id="a-K8"></a>名无明；<a id="a-K9"></a>识所依处，<a id="a-KA"></a>名名色；<a id="a-KB"></a>以入生贪心，<a id="a-KC"></a>名六入；<a id="a-KD"></a>三事和合有触；<a id="a-KE"></a>触共生名受；<a id="a-KF"></a>贪著所受，<a id="a-KG"></a>名为渴爱；<a id="a-KH"></a>渴爱不舍，<a id="a-KI"></a>名为取；<a id="a-KJ"></a>是和合故，<a id="a-KK"></a>名为有；<a id="a-KL"></a>此有更有有相续，<a id="a-KM"></a>名为生；<a id="a-KN"></a>生变熟名为老；<a id="a-KO"></a>老坏名为死。<a id="a-KP"></a>’</p>
  <p id="aKQ">“此中无明有二种作：<a id="a-KR"></a>一者、<a id="a-KS"></a>缘中痴，<a id="a-KT"></a>二者、<a id="a-KU"></a>为生诸行因。<a id="a-KV"></a>行亦有二种作：<a id="a-KW"></a>一者、<a id="a-KX"></a>生未来世果报，<a id="a-KY"></a>二者、<a id="a-KZ"></a>与识作因。<a id="a-Ka"></a>识亦有二种作：<a id="a-Kb"></a>一者、<a id="a-Kc"></a>能令有相续，<a id="a-Kd"></a>二者、<a id="a-Ke"></a>与名色作因。<a id="a-Kf"></a>名色亦有二种作：<a id="a-Kg"></a>一者、<a id="a-Kh"></a>互相助成，<a id="a-Ki"></a>二者、<a id="a-Kj"></a>与六入作因。<a id="a-Kk"></a>六入亦有二种作：<a id="a-Kl"></a>一者、<a id="a-Km"></a>能缘六尘，<a id="a-Kn"></a>二者、<a id="a-Ko"></a>能与触作因。<a id="a-Kp"></a>触亦有二种作：<a id="a-Kq"></a>一者、<a id="a-Kr"></a>能触所缘，<a id="a-Ks"></a>二者、<a id="a-Kt"></a>能与受作因。<a id="a-Ku"></a>受亦有二种作：<a id="a-Kv"></a>一者、<a id="a-Kw"></a>觉憎爱事，<a id="a-Kx"></a>二者、<a id="a-Ky"></a>与爱作因。<a id="a-Kz"></a>爱亦有二种作：<a id="a-L0"></a>一者、<a id="a-L1"></a>所可染中生贪心，<a id="a-L2"></a>二者、<a id="a-L3"></a>与取作因。<a id="a-L4"></a>取亦有二种作：<a id="a-L5"></a>一者、<a id="a-L6"></a>能增长烦恼，<a id="a-L7"></a>二者、<a id="a-L8"></a>与有作因。<a id="a-L9"></a>有亦有二种作：<a id="a-LA"></a>一者、<a id="a-LB"></a>能于余道中生，<a id="a-LC"></a>二者、<a id="a-LD"></a>与生作因。<a id="a-LE"></a>生亦有二种作：<a id="a-LF"></a>一者、<a id="a-LG"></a>能起五阴，<a id="a-LH"></a>二者、<a id="a-LI"></a>与老作因。<a id="a-LJ"></a>老亦有二种作：<a id="a-LK"></a>一者、<a id="a-LL"></a>令诸根熟，<a id="a-LM"></a>二者、<a id="a-LN"></a>与死作因。<a id="a-LO"></a>死亦有二种作：<a id="a-LP"></a>一者、<a id="a-LQ"></a>坏五阴身，<a id="a-LR"></a>二者、<a id="a-LS"></a>以不见知故，<a id="a-LT"></a>而令相续不绝。<a id="a-LU"></a>是中无明缘诸行者，<a id="a-LV"></a>无明令行不断，<a id="a-LW"></a>助成行故；<a id="a-LX"></a>行缘识者，<a id="a-LY"></a>令识不断，<a id="a-LZ"></a>助成识故；<a id="a-La"></a>识缘名色者，<a id="a-Lb"></a>令名色不断，<a id="a-Lc"></a>助成名色故；<a id="a-Ld"></a>乃至生缘老死忧悲苦恼，<a id="a-Le"></a>生不断，<a id="a-Lf"></a>相续助成故。<a id="a-Lg"></a>无明灭故，<a id="a-Lh"></a>则诸行灭，<a id="a-Li"></a>乃至老死忧悲苦恼亦如是。<a id="a-Lj"></a>是中无明若无，<a id="a-Lk"></a>诸行亦无；<a id="a-Ll"></a>因灭，<a id="a-Lm"></a>则果灭，<a id="a-Ln"></a>余分亦如是。<a id="a-Lo"></a>是中无明、<a id="a-Lp"></a>爱、<a id="a-Lq"></a>取，<a id="a-Lr"></a>是三分不断烦恼道；<a id="a-Ls"></a>诸行及有，<a id="a-Lt"></a>不断业道；<a id="a-Lu"></a>余因缘分，<a id="a-Lv"></a>不断苦道。<a id="a-Lw"></a>先际、<a id="a-Lx"></a>后际相续不断故，<a id="a-Ly"></a>是三道不断。<a id="a-Lz"></a>是三道离我、<a id="a-M0"></a>我所而有生灭，<a id="a-M1"></a>如二竹相对而住，<a id="a-M2"></a>不坚似坚。<a id="a-M3"></a>无明因缘诸行者，<a id="a-M4"></a>即是过去世事；<a id="a-M5"></a>识、<a id="a-M6"></a>名色、<a id="a-M7"></a>六入、<a id="a-M8"></a>触、<a id="a-M9"></a>受，<a id="a-MA"></a>是现在事；<a id="a-MB"></a>爱、<a id="a-MC"></a>取、<a id="a-MD"></a>有、<a id="a-ME"></a>生、<a id="a-MF"></a>老死，<a id="a-MG"></a>是未来世事，<a id="a-MH"></a>于是有三世出。<a id="a-MI"></a>无明灭故诸行灭，<a id="a-MJ"></a>名为断相续说。<a id="a-MK"></a>十二因缘说名三苦：<a id="a-ML"></a>无明、<a id="a-MM"></a>行、<a id="a-MN"></a>识、<a id="a-MO"></a>名色、<a id="a-MP"></a>六入，<a id="a-MQ"></a>名为行苦；<a id="a-MR"></a>触、<a id="a-MS"></a>受，<a id="a-MT"></a>名为苦苦；<a id="a-MU"></a>爱、<a id="a-MV"></a>取、<a id="a-MW"></a>生、<a id="a-MX"></a>死忧悲苦恼，<a id="a-MY"></a>名为坏苦。<a id="a-MZ"></a>无明灭故，<a id="a-Ma"></a>诸行灭；<a id="a-Mb"></a>乃至老死，<a id="a-Mc"></a>名为断三苦相续说。<a id="a-Md"></a>因无明，<a id="a-Me"></a>诸行生，<a id="a-Mf"></a>余亦如是；<a id="a-Mg"></a>无明灭，<a id="a-Mh"></a>诸行灭，<a id="a-Mi"></a>以诸行体性空故，<a id="a-Mj"></a>余亦如是。<a id="a-Mk"></a>无明因缘诸行，<a id="a-Ml"></a>以生缚说，<a id="a-Mm"></a>余亦如是；<a id="a-Mn"></a>无明灭故，<a id="a-Mo"></a>诸行灭，<a id="a-Mp"></a>以灭缚说，<a id="a-Mq"></a>余亦如是。<a id="a-Mr"></a>无明因缘诸行，<a id="a-Ms"></a>是随顺无所有观说；<a id="a-Mt"></a>无明灭，<a id="a-Mu"></a>诸行灭，<a id="a-Mv"></a>是随顺尽观说，<a id="a-Mw"></a>余亦如是。<a id="a-Mx"></a>如是逆顺十种观十二因缘法，<a id="a-My"></a>所谓：<a id="a-Mz"></a>因缘分次第，<a id="a-N0"></a>身心所摄，<a id="a-N1"></a>自助成法，<a id="a-N2"></a>不相舍离，<a id="a-N3"></a>随三道行，<a id="a-N4"></a>分别先后际故，<a id="a-N5"></a>三苦差别故，<a id="a-N6"></a>从因缘起，<a id="a-N7"></a>生灭缚故，<a id="a-N8"></a>无所有尽观故。<a id="a-N9"></a>尔时菩萨随十二因缘，<a id="a-NA"></a>观无我、<a id="a-NB"></a>无众生、<a id="a-NC"></a>无寿命者、<a id="a-ND"></a>无人性空，<a id="a-NE"></a>离作者、<a id="a-NF"></a>使作者，<a id="a-NG"></a>无主属众，<a id="a-NH"></a>因缘无所有。<a id="a-NI"></a>如是观时，<a id="a-NJ"></a>空解脱门现在前；<a id="a-NK"></a>灭此事，<a id="a-NL"></a>余不相续故，<a id="a-NM"></a>名无相解脱门现在前；<a id="a-NN"></a>知此二种，<a id="a-NO"></a>更不乐生，<a id="a-NP"></a>唯除大悲心教化众生，<a id="a-NQ"></a>无愿解脱门现在前。</p>
  <p id="aNR">“菩萨修行是三解脱门，<a id="a-NS"></a>离彼、<a id="a-NT"></a>我相，<a id="a-NU"></a>离作者、<a id="a-NV"></a>受者相，<a id="a-NW"></a>离有无相，<a id="a-NX"></a>悲心转增。<a id="a-NY"></a>以重悲心故，<a id="a-NZ"></a>勤行精进，<a id="a-Na"></a>未满助菩提法欲令满足，<a id="a-Nb"></a>菩萨作是念：<a id="a-Nc"></a>‘有为和合故增，<a id="a-Nd"></a>离散则灭。<a id="a-Ne"></a>众缘具故增，<a id="a-Nf"></a>不具故灭。<a id="a-Ng"></a>我今知有为法多过故，<a id="a-Nh"></a>不应具和合因缘，<a id="a-Ni"></a>亦不毕竟灭有为法，<a id="a-Nj"></a>为教化众生故。<a id="a-Nk"></a>’诸佛子，<a id="a-Nl"></a>菩萨如是知有为法，<a id="a-Nm"></a>多过无性，<a id="a-Nn"></a>离坚固相，<a id="a-No"></a>无生无灭，<a id="a-Np"></a>与大慈悲和合不舍众生，<a id="a-Nq"></a>即时得无障碍般若波罗蜜光明现在前。<a id="a-Nr"></a>得如是智慧，<a id="a-Ns"></a>具足修集取阿耨多罗三藐三菩提因缘，<a id="a-Nt"></a>而不与有为法共住；<a id="a-Nu"></a>观有为法性寂灭相，<a id="a-Nv"></a>亦不住其中，<a id="a-Nw"></a>欲具足无上菩提分故。</p>
  <p id="aNx">“菩萨住现前地中，<a id="a-Ny"></a>得快空三昧、<a id="a-Nz"></a>性空三昧、<a id="a-O0"></a>第一义空三昧、<a id="a-O1"></a>第一空三昧、<a id="a-O2"></a>大空三昧、<a id="a-O3"></a>合空三昧、<a id="a-O4"></a>生空三昧、<a id="a-O5"></a>如实不分别空三昧、<a id="a-O6"></a>摄空三昧、<a id="a-O7"></a>离不离空三昧，<a id="a-O8"></a>如是等万空三昧门现在前，<a id="a-O9"></a>无相、<a id="a-OA"></a>无愿三昧亦如是。<a id="a-OB"></a>是菩萨住现前地中，<a id="a-OC"></a>志心、<a id="a-OD"></a>决定心、<a id="a-OE"></a>妙心、<a id="a-OF"></a>深心、<a id="a-OG"></a>不转心、<a id="a-OH"></a>不舍心、<a id="a-OI"></a>广心、<a id="a-OJ"></a>无边心、<a id="a-OK"></a>乐智心、<a id="a-OL"></a>慧方便和合心，<a id="a-OM"></a>如是等心转胜增长故，<a id="a-ON"></a>随顺阿耨多罗三藐三菩提，<a id="a-OO"></a>一切外道论师不能倾动，<a id="a-OP"></a>入于智地，<a id="a-OQ"></a>转声闻、<a id="a-OR"></a>辟支佛，<a id="a-OS"></a>决定向佛智，<a id="a-OT"></a>一切众魔及诸烦恼所不能制，<a id="a-OU"></a>安住菩萨智慧明中，<a id="a-OV"></a>善修应空、<a id="a-OW"></a>无相、<a id="a-OX"></a>无愿解脱门，<a id="a-OY"></a>专以慧方便行助菩提法。<a id="a-OZ"></a>是菩萨住现前地，<a id="a-Oa"></a>于般若波罗蜜中得转胜行，<a id="a-Ob"></a>得第三上顺忍，<a id="a-Oc"></a>以顺是法无有违逆故。</p>
  <p id="aOd">“菩萨住是现前地中，<a id="a-Oe"></a>得见数百、<a id="a-Of"></a>数千佛，<a id="a-Og"></a>乃至数百千万亿佛，<a id="a-Oh"></a>供养恭敬，<a id="a-Oi"></a>尊重赞叹，<a id="a-Oj"></a>衣服、<a id="a-Ok"></a>饮食、<a id="a-Ol"></a>卧具、<a id="a-Om"></a>医药，<a id="a-On"></a>亲近诸佛，<a id="a-Oo"></a>于诸佛所听法；<a id="a-Op"></a>听法已，<a id="a-Oq"></a>如实随智慧光明故，<a id="a-Or"></a>如所说行，<a id="a-Os"></a>令诸佛欢喜。<a id="a-Ot"></a>是人转胜，<a id="a-Ou"></a>知诸佛法藏，<a id="a-Ov"></a>乃至无量百千万亿劫，<a id="a-Ow"></a>诸善根转妙明净。<a id="a-Ox"></a>诸佛子，<a id="a-Oy"></a>譬如真金，<a id="a-Oz"></a>以琉璃磨莹，<a id="a-P0"></a>光色转胜；<a id="a-P1"></a>菩萨住此现前地，<a id="a-P2"></a>以慧方便故，<a id="a-P3"></a>善根转胜，<a id="a-P4"></a>明净寂灭，<a id="a-P5"></a>余地所不及。<a id="a-P6"></a>诸佛子，<a id="a-P7"></a>譬如月明，<a id="a-P8"></a>能令众生身得清净，<a id="a-P9"></a>四种风吹不能遏绝；<a id="a-PA"></a>菩萨摩诃萨住是现前地，<a id="a-PB"></a>善根转胜，<a id="a-PC"></a>能灭无量众生烦恼之火，<a id="a-PD"></a>四种恶魔所不能坏。</p>
  <p id="aPE">“诸佛子，<a id="a-PF"></a>是名诸菩萨摩诃萨现前地。<a id="a-PG"></a>菩萨住是地中，<a id="a-PH"></a>多作善化自在天王，<a id="a-PI"></a>智慧猛利，<a id="a-PJ"></a>能破一切增上慢者，<a id="a-PK"></a>声闻问难不能穷尽。<a id="a-PL"></a>有所施作，<a id="a-PM"></a>布施、<a id="a-PN"></a>爱语、<a id="a-PO"></a>利益、<a id="a-PP"></a>同事，<a id="a-PQ"></a>皆不离念佛、<a id="a-PR"></a>念法、<a id="a-PS"></a>念诸菩萨伴，<a id="a-PT"></a>乃至不离念一切种智，<a id="a-PU"></a>常发愿言：<a id="a-PV"></a>‘我于一切众生为首为尊，<a id="a-PW"></a>乃至于一切众生为依止者。<a id="a-PX"></a>’是菩萨若欲勤行精进，<a id="a-PY"></a>于须臾间，<a id="a-PZ"></a>得十万亿三昧，<a id="a-Pa"></a>乃至能示十万亿菩萨眷属；<a id="a-Pb"></a>若以愿力，<a id="a-Pc"></a>能过是数不可称计，<a id="a-Pd"></a>若干百千万亿劫。<a id="a-Pe"></a>”</p>
  <p id="aPf">尔时，<a id="a-Pg"></a>金刚藏菩萨欲令此义明了故，<a id="a-Ph"></a>而说偈言：</p>
  <p id="aPi">“诸菩萨已得，<a id="a-Pj"></a>　具足行五地，</p>
  <p id="aPk">知诸法无相，<a id="a-Pl"></a>　无相无生灭，</p>
  <p id="aPm">本来常清净，<a id="a-Pn"></a>　无有诸戏论，</p>
  <p id="aPo">修集如是智，<a id="a-Pp"></a>　得入第六地。</p>
  <p id="aPq">诸法常离相，<a id="a-Pr"></a>　不取亦不舍，</p>
  <p id="aPs">性空犹如幻，<a id="a-Pt"></a>　离二无分别；</p>
  <p id="aPu">若能顺如是，<a id="a-Pv"></a>　微妙之理趣，</p>
  <p id="aPw">心无有违逆，<a id="a-Px"></a>　得入第六地。</p>
  <p id="aPy">住于利顺忍，<a id="a-Pz"></a>　智慧得力故，</p>
  <p id="aQ0">观察于一切，<a id="a-Q1"></a>　世间生灭相，</p>
  <p id="aQ2">悉知诸世间，<a id="a-Q3"></a>　皆从痴闇出，</p>
  <p id="aQ4">痴闇若灭者，<a id="a-Q5"></a>　则无诸世间。</p>
  <p id="aQ6">观择因缘法，<a id="a-Q7"></a>　随顺第一义，</p>
  <p id="aQ8">而不坏缘报，<a id="a-Q9"></a>　所作及假名，</p>
  <p id="aQA">如实无作者，<a id="a-QB"></a>　亦无有受者，</p>
  <p id="aQC">如是观有为，<a id="a-QD"></a>　如云无实事。</p>
  <p id="aQE">不知真谛义，<a id="a-QF"></a>　名之为无明，</p>
  <p id="aQG">从是则生思，<a id="a-QH"></a>　身口行得报，</p>
  <p id="aQI">从行故有识，<a id="a-QJ"></a>　即生于名色，</p>
  <p id="aQK">如是生世间，<a id="a-QL"></a>　至生死苦聚。</p>
  <p id="aQM">了知于三界，<a id="a-QN"></a>　但从心而有，</p>
  <p id="aQO">知十二因缘，<a id="a-QP"></a>　在于一心中，</p>
  <p id="aQQ">如是则生死，<a id="a-QR"></a>　但从心而出，</p>
  <p id="aQS">心若得灭者，<a id="a-QT"></a>　生死则亦灭。</p>
  <p id="aQU">无明二种作，<a id="a-QV"></a>　作痴作于业，</p>
  <p id="aQW">乃至于老死，<a id="a-QX"></a>　破散坏五阴，</p>
  <p id="aQY">从于此事边，<a id="a-QZ"></a>　具出于苦恼，</p>
  <p id="aQa">是事若尽者，<a id="a-Qb"></a>　苦恼则亦尽。</p>
  <p id="aQc">无明若具足，<a id="a-Qd"></a>　相续则不断，</p>
  <p id="aQe">因缘若不具，<a id="a-Qf"></a>　则断于相续；</p>
  <p id="aQg">无明及爱取，<a id="a-Qh"></a>　即是烦恼道，</p>
  <p id="aQi">行有是业道，<a id="a-Qj"></a>　余则是苦道。</p>
  <p id="aQk">痴至于六入，<a id="a-Ql"></a>　是名为行苦，</p>
  <p id="aQm">触受是苦苦，<a id="a-Qn"></a>　余分是坏苦，</p>
  <p id="aQo">灭三苦相续，<a id="a-Qp"></a>　则更无有我。</p>
  <p id="aQq">无明及诸行，<a id="a-Qr"></a>　则是过去世；</p>
  <p id="aQs">识与及于受，<a id="a-Qt"></a>　是则为现在；</p>
  <p id="aQu">从爱而生苦，<a id="a-Qv"></a>　则是未来世；</p>
  <p id="aQw">无明若灭者，<a id="a-Qx"></a>　是则无有苦。</p>
  <p id="aQy">痴从众缘生，<a id="a-Qz"></a>　则生于诸缚；</p>
  <p id="aR0">众缘若灭者，<a id="a-R1"></a>　则灭于诸缚。</p>
  <p id="aR2">从因而生果，<a id="a-R3"></a>　因灭则果灭，</p>
  <p id="aR4">如是观诸法，<a id="a-R5"></a>　自性则皆空。</p>
  <p id="aR6">随顺于无明，<a id="a-R7"></a>　则有世间出，</p>
  <p id="aR8">若逆于无明，<a id="a-R9"></a>　是则断于有。</p>
  <p id="aRA">从是则有是，<a id="a-RB"></a>　是无则无是，</p>
  <p id="aRC">如是十种观，<a id="a-RD"></a>　甚深因缘法。</p>
  <p id="aRE">观因缘相续，<a id="a-RF"></a>　去来及现在，</p>
  <p id="aRG">不离一心中，<a id="a-RH"></a>　分别有三道。</p>
  <p id="aRI">从三种苦观，<a id="a-RJ"></a>　及以生灭法，</p>
  <p id="aRK">无所有而尽，<a id="a-RL"></a>　能行逆顺观。</p>
  <p id="aRM">菩萨如是入，<a id="a-RN"></a>　十二因缘法，</p>
  <p id="aRO">知空犹如幻，<a id="a-RP"></a>　如梦亦如影，</p>
  <p id="aRQ">如焰亦如化，<a id="a-RR"></a>　虚诳无作者，</p>
  <p id="aRS">亦无有受者，<a id="a-RT"></a>　但诳于愚人。</p>
  <p id="aRU">如是观因缘，<a id="a-RV"></a>　智者所修空，</p>
  <p id="aRW">无缘则无相，<a id="a-RX"></a>　知此二虚假，</p>
  <p id="aRY">其诸一切有，<a id="a-RZ"></a>　于中无所愿，</p>
  <p id="aRa">但以大悲心，<a id="a-Rb"></a>　愍度众生故。</p>
  <p id="aRc">如是诸大士，<a id="a-Rd"></a>　修习解脱门，</p>
  <p id="aRe">悲心爱乐佛，<a id="a-Rf"></a>　无量诸功德。</p>
  <p id="aRg">知诸有为法，<a id="a-Rh"></a>　皆从和合有，</p>
  <p id="aRi">即得万空定，<a id="a-Rj"></a>　无相愿亦尔。</p>
  <p id="aRk">智慧转增进，<a id="a-Rl"></a>　入于上顺忍，</p>
  <p id="aRm">得于诸菩萨，<a id="a-Rn"></a>　无为智解脱。</p>
  <p id="aRo">如是诸善根，<a id="a-Rp"></a>　转胜明净利，</p>
  <p id="aRq">供养无量佛，<a id="a-Rr"></a>　诸佛所称赞。</p>
  <p id="aRs">常于诸佛所，<a id="a-Rt"></a>　出家学佛道，</p>
  <p id="aRu">到诸佛法藏，<a id="a-Rv"></a>　善根转增长；</p>
  <p id="aRw">犹以琉璃宝，<a id="a-Rx"></a>　莹磨于真金，</p>
  <p id="aRy">光明转清净，<a id="a-Rz"></a>　其喻亦如是。</p>
  <p id="aS0">如于虚空中，<a id="a-S1"></a>　满月光清净，</p>
  <p id="aS2">四种风所吹，<a id="a-S3"></a>　不能令遏绝；</p>
  <p id="aS4">菩萨智慧光，<a id="a-S5"></a>　灭诸烦恼热，</p>
  <p id="aS6">四魔不能制，<a id="a-S7"></a>　其喻亦如是。</p>
  <p id="aS8">菩萨住是地，<a id="a-S9"></a>　多作善化王，</p>
  <p id="aSA">诸根悉猛利，<a id="a-SB"></a>　能破增上慢，</p>
  <p id="aSC">所作诸善业，<a id="a-SD"></a>　皆随顺智慧，</p>
  <p id="aSE">声闻诸问难，<a id="a-SF"></a>　不能得穷尽。</p>
  <p id="aSG">是佛子若欲，<a id="a-SH"></a>　如是勤精进，</p>
  <p id="aSI">能得于百千，<a id="a-SJ"></a>　亿数诸三昧，</p>
  <p id="aSK">得见于百千，<a id="a-SL"></a>　亿数十方佛，</p>
  <p id="aSM">如春清了时，<a id="a-SN"></a>　日光明则净。</p>
  <p id="aSO">如是第六地，<a id="a-SP"></a>　深妙难知见，</p>
  <p id="aSQ">声闻所不了，<a id="a-SR"></a>　大士略说竟。<a id="a-SS"></a>”</p>
 </body>
</html>