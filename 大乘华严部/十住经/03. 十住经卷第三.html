<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什"/>
  <meta name="author" content="佛陀耶舍/姚秦"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>十住经卷第三</title>
</head>
<body>
  <h1 class="head">十住经卷第三</h1>
  <h2>焰地第四</h2>
  <p>诸佛子闻说，　如是地相义，</p>
  <p>深妙无有量，　心皆大欢喜，</p>
  <p>散众名华香，　供养于如来，</p>
  <p>地及大海水，　悉皆大震动。</p>
  <p>天诸婇女等，　于上虚空中，</p>
  <p>同以微妙音，　歌颂此上法。</p>
  <p>他化自在王，　闻以大欢喜，</p>
  <p>雨摩尼珠宝，　以散于佛上，</p>
  <p>踊跃称赞言：“善哉佛出世！</p>
  <p>功德藏流布，　利益于我等。</p>
  <p>我今闻说此，　菩萨地相义，</p>
  <p>是事百千劫，　难闻而得闻。</p>
  <p>愿更说后地，　利益诸天人，</p>
  <p>佥皆喜欲闻，　得地诸行相。”</p>
  <p></p>
  <p>解脱月菩萨，　重请金刚藏：</p>
  <p>“愿为诸菩萨，　说至四地行。”</p>
  <p>尔时，金刚藏菩萨摩诃萨，语解脱月菩萨言：“佛子，诸菩萨摩诃萨，具足清净行第三地已，欲得第四地者，当以十法明门，得入此四地。何等为十？一、思量众生性，二、思量法性，三、思量世界性，四、思量虚空性，五、思量识性，六、思量欲界性，七、思量色界性，八、思量无色界性，九、思量快信解性，十、思量大心性。诸佛子，菩萨，以此十法明门，能从三地，入第四地。</p>
  <p>“诸佛子，菩萨摩诃萨，若得第四菩萨焰地，即于如来家转有势力，得内法故，有十种智。何等为十？一、不退转心，二、于三宝中得不坏信清净毕竟智，三、修习观生灭，四、修习诸法本来不生，五、常修习转还世间行，六、修习知业因缘故有生，七、修习分别生死涅槃门差别，八、修习众生业差别，九、修习前际后际差别，十、修习现在常灭不住行。是十智心，则生佛家转得势力。</p>
  <p>“复次，佛子，菩萨摩诃萨住是菩萨第四地，观内身循身观，精勤一心除世间贪忧；观外身循身观，精勤一心除世间贪忧；观内外身循身观，精勤一心除世间贪忧；观内受、外受、内外受，内心、外心、内外心，内法、外法、内外法，循法观，精勤一心除世间贪忧。是菩萨未生恶不善法为不生故，欲生勤精进发心正断；已生诸恶不善法为断故，欲生勤精进发心正断；未生诸善法为生故，欲生勤精进发心正行；已生诸善法为住不失，修增广故，欲生勤精进发心正行。是菩萨修行四如意分，欲定断行成就修如意分，依止厌、依止离、依止灭，回向于舍；精进定断行成就修如意分，心定断行成就修如意分，思惟定断行成就修如意分，依止厌、离、灭，回向于舍。是菩萨修行信根，依止厌、离、灭，回向于舍；精进根、念根、定根，修行慧根，依止厌、离、灭，回向于舍。是菩萨修行信力，依止厌、离、灭，回向于舍；精进力、念力、定力，修行慧力，依止厌、离、灭，回向于舍。是菩萨修行念觉分，依止厌、离、灭，回向于舍；择法觉分、精进觉分、喜觉分、除觉分、定觉分，修行舍觉分，依止厌、离、灭，回向于舍。是菩萨修行正见，依止厌、离、灭，回向于舍；正思惟、正语、正业、正命、正精进、正念，修行正定，依止厌、离、灭，回向于舍。是菩萨以不舍众生心故行，以本愿力故，大悲为首，大慈合行，为摄一切智，为庄严佛国，为具佛诸力、无畏、不共法、三十二相、八十种好、具足音声，为随顺佛深解脱，为思惟大智慧方便故行。</p>
  <p>“诸佛子，诸菩萨摩诃萨住菩萨焰地，所有身见著等，著我、著众生，著人、寿者、知者、见者，著五阴、十二入、十八界，所起屈伸卷舒出没，推求心所行爱著宝重所见，为归为洲，皆悉断灭。是菩萨转倍精进，慧方便所生助道法，随所修行，心转柔和堪任有用，心无疲惓转求上法，增益智慧救一切世间，随顺诸师，恭敬受教，如所说行。是菩萨尔时知恩知报恩，心转和善，同止安乐，直心、软心，无有邪曲行正定行，无有憍慢则易与语，随顺教诲得说者意，如是具足善心、软心、寂灭心、忍辱心，净地诸法思惟修行。是菩萨尔时成不转精进者，不舍精进，不坏精进，不厌精进，不惓精进，广大精进，无边精进，猛利精进，无等等精进，救一切众生精进，分别是道非道精进。是菩萨心志清净，不失深心，信解明利，诸善根增长，远离世间垢浊，不信疑悔等皆已灭尽，无疑无悔现前具足，于一切佛大信解事中，不厌不舍自然习乐，无量之心常现在前。</p>
  <p>“菩萨住是第四焰地，能见诸佛数百、数千、数千万亿那由他佛，供养恭敬，尊重赞叹，衣服、饮食、卧具、医药，亲近诸佛，一心听法；听受法已，能信奉持，多于佛所出家修道。是菩萨乐心、深心清净，信解平等转更明了，住寿多劫，若干百千万亿那由他劫，善根转胜明利。诸佛子，如上真金以为庄严，余金不及；如是诸菩萨摩诃萨，住此菩萨焰地，诸善根转增明利，下地菩萨所不能及。譬如摩尼珠，光明清净能照四方，余宝不及；雨渍水浇，光明不灭。菩萨住焰地中，下地菩萨所不能及；一切诸魔及诸烦恼，皆不能坏其智慧。</p>
  <p>“诸佛子，是名略说诸菩萨摩诃萨第四焰地。菩萨摩诃萨住是地中，多作须夜摩天王，多教化众生破于我心。所作善业，若布施、若爱语、若利益、若同事，皆不离念佛、不离念法、不离念诸菩萨摩诃萨为伴，乃至不离念具足一切种智，常生是心：‘我当何时，于一切众生中为首为尊，乃至于一切众生中为依止者？’是菩萨摩诃萨，若欲如是勤行精进，须臾之间得百亿三昧，乃至示现百亿菩萨以为眷属；若以愿力，自在示现过于此数，若干百千万亿那由他不可计劫。”</p>
  <p>尔时，金刚藏菩萨欲重明此义，而说偈言：</p>
  <p>“诸菩萨具足，　修治明地已，</p>
  <p>观诸众生性，　法性世间性，</p>
  <p>虚空性识性，　三界性信解，</p>
  <p>深心清净故，　得入第四地。</p>
  <p>即于如来家，　增长得势力，</p>
  <p>不退于佛道，　三宝不坏信。</p>
  <p>观生灭无作，　知世间转行，</p>
  <p>从业而有生，　生死涅槃异。</p>
  <p>知众生诸业，　观法先后际，</p>
  <p>不住常灭相，　佛家生势力。</p>
  <p>诸大菩萨等，　得如是法已，</p>
  <p>怜愍诸众生，　习身受心法，</p>
  <p>内外四念处，　依止于厌离，</p>
  <p>亦依止寂灭，　回向于涅槃。</p>
  <p>除灭恶法故，　善法得增长，</p>
  <p>习行四正法，　修四如意分，</p>
  <p>习行于五根，　及以修五力，</p>
  <p>修习七觉意，　行于八圣道，</p>
  <p>修习如是法，　皆为众生故。</p>
  <p>本愿之所助，　慈悲心为首，</p>
  <p>求觅一切智，　为净诸佛土，</p>
  <p>成十力功德，　无畏不共法，</p>
  <p>诸音声言说，　甚深妙道法，</p>
  <p>及无碍解脱，　大智慧方便。</p>
  <p>从身见为首，　六十二见等，</p>
  <p>众生见人见，　命者知者见，</p>
  <p>于诸阴界入，　之所贪著处，</p>
  <p>得是第四地，　皆悉已除断。</p>
  <p>随断烦恼业，　其心亦随净，</p>
  <p>诸所作善业，　皆为救世间。</p>
  <p>菩萨柔软心，　常不为放逸，</p>
  <p>堪用心直心，　求利众生心，</p>
  <p>如此所求事，　皆为无上道，</p>
  <p>大智慧职位，　利益世间故。</p>
  <p>深心敬养师，　如说乐修行，</p>
  <p>知恩报恩者，　易化无瞋恨，</p>
  <p>无有邪曲心，　柔和同止乐，</p>
  <p>修习如是法，　精进不退转。</p>
  <p>菩萨住是地，　深心及直心，</p>
  <p>净心与信解，　皆转得明净，</p>
  <p>增长诸善根，　垢浊疑悔法，</p>
  <p>如是等诸事，　皆悉得除灭。</p>
  <p>诸菩萨住是，　第四焰地中，</p>
  <p>得值无量佛，　咨受所说法，</p>
  <p>于是诸佛所，　出家难沮坏，</p>
  <p>如真金庄严，　余金所不及。</p>
  <p>菩萨住是地，　诸功德深心，</p>
  <p>智慧及方便，　所行清净道，</p>
  <p>乃至千亿魔，　皆所不能坏，</p>
  <p>如真妙明珠，　不为水雨败。</p>
  <p>菩萨住是地，　天人所供养，</p>
  <p>多作夜摩王，　能转诸邪见，</p>
  <p>所作诸善业，　皆为佛智慧，</p>
  <p>其心常坚固，　不可得动转。</p>
  <p>若勤行精进，　得百亿三昧，</p>
  <p>能见百亿佛，　愿力则过是。</p>
  <p>如是第四地，　清净名为焰，</p>
  <p>无量福慧者，　今已解说竟。”</p>
  <h2>难胜地第五</h2>
  <p>诸菩萨闻是，　第四地行法，</p>
  <p>心皆大欢喜，　踊跃无有量，</p>
  <p>雨天众宝华，　雰雰如雪下，</p>
  <p>咸赞言善哉！　金刚藏大士，</p>
  <p>他化自在王，　与诸眷属等，</p>
  <p>于上虚空中，　心皆大欢喜，</p>
  <p>放众妙光明，　作天诸伎乐，</p>
  <p>歌叹佛功德。　并及菩萨众，</p>
  <p>天诸婇女等，　各以清妙音，</p>
  <p>同声称赞佛，　而说如是言：</p>
  <p>“世尊久远来，　勤苦所求愿，</p>
  <p>无上正真道，　于今始乃得！</p>
  <p>利益天人者，　久乃今得见！</p>
  <p>释迦牟尼佛，　今至于天宫，</p>
  <p>从久远已来，　今始异相动！</p>
  <p>久远世已来，　今始放妙光！</p>
  <p>众生从久来，　今始得安乐！</p>
  <p>久来方得闻，　大慈悲德音，</p>
  <p>度诸功德岸，　久远今乃值！</p>
  <p>圣王能悉破，　憍慢我心等，</p>
  <p>无比可供养，　而今得供养，</p>
  <p>能开诸天道，　使得一切智！</p>
  <p>世尊甚清净，　无量如虚空，</p>
  <p>不染于世法，　如莲华在水；</p>
  <p>处世最高大，　犹如大海中，</p>
  <p>须弥金山王，　是故欢喜礼！”</p>
  <p></p>
  <p>如是诸天女，　各以众妙音，</p>
  <p>敬心歌颂已，　默然而观佛。</p>
  <p>解脱月菩萨，　请金刚藏言：</p>
  <p>“菩萨得五地，　相貌之因缘？”</p>
  <p>金刚藏菩萨摩诃萨，语解脱月菩萨言：“佛子，诸菩萨摩诃萨已具足第四地，欲得第五地，以十平等心，能入第五地。何等为十？一、过去佛法平等，二、未来佛法平等，三、现在佛法平等，四、戒净平等，五、心净平等，六、除见疑悔净平等，七、知道非道净平等，八、行知见净平等，九、诸菩提分法转胜净平等，十、等化众生净平等。</p>
  <p>“诸佛子，诸菩萨摩诃萨以是十平等净心，具足得入于五地。善修菩提法故，深心清净故，求转胜道故，则能得佛道。是菩萨得大愿力，以慈悲心不舍于一切，以得念慧心道理之势力，修习于福慧，不舍起方便，欲得转胜道上地，明观法受，诸佛神力所护，生定不退心，如实知是苦圣谛、是苦集谛、是苦灭谛、是至灭苦道谛。是菩萨善知世谛，善知第一义谛，善知相谛，善知差别谛，善知示成谛，善知事谛，善知生起谛，善知尽无生谛，善知令入道谛，次第成菩萨诸地故，善知习如来智谛。尔时菩萨常在一乘故，善知第一义谛，随众生意令欢喜故知世谛；分别诸法自相故，知相谛；诸法各异故，知差别谛；分别诸阴、界、入故，知示成谛；以身心苦恼故，知苦谛；诸道生相续故，知集谛；毕竟灭一切恼热故，知灭谛；起不二法故，知道谛；以一切种智，知一切法次第，成一切菩萨地故，善知习如来智谛；以信解力故，知非得无尽谛智。菩萨如是以此诸谛智，如实知一切有为法虚伪诳诈、败坏相、假住须臾，诳惑凡夫人。</p>
  <p>“菩萨尔时于众生中，大悲转胜而现在前，能生大慈光明，得如是智慧力，不舍一切众生，常求佛智慧。如实观一切有为法先际、后际：知众生从先际，无明有爱故生，流转生死，于五阴归处不能动发，增大苦恼聚，是中无我、无我所、无众生、无人、无知者、无寿命者；后际亦如是，如是无所有，而愚痴贪著不断，不知无边有出无出。尔时作是念：‘凡夫众生甚为可怪！无明痴故，有无量无边阿僧祇身已灭、今灭、当灭。如是常受生死，不能于身生厌离想，转更增长机关苦身，常为生死水漂不能得返，归五阴舍不能舍离，不畏四大毒蛇，不能拔出憍慢见箭，不能灭除贪恚痴焰，不能破坏无明愚闇，不能干竭爱著大海，不求十力大圣导师，常随魔意，于生死城中多为诸恶觉观所转。如是苦恼孤穷众生，无有救者，无有舍者，无有究竟道者。唯我一人，独无等侣，修集福德智慧。以是资粮，令此一切众生得住毕竟清净，乃至使得一切法中佛无碍智力。’如是思惟，从正观生于智力，发愿所作一切善根，皆为度诸众生故，为一切众生求好事故，求安乐故，为利益一切众生故，为解脱一切众生故，为一切众生无苦恼故，为一切众生无粗恶故，为一切众生心清净故，为调伏一切众生故，为灭一切众生诸忧恼苦满其愿故。</p>
  <p>“是菩萨尔时住此第五难胜地中，不忘诸法故，名为念者；决定智慧故，名为智者；知经书意次第故，名为有道者；自护护彼故，名为有惭愧者；不舍持戒故，名为坚心者；善思惟是处非处故，名为觉者；不随他故，名为随智者；善分别诸法章句义故，名为随慧者；善修禅定故，名为得神通者；随世间法行故，名为方便者；善集福德资粮故，名为无厌足者；常求智慧因缘故，名为不舍者；集大慈大悲因缘故，名为无疲惓者；常正忆念故，名为远离破戒者；深心求佛十力、四无所畏、十八不共法故，名为常念佛法者；常令众生离恶修善故，名为庄严佛国者；种诸福德庄严三十二相、八十种好故，名为行种种善业者；求庄严佛身口意故，名为常行精进者；供养一切说法菩萨故，名为乐大恭敬者；一切菩萨诸世间方便中心无瞋碍故，名为心无碍者；常乐教化众生故，名为昼夜远离余心者。菩萨如是行时布施，亦教化众生；爱语、利益、同事，亦教化众生；又以色身示现，亦教化众生；亦以说法教化众生，亦示菩萨行事教化众生，亦示诸佛大事教化众生，亦示生死过恶教化众生，亦示诸佛智慧利益教化众生。菩萨如是修习，以大神力种种因缘方便道教化众生。是菩萨虽种种因缘方便，心常在佛智，而不退失善根，又复常求转胜利益众生法。是人利益众生故，世间所有经书伎艺、文章算数、名性经书、治病医方，所谓治干消病、小儿病、鬼著病、蛊毒病、癞病等，伎乐歌舞，戏笑欢娱经书，国土城郭、聚落室宅、园观池泉、华果、药草、林树，金、银、摩尼珠、琉璃、珊瑚、琥珀、砗磲、玛瑙，示诸宝聚，日月、五星、二十八宿，占相吉凶，地动梦书怪相，身中诸相，布施、持戒摄伏其心，禅定、神通、四禅、四无量心、四无色定。凡诸不恼众生事，安乐众生事，怜愍众生故，出令入诸佛无上之法。</p>
  <p>“菩萨住是难胜地，值数百、数千、数万亿佛，供养尊重赞叹，衣服、饮食、卧具、医药，亲近听法，听法已出家；出家已，于诸佛所听受经法，而为法师说法利益，得转胜多闻诸三昧，乃至过百千万亿劫不忘此事。是菩萨尔时，一切福德善根转胜明净。佛子，譬如成炼真金，以砗磲磨莹，其光转胜；菩萨住是地中，方便智慧力故，功德善根转净明胜，下地所不及。又如日月星宿、诸天宫殿，风持令去，不失法度；如是，佛子，菩萨住难胜地，以方便思惟故，福德善根转倍明净，而不取证，亦不疾至佛道。</p>
  <p>“诸佛子，是名诸菩萨摩诃萨难胜地，今已略说。菩萨摩诃萨住是地中，多作兜率陀天王，诸根猛利，能摧伏一切外道。有所作业，若布施、爱语、利益、同事，皆不离念佛、念法、念菩萨伴，乃至不离念具足一切种智：‘我当何时，于众生中为首为尊，乃至于一切众生中为依止者？’诸佛子，是菩萨若欲如是勤行精进，须臾之间，能得千亿三昧，乃至示千亿菩萨以为眷属；若以愿力神力，自在复过是数，若干百千万亿不可得知。”</p>
  <p>尔时，金刚藏菩萨欲明此义故，重说偈言：</p>
  <p>“诸菩萨具足，　四地行法已，</p>
  <p>思惟三世佛，　戒等心亦等，</p>
  <p>除见疑悔等，　道非道行等，</p>
  <p>观诸平等已，　得入第五地。</p>
  <p>四念处为弓，　诸根为利箭，</p>
  <p>四正勤为马，　四如意为车，</p>
  <p>五力以为铠，　破诸烦恼贼，</p>
  <p>勇健不退转，　直入第五地。</p>
  <p>惭愧无垢衣，　净戒以为香，</p>
  <p>七觉为华鬘，　禅定为涂香，</p>
  <p>智慧与方便，　种种念庄严，</p>
  <p>如是得入诸，　陀罗尼园林。</p>
  <p>四如意为足，　正念为头项，</p>
  <p>慈悲明净眼，　利智慧为牙，</p>
  <p>以空无我吼，　破诸烦恼贼，</p>
  <p>如是人师子，　能入第五地。</p>
  <p>是菩萨得至，　住于第五地，</p>
  <p>转修胜净法，　皆为佛道故，</p>
  <p>常行慈悲心，　未曾有厌惓，</p>
  <p>但为修习此，　第五地行法。</p>
  <p>深集二资粮，　福德及智慧，</p>
  <p>种种方便力，　欲得上明观。</p>
  <p>常为佛所护，　得成于念慧。</p>
  <p>次第能善观，　如实知诸谛，</p>
  <p>第一谛世谛，　差别谛成谛，</p>
  <p>事生灭道谛，　至无障碍谛。</p>
  <p>如是观诸谛，　心微妙清净，</p>
  <p>虽为未能得，　无障碍解脱，</p>
  <p>以能有智慧，　及与信力故，</p>
  <p>得胜于一切，　世间诸智慧。</p>
  <p>如是观诸谛，　悉知有为法，</p>
  <p>虚妄伪诈诳，　无有一坚实，</p>
  <p>能得于诸佛，　慈悲光明分，</p>
  <p>为诸众生故，　专心求佛慧。</p>
  <p>知有为先后，　众生甚可愍，</p>
  <p>堕在无明闇，　爱因缘所系。</p>
  <p>是菩萨能拔，　世间之苦恼，</p>
  <p>知法无寿者，　犹如草木等。</p>
  <p>众生常以二，　烦恼因缘故，</p>
  <p>从于先世来，　后世亦如是，</p>
  <p>相续不断绝，　不能尽苦边，</p>
  <p>于此生愍伤，　我当度脱之。</p>
  <p>不出五阴舍，　不畏四大害，</p>
  <p>不拔诸邪箭，　不灭三毒焰，</p>
  <p>不破无明闇，　堕在大爱海，</p>
  <p>无有智慧明，　离大导师故。</p>
  <p>知如是事已，　转加勤精进，</p>
  <p>有所作起业，　皆为度众生，</p>
  <p>常念正念慧，　修道有惭愧，</p>
  <p>坚心与智慧，　转更令增益。</p>
  <p>修福慧无厌，　持戒不羸弱，</p>
  <p>求多闻无倦，　正修净佛土，</p>
  <p>种相好音声，　因缘无厌足，</p>
  <p>所作诸善业，　皆为利众生。</p>
  <p>为利世间故，　造立经书等，</p>
  <p>名姓鬼病方，　歌舞戏笑等，</p>
  <p>堂阁园林法，　衣服诸饮食，</p>
  <p>示种种宝聚，　令众得欢喜。</p>
  <p>占日月五星，　二十八宿等，</p>
  <p>地动吉凶相，　梦书诸怪事，</p>
  <p>布施持戒等，　离欲修禅定，</p>
  <p>四无量神通，　安乐世间故。</p>
  <p>大智慧菩萨，　得此难胜地，</p>
  <p>供养数亿佛，　从佛而听法，</p>
  <p>而修诸善根，　皆悉得明净；</p>
  <p>犹如砗磲宝，　莹磨于真金，</p>
  <p>譬如宝宫殿，　随风不失法，</p>
  <p>世法利不染，　如莲华在水。</p>
  <p>菩萨住是地，　多作兜率王，</p>
  <p>诸根转猛利，　破诸外道见，</p>
  <p>所作诸善业，　皆为佛智慧，</p>
  <p>得佛力无畏，　能度诸众生。</p>
  <p>是菩萨勤修，　转胜精进力，</p>
  <p>能得千万亿，　诸深妙三昧；</p>
  <p>供养千亿佛，　能动千世界，</p>
  <p>随其所愿力，　过是数无量。</p>
  <p>如是第五地，　种种诸方便，</p>
  <p>上智慧大人，　如法解说竟。”</p>
  <h2>现前地第六</h2>
  <p>诸菩萨闻说，　上地之行相，</p>
  <p>在于虚空中，　雨众妙珍宝，</p>
  <p>放清净光明，　供养于世尊，</p>
  <p>咸赞言善哉，　善哉金刚藏！</p>
  <p>时有无量亿，　诸天皆欢喜，</p>
  <p>于上虚空中，　雨众宝末香，</p>
  <p>光明相绮错，　微妙甚可乐，</p>
  <p>众香华璎珞，　幡盖雨佛上。</p>
  <p>他化自在王，　与诸眷属等，</p>
  <p>雨众妙宝物，　雰雰如云下，</p>
  <p>歌颂供养佛，　称叹金刚藏，</p>
  <p>咸赞言善哉，　善哉快说此！</p>
  <p>千万亿天女，　于上虚空中，</p>
  <p>作众天音乐，　歌叹佛功德，</p>
  <p>咸作如是言：“如来之所说，</p>
  <p>微妙无有量，　能灭诸烦恼。</p>
  <p>诸法本性空，　无有毫末相，</p>
  <p>空无有分别，　同若如虚空。</p>
  <p>无有去住相，　亦无有戏论，</p>
  <p>本来常清净，　如如无分别。</p>
  <p>若人能通达，　一切诸法性，</p>
  <p>于有于无中，　其心不动摇，</p>
  <p>但以大悲心，　为度诸众生。</p>
  <p>是名诸佛子，　从佛口法生，</p>
  <p>常行于布施，　利益诸众生；</p>
  <p>本来虽善净，　持戒而坚心；</p>
  <p>虽知法无伤，　而行于忍辱；</p>
  <p>虽知法性离，　而行于精进；</p>
  <p>虽先灭烦恼，　而入于诸禅；</p>
  <p>虽先解法空，　而选择诸法；</p>
  <p>寂灭智虽多，　而求利世间，</p>
  <p>能灭诸恶者，　名之为大人。”</p>
  <p></p>
  <p>如是诸天女，　百千种妙音，</p>
  <p>称赞歌颂已，　皆默然观佛。</p>
  <p>解脱月菩萨，　请金刚藏言：</p>
  <p>“当以何相貌，　得成第六地？”</p>
  <p>金刚藏菩萨言：“诸佛子，菩萨摩诃萨已能具足五地行，欲入六地，当以十平等法，得入于六地。何等为十？一、以无性故，一切法平等；二、以无想故，一切法平等；三、以无生故，一切法平等；四、以无灭故，一切法平等；五、以本来清净故，一切法平等；六、以无戏论故，一切法平等；七、以不取不舍故，一切法平等；八、以离故，一切法平等；九、以幻梦、影响、水中月、镜像、焰化故，一切法平等；十、以有无不二故，一切法平等。</p>
  <p>“诸佛子，诸菩萨摩诃萨具足五地行，以是十平等法，能入第六地。诸佛子，若菩萨摩诃萨能如是观一切法性，能忍随顺得第六地，无生法忍虽未现前，心已明利，成就顺忍。是菩萨观一切法如是相，大悲为首增长具足。更以胜观观世间生灭相，故作是念：‘世间所有受身生处，皆以贪著我故。若离著我，则无世间生处。诸凡夫人愚痴所盲，贪著于我常乐求有，恒随邪念行邪妄道，习起三行罪行、福行、不动行；以是行故，起热心种子；有漏有取心故，起生死身。所谓：业为地，识为种子，无明覆蔽爱水为润，我心溉灌，种种诸见令得增长，生名色芽；因名色故，生诸根；诸根合故，有触生；从触生受；乐受故，生渴爱；渴爱增长故，有四取；四取因缘故，起业。于有起五阴身，名为生；五阴衰变，名为老；衰变灭，名为死；老死因缘，有忧悲热恼众苦聚集。是十二因缘，无有集者，自然而集；无有散者，自然而散；因缘合则有，因缘散则无。’</p>
  <p>“菩萨摩诃萨如是于六地中，随顺观十二因缘，又作是念：‘不如实知诸谛第一义故，有无明覆心；无明业果，是名诸行；依诸行，有初识；与识共生，有四取阴；依止取阴，有名色；名色成就，有六入；诸根行尘故，有识；从是和合，生有漏触；触共生，有受；贪乐于受，名为爱；爱增长，名为取；从取起有漏业，有业有果报五阴，名为生；五阴熟，名为老熟；五阴坏，名为死；死别离时，愚人贪著心热，名为忧悲；发声啼哭五识，名为苦；意识名忧；忧苦转多，名为恼，如是但生大苦树大苦聚。如是十二因缘苦聚，无我无我所，无作者无使作者。’菩萨作是念：‘若有作者，则有作事。若无作者，则无作事。第一义中，无作者无作事。’又作是念：‘三界虚妄，但是心作。如来说所有十二因缘分，是皆依心。所以者何？随事生贪欲心，是心即是识事是行，行诳心故，名无明；识所依处，名名色；以入生贪心，名六入；三事和合有触；触共生名受；贪著所受，名为渴爱；渴爱不舍，名为取；是和合故，名为有；此有更有有相续，名为生；生变熟名为老；老坏名为死。’</p>
  <p>“此中无明有二种作：一者、缘中痴，二者、为生诸行因。行亦有二种作：一者、生未来世果报，二者、与识作因。识亦有二种作：一者、能令有相续，二者、与名色作因。名色亦有二种作：一者、互相助成，二者、与六入作因。六入亦有二种作：一者、能缘六尘，二者、能与触作因。触亦有二种作：一者、能触所缘，二者、能与受作因。受亦有二种作：一者、觉憎爱事，二者、与爱作因。爱亦有二种作：一者、所可染中生贪心，二者、与取作因。取亦有二种作：一者、能增长烦恼，二者、与有作因。有亦有二种作：一者、能于余道中生，二者、与生作因。生亦有二种作：一者、能起五阴，二者、与老作因。老亦有二种作：一者、令诸根熟，二者、与死作因。死亦有二种作：一者、坏五阴身，二者、以不见知故，而令相续不绝。是中无明缘诸行者，无明令行不断，助成行故；行缘识者，令识不断，助成识故；识缘名色者，令名色不断，助成名色故；乃至生缘老死忧悲苦恼，生不断，相续助成故。无明灭故，则诸行灭，乃至老死忧悲苦恼亦如是。是中无明若无，诸行亦无；因灭，则果灭，余分亦如是。是中无明、爱、取，是三分不断烦恼道；诸行及有，不断业道；余因缘分，不断苦道。先际、后际相续不断故，是三道不断。是三道离我、我所而有生灭，如二竹相对而住，不坚似坚。无明因缘诸行者，即是过去世事；识、名色、六入、触、受，是现在事；爱、取、有、生、老死，是未来世事，于是有三世出。无明灭故诸行灭，名为断相续说。十二因缘说名三苦：无明、行、识、名色、六入，名为行苦；触、受，名为苦苦；爱、取、生、死忧悲苦恼，名为坏苦。无明灭故，诸行灭；乃至老死，名为断三苦相续说。因无明，诸行生，余亦如是；无明灭，诸行灭，以诸行体性空故，余亦如是。无明因缘诸行，以生缚说，余亦如是；无明灭故，诸行灭，以灭缚说，余亦如是。无明因缘诸行，是随顺无所有观说；无明灭，诸行灭，是随顺尽观说，余亦如是。如是逆顺十种观十二因缘法，所谓：因缘分次第，身心所摄，自助成法，不相舍离，随三道行，分别先后际故，三苦差别故，从因缘起，生灭缚故，无所有尽观故。尔时菩萨随十二因缘，观无我、无众生、无寿命者、无人性空，离作者、使作者，无主属众，因缘无所有。如是观时，空解脱门现在前；灭此事，余不相续故，名无相解脱门现在前；知此二种，更不乐生，唯除大悲心教化众生，无愿解脱门现在前。</p>
  <p>“菩萨修行是三解脱门，离彼、我相，离作者、受者相，离有无相，悲心转增。以重悲心故，勤行精进，未满助菩提法欲令满足，菩萨作是念：‘有为和合故增，离散则灭。众缘具故增，不具故灭。我今知有为法多过故，不应具和合因缘，亦不毕竟灭有为法，为教化众生故。’诸佛子，菩萨如是知有为法，多过无性，离坚固相，无生无灭，与大慈悲和合不舍众生，即时得无障碍般若波罗蜜光明现在前。得如是智慧，具足修集取阿耨多罗三藐三菩提因缘，而不与有为法共住；观有为法性寂灭相，亦不住其中，欲具足无上菩提分故。</p>
  <p>“菩萨住现前地中，得快空三昧、性空三昧、第一义空三昧、第一空三昧、大空三昧、合空三昧、生空三昧、如实不分别空三昧、摄空三昧、离不离空三昧，如是等万空三昧门现在前，无相、无愿三昧亦如是。是菩萨住现前地中，志心、决定心、妙心、深心、不转心、不舍心、广心、无边心、乐智心、慧方便和合心，如是等心转胜增长故，随顺阿耨多罗三藐三菩提，一切外道论师不能倾动，入于智地，转声闻、辟支佛，决定向佛智，一切众魔及诸烦恼所不能制，安住菩萨智慧明中，善修应空、无相、无愿解脱门，专以慧方便行助菩提法。是菩萨住现前地，于般若波罗蜜中得转胜行，得第三上顺忍，以顺是法无有违逆故。</p>
  <p>“菩萨住是现前地中，得见数百、数千佛，乃至数百千万亿佛，供养恭敬，尊重赞叹，衣服、饮食、卧具、医药，亲近诸佛，于诸佛所听法；听法已，如实随智慧光明故，如所说行，令诸佛欢喜。是人转胜，知诸佛法藏，乃至无量百千万亿劫，诸善根转妙明净。诸佛子，譬如真金，以琉璃磨莹，光色转胜；菩萨住此现前地，以慧方便故，善根转胜，明净寂灭，余地所不及。诸佛子，譬如月明，能令众生身得清净，四种风吹不能遏绝；菩萨摩诃萨住是现前地，善根转胜，能灭无量众生烦恼之火，四种恶魔所不能坏。</p>
  <p>“诸佛子，是名诸菩萨摩诃萨现前地。菩萨住是地中，多作善化自在天王，智慧猛利，能破一切增上慢者，声闻问难不能穷尽。有所施作，布施、爱语、利益、同事，皆不离念佛、念法、念诸菩萨伴，乃至不离念一切种智，常发愿言：‘我于一切众生为首为尊，乃至于一切众生为依止者。’是菩萨若欲勤行精进，于须臾间，得十万亿三昧，乃至能示十万亿菩萨眷属；若以愿力，能过是数不可称计，若干百千万亿劫。”</p>
  <p>尔时，金刚藏菩萨欲令此义明了故，而说偈言：</p>
  <p>“诸菩萨已得，　具足行五地，</p>
  <p>知诸法无相，　无相无生灭，</p>
  <p>本来常清净，　无有诸戏论，</p>
  <p>修集如是智，　得入第六地。</p>
  <p>诸法常离相，　不取亦不舍，</p>
  <p>性空犹如幻，　离二无分别；</p>
  <p>若能顺如是，　微妙之理趣，</p>
  <p>心无有违逆，　得入第六地。</p>
  <p>住于利顺忍，　智慧得力故，</p>
  <p>观察于一切，　世间生灭相，</p>
  <p>悉知诸世间，　皆从痴闇出，</p>
  <p>痴闇若灭者，　则无诸世间。</p>
  <p>观择因缘法，　随顺第一义，</p>
  <p>而不坏缘报，　所作及假名，</p>
  <p>如实无作者，　亦无有受者，</p>
  <p>如是观有为，　如云无实事。</p>
  <p>不知真谛义，　名之为无明，</p>
  <p>从是则生思，　身口行得报，</p>
  <p>从行故有识，　即生于名色，</p>
  <p>如是生世间，　至生死苦聚。</p>
  <p>了知于三界，　但从心而有，</p>
  <p>知十二因缘，　在于一心中，</p>
  <p>如是则生死，　但从心而出，</p>
  <p>心若得灭者，　生死则亦灭。</p>
  <p>无明二种作，　作痴作于业，</p>
  <p>乃至于老死，　破散坏五阴，</p>
  <p>从于此事边，　具出于苦恼，</p>
  <p>是事若尽者，　苦恼则亦尽。</p>
  <p>无明若具足，　相续则不断，</p>
  <p>因缘若不具，　则断于相续；</p>
  <p>无明及爱取，　即是烦恼道，</p>
  <p>行有是业道，　余则是苦道。</p>
  <p>痴至于六入，　是名为行苦，</p>
  <p>触受是苦苦，　余分是坏苦，</p>
  <p>灭三苦相续，　则更无有我。</p>
  <p>无明及诸行，　则是过去世；</p>
  <p>识与及于受，　是则为现在；</p>
  <p>从爱而生苦，　则是未来世；</p>
  <p>无明若灭者，　是则无有苦。</p>
  <p>痴从众缘生，　则生于诸缚；</p>
  <p>众缘若灭者，　则灭于诸缚。</p>
  <p>从因而生果，　因灭则果灭，</p>
  <p>如是观诸法，　自性则皆空。</p>
  <p>随顺于无明，　则有世间出，</p>
  <p>若逆于无明，　是则断于有。</p>
  <p>从是则有是，　是无则无是，</p>
  <p>如是十种观，　甚深因缘法。</p>
  <p>观因缘相续，　去来及现在，</p>
  <p>不离一心中，　分别有三道。</p>
  <p>从三种苦观，　及以生灭法，</p>
  <p>无所有而尽，　能行逆顺观。</p>
  <p>菩萨如是入，　十二因缘法，</p>
  <p>知空犹如幻，　如梦亦如影，</p>
  <p>如焰亦如化，　虚诳无作者，</p>
  <p>亦无有受者，　但诳于愚人。</p>
  <p>如是观因缘，　智者所修空，</p>
  <p>无缘则无相，　知此二虚假，</p>
  <p>其诸一切有，　于中无所愿，</p>
  <p>但以大悲心，　愍度众生故。</p>
  <p>如是诸大士，　修习解脱门，</p>
  <p>悲心爱乐佛，　无量诸功德。</p>
  <p>知诸有为法，　皆从和合有，</p>
  <p>即得万空定，　无相愿亦尔。</p>
  <p>智慧转增进，　入于上顺忍，</p>
  <p>得于诸菩萨，　无为智解脱。</p>
  <p>如是诸善根，　转胜明净利，</p>
  <p>供养无量佛，　诸佛所称赞。</p>
  <p>常于诸佛所，　出家学佛道，</p>
  <p>到诸佛法藏，　善根转增长；</p>
  <p>犹以琉璃宝，　莹磨于真金，</p>
  <p>光明转清净，　其喻亦如是。</p>
  <p>如于虚空中，　满月光清净，</p>
  <p>四种风所吹，　不能令遏绝；</p>
  <p>菩萨智慧光，　灭诸烦恼热，</p>
  <p>四魔不能制，　其喻亦如是。</p>
  <p>菩萨住是地，　多作善化王，</p>
  <p>诸根悉猛利，　能破增上慢，</p>
  <p>所作诸善业，　皆随顺智慧，</p>
  <p>声闻诸问难，　不能得穷尽。</p>
  <p>是佛子若欲，　如是勤精进，</p>
  <p>能得于百千，　亿数诸三昧，</p>
  <p>得见于百千，　亿数十方佛，</p>
  <p>如春清了时，　日光明则净。</p>
  <p>如是第六地，　深妙难知见，</p>
  <p>声闻所不了，　大士略说竟。”</p>
</body></html>