<!doctype html>
<html id="z3IBTYEJV" data-ver="1103">
 <head>
  <meta charset="utf-8">
  <meta author="鸠摩罗什">
  <meta author="佛陀耶舍">
  <meta library="龙藏">
  <meta catalog="大乘华严部">
  <meta period="姚秦">
 </head>
 <body>
  <h1 id="a1">十住经卷第六</h1>
  <h2 id="a2">法云地第十下</h2>
  <p id="a3">“复次，<a id="a-4"></a>佛子，<a id="a-5"></a>菩萨摩诃萨住是大法云地，<a id="a-6"></a>自从愿力生大慈悲，<a id="a-7"></a>放大法雷音，<a id="a-8"></a>诸通明无畏以为电光，<a id="a-9"></a>发大智慧以为疾风，<a id="a-A"></a>大福德善根以为密云，<a id="a-B"></a>现种种身色为杂色云，<a id="a-C"></a>说法降魔以为雷音，<a id="a-D"></a>一念一时，<a id="a-E"></a>能于上所说微尘世界，<a id="a-F"></a>皆悉周普无有遗余，<a id="a-G"></a>复过此数，<a id="a-H"></a>以雨善法甘露法雨故，<a id="a-I"></a>灭众生随心所乐、<a id="a-J"></a>无明所起烦恼尘焰，<a id="a-K"></a>是故名为法云地。<a id="a-L"></a>复次，<a id="a-M"></a>诸佛子，<a id="a-N"></a>菩萨摩诃萨住是法云地，<a id="a-O"></a>于一世界中，<a id="a-P"></a>从兜率天上来下，<a id="a-Q"></a>乃至示大涅槃一切佛事，<a id="a-R"></a>随所度众生皆现神力。<a id="a-S"></a>若二三千世界，<a id="a-T"></a>乃至如上微尘数世界，<a id="a-U"></a>又复过是百千万亿阿僧祇世界，<a id="a-V"></a>从兜率来下，<a id="a-W"></a>乃至示大涅槃一切佛事，<a id="a-X"></a>随所度众生皆现神力。<a id="a-Y"></a>是菩萨住在此地，<a id="a-Z"></a>于智慧中得上自在力，<a id="a-a"></a>善择大智慧，<a id="a-b"></a>或以狭国为广、<a id="a-c"></a>广国为狭，<a id="a-d"></a>或以垢国为净，<a id="a-e"></a>如是一切世间性皆有神力。<a id="a-f"></a>是菩萨或于一微尘中，<a id="a-g"></a>有一三千大千世界铁围山川而不迫隘；<a id="a-h"></a>或二、<a id="a-i"></a>三、<a id="a-j"></a>四、<a id="a-k"></a>五、<a id="a-l"></a>十、<a id="a-m"></a>二十、<a id="a-n"></a>三十、<a id="a-o"></a>四十、<a id="a-p"></a>五十、<a id="a-q"></a>若百、<a id="a-r"></a>若千、<a id="a-s"></a>万亿无量，<a id="a-t"></a>不可说不可说世界诸庄严事，<a id="a-u"></a>皆示入一微尘。<a id="a-v"></a>若以一世界庄严事，<a id="a-w"></a>示不可说不可说世界。<a id="a-x"></a>或以乃至不可说不可说世界众生，<a id="a-y"></a>置一世界中亦不迫隘。<a id="a-z"></a>或以一世界众生，<a id="a-10"></a>置不可说不可说世界中。<a id="a-11"></a>或以不可说不可说世界，<a id="a-12"></a>示著一毛头而不恼众生。<a id="a-13"></a>或于一毛中，<a id="a-14"></a>示一切佛神通力庄严之事。<a id="a-15"></a>或以十方所有不可说不可说世界微尘，<a id="a-16"></a>于一念中现如是等身。<a id="a-17"></a>于一身中示若干无量手，<a id="a-18"></a>以此手勤心供养十方诸佛，<a id="a-19"></a>以一一手捉恒河沙等莲华聚以散诸佛，<a id="a-1A"></a>涂香、<a id="a-1B"></a>杂香、<a id="a-1C"></a>末香、<a id="a-1D"></a>衣服、<a id="a-1E"></a>幡盖宝物，<a id="a-1F"></a>亦复如是。<a id="a-1G"></a>一切庄严之具，<a id="a-1H"></a>皆以手执供养诸佛，<a id="a-1I"></a>于一一身皆亦如是。<a id="a-1J"></a>又一一身化有尔所尘数头，<a id="a-1K"></a>于一一头有尔所尘数舌，<a id="a-1L"></a>以是神力赞叹诸佛。<a id="a-1M"></a>如是等事，<a id="a-1N"></a>于念念中遍满十方，<a id="a-1O"></a>于念念中以神通力，<a id="a-1P"></a>于无量世界示得佛道，<a id="a-1Q"></a>转于法轮，<a id="a-1R"></a>乃至大般涅槃。<a id="a-1S"></a>于三世中，<a id="a-1T"></a>以神通力示现无量身。<a id="a-1U"></a>于自身中，<a id="a-1V"></a>现佛无量无边佛土庄严事。<a id="a-1W"></a>于自身中，<a id="a-1X"></a>示一切世界成坏事。<a id="a-1Y"></a>或令一切诸风皆于一毛孔出，<a id="a-1Z"></a>而不恼众生。<a id="a-1a"></a>或欲以无量无边世界为一海水，<a id="a-1b"></a>此海水中作大莲华，<a id="a-1c"></a>形色光明，<a id="a-1d"></a>遍照无量无边世界，<a id="a-1e"></a>于中示得菩提庄严妙事，<a id="a-1f"></a>乃至示得一切种智。<a id="a-1g"></a>自身中所有一切光明，<a id="a-1h"></a>摩尼宝珠、<a id="a-1i"></a>电光、<a id="a-1j"></a>日、<a id="a-1k"></a>月、<a id="a-1l"></a>星宿诸光明，<a id="a-1m"></a>乃至十方世界所有光明诸物，<a id="a-1n"></a>皆于身中现。<a id="a-1o"></a>以口嘘气，<a id="a-1p"></a>能令一切十方无量无边世界震动，<a id="a-1q"></a>而不令众生有惊畏想。<a id="a-1r"></a>示十方世界水劫尽、<a id="a-1s"></a>风劫尽、<a id="a-1t"></a>火劫尽，<a id="a-1u"></a>而众生身随意庄严。<a id="a-1v"></a>或欲于自身示作如来身，<a id="a-1w"></a>如来身作自身，<a id="a-1x"></a>如来身作己佛国，<a id="a-1y"></a>己佛国作如来身。<a id="a-1z"></a>诸佛子，<a id="a-20"></a>菩萨摩诃萨在此菩萨法云地，<a id="a-21"></a>神变如是，<a id="a-22"></a>又余无量神力自在奇异示现。<a id="a-23"></a>”</p>
  <p id="a24">尔时，<a id="a-25"></a>会中有诸菩萨，<a id="a-26"></a>天、<a id="a-27"></a>龙、<a id="a-28"></a>夜叉、<a id="a-29"></a>乾闼婆、<a id="a-2A"></a>阿修罗、<a id="a-2B"></a>迦楼罗、<a id="a-2C"></a>紧那罗、<a id="a-2D"></a>摩睺罗伽、<a id="a-2E"></a>释提桓因、<a id="a-2F"></a>梵天王、<a id="a-2G"></a>四天王、<a id="a-2H"></a>自在天子、<a id="a-2I"></a>净居天等，<a id="a-2J"></a>各作是念：<a id="a-2K"></a>“若菩萨神通力、<a id="a-2L"></a>智慧力，<a id="a-2M"></a>如是无量无边，<a id="a-2N"></a>佛复云何？<a id="a-2O"></a>”</p>
  <p id="a2P">尔时，<a id="a-2Q"></a>解脱月菩萨摩诃萨知大众心所念，<a id="a-2R"></a>问金刚藏菩萨言：<a id="a-2S"></a>“佛子，<a id="a-2T"></a>今诸大众皆有所疑，<a id="a-2U"></a>闻是菩萨大神通智慧力，<a id="a-2V"></a>堕在疑网。<a id="a-2W"></a>汝今当断一切疑惑，<a id="a-2X"></a>示菩萨神通庄严妙事。<a id="a-2Y"></a>”</p>
  <p id="a2Z">即时金刚藏菩萨，<a id="a-2a"></a>入一切佛国体性三昧。<a id="a-2b"></a>时诸大众，<a id="a-2c"></a>天、<a id="a-2d"></a>龙、<a id="a-2e"></a>夜叉、<a id="a-2f"></a>乾闼婆、<a id="a-2g"></a>阿修罗、<a id="a-2h"></a>迦楼罗、<a id="a-2i"></a>紧那罗、<a id="a-2j"></a>摩睺罗伽、<a id="a-2k"></a>释提桓因、<a id="a-2l"></a>梵天王、<a id="a-2m"></a>护世天王、<a id="a-2n"></a>自在天子、<a id="a-2o"></a>净居天等大众，<a id="a-2p"></a>皆自见知入金刚藏菩萨身中。<a id="a-2q"></a>于其身内，<a id="a-2r"></a>见有三千大千世界庄严众事，<a id="a-2s"></a>若满一劫说不可尽。<a id="a-2t"></a>于中见佛道场树，<a id="a-2u"></a>其茎周围十万三千大千世界，<a id="a-2v"></a>高百万三千大千世界，<a id="a-2w"></a>覆荫三千亿三千大千世界，<a id="a-2x"></a>称树高广。<a id="a-2y"></a>有师子座，<a id="a-2z"></a>其座上有佛，<a id="a-30"></a>号一切智王如来。<a id="a-31"></a>一切大众，<a id="a-32"></a>咸皆见佛坐在座上。<a id="a-33"></a>其中所有庄严上妙供养之具，<a id="a-34"></a>满一劫说亦不可尽。<a id="a-35"></a>金刚藏菩萨示现如是大神力已，<a id="a-36"></a>还令大众各在本处。<a id="a-37"></a>尔时，<a id="a-38"></a>一切众会生希有想，<a id="a-39"></a>默然一心观金刚藏菩萨。</p>
  <p id="a3A">尔时，<a id="a-3B"></a>解脱月菩萨问金刚藏菩萨言：<a id="a-3C"></a>“佛子，<a id="a-3D"></a>甚为希有！<a id="a-3E"></a>是三昧有大势力。<a id="a-3F"></a>是三昧者，<a id="a-3G"></a>名为何等？<a id="a-3H"></a>”</p>
  <p id="a3I">答言：<a id="a-3J"></a>“是三昧者，<a id="a-3K"></a>名为一切佛国体性。<a id="a-3L"></a>”</p>
  <p id="a3M">问言：<a id="a-3N"></a>“是三昧所有势力，<a id="a-3O"></a>为齐几所？<a id="a-3P"></a>”</p>
  <p id="a3Q">答言：<a id="a-3R"></a>“佛子，<a id="a-3S"></a>若菩萨摩诃萨善修成是三昧力者，<a id="a-3T"></a>能以如是无量恒河沙世界微尘数三千大千世界，<a id="a-3U"></a>于身中现，<a id="a-3V"></a>复过是数。<a id="a-3W"></a>佛子，<a id="a-3X"></a>菩萨摩诃萨在此法云地，<a id="a-3Y"></a>得如是诸菩萨三昧，<a id="a-3Z"></a>无量无边百千万亿。<a id="a-3a"></a>以是故，<a id="a-3b"></a>此菩萨住是地中，<a id="a-3c"></a>身身业，<a id="a-3d"></a>难可测知；<a id="a-3e"></a>口口业，<a id="a-3f"></a>难可测知；<a id="a-3g"></a>意意业，<a id="a-3h"></a>难可测知；<a id="a-3i"></a>神力自在，<a id="a-3j"></a>难可测知；<a id="a-3k"></a>观三世法，<a id="a-3l"></a>难可测知；<a id="a-3m"></a>诸三昧行入，<a id="a-3n"></a>难可测知；<a id="a-3o"></a>智力，<a id="a-3p"></a>难可测知；<a id="a-3q"></a>游戏诸解脱，<a id="a-3r"></a>难可测知；<a id="a-3s"></a>变化所作，<a id="a-3t"></a>神力所作，<a id="a-3u"></a>势力所作，<a id="a-3v"></a>难可测知，<a id="a-3w"></a>略说乃至举足下足，<a id="a-3x"></a>乃至小王子菩萨，<a id="a-3y"></a>住妙善地者，<a id="a-3z"></a>不能测知。<a id="a-40"></a>诸佛子，<a id="a-41"></a>菩萨法云地，<a id="a-42"></a>如是无量，<a id="a-43"></a>今已略说。<a id="a-44"></a>若广说者，<a id="a-45"></a>无量无边阿僧祇劫，<a id="a-46"></a>不能得尽。<a id="a-47"></a>”</p>
  <p id="a48">问言：<a id="a-49"></a>“佛子，<a id="a-4A"></a>若菩萨行处力神通力如是者，<a id="a-4B"></a>佛行处力、<a id="a-4C"></a>神通力复云何？<a id="a-4D"></a>”</p>
  <p id="a4E">答言：<a id="a-4F"></a>“佛子，<a id="a-4G"></a>譬如有人取四天下中二三块土，<a id="a-4H"></a>作是言：<a id="a-4I"></a>‘无边世界地性，<a id="a-4J"></a>为多此耶？<a id="a-4K"></a>’汝所问者，<a id="a-4L"></a>我谓如是。<a id="a-4M"></a>如来无量智慧，<a id="a-4N"></a>云何以菩萨智慧而欲测量？<a id="a-4O"></a>诸佛子，<a id="a-4P"></a>如人取四天下中少地性，<a id="a-4Q"></a>余在极多；<a id="a-4R"></a>诸菩萨法云地，<a id="a-4S"></a>于无量劫但可说耳，<a id="a-4T"></a>何况如来地！<a id="a-4U"></a>诸佛子，<a id="a-4V"></a>我今唱说，<a id="a-4W"></a>令汝知之，<a id="a-4X"></a>佛现在为证。<a id="a-4Y"></a>如一一方，<a id="a-4Z"></a>无量无边世界微尘等诸佛世界，<a id="a-4a"></a>十地菩萨皆满其中，<a id="a-4b"></a>譬如稻麻丛林。<a id="a-4c"></a>是诸菩萨有无量无边业，<a id="a-4d"></a>修习菩萨功德智慧禅定，<a id="a-4e"></a>于如来功德智慧力，<a id="a-4f"></a>百分不及一，<a id="a-4g"></a>百千万亿分不及一，<a id="a-4h"></a>乃至算数譬喻所不能及。<a id="a-4i"></a>诸佛子，<a id="a-4j"></a>是菩萨随如是智慧，<a id="a-4k"></a>顺如来身口意，<a id="a-4l"></a>亦不舍诸菩萨三昧，<a id="a-4m"></a>而勤心供养诸佛，<a id="a-4n"></a>于一一劫以一切粗现供养具，<a id="a-4o"></a>供养无量无边诸佛，<a id="a-4p"></a>而能具受诸佛神力，<a id="a-4q"></a>转复明胜。<a id="a-4r"></a>是菩萨于法性问难，<a id="a-4s"></a>无能胜者，<a id="a-4t"></a>乃至无量无边百千万亿劫不可穷尽。</p>
  <p id="a4u">“佛子，<a id="a-4v"></a>譬如大金师，<a id="a-4w"></a>善治此金为庄严物，<a id="a-4x"></a>以无上摩尼宝珠间错其中，<a id="a-4y"></a>安置自在天王颈上。<a id="a-4z"></a>其余诸天，<a id="a-50"></a>无能夺者。<a id="a-51"></a>又诸天人庄严之具，<a id="a-52"></a>无能及者。<a id="a-53"></a>诸佛子，<a id="a-54"></a>菩萨住十地中，<a id="a-55"></a>智慧功德善根，<a id="a-56"></a>从初地至九地，<a id="a-57"></a>诸菩萨摩诃萨所不能及。<a id="a-58"></a>菩萨住是地中，<a id="a-59"></a>得大智照明故，<a id="a-5A"></a>能随顺一切智慧，<a id="a-5B"></a>其余智慧之明所不能坏。<a id="a-5C"></a>譬如，<a id="a-5D"></a>佛子，<a id="a-5E"></a>大自在天王光明，<a id="a-5F"></a>一切生处众生光明所不能及，<a id="a-5G"></a>能令众生身心凉冷。<a id="a-5H"></a>诸佛子，<a id="a-5I"></a>菩萨摩诃萨亦如是，<a id="a-5J"></a>住是法云地中智慧光明，<a id="a-5K"></a>一切声闻、<a id="a-5L"></a>辟支佛所不能及，<a id="a-5M"></a>从初地乃至九地菩萨摩诃萨亦不能及。<a id="a-5N"></a>是菩萨住是地中，<a id="a-5O"></a>能令无量众生住一切智道。</p>
  <p id="a5P">“诸佛子，<a id="a-5Q"></a>菩萨摩诃萨住是地中，<a id="a-5R"></a>诸十方佛为说智慧，<a id="a-5S"></a>令通达三世正知法性相，<a id="a-5T"></a>以智普覆一切世间，<a id="a-5U"></a>照一切世间性，<a id="a-5V"></a>大悲大慈普覆一切众生，<a id="a-5W"></a>正遍见知一切诸法。<a id="a-5X"></a>举要言之，<a id="a-5Y"></a>具足为说，<a id="a-5Z"></a>至一切智道。<a id="a-5a"></a>佛子，<a id="a-5b"></a>是名菩萨摩诃萨第十菩萨法云地。<a id="a-5c"></a>菩萨摩诃萨住是地中，<a id="a-5d"></a>多作摩醯首罗天王，<a id="a-5e"></a>智慧明达，<a id="a-5f"></a>善说声闻、<a id="a-5g"></a>辟支佛、<a id="a-5h"></a>菩萨波罗蜜，<a id="a-5i"></a>于法性中有问难者，<a id="a-5j"></a>无能令尽。<a id="a-5k"></a>所作善业，<a id="a-5l"></a>若布施、<a id="a-5m"></a>若爱语、<a id="a-5n"></a>若利益、<a id="a-5o"></a>若同事，<a id="a-5p"></a>皆不离念佛、<a id="a-5q"></a>念法、<a id="a-5r"></a>念菩萨伴、<a id="a-5s"></a>念菩萨行、<a id="a-5t"></a>念诸波罗蜜、<a id="a-5u"></a>念诸地行，<a id="a-5v"></a>不离念十力、<a id="a-5w"></a>念无所畏、<a id="a-5x"></a>念不共法，<a id="a-5y"></a>乃至不离念具足一切种智。<a id="a-5z"></a>常作是念：<a id="a-60"></a>‘我当何时于众生中为首、<a id="a-61"></a>为胜、<a id="a-62"></a>为大、<a id="a-63"></a>为妙、<a id="a-64"></a>为上、<a id="a-65"></a>为无上、<a id="a-66"></a>为导、<a id="a-67"></a>为将、<a id="a-68"></a>为师、<a id="a-69"></a>为尊？<a id="a-6A"></a>乃至于一切众生中为依止者？<a id="a-6B"></a>’若欲如是勤行精进，<a id="a-6C"></a>于一念中，<a id="a-6D"></a>得无量百千万亿那由他不可说不可说世界微尘数三昧，<a id="a-6E"></a>乃至示尔所微尘数菩萨眷属；<a id="a-6F"></a>若以愿力神通自在，<a id="a-6G"></a>复过是数，<a id="a-6H"></a>所谓诸行上妙供具，<a id="a-6I"></a>信解起业若身、<a id="a-6J"></a>若口、<a id="a-6K"></a>若光明、<a id="a-6L"></a>若诸根、<a id="a-6M"></a>若如意、<a id="a-6N"></a>若音声、<a id="a-6O"></a>若行处，<a id="a-6P"></a>乃至若干百千万亿劫不可称数。</p>
  <p id="a6Q">“诸佛子，<a id="a-6R"></a>是名菩萨摩诃萨地次第顺行趣向一切种智。<a id="a-6S"></a>佛子，<a id="a-6T"></a>譬如从阿耨达池，<a id="a-6U"></a>四河流出，<a id="a-6V"></a>满足四天下，<a id="a-6W"></a>转增无有穷尽，<a id="a-6X"></a>乃入大海。<a id="a-6Y"></a>诸佛子，<a id="a-6Z"></a>菩萨摩诃萨亦如是，<a id="a-6a"></a>从菩萨出于善根大愿之水，<a id="a-6b"></a>以四摄法满足众生而不穷尽，<a id="a-6c"></a>转更增长乃至一切种智。<a id="a-6d"></a>诸佛子，<a id="a-6e"></a>是诸菩萨十地，<a id="a-6f"></a>因佛智故而有差别。<a id="a-6g"></a>譬如因大地故有十大山王。<a id="a-6h"></a>何等为十？<a id="a-6i"></a>所谓雪山王、<a id="a-6j"></a>香山王、<a id="a-6k"></a>轲梨罗山王、<a id="a-6l"></a>仙圣山王、<a id="a-6m"></a>由乾陀罗山王、<a id="a-6n"></a>马耳山王、<a id="a-6o"></a>尼民陀罗山王、<a id="a-6p"></a>斫迦婆罗山王、<a id="a-6q"></a>众相山王、<a id="a-6r"></a>须弥山王。<a id="a-6s"></a>佛子，<a id="a-6t"></a>如雪山王，<a id="a-6u"></a>一切药草集在其中，<a id="a-6v"></a>取不可尽。<a id="a-6w"></a>诸佛子，<a id="a-6x"></a>菩萨摩诃萨亦如是，<a id="a-6y"></a>住在菩萨欢喜地，<a id="a-6z"></a>一切世间经书伎艺、<a id="a-70"></a>文颂咒术集在其中，<a id="a-71"></a>无有穷尽。<a id="a-72"></a>诸佛子，<a id="a-73"></a>如香山王，<a id="a-74"></a>一切诸香聚在其中，<a id="a-75"></a>而不可尽。<a id="a-76"></a>菩萨摩诃萨亦如是，<a id="a-77"></a>住菩萨离垢地中，<a id="a-78"></a>持戒头陀威仪助法集在其中，<a id="a-79"></a>无有穷尽。<a id="a-7A"></a>诸佛子，<a id="a-7B"></a>如轲梨罗伽山王，<a id="a-7C"></a>但以宝成，<a id="a-7D"></a>集诸妙华，<a id="a-7E"></a>取不可尽。<a id="a-7F"></a>诸佛子，<a id="a-7G"></a>菩萨亦如是，<a id="a-7H"></a>住于明地，<a id="a-7I"></a>集一切世间禅定、<a id="a-7J"></a>神通、<a id="a-7K"></a>解脱三昧门不可尽。<a id="a-7L"></a>诸佛子，<a id="a-7M"></a>如仙圣山王，<a id="a-7N"></a>但以宝成，<a id="a-7O"></a>多有五神通圣人，<a id="a-7P"></a>不可穷尽。<a id="a-7Q"></a>诸佛子，<a id="a-7R"></a>菩萨摩诃萨亦如是，<a id="a-7S"></a>住菩萨焰地中，<a id="a-7T"></a>集令众生入道因缘，<a id="a-7U"></a>种种问难，<a id="a-7V"></a>不可穷尽。<a id="a-7W"></a>诸佛子，<a id="a-7X"></a>如由乾陀罗山王，<a id="a-7Y"></a>但以宝成，<a id="a-7Z"></a>集夜叉大神、<a id="a-7a"></a>夜叉罗刹众不可穷尽。<a id="a-7b"></a>诸佛子，<a id="a-7c"></a>菩萨亦如是，<a id="a-7d"></a>住菩萨难胜地中，<a id="a-7e"></a>集一切自在如意神通，<a id="a-7f"></a>说不可尽。<a id="a-7g"></a>诸佛子，<a id="a-7h"></a>如马耳山王，<a id="a-7i"></a>但以宝成，<a id="a-7j"></a>集众妙果，<a id="a-7k"></a>取不可尽。<a id="a-7l"></a>诸佛子，<a id="a-7m"></a>菩萨摩诃萨亦如是，<a id="a-7n"></a>住现前地中，<a id="a-7o"></a>集深因缘法，<a id="a-7p"></a>说声闻果，<a id="a-7q"></a>不可穷尽。<a id="a-7r"></a>诸佛子，<a id="a-7s"></a>如尼民陀罗山王，<a id="a-7t"></a>但以宝成，<a id="a-7u"></a>集诸一切大力龙神，<a id="a-7v"></a>不可穷尽。<a id="a-7w"></a>诸佛子，<a id="a-7x"></a>菩萨摩诃萨亦如是，<a id="a-7y"></a>住菩萨远行地中，<a id="a-7z"></a>集种种方便智慧，<a id="a-80"></a>说辟支佛道，<a id="a-81"></a>不可穷尽。<a id="a-82"></a>诸佛子，<a id="a-83"></a>如斫迦婆罗山王，<a id="a-84"></a>但以宝成，<a id="a-85"></a>集心自在者，<a id="a-86"></a>不可穷尽。<a id="a-87"></a>诸佛子，<a id="a-88"></a>菩萨摩诃萨亦如是，<a id="a-89"></a>住无动地，<a id="a-8A"></a>集一切菩萨自在道，<a id="a-8B"></a>说世间性，<a id="a-8C"></a>不可穷尽。<a id="a-8D"></a>诸佛子，<a id="a-8E"></a>如众相山王，<a id="a-8F"></a>但以宝成，<a id="a-8G"></a>集大神力诸阿修罗，<a id="a-8H"></a>无有穷尽。<a id="a-8I"></a>诸佛子，<a id="a-8J"></a>菩萨亦如是，<a id="a-8K"></a>住菩萨妙善地中，<a id="a-8L"></a>集转众生行智，<a id="a-8M"></a>说世间相，<a id="a-8N"></a>不可穷尽。<a id="a-8O"></a>诸佛子，<a id="a-8P"></a>如须弥山王，<a id="a-8Q"></a>但以宝成，<a id="a-8R"></a>集诸天神，<a id="a-8S"></a>无有穷尽。<a id="a-8T"></a>诸佛子，<a id="a-8U"></a>菩萨亦如是，<a id="a-8V"></a>住法云地中，<a id="a-8W"></a>集如来十力、<a id="a-8X"></a>四无所畏，<a id="a-8Y"></a>说诸佛法，<a id="a-8Z"></a>不可穷尽。<a id="a-8a"></a>诸佛子，<a id="a-8b"></a>是十宝山同在大海，<a id="a-8c"></a>因大海水有差别相。<a id="a-8d"></a>诸菩萨摩诃萨十地亦如是，<a id="a-8e"></a>同在佛智，<a id="a-8f"></a>因一切智故有差别相。</p>
  <p id="a8g">“诸佛子，<a id="a-8h"></a>譬如大海，<a id="a-8i"></a>以十相故数名大海，<a id="a-8j"></a>无有能坏。<a id="a-8k"></a>何等为十？<a id="a-8l"></a>一、<a id="a-8m"></a>渐次深，<a id="a-8n"></a>二、<a id="a-8o"></a>不共死尸宿，<a id="a-8p"></a>三、<a id="a-8q"></a>余水失本名，<a id="a-8r"></a>四、<a id="a-8s"></a>一味，<a id="a-8t"></a>五、<a id="a-8u"></a>多宝聚，<a id="a-8v"></a>六、<a id="a-8w"></a>极深难入，<a id="a-8x"></a>七、<a id="a-8y"></a>广大无量，<a id="a-8z"></a>八、<a id="a-90"></a>多有大身众生依住，<a id="a-91"></a>九、<a id="a-92"></a>不过常限，<a id="a-93"></a>十、<a id="a-94"></a>能受一切大雨无有盈溢。<a id="a-95"></a>诸佛子，<a id="a-96"></a>诸菩萨行亦如是，<a id="a-97"></a>以十因缘故，<a id="a-98"></a>得名无有能坏。<a id="a-99"></a>何等为十？<a id="a-9A"></a>欢喜地中，<a id="a-9B"></a>渐次生坚固愿；<a id="a-9C"></a>离垢地中，<a id="a-9D"></a>不与破戒者共宿；<a id="a-9E"></a>明地中，<a id="a-9F"></a>舍诸世间假名；<a id="a-9G"></a>焰地中，<a id="a-9H"></a>于佛所得一心不坏信净；<a id="a-9I"></a>难胜地中，<a id="a-9J"></a>生世间无量方便神通，<a id="a-9K"></a>起世间事；<a id="a-9L"></a>现前地中，<a id="a-9M"></a>观甚深因缘法；<a id="a-9N"></a>远行地中，<a id="a-9O"></a>以广大心善择诸法；<a id="a-9P"></a>无动地中，<a id="a-9Q"></a>能起大庄严事示现；<a id="a-9R"></a>妙善地中，<a id="a-9S"></a>能得深解脱，<a id="a-9T"></a>通达世间行，<a id="a-9U"></a>如实不过；<a id="a-9V"></a>法云地中，<a id="a-9W"></a>能受一切诸佛大法明雨。</p>
  <p id="a9X">“诸佛子，<a id="a-9Y"></a>譬如大摩尼宝珠，<a id="a-9Z"></a>有十事能与众生一切宝物。<a id="a-9a"></a>何等为十？<a id="a-9b"></a>一、<a id="a-9c"></a>出大海，<a id="a-9d"></a>二、<a id="a-9e"></a>巧匠加治，<a id="a-9f"></a>三、<a id="a-9g"></a>转精细，<a id="a-9h"></a>四、<a id="a-9i"></a>除其垢秽，<a id="a-9j"></a>五、<a id="a-9k"></a>以火炼治，<a id="a-9l"></a>六、<a id="a-9m"></a>众宝庄严，<a id="a-9n"></a>七、<a id="a-9o"></a>贯以宝缕，<a id="a-9p"></a>八、<a id="a-9q"></a>置在琉璃高柱，<a id="a-9r"></a>九、<a id="a-9s"></a>光明四照，<a id="a-9t"></a>十、<a id="a-9u"></a>随王意雨众宝物。<a id="a-9v"></a>诸佛子，<a id="a-9w"></a>菩萨摩诃萨发菩提心宝，<a id="a-9x"></a>亦有十事。<a id="a-9y"></a>何等为十？<a id="a-9z"></a>一、<a id="a-A0"></a>初发心布施离悭，<a id="a-A1"></a>二、<a id="a-A2"></a>修持戒头陀苦行，<a id="a-A3"></a>三、<a id="a-A4"></a>以诸禅定解脱三昧令转精妙，<a id="a-A5"></a>四、<a id="a-A6"></a>以道行清净，<a id="a-A7"></a>五、<a id="a-A8"></a>练以方便神通，<a id="a-A9"></a>六、<a id="a-AA"></a>以深因缘法庄严，<a id="a-AB"></a>七、<a id="a-AC"></a>以种种深方便智慧贯穿，<a id="a-AD"></a>八、<a id="a-AE"></a>置以神通自在幢上，<a id="a-AF"></a>九、<a id="a-AG"></a>观众生行放多闻智慧光明，<a id="a-AH"></a>十、<a id="a-AI"></a>诸佛授智职，<a id="a-AJ"></a>尔时于一切众生能为佛事，<a id="a-AK"></a>堕在萨婆若数。<a id="a-AL"></a>诸佛子，<a id="a-AM"></a>是诸菩萨所行，<a id="a-AN"></a>集一切智慧功德法门品，<a id="a-AO"></a>若不深种善根者，<a id="a-AP"></a>不能得闻。<a id="a-AQ"></a>”</p>
  <p id="aAR">问言：<a id="a-AS"></a>“若得闻者，<a id="a-AT"></a>是人为得几许福？<a id="a-AU"></a>”</p>
  <p id="aAV">答言：<a id="a-AW"></a>“随诸佛所有智慧慧力，<a id="a-AX"></a>如是发萨婆若心，<a id="a-AY"></a>所缘摄福德；<a id="a-AZ"></a>是人得闻此法门，<a id="a-Aa"></a>所得福德亦复如是。<a id="a-Ab"></a>何以故？<a id="a-Ac"></a>若无菩萨心，<a id="a-Ad"></a>闻是法门，<a id="a-Ae"></a>不能信解受持，<a id="a-Af"></a>何况以身修习能成是事？<a id="a-Ag"></a>诸佛子，<a id="a-Ah"></a>以是故当知，<a id="a-Ai"></a>是人随顺一切种智，<a id="a-Aj"></a>得闻信解受持修行。<a id="a-Ak"></a>”</p>
  <p id="aAl">说是经时，<a id="a-Am"></a>以佛神力，<a id="a-An"></a>十方世界十亿佛国微尘数世界，<a id="a-Ao"></a>六种十八相动，<a id="a-Ap"></a>又法应震动。<a id="a-Aq"></a>诸天雨华，<a id="a-Ar"></a>如云而下，<a id="a-As"></a>雨诸香、<a id="a-At"></a>璎珞、<a id="a-Au"></a>天宝衣、<a id="a-Av"></a>天幡盖、<a id="a-Aw"></a>天宝物、<a id="a-Ax"></a>天庄严身具，<a id="a-Ay"></a>雨天伎乐歌颂。<a id="a-Az"></a>而下更有大音，<a id="a-B0"></a>赞叹十地殊胜之事。<a id="a-B1"></a>此他化自在天王宫，<a id="a-B2"></a>四天下中，<a id="a-B3"></a>如是十方一切世界周遍，<a id="a-B4"></a>皆说十地经。</p>
  <p id="aB5">以佛神力故，<a id="a-B6"></a>十方过十亿佛国微尘数世界，<a id="a-B7"></a>有十亿佛国微尘数诸菩萨来，<a id="a-B8"></a>遍满十方虚空，<a id="a-B9"></a>皆作是言：<a id="a-BA"></a>“善哉！<a id="a-BB"></a>善哉！<a id="a-BC"></a>金刚藏。<a id="a-BD"></a>佛子，<a id="a-BE"></a>善说诸菩萨摩诃萨住诸地相。<a id="a-BF"></a>佛子，<a id="a-BG"></a>我等皆亦名金刚藏，<a id="a-BH"></a>从金刚德世界，<a id="a-BI"></a>金刚憧佛所来。<a id="a-BJ"></a>所经历处皆说是经，<a id="a-BK"></a>众会亦如是，<a id="a-BL"></a>言辞亦如是，<a id="a-BM"></a>义趣亦如是，<a id="a-BN"></a>不增不减。<a id="a-BO"></a>佛子，<a id="a-BP"></a>我等以佛力故，<a id="a-BQ"></a>到此大众，<a id="a-BR"></a>来证是事。<a id="a-BS"></a>诸佛子，<a id="a-BT"></a>如我等来至此众，<a id="a-BU"></a>如是十方一切世界，<a id="a-BV"></a>一一世间种性，<a id="a-BW"></a>四天下上他化自在天王宫摩尼宝殿，<a id="a-BX"></a>皆有十亿佛国微尘数菩萨，<a id="a-BY"></a>往为作证。<a id="a-BZ"></a>”</p>
  <p id="aBa">尔时，<a id="a-Bb"></a>金刚藏菩萨观察十方，<a id="a-Bc"></a>观一切大众，<a id="a-Bd"></a>观深法性，<a id="a-Be"></a>赞叹助发萨婆若心，<a id="a-Bf"></a>示众生菩萨大力，<a id="a-Bg"></a>欲净诸菩萨行，<a id="a-Bh"></a>摄一切众生，<a id="a-Bi"></a>随顺萨婆若，<a id="a-Bj"></a>除一切世间之垢，<a id="a-Bk"></a>与诸众生一切种智因缘，<a id="a-Bl"></a>示不可思议智慧庄严妙事，<a id="a-Bm"></a>说一切菩萨功德差别相，<a id="a-Bn"></a>欲令此义转胜明显示众生故，<a id="a-Bo"></a>承佛神力，<a id="a-Bp"></a>而说偈言：</p>
  <p id="aBq">“诸菩萨所行，<a id="a-Br"></a>　乐于善寂灭，</p>
  <p id="aBs">其心无所著，<a id="a-Bt"></a>　犹若如虚空。</p>
  <p id="aBu">除贪恚痴垢，<a id="a-Bv"></a>　安住道智中，</p>
  <p id="aBw">如是无上行，<a id="a-Bx"></a>　愿乐欲听闻。</p>
  <p id="aBy">如是诸菩萨，<a id="a-Bz"></a>　在于无量劫，</p>
  <p id="aC0">勤心常修习，<a id="a-C1"></a>　万亿种善根，</p>
  <p id="aC2">供养无量佛，<a id="a-C3"></a>　辟支阿罗汉，</p>
  <p id="aC4">为利众生故，<a id="a-C5"></a>　乃生菩提心。</p>
  <p id="aC6">精勤持戒行，<a id="a-C7"></a>　头陀除罪垢，</p>
  <p id="aC8">修善忍转妙，<a id="a-C9"></a>　惭愧威德满，</p>
  <p id="aCA">福慧因缘故，<a id="a-CB"></a>　高胜心明净，</p>
  <p id="aCC">深乐于佛智，<a id="a-CD"></a>　同佛生菩提。</p>
  <p id="aCE">供养于一切，<a id="a-CF"></a>　十方三世佛，</p>
  <p id="aCG">如虚空等国，<a id="a-CH"></a>　悉皆令清净，</p>
  <p id="aCI">一切法平等，<a id="a-CJ"></a>　善悉通达故，</p>
  <p id="aCK">为度一切众，<a id="a-CL"></a>　生于菩提心。</p>
  <p id="aCM">诸菩萨如是，<a id="a-CN"></a>　生是无量心，</p>
  <p id="aCO">至于欢喜地，<a id="a-CP"></a>　息恶乐布施。</p>
  <p id="aCQ">得诸本愿力，<a id="a-CR"></a>　慈悲心偏多，</p>
  <p id="aCS">深行十善道，<a id="a-CT"></a>　能到离垢地。</p>
  <p id="aCU">戒闻功德富，<a id="a-CV"></a>　慈心愍世间，</p>
  <p id="aCW">永离诸垢秽，<a id="a-CX"></a>　深心常清净，</p>
  <p id="aCY">普观诸世间，<a id="a-CZ"></a>　三毒火炽然，</p>
  <p id="aCa">如是之大士，<a id="a-Cb"></a>　能入三明地。</p>
  <p id="aCc">观三界皆空，<a id="a-Cd"></a>　无常亦如病，</p>
  <p id="aCe">如痈如疮箭，<a id="a-Cf"></a>　百种苦常然，</p>
  <p id="aCg">见诸有为过，<a id="a-Ch"></a>　贪著佛功德，</p>
  <p id="aCi">得佛智明焰，<a id="a-Cj"></a>　得入于焰地。</p>
  <p id="aCk">成就于念慧，<a id="a-Cl"></a>　得至道智中，</p>
  <p id="aCm">在此地供养，<a id="a-Cn"></a>　百千种诸佛，</p>
  <p id="aCo">常能思惟念，<a id="a-Cp"></a>　诸佛无量德，</p>
  <p id="aCq">得入于一切，<a id="a-Cr"></a>　世间难胜地。</p>
  <p id="aCs">能以慧方便，<a id="a-Ct"></a>　种种而示现，</p>
  <p id="aCu">诸有所为作，<a id="a-Cv"></a>　以利于世间，</p>
  <p id="aCw">供养于诸佛，<a id="a-Cx"></a>　作益众生事，</p>
  <p id="aCy">无生法在前，<a id="a-Cz"></a>　得入现前地。</p>
  <p id="aD0">菩萨诸所行，<a id="a-D1"></a>　一切世难知，</p>
  <p id="aD2">常无有我心，<a id="a-D3"></a>　离有亦离无，</p>
  <p id="aD4">诸法先空寂，<a id="a-D5"></a>　十二缘故行，</p>
  <p id="aD6">善了此微细，<a id="a-D7"></a>　能入远行地。</p>
  <p id="aD8">行慧方便等，<a id="a-D9"></a>　得法寂灭相，</p>
  <p id="aDA">如是之大士，<a id="a-DB"></a>　难知难可及，</p>
  <p id="aDC">为欲令世间，<a id="a-DD"></a>　得善寂灭故，</p>
  <p id="aDE">还起修诸行，<a id="a-DF"></a>　种种福德事，</p>
  <p id="aDG">普入于众生，<a id="a-DH"></a>　种种心行处，</p>
  <p id="aDI">如是能得入，<a id="a-DJ"></a>　等空不动地。</p>
  <p id="aDK">大智诸菩萨，<a id="a-DL"></a>　悉善能具行，</p>
  <p id="aDM">种种诸智业，<a id="a-DN"></a>　得十自在力，</p>
  <p id="aDO">能以无有量，<a id="a-DP"></a>　无边限诸身，</p>
  <p id="aDQ">普现十方界，<a id="a-DR"></a>　而为说妙法，</p>
  <p id="aDS">善达世间性，<a id="a-DT"></a>　及诸众生性，</p>
  <p id="aDU">如是大慈悲，<a id="a-DV"></a>　能入妙善地。</p>
  <p id="aDW">第一妙净智，<a id="a-DX"></a>　善观诸世间，</p>
  <p id="aDY">缕练烦恼业，<a id="a-DZ"></a>　深曲险难处，</p>
  <p id="aDa">为度是等故，<a id="a-Db"></a>　得诸佛法藏，</p>
  <p id="aDc">善说第一义，<a id="a-Dd"></a>　悉无所违错。</p>
  <p id="aDe">如是次第行，<a id="a-Df"></a>　具足诸善法，</p>
  <p id="aDg">乃至到九地，<a id="a-Dh"></a>　所修集福慧，</p>
  <p id="aDi">欲得诸佛力，<a id="a-Dj"></a>　第一深妙利，</p>
  <p id="aDk">乃于一切佛，<a id="a-Dl"></a>　能得受智职。</p>
  <p id="aDm">先得无数定，<a id="a-Dn"></a>　智行极广大，</p>
  <p id="aDo">末后得难坏，<a id="a-Dp"></a>　诸智职三昧。</p>
  <p id="aDq">若能得如是，<a id="a-Dr"></a>　一切职三昧，</p>
  <p id="aDs">一切宝庄严，<a id="a-Dt"></a>　大莲华即出。</p>
  <p id="aDu">菩萨称莲华，<a id="a-Dv"></a>　现身坐其上，</p>
  <p id="aDw">余华诸菩萨，<a id="a-Dx"></a>　咸共一心视。</p>
  <p id="aDy">尔时大菩萨，<a id="a-Dz"></a>　从身放无量，</p>
  <p id="aE0">百千亿光明，<a id="a-E1"></a>　灭诸世间苦。</p>
  <p id="aE2">然后顶上出，<a id="a-E3"></a>　百千亿光明，</p>
  <p id="aE4">普照十方界，<a id="a-E5"></a>　诸佛大会众。</p>
  <p id="aE6">于上虚空中，<a id="a-E7"></a>　化成光明网，</p>
  <p id="aE8">供养诸佛已，<a id="a-E9"></a>　入诸佛足下。</p>
  <p id="aEA">时诸一切佛，<a id="a-EB"></a>　及诸大菩萨，</p>
  <p id="aEC">各知其菩萨，<a id="a-ED"></a>　得受于智职。</p>
  <p id="aEE">如是一切佛，<a id="a-EF"></a>　报以眉间光，</p>
  <p id="aEG">名曰一切职，<a id="a-EH"></a>　入此菩萨顶。</p>
  <p id="aEI">一切无量佛，<a id="a-EJ"></a>　与此菩萨职，</p>
  <p id="aEK">犹如转轮王，<a id="a-EL"></a>　假授太子位。</p>
  <p id="aEM">时诸十方界，<a id="a-EN"></a>　普皆大震动，</p>
  <p id="aEO">乃至阿鼻等，<a id="a-EP"></a>　诸苦皆除灭。</p>
  <p id="aEQ">菩萨为一切，<a id="a-ER"></a>　智慧得是职，</p>
  <p id="aES">如是名为到，<a id="a-ET"></a>　无上法云地。</p>
  <p id="aEU">住于是地中，<a id="a-EV"></a>　智慧无边限，</p>
  <p id="aEW">善知度一切，<a id="a-EX"></a>　世间诸因缘。</p>
  <p id="aEY">入色无色法，<a id="a-EZ"></a>　欲色无色界，</p>
  <p id="aEa">能知众生性，<a id="a-Eb"></a>　国土性法性。</p>
  <p id="aEc">又能入可数，<a id="a-Ed"></a>　不可数法中，</p>
  <p id="aEe">乃至能观择，<a id="a-Ef"></a>　虚空无量性。</p>
  <p id="aEg">入此地悉具，<a id="a-Eh"></a>　菩萨变化事，</p>
  <p id="aEi">诸佛威神力，<a id="a-Ej"></a>　微细智密事。</p>
  <p id="aEk">又能悉通达，<a id="a-El"></a>　一切诸劫数，</p>
  <p id="aEm">于一毛端中，<a id="a-En"></a>　观见世间性。</p>
  <p id="aEo">一切诸如来，<a id="a-Ep"></a>　于此无上地，</p>
  <p id="aEq">初生及出家，<a id="a-Er"></a>　得道转法轮，</p>
  <p id="aEs">示入于涅槃，<a id="a-Et"></a>　皆随顺于智，</p>
  <p id="aEu">寂灭妙解脱，<a id="a-Ev"></a>　悉于此地得。</p>
  <p id="aEw">此地诸大士，<a id="a-Ex"></a>　忆念力大故，</p>
  <p id="aEy">诸佛大法雨，<a id="a-Ez"></a>　皆悉能受持。</p>
  <p id="aF0">譬如大海水，<a id="a-F1"></a>　能持龙王雨，</p>
  <p id="aF2">诸佛大法雨，<a id="a-F3"></a>　菩萨受亦尔。</p>
  <p id="aF4">若于一佛所，<a id="a-F5"></a>　一时听受法；</p>
  <p id="aF6">十方无量土，<a id="a-F7"></a>　微尘数众生，</p>
  <p id="aF8">皆得闻总持，<a id="a-F9"></a>　成于声闻乘，</p>
  <p id="aFA">不如是菩萨，<a id="a-FB"></a>　算数所不及。</p>
  <p id="aFC">大智慧力故，<a id="a-FD"></a>　及生大愿力，</p>
  <p id="aFE">能于一念中，<a id="a-FF"></a>　遍满无量国，</p>
  <p id="aFG">雨甘露法水，<a id="a-FH"></a>　灭诸烦恼火，</p>
  <p id="aFI">是故诸佛名，<a id="a-FJ"></a>　此地为法云。</p>
  <p id="aFK">大士住此地，<a id="a-FL"></a>　供养诸佛具，</p>
  <p id="aFM">过诸天所有，<a id="a-FN"></a>　普示大神力。</p>
  <p id="aFO">示众转胜力，<a id="a-FP"></a>　过是数无量；</p>
  <p id="aFQ">若人欲思量，<a id="a-FR"></a>　迷闷不能解。</p>
  <p id="aFS">大智住此地，<a id="a-FT"></a>　举足下足事，</p>
  <p id="aFU">及余诸菩萨，<a id="a-FV"></a>　乃至于九地，</p>
  <p id="aFW">皆悉不能知，<a id="a-FX"></a>　何况余众生，</p>
  <p id="aFY">三世诸声闻，<a id="a-FZ"></a>　及与辟支佛？</p>
  <p id="aFa">住此诸佛示，<a id="a-Fb"></a>　一切智慧事，</p>
  <p id="aFc">亦与令通达，<a id="a-Fd"></a>　三世无碍智，</p>
  <p id="aFe">亦示法性寂，<a id="a-Ff"></a>　亦示种种变。</p>
  <p id="aFg">一切诸世界，<a id="a-Fh"></a>　所有众生类，</p>
  <p id="aFi">所行一切法，<a id="a-Fj"></a>　深微隐妙事，</p>
  <p id="aFk">一切佛功德，<a id="a-Fl"></a>　次第示令知。</p>
  <p id="aFm">菩萨住此地，<a id="a-Fn"></a>　能以大供具，</p>
  <p id="aFo">供养十方佛，<a id="a-Fp"></a>　遍满一切方；</p>
  <p id="aFq">一切诸世间，<a id="a-Fr"></a>　所有众生类，</p>
  <p id="aFs">其余诸供具，<a id="a-Ft"></a>　皆所不能及。</p>
  <p id="aFu">智者住此地，<a id="a-Fv"></a>　皆能破一切，</p>
  <p id="aFw">无明诸闇冥，<a id="a-Fx"></a>　开示以佛道。</p>
  <p id="aFy">如自在天王，<a id="a-Fz"></a>　光灭众热恼，</p>
  <p id="aG0">佛子智光明，<a id="a-G1"></a>　灭众恼亦尔。</p>
  <p id="aG2">住是地皆作，<a id="a-G3"></a>　三界自在王，</p>
  <p id="aG4">通达诸智慧，<a id="a-G5"></a>　善以三乘化，</p>
  <p id="aG6">能于一念中，<a id="a-G7"></a>　得无量三昧，</p>
  <p id="aG8">能见十方佛，<a id="a-G9"></a>　其数亦如是。<a id="a-GA"></a>”</p>
  <p id="aGB"></p>
  <p id="aGC">金刚藏菩萨，<a id="a-GD"></a>　告诸大士言：</p>
  <p id="aGE">“我今略解说，<a id="a-GF"></a>　十地妙行已；</p>
  <p id="aGG">若广演说者，<a id="a-GH"></a>　千亿劫不尽！</p>
  <p id="aGI">是则名清净，<a id="a-GJ"></a>　诸大菩萨地。</p>
  <p id="aGK">为得佛智故，<a id="a-GL"></a>　住于此地中，</p>
  <p id="aGM">安住不移动，<a id="a-GN"></a>　犹如大山王。</p>
  <p id="aGO">初地具一切，<a id="a-GP"></a>　经书诸伎术，</p>
  <p id="aGQ">犹如雪山王，<a id="a-GR"></a>　积聚众药草。</p>
  <p id="aGS">持戒及多闻，<a id="a-GT"></a>　在于二地中，</p>
  <p id="aGU">犹如香山王，<a id="a-GV"></a>　集诸一切香。</p>
  <p id="aGW">如轲梨罗山，<a id="a-GX"></a>　多积诸宝华，</p>
  <p id="aGY">明地集闻智，<a id="a-GZ"></a>　其喻亦如是。</p>
  <p id="aGa">焰地多积聚，<a id="a-Gb"></a>　道法宝不坏，</p>
  <p id="aGc">如仙圣山中，<a id="a-Gd"></a>　善寂人不少。</p>
  <p id="aGe">五地诸神通，<a id="a-Gf"></a>　无能得及者，</p>
  <p id="aGg">如由乾陀山，<a id="a-Gh"></a>　夜叉神不少。</p>
  <p id="aGi">六地善分别，<a id="a-Gj"></a>　诸果无穷尽，</p>
  <p id="aGk">犹如马耳山，<a id="a-Gl"></a>　诸果无有量。</p>
  <p id="aGm">七地中大慧，<a id="a-Gn"></a>　无有能及者，</p>
  <p id="aGo">如尼民陀山，<a id="a-Gp"></a>　诸龙王不少。</p>
  <p id="aGq">住于八地中，<a id="a-Gr"></a>　自在智无量，</p>
  <p id="aGs">如斫迦罗山，<a id="a-Gt"></a>　多心自在者。</p>
  <p id="aGu">九地心清净，<a id="a-Gv"></a>　说法无障碍，</p>
  <p id="aGw">犹如众相山，<a id="a-Gx"></a>　阿修罗不少。</p>
  <p id="aGy">十地中诸佛，<a id="a-Gz"></a>　功德无穷尽，</p>
  <p id="aH0">如须弥山王，<a id="a-H1"></a>　多诸天神众。</p>
  <p id="aH2">又复初地中，<a id="a-H3"></a>　发于广大愿；</p>
  <p id="aH4">二地持戒品；<a id="a-H5"></a>　三地行功德；</p>
  <p id="aH6">第四地专一；<a id="a-H7"></a>　五地众妙事；</p>
  <p id="aH8">六地甚深相；<a id="a-H9"></a>　七地广大心；</p>
  <p id="aHA">八地中种种，<a id="a-HB"></a>　庄严诸神通；</p>
  <p id="aHC">九地思妙智，<a id="a-HD"></a>　能过一切世；</p>
  <p id="aHE">十地能受持，<a id="a-HF"></a>　诸佛大法雨。</p>
  <p id="aHG">菩萨行大海，<a id="a-HH"></a>　难动不可尽，</p>
  <p id="aHI">发心出世间，<a id="a-HJ"></a>　得入于初地；</p>
  <p id="aHK">二地净持戒；<a id="a-HL"></a>　三地修诸禅；</p>
  <p id="aHM">四地道行净；<a id="a-HN"></a>　五练方便慧；</p>
  <p id="aHO">六因缘庄严；<a id="a-HP"></a>　七深方便慧；</p>
  <p id="aHQ">八到琉璃幢；<a id="a-HR"></a>　九地行众生；</p>
  <p id="aHS">一切险难处，<a id="a-HT"></a>　智慧光普照，</p>
  <p id="aHU">十地受智职，<a id="a-HV"></a>　犹如国王许。</p>
  <p id="aHW">如是次第净，<a id="a-HX"></a>　菩提心妙宝，</p>
  <p id="aHY">十方诸世界，<a id="a-HZ"></a>　所有微尘数，</p>
  <p id="aHa">可于一念中，<a id="a-Hb"></a>　计知其多少，</p>
  <p id="aHc">可以一毛头，<a id="a-Hd"></a>　数知于虚空。</p>
  <p id="aHe">诸佛大功德，<a id="a-Hf"></a>　无量不可尽！<a id="a-Hg"></a>”</p>
  <p id="aHh">说是十住经时，<a id="a-Hi"></a>自在天王，<a id="a-Hj"></a>及诸天众，<a id="a-Hk"></a>解脱月菩萨及诸菩萨，<a id="a-Hl"></a>一切世间皆大欢喜，<a id="a-Hm"></a>信受奉行。</p>
 </body>
</html>