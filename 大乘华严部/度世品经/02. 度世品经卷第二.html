<!doctype html>
<html id="z3IBTXoJL" data-ver="1863">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">度世品经卷第二</h1>
  <p id="a2">普智菩萨。<a id="a-3"></a>复问普贤。<a id="a-4"></a>何谓建立。<a id="a-5"></a>何谓乐信。<a id="a-6"></a>何谓深入。<a id="a-7"></a>何谓依怙。<a id="a-8"></a>何谓意勇。<a id="a-9"></a>何谓断诸疑。<a id="a-A"></a>何谓无思议。<a id="a-B"></a>何谓解说真谛。<a id="a-C"></a>何谓了报应。<a id="a-D"></a>何谓定意。<a id="a-E"></a>何谓何所有。<a id="a-F"></a>何谓脱门。<a id="a-G"></a>何谓神通。<a id="a-H"></a>何谓通达。<a id="a-I"></a>何谓解脱。<a id="a-J"></a>何谓园囿。<a id="a-K"></a>何谓宫殿。<a id="a-L"></a>何谓游观。<a id="a-M"></a>何谓庄严。<a id="a-N"></a>何谓心不动。<a id="a-O"></a>何谓性无所舍。<a id="a-P"></a>何谓观慧。<a id="a-Q"></a>何谓讲法。<a id="a-R"></a>何谓净愿。<a id="a-S"></a>何谓为印。<a id="a-T"></a>何谓慧光。<a id="a-U"></a>何谓行无色。<a id="a-V"></a>何谓无法心。<a id="a-W"></a>何谓心如山。<a id="a-X"></a>何谓如海。<a id="a-Y"></a>普贤曰。<a id="a-Z"></a>善哉问。<a id="a-a"></a>菩萨建立。<a id="a-b"></a>有十事何谓为十。<a id="a-c"></a>常志于佛。<a id="a-d"></a>恒思经法。<a id="a-e"></a>劝化众生。<a id="a-f"></a>使住佛道。<a id="a-g"></a>劝安事业。<a id="a-h"></a>修立正行。<a id="a-i"></a>顺乐誓愿。<a id="a-j"></a>常念威仪。<a id="a-k"></a>所游随时。<a id="a-l"></a>班宣善本。<a id="a-m"></a>建立慧义。<a id="a-n"></a>是为十事。<a id="a-o"></a>建立其心。<a id="a-p"></a>于时颂曰。</p>
  <p id="aq">一心常念佛　　专精思经典</p>
  <p id="ar">劝众生入道　　示以所造业</p>
  <p id="as">赞助修正行　　恒使不失愿</p>
  <p id="at">威仪礼节备　　善本成圣慧</p>
  <p id="au">菩萨乐信有十事。<a id="a-v"></a>何谓为十。<a id="a-w"></a>菩萨。<a id="a-x"></a>心自发念。<a id="a-y"></a>其有当来如来正真。<a id="a-z"></a>出现于世。<a id="a-10"></a>我当悉见。<a id="a-11"></a>见诸佛已。<a id="a-12"></a>供养奉事。<a id="a-13"></a>志于无上。<a id="a-14"></a>稽首自归此诸正觉。<a id="a-15"></a>当训诲我。<a id="a-16"></a>以是训诲。<a id="a-17"></a>归菩萨地。<a id="a-18"></a>如诸菩萨。<a id="a-19"></a>奉教敬心。<a id="a-1A"></a>心怀恭恪。<a id="a-1B"></a>如所闻者。<a id="a-1C"></a>辄当修行。<a id="a-1D"></a>于是菩萨。<a id="a-1E"></a>复自念言。<a id="a-1F"></a>使吾不离诸佛世尊及诸开士。<a id="a-1G"></a>蠲除生死驰逸之难。<a id="a-1H"></a>无央数劫。<a id="a-1I"></a>修菩萨行。<a id="a-1J"></a>又心念言。<a id="a-1K"></a>昔未发无上道意之时。<a id="a-1L"></a>未为法器。<a id="a-1M"></a>畏甚深义。<a id="a-1N"></a>亦畏世间诽谤恶名。<a id="a-1O"></a>又惧畏生死恶道众会。<a id="a-1P"></a>我以离此。<a id="a-1Q"></a>永不与合。<a id="a-1R"></a>以远在事。<a id="a-1S"></a>所生之处。<a id="a-1T"></a>不离道心。<a id="a-1U"></a>不恐不畏。<a id="a-1V"></a>亦不怀懅。<a id="a-1W"></a>永无诸难。<a id="a-1X"></a>常远尘垢。<a id="a-1Y"></a>永灭秽浊。<a id="a-1Z"></a>出入独步。<a id="a-1a"></a>降伏众魔。<a id="a-1b"></a>消诸外道。<a id="a-1c"></a>又心念言。<a id="a-1d"></a>吾当劝化。<a id="a-1e"></a>诸众生界。<a id="a-1f"></a>使随律教。<a id="a-1g"></a>志在无上正真道意。<a id="a-1h"></a>修菩萨行。<a id="a-1i"></a>得成佛时。<a id="a-1j"></a>则随尊圣微妙道教。<a id="a-1k"></a>吾当稽首。<a id="a-1l"></a>奉敬自归。<a id="a-1m"></a>欣悦无量。<a id="a-1n"></a>尽其寿命。<a id="a-1o"></a>佛灭度后。<a id="a-1p"></a>当为兴立无数庙寺。<a id="a-1q"></a>供事舍利。<a id="a-1r"></a>奉宣佛教。<a id="a-1s"></a>分布经典。<a id="a-1t"></a>使无上义永得长存。<a id="a-1u"></a>又心念言。<a id="a-1v"></a>我当庄严无极世界。<a id="a-1w"></a>皆令佛土清和柔软。<a id="a-1x"></a>种种别异。<a id="a-1y"></a>平等清净。<a id="a-1z"></a>吾当感动无数佛土。<a id="a-20"></a>悉使发意。<a id="a-21"></a>演大光明照于十方。<a id="a-22"></a>神足变化。<a id="a-23"></a>靡不周遍。<a id="a-24"></a>又心念言。<a id="a-25"></a>吾成佛已。<a id="a-26"></a>当决众生一切狐疑。<a id="a-27"></a>化其志性。<a id="a-28"></a>令常清和。<a id="a-29"></a>寂静其志。<a id="a-2A"></a>消灭尘欲。<a id="a-2B"></a>塞诸恶户。<a id="a-2C"></a>阐永安门。<a id="a-2D"></a>除去幽冥。<a id="a-2E"></a>奋巨光耀。<a id="a-2F"></a>弃捐魔业。<a id="a-2G"></a>逮无上吉。<a id="a-2H"></a>以是功勋。<a id="a-2I"></a>普示众生。<a id="a-2J"></a>又心念言。<a id="a-2K"></a>吾所在处。<a id="a-2L"></a>常见诸佛。<a id="a-2M"></a>在危厄时。<a id="a-2N"></a>思欲奉觐。<a id="a-2O"></a>必当如愿。<a id="a-2P"></a>得见正觉。<a id="a-2Q"></a>莫使违远。<a id="a-2R"></a>面见如来所说法时。<a id="a-2S"></a>如来难值。<a id="a-2T"></a>无央数劫时一出耳。<a id="a-2U"></a>犹灵瑞华。<a id="a-2V"></a>久久希有。<a id="a-2W"></a>发清净心。<a id="a-2X"></a>弃捐一切不宜之计。<a id="a-2Y"></a>其意质直。<a id="a-2Z"></a>而无谀谄。<a id="a-2a"></a>又心念言。<a id="a-2b"></a>吾成无上正真之道。<a id="a-2c"></a>为最正觉。<a id="a-2d"></a>遍诸佛土。<a id="a-2e"></a>施作佛事。<a id="a-2f"></a>为诸众生。<a id="a-2g"></a>各现佛身。<a id="a-2h"></a>击大法鼓。<a id="a-2i"></a>雨法甘露。<a id="a-2j"></a>施无极法。<a id="a-2k"></a>清净无畏。<a id="a-2l"></a>为师子吼。<a id="a-2m"></a>立无底愿。<a id="a-2n"></a>住于法界班宣经道。<a id="a-2o"></a>一劫不休。<a id="a-2p"></a>身不疲懈。<a id="a-2q"></a>言辞无极。<a id="a-2r"></a>心亦不惓。<a id="a-2s"></a>是为十事心所建立。<a id="a-2t"></a>于时颂曰。</p>
  <p id="a2u">严净诸佛土　　劝道于众生</p>
  <p id="a2v">示以深妙法　　令发无上道</p>
  <p id="a2w">常愿见诸佛　　奉事自归命</p>
  <p id="a2x">听受所说法　　一心受奉行</p>
  <p id="a2y">为断三恶趣　　开阐安乐门</p>
  <p id="a2z">为于众幽冥　　显示大光明</p>
  <p id="a30">流布经法施　　消灭诸垢尘</p>
  <p id="a31">为大师子吼　　而雨大甘露</p>
  <p id="a32">菩萨有十事法深入。<a id="a-33"></a>何谓为十。<a id="a-34"></a>皆入世界诸过去事。<a id="a-35"></a>游于志性深奥佛法。<a id="a-36"></a>归诸佛土当来之事。<a id="a-37"></a>在在佛国。<a id="a-38"></a>而在诸数。<a id="a-39"></a>正觉无二。<a id="a-3A"></a>虽在诸国现在寂然。<a id="a-3B"></a>世间方俗。<a id="a-3C"></a>所言所说。<a id="a-3D"></a>严净境土。<a id="a-3E"></a>悉能知之。<a id="a-3F"></a>是入深法。<a id="a-3G"></a>所在天下。<a id="a-3H"></a>有若干教。<a id="a-3I"></a>又能解识一切众生罪福不同。<a id="a-3J"></a>计诸菩萨所行各异。<a id="a-3K"></a>又菩萨解。<a id="a-3L"></a>悉知过去诸如来处。<a id="a-3M"></a>菩萨悉知诸佛世尊所教迟疾。<a id="a-3N"></a>菩萨复知现在国土诸佛正觉眷属圣众。<a id="a-3O"></a>所可说法。<a id="a-3P"></a>开化众生。<a id="a-3Q"></a>法界虚空。<a id="a-3R"></a>无有边际。<a id="a-3S"></a>十方如来。<a id="a-3T"></a>又分别知世俗之法。<a id="a-3U"></a>声闻之法。<a id="a-3V"></a>及缘觉乘。<a id="a-3W"></a>菩萨如来。<a id="a-3X"></a>入于此法。<a id="a-3Y"></a>无所希求。<a id="a-3Z"></a>讲说若干所入法界。<a id="a-3a"></a>亦无所入。<a id="a-3b"></a>亦不想法。<a id="a-3c"></a>随诸法教。<a id="a-3d"></a>而以开化。<a id="a-3e"></a>是为十事深入佛法。<a id="a-3f"></a>于时颂曰。</p>
  <p id="a3g">知于过去世　　当来及现在</p>
  <p id="a3h">随方俗示现　　清净佛世界</p>
  <p id="a3i">分别人罪福　　诸菩萨所行</p>
  <p id="a3j">现在诸佛土　　诸菩萨集会</p>
  <p id="a3k">知众生之数　　说法虚空限</p>
  <p id="a3l">悉达诸声闻　　缘觉众菩萨</p>
  <p id="a3m">菩萨依怙有十事。<a id="a-3n"></a>以是依怙。<a id="a-3o"></a>修菩萨行。<a id="a-3p"></a>何谓为十。<a id="a-3q"></a>常奉敬佛。<a id="a-3r"></a>日有归命。<a id="a-3s"></a>开化众生。<a id="a-3t"></a>见诸善友。<a id="a-3u"></a>而依附之。<a id="a-3v"></a>常喜积聚众德之本。<a id="a-3w"></a>亦皆严净诸佛刹土。<a id="a-3x"></a>常愍一切不舍众生。<a id="a-3y"></a>普以游入诸度无极。<a id="a-3z"></a>悉欲具足诸菩萨愿。<a id="a-40"></a>所修无量。<a id="a-41"></a>来归道心。<a id="a-42"></a>明解诸佛。<a id="a-43"></a>成至正觉。<a id="a-44"></a>是为十事菩萨所依怙以成道行。<a id="a-45"></a>于时颂曰。</p>
  <p id="a46">奉敬于诸佛　　依附菩萨行</p>
  <p id="a47">开化众生类　　恭顺诸善友</p>
  <p id="a48">积累众德本　　严净诸佛土</p>
  <p id="a49">入诸度无极　　具足菩萨愿</p>
  <p id="a4A">菩萨意勇有十事。<a id="a-4B"></a>何谓为十。<a id="a-4C"></a>消除一切诸阴盖罪。<a id="a-4D"></a>诸佛世尊。<a id="a-4E"></a>虽以灭度。<a id="a-4F"></a>奉垂训教。<a id="a-4G"></a>以勇猛心。<a id="a-4H"></a>降伏众魔。<a id="a-4I"></a>解知无常。<a id="a-4J"></a>不惜身命。<a id="a-4K"></a>以正法缘。<a id="a-4L"></a>消化外道。<a id="a-4M"></a>以柔和心。<a id="a-4N"></a>悦可众生。<a id="a-4O"></a>怀踊跃意。<a id="a-4P"></a>众会见之。<a id="a-4Q"></a>莫不欣然。<a id="a-4R"></a>调化一切天龙鬼神揵沓和阿须伦迦留罗甄陀罗摩睺勒。<a id="a-4S"></a>皆受其缘。<a id="a-4T"></a>奉修柔顺。<a id="a-4U"></a>依法深奥。<a id="a-4V"></a>常舍声闻缘觉之地。<a id="a-4W"></a>于无数劫。<a id="a-4X"></a>行菩萨事。<a id="a-4Y"></a>而不懈惓。<a id="a-4Z"></a>是为十事菩萨心勇。<a id="a-4a"></a>于是颂曰。</p>
  <p id="a4b">弃捐诸阴盖　　佛逝奉乘教</p>
  <p id="a4c">降伏于众魔　　不自惜身命</p>
  <p id="a4d">降化众外道　　欢悦于众生</p>
  <p id="a4e">鬼神咸受教　　常奉菩萨行</p>
  <p id="a4f">菩萨有十事断诸狐疑令无沉吟。<a id="a-4g"></a>何谓为十。<a id="a-4h"></a>菩萨发意。<a id="a-4i"></a>心自念言。<a id="a-4j"></a>吾当以施戒忍辱精进一心智慧。<a id="a-4k"></a>救摄众生。<a id="a-4l"></a>慈悲喜护。<a id="a-4m"></a>而开导之。<a id="a-4n"></a>虽行于此。<a id="a-4o"></a>无有犹豫。<a id="a-4p"></a>欲令进退。<a id="a-4q"></a>未之有也。<a id="a-4r"></a>又心念言。<a id="a-4s"></a>吾当普见十方正觉。<a id="a-4t"></a>当来诸佛。<a id="a-4u"></a>值无上慧。<a id="a-4v"></a>供养诸佛。<a id="a-4w"></a>心不沉吟。<a id="a-4x"></a>若于毛牦。<a id="a-4y"></a>又菩萨念。<a id="a-4z"></a>以若干光。<a id="a-50"></a>具足照耀。<a id="a-51"></a>于诸佛土。<a id="a-52"></a>闻诸菩萨。<a id="a-53"></a>当来所行。<a id="a-54"></a>无央数劫。<a id="a-55"></a>心不厌惓。<a id="a-56"></a>开化无量众生之类。<a id="a-57"></a>不以为难。<a id="a-58"></a>计于法界不可限量。<a id="a-59"></a>无有崖际。<a id="a-5A"></a>犹如虚空。<a id="a-5B"></a>所度众生。<a id="a-5C"></a>其数亦然。<a id="a-5D"></a>不以厌退。<a id="a-5E"></a>又心念言。<a id="a-5F"></a>修菩萨行。<a id="a-5G"></a>备悉诸愿。<a id="a-5H"></a>成一切智诸通之慧。<a id="a-5I"></a>又复念言。<a id="a-5J"></a>行菩萨时。<a id="a-5K"></a>令我皆逮道法之光佛无极明。<a id="a-5L"></a>常当计乐一切诸法。<a id="a-5M"></a>悉为佛法。<a id="a-5N"></a>普知众生意之所念。<a id="a-5O"></a>晓了无数诸无尽数。<a id="a-5P"></a>诸无为法。<a id="a-5Q"></a>及诸有为。<a id="a-5R"></a>成平等觉。<a id="a-5S"></a>明达诸法。<a id="a-5T"></a>皆诸度世。<a id="a-5U"></a>除倒见想。<a id="a-5V"></a>虽有秽浊。<a id="a-5W"></a>本悉清净。<a id="a-5X"></a>菩萨晓了一切佛法。<a id="a-5Y"></a>成最正觉。<a id="a-5Z"></a>无有众想倒见之谬。<a id="a-5a"></a>一毛所著。<a id="a-5b"></a>漏虽有为。<a id="a-5c"></a>达于无为。<a id="a-5d"></a>弃诸利养。<a id="a-5e"></a>则能游入无央数际。<a id="a-5f"></a>是为十事菩萨断诸狐疑。<a id="a-5g"></a>于时颂曰。</p>
  <p id="a5h">念施戒忍进　　一心修智慧</p>
  <p id="a5i">行慈悲喜护　　见诸佛奉敬</p>
  <p id="a5j">光具足照耀　　无量当来劫</p>
  <p id="a5k">心不以懈惓　　成佛一切智</p>
  <p id="a5l">诸法悉佛法　　皆亦度世法</p>
  <p id="a5m">弃秽浊倒见　　得佛最正觉</p>
  <p id="a5n">菩萨无思议有十事。<a id="a-5o"></a>何谓为十。<a id="a-5p"></a>所修德本不可思议。<a id="a-5q"></a>一切所愿不可计量。<a id="a-5r"></a>观察诸法悉如幻化。<a id="a-5s"></a>因发道心。<a id="a-5t"></a>依诸善业。<a id="a-5u"></a>无所违失。<a id="a-5v"></a>修菩萨行。<a id="a-5w"></a>永无妄想。<a id="a-5x"></a>修深要义。<a id="a-5y"></a>普入诸法。<a id="a-5z"></a>不取灭度。<a id="a-60"></a>道慧不备终不舍去。<a id="a-61"></a>菩萨行道。<a id="a-62"></a>入胎出生。<a id="a-63"></a>积勤苦行。<a id="a-64"></a>诣佛树下。<a id="a-65"></a>降伏众魔。<a id="a-66"></a>逮最正觉。<a id="a-67"></a>而转法轮。<a id="a-68"></a>现取灭度。<a id="a-69"></a>显诸佛事。<a id="a-6A"></a>建立所现。<a id="a-6B"></a>不舍大哀护诸众生。<a id="a-6C"></a>不违本愿。<a id="a-6D"></a>又其菩萨。<a id="a-6E"></a>建立示现如来十力。<a id="a-6F"></a>从初发意。<a id="a-6G"></a>在于法界。<a id="a-6H"></a>开化众生。<a id="a-6I"></a>未曾休废。<a id="a-6J"></a>又其菩萨。<a id="a-6K"></a>皆以无想入于众想。<a id="a-6L"></a>又以有想入于无想。<a id="a-6M"></a>无所思念说诸念事。<a id="a-6N"></a>又以诸念说无念事。<a id="a-6O"></a>以无所有入于所有。<a id="a-6P"></a>又诸所有入无所有。<a id="a-6Q"></a>化无所作入有所作。<a id="a-6R"></a>化有所作入无所作。<a id="a-6S"></a>于无所得说有所得。<a id="a-6T"></a>于有所得说无所得。<a id="a-6U"></a>解知诸法悉无所有。<a id="a-6V"></a>又其菩萨。<a id="a-6W"></a>等心于道道以平等。<a id="a-6X"></a>解知众生道心无异。<a id="a-6Y"></a>心不倒见所念无失。<a id="a-6Z"></a>不随邪疑所睹平等。<a id="a-6a"></a>又其菩萨。<a id="a-6b"></a>发意之顷。<a id="a-6c"></a>其心寂然定意正受。<a id="a-6d"></a>在于本际而不造证。<a id="a-6e"></a>以无有漏而不永灭。<a id="a-6f"></a>布诸德本晓了诸法。<a id="a-6g"></a>一切无漏而为人说。<a id="a-6h"></a>诸漏已尽亦为人宣。<a id="a-6i"></a>当除诸漏。<a id="a-6j"></a>则以佛法入于俗法。<a id="a-6k"></a>虽在其中无俗思想。<a id="a-6l"></a>无道俗念。<a id="a-6m"></a>观一切法。<a id="a-6n"></a>皆入法身亦无所入。<a id="a-6o"></a>晓了诸法而无有二。<a id="a-6p"></a>亦无所行。<a id="a-6q"></a>是为菩萨十无思议。<a id="a-6r"></a>菩萨住此。<a id="a-6s"></a>疾逮无上正真之道。</p>
  <p id="a6t">菩萨有十事。<a id="a-6u"></a>解说真谛。<a id="a-6v"></a>何谓为十。<a id="a-6w"></a>演一切佛法。<a id="a-6x"></a>随时真诚。<a id="a-6y"></a>弃捐恶法不失其节。<a id="a-6z"></a>以诸菩萨。<a id="a-70"></a>神足变化。<a id="a-71"></a>宣正觉教。<a id="a-72"></a>能以随便。<a id="a-73"></a>入于众生罪福之业。<a id="a-74"></a>宣畅众生。<a id="a-75"></a>除去一切尘劳罪事。<a id="a-76"></a>皆以能达众生之义。<a id="a-77"></a>无为法门。<a id="a-78"></a>消诸挂碍。<a id="a-79"></a>修闲静业。<a id="a-7A"></a>又其菩萨。<a id="a-7B"></a>悉无所住。<a id="a-7C"></a>犹如虚空。<a id="a-7D"></a>一一所入。<a id="a-7E"></a>不得禁戒。<a id="a-7F"></a>天地成败无有犹豫。<a id="a-7G"></a>在诸世界而不沉吟。<a id="a-7H"></a>而于诸法境。<a id="a-7I"></a>无所蔽碍。<a id="a-7J"></a>所由方面。<a id="a-7K"></a>益以微妙。<a id="a-7L"></a>达如来至真。<a id="a-7M"></a>至生出家。<a id="a-7N"></a>竟于灭度。<a id="a-7O"></a>又入法界菩萨诸佛。<a id="a-7P"></a>普见诸佛。<a id="a-7Q"></a>举动进止。<a id="a-7R"></a>菩萨悉见众生之类处于泥洹。<a id="a-7S"></a>无所造故。<a id="a-7T"></a>愿不堕落。<a id="a-7U"></a>会当备悉。<a id="a-7V"></a>诸通慧智。<a id="a-7W"></a>又有菩萨。<a id="a-7X"></a>见一切法。<a id="a-7Y"></a>无所依怙。<a id="a-7Z"></a>不远善友。<a id="a-7a"></a>所当近者。<a id="a-7b"></a>亦不附着。<a id="a-7c"></a>如来精进。<a id="a-7d"></a>不懈休法。<a id="a-7e"></a>礼仪一等。<a id="a-7f"></a>亲友怨恶。<a id="a-7g"></a>积累德本。<a id="a-7h"></a>劝助令集。<a id="a-7i"></a>皆使同一。<a id="a-7j"></a>赞扬成就。<a id="a-7k"></a>令无有二。<a id="a-7l"></a>是为菩萨十事说常随时菩萨分别慧便有十事。<a id="a-7m"></a>何谓为十。<a id="a-7n"></a>晓了一切诸佛之国。<a id="a-7o"></a>解入众生本原衰盛。<a id="a-7p"></a>识别群黎心行所存。<a id="a-7q"></a>宣畅黎庶诸根兴耗。<a id="a-7r"></a>又知一切报应行果。<a id="a-7s"></a>普入声闻别随时义。<a id="a-7t"></a>皆亦复下众缘觉行。<a id="a-7u"></a>悉以方便。<a id="a-7v"></a>修诸菩萨。<a id="a-7w"></a>分别咸从世俗之法。<a id="a-7x"></a>一切悉顺入诸佛法。<a id="a-7y"></a>晓了慧宜。<a id="a-7z"></a>是为菩萨十分别慧。<a id="a-80"></a>菩萨住此。<a id="a-81"></a>速逮无上正真之道菩萨三昧有十事。<a id="a-82"></a>何谓十事。<a id="a-83"></a>定意之时。<a id="a-84"></a>皆知十方世界所有。<a id="a-85"></a>能以意定。<a id="a-86"></a>寂众生身定诸法三昧。<a id="a-87"></a>其三昧定。<a id="a-88"></a>见十方佛。<a id="a-89"></a>则能建立一切诸念。<a id="a-8A"></a>随时定意。<a id="a-8B"></a>其三昧有则能动转。<a id="a-8C"></a>无央数身。<a id="a-8D"></a>亦复能使从三昧起。<a id="a-8E"></a>普入诸佛如来正觉。<a id="a-8F"></a>三昧正受。<a id="a-8G"></a>开悟众生。<a id="a-8H"></a>其慧普大。<a id="a-8I"></a>晓了随时诸菩萨三昧。<a id="a-8J"></a>一发意顷入一心慧。<a id="a-8K"></a>以无为心开静之慧。<a id="a-8L"></a>悉能普修诸菩萨慧。<a id="a-8M"></a>不废笃信。<a id="a-8N"></a>以愿大慧。<a id="a-8O"></a>晓了三昧。<a id="a-8P"></a>是为菩萨十事三昧。</p>
  <p id="a8Q">菩萨何所有有十事。<a id="a-8R"></a>何谓为十。<a id="a-8S"></a>众生何所有。<a id="a-8T"></a>国土亦然。<a id="a-8U"></a>观所众生。<a id="a-8V"></a>亦解本无。<a id="a-8W"></a>劫烧之时。<a id="a-8X"></a>天地为败。<a id="a-8Y"></a>或水灾变。<a id="a-8Z"></a>天地败已。<a id="a-8a"></a>复还合成。<a id="a-8b"></a>计佛正觉。<a id="a-8c"></a>亦无所有。<a id="a-8d"></a>若干种行。<a id="a-8e"></a>亦无处所。<a id="a-8f"></a>如来身者。<a id="a-8g"></a>功勋无量。<a id="a-8h"></a>一切诸法。<a id="a-8i"></a>所说本末。<a id="a-8j"></a>其义各异。<a id="a-8k"></a>若能供养诸佛正觉。<a id="a-8l"></a>所归亦无。<a id="a-8m"></a>是为菩萨十事何所有于是颂曰。</p>
  <p id="a8n">众生何所有　　国土无处所</p>
  <p id="a8o">以察诸相好　　劫烧天地坏</p>
  <p id="a8p">还合亦如是　　佛身若干品</p>
  <p id="a8q">如来不可量　　宣法若干品</p>
  <p id="a8r">菩萨脱门有十事。<a id="a-8s"></a>何谓为十。<a id="a-8t"></a>其身普遍一切世界。<a id="a-8u"></a>现于十方若干品形无数色像。<a id="a-8v"></a>以诸法界入一佛土。<a id="a-8w"></a>建立一切众生之众。<a id="a-8x"></a>以佛庄严。<a id="a-8y"></a>形周十方若干佛土。<a id="a-8z"></a>自然觉知。<a id="a-90"></a>至一切界。<a id="a-91"></a>一发心顷。<a id="a-92"></a>遍诸佛土。<a id="a-93"></a>皆现诸佛。<a id="a-94"></a>在一刹土。<a id="a-95"></a>使诸佛界度入一身。<a id="a-96"></a>悉使诸佛。<a id="a-97"></a>感动神足。<a id="a-98"></a>而以娱乐。<a id="a-99"></a>显入一心。<a id="a-9A"></a>是为菩萨十事脱门。<a id="a-9B"></a>于是颂曰。</p>
  <p id="a9C">其身遍佛土　　显若干形像</p>
  <p id="a9D">诸法入一土　　建立诸世界</p>
  <p id="a9E">遍世现佛身　　自知靡不周</p>
  <p id="a9F">诸法入一体　　开心一切人</p>
  <p id="a9G">菩萨神通有十事。<a id="a-9H"></a>何谓为十。<a id="a-9I"></a>识于过去所经历处。<a id="a-9J"></a>晓了方便。<a id="a-9K"></a>出入进退。<a id="a-9L"></a>天耳识别。<a id="a-9M"></a>无所挂碍。<a id="a-9N"></a>悉闻言辞。<a id="a-9O"></a>众所归趣。<a id="a-9P"></a>能知他人众生之类心所念行。<a id="a-9Q"></a>无央数事。<a id="a-9R"></a>种种别异。<a id="a-9S"></a>则以天眼无为之业。<a id="a-9T"></a>观察一切所经周旋。<a id="a-9U"></a>以大神足感动变化。<a id="a-9V"></a>建无思议众生之类。<a id="a-9W"></a>从其本性。<a id="a-9X"></a>而示现之。<a id="a-9Y"></a>使得入律。<a id="a-9Z"></a>见于无限诸佛世界。<a id="a-9a"></a>遍示诸身。<a id="a-9b"></a>发心之顷。<a id="a-9c"></a>能周无量十方佛土。<a id="a-9d"></a>亦能庄严。<a id="a-9e"></a>建立无数境界处所。<a id="a-9f"></a>亦复显示具足身形。<a id="a-9g"></a>不怀自大。<a id="a-9h"></a>晓了通慧。<a id="a-9i"></a>于无底国。<a id="a-9j"></a>逮得无上正真之道。<a id="a-9k"></a>为最正觉。<a id="a-9l"></a>心无思议。<a id="a-9m"></a>因其众生志性本末。<a id="a-9n"></a>而示现教。<a id="a-9o"></a>是为菩萨十事通义也。<a id="a-9p"></a>菩萨住此。<a id="a-9q"></a>获致如来。<a id="a-9r"></a>无上正真神通归趣。<a id="a-9s"></a>方便随向。<a id="a-9t"></a>诸佛所变。<a id="a-9u"></a>现于十方。<a id="a-9v"></a>众生训诲。<a id="a-9w"></a>转成其行。<a id="a-9x"></a>众义备悉。</p>
  <p id="a9y">菩萨通达有十事。<a id="a-9z"></a>何谓为十。<a id="a-A0"></a>则能随时。<a id="a-A1"></a>教化众生。<a id="a-A2"></a>分别罪福。<a id="a-A3"></a>群生之类所经历事。<a id="a-A4"></a>若干不同。<a id="a-A5"></a>使其出家。<a id="a-A6"></a>令心寂然。<a id="a-A7"></a>入诸蔽碍。<a id="a-A8"></a>一一众生。<a id="a-A9"></a>所行颠倒。<a id="a-AA"></a>若干不同。<a id="a-AB"></a>而使消除。<a id="a-AC"></a>达如金刚。<a id="a-AD"></a>圣慧具足。<a id="a-AE"></a>所可建立。<a id="a-AF"></a>其音周遍。<a id="a-AG"></a>不可思议。<a id="a-AH"></a>教诸佛土。<a id="a-AI"></a>晓了方便。<a id="a-AJ"></a>一切猗着。<a id="a-AK"></a>习四等心。<a id="a-AL"></a>悉普游入。<a id="a-AM"></a>解所生处。<a id="a-AN"></a>亦复识了。<a id="a-AO"></a>无所从生。<a id="a-AP"></a>皆已除去诸想痛痒境界处所。<a id="a-AQ"></a>又其菩萨。<a id="a-AR"></a>不观诸法。<a id="a-AS"></a>亦非不观。<a id="a-AT"></a>诸法无想。<a id="a-AU"></a>以为一净。<a id="a-AV"></a>亦无有净。<a id="a-AW"></a>明若干种。<a id="a-AX"></a>晓知精勤。<a id="a-AY"></a>于无数劫。<a id="a-AZ"></a>班宣经道。<a id="a-Aa"></a>而以等归。<a id="a-Ab"></a>趣于无上正真之道。<a id="a-Ac"></a>常住法界。<a id="a-Ad"></a>又其菩萨。<a id="a-Ae"></a>晓了众生。<a id="a-Af"></a>本悉灭度。<a id="a-Ag"></a>不用家业。<a id="a-Ah"></a>亦无所造。<a id="a-Ai"></a>知有生者。<a id="a-Aj"></a>为随颠倒。<a id="a-Ak"></a>达其因缘报应之义。<a id="a-Al"></a>识可奉敬。<a id="a-Am"></a>以何缘便。<a id="a-An"></a>所行本末。<a id="a-Ao"></a>起灭处所。<a id="a-Ap"></a>分别开化群萌之类。<a id="a-Aq"></a>开明闭塞脱门之理。<a id="a-Ar"></a>解其颠倒无谬之事。<a id="a-As"></a>亦知尘欲嗔诤之原。<a id="a-At"></a>亦别生死无为之业。<a id="a-Au"></a>复了反逆无逆之事。<a id="a-Av"></a>知可依怙不可怙者。<a id="a-Aw"></a>亦明究畅别所至处。<a id="a-Ax"></a>知其退转还复处者。<a id="a-Ay"></a>知其至决及所归趣。<a id="a-Az"></a>亦识坏败当还成者。<a id="a-B0"></a>亦了开化知众生根。<a id="a-B1"></a>所当开化使得入律。<a id="a-B2"></a>若干方便教授黎庶而不迷惑失菩萨行。<a id="a-B3"></a>所以者何。<a id="a-B4"></a>佛子。<a id="a-B5"></a>欲知菩萨。<a id="a-B6"></a>所以发无上正真道心者。<a id="a-B7"></a>何以故。<a id="a-B8"></a>开化众生之故。<a id="a-B9"></a>既化众生。<a id="a-BA"></a>令从律教。<a id="a-BB"></a>身不劳惓。<a id="a-BC"></a>是为菩萨。<a id="a-BD"></a>为一切故所由无诤。<a id="a-BE"></a>晓了分别十二缘起。<a id="a-BF"></a>又其菩萨。<a id="a-BG"></a>未曾猗佛。<a id="a-BH"></a>亦不发心依怙佛也。<a id="a-BI"></a>亦不着法。<a id="a-BJ"></a>复不兴心贪于法也。<a id="a-BK"></a>不着佛土。<a id="a-BL"></a>亦不生心依佛土也。<a id="a-BM"></a>亦不着人。<a id="a-BN"></a>复不起心慕乐众生也。<a id="a-BO"></a>不见人民。<a id="a-BP"></a>亦不发心观于群黎。<a id="a-BQ"></a>兴显众行。<a id="a-BR"></a>具足所愿。<a id="a-BS"></a>修无极哀。<a id="a-BT"></a>不想见佛。<a id="a-BU"></a>识念如来。<a id="a-BV"></a>所班宣法。<a id="a-BW"></a>得如来座。<a id="a-BX"></a>殖众德本。<a id="a-BY"></a>亦不悁悒。<a id="a-BZ"></a>心好正觉。<a id="a-Ba"></a>不以劳懈。<a id="a-Bb"></a>亦以法则。<a id="a-Bc"></a>供养如来。<a id="a-Bd"></a>心日加精。<a id="a-Be"></a>感动立威。<a id="a-Bf"></a>不可思议诸佛世界。<a id="a-Bg"></a>建立思惟第一法界。<a id="a-Bh"></a>剖判若干经法之教。<a id="a-Bi"></a>知于众生有为之会。<a id="a-Bj"></a>亦识众生限节多少。<a id="a-Bk"></a>了苦本末所可从起。<a id="a-Bl"></a>亦知尽灭一切万物皆为苦本。<a id="a-Bm"></a>若有菩萨。<a id="a-Bn"></a>以能见此。<a id="a-Bo"></a>其所修行。<a id="a-Bp"></a>亦如影响。<a id="a-Bq"></a>弃捐众恶。<a id="a-Br"></a>断其根本即自发心。<a id="a-Bs"></a>救济众生。<a id="a-Bt"></a>其所行者。<a id="a-Bu"></a>悉无所行。<a id="a-Bv"></a>曰菩萨行。<a id="a-Bw"></a>学诸佛言。<a id="a-Bx"></a>其心坚固。<a id="a-By"></a>如须弥山。<a id="a-Bz"></a>觉除一切众想颠倒。<a id="a-C0"></a>建立普智诸通慧门。<a id="a-C1"></a>逮成正觉。<a id="a-C2"></a>入于无极无限慧堂。<a id="a-C3"></a>所言慧堂。<a id="a-C4"></a>无上正真道。<a id="a-C5"></a>开度众生。<a id="a-C6"></a>三处漂流。<a id="a-C7"></a>反尽其原。<a id="a-C8"></a>是为菩萨十所通达。<a id="a-C9"></a>菩萨住此。<a id="a-CA"></a>逮成如来无上大慧。</p>
  <p id="aCB">菩萨解脱。<a id="a-CC"></a>有十事。<a id="a-CD"></a>何谓为十。<a id="a-CE"></a>度诸尘劳爱欲之原。<a id="a-CF"></a>脱于邪见不正之路。<a id="a-CG"></a>而济五阴覆盖之患。<a id="a-CH"></a>又捄形体四大诸入。<a id="a-CI"></a>越于声闻缘觉之乘。<a id="a-CJ"></a>因此逮得无所从生法忍。<a id="a-CK"></a>发起一切众生国土诸所宜法。<a id="a-CL"></a>便得超出诸菩萨行不可称限。<a id="a-CM"></a>称举一切诸菩萨行。<a id="a-CN"></a>以无妄想入如来地以一圣慧普知三世。<a id="a-CO"></a>平等神通靡不救济。<a id="a-CP"></a>是为菩萨十事解脱。<a id="a-CQ"></a>菩萨住此。<a id="a-CR"></a>开化众生。<a id="a-CS"></a>使之无上。<a id="a-CT"></a>于时颂曰。</p>
  <p id="aCU">以度欲尘劳　　邪见诸五阴</p>
  <p id="aCV">四大诸种类　　贪身之患难</p>
  <p id="aCW">越声闻缘觉　　逮无从生忍</p>
  <p id="aCX">称举众生土　　菩萨无量行</p>
  <p id="aCY">开士之所修　　入如来之地</p>
  <p id="aCZ">超出众妄想　　神达解三界</p>
  <p id="aCa">菩萨苑囿有十事。<a id="a-Cb"></a>何谓为十。<a id="a-Cc"></a>乐于生死。<a id="a-Cd"></a>未曾恶厌。<a id="a-Ce"></a>好化众生。<a id="a-Cf"></a>性无所著。<a id="a-Cg"></a>处于一切众想之地。<a id="a-Ch"></a>启受大行。<a id="a-Ci"></a>常喜严净诸佛世界。<a id="a-Cj"></a>住己处所。<a id="a-Ck"></a>志在诸魔。<a id="a-Cl"></a>婇女宫殿。<a id="a-Cm"></a>悉能降化。<a id="a-Cn"></a>宫台阁故。<a id="a-Co"></a>敬所说法。<a id="a-Cp"></a>如所闻法。<a id="a-Cq"></a>思惟知义。<a id="a-Cr"></a>观察归趣。<a id="a-Cs"></a>六通无极。<a id="a-Ct"></a>四恩摄行。<a id="a-Cu"></a>三十七品道慧之法。<a id="a-Cv"></a>为菩萨园。<a id="a-Cw"></a>是己严父。<a id="a-Cx"></a>所可游居。<a id="a-Cy"></a>如来十力。<a id="a-Cz"></a>四无所畏。<a id="a-D0"></a>十八不共。<a id="a-D1"></a>取要言之。<a id="a-D2"></a>一切佛法。<a id="a-D3"></a>为菩萨园。<a id="a-D4"></a>未曾复思他奇异法。<a id="a-D5"></a>一切菩萨。<a id="a-D6"></a>所现变化。<a id="a-D7"></a>建立娱乐。<a id="a-D8"></a>为菩萨园。<a id="a-D9"></a>转于法轮。<a id="a-DA"></a>无自大律。<a id="a-DB"></a>而谨慎行。<a id="a-DC"></a>无所违失。<a id="a-DD"></a>一切发心。<a id="a-DE"></a>不离正觉。<a id="a-DF"></a>普现群黎为菩萨园。<a id="a-DG"></a>然其法身。<a id="a-DH"></a>皆遍十方。<a id="a-DI"></a>诸佛世界。<a id="a-DJ"></a>菩萨所行。<a id="a-DK"></a>犹如虚空。<a id="a-DL"></a>是为菩萨十苑囿也。</p>
  <p id="aDM">菩萨宫殿有十事。<a id="a-DN"></a>何谓为十。<a id="a-DO"></a>乐菩萨宫心不迷惑。<a id="a-DP"></a>十善章句。<a id="a-DQ"></a>功德慧业。<a id="a-DR"></a>好积累。<a id="a-DS"></a>是乃为菩萨宫。<a id="a-DT"></a>开化欲界众生之类。<a id="a-DU"></a>修四梵行。<a id="a-DV"></a>慈悲喜护。<a id="a-DW"></a>菩萨由此。<a id="a-DX"></a>训诲色界群黎之品。<a id="a-DY"></a>往生净居诸天宫殿。<a id="a-DZ"></a>菩萨由此。<a id="a-Da"></a>消灭一切尘劳诸秽。<a id="a-Db"></a>到无欲色天。<a id="a-Dc"></a>至其宫殿。<a id="a-Dd"></a>训诲大难。<a id="a-De"></a>不闲群黎令其退还。<a id="a-Df"></a>或时生于杂秽境界。<a id="a-Dg"></a>菩萨以是。<a id="a-Dh"></a>乐受其处。<a id="a-Di"></a>拔济一切贪欲众生。<a id="a-Dj"></a>菩萨有乐。<a id="a-Dk"></a>现于后宫。<a id="a-Dl"></a>婇女男女。<a id="a-Dm"></a>宿世曾兴福行同故。<a id="a-Dn"></a>由是教化四方四域。<a id="a-Do"></a>诸帝梵释四天王。<a id="a-Dp"></a>菩萨由此。<a id="a-Dq"></a>劝化凶危。<a id="a-Dr"></a>计有常人。<a id="a-Ds"></a>使舍乱意。<a id="a-Dt"></a>处于一切诸菩萨业。<a id="a-Du"></a>念化长故。<a id="a-Dv"></a>自恣驰骋。<a id="a-Dw"></a>游戏神通。<a id="a-Dx"></a>菩萨常皆一心脱门三昧正受。<a id="a-Dy"></a>以慧开化。<a id="a-Dz"></a>而娱乐之。<a id="a-E0"></a>以一切智无上正真诸佛之典断众挂碍。<a id="a-E1"></a>施一切法。<a id="a-E2"></a>而得自在。<a id="a-E3"></a>得为国主。<a id="a-E4"></a>尊豪由己。<a id="a-E5"></a>菩萨乐此。<a id="a-E6"></a>如来十力。<a id="a-E7"></a>以为游居。<a id="a-E8"></a>是为菩萨十宫殿也。</p>
  <p id="aE9">菩萨有十游观。<a id="a-EA"></a>何谓为十。<a id="a-EB"></a>意自好喜。<a id="a-EC"></a>观诸章句。<a id="a-ED"></a>所履迹行。<a id="a-EE"></a>志意观察。<a id="a-EF"></a>善权方便。<a id="a-EG"></a>其所住处。<a id="a-EH"></a>辄得在诸佛足下。<a id="a-EI"></a>闻法启受。<a id="a-EJ"></a>意乐十方。<a id="a-EK"></a>心普周遍。<a id="a-EL"></a>敬诸菩萨。<a id="a-EM"></a>神足变化。<a id="a-EN"></a>现无限门。<a id="a-EO"></a>化于众生。<a id="a-EP"></a>身意所惑。<a id="a-EQ"></a>而奉定意一三昧门。<a id="a-ER"></a>则得普入诸定意门。<a id="a-ES"></a>处诸总持。<a id="a-ET"></a>一切所闻。<a id="a-EU"></a>便能受持。<a id="a-EV"></a>未曾忽忘。<a id="a-EW"></a>以此总要。<a id="a-EX"></a>为众生演。<a id="a-EY"></a>使令欢然。<a id="a-EZ"></a>乐于辩才。<a id="a-Ea"></a>以一章句。<a id="a-Eb"></a>无央数劫。<a id="a-Ec"></a>咨嗟美辞。<a id="a-Ed"></a>谈言说事。<a id="a-Ee"></a>无能断辞。<a id="a-Ef"></a>志最正觉。<a id="a-Eg"></a>而为众生。<a id="a-Eh"></a>示现若干身形。<a id="a-Ei"></a>无量品门。<a id="a-Ej"></a>慕转法轮。<a id="a-Ek"></a>化诸异学。<a id="a-El"></a>令咨受法。<a id="a-Em"></a>是为菩萨十游观也。</p>
  <p id="aEn">菩萨有十严净。<a id="a-Eo"></a>何谓为十。<a id="a-Ep"></a>其力鲜明。<a id="a-Eq"></a>故能独步。<a id="a-Er"></a>无畏清净。<a id="a-Es"></a>无能过者。<a id="a-Et"></a>其义皎然。<a id="a-Eu"></a>所演辞意。<a id="a-Ev"></a>无央数劫谈言之事。<a id="a-Ew"></a>无能妨废其法清净。<a id="a-Ex"></a>能演八万四千法藏。<a id="a-Ey"></a>经言清和。<a id="a-Ez"></a>不忘一义。<a id="a-F0"></a>所愿微妙。<a id="a-F1"></a>一切菩萨。<a id="a-F2"></a>不舍所誓。<a id="a-F3"></a>其行鲜洁。<a id="a-F4"></a>班宣圣贤。<a id="a-F5"></a>诸正雅训。<a id="a-F6"></a>庄严刹土。<a id="a-F7"></a>以一音声。<a id="a-F8"></a>普告十方。<a id="a-F9"></a>如一刹土。<a id="a-FA"></a>己场清净。<a id="a-FB"></a>遍诸佛土。<a id="a-FC"></a>兴以道云。<a id="a-FD"></a>雨法甘露。<a id="a-FE"></a>建立正教。<a id="a-FF"></a>蠲除一切。<a id="a-FG"></a>有为妄想。<a id="a-FH"></a>驰逸之行。<a id="a-FI"></a>无慢清净。<a id="a-FJ"></a>以一体而现众生身。<a id="a-FK"></a>教训一切。<a id="a-FL"></a>精勤不惓。<a id="a-FM"></a>夙夜务求诸通敏慧。<a id="a-FN"></a>示无数诸力无畏像。<a id="a-FO"></a>是为菩萨十清净也。<a id="a-FP"></a>菩萨住此。<a id="a-FQ"></a>普得一切诸佛严净。</p>
  <p id="aFR">菩萨有十事心不动。<a id="a-FS"></a>何谓为十。<a id="a-FT"></a>一切所有。<a id="a-FU"></a>施无所爱。<a id="a-FV"></a>其所施者。<a id="a-FW"></a>悉以清净。<a id="a-FX"></a>而心不动。<a id="a-FY"></a>思惟明察诸佛深法。<a id="a-FZ"></a>奉敬诸佛。<a id="a-Fa"></a>承事自归。<a id="a-Fb"></a>专精无量。<a id="a-Fc"></a>慈念众生。<a id="a-Fd"></a>未曾嗔恨。<a id="a-Fe"></a>不舍一切。<a id="a-Ff"></a>蚊行喘息人物之类求诸佛法。<a id="a-Fg"></a>未曾懈废。<a id="a-Fh"></a>一切众生。<a id="a-Fi"></a>不可称计。<a id="a-Fj"></a>行菩萨业。<a id="a-Fk"></a>无央数劫。<a id="a-Fl"></a>不近不远。<a id="a-Fm"></a>为菩萨行。<a id="a-Fn"></a>未曾退转。<a id="a-Fo"></a>无塞无阐。<a id="a-Fp"></a>又其菩萨。<a id="a-Fq"></a>本生信心。<a id="a-Fr"></a>有所修行。<a id="a-Fs"></a>无量清净。<a id="a-Ft"></a>其清净者。<a id="a-Fu"></a>离垢解明。<a id="a-Fv"></a>殷勤修行。<a id="a-Fw"></a>奉敬诸佛。<a id="a-Fx"></a>弃所贪身。<a id="a-Fy"></a>无所慕乐。<a id="a-Fz"></a>而为俦匹。<a id="a-G0"></a>逮大踊跃无极之欢。<a id="a-G1"></a>笃信为导。<a id="a-G2"></a>归一切智。<a id="a-G3"></a>应其章句。<a id="a-G4"></a>究竟成就诸菩萨教。<a id="a-G5"></a>修行训诲。<a id="a-G6"></a>其所闻信。<a id="a-G7"></a>无所谤毁。<a id="a-G8"></a>烦惋变业。<a id="a-G9"></a>其心不动。<a id="a-GA"></a>是为十事菩萨心不动。<a id="a-GB"></a>而能住此。<a id="a-GC"></a>便即逮知诸通敏慧。</p>
  <p id="aGD">菩萨有十事心无所舍。<a id="a-GE"></a>何谓为十。<a id="a-GF"></a>逮成诸佛最正觉道。<a id="a-GG"></a>故曰不舍。<a id="a-GH"></a>教化众生使从法律。<a id="a-GI"></a>无所遗弃随诸佛教。<a id="a-GJ"></a>不废训诲。<a id="a-GK"></a>从诸善友。<a id="a-GL"></a>依附自归。<a id="a-GM"></a>而不违远。<a id="a-GN"></a>普诣佛国。<a id="a-GO"></a>稽首跪拜如来至真。<a id="a-GP"></a>不舍礼节。<a id="a-GQ"></a>常求一切功勋之法。<a id="a-GR"></a>不舍大乘。<a id="a-GS"></a>敢值佛世。<a id="a-GT"></a>净修梵行。<a id="a-GU"></a>奉护禁戒。<a id="a-GV"></a>终不毁犯。<a id="a-GW"></a>随诸菩萨。<a id="a-GX"></a>勤修道业。<a id="a-GY"></a>不以懈废。<a id="a-GZ"></a>慕求如来训诲之义。<a id="a-Ga"></a>随时执持。<a id="a-Gb"></a>咨受不忘。<a id="a-Gc"></a>习诸菩萨本所行愿。<a id="a-Gd"></a>皆念思惟。<a id="a-Ge"></a>通诸佛教。<a id="a-Gf"></a>是为十事。<a id="a-Gg"></a>菩萨心无所舍。</p>
  <p id="aGh">菩萨观慧有十事。<a id="a-Gi"></a>何谓为十。<a id="a-Gj"></a>观一切法分别章句。<a id="a-Gk"></a>随时演说。<a id="a-Gl"></a>察于三世众德之本。<a id="a-Gm"></a>而为说法。<a id="a-Gn"></a>视诸菩萨所行本际。<a id="a-Go"></a>而开化之。<a id="a-Gp"></a>瞻诸法门。<a id="a-Gq"></a>达其根原。<a id="a-Gr"></a>亦睹诸佛所建立业。<a id="a-Gs"></a>观众总持。<a id="a-Gt"></a>以惠法门。<a id="a-Gu"></a>而用归之。<a id="a-Gv"></a>亦以明智。<a id="a-Gw"></a>普察世间。<a id="a-Gx"></a>视诸法界。<a id="a-Gy"></a>顺慧而入。<a id="a-Gz"></a>瞻知十方。<a id="a-H0"></a>慧无思议。<a id="a-H1"></a>睹诸佛慧。<a id="a-H2"></a>处了世界。<a id="a-H3"></a>圣明无量。<a id="a-H4"></a>是为菩萨观于十慧。</p>
  <p id="aH5">菩萨讲法有十事。<a id="a-H6"></a>何谓为十。<a id="a-H7"></a>宣说诸法。<a id="a-H8"></a>皆从缘起。<a id="a-H9"></a>名一切义。<a id="a-HA"></a>悉令归趣。<a id="a-HB"></a>以积志行。<a id="a-HC"></a>演诸所有。<a id="a-HD"></a>亦如幻化。<a id="a-HE"></a>又宣诸法。<a id="a-HF"></a>皆亦本空。<a id="a-HG"></a>论议诸经。<a id="a-HH"></a>中间旷绝。<a id="a-HI"></a>而无崖底。<a id="a-HJ"></a>诸所有业。<a id="a-HK"></a>悉无所著。<a id="a-HL"></a>又说诸法强如金刚。<a id="a-HM"></a>一切诸义。<a id="a-HN"></a>如来所畅。<a id="a-HO"></a>又说众业。<a id="a-HP"></a>寂寞憺怕。<a id="a-HQ"></a>又演诸法。<a id="a-HR"></a>悉无所生。<a id="a-HS"></a>讲一切法。<a id="a-HT"></a>等一本净。<a id="a-HU"></a>说无合成。<a id="a-HV"></a>是为菩萨。<a id="a-HW"></a>讲法十事。</p>
  <p id="aHX">菩萨清净有十事。<a id="a-HY"></a>何谓为十。<a id="a-HZ"></a>其性本净。<a id="a-Ha"></a>而无沾污。<a id="a-Hb"></a>除去狐疑犹豫之结。<a id="a-Hc"></a>令其鲜明。<a id="a-Hd"></a>弃诸沉吟六十二见。<a id="a-He"></a>所行威仪。<a id="a-Hf"></a>而修礼节。<a id="a-Hg"></a>好乐普智。<a id="a-Hh"></a>诸通敏慧。<a id="a-Hi"></a>所分别辩。<a id="a-Hj"></a>巍巍清净。<a id="a-Hk"></a>勇猛皦然。<a id="a-Hl"></a>四无所畏。<a id="a-Hm"></a>修菩萨行。<a id="a-Hn"></a>一切游居。<a id="a-Ho"></a>悉无瑕疵。<a id="a-Hp"></a>劝诸菩萨。<a id="a-Hq"></a>愿愿修习。<a id="a-Hr"></a>行无秽浊。<a id="a-Hs"></a>百功勋相。<a id="a-Ht"></a>三十有二大士之业。<a id="a-Hu"></a>求于无上正真之道。<a id="a-Hv"></a>归清白法。<a id="a-Hw"></a>严净一切众德之本净。<a id="a-Hx"></a>是为菩萨十清净也。<a id="a-Hy"></a>菩萨住此。<a id="a-Hz"></a>得成诸佛无上清净菩萨印有十事。<a id="a-I0"></a>菩萨大士。<a id="a-I1"></a>由是所印。<a id="a-I2"></a>具菩萨慧。<a id="a-I3"></a>疾成无上正真之道。<a id="a-I4"></a>为最正觉。<a id="a-I5"></a>何谓为十。<a id="a-I6"></a>菩萨悉知万物皆苦。<a id="a-I7"></a>苦复苦。<a id="a-I8"></a>恼复恼。<a id="a-I9"></a>爱别离苦。<a id="a-IA"></a>怨会之苦。<a id="a-IB"></a>虽遭此难。<a id="a-IC"></a>勤求佛法。<a id="a-ID"></a>心不动摇。<a id="a-IE"></a>亦不违舍。<a id="a-IF"></a>菩萨之行。<a id="a-IG"></a>不恐不畏。<a id="a-IH"></a>亦不怀懅。<a id="a-II"></a>不舍本愿。<a id="a-IJ"></a>不废大智。<a id="a-IK"></a>一切敏达。<a id="a-IL"></a>心不违佛道业之要。<a id="a-IM"></a>愚痴凡夫。<a id="a-IN"></a>自己尘劳。<a id="a-IO"></a>恩爱之恋。<a id="a-IP"></a>修不善本。<a id="a-IQ"></a>骂詈菩萨。<a id="a-IR"></a>毁辱轻易。<a id="a-IS"></a>演粗犷辞。<a id="a-IT"></a>瓦石打掷。<a id="a-IU"></a>加以刀杖。<a id="a-IV"></a>菩萨遭此。<a id="a-IW"></a>故求佛法。<a id="a-IX"></a>未曾厌废菩萨之行。<a id="a-IY"></a>常行忍辱。<a id="a-IZ"></a>多怀仁和。<a id="a-Ia"></a>随经典教。<a id="a-Ib"></a>亦勤忍辱。<a id="a-Ic"></a>具足正行。<a id="a-Id"></a>又其菩萨。<a id="a-Ie"></a>班宣诸佛深妙之法。<a id="a-If"></a>处一切智。<a id="a-Ig"></a>使入己慧。<a id="a-Ih"></a>悉具所生。<a id="a-Ii"></a>化令众人。<a id="a-Ij"></a>欢喜爱法。<a id="a-Ik"></a>又其菩萨。<a id="a-Il"></a>观其体慧。<a id="a-Im"></a>致仁和性。<a id="a-In"></a>兴普智心。<a id="a-Io"></a>吾当成佛无上正真之道。<a id="a-Ip"></a>为最正觉。<a id="a-Iq"></a>观察众生。<a id="a-Ir"></a>驰骋周旋五趣之难。<a id="a-Is"></a>忧恼悁悒。<a id="a-It"></a>使发道心。<a id="a-Iu"></a>欢喜悦豫。<a id="a-Iv"></a>加大笃信。<a id="a-Iw"></a>忻然如是。<a id="a-Ix"></a>坚固精进。<a id="a-Iy"></a>又其菩萨。<a id="a-Iz"></a>入于如来无边际慧。<a id="a-J0"></a>不越境界。<a id="a-J1"></a>如来圣明不可称限。<a id="a-J2"></a>闻诸佛世尊。<a id="a-J3"></a>班宣经道。<a id="a-J4"></a>亦无崖底。<a id="a-J5"></a>不限佛智。<a id="a-J6"></a>于诸文字。<a id="a-J7"></a>不生增减。<a id="a-J8"></a>分别诸义。<a id="a-J9"></a>不犯佛教。<a id="a-JA"></a>又其菩萨。<a id="a-JB"></a>爱乐无上正真之道。<a id="a-JC"></a>好喜深义。<a id="a-JD"></a>至于微妙无极之慧。<a id="a-JE"></a>以与若干。<a id="a-JF"></a>崇于无上。<a id="a-JG"></a>殷勤恋怅。<a id="a-JH"></a>未曾违远一切魔众。<a id="a-JI"></a>及与官属。<a id="a-JJ"></a>其诸异学。<a id="a-JK"></a>诸外仇敌。<a id="a-JL"></a>无敢当前。<a id="a-JM"></a>未曾废舍一切智心。<a id="a-JN"></a>菩萨所行。<a id="a-JO"></a>饶益如是。<a id="a-JP"></a>终不回还。<a id="a-JQ"></a>又其菩萨。<a id="a-JR"></a>行道之时。<a id="a-JS"></a>无所恐畏。<a id="a-JT"></a>不惜身命。<a id="a-JU"></a>发通慧心。<a id="a-JV"></a>修一切智。<a id="a-JW"></a>以为元首。<a id="a-JX"></a>皆得诸佛光明照耀。<a id="a-JY"></a>不舍道义。<a id="a-JZ"></a>不远善友。<a id="a-Ja"></a>又其菩萨。<a id="a-Jb"></a>见族姓子若族姓女。<a id="a-Jc"></a>志学大乘。<a id="a-Jd"></a>使勤修行。<a id="a-Je"></a>慕诸佛法。<a id="a-Jf"></a>劝立德本。<a id="a-Jg"></a>受一切智。<a id="a-Jh"></a>未曾休废。<a id="a-Ji"></a>又其菩萨。<a id="a-Jj"></a>其所游居。<a id="a-Jk"></a>等心众生。<a id="a-Jl"></a>亦复平正智慧。<a id="a-Jm"></a>为诸群萌。<a id="a-Jn"></a>班宣经典。<a id="a-Jo"></a>普至无上正真之道。<a id="a-Jp"></a>趣不退转。<a id="a-Jq"></a>兴大慈悲。<a id="a-Jr"></a>又其菩萨。<a id="a-Js"></a>计诸过去当来现在佛。<a id="a-Jt"></a>思惟为一。<a id="a-Ju"></a>以诸德本。<a id="a-Jv"></a>奉启诸佛。<a id="a-Jw"></a>未曾断绝。<a id="a-Jx"></a>观诸敏慧。<a id="a-Jy"></a>是为菩萨十印。<a id="a-Jz"></a>以是印故。<a id="a-K0"></a>疾成正觉。<a id="a-K1"></a>印无上法菩萨慧光有十事。<a id="a-K2"></a>何谓为十。<a id="a-K3"></a>菩萨大士。<a id="a-K4"></a>必当逮成无上正真之道。<a id="a-K5"></a>以佛道照于一切。<a id="a-K6"></a>常见诸佛平等正觉。<a id="a-K7"></a>了知众生。<a id="a-K8"></a>终没所生。<a id="a-K9"></a>明识一切经典法品。<a id="a-KA"></a>发菩萨心。<a id="a-KB"></a>常习善友。<a id="a-KC"></a>分别所积众德之本。<a id="a-KD"></a>解智所印。<a id="a-KE"></a>常见诸佛。<a id="a-KF"></a>晓了开化众生之类。<a id="a-KG"></a>立如来地。<a id="a-KH"></a>宣无思议法门道堂。<a id="a-KI"></a>识解诸佛。<a id="a-KJ"></a>随时建立。<a id="a-KK"></a>普能备具诸度无极。<a id="a-KL"></a>是为菩萨十慧光明。</p>
  <p id="aKM">菩萨有十事行无量。<a id="a-KN"></a>一切众生声闻缘觉何谓为十。<a id="a-KO"></a>于是菩萨。<a id="a-KP"></a>修本际行。<a id="a-KQ"></a>不备诸愿。<a id="a-KR"></a>终不取证。<a id="a-KS"></a>又其菩萨。<a id="a-KT"></a>殖众德本。<a id="a-KU"></a>发心劝助一切法界。<a id="a-KV"></a>不着诸法。<a id="a-KW"></a>又其菩萨。<a id="a-KX"></a>行道之时。<a id="a-KY"></a>察诸所行。<a id="a-KZ"></a>犹如幻化。<a id="a-Ka"></a>诸法寂然。<a id="a-Kb"></a>而不迷惑。<a id="a-Kc"></a>诸佛亦然。<a id="a-Kd"></a>又其菩萨。<a id="a-Ke"></a>去诸众生妄想之着。<a id="a-Kf"></a>于无数劫。<a id="a-Kg"></a>修菩萨行。<a id="a-Kh"></a>具足大愿。<a id="a-Ki"></a>不起疲懈。<a id="a-Kj"></a>又其菩萨奉行诸法。<a id="a-Kk"></a>悉无所著。<a id="a-Kl"></a>诸法自然。<a id="a-Km"></a>悉亦寂静。<a id="a-Kn"></a>亦不灭度。<a id="a-Ko"></a>要当备悉一切智教。<a id="a-Kp"></a>又其菩萨。<a id="a-Kq"></a>知诸妄想及无想愿。<a id="a-Kr"></a>宣无数劫所从本末真谛之行。<a id="a-Ks"></a>又其菩萨。<a id="a-Kt"></a>解一切法悉无所有。<a id="a-Ku"></a>虽解空无不废道行。<a id="a-Kv"></a>求诸佛法。<a id="a-Kw"></a>又其菩萨。<a id="a-Kx"></a>发意之顷。<a id="a-Ky"></a>普入三界。<a id="a-Kz"></a>亦悉普解三世之义。<a id="a-L0"></a>其心所达。<a id="a-L1"></a>中间迥绝。<a id="a-L2"></a>靡所不通。<a id="a-L3"></a>又其菩萨。<a id="a-L4"></a>用一人故。<a id="a-L5"></a>在生死难。<a id="a-L6"></a>无央数劫。<a id="a-L7"></a>行菩萨法。<a id="a-L8"></a>而建立志。<a id="a-L9"></a>于一切智。<a id="a-LA"></a>如为一人。<a id="a-LB"></a>忍诸劳惓。<a id="a-LC"></a>为诸众生。<a id="a-LD"></a>亦复俱然。<a id="a-LE"></a>终立之大道不懈废。<a id="a-LF"></a>以为劳厌当来之苦。<a id="a-LG"></a>又其菩萨。<a id="a-LH"></a>备菩萨行。<a id="a-LI"></a>不肯速取无上正真之道。<a id="a-LJ"></a>为一切故。<a id="a-LK"></a>周旋尘劳。<a id="a-LL"></a>开化饶益无数众生。<a id="a-LM"></a>使立佛道。<a id="a-LN"></a>是为菩萨十无量行。<a id="a-LO"></a>菩萨住此。<a id="a-LP"></a>疾成正觉。</p>
  <p id="aLQ">菩萨有十事心不怯弱发其道心。<a id="a-LR"></a>何谓为十。<a id="a-LS"></a>菩萨自念。<a id="a-LT"></a>一切诸魔及众魔天。<a id="a-LU"></a>当见降伏。<a id="a-LV"></a>心不怯弱。<a id="a-LW"></a>当以正法。<a id="a-LX"></a>诸外异道。<a id="a-LY"></a>为我降伏。<a id="a-LZ"></a>身当欢悦诸众生界。<a id="a-La"></a>心不弱劣。<a id="a-Lb"></a>具足一切诸度无极。<a id="a-Lc"></a>备悉法界。<a id="a-Ld"></a>为众生故。<a id="a-Le"></a>积累合集。<a id="a-Lf"></a>具功德品。<a id="a-Lg"></a>其无上正真道者。<a id="a-Lh"></a>为大精进。<a id="a-Li"></a>虽为难办。<a id="a-Lj"></a>亦为大业。<a id="a-Lk"></a>意菩萨行。<a id="a-Ll"></a>不以怯弱。<a id="a-Lm"></a>开化一切众生境界。<a id="a-Ln"></a>顺使随律。<a id="a-Lo"></a>为尊劝诲。<a id="a-Lp"></a>十方世界。<a id="a-Lq"></a>形貌各异。<a id="a-Lr"></a>其被服者。<a id="a-Ls"></a>无央数种。<a id="a-Lt"></a>菩萨入中。<a id="a-Lu"></a>从其所乐。<a id="a-Lv"></a>在于其中。<a id="a-Lw"></a>成最正觉。<a id="a-Lx"></a>又其菩萨。<a id="a-Ly"></a>心自发念。<a id="a-Lz"></a>吾所曾学。<a id="a-M0"></a>修菩萨行。<a id="a-M1"></a>皆从己出。<a id="a-M2"></a>若来求索手脚耳鼻。<a id="a-M3"></a>肌肉骨髓。<a id="a-M4"></a>妻子男女。<a id="a-M5"></a>象马车乘。<a id="a-M6"></a>国邑城郭。<a id="a-M7"></a>眷属走使。<a id="a-M8"></a>悉能施与。<a id="a-M9"></a>不逆人意。<a id="a-MA"></a>以见众人。<a id="a-MB"></a>来有所求索。<a id="a-MC"></a>发心之顷。<a id="a-MD"></a>恣其所乐。<a id="a-ME"></a>不起患厌。<a id="a-MF"></a>其身欲安一切众生。<a id="a-MG"></a>而怀愍哀。<a id="a-MH"></a>既有所施。<a id="a-MI"></a>无所希望。<a id="a-MJ"></a>大哀为首。<a id="a-MK"></a>归无极慈。<a id="a-ML"></a>不以为怯。<a id="a-MM"></a>又其菩萨。<a id="a-MN"></a>遵修其行。<a id="a-MO"></a>诸在三界。<a id="a-MP"></a>诸佛法者。<a id="a-MQ"></a>众生佛土。<a id="a-MR"></a>群萌诸世。<a id="a-MS"></a>虚空境界。<a id="a-MT"></a>诸法音声。<a id="a-MU"></a>悉为寂然。<a id="a-MV"></a>归趣灭度。<a id="a-MW"></a>诸法渐渐。<a id="a-MX"></a>一念之顷。<a id="a-MY"></a>了平等应。<a id="a-MZ"></a>分别解之。<a id="a-Ma"></a>成最正觉悉趣譬喻。<a id="a-Mb"></a>劝助神通。<a id="a-Mc"></a>修行造证。<a id="a-Md"></a>无念不念。<a id="a-Me"></a>不令别异。<a id="a-Mf"></a>无若干行。<a id="a-Mg"></a>而节度之。<a id="a-Mh"></a>使无财业。<a id="a-Mi"></a>无造因缘。<a id="a-Mj"></a>不为分异。<a id="a-Mk"></a>亦无不分。<a id="a-Ml"></a>为无数法。<a id="a-Mm"></a>所作不过。<a id="a-Mn"></a>以无二慧。<a id="a-Mo"></a>晓了诸二。<a id="a-Mp"></a>以无想慧。<a id="a-Mq"></a>解诸有想。<a id="a-Mr"></a>以无念慧。<a id="a-Ms"></a>识知诸念。<a id="a-Mt"></a>无若干慧。<a id="a-Mu"></a>晓了若干。<a id="a-Mv"></a>以无限智。<a id="a-Mw"></a>晓诸少明。<a id="a-Mx"></a>以度世智。<a id="a-My"></a>明晓世俗一切所行。<a id="a-Mz"></a>以世圣光。<a id="a-N0"></a>开化方俗。<a id="a-N1"></a>闇冥诸塞。<a id="a-N2"></a>无过去智。<a id="a-N3"></a>悉能分别诸过去世。<a id="a-N4"></a>归无人地。<a id="a-N5"></a>明识一切众生境界。<a id="a-N6"></a>出诸倚着。<a id="a-N7"></a>游行所作。<a id="a-N8"></a>合集众行。<a id="a-N9"></a>明识一切诸究竟慧。<a id="a-NA"></a>解诸究畅。<a id="a-NB"></a>解诸不畅。<a id="a-NC"></a>以纯淑慧。<a id="a-ND"></a>开解尘劳。<a id="a-NE"></a>而分别知无尽本际。<a id="a-NF"></a>开化诸尽。<a id="a-NG"></a>晓了法界。<a id="a-NH"></a>为第一智。<a id="a-NI"></a>其身普现十方世界。<a id="a-NJ"></a>入于无数音声言教。<a id="a-NK"></a>从其无限。<a id="a-NL"></a>而宣训诲。<a id="a-NM"></a>一自然慧。<a id="a-NN"></a>入无自然。<a id="a-NO"></a>一圣明行。<a id="a-NP"></a>伸叙所修。<a id="a-NQ"></a>现若干行。<a id="a-NR"></a>一切诸法。<a id="a-NS"></a>悉不可得。<a id="a-NT"></a>解此义者。<a id="a-NU"></a>以致无极。<a id="a-NV"></a>示现变化。<a id="a-NW"></a>示现变化。<a id="a-NX"></a>成最正觉。<a id="a-NY"></a>至于大慧。<a id="a-NZ"></a>显大神足。<a id="a-Na"></a>则以普智。<a id="a-Nb"></a>感动兴行。<a id="a-Nc"></a>化诸群黎。<a id="a-Nd"></a>是无怯弱。<a id="a-Ne"></a>是为菩萨十无怯弱。</p>
  <p id="aNf">菩萨有十事心如大山。<a id="a-Ng"></a>何谓为十。<a id="a-Nh"></a>于是菩萨。<a id="a-Ni"></a>常修精进。<a id="a-Nj"></a>专志思惟。<a id="a-Nk"></a>诸通敏慧。<a id="a-Nl"></a>又其菩萨。<a id="a-Nm"></a>观一切法。<a id="a-Nn"></a>本净如空。<a id="a-No"></a>而解诸法悉从颠倒。<a id="a-Np"></a>无央数劫。<a id="a-Nq"></a>修菩萨行。<a id="a-Nr"></a>兴发其心。<a id="a-Ns"></a>丰盛一切清白之法。<a id="a-Nt"></a>解知如来无量慧义。<a id="a-Nu"></a>以能奉行诸清白法。<a id="a-Nv"></a>菩萨兴发诸佛经道。<a id="a-Nw"></a>平等清和。<a id="a-Nx"></a>顺善亲友。<a id="a-Ny"></a>所因发心。<a id="a-Nz"></a>不怀疑结。<a id="a-O0"></a>尊敬经典。<a id="a-O1"></a>不当念异。<a id="a-O2"></a>法于余业。<a id="a-O3"></a>唯当恭恪。<a id="a-O4"></a>谦下卑顺。<a id="a-O5"></a>一切所有。<a id="a-O6"></a>施无所吝。<a id="a-O7"></a>渐近道法。<a id="a-O8"></a>菩萨愍哀一切众生。<a id="a-O9"></a>忍诸忧患众苦之恼。<a id="a-OA"></a>假使遭遇危身之患失命之难。<a id="a-OB"></a>骂詈毁辱。<a id="a-OC"></a>刀杖加形。<a id="a-OD"></a>皆能忍之。<a id="a-OE"></a>不怀戚悒。<a id="a-OF"></a>定心不乱。<a id="a-OG"></a>不起嗔恨。<a id="a-OH"></a>怀无极慈。<a id="a-OI"></a>愍念群黎。<a id="a-OJ"></a>被大德铠。<a id="a-OK"></a>而不退还。<a id="a-OL"></a>不废道意。<a id="a-OM"></a>益加殷勤。<a id="a-ON"></a>兴无极哀。<a id="a-OO"></a>其哀益广。<a id="a-OP"></a>所以者何。<a id="a-OQ"></a>佛子当知。<a id="a-OR"></a>菩萨所行一切诸法。<a id="a-OS"></a>皆因由生。<a id="a-OT"></a>具足护行如来正真。<a id="a-OU"></a>晓了诸法。<a id="a-OV"></a>忍辱仁和。<a id="a-OW"></a>以为豪位。<a id="a-OX"></a>菩萨大士。<a id="a-OY"></a>修大功德。<a id="a-OZ"></a>威神巍巍。<a id="a-Oa"></a>若在天上。<a id="a-Ob"></a>诸天中尊。<a id="a-Oc"></a>若在世间。<a id="a-Od"></a>人中位高。<a id="a-Oe"></a>面像端政。<a id="a-Of"></a>势力第一。<a id="a-Og"></a>眷属强盛。<a id="a-Oh"></a>所欲自由。<a id="a-Oi"></a>若为帝主。<a id="a-Oj"></a>无极贵姓。<a id="a-Ok"></a>功勋无限。<a id="a-Ol"></a>智慧广远。<a id="a-Om"></a>不好爱欲。<a id="a-On"></a>不以财贿。<a id="a-Oo"></a>眷属自在。<a id="a-Op"></a>用为安隐。<a id="a-Oq"></a>唯爱道法。<a id="a-Or"></a>喜法乐法。<a id="a-Os"></a>慕法求法。<a id="a-Ot"></a>以法为室。<a id="a-Ou"></a>因法得护。<a id="a-Ov"></a>自归于法。<a id="a-Ow"></a>因法得度。<a id="a-Ox"></a>常求法义。<a id="a-Oy"></a>以法为乐。<a id="a-Oz"></a>思惟经典。<a id="a-P0"></a>以是比像。<a id="a-P1"></a>而得安居。<a id="a-P2"></a>不随魔教。<a id="a-P3"></a>所以者何。<a id="a-P4"></a>若有菩萨。<a id="a-P5"></a>发意之顷。<a id="a-P6"></a>蠲除众生吾我魔界。<a id="a-P7"></a>使住佛境。<a id="a-P8"></a>又其菩萨。<a id="a-P9"></a>精进如是。<a id="a-PA"></a>无央数劫。<a id="a-PB"></a>修菩萨行。<a id="a-PC"></a>自知如此。<a id="a-PD"></a>吾于今日。<a id="a-PE"></a>逮学无上正真之道。<a id="a-PF"></a>不恐不畏。<a id="a-PG"></a>亦不怀懅。<a id="a-PH"></a>修菩萨行。<a id="a-PI"></a>有斯行已。<a id="a-PJ"></a>吾今当成最正觉道。<a id="a-PK"></a>然于来世无央数劫。<a id="a-PL"></a>修菩萨行。<a id="a-PM"></a>自知见之。<a id="a-PN"></a>又睹异学。<a id="a-PO"></a>难化难疗。<a id="a-PP"></a>无反复心。<a id="a-PQ"></a>不识报恩。<a id="a-PR"></a>欲教此众。<a id="a-PS"></a>故被德铠。<a id="a-PT"></a>游在众生。<a id="a-PU"></a>而得自在。<a id="a-PV"></a>见凶恶众。<a id="a-PW"></a>不以为厌。<a id="a-PX"></a>不憎恶人尘欲之故而退还也。<a id="a-PY"></a>又其菩萨。<a id="a-PZ"></a>不信仰人。<a id="a-Pa"></a>发大道意。<a id="a-Pb"></a>吾以是行。<a id="a-Pc"></a>合集菩萨身独当办。<a id="a-Pd"></a>不须他人。<a id="a-Pe"></a>于当来劫。<a id="a-Pf"></a>奉开士法。<a id="a-Pg"></a>以己志行。<a id="a-Ph"></a>具诸佛法。<a id="a-Pi"></a>兴心存在无上大道。<a id="a-Pj"></a>以唯愿乐。<a id="a-Pk"></a>开化众生。<a id="a-Pl"></a>乐化众生。<a id="a-Pm"></a>信菩萨行。<a id="a-Pn"></a>自净志性。<a id="a-Po"></a>亦能复净他人性行。<a id="a-Pp"></a>解深境界。<a id="a-Pq"></a>亦复分别他人土地。<a id="a-Pr"></a>去来今佛。<a id="a-Ps"></a>合一境土。<a id="a-Pt"></a>又其菩萨。<a id="a-Pu"></a>不见诸法。<a id="a-Pv"></a>亦复不睹诸菩萨行。<a id="a-Pw"></a>不观备悉诸开士义。<a id="a-Px"></a>亦复不见教众生义。<a id="a-Py"></a>亦复不察奉诸佛法。<a id="a-Pz"></a>亦复不见当逮无上正真道法已成今成方当成者。<a id="a-Q0"></a>亦复不见班宣经道不得说者。<a id="a-Q1"></a>亦无讲者。<a id="a-Q2"></a>菩萨大士。<a id="a-Q3"></a>不从大道而退还耶。<a id="a-Q4"></a>所以者何。<a id="a-Q5"></a>佛子当知。<a id="a-Q6"></a>是生菩萨。<a id="a-Q7"></a>因求诸法。<a id="a-Q8"></a>成最正觉。<a id="a-Q9"></a>行一切法。<a id="a-QA"></a>不随倒见。<a id="a-QB"></a>益加精勤。<a id="a-QC"></a>遵习德本。<a id="a-QD"></a>所行清净。<a id="a-QE"></a>具足智慧。<a id="a-QF"></a>一发心顷。<a id="a-QG"></a>功勋名德。<a id="a-QH"></a>日新增益。<a id="a-QI"></a>不恐不畏。<a id="a-QJ"></a>亦不怀懅。<a id="a-QK"></a>因疾成无上正真之道。<a id="a-QL"></a>是为十事心如大山。</p>
  <p id="aQM">菩萨有十事慧如江海入无上道。<a id="a-QN"></a>何谓为十。<a id="a-QO"></a>入于众生无量境界。<a id="a-QP"></a>又其佛子。<a id="a-QQ"></a>菩萨普游十方诸佛境界。<a id="a-QR"></a>以大宫殿。<a id="a-QS"></a>入于圣室。<a id="a-QT"></a>习无思想。<a id="a-QU"></a>又其菩萨。<a id="a-QV"></a>修治无量一切空界。<a id="a-QW"></a>游于虚空而无挂碍。<a id="a-QX"></a>十方寂然。<a id="a-QY"></a>如水如网。<a id="a-QZ"></a>以普平等。<a id="a-Qa"></a>又其菩萨。<a id="a-Qb"></a>善入法界。<a id="a-Qc"></a>而游无为。<a id="a-Qd"></a>所入无断。<a id="a-Qe"></a>不计有常。<a id="a-Qf"></a>所入无际。<a id="a-Qg"></a>无造无灭。<a id="a-Qh"></a>晓了所入靡不周至。<a id="a-Qi"></a>又其积众德本。<a id="a-Qj"></a>自归过去当来现在诸佛世尊。<a id="a-Qk"></a>菩萨法师。<a id="a-Ql"></a>声闻缘觉。<a id="a-Qm"></a>诸凡夫士。<a id="a-Qn"></a>亦于其所。<a id="a-Qo"></a>而造德本。<a id="a-Qp"></a>复劝众人。<a id="a-Qq"></a>以是德本。<a id="a-Qr"></a>去来今佛。<a id="a-Qs"></a>成正觉时。<a id="a-Qt"></a>已成今成方当成者。<a id="a-Qu"></a>去来今佛。<a id="a-Qv"></a>班宣经道。<a id="a-Qw"></a>以说今说。<a id="a-Qx"></a>方当说者。<a id="a-Qy"></a>彼众生类。<a id="a-Qz"></a>诸启受法已成至道。<a id="a-R0"></a>意欲向道。<a id="a-R1"></a>方得道者。<a id="a-R2"></a>教化众生。<a id="a-R3"></a>此诸德本。<a id="a-R4"></a>合斯众善。<a id="a-R5"></a>劝助一切。<a id="a-R6"></a>不求望报。<a id="a-R7"></a>于今现世。<a id="a-R8"></a>不发疲厌。<a id="a-R9"></a>又其菩萨。<a id="a-RA"></a>一一发意。<a id="a-RB"></a>入过去世。<a id="a-RC"></a>游无数劫。<a id="a-RD"></a>于一一劫。<a id="a-RE"></a>见百亿佛。<a id="a-RF"></a>若干无数不可计会不可思议百千亿劫。<a id="a-RG"></a>其所彻睹。<a id="a-RH"></a>不可譬喻。<a id="a-RI"></a>入兴佛世。<a id="a-RJ"></a>超过诸喻。<a id="a-RK"></a>亦观诸佛众会道场。<a id="a-RL"></a>为诸菩萨声闻说法。<a id="a-RM"></a>开化众生。<a id="a-RN"></a>寿命短长。<a id="a-RO"></a>所建立者。<a id="a-RP"></a>而无所住。<a id="a-RQ"></a>如于一劫所开度人。<a id="a-RR"></a>一切诸劫。<a id="a-RS"></a>不可称限。<a id="a-RT"></a>若于其劫。<a id="a-RU"></a>世无佛时。<a id="a-RV"></a>菩萨知之。<a id="a-RW"></a>于其劫中。<a id="a-RX"></a>应当修立大道德本。<a id="a-RY"></a>无能为劝开道教者。<a id="a-RZ"></a>然为讲说。<a id="a-Ra"></a>见去来佛纯淑德本。<a id="a-Rb"></a>入无量劫。<a id="a-Rc"></a>观察其义。<a id="a-Rd"></a>而无厌足。<a id="a-Re"></a>入过去劫。<a id="a-Rf"></a>又其菩萨。<a id="a-Rg"></a>入于当来。<a id="a-Rh"></a>思惟观察。<a id="a-Ri"></a>游诸当来。<a id="a-Rj"></a>无量劫数。<a id="a-Rk"></a>于何劫中。<a id="a-Rl"></a>当有正觉。<a id="a-Rm"></a>何时无佛。<a id="a-Rn"></a>当于何劫。<a id="a-Ro"></a>佛出于世。<a id="a-Rp"></a>如来至真。<a id="a-Rq"></a>多少之数。<a id="a-Rr"></a>其号云何。<a id="a-Rs"></a>出何佛土。<a id="a-Rt"></a>其界名号。<a id="a-Ru"></a>开化度脱。<a id="a-Rv"></a>乐何众生。<a id="a-Rw"></a>寿命长短。<a id="a-Rx"></a>豫睹无量不可计劫。<a id="a-Ry"></a>不以劳倦。<a id="a-Rz"></a>又其菩萨。<a id="a-S0"></a>入于现在。<a id="a-S1"></a>观十方界。<a id="a-S2"></a>班宣无际。<a id="a-S3"></a>诸佛国土。<a id="a-S4"></a>分别方面。<a id="a-S5"></a>遐迩分数。<a id="a-S6"></a>诸佛思惟。<a id="a-S7"></a>察其本末。<a id="a-S8"></a>得成无上正真之道。<a id="a-S9"></a>诣佛树下。<a id="a-SA"></a>求取刍草。<a id="a-SB"></a>布地坐树。<a id="a-SC"></a>降魔官属。<a id="a-SD"></a>起入城邑。<a id="a-SE"></a>上于天上。<a id="a-SF"></a>广说经义。<a id="a-SG"></a>而转法轮。<a id="a-SH"></a>教诲众生。<a id="a-SI"></a>现作佛事。<a id="a-SJ"></a>成最正觉。<a id="a-SK"></a>释梵劝助。<a id="a-SL"></a>舍其寿命。<a id="a-SM"></a>至于无余。<a id="a-SN"></a>至泥洹界。<a id="a-SO"></a>而取灭度。<a id="a-SP"></a>流布经道。<a id="a-SQ"></a>将护教训。<a id="a-SR"></a>兴隆法化。<a id="a-SS"></a>庄严庙寺。<a id="a-ST"></a>供养图像。<a id="a-SU"></a>修法塔庙。<a id="a-SV"></a>念诸佛土。<a id="a-SW"></a>一一发心。<a id="a-SX"></a>入于十方无数佛国。<a id="a-SY"></a>普察众生。<a id="a-SZ"></a>皆见诸佛。<a id="a-Sa"></a>听所说法。<a id="a-Sb"></a>受讽诵学。<a id="a-Sc"></a>抱在心怀。<a id="a-Sd"></a>选择志行。<a id="a-Se"></a>进退有益。<a id="a-Sf"></a>遍于十方。<a id="a-Sg"></a>悉归诸佛。<a id="a-Sh"></a>不忘佛法。<a id="a-Si"></a>所以者何。<a id="a-Sj"></a>达见诸法。<a id="a-Sk"></a>悉如梦耳。<a id="a-Sl"></a>以是之故。<a id="a-Sm"></a>供养如来一切所在。<a id="a-Sn"></a>在在所生。<a id="a-So"></a>常在佛边。<a id="a-Sp"></a>自见其身。<a id="a-Sq"></a>奉敬如来。<a id="a-Sr"></a>不贪己身。<a id="a-Ss"></a>不着如来。<a id="a-St"></a>不怙世界众会道场。<a id="a-Su"></a>亦不希望听闻经典。<a id="a-Sv"></a>见在诸佛。<a id="a-Sw"></a>不以厌足。<a id="a-Sx"></a>游其佛土。<a id="a-Sy"></a>见十方佛。<a id="a-Sz"></a>亦复如是。<a id="a-T0"></a>无所希望。<a id="a-T1"></a>又其菩萨。<a id="a-T2"></a>无央数劫。<a id="a-T3"></a>供养奉事。<a id="a-T4"></a>诸佛世尊。<a id="a-T5"></a>于一一劫。<a id="a-T6"></a>奉事归命。<a id="a-T7"></a>无限如来。<a id="a-T8"></a>从始现生。<a id="a-T9"></a>皆由三世。<a id="a-TA"></a>供养不废。<a id="a-TB"></a>声闻菩萨。<a id="a-TC"></a>眷属群党。<a id="a-TD"></a>供养如来。<a id="a-TE"></a>乃至灭度。<a id="a-TF"></a>灭度已后。<a id="a-TG"></a>奉敬舍利。<a id="a-TH"></a>至于无极。<a id="a-TI"></a>布施所有。<a id="a-TJ"></a>饱满一切众生境界。<a id="a-TK"></a>舍心所与。<a id="a-TL"></a>不可思议。<a id="a-TM"></a>亦不想报。<a id="a-TN"></a>不见受者。<a id="a-TO"></a>而有所取。<a id="a-TP"></a>愍哀之故。<a id="a-TQ"></a>故供给耳。<a id="a-TR"></a>奉敬诸佛。<a id="a-TS"></a>施诸群黎。<a id="a-TT"></a>不用懈惓。<a id="a-TU"></a>如是比像。<a id="a-TV"></a>归命诸佛。<a id="a-TW"></a>不可计劫。<a id="a-TX"></a>开化众生。<a id="a-TY"></a>奉持法教。<a id="a-TZ"></a>班宣经道。<a id="a-Ta"></a>诱进群黎。<a id="a-Tb"></a>使发无上。<a id="a-Tc"></a>正真道心。</p>
  <p id="aTd">复次佛子。<a id="a-Te"></a>当知菩萨菩萨展转相成。<a id="a-Tf"></a>戒禁训诲。<a id="a-Tg"></a>而奉道行清净之法。<a id="a-Th"></a>开化随律。<a id="a-Ti"></a>菩萨平等。<a id="a-Tj"></a>从其所生。<a id="a-Tk"></a>志慕菩萨诸总持门。<a id="a-Tl"></a>常觐诸佛无极大圣。<a id="a-Tm"></a>求诸法师。<a id="a-Tn"></a>恭敬稽首。<a id="a-To"></a>咨受讽诵。<a id="a-Tp"></a>未尝懈废。<a id="a-Tq"></a>摄护众生。<a id="a-Tr"></a>所学究竟。<a id="a-Ts"></a>为诸群黎。<a id="a-Tt"></a>颁宣经道。<a id="a-Tu"></a>化无限众。<a id="a-Tv"></a>发于无上正真之道。<a id="a-Tw"></a>立不退转。<a id="a-Tx"></a>净诸佛法。<a id="a-Ty"></a>心念普智诸通慧义。<a id="a-Tz"></a>修诸佛法。<a id="a-U0"></a>于无数劫。<a id="a-U1"></a>众行备悉。<a id="a-U2"></a>是为菩萨十事如海成最正觉。</p>
 </body>
</html>