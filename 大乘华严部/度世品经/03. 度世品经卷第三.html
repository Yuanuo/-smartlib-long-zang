<!doctype html>
<html id="z3IBTXqJM" data-ver="1790">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">度世品经卷第三</h1>
  <p id="a2">普智菩萨。<a id="a-3"></a>复问普贤。<a id="a-4"></a>菩萨所行所作。<a id="a-5"></a>如夜显明。<a id="a-6"></a>何谓其心犹若金刚志大乘铠。<a id="a-7"></a>何谓大乘。<a id="a-8"></a>何谓能畅于大勤修。<a id="a-9"></a>何谓信不可坏。<a id="a-A"></a>何谓受决。<a id="a-B"></a>何谓劝德本。<a id="a-C"></a>何谓入圣。<a id="a-D"></a>何谓发其心内广大无量。<a id="a-E"></a>何谓菩萨藏。<a id="a-F"></a>何谓将护。<a id="a-G"></a>何谓自在。<a id="a-H"></a>何谓感动。<a id="a-I"></a>何谓众变。<a id="a-J"></a>何谓严净国土。<a id="a-K"></a>何谓经法随时。<a id="a-L"></a>何谓身变。<a id="a-M"></a>何谓愿变。<a id="a-N"></a>何谓化变。<a id="a-O"></a>何谓慧变化。<a id="a-P"></a>何谓神通变动。<a id="a-Q"></a>何谓神足变动。<a id="a-R"></a>何谓诸力变动。<a id="a-S"></a>何谓娱乐。<a id="a-T"></a>何谓境界。<a id="a-U"></a>何谓十力。<a id="a-V"></a>何谓无畏。<a id="a-W"></a>何谓诸佛不共法者。<a id="a-X"></a>何谓为业。<a id="a-Y"></a>何谓菩萨身。</p>
  <p id="aZ">普贤答曰。<a id="a-a"></a>善哉善哉。<a id="a-b"></a>快问此事。<a id="a-c"></a>开化一切。<a id="a-d"></a>为将来施。<a id="a-e"></a>今所问者。<a id="a-f"></a>如日宫殿照于天下。<a id="a-g"></a>如夜月出。<a id="a-h"></a>如入大海采诸明珠。<a id="a-i"></a>如医合药。<a id="a-j"></a>如饥求食。<a id="a-k"></a>如渴欲饮。<a id="a-l"></a>诸来会者。<a id="a-m"></a>谛听谛听。<a id="a-n"></a>咸言受教。<a id="a-o"></a>普贤告曰。<a id="a-p"></a>菩萨有十事如夜显明。<a id="a-q"></a>何谓为十。<a id="a-r"></a>其意普周无数佛界心犹虚空。<a id="a-s"></a>见诸如来。<a id="a-t"></a>稽首归命。<a id="a-u"></a>菩萨尔时。<a id="a-v"></a>其所游步。<a id="a-w"></a>亦如初夜。<a id="a-x"></a>当成正觉。<a id="a-y"></a>又其菩萨。<a id="a-z"></a>从无量佛。<a id="a-10"></a>得闻经典。<a id="a-11"></a>受持讽诵专心思惟。<a id="a-12"></a>所解旷然。<a id="a-13"></a>转更增加。<a id="a-14"></a>其意普遍十方无际。<a id="a-15"></a>又其菩萨。<a id="a-16"></a>于此佛土。<a id="a-17"></a>未曾终没。<a id="a-18"></a>生于他方。<a id="a-19"></a>而现其身。<a id="a-1A"></a>常识佛法。<a id="a-1B"></a>未曾忽忘。<a id="a-1C"></a>又其菩萨以一法行。<a id="a-1D"></a>解一切法。<a id="a-1E"></a>渐为众人。<a id="a-1F"></a>班宣经道。<a id="a-1G"></a>以一切义。<a id="a-1H"></a>入于一义。<a id="a-1I"></a>又其菩萨。<a id="a-1J"></a>除众尘劳。<a id="a-1K"></a>亦复能解。<a id="a-1L"></a>灭众爱欲。<a id="a-1M"></a>亦复能知欲盛欲除。<a id="a-1N"></a>所作坚固。<a id="a-1O"></a>修菩萨行。<a id="a-1P"></a>不于本际而造邪证。<a id="a-1Q"></a>诸度无极。<a id="a-1R"></a>为最第一。<a id="a-1S"></a>在于本际。<a id="a-1T"></a>晓了谛学善权方便。<a id="a-1U"></a>具足本愿。<a id="a-1V"></a>所行究竟。<a id="a-1W"></a>身不疲劳。<a id="a-1X"></a>又其菩萨。<a id="a-1Y"></a>心入诸想。<a id="a-1Z"></a>无处非处而复讲说处非处事。<a id="a-1a"></a>亦无所作。<a id="a-1b"></a>其所行者。<a id="a-1c"></a>亦无所念。<a id="a-1d"></a>开化众生。<a id="a-1e"></a>又其菩萨。<a id="a-1f"></a>以一自然。<a id="a-1g"></a>解一切法。<a id="a-1h"></a>无有自然。<a id="a-1i"></a>亦无若干。<a id="a-1j"></a>亦复不少。<a id="a-1k"></a>不称不量。<a id="a-1l"></a>无色无相。<a id="a-1m"></a>尚不得一。<a id="a-1n"></a>何况多乎。<a id="a-1o"></a>菩萨晓了此诸佛法。<a id="a-1p"></a>菩萨缘觉法。<a id="a-1q"></a>声闻法。<a id="a-1r"></a>凡夫法。<a id="a-1s"></a>善恶法。<a id="a-1t"></a>为世法。<a id="a-1u"></a>度世法。<a id="a-1v"></a>罪法无罪法。<a id="a-1w"></a>有漏无漏。<a id="a-1x"></a>有为无为。<a id="a-1y"></a>又其菩萨。<a id="a-1z"></a>又诸佛世尊。<a id="a-20"></a>得道不得道。<a id="a-21"></a>无法众生。<a id="a-22"></a>不废所愿。<a id="a-23"></a>开化众生。<a id="a-24"></a>晓了诸法。<a id="a-25"></a>所以者何。<a id="a-26"></a>悉知他人黎庶心。<a id="a-27"></a>念所作因缘。<a id="a-28"></a>亦复明识。<a id="a-29"></a>教授训诲。<a id="a-2A"></a>使诸人民。<a id="a-2B"></a>悉至灭度。<a id="a-2C"></a>所愿具足。<a id="a-2D"></a>又其菩萨。<a id="a-2E"></a>晓了能睹众生心念。<a id="a-2F"></a>解所归趣。<a id="a-2G"></a>善权方便。<a id="a-2H"></a>随时而现。<a id="a-2I"></a>说法示律。<a id="a-2J"></a>不离真正。<a id="a-2K"></a>不从颠倒。<a id="a-2L"></a>菩萨晓知。<a id="a-2M"></a>诸法悉住。<a id="a-2N"></a>等于三世。<a id="a-2O"></a>本无不动。<a id="a-2P"></a>立在本际。<a id="a-2Q"></a>不见众生。<a id="a-2R"></a>所可开化。<a id="a-2S"></a>无化不化。<a id="a-2T"></a>不从律教。<a id="a-2U"></a>亦无行者。<a id="a-2V"></a>分别归趣。<a id="a-2W"></a>法不可得。<a id="a-2X"></a>生者灭者。<a id="a-2Y"></a>其所誓愿。<a id="a-2Z"></a>终不虚妄。<a id="a-2a"></a>于一切法。<a id="a-2b"></a>永无所著。<a id="a-2c"></a>又其菩萨。<a id="a-2d"></a>见无央数诸佛世尊。<a id="a-2e"></a>一一如来。<a id="a-2f"></a>所说经典。<a id="a-2g"></a>闻辄受持。<a id="a-2h"></a>所行若干。<a id="a-2i"></a>其名各异。<a id="a-2j"></a>所念不同。<a id="a-2k"></a>于彼诸劫。<a id="a-2l"></a>一一分别。<a id="a-2m"></a>诸劫本末。<a id="a-2n"></a>至无数劫。<a id="a-2o"></a>闻悉识念。<a id="a-2p"></a>而不忽忘。<a id="a-2q"></a>亦不迷谬。<a id="a-2r"></a>诸如来等。<a id="a-2s"></a>不可思议。<a id="a-2t"></a>闻悉受持。<a id="a-2u"></a>而无有二。<a id="a-2v"></a>己身所行。<a id="a-2w"></a>力愿超异。<a id="a-2x"></a>开化众生。<a id="a-2y"></a>令悉具成无上正真最正觉道。<a id="a-2z"></a>得成所愿。<a id="a-30"></a>晓了法界。<a id="a-31"></a>是名曰十菩萨遵修游行如夜显明。</p>
  <p id="a32">菩萨有十事心如金刚志大乘铠。<a id="a-33"></a>何谓为十。<a id="a-34"></a>不住于此。<a id="a-35"></a>亦无边际。<a id="a-36"></a>菩萨发心。<a id="a-37"></a>解一切法。<a id="a-38"></a>于三世事。<a id="a-39"></a>靡不通达。<a id="a-3A"></a>是为心如金刚被大德铠。<a id="a-3B"></a>不可称计一一毛孔。<a id="a-3C"></a>普能庄严。<a id="a-3D"></a>况复众生一切法界菩萨德铠。<a id="a-3E"></a>口自发言。<a id="a-3F"></a>吾当灭度。<a id="a-3G"></a>一切众生。<a id="a-3H"></a>至于无上正真之道。<a id="a-3I"></a>又佛世界。<a id="a-3J"></a>无底无边。<a id="a-3K"></a>不可称限。<a id="a-3L"></a>诸菩萨等。<a id="a-3M"></a>发如此愿。<a id="a-3N"></a>吾当净治无上正真。<a id="a-3O"></a>于诸佛界。<a id="a-3P"></a>以是之故。<a id="a-3Q"></a>净诸佛土。<a id="a-3R"></a>又诸众生。<a id="a-3S"></a>无底无际。<a id="a-3T"></a>无齐无限。<a id="a-3U"></a>若有菩萨。<a id="a-3V"></a>劝诸德本。<a id="a-3W"></a>广大如斯。<a id="a-3X"></a>照诸众生无上大乘。<a id="a-3Y"></a>诸佛世尊。<a id="a-3Z"></a>无有齐限。<a id="a-3a"></a>诸菩萨等。<a id="a-3b"></a>所殖德本。<a id="a-3c"></a>亦复如是。<a id="a-3d"></a>劝施众生。<a id="a-3e"></a>常见诸佛。<a id="a-3f"></a>而复能逮无上正真之道。<a id="a-3g"></a>为最正觉。<a id="a-3h"></a>若有菩萨。<a id="a-3i"></a>见诸佛闻说经心欢悦。<a id="a-3j"></a>不倚吾我。<a id="a-3k"></a>不着如来。<a id="a-3l"></a>不近如来身亦复不远。<a id="a-3m"></a>不有不无。<a id="a-3n"></a>不计所有。<a id="a-3o"></a>亦无所有。<a id="a-3p"></a>不计有身。<a id="a-3q"></a>无色相种好。<a id="a-3r"></a>解如来体。<a id="a-3s"></a>亦不令起。<a id="a-3t"></a>亦不无起。<a id="a-3u"></a>不相非不相。<a id="a-3v"></a>不有处所。<a id="a-3w"></a>亦不无处。<a id="a-3x"></a>不起如来身。<a id="a-3y"></a>亦无所坏。<a id="a-3z"></a>以如来身。<a id="a-40"></a>入无所有。<a id="a-41"></a>于所行而无所行。<a id="a-42"></a>所以者何。<a id="a-43"></a>皆受一切自然之数。<a id="a-44"></a>又诸菩萨。<a id="a-45"></a>常加愍哀。<a id="a-46"></a>众生之类。<a id="a-47"></a>斫头断其手脚。<a id="a-48"></a>割其耳鼻。<a id="a-49"></a>挑其两眼。<a id="a-4A"></a>骂詈毁辱。<a id="a-4B"></a>瓦石打掷。<a id="a-4C"></a>叉蹋棕搣。<a id="a-4D"></a>唾溅调戏。<a id="a-4E"></a>皆能忍之。<a id="a-4F"></a>不起嗔恚。<a id="a-4G"></a>亦不怀恨。<a id="a-4H"></a>颜色不变。<a id="a-4I"></a>无央数劫。<a id="a-4J"></a>修菩萨行。<a id="a-4K"></a>未曾发心。<a id="a-4L"></a>违舍一切。<a id="a-4M"></a>又如菩萨。<a id="a-4N"></a>于一切法。<a id="a-4O"></a>学无二事。<a id="a-4P"></a>以学于此。<a id="a-4Q"></a>无余嗔恨。<a id="a-4R"></a>勤护群黎。<a id="a-4S"></a>忍一切苦众恼之患。<a id="a-4T"></a>身遭毒痛。<a id="a-4U"></a>悉亦忍之。<a id="a-4V"></a>当来诸物。<a id="a-4W"></a>无有边际。<a id="a-4X"></a>亦无蔽碍。<a id="a-4Y"></a>住于信乐。<a id="a-4Z"></a>以如是比。<a id="a-4a"></a>发菩萨意。<a id="a-4b"></a>当来至今究竟法界。<a id="a-4c"></a>住虚空界。<a id="a-4d"></a>皆于一一诸佛世界。<a id="a-4e"></a>行菩萨道。<a id="a-4f"></a>开化众生。<a id="a-4g"></a>如一世界所可造行。<a id="a-4h"></a>十方佛土。<a id="a-4i"></a>亦复如是。<a id="a-4j"></a>度于法界。<a id="a-4k"></a>尽虚空界。<a id="a-4l"></a>空无所有。<a id="a-4m"></a>不恐不畏。<a id="a-4n"></a>亦不怀懅。<a id="a-4o"></a>发于三世。<a id="a-4p"></a>造行如此。<a id="a-4q"></a>所以者何。<a id="a-4r"></a>菩萨大士。<a id="a-4s"></a>所可游居。<a id="a-4t"></a>用一切故。<a id="a-4u"></a>奉菩萨行。<a id="a-4v"></a>依菩萨心。<a id="a-4w"></a>信于无上正真之道。<a id="a-4x"></a>志性清净。<a id="a-4y"></a>积众德本。<a id="a-4z"></a>具足誓愿。<a id="a-50"></a>而于佛道。<a id="a-51"></a>而得自在。<a id="a-52"></a>亦得由己。<a id="a-53"></a>从其所愿。<a id="a-54"></a>欲成正觉。<a id="a-55"></a>辄如意得。<a id="a-56"></a>所行无量。<a id="a-57"></a>而得究竟。<a id="a-58"></a>断除一切五阴诸受。<a id="a-59"></a>悉尽无余。<a id="a-5A"></a>其所行处。<a id="a-5B"></a>依于诸佛。<a id="a-5C"></a>不成正觉。<a id="a-5D"></a>所以者何。<a id="a-5E"></a>具足所愿。<a id="a-5F"></a>备菩萨行。<a id="a-5G"></a>开化众生。<a id="a-5H"></a>护诸佛土。<a id="a-5I"></a>又其菩萨。<a id="a-5J"></a>不得诸佛。<a id="a-5K"></a>不得道处。<a id="a-5L"></a>亦复不得诸菩萨处及一切众生处所。<a id="a-5M"></a>亦复不得心意诸行。<a id="a-5N"></a>亦复不得于去来今一切众生有为无为。<a id="a-5O"></a>菩萨所行。<a id="a-5P"></a>澹泊如是。<a id="a-5Q"></a>深妙巍巍。<a id="a-5R"></a>寂定闲静。<a id="a-5S"></a>悉无所得。<a id="a-5T"></a>其行无二。<a id="a-5U"></a>无所诤讼。<a id="a-5V"></a>自然若兹。<a id="a-5W"></a>清净解脱。<a id="a-5X"></a>灭度若此。<a id="a-5Y"></a>修如本际。<a id="a-5Z"></a>心实无虚。<a id="a-5a"></a>所立誓愿。<a id="a-5b"></a>而不懈废。<a id="a-5c"></a>一切智心。<a id="a-5d"></a>诸菩萨行。<a id="a-5e"></a>开化众生。<a id="a-5f"></a>诸度无极。<a id="a-5g"></a>训民随律。<a id="a-5h"></a>奉敬诸佛。<a id="a-5i"></a>说法讲义。<a id="a-5j"></a>庄严世界。<a id="a-5k"></a>于是精进。<a id="a-5l"></a>无曾懈惓。<a id="a-5m"></a>所以者何。<a id="a-5n"></a>大愿所致。<a id="a-5o"></a>如是比类。<a id="a-5p"></a>知一切法。<a id="a-5q"></a>如是法相。<a id="a-5r"></a>长无极哀。<a id="a-5s"></a>功勋无量。<a id="a-5t"></a>晓了慧义。<a id="a-5u"></a>愍哀众生。<a id="a-5v"></a>常解一切诸法号字。<a id="a-5w"></a>如此愚痴凡夫。<a id="a-5x"></a>不晓了是。<a id="a-5y"></a>不能解知诸法自然。<a id="a-5z"></a>吾当开悟使达知之。<a id="a-60"></a>所以者何。<a id="a-61"></a>一切众生。<a id="a-62"></a>无寂然行。<a id="a-63"></a>由是诸佛。<a id="a-64"></a>为说经典。<a id="a-65"></a>开化众生。<a id="a-66"></a>兴无极哀。<a id="a-67"></a>不舍大慈。<a id="a-68"></a>吾等何故。<a id="a-69"></a>厌大哀乎。<a id="a-6A"></a>而舍众生。<a id="a-6B"></a>设不得佛。<a id="a-6C"></a>不备经典。<a id="a-6D"></a>不成大愿。<a id="a-6E"></a>施于众生。<a id="a-6F"></a>无上法施。<a id="a-6G"></a>本初发心。<a id="a-6H"></a>净诸群黎。<a id="a-6I"></a>立真诚誓。<a id="a-6J"></a>设不能学大愿正要发心道门。<a id="a-6K"></a>则为欺诈一切诸佛。<a id="a-6L"></a>为一切故。<a id="a-6M"></a>而发道心。<a id="a-6N"></a>植众德本。<a id="a-6O"></a>而劝助之。<a id="a-6P"></a>入深奥慧。<a id="a-6Q"></a>普得周遍。<a id="a-6R"></a>众生形处。<a id="a-6S"></a>而等其心。<a id="a-6T"></a>以是之故。<a id="a-6U"></a>具足大愿。<a id="a-6V"></a>是为十事心如金刚被大乘铠菩萨住此疾。<a id="a-6W"></a>成如来无极神通。<a id="a-6X"></a>强如金刚。</p>
  <p id="a6Y">菩萨大勤。<a id="a-6Z"></a>有十事。<a id="a-6a"></a>何谓为十。<a id="a-6b"></a>吾当奉敬诸佛。<a id="a-6c"></a>供养自归。<a id="a-6d"></a>积累合集。<a id="a-6e"></a>修诸菩萨众德之本。<a id="a-6f"></a>为诸如来。<a id="a-6g"></a>般泥洹后。<a id="a-6h"></a>庄严神寺。<a id="a-6i"></a>供养众华。<a id="a-6j"></a>名香捣香。<a id="a-6k"></a>杂香涂香。<a id="a-6l"></a>衣服幢盖。<a id="a-6m"></a>执持正法。<a id="a-6n"></a>将护训诲。<a id="a-6o"></a>开化一切诸众生界。<a id="a-6p"></a>劝发无上正真之道。<a id="a-6q"></a>不违雅律。<a id="a-6r"></a>严净一切诸佛国土。<a id="a-6s"></a>安无上界。<a id="a-6t"></a>又复菩萨。<a id="a-6u"></a>心自念言。<a id="a-6v"></a>诸当来劫。<a id="a-6w"></a>一一世界。<a id="a-6x"></a>中有一人未得度者及一切人。<a id="a-6y"></a>故无所遗忘。<a id="a-6z"></a>为斯等故。<a id="a-70"></a>修菩萨行。<a id="a-71"></a>亦复如是。<a id="a-72"></a>兴大悲哀。<a id="a-73"></a>立诸众生。<a id="a-74"></a>于佛正道。<a id="a-75"></a>历若干难。<a id="a-76"></a>未曾须臾发疲懈心。<a id="a-77"></a>常修佛法。<a id="a-78"></a>是诸佛世尊。<a id="a-79"></a>无央数劫来现。<a id="a-7A"></a>其人一一供养如来。<a id="a-7B"></a>如供一佛。<a id="a-7C"></a>奉诸如来。<a id="a-7D"></a>等无殊特。<a id="a-7E"></a>是诸如来灭度之后。<a id="a-7F"></a>无央数劫。<a id="a-7G"></a>供养舍利。<a id="a-7H"></a>一切宝盖。<a id="a-7I"></a>诸铃幢幡。<a id="a-7J"></a>为一一佛。<a id="a-7K"></a>无数国土。<a id="a-7L"></a>兴诸大庙。<a id="a-7M"></a>图画形像。<a id="a-7N"></a>所可立像。<a id="a-7O"></a>周遍无量无思议国。<a id="a-7P"></a>夙夜精勤。<a id="a-7Q"></a>念顷不废。<a id="a-7R"></a>为佛法藏。<a id="a-7S"></a>奉诸佛已。<a id="a-7T"></a>开化众生。<a id="a-7U"></a>奉宣法教。<a id="a-7V"></a>修正法已。<a id="a-7W"></a>渐近大道。<a id="a-7X"></a>以是德本。<a id="a-7Y"></a>得成无上正真之道。<a id="a-7Z"></a>为最正觉。<a id="a-7a"></a>遵一平等一切如来。<a id="a-7b"></a>归诸佛土。<a id="a-7c"></a>成正觉已。<a id="a-7d"></a>无央数劫。<a id="a-7e"></a>班宣经道。<a id="a-7f"></a>遍诸佛界。<a id="a-7g"></a>诸佛变化。<a id="a-7h"></a>显示神足不可思议。<a id="a-7i"></a>不以懈惓。<a id="a-7j"></a>其身口心。<a id="a-7k"></a>亦不计劳。<a id="a-7l"></a>发其心时。<a id="a-7m"></a>正向法门随时奉佛。<a id="a-7n"></a>修大志愿。<a id="a-7o"></a>诱化众生。<a id="a-7p"></a>大慈为首。<a id="a-7q"></a>归于大哀。<a id="a-7r"></a>礼无相法。<a id="a-7s"></a>住诚信教。<a id="a-7t"></a>具足诸法。<a id="a-7u"></a>以为造证。<a id="a-7v"></a>一切无逆。<a id="a-7w"></a>所作事业。<a id="a-7x"></a>无所诤讼。<a id="a-7y"></a>去来今佛。<a id="a-7z"></a>入于一义。<a id="a-80"></a>趣于法界。<a id="a-81"></a>与空通同。<a id="a-82"></a>越无相法。<a id="a-83"></a>无成不成。<a id="a-84"></a>使至究竟。<a id="a-85"></a>未曾患厌诸佛之法。<a id="a-86"></a>致无极愿。<a id="a-87"></a>作佛本事。<a id="a-88"></a>诱劝群黎。<a id="a-89"></a>是为菩萨十事于大殷勤。<a id="a-8A"></a>菩萨住此。<a id="a-8B"></a>成于如来无上大慧。</p>
  <p id="a8C">菩萨有十事能畅大精进。<a id="a-8D"></a>何谓为十。<a id="a-8E"></a>奉敬一切如来至真。<a id="a-8F"></a>而自归命。<a id="a-8G"></a>请诸群黎。<a id="a-8H"></a>随时将护。<a id="a-8I"></a>求护佛法。<a id="a-8J"></a>务大殷勤。<a id="a-8K"></a>积众德本不以劳倦。<a id="a-8L"></a>兴隆圣典。<a id="a-8M"></a>普使流布。<a id="a-8N"></a>具足一切无极道愿。<a id="a-8O"></a>殷勤志慕诸菩萨行。<a id="a-8P"></a>常遇善友。<a id="a-8Q"></a>而从启受。<a id="a-8R"></a>普诣十方。<a id="a-8S"></a>见诸如来。<a id="a-8T"></a>听所说经。<a id="a-8U"></a>入佛道场。<a id="a-8V"></a>是为十事畅大精进。</p>
  <p id="a8W">菩萨有十事信不可坏。<a id="a-8X"></a>何谓为十。<a id="a-8Y"></a>信十方佛无有异心。<a id="a-8Z"></a>喜诸佛法未曾违舍。<a id="a-8a"></a>爱乐圣众不生异心。<a id="a-8b"></a>好喜菩萨不怀疑结。<a id="a-8c"></a>与诸善友常同俱合。<a id="a-8d"></a>愍念众生不舍群黎。<a id="a-8e"></a>一切奉行诸菩萨愿。<a id="a-8f"></a>奉行开士众行备足。<a id="a-8g"></a>奉敬诸佛稽首归命。<a id="a-8h"></a>开化众生皆度脱之。<a id="a-8i"></a>修于菩萨善权方便不毁笃信。<a id="a-8j"></a>是为十事菩萨信不坏。</p>
  <p id="a8k">菩萨有十事受决。<a id="a-8l"></a>何谓为十。<a id="a-8m"></a>好喜笃信行。<a id="a-8n"></a>受己性行决。<a id="a-8o"></a>修习道心。<a id="a-8p"></a>怀来德本。<a id="a-8q"></a>其行广远。<a id="a-8r"></a>受方等决。<a id="a-8s"></a>目前受决。<a id="a-8t"></a>或密受决。<a id="a-8u"></a>心得自在。<a id="a-8v"></a>至平等觉决逮得法忍。<a id="a-8w"></a>然后受决。<a id="a-8x"></a>开化众生。<a id="a-8y"></a>本末受决。<a id="a-8z"></a>皆除一切妄想永尽。<a id="a-90"></a>能显示现一切菩萨所行功勋。<a id="a-91"></a>尔乃受决。<a id="a-92"></a>是为菩萨十事受决。</p>
  <p id="a93">菩萨有十事劝助德本。<a id="a-94"></a>何谓为十。<a id="a-95"></a>以此德本。<a id="a-96"></a>同一志愿。<a id="a-97"></a>其所生处。<a id="a-98"></a>与善友俱。<a id="a-99"></a>常使如是。<a id="a-9A"></a>莫令变异。<a id="a-9B"></a>以此德本。<a id="a-9C"></a>与诸善友。<a id="a-9D"></a>所生同心。<a id="a-9E"></a>莫令别异。<a id="a-9F"></a>所生之处。<a id="a-9G"></a>具足等愿。<a id="a-9H"></a>与善师俱。<a id="a-9I"></a>以是善本。<a id="a-9J"></a>所生之处。<a id="a-9K"></a>与诸菩萨。<a id="a-9L"></a>道合志同。<a id="a-9M"></a>因斯福行。<a id="a-9N"></a>世世所在。<a id="a-9O"></a>明智者俱。<a id="a-9P"></a>所在之处。<a id="a-9Q"></a>专惟一心。<a id="a-9R"></a>不离圣达。<a id="a-9S"></a>所在游居。<a id="a-9T"></a>常等清净。<a id="a-9U"></a>智者同心。<a id="a-9V"></a>世世所生。<a id="a-9W"></a>与诸善友。<a id="a-9X"></a>德行合附。<a id="a-9Y"></a>于将来世。<a id="a-9Z"></a>入一平等。<a id="a-9a"></a>与明师会。<a id="a-9b"></a>以此德原。<a id="a-9c"></a>与善师俱。<a id="a-9d"></a>兴义无坏。<a id="a-9e"></a>是为十事劝助德本。</p>
  <p id="a9f">菩萨入圣心。<a id="a-9g"></a>复有十事。<a id="a-9h"></a>何谓为十。<a id="a-9i"></a>广行布施。<a id="a-9j"></a>得入于慧。<a id="a-9k"></a>好喜一切诸佛道法。<a id="a-9l"></a>游诸如来入于无量中间之义。<a id="a-9m"></a>皆以问慧。<a id="a-9n"></a>决众疑结。<a id="a-9o"></a>晓了义理。<a id="a-9p"></a>能入圣慧。<a id="a-9q"></a>分别一切如来至真口所宣教。<a id="a-9r"></a>笃信佛法。<a id="a-9s"></a>现众所有。<a id="a-9t"></a>其力薄鲜。<a id="a-9u"></a>佛以兴出。<a id="a-9v"></a>德本无量。<a id="a-9w"></a>好喜如来。<a id="a-9x"></a>皆具经典清白之义。<a id="a-9y"></a>具足一切诸菩萨行慧不可议。<a id="a-9z"></a>发心之顷。<a id="a-A0"></a>所入无限诸佛国土。<a id="a-A1"></a>无能蔽碍。<a id="a-A2"></a>解一念慧。<a id="a-A3"></a>明解一切诸佛道事。<a id="a-A4"></a>入众法界。<a id="a-A5"></a>闻佛说法。<a id="a-A6"></a>皆能奉持。<a id="a-A7"></a>入诸如来若干音声。<a id="a-A8"></a>是为十事。<a id="a-A9"></a>菩萨入慧。</p>
  <p id="aAA">菩萨有十事发其心时内广无量。<a id="a-AB"></a>何谓为十。<a id="a-AC"></a>发其心时。<a id="a-AD"></a>广其内志。<a id="a-AE"></a>念无量佛。<a id="a-AF"></a>入于众生。<a id="a-AG"></a>发心无限。<a id="a-AH"></a>游群黎刹。<a id="a-AI"></a>入于法界。<a id="a-AJ"></a>解知无二。<a id="a-AK"></a>观察诸法。<a id="a-AL"></a>等如虚空。<a id="a-AM"></a>而普瞻于诸菩萨行。<a id="a-AN"></a>思惟三世一切诸佛入不可议罪福报应。<a id="a-AO"></a>观诸佛土。<a id="a-AP"></a>皆悉清净。<a id="a-AQ"></a>普入一切诸佛道场。<a id="a-AR"></a>亦皆观察。<a id="a-AS"></a>入诸如来音响文辞。<a id="a-AT"></a>是为十事菩萨普入中间内广无量。</p>
  <p id="aAU">菩萨复有十事藏。<a id="a-AV"></a>何谓为十。<a id="a-AW"></a>数一切法修精进藏。<a id="a-AX"></a>解知诸法悉无所生。<a id="a-AY"></a>照明奉持诸佛经要。<a id="a-AZ"></a>班宣辩才诸法本末。<a id="a-Aa"></a>晓了随时。<a id="a-Ab"></a>众义无量。<a id="a-Ac"></a>悉不可获。<a id="a-Ad"></a>普令目见诸佛神足所兴变化。<a id="a-Ae"></a>而以方便。<a id="a-Af"></a>等御诸法。<a id="a-Ag"></a>常见诸佛。<a id="a-Ah"></a>未曾违远。<a id="a-Ai"></a>识别义权不可思议诸幻成想。<a id="a-Aj"></a>若见诸佛众菩萨等。<a id="a-Ak"></a>欣然大悦。<a id="a-Al"></a>逮致法藏。<a id="a-Am"></a>是为菩萨十事藏也。</p>
  <p id="aAn">菩萨将护有十事。<a id="a-Ao"></a>何谓为十。<a id="a-Ap"></a>终不诽谤诸佛道法。<a id="a-Aq"></a>将护其意。<a id="a-Ar"></a>信大圣教。<a id="a-As"></a>未曾变悔。<a id="a-At"></a>入诸菩萨常怀恭恪。<a id="a-Au"></a>见诸善友。<a id="a-Av"></a>悉和其性。<a id="a-Aw"></a>而同其志。<a id="a-Ax"></a>不复习念一切声闻缘觉之行。<a id="a-Ay"></a>将护菩萨章句履行。<a id="a-Az"></a>未曾退转。<a id="a-B0"></a>慈愍众生。<a id="a-B1"></a>而不怀害。<a id="a-B2"></a>究畅一切众德之本。<a id="a-B3"></a>降伏众魔。<a id="a-B4"></a>却诸外敌。<a id="a-B5"></a>具足一切。<a id="a-B6"></a>诸度无极。<a id="a-B7"></a>是为十事菩萨将护。</p>
  <p id="aB8">菩萨自在有十事命得自在。<a id="a-B9"></a>何谓为十。<a id="a-BA"></a>计其所寿。<a id="a-BB"></a>无央数劫。<a id="a-BC"></a>而无穷极。<a id="a-BD"></a>其心自游所兴定意。<a id="a-BE"></a>入于圣慧。<a id="a-BF"></a>不可计会。<a id="a-BG"></a>其业自在。<a id="a-BH"></a>游诸佛界。<a id="a-BI"></a>所严无量。<a id="a-BJ"></a>欲显建立道场之义。<a id="a-BK"></a>其业自恣。<a id="a-BL"></a>示现随时。<a id="a-BM"></a>世间报应。<a id="a-BN"></a>所生自游。<a id="a-BO"></a>现于十方诸佛世界。<a id="a-BP"></a>意乐自在。<a id="a-BQ"></a>普见一切诸佛世界。<a id="a-BR"></a>睹诸如来。<a id="a-BS"></a>所愿自恣。<a id="a-BT"></a>所欲自在。<a id="a-BU"></a>于何佛土。<a id="a-BV"></a>成最正觉。<a id="a-BW"></a>神足自游。<a id="a-BX"></a>皆能示现。<a id="a-BY"></a>威神变化。<a id="a-BZ"></a>于法自纵。<a id="a-Ba"></a>普能兴显。<a id="a-Bb"></a>示无央数。<a id="a-Bc"></a>诸内法门。<a id="a-Bd"></a>于慧自在。<a id="a-Be"></a>如来十力。<a id="a-Bf"></a>四无所畏。<a id="a-Bg"></a>而数普现诸佛道场。<a id="a-Bh"></a>是为十事菩萨自在。<a id="a-Bi"></a>菩萨住此悉能具足诸度无极。</p>
  <p id="aBj">菩萨感动有十事。<a id="a-Bk"></a>何谓为十。<a id="a-Bl"></a>众生变化随罪福往。<a id="a-Bm"></a>严治国土各各不同。<a id="a-Bn"></a>经法变异随时教化。<a id="a-Bo"></a>其身所在在所显现。<a id="a-Bp"></a>所愿自在造立道义所行自游所入普遍。<a id="a-Bq"></a>造业圣慧以示一切神通变化靡不度脱。<a id="a-Br"></a>神足变化无所不感。<a id="a-Bs"></a>修习威势至十种力。<a id="a-Bt"></a>是为菩萨十事变化菩萨变化众生有十事。<a id="a-Bu"></a>何谓为十。<a id="a-Bv"></a>演说众生。<a id="a-Bw"></a>悉无所有。<a id="a-Bx"></a>一切群黎。<a id="a-By"></a>因想而立。<a id="a-Bz"></a>为诸群萌。<a id="a-C0"></a>随时说法。<a id="a-C1"></a>化众黎庶。<a id="a-C2"></a>令弃自大。<a id="a-C3"></a>一切人界。<a id="a-C4"></a>护一履迹。<a id="a-C5"></a>使得安隐。<a id="a-C6"></a>无有娆害。<a id="a-C7"></a>普能示现一切世界。<a id="a-C8"></a>建立众生。<a id="a-C9"></a>诸众生界。<a id="a-CA"></a>显现释梵。<a id="a-CB"></a>及四天王。<a id="a-CC"></a>游于黎庶。<a id="a-CD"></a>随时现身。<a id="a-CE"></a>声闻缘觉。<a id="a-CF"></a>形像色貌。<a id="a-CG"></a>亦复现形。<a id="a-CH"></a>显菩萨行。<a id="a-CI"></a>解诸众生。<a id="a-CJ"></a>境界所在。<a id="a-CK"></a>靡不周达。<a id="a-CL"></a>觉成普知一切道力。<a id="a-CM"></a>色身相好。<a id="a-CN"></a>若干庄严。<a id="a-CO"></a>是为菩萨变化众生。</p>
  <p id="aCP">菩萨有十事国土严净。<a id="a-CQ"></a>何谓为十。<a id="a-CR"></a>一切佛土。<a id="a-CS"></a>为一佛土。<a id="a-CT"></a>造立建业。<a id="a-CU"></a>使诸佛国。<a id="a-CV"></a>入一毛孔。<a id="a-CW"></a>一切佛界。<a id="a-CX"></a>所入无尽。<a id="a-CY"></a>一切佛境。<a id="a-CZ"></a>开通一义。<a id="a-Ca"></a>显己一行。<a id="a-Cb"></a>自见己身。<a id="a-Cc"></a>普入佛土。<a id="a-Cd"></a>一切佛国。<a id="a-Ce"></a>众生之类。<a id="a-Cf"></a>无能动者。<a id="a-Cg"></a>亦不恐怖。<a id="a-Ch"></a>又诸佛土。<a id="a-Ci"></a>一切庄严。<a id="a-Cj"></a>现一佛国。<a id="a-Ck"></a>一国严净。<a id="a-Cl"></a>遍诸佛土。<a id="a-Cm"></a>一切佛国。<a id="a-Cn"></a>则一如来。<a id="a-Co"></a>众会道场。<a id="a-Cp"></a>一如来身。<a id="a-Cq"></a>遍诸众生。<a id="a-Cr"></a>使诸众生。<a id="a-Cs"></a>入于微妙。<a id="a-Ct"></a>无极巍巍。<a id="a-Cu"></a>广普深奥倾邪。<a id="a-Cv"></a>平正等他。<a id="a-Cw"></a>等御方面。<a id="a-Cx"></a>罗网报应。<a id="a-Cy"></a>悉遍无余。<a id="a-Cz"></a>皆能示现。<a id="a-D0"></a>是为十事也。</p>
  <p id="aD1">菩萨有十事经法随时。<a id="a-D2"></a>何谓为十。<a id="a-D3"></a>御一切法。<a id="a-D4"></a>使入一法。<a id="a-D5"></a>则以一法。<a id="a-D6"></a>化一切法。<a id="a-D7"></a>化众生性。<a id="a-D8"></a>使不诤讼。<a id="a-D9"></a>一切诸法。<a id="a-DA"></a>皆令顺入般若波罗蜜。<a id="a-DB"></a>教度彼岸。<a id="a-DC"></a>一切诸法。<a id="a-DD"></a>入于众生。<a id="a-DE"></a>舍诸法想。<a id="a-DF"></a>使一切法。<a id="a-DG"></a>入于一义。<a id="a-DH"></a>演无数劫不可尽教。<a id="a-DI"></a>以一切法。<a id="a-DJ"></a>入无央数百千法门。<a id="a-DK"></a>见众生心。<a id="a-DL"></a>悉说本末。<a id="a-DM"></a>又一切法。<a id="a-DN"></a>普门轮字。<a id="a-DO"></a>晓了随时。<a id="a-DP"></a>一切诸法。<a id="a-DQ"></a>入一法门。<a id="a-DR"></a>无所诤讼。<a id="a-DS"></a>宣无数劫义不可尽。<a id="a-DT"></a>一切诸法。<a id="a-DU"></a>入诸佛道。<a id="a-DV"></a>以化众生。<a id="a-DW"></a>一切佛法。<a id="a-DX"></a>现无央数。<a id="a-DY"></a>诸内正教。<a id="a-DZ"></a>一切诸法。<a id="a-Da"></a>悉入本际。<a id="a-Db"></a>无量网内。<a id="a-Dc"></a>现无数劫。<a id="a-Dd"></a>众生尽耗。<a id="a-De"></a>是为十事随时也菩萨有十事其身变化。<a id="a-Df"></a>何谓为十。<a id="a-Dg"></a>建立众生入于己身而得解脱。<a id="a-Dh"></a>亦以己身想众生身而建立之。<a id="a-Di"></a>一切佛身入一佛身。<a id="a-Dj"></a>以一佛身入诸佛身而示现之。<a id="a-Dk"></a>一切佛土建立己身。<a id="a-Dl"></a>而为众生示现变化。<a id="a-Dm"></a>普取三世遍一法身。<a id="a-Dn"></a>一身定意而修正受。<a id="a-Do"></a>现若干身。<a id="a-Dp"></a>则以一身。<a id="a-Dq"></a>解正觉道。<a id="a-Dr"></a>现无央数诸菩萨身。<a id="a-Ds"></a>以众生身合为一身。<a id="a-Dt"></a>以一人身普现众身。<a id="a-Du"></a>以众生身显入法身。<a id="a-Dv"></a>亦以法身现众生身。<a id="a-Dw"></a>是为十事其身变化。</p>
  <p id="aDx">菩萨有十事变立所愿。<a id="a-Dy"></a>何谓为十。<a id="a-Dz"></a>取诸菩萨愿。<a id="a-E0"></a>立己所誓。<a id="a-E1"></a>诸佛正觉。<a id="a-E2"></a>己愿道力。<a id="a-E3"></a>显诸菩萨。<a id="a-E4"></a>随众生根。<a id="a-E5"></a>纯淑所在。<a id="a-E6"></a>使成无上正真之道。<a id="a-E7"></a>为最正觉。<a id="a-E8"></a>除无际劫。<a id="a-E9"></a>意所贪愿。<a id="a-EA"></a>出于识身。<a id="a-EB"></a>建立慧身。<a id="a-EC"></a>自在所愿。<a id="a-ED"></a>而现诸身。<a id="a-EE"></a>而去己形。<a id="a-EF"></a>具足显示彼具足身。<a id="a-EG"></a>开化众生。<a id="a-EH"></a>劝进诸愿。<a id="a-EI"></a>以菩萨身。<a id="a-EJ"></a>遍一切念。<a id="a-EK"></a>诸行劫数。<a id="a-EL"></a>而不断绝。<a id="a-EM"></a>履一力迹。<a id="a-EN"></a>成最正觉。<a id="a-EO"></a>因所力愿。<a id="a-EP"></a>周遍一切无数佛土。<a id="a-EQ"></a>皆现其身。<a id="a-ER"></a>于一切形。<a id="a-ES"></a>演一法句。<a id="a-ET"></a>普周无余一切法界。<a id="a-EU"></a>兴大法云。<a id="a-EV"></a>雨甘露味。<a id="a-EW"></a>照以慧解。<a id="a-EX"></a>畅真谛法。<a id="a-EY"></a>以为雷震。<a id="a-EZ"></a>饱满众生。<a id="a-Ea"></a>成无极愿。<a id="a-Eb"></a>法乐具足。<a id="a-Ec"></a>是为菩萨变立所愿。</p>
  <p id="aEd">菩萨化变。<a id="a-Ee"></a>复有十事。<a id="a-Ef"></a>何谓为十。<a id="a-Eg"></a>遵修法界。<a id="a-Eh"></a>则以示现。<a id="a-Ei"></a>在众生界。<a id="a-Ej"></a>乐行佛事。<a id="a-Ek"></a>而复普现。<a id="a-El"></a>在诸魔部。<a id="a-Em"></a>菩萨行无为界。<a id="a-En"></a>而拔出生死行。<a id="a-Eo"></a>行一切智。<a id="a-Ep"></a>不舍菩萨之所游业。<a id="a-Eq"></a>又存寂寞。<a id="a-Er"></a>澹泊之业。<a id="a-Es"></a>示在众生。<a id="a-Et"></a>匆匆勤学。<a id="a-Eu"></a>不俱为乱。<a id="a-Ev"></a>无进无怠。<a id="a-Ew"></a>无双无只。<a id="a-Ex"></a>无言无想。<a id="a-Ey"></a>无所有无所启。<a id="a-Ez"></a>行如空等。<a id="a-F0"></a>菩萨如是。<a id="a-F1"></a>而复皆现。<a id="a-F2"></a>在于众生诸想颠倒。<a id="a-F3"></a>发诸所行。<a id="a-F4"></a>不与同尘。<a id="a-F5"></a>净修力行。<a id="a-F6"></a>亦悉示现。<a id="a-F7"></a>诸所行处。<a id="a-F8"></a>晓知众事。<a id="a-F9"></a>了本无人。<a id="a-FA"></a>现在众生。<a id="a-FB"></a>而开化之。<a id="a-FC"></a>修禅脱门神通三达之智。<a id="a-FD"></a>现在十方诸佛土生。<a id="a-FE"></a>成如来行。<a id="a-FF"></a>备佛严净。<a id="a-FG"></a>现诸声闻缘觉之乘。<a id="a-FH"></a>威仪礼节无念之行。<a id="a-FI"></a>是为菩萨十事化变。</p>
  <p id="aFJ">菩萨有十事以慧变化。<a id="a-FK"></a>何谓为十。<a id="a-FL"></a>辩才无尽。<a id="a-FM"></a>班宣道慧。<a id="a-FN"></a>逮诸总持。<a id="a-FO"></a>演无量明。<a id="a-FP"></a>辩才善解。<a id="a-FQ"></a>多所讲说。<a id="a-FR"></a>摄众生根。<a id="a-FS"></a>圣慧变化。<a id="a-FT"></a>而度脱之。<a id="a-FU"></a>以无为心。<a id="a-FV"></a>睹他人意。<a id="a-FW"></a>则以一心。<a id="a-FX"></a>知众生志。<a id="a-FY"></a>心念所行。<a id="a-FZ"></a>晓众生界。<a id="a-Fa"></a>志性结缚。<a id="a-Fb"></a>诸尘劳疾。<a id="a-Fc"></a>应病与药。<a id="a-Fd"></a>令得瘳除。<a id="a-Fe"></a>明解一时。<a id="a-Ff"></a>普能周达如来十力。<a id="a-Fg"></a>能入众生三世之行。<a id="a-Fh"></a>有劫数无劫数。<a id="a-Fi"></a>悉而显示。<a id="a-Fj"></a>而开化之。<a id="a-Fk"></a>其心闲静。<a id="a-Fl"></a>永无蔽碍。<a id="a-Fm"></a>成最正觉。<a id="a-Fn"></a>遍度黎庶。<a id="a-Fo"></a>以一人慧。<a id="a-Fp"></a>而得自在。<a id="a-Fq"></a>观察众生。<a id="a-Fr"></a>知所造业。<a id="a-Fs"></a>善恶祸福。<a id="a-Ft"></a>以一种声。<a id="a-Fu"></a>遍畅一切群黎音响。<a id="a-Fv"></a>是为十事也。</p>
  <p id="aFw">菩萨神通变有十事。<a id="a-Fx"></a>何谓为十。<a id="a-Fy"></a>则以一身。<a id="a-Fz"></a>遍现一切诸佛国土。<a id="a-G0"></a>一如来会。<a id="a-G1"></a>皆能同畅。<a id="a-G2"></a>宣讲菩萨诸佛道场。<a id="a-G3"></a>以一心行。<a id="a-G4"></a>开化一切诸修道行。<a id="a-G5"></a>以一音声。<a id="a-G6"></a>普告十方诸佛世界。<a id="a-G7"></a>众生心念。<a id="a-G8"></a>令得其所。<a id="a-G9"></a>以一定心。<a id="a-GA"></a>皆见群黎无央数劫前世所行善恶祸福。<a id="a-GB"></a>而度脱之。<a id="a-GC"></a>则以神通。<a id="a-GD"></a>庄严一切诸佛国土。<a id="a-GE"></a>亦以神通。<a id="a-GF"></a>皆见三世。<a id="a-GG"></a>等无差特。<a id="a-GH"></a>而知一切诸佛菩萨所建立行。<a id="a-GI"></a>演法光明而照耀之。<a id="a-GJ"></a>亦以神通。<a id="a-GK"></a>见知一切诸天龙神。<a id="a-GL"></a>犍沓和。<a id="a-GM"></a>阿须轮。<a id="a-GN"></a>迦留罗。<a id="a-GO"></a>甄陀罗。<a id="a-GP"></a>摩休勒。<a id="a-GQ"></a>释梵四天王。<a id="a-GR"></a>声闻缘觉。<a id="a-GS"></a>诸菩萨行。<a id="a-GT"></a>如来十力。<a id="a-GU"></a>菩萨德本。<a id="a-GV"></a>无所不护。<a id="a-GW"></a>菩萨平等。<a id="a-GX"></a>寂诸音响。<a id="a-GY"></a>则以平夷。<a id="a-GZ"></a>等御众生。<a id="a-Ga"></a>是为菩萨十神通变。</p>
  <p id="aGb">菩萨神足变化有十事。<a id="a-Gc"></a>何谓为十。<a id="a-Gd"></a>无数世界入于一尘。<a id="a-Ge"></a>是神足变。<a id="a-Gf"></a>复以一尘遍诸法界。<a id="a-Gg"></a>现一佛土。<a id="a-Gh"></a>使诸海水入一毛孔。<a id="a-Gi"></a>旷诸法界入众佛土。<a id="a-Gj"></a>令诸众生无所娆害。<a id="a-Gk"></a>无量世界入于己身。<a id="a-Gl"></a>以神通慧普现所为。<a id="a-Gm"></a>不可思议诸铁围山及大铁围。<a id="a-Gn"></a>入一毛孔。<a id="a-Go"></a>游诸佛土。<a id="a-Gp"></a>令诸群生不怀恐怖。<a id="a-Gq"></a>以无数劫。<a id="a-Gr"></a>示为一劫。<a id="a-Gs"></a>或现一日。<a id="a-Gt"></a>或以一劫现无数劫。<a id="a-Gu"></a>进退合成。<a id="a-Gv"></a>显化众生无所娆损。<a id="a-Gw"></a>现诸世界。<a id="a-Gx"></a>为外所灾。<a id="a-Gy"></a>或复遭值水火灾变。<a id="a-Gz"></a>欲使众生察知非常。<a id="a-H0"></a>神足所现而无娆害。<a id="a-H1"></a>一切世界。<a id="a-H2"></a>水火风空。<a id="a-H3"></a>所合灾变。<a id="a-H4"></a>化为一切财产诸业。<a id="a-H5"></a>宫殿屋宅具足充满。<a id="a-H6"></a>则以神足。<a id="a-H7"></a>现化众生不可思议诸佛刹土。<a id="a-H8"></a>举着右掌移着无量诸佛世界。<a id="a-H9"></a>无所损耗。<a id="a-HA"></a>现诸佛土。<a id="a-HB"></a>自然虚空。<a id="a-HC"></a>以诲众生。<a id="a-HD"></a>是为菩萨十神足变。</p>
  <p id="aHE">菩萨诸力变动。<a id="a-HF"></a>亦有十事。<a id="a-HG"></a>何谓为十。<a id="a-HH"></a>力感众生。<a id="a-HI"></a>而开化之。<a id="a-HJ"></a>未曾违废。<a id="a-HK"></a>悉感诸国。<a id="a-HL"></a>以无央数庄严众事。<a id="a-HM"></a>而示现之。<a id="a-HN"></a>法力变化。<a id="a-HO"></a>一切诸身。<a id="a-HP"></a>入于无身。<a id="a-HQ"></a>所化势力。<a id="a-HR"></a>劫数不断。<a id="a-HS"></a>佛力所变。<a id="a-HT"></a>悟诸睡寐。<a id="a-HU"></a>行力所感。<a id="a-HV"></a>摄取一切诸菩萨行。<a id="a-HW"></a>如来力教。<a id="a-HX"></a>则能救济众生境界。<a id="a-HY"></a>自在力教。<a id="a-HZ"></a>一切诸法。<a id="a-Ha"></a>达之自然。<a id="a-Hb"></a>成最正觉一切智力。<a id="a-Hc"></a>则以无余诸通圣慧。<a id="a-Hd"></a>逮平等道。<a id="a-He"></a>大哀力变。<a id="a-Hf"></a>不舍众生。<a id="a-Hg"></a>是为菩萨十力变也。<a id="a-Hh"></a>兴化众生。<a id="a-Hi"></a>菩萨若逮此十力变。<a id="a-Hj"></a>则无挂碍。<a id="a-Hk"></a>速成无上正真之道。<a id="a-Hl"></a>为最正觉。<a id="a-Hm"></a>发意之顷。<a id="a-Hn"></a>以得佛道。<a id="a-Ho"></a>不断所行。<a id="a-Hp"></a>所以者何。<a id="a-Hq"></a>宣大誓愿。<a id="a-Hr"></a>菩萨则成无量法门。<a id="a-Hs"></a>普现德本。</p>
  <p id="aHt">菩萨娱乐。<a id="a-Hu"></a>有十事法。<a id="a-Hv"></a>何谓为十。<a id="a-Hw"></a>于斯菩萨。<a id="a-Hx"></a>以众生身。<a id="a-Hy"></a>建立国体。<a id="a-Hz"></a>分别黎庶形之所趣。<a id="a-I0"></a>是第一乐。<a id="a-I1"></a>又复菩萨。<a id="a-I2"></a>以土身像。<a id="a-I3"></a>建立众生。<a id="a-I4"></a>不令国身而有损耗。<a id="a-I5"></a>是第二乐。<a id="a-I6"></a>又其菩萨。<a id="a-I7"></a>随时变现佛正觉身。<a id="a-I8"></a>现诸声闻身缘觉之身。<a id="a-I9"></a>非常示现如来之业。<a id="a-IA"></a>是第三乐。<a id="a-IB"></a>又其菩萨。<a id="a-IC"></a>示现声闻缘觉佛身。<a id="a-ID"></a>巍巍微妙。<a id="a-IE"></a>不着三品法训。<a id="a-IF"></a>是第四乐。<a id="a-IG"></a>又其菩萨。<a id="a-IH"></a>示现行身。<a id="a-II"></a>最正觉身。<a id="a-IJ"></a>不着身行。<a id="a-IK"></a>亦无所断。<a id="a-IL"></a>是第五乐也。<a id="a-IM"></a>又其菩萨。<a id="a-IN"></a>现正觉道身之所行。<a id="a-IO"></a>不猗正觉。<a id="a-IP"></a>是第六乐也。<a id="a-IQ"></a>又其菩萨。<a id="a-IR"></a>现泥洹界。<a id="a-IS"></a>猗于生死。<a id="a-IT"></a>不着泥洹。<a id="a-IU"></a>是第七乐又其菩萨。<a id="a-IV"></a>现习生死。<a id="a-IW"></a>又现取灭度。<a id="a-IX"></a>不于泥洹而永灭度。<a id="a-IY"></a>是第八乐。<a id="a-IZ"></a>又其菩萨。<a id="a-Ia"></a>以常永定。<a id="a-Ib"></a>普示众行。<a id="a-Ic"></a>往反周旋。<a id="a-Id"></a>住立经行。<a id="a-Ie"></a>不舍三昧。<a id="a-If"></a>是第九乐。<a id="a-Ig"></a>又其菩萨。<a id="a-Ih"></a>从一如来。<a id="a-Ii"></a>闻说正法。<a id="a-Ij"></a>不见没身。<a id="a-Ik"></a>护三昧定。<a id="a-Il"></a>如来道场无央数事各各分别。<a id="a-Im"></a>恕当诸身。<a id="a-In"></a>其所住处。<a id="a-Io"></a>身无所坏。<a id="a-Ip"></a>不乱三昧。<a id="a-Iq"></a>从诸如来。<a id="a-Ir"></a>听所说法。<a id="a-Is"></a>这闻法已。<a id="a-It"></a>则受奉行。<a id="a-Iu"></a>三昧正受。<a id="a-Iv"></a>不断启觐经典之要。<a id="a-Iw"></a>与如来俱。<a id="a-Ix"></a>不见灭身。<a id="a-Iy"></a>一一三昧。<a id="a-Iz"></a>御诸行门。<a id="a-J0"></a>入无数定。<a id="a-J1"></a>以是比像。<a id="a-J2"></a>皆尽坏劫。<a id="a-J3"></a>菩萨三昧。<a id="a-J4"></a>未曾穷极定意身门。<a id="a-J5"></a>是为第十娱乐。<a id="a-J6"></a>菩萨住此。<a id="a-J7"></a>逮成如来无上慧乐。</p>
  <p id="aJ8">菩萨境界有十事。<a id="a-J9"></a>何谓为十。<a id="a-JA"></a>为诸众生。<a id="a-JB"></a>而以显示。<a id="a-JC"></a>入无量门。<a id="a-JD"></a>一切世界。<a id="a-JE"></a>有无央数。<a id="a-JF"></a>若干庄严。<a id="a-JG"></a>开导黎庶。<a id="a-JH"></a>以众生界。<a id="a-JI"></a>御不自大。<a id="a-JJ"></a>说诲所部。<a id="a-JK"></a>如来至真。<a id="a-JL"></a>入菩萨身。<a id="a-JM"></a>以菩萨身。<a id="a-JN"></a>入如来身。<a id="a-JO"></a>以虚空界。<a id="a-JP"></a>导诸佛土。<a id="a-JQ"></a>以诸佛土。<a id="a-JR"></a>导虚空界。<a id="a-JS"></a>以生死本。<a id="a-JT"></a>现泥洹原。<a id="a-JU"></a>以泥洹原。<a id="a-JV"></a>现生死本。<a id="a-JW"></a>以一人音。<a id="a-JX"></a>宣诸佛法。<a id="a-JY"></a>各入境界。<a id="a-JZ"></a>以无量门。<a id="a-Ja"></a>显于一身。<a id="a-Jb"></a>则以一身。<a id="a-Jc"></a>建无数身。<a id="a-Jd"></a>复以一身。<a id="a-Je"></a>遍诸法界。<a id="a-Jf"></a>众生发心。<a id="a-Jg"></a>而以一智。<a id="a-Jh"></a>御无量门。<a id="a-Ji"></a>成最正觉。<a id="a-Jj"></a>是为十事。<a id="a-Jk"></a>菩萨住此。<a id="a-Jl"></a>入于如来无上大慧。</p>
  <p id="aJm">菩萨有十力。<a id="a-Jn"></a>何谓为十。<a id="a-Jo"></a>奉志性力不与诸世而俱同尘。<a id="a-Jp"></a>修清和力不着佛法。<a id="a-Jq"></a>应时之力普现菩萨方便处所。<a id="a-Jr"></a>以圣慧力知诸群黎心念所行。<a id="a-Js"></a>所誓愿力皆能备通具足本愿所行之力。<a id="a-Jt"></a>不断本际所修乘力。<a id="a-Ju"></a>显一切乘不舍大乘。<a id="a-Jv"></a>诸变化力一切佛兴净十方界一一显示所护履迹。<a id="a-Jw"></a>道义之力发众生心不离正觉。<a id="a-Jx"></a>转法轮力宣显一法。<a id="a-Jy"></a>音无余不余皆令无余。<a id="a-Jz"></a>将御一切众生根心。<a id="a-K0"></a>是为十力。<a id="a-K1"></a>菩萨住此。<a id="a-K2"></a>逮成无上普智十力。</p>
  <p id="aK3">菩萨无畏有十事。<a id="a-K4"></a>何谓为十。<a id="a-K5"></a>皆受一切得持诸音。<a id="a-K6"></a>何况菩萨。<a id="a-K7"></a>不作是念。<a id="a-K8"></a>吾于东方南西北方。<a id="a-K9"></a>来至于斯。<a id="a-KA"></a>咨问百千无极要集。<a id="a-KB"></a>傥不堪任受答是大法。<a id="a-KC"></a>菩萨悉知。<a id="a-KD"></a>不见不及。<a id="a-KE"></a>以大无畏。<a id="a-KF"></a>所度无极一切众生。<a id="a-KG"></a>诸来难问。<a id="a-KH"></a>恣意听之。<a id="a-KI"></a>所欲启问。<a id="a-KJ"></a>勇猛意说。<a id="a-KK"></a>而无懈废。<a id="a-KL"></a>是一无畏。<a id="a-KM"></a>于诸文字。<a id="a-KN"></a>所演音辞。<a id="a-KO"></a>次第如流。<a id="a-KP"></a>承如来威。<a id="a-KQ"></a>无碍辩才。<a id="a-KR"></a>所度无极。<a id="a-KS"></a>其菩萨不作是念。<a id="a-KT"></a>东西南北。<a id="a-KU"></a>傥来难问。<a id="a-KV"></a>不任发遣。<a id="a-KW"></a>未曾有是。<a id="a-KX"></a>不见不及。<a id="a-KY"></a>勇猛无畏。<a id="a-KZ"></a>一切众生。<a id="a-Ka"></a>恣意难问。<a id="a-Kb"></a>勇猛自在。<a id="a-Kc"></a>衣毛不竖。<a id="a-Kd"></a>是二无畏。<a id="a-Ke"></a>独游空法。<a id="a-Kf"></a>菩萨未曾心怀疑网。<a id="a-Kg"></a>计于吾我所作所更。<a id="a-Kh"></a>计寿命人。<a id="a-Ki"></a>以离五阴诸入邪见六十二疑。<a id="a-Kj"></a>其心普平。<a id="a-Kk"></a>等如虚空。<a id="a-Kl"></a>故无此念。<a id="a-Km"></a>将无见试娆身口意。<a id="a-Kn"></a>菩萨无此不及之见。<a id="a-Ko"></a>所以者何。<a id="a-Kp"></a>斯诸正士。<a id="a-Kq"></a>离吾我人。<a id="a-Kr"></a>不现诸想。<a id="a-Ks"></a>游步大勇坚固方便。<a id="a-Kt"></a>是三无畏。<a id="a-Ku"></a>又其菩萨。<a id="a-Kv"></a>佛所建立。<a id="a-Kw"></a>住于佛力。<a id="a-Kx"></a>而处如来。<a id="a-Ky"></a>威仪礼节。<a id="a-Kz"></a>亦无妄想。<a id="a-L0"></a>不作是念。<a id="a-L1"></a>众人将无求吾长短。<a id="a-L2"></a>威仪不备。<a id="a-L3"></a>未曾有此。<a id="a-L4"></a>不见不及。<a id="a-L5"></a>而猛勇步。<a id="a-L6"></a>处于大众。<a id="a-L7"></a>班宣经道是四无畏。<a id="a-L8"></a>身口意净。<a id="a-L9"></a>又其菩萨。<a id="a-LA"></a>岂当复念蠲除恶行。<a id="a-LB"></a>修学清净。<a id="a-LC"></a>仁和义乎。<a id="a-LD"></a>亦无此念。<a id="a-LE"></a>傥有求吾身口意缺。<a id="a-LF"></a>以大勇猛。<a id="a-LG"></a>为诸众生。<a id="a-LH"></a>讲说经道。<a id="a-LI"></a>是五无畏。<a id="a-LJ"></a>以得大护。<a id="a-LK"></a>其金刚神。<a id="a-LL"></a>常执金刚。<a id="a-LM"></a>在菩萨后。<a id="a-LN"></a>天龙鬼神。<a id="a-LO"></a>及阿须轮。<a id="a-LP"></a>所见归命。<a id="a-LQ"></a>释梵四王。<a id="a-LR"></a>咸共奉事。<a id="a-LS"></a>诸佛所念。<a id="a-LT"></a>故无此意。<a id="a-LU"></a>畏于诸魔及诸魔天。<a id="a-LV"></a>诸外异学。<a id="a-LW"></a>迷惑众邪。<a id="a-LX"></a>无能娆乱永不见人。<a id="a-LY"></a>当菩萨者。<a id="a-LZ"></a>以大勇猛。<a id="a-La"></a>所度无极。<a id="a-Lb"></a>劝意生焉。<a id="a-Lc"></a>皆能具足诸菩萨业。<a id="a-Ld"></a>是六无畏。<a id="a-Le"></a>又其菩萨。<a id="a-Lf"></a>得佛慧念。<a id="a-Lg"></a>未曾忽忘。<a id="a-Lh"></a>诸根常定。<a id="a-Li"></a>为众说法。<a id="a-Lj"></a>敷演圣句。<a id="a-Lk"></a>识佛道义。<a id="a-Ll"></a>其所宣法。<a id="a-Lm"></a>如佛口出。<a id="a-Ln"></a>无中蔽碍。<a id="a-Lo"></a>无能障翳。<a id="a-Lp"></a>不能发意。<a id="a-Lq"></a>见其短者。<a id="a-Lr"></a>奉如来教。<a id="a-Ls"></a>是七无畏。<a id="a-Lt"></a>菩萨明解。<a id="a-Lu"></a>智慧善权。<a id="a-Lv"></a>力度无极。<a id="a-Lw"></a>进退独步。<a id="a-Lx"></a>训诲众生。<a id="a-Ly"></a>无能拘制。<a id="a-Lz"></a>以佛道愿。<a id="a-M0"></a>无极圣性。<a id="a-M1"></a>发无盖哀。<a id="a-M2"></a>愍于群黎。<a id="a-M3"></a>假使生在凶暴尘劳。<a id="a-M4"></a>秽浊世界。<a id="a-M5"></a>摄取大欲。<a id="a-M6"></a>所可娱乐。<a id="a-M7"></a>眷属大业。<a id="a-M8"></a>教授众生。<a id="a-M9"></a>不兴此念。<a id="a-MA"></a>将无众人。<a id="a-MB"></a>毁谤清白。<a id="a-MC"></a>佛道净行断绝定意。<a id="a-MD"></a>脱门正受。<a id="a-ME"></a>总持辩才。<a id="a-MF"></a>不见有是。<a id="a-MG"></a>所以者何。<a id="a-MH"></a>菩萨大士。<a id="a-MI"></a>于一切法。<a id="a-MJ"></a>而得自在。<a id="a-MK"></a>无能制止。<a id="a-ML"></a>所修道行。<a id="a-MM"></a>其于十方。<a id="a-MN"></a>无能犯者。<a id="a-MO"></a>遵大勇猛。<a id="a-MP"></a>处诸佛土。<a id="a-MQ"></a>弃捐众恶。<a id="a-MR"></a>而摄正愿。<a id="a-MS"></a>是八无畏。<a id="a-MT"></a>菩萨不舍一切智心。<a id="a-MU"></a>善住道义。<a id="a-MV"></a>钦乐大乘。<a id="a-MW"></a>以诸通慧所建之力。<a id="a-MX"></a>为诸声闻及缘觉乘。<a id="a-MY"></a>现不可及威仪礼节。<a id="a-MZ"></a>不兴此念。<a id="a-Ma"></a>将无误堕声闻缘觉。<a id="a-Mb"></a>以大勇猛现一切乘。<a id="a-Mc"></a>所度无极。<a id="a-Md"></a>唯乐大乘。<a id="a-Me"></a>所行具足。<a id="a-Mf"></a>是九无畏。<a id="a-Mg"></a>菩萨善集诸清白法。<a id="a-Mh"></a>合众德本。<a id="a-Mi"></a>普备神通。<a id="a-Mj"></a>所觉不废。<a id="a-Mk"></a>以佛道度。<a id="a-Ml"></a>周菩萨行。<a id="a-Mm"></a>而究一切诸佛普智。<a id="a-Mn"></a>以化众生。<a id="a-Mo"></a>不失正行。<a id="a-Mp"></a>不坏章句。<a id="a-Mq"></a>心不念言。<a id="a-Mr"></a>众生将无诸根纯淑。<a id="a-Ms"></a>吾明不及。<a id="a-Mt"></a>现佛境界。<a id="a-Mu"></a>未有此应。<a id="a-Mv"></a>以大勇猛。<a id="a-Mw"></a>观众生根。<a id="a-Mx"></a>为显佛地。<a id="a-My"></a>虽化众生。<a id="a-Mz"></a>菩萨所行。<a id="a-N0"></a>无极大愿。<a id="a-N1"></a>无有缺漏。<a id="a-N2"></a>是十无畏。<a id="a-N3"></a>菩萨住此。<a id="a-N4"></a>悉逮如来四无所畏。</p>
  <p id="aN5">菩萨有十事诸佛法不共。<a id="a-N6"></a>何谓为十。<a id="a-N7"></a>菩萨精勤。<a id="a-N8"></a>无所从生。<a id="a-N9"></a>度于彼岸。<a id="a-NA"></a>除悭喜施。<a id="a-NB"></a>戒禁清净。<a id="a-NC"></a>不犯众恶。<a id="a-ND"></a>成具忍辱。<a id="a-NE"></a>去众怀恨。<a id="a-NF"></a>修大精进。<a id="a-NG"></a>所修正业。<a id="a-NH"></a>未曾退还。<a id="a-NI"></a>禅定坚固。<a id="a-NJ"></a>弃众乱意。<a id="a-NK"></a>从智慧生。<a id="a-NL"></a>远恶邪见。<a id="a-NM"></a>终无有言。<a id="a-NN"></a>何谓无所从生。<a id="a-NO"></a>常勤奉行六度无极。<a id="a-NP"></a>是为菩萨第一无言。<a id="a-NQ"></a>菩萨之法。<a id="a-NR"></a>晓度彼岸。<a id="a-NS"></a>摄护众生境界。<a id="a-NT"></a>施以俗施。<a id="a-NU"></a>及宣法施。<a id="a-NV"></a>颜色和悦。<a id="a-NW"></a>所说可度。<a id="a-NX"></a>言辞清和。<a id="a-NY"></a>众人闻之。<a id="a-NZ"></a>心莫不悦。<a id="a-Na"></a>义理应时。<a id="a-Nb"></a>明识佛道。<a id="a-Nc"></a>心无偏党。<a id="a-Nd"></a>等念群黎。<a id="a-Ne"></a>菩萨所修。<a id="a-Nf"></a>无所从生。<a id="a-Ng"></a>以无言辞。<a id="a-Nh"></a>救济群萌。<a id="a-Ni"></a>所修境界。<a id="a-Nj"></a>是为菩萨第二法施。<a id="a-Nk"></a>菩萨所修。<a id="a-Nl"></a>晓了劝助。<a id="a-Nm"></a>不望想报。<a id="a-Nn"></a>导入佛道。<a id="a-No"></a>不乐世俗。<a id="a-Np"></a>所修定行。<a id="a-Nq"></a>不舍如来至真圣慧用众生故。<a id="a-Nr"></a>而劝助之。<a id="a-Ns"></a>无所说者。<a id="a-Nt"></a>则是菩萨。<a id="a-Nu"></a>无有言辞。<a id="a-Nv"></a>修诸德本。<a id="a-Nw"></a>求慕佛慧。<a id="a-Nx"></a>为众生施。<a id="a-Ny"></a>是三无言。<a id="a-Nz"></a>菩萨之业。<a id="a-O0"></a>有权方便。<a id="a-O1"></a>第一之行随众生乐。<a id="a-O2"></a>而不秽厌世俗俱游。<a id="a-O3"></a>在诸不贤自恣行门。<a id="a-O4"></a>一切声闻缘觉所生。<a id="a-O5"></a>一切黎庶。<a id="a-O6"></a>皆开化之。<a id="a-O7"></a>不求安己。<a id="a-O8"></a>禅定三昧。<a id="a-O9"></a>脱门正受。<a id="a-OA"></a>晓了进退。<a id="a-OB"></a>逮自在定。<a id="a-OC"></a>以不懈惓。<a id="a-OD"></a>察于生死。<a id="a-OE"></a>犹如大游观。<a id="a-OF"></a>毁魔宫殿。<a id="a-OG"></a>普现释梵四天处所所生之处。<a id="a-OH"></a>常有明曜。<a id="a-OI"></a>见诸异学。<a id="a-OJ"></a>而悉达知一切世俗。<a id="a-OK"></a>经书典籍。<a id="a-OL"></a>文辞之赞计校算术。<a id="a-OM"></a>己身六事。<a id="a-ON"></a>王者典籍。<a id="a-OO"></a>雕文刻镂。<a id="a-OP"></a>所假印绶。<a id="a-OQ"></a>工言巧辞。<a id="a-OR"></a>娱乐音声。<a id="a-OS"></a>樗蒱六博。<a id="a-OT"></a>敢可天下。<a id="a-OU"></a>目所睹者。<a id="a-OV"></a>亦复晓了。<a id="a-OW"></a>女人进止。<a id="a-OX"></a>男子举动。<a id="a-OY"></a>豫说瑞应。<a id="a-OZ"></a>天文地理。<a id="a-Oa"></a>日月星辰。<a id="a-Ob"></a>所现灾变。<a id="a-Oc"></a>度世之法。<a id="a-Od"></a>声闻缘觉。<a id="a-Oe"></a>来问事者。<a id="a-Of"></a>无不明了。<a id="a-Og"></a>诸度世事。<a id="a-Oh"></a>独步无侣一切天下。<a id="a-Oi"></a>咸共瞻仰。<a id="a-Oj"></a>显诸声闻缘觉之乘。<a id="a-Ok"></a>所不能逮。<a id="a-Ol"></a>威仪礼节。<a id="a-Om"></a>不舍大乘。<a id="a-On"></a>发意之顷。<a id="a-Oo"></a>知诸如来所示现行。<a id="a-Op"></a>不断经典。<a id="a-Oq"></a>菩萨所遵。<a id="a-Or"></a>善权方便。<a id="a-Os"></a>亦复无断。<a id="a-Ot"></a>奉修寂然菩萨德本。<a id="a-Ou"></a>以慧娱乐。<a id="a-Ov"></a>犹得自在。<a id="a-Ow"></a>在于无为。<a id="a-Ox"></a>现生死门。<a id="a-Oy"></a>至无人际。<a id="a-Oz"></a>教化众生。<a id="a-P0"></a>未曾违废。<a id="a-P1"></a>处永澹泊。<a id="a-P2"></a>在于众生。<a id="a-P3"></a>现大尘劳。<a id="a-P4"></a>则以一品。<a id="a-P5"></a>法慧之身。<a id="a-P6"></a>现于众生无数之身。<a id="a-P7"></a>无限之门。<a id="a-P8"></a>犹如虚空。<a id="a-P9"></a>以大智慧。<a id="a-PA"></a>乐一切欲。<a id="a-PB"></a>因化众生。<a id="a-PC"></a>乐一品乐。<a id="a-PD"></a>现于三界。<a id="a-PE"></a>开化众生。<a id="a-PF"></a>不离妄想。<a id="a-PG"></a>在诸玉女百千人中。<a id="a-PH"></a>常以法乐。<a id="a-PI"></a>而自娱乐。<a id="a-PJ"></a>以妙相好。<a id="a-PK"></a>百千众德。<a id="a-PL"></a>而自庄严。<a id="a-PM"></a>所生之处。<a id="a-PN"></a>常无罪殃。<a id="a-PO"></a>修清净行。<a id="a-PP"></a>现生地狱饿鬼畜生。<a id="a-PQ"></a>于佛道慧。<a id="a-PR"></a>所度无极。<a id="a-PS"></a>而不动舍。<a id="a-PT"></a>菩萨慧身。<a id="a-PU"></a>其慧如是。<a id="a-PV"></a>无有边际。<a id="a-PW"></a>以是比故。<a id="a-PX"></a>悉解声闻缘觉。<a id="a-PY"></a>何况愚冥凡夫。<a id="a-PZ"></a>是五无言。<a id="a-Pa"></a>身口意行。<a id="a-Pb"></a>以慧为首。<a id="a-Pc"></a>菩萨所修。<a id="a-Pd"></a>行业甚净。<a id="a-Pe"></a>具足慈心。<a id="a-Pf"></a>愍念众生。<a id="a-Pg"></a>离于杀生盗窃淫劮。<a id="a-Ph"></a>妄言两舌。<a id="a-Pi"></a>恶口绮语。<a id="a-Pj"></a>嫉妒恚痴。<a id="a-Pk"></a>邪见之事。<a id="a-Pl"></a>修正行见。<a id="a-Pm"></a>悉亦无言。<a id="a-Pn"></a>菩萨所行。<a id="a-Po"></a>身口意业。<a id="a-Pp"></a>慧傥随时。<a id="a-Pq"></a>是为第六不舍众生。<a id="a-Pr"></a>乃为菩萨奉无盖哀。<a id="a-Ps"></a>睹众生恼。<a id="a-Pt"></a>身阴遭患。<a id="a-Pu"></a>口自更历。<a id="a-Pv"></a>兴显德本。<a id="a-Pw"></a>在于地狱饿鬼畜生。<a id="a-Px"></a>为众生故。<a id="a-Py"></a>而被毒痛。<a id="a-Pz"></a>不用懈厌。<a id="a-Q0"></a>化众生界。<a id="a-Q1"></a>令怀欣然。<a id="a-Q2"></a>于一切欲。<a id="a-Q3"></a>所娱乐业。<a id="a-Q4"></a>不以经心。<a id="a-Q5"></a>常加精进。<a id="a-Q6"></a>欲度众生。<a id="a-Q7"></a>毒苦诸痛。<a id="a-Q8"></a>亦不以诸菩萨所习。<a id="a-Q9"></a>唯志大哀。<a id="a-QA"></a>遵习道力。<a id="a-QB"></a>是为第七一切黎庶奉敬悦乐。<a id="a-QC"></a>乃为菩萨释梵四王皆共念之。<a id="a-QD"></a>一切人民。<a id="a-QE"></a>睹悉欣喜。<a id="a-QF"></a>群萌思德。<a id="a-QG"></a>不离心怀。<a id="a-QH"></a>所以者何。<a id="a-QI"></a>其菩萨者。<a id="a-QJ"></a>往昔宿命。<a id="a-QK"></a>奉清净行。<a id="a-QL"></a>无有罪业。<a id="a-QM"></a>是故众人。<a id="a-QN"></a>其来见者。<a id="a-QO"></a>不知饱满。<a id="a-QP"></a>亦以无言。<a id="a-QQ"></a>是为第八其心坚固在诸通慧善被德铠。<a id="a-QR"></a>乃为菩萨。<a id="a-QS"></a>所由甚难。<a id="a-QT"></a>勤力习行。<a id="a-QU"></a>入诸声闻缘觉之中。<a id="a-QV"></a>一切智心。<a id="a-QW"></a>宝净明耀。<a id="a-QX"></a>无所忘失犹大明珠。<a id="a-QY"></a>名净复净。<a id="a-QZ"></a>清诸浊水。<a id="a-Qa"></a>正使浴池。<a id="a-Qb"></a>极秽瑕疵。<a id="a-Qc"></a>以净明珠。<a id="a-Qd"></a>这着其中。<a id="a-Qe"></a>浊水则清。<a id="a-Qf"></a>不复同合。<a id="a-Qg"></a>菩萨如是。<a id="a-Qh"></a>正使与愚騃俱。<a id="a-Qi"></a>痴冥人共周旋。<a id="a-Qj"></a>未曾违失一切智心宝净明耀。<a id="a-Qk"></a>无极智慧。<a id="a-Ql"></a>蠲除众生邪见尘劳秽浊爱欲。<a id="a-Qm"></a>住一切智宝净明心。<a id="a-Qn"></a>亦以无言。<a id="a-Qo"></a>虽在恶人声闻缘觉。<a id="a-Qp"></a>不废大道。<a id="a-Qq"></a>是为第九己部界慧在法势尊度于彼岸。<a id="a-Qr"></a>乃为菩萨慧得自在。<a id="a-Qs"></a>具足无余。<a id="a-Qt"></a>为阿惟颜。<a id="a-Qu"></a>以被离垢。<a id="a-Qv"></a>着法冠帻。<a id="a-Qw"></a>带道印绶。<a id="a-Qx"></a>不离善友之所教训。<a id="a-Qy"></a>奉敬如来。<a id="a-Qz"></a>未曾轻慢。<a id="a-R0"></a>亦以无言。<a id="a-R1"></a>菩萨师者。<a id="a-R2"></a>修未曾有。<a id="a-R3"></a>开化众生。<a id="a-R4"></a>不舍圣师。<a id="a-R5"></a>常顺如来。<a id="a-R6"></a>谦恭自归。<a id="a-R7"></a>是为第十无言之教。<a id="a-R8"></a>菩萨住此。<a id="a-R9"></a>逮成世尊无上无言。</p>
  <p id="aRA">菩萨有十业。<a id="a-RB"></a>何谓为十。<a id="a-RC"></a>普净世界。<a id="a-RD"></a>庄严佛地。<a id="a-RE"></a>兴立一切诸佛道业。<a id="a-RF"></a>以诸菩萨伴侣为首。<a id="a-RG"></a>同共德本。<a id="a-RH"></a>开导教诲众生境界。<a id="a-RI"></a>诸当来业。<a id="a-RJ"></a>摄末至本。<a id="a-RK"></a>则以神足。<a id="a-RL"></a>遍至十方诸佛境界。<a id="a-RM"></a>虽遍十方。<a id="a-RN"></a>不移本土。<a id="a-RO"></a>以光明业。<a id="a-RP"></a>演无量曜。<a id="a-RQ"></a>一一光明。<a id="a-RR"></a>有诸莲华。<a id="a-RS"></a>现诸菩萨。<a id="a-RT"></a>各坐其上。<a id="a-RU"></a>不断三宝。<a id="a-RV"></a>佛灭度后。<a id="a-RW"></a>奉宣训诲。<a id="a-RX"></a>无自大业。<a id="a-RY"></a>游十方界。<a id="a-RZ"></a>开化众生。<a id="a-Ra"></a>以为说法。<a id="a-Rb"></a>使随律教。<a id="a-Rc"></a>修八道业。<a id="a-Rd"></a>心在邪业。<a id="a-Re"></a>则为彼等。<a id="a-Rf"></a>示现诸愿。<a id="a-Rg"></a>普使备足。<a id="a-Rh"></a>是为十业。<a id="a-Ri"></a>菩萨住此。<a id="a-Rj"></a>逮成如来无上道业。</p>
  <p id="aRk">菩萨身有十事。<a id="a-Rl"></a>何谓为十。<a id="a-Rm"></a>菩萨当来。<a id="a-Rn"></a>解一切身。<a id="a-Ro"></a>悉无所成。<a id="a-Rp"></a>亦无所有。<a id="a-Rq"></a>菩萨身来。<a id="a-Rr"></a>知众人民。<a id="a-Rs"></a>身不可得。<a id="a-Rt"></a>菩萨身者。<a id="a-Ru"></a>无有真谛。<a id="a-Rv"></a>随其习俗。<a id="a-Rw"></a>示有所在。<a id="a-Rx"></a>菩萨身者。<a id="a-Ry"></a>无有能侵。<a id="a-Rz"></a>随其世俗。<a id="a-S0"></a>显示真谛。<a id="a-S1"></a>菩萨身者。<a id="a-S2"></a>亦不可尽。<a id="a-S3"></a>于当世际。<a id="a-S4"></a>无所断除。<a id="a-S5"></a>其身坚固。<a id="a-S6"></a>一切诸魔。<a id="a-S7"></a>无能毁坏。<a id="a-S8"></a>其身强要。<a id="a-S9"></a>一切邪学。<a id="a-SA"></a>众外异术无能动者。<a id="a-SB"></a>其身无相。<a id="a-SC"></a>而复示现。<a id="a-SD"></a>诸相清净。<a id="a-SE"></a>百福功德。<a id="a-SF"></a>其身无好。<a id="a-SG"></a>因以法相。<a id="a-SH"></a>而为众好。<a id="a-SI"></a>稽首为礼。<a id="a-SJ"></a>其菩萨身。<a id="a-SK"></a>普无不入。<a id="a-SL"></a>诸去来今如来至真。<a id="a-SM"></a>同合一身。<a id="a-SN"></a>是为十身。<a id="a-SO"></a>菩萨住此。<a id="a-SP"></a>逮成如来不可尽业无极法身。<a id="a-SQ"></a>说是语时。<a id="a-SR"></a>三千世界。<a id="a-SS"></a>为大震动。<a id="a-ST"></a>其大光明。<a id="a-SU"></a>遍照十方。<a id="a-SV"></a>天雨众华。<a id="a-SW"></a>箜篌乐器。<a id="a-SX"></a>不鼓自鸣。<a id="a-SY"></a>诸来会者。<a id="a-SZ"></a>各自欣庆幸值供业无极道明欲值此法。<a id="a-Sa"></a>当何所行。<a id="a-Sb"></a>菩萨报曰。<a id="a-Sc"></a>奉敬诸法。<a id="a-Sd"></a>一心听经。<a id="a-Se"></a>供养圣众。<a id="a-Sf"></a>谦尊法师。<a id="a-Sg"></a>视之如佛。<a id="a-Sh"></a>慈愍众生。<a id="a-Si"></a>如己骨髓。<a id="a-Sj"></a>处在三界。<a id="a-Sk"></a>如水莲华。<a id="a-Sl"></a>如日明耀。<a id="a-Sm"></a>如月照冥。<a id="a-Sn"></a>如是行者。<a id="a-So"></a>疾得正法。<a id="a-Sp"></a>说此语时。<a id="a-Sq"></a>无央数人。<a id="a-Sr"></a>皆发道意。</p>
 </body>
</html>