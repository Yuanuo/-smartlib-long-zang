<!doctype html>
<html id="z3IBTXvJP" data-ver="1500">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">度世品经卷第六</h1>
  <p id="a2">菩萨住胎有十事。<a id="a-3"></a>何谓为十。<a id="a-4"></a>欲得开化志住小乘。<a id="a-5"></a>怀怯羸劣众生之等。<a id="a-6"></a>菩萨悉见此辈心念。<a id="a-7"></a>故现入胎。<a id="a-8"></a>或恐此等。<a id="a-9"></a>心发念言。<a id="a-A"></a>菩萨化生。<a id="a-B"></a>德本自然。<a id="a-C"></a>不可学得。<a id="a-D"></a>故现入胎。<a id="a-E"></a>是为一事。<a id="a-F"></a>菩萨悉为父母亲属往古宿世同学徒类及余黎庶。<a id="a-G"></a>俱殖德本。<a id="a-H"></a>欲度此党。<a id="a-I"></a>故现入胎。<a id="a-J"></a>或复有人。<a id="a-K"></a>宿世积德。<a id="a-L"></a>因其胎中。<a id="a-M"></a>应受开化。<a id="a-N"></a>是为二事。<a id="a-O"></a>菩萨大士。<a id="a-P"></a>心未曾妄安隐庠序。<a id="a-Q"></a>而意常定。<a id="a-R"></a>是为三事。<a id="a-S"></a>菩萨若现在母胎时。<a id="a-T"></a>讲法圣众。<a id="a-U"></a>未曾断绝。<a id="a-V"></a>十方世界诸菩萨释梵四天王俱来聚会。<a id="a-W"></a>示现无数不可称计无际圣慧。<a id="a-X"></a>在于胎中。<a id="a-Y"></a>显其辩才。<a id="a-Z"></a>而有殊持。<a id="a-a"></a>就度脱之。<a id="a-b"></a>是为四事。<a id="a-c"></a>菩萨若在母胎中时。<a id="a-d"></a>合大众会及诸开士。<a id="a-e"></a>悉欲来集。<a id="a-f"></a>因本所誓。<a id="a-g"></a>欲度脱之。<a id="a-h"></a>故为说法。<a id="a-i"></a>皆使得济。<a id="a-j"></a>是为五事。<a id="a-k"></a>又欲开化世间人民成最正觉。<a id="a-l"></a>皆备众德。<a id="a-m"></a>庄严道场故。<a id="a-n"></a>以示现生于人间。<a id="a-o"></a>是为六事。<a id="a-p"></a>菩萨虽处在母胎中。<a id="a-q"></a>普身示在三千大千世界。<a id="a-r"></a>犹如明镜见其面像。<a id="a-s"></a>其志微妙。<a id="a-t"></a>大乘学士。<a id="a-u"></a>诸天龙神。<a id="a-v"></a>揵沓和。<a id="a-w"></a>阿须伦。<a id="a-x"></a>迦留罗。<a id="a-y"></a>甄陀罗。<a id="a-z"></a>摩睺勒。<a id="a-10"></a>诸人及与非人。<a id="a-11"></a>各心念言。<a id="a-12"></a>我往稽首归命供养菩萨。<a id="a-13"></a>是为七事。<a id="a-14"></a>菩萨在于母胎中时。<a id="a-15"></a>有大法门。<a id="a-16"></a>名曰大慧藏。<a id="a-17"></a>游到他方异佛国土。<a id="a-18"></a>最后究竟。<a id="a-19"></a>在胎菩萨。<a id="a-1A"></a>俱共论讲。<a id="a-1B"></a>由是之故。<a id="a-1C"></a>使其菩萨。<a id="a-1D"></a>现入母胎。<a id="a-1E"></a>是为八事。<a id="a-1F"></a>菩萨现入母胎中时。<a id="a-1G"></a>有三昧名离垢藏。<a id="a-1H"></a>承定意成。<a id="a-1I"></a>不近母胎。<a id="a-1J"></a>在兜术天。<a id="a-1K"></a>入于清净。<a id="a-1L"></a>住母胎中。<a id="a-1M"></a>亦无所入。<a id="a-1N"></a>是为九事。<a id="a-1O"></a>又如来至真。<a id="a-1P"></a>有大功德。<a id="a-1Q"></a>名离垢藏华。<a id="a-1R"></a>而见奉敬供养如来之业。<a id="a-1S"></a>是诸觉佛。<a id="a-1T"></a>在母胎时。<a id="a-1U"></a>菩萨圣旨。<a id="a-1V"></a>皆遍十方。<a id="a-1W"></a>以真大圣。<a id="a-1X"></a>诸菩萨众有行。<a id="a-1Y"></a>名曰法界藏。<a id="a-1Z"></a>为讲此教。<a id="a-1a"></a>入无极慧。<a id="a-1b"></a>菩萨因是。<a id="a-1c"></a>现十善微妙游居。<a id="a-1d"></a>而立大安。</p>
  <p id="a1e">菩萨有十事。<a id="a-1f"></a>现其安详。<a id="a-1g"></a>何谓为十。<a id="a-1h"></a>于是菩萨。<a id="a-1i"></a>入母胎时。<a id="a-1j"></a>从初发意。<a id="a-1k"></a>乃至现于阿惟颜法。<a id="a-1l"></a>成具佛业。<a id="a-1m"></a>若入母胎。<a id="a-1n"></a>续复自示在兜术天。<a id="a-1o"></a>或复来下。<a id="a-1p"></a>现入母胎。<a id="a-1q"></a>已复出生。<a id="a-1r"></a>故在母胎。<a id="a-1s"></a>或示幼僮。<a id="a-1t"></a>不舍母胎。<a id="a-1u"></a>示现在于宫采女中。<a id="a-1v"></a>显母胎中。<a id="a-1w"></a>复示出生。<a id="a-1x"></a>固在母胎。<a id="a-1y"></a>示于精进勤苦之行。<a id="a-1z"></a>现诣道场。<a id="a-20"></a>坐于树下。<a id="a-21"></a>得佛正觉。<a id="a-22"></a>复现在胎。<a id="a-23"></a>而转法轮。<a id="a-24"></a>在于胎中。<a id="a-25"></a>现取灭度。<a id="a-26"></a>游母胎中。<a id="a-27"></a>庠序劝进。<a id="a-28"></a>入乎大道。<a id="a-29"></a>在彼胎止。<a id="a-2A"></a>而普示现诸菩萨行。<a id="a-2B"></a>建立如来无极大道怀来道门。<a id="a-2C"></a>是为菩萨现于十事庠序之行。</p>
  <p id="a2D">菩萨修生有十事。<a id="a-2E"></a>何谓为十。<a id="a-2F"></a>菩萨悉明。<a id="a-2G"></a>其意安然。<a id="a-2H"></a>现生清和。<a id="a-2I"></a>演大光明。<a id="a-2J"></a>周遍三千大千世界。<a id="a-2K"></a>最后究竟。<a id="a-2L"></a>不复更生。<a id="a-2M"></a>而现所生。<a id="a-2N"></a>无起不灭。<a id="a-2O"></a>故曰为生。<a id="a-2P"></a>思惟三界。<a id="a-2Q"></a>所生受者。<a id="a-2R"></a>犹如幻化。<a id="a-2S"></a>现身出生十方世界。<a id="a-2T"></a>其身显示。<a id="a-2U"></a>致一切智如来至真。<a id="a-2V"></a>皆演威耀。<a id="a-2W"></a>告敕一切诸有身者。<a id="a-2X"></a>积累大慧三昧正受。<a id="a-2Y"></a>然后乃生。<a id="a-2Z"></a>菩萨适生。<a id="a-2a"></a>动诸佛国。<a id="a-2b"></a>令众生类心怀欢然。<a id="a-2c"></a>消诸恶趣。<a id="a-2d"></a>蔽众魔事。<a id="a-2e"></a>各各惊言。<a id="a-2f"></a>今者菩萨。<a id="a-2g"></a>从某处来。<a id="a-2h"></a>是为菩萨十修所生。</p>
  <p id="a2i">菩萨忻笑有十事。<a id="a-2j"></a>何谓为十。<a id="a-2k"></a>察其世俗。<a id="a-2l"></a>缚在贪欲。<a id="a-2m"></a>而自缠绵。<a id="a-2n"></a>无能拔者。<a id="a-2o"></a>独吾身力。<a id="a-2p"></a>乃能堪任。<a id="a-2q"></a>溃于斯党。<a id="a-2r"></a>是故而发笑耳。<a id="a-2s"></a>俗人多为尘劳之所迷惑。<a id="a-2t"></a>自谓智慧无能逮者。<a id="a-2u"></a>是故菩萨。<a id="a-2v"></a>而发忻笑。<a id="a-2w"></a>自大游逸。<a id="a-2x"></a>我身名号。<a id="a-2y"></a>如此无上。<a id="a-2z"></a>如来。<a id="a-30"></a>便以法身。<a id="a-31"></a>显示大要。<a id="a-32"></a>遍于三世。<a id="a-33"></a>令各生意。<a id="a-34"></a>求欲致是。<a id="a-35"></a>诸菩萨眼。<a id="a-36"></a>无所挂碍。<a id="a-37"></a>从十方土。<a id="a-38"></a>至梵天宫。<a id="a-39"></a>乃复至于大神妙天。<a id="a-3A"></a>皆观本末。<a id="a-3B"></a>便自念言。<a id="a-3C"></a>是众生党。<a id="a-3D"></a>乃尔瑕秽。<a id="a-3E"></a>菩萨智力。<a id="a-3F"></a>悉睹见之。<a id="a-3G"></a>又见人民。<a id="a-3H"></a>宿积德本。<a id="a-3I"></a>还复堕落。<a id="a-3J"></a>见殖少福。<a id="a-3K"></a>望无量报。<a id="a-3L"></a>睹平等觉正真之道。<a id="a-3M"></a>无有侵欺。<a id="a-3N"></a>观古亲友。<a id="a-3O"></a>本时同学。<a id="a-3P"></a>志菩萨道。<a id="a-3Q"></a>各各修净。<a id="a-3R"></a>未具佛法。<a id="a-3S"></a>己己为达。<a id="a-3T"></a>察本所居诸天人民。<a id="a-3U"></a>及在愚地。<a id="a-3V"></a>不解正法。<a id="a-3W"></a>心不动摇。<a id="a-3X"></a>不以为劳。<a id="a-3Y"></a>如来至真。<a id="a-3Z"></a>有演光明。<a id="a-3a"></a>名大摇安。<a id="a-3b"></a>放此大耀。<a id="a-3c"></a>是为菩萨十事忻笑。</p>
  <p id="a3d">菩萨行七步有十事。<a id="a-3e"></a>何谓为十。<a id="a-3f"></a>菩萨尔时。<a id="a-3g"></a>自现幼僮。<a id="a-3h"></a>举足七步。<a id="a-3i"></a>示有七财。<a id="a-3j"></a>显有殊异。<a id="a-3k"></a>欲使地神所愿具足。<a id="a-3l"></a>自示其德超于三界独步无侣。<a id="a-3m"></a>游如龙王。<a id="a-3n"></a>住若象王。<a id="a-3o"></a>举动进止。<a id="a-3p"></a>如师子步。<a id="a-3q"></a>诸有往反所至到处。<a id="a-3r"></a>菩萨行步。<a id="a-3s"></a>周旋举动。<a id="a-3t"></a>皆越一切。<a id="a-3u"></a>当时天地。<a id="a-3v"></a>变为金刚。<a id="a-3w"></a>其余凡地。<a id="a-3x"></a>不动堪任。<a id="a-3y"></a>载持菩萨。<a id="a-3z"></a>抚育一切诸地众生。<a id="a-40"></a>是故菩萨。<a id="a-41"></a>举足七步。<a id="a-42"></a>又一切人。<a id="a-43"></a>不解道义。<a id="a-44"></a>故复菩萨。<a id="a-45"></a>举足七步。<a id="a-46"></a>应七觉意。<a id="a-47"></a>觉诸不觉。<a id="a-48"></a>以逮正法。<a id="a-49"></a>无所依仰。<a id="a-4A"></a>吾于世尊。<a id="a-4B"></a>豪无有上。<a id="a-4C"></a>口自发言。<a id="a-4D"></a>天上天下。<a id="a-4E"></a>吾当度之。<a id="a-4F"></a>是为菩萨十事行步。</p>
  <p id="a4G">菩萨现幼僮地复有十事。<a id="a-4H"></a>何谓为十。<a id="a-4I"></a>悉知书疏算术计校。<a id="a-4J"></a>所当应宜。<a id="a-4K"></a>答报言辞。<a id="a-4L"></a>无所不通。<a id="a-4M"></a>故以是事。<a id="a-4N"></a>显示众人。<a id="a-4O"></a>又复示现上马骗象。<a id="a-4P"></a>乘车往反。<a id="a-4Q"></a>神仙咒术。<a id="a-4R"></a>与众超异。<a id="a-4S"></a>摴蒱博掩。<a id="a-4T"></a>伎乐歌戏。<a id="a-4U"></a>超群越众。<a id="a-4V"></a>其身口意。<a id="a-4W"></a>示有罪福。<a id="a-4X"></a>而无殃衅。<a id="a-4Y"></a>以无憍慢。<a id="a-4Z"></a>三昧正受。<a id="a-4a"></a>遍于无量诸佛世界。<a id="a-4b"></a>现在众生。<a id="a-4c"></a>而开化之。<a id="a-4d"></a>菩萨显德。<a id="a-4e"></a>其慧过于天龙鬼神。<a id="a-4f"></a>阿须轮。<a id="a-4g"></a>迦留罗。<a id="a-4h"></a>甄陀罗。<a id="a-4i"></a>摩睺勒。<a id="a-4j"></a>释梵四天王。<a id="a-4k"></a>咸来归命。<a id="a-4l"></a>又复自示释梵四王。<a id="a-4m"></a>色貌形像。<a id="a-4n"></a>复以菩萨。<a id="a-4o"></a>容貌自示。<a id="a-4p"></a>显其道业。<a id="a-4q"></a>菩萨现于人民各异。<a id="a-4r"></a>若有贪乐。<a id="a-4s"></a>爱欲调戏。<a id="a-4t"></a>或复愁忧愦乱众生。<a id="a-4u"></a>为现欢悦。<a id="a-4v"></a>令爱乐法。<a id="a-4w"></a>常以法会。<a id="a-4x"></a>有所长益。<a id="a-4y"></a>奉敬如来。<a id="a-4z"></a>遍见十方。<a id="a-50"></a>以法光明如来威神。<a id="a-51"></a>现其安详。<a id="a-52"></a>清和默然。<a id="a-53"></a>因化众生。<a id="a-54"></a>是菩萨。<a id="a-55"></a>现其幼僮。<a id="a-56"></a>在于后宫。<a id="a-57"></a>多所救济。<a id="a-58"></a>菩萨现在中宫处采女中。</p>
  <p id="a59">复有十事。<a id="a-5A"></a>何谓为十。<a id="a-5B"></a>与其宿世。<a id="a-5C"></a>俱共同学。<a id="a-5D"></a>菩萨因欲化此众生。<a id="a-5E"></a>显示德本。<a id="a-5F"></a>故在后宫。<a id="a-5G"></a>菩萨又以殖德本者。<a id="a-5H"></a>应当勉济。<a id="a-5I"></a>故现后宫。<a id="a-5J"></a>诸天人民。<a id="a-5K"></a>憍豪自恣。<a id="a-5L"></a>富贵自绮。<a id="a-5M"></a>因此菩萨。<a id="a-5N"></a>现大豪贵尊。<a id="a-5O"></a>因而降化。<a id="a-5P"></a>在五浊世。<a id="a-5Q"></a>随时诱进。<a id="a-5R"></a>化度佛土。<a id="a-5S"></a>虽在中宫。<a id="a-5T"></a>不废三昧。<a id="a-5U"></a>势力无双。<a id="a-5V"></a>往古众生。<a id="a-5W"></a>兴立誓愿。<a id="a-5X"></a>菩萨欲使如意悉得。<a id="a-5Y"></a>故现后宫。<a id="a-5Z"></a>欲令父母家室亲属。<a id="a-5a"></a>本愿备悉。<a id="a-5b"></a>以大法音伎乐歌颂。<a id="a-5c"></a>箜篌乐器。<a id="a-5d"></a>奉敬供养如来至真。<a id="a-5e"></a>佥令效之。<a id="a-5f"></a>于时菩萨。<a id="a-5g"></a>在于后宫。<a id="a-5h"></a>了成佛道。<a id="a-5i"></a>定意不动。<a id="a-5j"></a>从初至终。<a id="a-5k"></a>成最正觉。<a id="a-5l"></a>而转法轮。<a id="a-5m"></a>至大灭度。<a id="a-5n"></a>所以示现。<a id="a-5o"></a>以法护之。<a id="a-5p"></a>救济危厄。<a id="a-5q"></a>使入大道。<a id="a-5r"></a>是为菩萨现在后宫。<a id="a-5s"></a>最末究竟。<a id="a-5t"></a>弃国捐王。<a id="a-5u"></a>入山得道。</p>
  <p id="a5v">菩萨舍国复有十事。<a id="a-5w"></a>何谓为十。<a id="a-5x"></a>示厌尘欲。<a id="a-5y"></a>故现出家。<a id="a-5z"></a>见于世俗多所染着。<a id="a-60"></a>欲使众人不猗瑕疵。<a id="a-61"></a>显现贤圣正真履迹柔顺之义。<a id="a-62"></a>菩萨居业。<a id="a-63"></a>欲畅道化。<a id="a-64"></a>叹出家德。<a id="a-65"></a>以权方便。<a id="a-66"></a>现于二际。<a id="a-67"></a>堕在诸疑六十二见。<a id="a-68"></a>拔之令出。<a id="a-69"></a>众生贪欲。<a id="a-6A"></a>勤勤为安。<a id="a-6B"></a>为显众难。<a id="a-6C"></a>使弃所猗安乐之想。<a id="a-6D"></a>为着三界。<a id="a-6E"></a>驰逸众类。<a id="a-6F"></a>示现先应。<a id="a-6G"></a>故出家耳。<a id="a-6H"></a>其意兴盛。<a id="a-6I"></a>无所依仰。<a id="a-6J"></a>猗不可计。<a id="a-6K"></a>故现出家。<a id="a-6L"></a>又示逮得如来十力。<a id="a-6M"></a>四无所畏。<a id="a-6N"></a>随时而教。<a id="a-6O"></a>最后究竟。<a id="a-6P"></a>临当成佛。<a id="a-6Q"></a>法应当然。<a id="a-6R"></a>是为菩萨十事弃国捐王。</p>
  <p id="a6S">菩萨现勤苦行复有十事。<a id="a-6T"></a>何谓为十。<a id="a-6U"></a>欲得开化小学之士。<a id="a-6V"></a>故现六年进一麻米。<a id="a-6W"></a>又欲勖勉猗着诸邪六十二见。<a id="a-6X"></a>为诸失德众生之党。<a id="a-6Y"></a>指示其业罪福之报。<a id="a-6Z"></a>亦为杂秽迷惑世界。<a id="a-6a"></a>随时劝导。<a id="a-6b"></a>现己劳患。<a id="a-6c"></a>能伏情欲。<a id="a-6d"></a>示二等业。<a id="a-6e"></a>缘是之故。<a id="a-6f"></a>受真谛法。<a id="a-6g"></a>诸贪受欲。<a id="a-6h"></a>重自安己。<a id="a-6i"></a>驰逸众生。<a id="a-6j"></a>令净其心。<a id="a-6k"></a>又复示现菩萨精进。<a id="a-6l"></a>勤苦志道。<a id="a-6m"></a>最于后世。<a id="a-6n"></a>临欲成佛。<a id="a-6o"></a>示不更生。<a id="a-6p"></a>用精进故。<a id="a-6q"></a>诸天人民。<a id="a-6r"></a>根不纯淑。<a id="a-6s"></a>及外异学。<a id="a-6t"></a>使从训诲。<a id="a-6u"></a>是为菩萨示十苦行。</p>
  <p id="a6v">菩萨诣道场复有十事。<a id="a-6w"></a>何谓为十。<a id="a-6x"></a>演大光明。<a id="a-6y"></a>照于十方。<a id="a-6z"></a>使众知之。<a id="a-70"></a>故诣树下。<a id="a-71"></a>亦欲感动诸佛国土。<a id="a-72"></a>显示己身。<a id="a-73"></a>使普佛土。<a id="a-74"></a>皆共见之。<a id="a-75"></a>又复畅示诸菩萨等及诸众生前世所行。<a id="a-76"></a>悉来从斯。<a id="a-77"></a>稽首受学。<a id="a-78"></a>现其道场。<a id="a-79"></a>所坐树下。<a id="a-7A"></a>庄严清净。<a id="a-7B"></a>随众人本。<a id="a-7C"></a>应时现身。<a id="a-7D"></a>威仪礼节。<a id="a-7E"></a>佛树静然。<a id="a-7F"></a>使诸世界如来至真。<a id="a-7G"></a>各自现身。<a id="a-7H"></a>诸可经行。<a id="a-7I"></a>举足下足。<a id="a-7J"></a>常修三昧。<a id="a-7K"></a>不离定意。<a id="a-7L"></a>觉了圣道。<a id="a-7M"></a>不犯须臾。<a id="a-7N"></a>诸天龙王。<a id="a-7O"></a>揵沓和。<a id="a-7P"></a>阿须伦。<a id="a-7Q"></a>迦留罗。<a id="a-7R"></a>甄陀罗。<a id="a-7S"></a>摩睺勒。<a id="a-7T"></a>释梵四王。<a id="a-7U"></a>现来奉敬。<a id="a-7V"></a>众人见之。<a id="a-7W"></a>莫不发意。<a id="a-7X"></a>大慧无碍。<a id="a-7Y"></a>菩萨所行。<a id="a-7Z"></a>普观十方。<a id="a-7a"></a>念诸如来。<a id="a-7b"></a>晓了方面。<a id="a-7c"></a>在诸国土。<a id="a-7d"></a>现成正觉。<a id="a-7e"></a>是为菩萨现诣佛树。</p>
  <p id="a7f">菩萨坐佛树下复有十事。<a id="a-7g"></a>何谓为十。<a id="a-7h"></a>以无数事。<a id="a-7i"></a>动诸佛国。<a id="a-7j"></a>故坐树下。<a id="a-7k"></a>皆欲照耀十方世界。<a id="a-7l"></a>而悉消除一切恶趣。<a id="a-7m"></a>亦复建立一切境土。<a id="a-7n"></a>咸为金刚。<a id="a-7o"></a>观诸如来处师子床。<a id="a-7p"></a>心所思念。<a id="a-7q"></a>等如虚空。<a id="a-7r"></a>现身威仪。<a id="a-7s"></a>咸以随时。<a id="a-7t"></a>归趣金刚道场三昧。<a id="a-7u"></a>其诸如来所止之处。<a id="a-7v"></a>受于清净。<a id="a-7w"></a>自承势力。<a id="a-7x"></a>以趣德本。<a id="a-7y"></a>劝立一切群生之类。<a id="a-7z"></a>是为十事坐佛树下。</p>
  <p id="a80">菩萨坐尊树下有十致未曾有。<a id="a-81"></a>何谓为十。<a id="a-82"></a>坐佛树时。<a id="a-83"></a>致未曾有自然之法。<a id="a-84"></a>十方世界诸如来至真等正觉。<a id="a-85"></a>各现面像。<a id="a-86"></a>伸其右掌。<a id="a-87"></a>各自赞叹。<a id="a-88"></a>当使导师得胜。<a id="a-89"></a>得胜则是第一未曾有法。<a id="a-8A"></a>菩萨若复坐佛树时。<a id="a-8B"></a>一切诸佛。<a id="a-8C"></a>皆共念之。<a id="a-8D"></a>遣威神往。<a id="a-8E"></a>是为二事。<a id="a-8F"></a>坐佛树时。<a id="a-8G"></a>古昔同学。<a id="a-8H"></a>诸菩萨等。<a id="a-8I"></a>佥俱来至。<a id="a-8J"></a>周匝宿卫。<a id="a-8K"></a>住定意门。<a id="a-8L"></a>以若干物。<a id="a-8M"></a>而供养之。<a id="a-8N"></a>是为三事。<a id="a-8O"></a>在树下时。<a id="a-8P"></a>十方世界。<a id="a-8Q"></a>草木华实。<a id="a-8R"></a>及诸药树。<a id="a-8S"></a>虽无神识。<a id="a-8T"></a>自然屈形。<a id="a-8U"></a>悉共曲躬。<a id="a-8V"></a>向于佛树。<a id="a-8W"></a>而稽首礼。<a id="a-8X"></a>是为四事。<a id="a-8Y"></a>有大定意。<a id="a-8Z"></a>号积法界。<a id="a-8a"></a>超越一切诸菩萨行。<a id="a-8b"></a>假使逮得此定意时。<a id="a-8c"></a>其功德明。<a id="a-8d"></a>越众开士。<a id="a-8e"></a>是为五事。<a id="a-8f"></a>于时菩萨。<a id="a-8g"></a>立身海藏离垢光曜总持之场。<a id="a-8h"></a>使诸如来。<a id="a-8i"></a>阐大法雨。<a id="a-8j"></a>是为六事。<a id="a-8k"></a>则以柔软顶之度去。<a id="a-8l"></a>供养如来。<a id="a-8m"></a>菩萨坐于树下。<a id="a-8n"></a>普游诸国。<a id="a-8o"></a>无所不遍。<a id="a-8p"></a>是为七事。<a id="a-8q"></a>菩萨若坐佛树下时。<a id="a-8r"></a>其行亦如慧上开士。<a id="a-8s"></a>普见一切众生根本心念所奏。<a id="a-8t"></a>是为八事。<a id="a-8u"></a>坐佛树时。<a id="a-8v"></a>自然善致佛圣觉定。<a id="a-8w"></a>适得斯定。<a id="a-8x"></a>普周无量三世之事。<a id="a-8y"></a>犹如虚空。<a id="a-8z"></a>是为九事。<a id="a-90"></a>坐佛树时。<a id="a-91"></a>则以己身。<a id="a-92"></a>明识三世。<a id="a-93"></a>其大圣慧。<a id="a-94"></a>而无等伦。<a id="a-95"></a>演离垢光。<a id="a-96"></a>是为十事未曾有法。</p>
  <p id="a97">菩萨何谓降魔官。<a id="a-98"></a>有十事降魔官属。<a id="a-99"></a>何谓为十。<a id="a-9A"></a>众生同尘。<a id="a-9B"></a>着于世俗生死之患。<a id="a-9C"></a>不乐战斗。<a id="a-9D"></a>是故菩萨。<a id="a-9E"></a>现大势力降魔官属。<a id="a-9F"></a>诸天人民。<a id="a-9G"></a>贡高求名。<a id="a-9H"></a>欲为除断自大之难。<a id="a-9I"></a>佛欲开化魔及兵众。<a id="a-9J"></a>诸天人民。<a id="a-9K"></a>佥共娱乐。<a id="a-9L"></a>俱来聚会。<a id="a-9M"></a>因是化之。<a id="a-9N"></a>菩萨力势。<a id="a-9O"></a>无有双比。<a id="a-9P"></a>亦复显现。<a id="a-9Q"></a>欲使人知。<a id="a-9R"></a>亦欲劝悦一切众生。<a id="a-9S"></a>显其利议。<a id="a-9T"></a>亦欲愍伤将来世人。<a id="a-9U"></a>在佛树下。<a id="a-9V"></a>降魔官时。<a id="a-9W"></a>悉已越度诸魔境界。<a id="a-9X"></a>无有尘欲无力不力。<a id="a-9Y"></a>见诸薄力。<a id="a-9Z"></a>而现德本。<a id="a-9a"></a>示慈心力。<a id="a-9b"></a>降魔官属。<a id="a-9c"></a>随时劝悦。<a id="a-9d"></a>爱欲尘劳贪欲之世。<a id="a-9e"></a>化以道法。<a id="a-9f"></a>观此十义。<a id="a-9g"></a>是故菩萨。<a id="a-9h"></a>降魔官属。</p>
  <p id="a9i">菩萨成最正觉示如来力亦有十事。<a id="a-9j"></a>何谓为十。<a id="a-9k"></a>能伏诸魔业尘劳之秽。<a id="a-9l"></a>具菩萨行。<a id="a-9m"></a>乐诸菩萨一切定意。<a id="a-9n"></a>而以自娱上众开士圣慧之堂。<a id="a-9o"></a>究竟成就诸清白法。<a id="a-9p"></a>一切行义。<a id="a-9q"></a>为诸世间。<a id="a-9r"></a>善思惟行。<a id="a-9s"></a>其身普遍十方世界。<a id="a-9t"></a>演其音向。<a id="a-9u"></a>等心众生。<a id="a-9v"></a>皆畅威神。<a id="a-9w"></a>而建立之。<a id="a-9x"></a>过去当来今现在佛。<a id="a-9y"></a>如来至真。<a id="a-9z"></a>身口心等。<a id="a-A0"></a>无所望想。<a id="a-A1"></a>一时之间。<a id="a-A2"></a>普达三世。<a id="a-A3"></a>有三昧名善觉觉意。<a id="a-A4"></a>得是定时。<a id="a-A5"></a>入佛十力。<a id="a-A6"></a>以能兴此。<a id="a-A7"></a>处处有力。<a id="a-A8"></a>至漏尽慧。<a id="a-A9"></a>是为菩萨如来十力成最正觉。<a id="a-AA"></a>住是力时。<a id="a-AB"></a>诸佛普至。<a id="a-AC"></a>故曰如来已成正觉。</p>
  <p id="aAD">如来至真。<a id="a-AE"></a>则以十品而转法轮。<a id="a-AF"></a>何谓为十。<a id="a-AG"></a>致四无畏。<a id="a-AH"></a>入清净慧。<a id="a-AI"></a>而畅慧音四分别辩。<a id="a-AJ"></a>又善晓了。<a id="a-AK"></a>越于四谛游居无碍正觉脱门。<a id="a-AL"></a>旷意愍念一切群生。<a id="a-AM"></a>消除不顺侵枉苦恼悒戚之患不闲之难。<a id="a-AN"></a>不违往昔无盖之哀。<a id="a-AO"></a>清净和辞。<a id="a-AP"></a>周十方界。<a id="a-AQ"></a>无央数劫。<a id="a-AR"></a>颁宣经法。<a id="a-AS"></a>不以劳懈。<a id="a-AT"></a>善分别解根力觉意一心悦门禅定正受。<a id="a-AU"></a>是为十品成正觉时。<a id="a-AV"></a>以无量义而转法轮。<a id="a-AW"></a>已成如来至真等正觉转于法轮。<a id="a-AX"></a>十清白法。<a id="a-AY"></a>观众生心。<a id="a-AZ"></a>愦愦无闲。<a id="a-Aa"></a>欢悦其志。<a id="a-Ab"></a>令得亘然。<a id="a-Ac"></a>何谓为十。<a id="a-Ad"></a>前世宿命。<a id="a-Ae"></a>所愿力势之所致也。<a id="a-Af"></a>不违本誓。<a id="a-Ag"></a>威神建立无极大哀不舍众生而救济之。<a id="a-Ah"></a>兴显圣慧而为说法。<a id="a-Ai"></a>随时建立而宣传之。<a id="a-Aj"></a>应时令解使无缺漏。<a id="a-Ak"></a>明识解了三世之慧。<a id="a-Al"></a>其身所行永无所造。<a id="a-Am"></a>其意所宣无有形想。<a id="a-An"></a>所畅慧者随音辄解。<a id="a-Ao"></a>是为十事。<a id="a-Ap"></a>清白之法而转法轮。</p>
  <p id="aAq">如来至真以作佛事。<a id="a-Ar"></a>观见十义现大灭度。<a id="a-As"></a>何谓为十。<a id="a-At"></a>常为示现。<a id="a-Au"></a>审谛非常。<a id="a-Av"></a>一切有为。<a id="a-Aw"></a>显如呼噏。<a id="a-Ax"></a>普诣安处无为之真。<a id="a-Ay"></a>除诸恐惧。<a id="a-Az"></a>诸天人民。<a id="a-B0"></a>着于色身。<a id="a-B1"></a>故现色身如是无常。<a id="a-B2"></a>法身常存。<a id="a-B3"></a>而为分别。<a id="a-B4"></a>合有别离。<a id="a-B5"></a>诸所有为。<a id="a-B6"></a>弹指已过豪无坚强。<a id="a-B7"></a>一切三界犹如幻化。<a id="a-B8"></a>众想危脆无为最坚。<a id="a-B9"></a>为现道法。<a id="a-BA"></a>无有毁坏。<a id="a-BB"></a>诸习离别。<a id="a-BC"></a>悉无所成。<a id="a-BD"></a>为示碎散。<a id="a-BE"></a>法自应然。<a id="a-BF"></a>诸佛世尊。<a id="a-BG"></a>所作佛事。<a id="a-BH"></a>皆已具足。<a id="a-BI"></a>善转法轮。<a id="a-BJ"></a>决狐疑。<a id="a-BK"></a>令随律教。<a id="a-BL"></a>授菩萨决。<a id="a-BM"></a>无有进退。<a id="a-BN"></a>修大灭度。<a id="a-BO"></a>是十观义如来至真取灭度矣。<a id="a-BP"></a>无有没化。</p>
  <p id="aBQ">普贤复白。<a id="a-BR"></a>是为佛子名菩萨行净大法道门。<a id="a-BS"></a>吾今所演法门之要。<a id="a-BT"></a>粗举都较。<a id="a-BU"></a>如来至真。<a id="a-BV"></a>所颁宣义。<a id="a-BW"></a>不可限量。<a id="a-BX"></a>悦众明智诸菩萨行。<a id="a-BY"></a>皆承大愿。<a id="a-BZ"></a>未曾断绝。<a id="a-Ba"></a>假使人闻。<a id="a-Bb"></a>欢喜信者。<a id="a-Bc"></a>心以怀信。<a id="a-Bd"></a>则习奉行。<a id="a-Be"></a>成就此义。<a id="a-Bf"></a>皆当疾成无上正真之道为最正觉。<a id="a-Bg"></a>所以者何。<a id="a-Bh"></a>计菩萨道。<a id="a-Bi"></a>以行为要。<a id="a-Bj"></a>未曾离行。<a id="a-Bk"></a>是故菩萨大士。<a id="a-Bl"></a>当住于行。<a id="a-Bm"></a>以能行此菩萨功勋。<a id="a-Bn"></a>入分别义。<a id="a-Bo"></a>好如莲华。<a id="a-Bp"></a>辄能得入一切法门无极圣室。<a id="a-Bq"></a>度世径路。<a id="a-Br"></a>离于声闻一切缘觉之径路也。<a id="a-Bs"></a>化诸众生。<a id="a-Bt"></a>无所怀侠。<a id="a-Bu"></a>咸照一切法经法门。<a id="a-Bv"></a>劝诸群黎。<a id="a-Bw"></a>使得长益。<a id="a-Bx"></a>度世法门。<a id="a-By"></a>当至心听度世法品。<a id="a-Bz"></a>受持讽诵。<a id="a-C0"></a>一心思惟。<a id="a-C1"></a>修道目门。<a id="a-C2"></a>奉遵所愿。<a id="a-C3"></a>行如是已。<a id="a-C4"></a>菩萨所求。<a id="a-C5"></a>终不难得。<a id="a-C6"></a>疾成无上正真之道。<a id="a-C7"></a>说是经时。<a id="a-C8"></a>宣说法门。<a id="a-C9"></a>演度世法品。<a id="a-CA"></a>十方无量不可计会诸佛世界。<a id="a-CB"></a>为大震动。<a id="a-CC"></a>皆佛威神之所兴化。<a id="a-CD"></a>宣致此法。<a id="a-CE"></a>得是经典。<a id="a-CF"></a>一切佛土。<a id="a-CG"></a>自然动者。<a id="a-CH"></a>而大光明。<a id="a-CI"></a>靡所不耀。<a id="a-CJ"></a>十方诸佛。<a id="a-CK"></a>皆各现身。<a id="a-CL"></a>而遥赞叹普贤菩萨。<a id="a-CM"></a>善哉善哉。<a id="a-CN"></a>最胜之子。<a id="a-CO"></a>随时讲说菩萨大士功勋之德。<a id="a-CP"></a>分别正义。<a id="a-CQ"></a>一何快乎。<a id="a-CR"></a>开阐班宣度世法品。<a id="a-CS"></a>如汝佛子。<a id="a-CT"></a>本学真谛。<a id="a-CU"></a>解达斯法。<a id="a-CV"></a>今者善说承经威德光明清净经典之要。<a id="a-CW"></a>我等悉解。<a id="a-CX"></a>诸佛亦然。<a id="a-CY"></a>吾等亦共称誉此经。<a id="a-CZ"></a>于今现在十方诸佛。<a id="a-Ca"></a>为诸当来诸菩萨。<a id="a-Cb"></a>学未闻者。<a id="a-Cc"></a>施慈恩广大。<a id="a-Cd"></a>乃如是乎。</p>
  <p id="aCe">于是普贤菩萨大士。<a id="a-Cf"></a>承佛圣旨。<a id="a-Cg"></a>十方众圣之所接护。<a id="a-Ch"></a>观于十方。<a id="a-Ci"></a>察诸众会。<a id="a-Cj"></a>普瞻法界。<a id="a-Ck"></a>而说颂曰。</p>
  <p id="aCl">修千亿兆劫　　勤奉难限量</p>
  <p id="aCm">归千载垓佛　　因生诸法子</p>
  <p id="aCn">开化于众生　　立道无崖底</p>
  <p id="aCo">咸共一心听　　叹佛无等伦</p>
  <p id="aCp">供佛不可限　　已不着佛道</p>
  <p id="aCq">解群黎庶欲　　不想计有人</p>
  <p id="aCr">见佛之功德　　不依其名勋</p>
  <p id="aCs">嗟叹彼尊行　　欢悦世巍巍</p>
  <p id="aCt">已除罪尘魔　　普现于三世</p>
  <p id="aCu">其德超众圣　　显殊异力行</p>
  <p id="aCv">烧尽痴爱行　　志性在寂寞</p>
  <p id="aCw">现行众齐限　　今当叹功勋</p>
  <p id="aCx">最圣所过度　　众生趣如幻</p>
  <p id="aCy">为示若干变　　令人除自大</p>
  <p id="aCz">适发心之顷　　普能悉晓了</p>
  <p id="aD0">今叹彼功勋　　众生所奉敬</p>
  <p id="aD1">睹苦恼众生　　五径生老患</p>
  <p id="aD2">终亡忧戚危　　爱欲所伤害</p>
  <p id="aD3">愍欲度此等　　故建广尊慧</p>
  <p id="aD4">当叹此功勋　　且共一心听</p>
  <p id="aD5">施戒忍精进　　一心以自娱</p>
  <p id="aD6">权慧度无极　　施以无极慈</p>
  <p id="aD7">悲喜乐于法　　百千劫护行</p>
  <p id="aD8">今当叹此行　　听所说功德</p>
  <p id="aD9">以求佛道故　　消千亿垓身</p>
  <p id="aDA">不贪惜躯命　　是为殊道真</p>
  <p id="aDB">精勤为众生　　常覆欲安己</p>
  <p id="aDC">叹能仁超行　　志怀愍哀慈</p>
  <p id="aDD">无数千亿载　　劫数叹名称</p>
  <p id="aDE">以一毛取水　　尚可尽大海</p>
  <p id="aDF">所行精进德　　过是不可喻</p>
  <p id="aDG">且听佛境界　　所现愍群庶</p>
  <p id="aDH">为众生之故　　长清白德本</p>
  <p id="aDI">志性不卒暴　　不厌道法乐</p>
  <p id="aDJ">建立众生处　　慧江渊智树</p>
  <p id="aDK">世尊如天地　　群黎常戴仰</p>
  <p id="aDL">慈濡愍为根　　护禁仁为茎</p>
  <p id="aDM">尊勋慧华叶　　戒香甚清净</p>
  <p id="aDN">悟诸不觉意　　众生爱敬行</p>
  <p id="aDO">无著等莲华　　众生见归命</p>
  <p id="aDP">解脱为种稷　　身本性怀慈</p>
  <p id="aDQ">智慧善权术　　五枝度彼岸</p>
  <p id="aDR">禅叶神通华　　一切智慧实</p>
  <p id="aDS">神足尊法树　　弘覆于三界</p>
  <p id="aDT">本修清净迹　　长育广慧义</p>
  <p id="aDU">师子颈颐念　　智慧净缯首</p>
  <p id="aDV">空慧义第一　　慈愍度世明</p>
  <p id="aDW">无我如师子　　能吼降众魔</p>
  <p id="aDX">得越生死旷　　众民邪尘欲</p>
  <p id="aDY">度所有家业　　奉要行除愚</p>
  <p id="aDZ">迷惑示正路　　显佛无上道</p>
  <p id="aDa">立志无恐畏　　为殊胜导师</p>
  <p id="aDb">众生淫怒痴　　冥尘若干弊</p>
  <p id="aDc">长夜随有为　　苦父母所恼</p>
  <p id="aDd">见群黎出生　　以哀疗爱欲</p>
  <p id="aDe">讲八万四千　　用治弃众病</p>
  <p id="aDf">此降伏魔尘　　以法训众生</p>
  <p id="aDg">弃恶无所习　　求严净佛德</p>
  <p id="aDh">解法两足帝　　一切智慧尊</p>
  <p id="aDi">以贤圣之财　　实广觉冥众</p>
  <p id="aDj">戒三昧自娱　　以圣净智慧</p>
  <p id="aDk">用明达刀刃　　度尘无恐惧</p>
  <p id="aDl">作变于法幻　　因转最法轮</p>
  <p id="aDm">亦不退回还　　一切异学意</p>
  <p id="aDn">晓了深尽慧　　普生其法味</p>
  <p id="aDo">觉意宝神足　　开难化民庶</p>
  <p id="aDp">住千通慧力　　严净三为君</p>
  <p id="aDq">斯为大慧海　　无双说无尽</p>
  <p id="aDr">以越度世俗　　不着三处众</p>
  <p id="aDs">以成禅神通　　慧如山不动</p>
  <p id="aDt">其有比清净　　无及智慧明</p>
  <p id="aDu">德圣超须弥　　愍住众生仰</p>
  <p id="aDv">性强若金刚　　所修皆要固</p>
  <p id="aDw">其心不可毁　　重法奉普智</p>
  <p id="aDx">游众魔尘欲　　在世住无畏</p>
  <p id="aDy">消恩爱然炽　　总摄俗群黎</p>
  <p id="aDz">普布于慈雨　　演愍哀光[火*僉]</p>
  <p id="aE0">四神足雷鸣　　能仁寂畅音</p>
  <p id="aE1">雨四分别辨　　清和八品道</p>
  <p id="aE2">以此大阴雨　　清灭众尘劳</p>
  <p id="aE3">智垣墙耻堑　　[立*寺]法幢为幡</p>
  <p id="aE4">圣如墙解门　　意念守门者</p>
  <p id="aE5">四谛成径路　　净神足严迹</p>
  <p id="aE6">法幻为城郭　　主三界降魔</p>
  <p id="aE7">树心一切智　　坚住足飞行</p>
  <p id="aE8">如鸟独游行　　慈愍为明曜</p>
  <p id="aE9">教化如凤凰　　众生无能逮</p>
  <p id="aEA">拔度生死海　　立志上泥洹</p>
  <p id="aEB">以戒定道场　　兴慧华鬘净</p>
  <p id="aEC">以明消尘劳　　枯竭恩爱流</p>
  <p id="aED">增长药根力　　净众佛上道</p>
  <p id="aEE">则奋法日光　　以照众生界</p>
  <p id="aEF">法境场等净　　不舍等众生</p>
  <p id="aEG">一切照诸学　　声闻缘觉乘</p>
  <p id="aEH">心普见三世　　消念所增损</p>
  <p id="aEI">意圣慧超异　　畅众生如空</p>
  <p id="aEJ">于法得自在　　在众严德像</p>
  <p id="aEK">兴明执金刚　　常立在法地</p>
  <p id="aEL">身相若干好　　清净超诸世</p>
  <p id="aEM">为众积经典　　群黎最尊法</p>
  <p id="aEN">以越于三世　　爱网众尘劳</p>
  <p id="aEO">慈愍诸世俗　　乐法作慈护</p>
  <p id="aEP">现身于三界　　法音告一切</p>
  <p id="aEQ">清净犹如梵　　济邪见无乐</p>
  <p id="aER">清净度生死　　境界法豪尊</p>
  <p id="aES">不复重退还　　大意摄蠕动</p>
  <p id="aET">法尊超于世　　以慧怀来众</p>
  <p id="aEU">一切功勋最　　大称普流世</p>
  <p id="aEV">自然如虚空　　除一切颠倒</p>
  <p id="aEW">在众造超异　　永不着诸界</p>
  <p id="aEX">普入清净行　　亦建立众生</p>
  <p id="aEY">其智极玄妙　　斯慧净复净</p>
  <p id="aEZ">权便旷如地　　普遍五众生</p>
  <p id="aEa">其慈犹如水　　洗除众尘欲</p>
  <p id="aEb">以慧消爱欲　　拔济众穿漏</p>
  <p id="aEc">世尊无崖底　　游三界如风</p>
  <p id="aEd">斯党犹如宝　　济诸贫乏道</p>
  <p id="aEe">如金刚无侣　　弃三处诸见</p>
  <p id="aEf">其音若干品　　普德严三界</p>
  <p id="aEg">尊如夜明珠　　其行立首顶</p>
  <p id="aEh">功勋如众华　　觉意以自娱</p>
  <p id="aEi">斯等如华鬘　　超世誓正愿</p>
  <p id="aEj">其戒香清净　　完具无缺漏</p>
  <p id="aEk">以净涂法香　　慧布于三处</p>
  <p id="aEl">其行如高盖　　覆去尘劳欲</p>
  <p id="aEm">以跱立慧幢　　执意无二迹</p>
  <p id="aEn">以行杂幡彩　　修慧而悬智</p>
  <p id="aEo">谛羞耻衣服　　以德覆众生</p>
  <p id="aEp">无量界居乘　　驰游于三世</p>
  <p id="aEq">调定如龙象　　其心常坚住</p>
  <p id="aEr">神足游三世　　越度大重担</p>
  <p id="aEs">亦如大龙王　　所布云法水</p>
  <p id="aEt">亦如灵瑞华　　众人所难遇</p>
  <p id="aEu">斯等如勇好　　降魔拔尘劳</p>
  <p id="aEv">亦如无转轮　　导师所颁宣</p>
  <p id="aEw">现群黎终始　　如冥中火炬</p>
  <p id="aEx">其德如江河　　顺路如流水</p>
  <p id="aEy">斯等如桥梁　　常执载一切</p>
  <p id="aEz">如严净舟船　　以慧愿度渊</p>
  <p id="aF0">亦复如船师　　住众明地最</p>
  <p id="aF1">游观夜娱乐　　为众显真乐</p>
  <p id="aF2">以慧法脱门　　严慧净宫殿</p>
  <p id="aF3">亦复如众药　　消除尘劳病</p>
  <p id="aF4">如雪山杂药　　妙慧为屋宅</p>
  <p id="aF5">其行如正觉　　慧寤诸睡寐</p>
  <p id="aF6">其道平等觉　　等心了众生</p>
  <p id="aF7">斯所从来处　　如胜行诚信</p>
  <p id="aF8">犹若一切智　　入普门慧室</p>
  <p id="aF9">斯等多所化　　济若干众生</p>
  <p id="aFA">以自在佛慧　　游一切智界</p>
  <p id="aFB">其力不可量　　一切莫能当</p>
  <p id="aFC">其慧无所畏　　解慧晓众生</p>
  <p id="aFD">一切民庶像　　颜貌名无济</p>
  <p id="aFE">诸色皆平等　　字类诸音声</p>
  <p id="aFF">悉度众色像　　离名音能现</p>
  <p id="aFG">一切众生类　　不任宣德耀</p>
  <p id="aFH">其修此功勋　　舍非建立法</p>
  <p id="aFI">现在为慧父　　以远有无际</p>
  <p id="aFJ">则为一切智　　于慧第一明</p>
  <p id="aFK">嗟入无著行　　遵敬欢悦世</p>
  <p id="aFL">解了诸法门　　如幻常空寂</p>
  <p id="aFM">往古愿行哀　　亦承佛圣旨</p>
  <p id="aFN">离慢显惠门　　而现若干变</p>
  <p id="aFO">皆共一心听　　菩萨之功勋</p>
  <p id="aFP">则以一身形　　广现无数德</p>
  <p id="aFQ">无心意境界　　众生不见心</p>
  <p id="aFR">演出一音声　　越诸辞境界</p>
  <p id="aFS">随一切群黎　　言语而班宣</p>
  <p id="aFT">以舍众生身　　欲报所行体</p>
  <p id="aFU">解音无所有　　而畅众声教</p>
  <p id="aFV">心寂寞显耀　　觉谛如虚空</p>
  <p id="aFW">黎庶世各异　　亦为示若干</p>
  <p id="aFX">究竟无有身　　尚复现有形</p>
  <p id="aFY">随众之所生　　得立报应果</p>
  <p id="aFZ">皆入诸所生　　不着于所生</p>
  <p id="aFa">己身如虚空　　不想若干人</p>
  <p id="aFb">其身不可量　　明智悉能现</p>
  <p id="aFc">奉敬天人尊　　归世一切智</p>
  <p id="aFd">华香杂捣香　　妓乐缯幡盖</p>
  <p id="aFe">身命自投地　　供养上圣尊</p>
  <p id="aFf">住一最胜下　　皆立诸佛前</p>
  <p id="aFg">睹见诸众舍　　常问无等伦</p>
  <p id="aFh">闻法逮三昧　　一台无量门</p>
  <p id="aFi">从本所学住　　意勇现无量</p>
  <p id="aFj">善权智慧业　　以度于彼岸</p>
  <p id="aFk">晓众生如幻　　自致得佛道</p>
  <p id="aFl">遍见别异心　　无量色音声</p>
  <p id="aFm">入于求望想　　无著普现众</p>
  <p id="aFn">或复现第一　　为众生显心</p>
  <p id="aFo">或有行道者　　见无量黎庶</p>
  <p id="aFp">布施戒忍辱　　精进禅智惠</p>
  <p id="aFq">或受梵迹行　　或现上妙行</p>
  <p id="aFr">或有行成满　　得忍示嗔恚</p>
  <p id="aFs">一及生究竟　　或阿惟颜佛</p>
  <p id="aFt">或显声闻像　　或复为缘觉</p>
  <p id="aFu">亿载国现灭　　亦复不灭度</p>
  <p id="aFv">或斯刀利释　　须伦梵天王</p>
  <p id="aFw">玉女诸眷属　　或复独游步</p>
  <p id="aFx">比丘心寂寞　　或复为国主</p>
  <p id="aFy">入法网慧界　　或显妙色像</p>
  <p id="aFz">从天而没来　　或现女人像</p>
  <p id="aG0">所度于无极　　或现在露精</p>
  <p id="aG1">或在广欲禅　　若积忍辱业</p>
  <p id="aG2">晓逮真谛地　　现目见心行</p>
  <p id="aG3">或示入胞胎　　于胎成正觉</p>
  <p id="aG4">而复转法轮　　或生显灭度</p>
  <p id="aG5">或复学技术　　女人中三昧</p>
  <p id="aG6">众业已备悉　　现弃国捐王</p>
  <p id="aG7">或复佛树下　　逮成最正觉</p>
  <p id="aG8">或现转法轮　　显现若干品</p>
  <p id="aG9">或佛化众生　　遍亿千国土</p>
  <p id="aGA">示现不退行　　佛亦无寂业</p>
  <p id="aGB">入想度无极　　游于亿千劫</p>
  <p id="aGC">一心所显现　　境界百千劫</p>
  <p id="aGD">诸想无有想　　为众现劫数</p>
  <p id="aGE">无疑无所说　　而现有周旋</p>
  <p id="aGF">见有作寂业　　普降于众生</p>
  <p id="aGG">皆由降伏胜　　彼处为澹泊</p>
  <p id="aGH">佛国众生界　　入诸法报应</p>
  <p id="aGI">究竟百亿劫　　所宣不可穷</p>
  <p id="aGJ">入众生如是　　广智晓黎庶</p>
  <p id="aGK">则以一人身　　报无量变形</p>
  <p id="aGL">亦以一幻术　　常悉周一切</p>
  <p id="aGM">此说度无极　　教诸不学者</p>
  <p id="aGN">解诸根通利　　中间调定本</p>
  <p id="aGO">诸根得自在　　众生无有业</p>
  <p id="aGP">一根入诸根　　各各怀贪猗</p>
  <p id="aGQ">禅灭甚微妙　　所住诸入根</p>
  <p id="aGR">是脱信施性　　不止尘欲行</p>
  <p id="aGS">过去当来心　　现在亦如是</p>
  <p id="aGT">众生度彼岸　　无去亦无来</p>
  <p id="aGU">尽晓真谛行　　为众演上法</p>
  <p id="aGV">心如此若干　　心行尘无漏</p>
  <p id="aGW">一心入正道　　甚解一切智</p>
  <p id="aGX">心在佛无心　　住第一上慧</p>
  <p id="aGY">一发心之顷　　解别自然慧</p>
  <p id="aGZ">神足度无极　　识别一切圣</p>
  <p id="aGa">神通发念顷　　至无量载国</p>
  <p id="aGb">普游亦如是　　亿百那术劫</p>
  <p id="aGc">宣智不可量　　不动普彻力</p>
  <p id="aGd">幻师求财业　　众中见诸像</p>
  <p id="aGe">无色见诸色　　幻者无所有</p>
  <p id="aGf">权慧亦如是　　入于广法幻</p>
  <p id="aGg">现若干种变　　普遍于世间</p>
  <p id="aGh">如日在虚空　　清净无微翳</p>
  <p id="aGi">犹如清净水　　见底之所有</p>
  <p id="aGj">法界场净然　　慧明为远照</p>
  <p id="aGk">见人界清净　　心不住邪见</p>
  <p id="aGl">如梦种种思　　觉则无所有</p>
  <p id="aGm">无数亿载岁　　长夜不可尽</p>
  <p id="aGn">自然法等然　　普现一切义</p>
  <p id="aGo">竟住百千劫　　一时须尽慧</p>
  <p id="aGp">处世间方俗　　如山顶门阃</p>
  <p id="aGq">一切所畅音　　不想己说慧</p>
  <p id="aGr">菩萨晓了此　　诸法自然尔</p>
  <p id="aGs">随众生言向　　现法音无想</p>
  <p id="aGt">譬如春夏日　　野马人起想</p>
  <p id="aGu">驰走谓有水　　虚渴益更甚</p>
  <p id="aGv">众生欲兴如　　志求立解脱</p>
  <p id="aGw">得慧无人想　　慈愍益更兴</p>
  <p id="aGx">佛说色如沫　　痛痒如水泡</p>
  <p id="aGy">想悉如野马　　行者譬芭蕉</p>
  <p id="aGz">其心犹如幻　　识现若干变</p>
  <p id="aH0">演五阴如此　　达者无所著</p>
  <p id="aH1">诸入空自然　　随己有所作</p>
  <p id="aH2">以等于法界　　现离众生土</p>
  <p id="aH3">六事寂真谛　　说若干不定</p>
  <p id="aH4">是为分别解　　诸法所猗着</p>
  <p id="aH5">无来无去处　　亦无常住处</p>
  <p id="aH6">恩爱之报应　　罪福转三世</p>
  <p id="aH7">分别因缘生　　无住而拔者</p>
  <p id="aH8">至成求本末　　依猗无所有</p>
  <p id="aH9">了三世一等　　一时现若干</p>
  <p id="aHA">在欲无色界　　普能显境土</p>
  <p id="aHB">从行致三护　　济脱于三处</p>
  <p id="aHC">咨嗟宣三乘　　归一一切智</p>
  <p id="aHD">剖判法处处　　令度诸根原</p>
  <p id="aHE">已解尘劳界　　自在普游居</p>
  <p id="aHF">识念过去事　　明眼灭尘劳</p>
  <p id="aHG">旷慧佛十力　　亦不得诸力</p>
  <p id="aHH">觉一切空意　　现观众生法</p>
  <p id="aHI">无爱欲穿漏　　亦不得尽傥</p>
  <p id="aHJ">入于诸所生　　慧广不失众</p>
  <p id="aHK">胜子勇住此　　善施撰释行</p>
  <p id="aHL">不缺不动道　　其意不忽忘</p>
  <p id="aHM">好精进定意　　智慧消诸秽</p>
  <p id="aHN">悉造慧法护　　今现于三世</p>
  <p id="aHO">慈法众生侣　　无为无所得</p>
  <p id="aHP">其行此法门　　逮致宣扬德</p>
  <p id="aHQ">粗举其功勋　　庄严诸至义</p>
  <p id="aHR">嗟叹其所行　　亿载劫无尽</p>
  <p id="aHS">粗举其要惠　　如取地一尘</p>
  <p id="aHT">依猗佛圣慧　　住未曾想念</p>
  <p id="aHU">精进坚慈心　　超遵一切业</p>
  <p id="aHV">劝众而教化　　禅戒不可动</p>
  <p id="aHW">逮得正决行　　皆号为佛子</p>
  <p id="aHX">通入佛功勋　　念国众生行</p>
  <p id="aHY">入于无二想　　惠超无厌难</p>
  <p id="aHZ">得辨力总持　　度以真谛义</p>
  <p id="aHa">赞无等伦心　　逮成最正觉</p>
  <p id="aHb">普思贤功称　　誓愿尊妙行</p>
  <p id="aHc">愍哀缘修慈　　近尊净妙道</p>
  <p id="aHd">解净度无极　　究竟权灭度</p>
  <p id="aHe">识别得势力　　逮成最上道</p>
  <p id="aHf">解致普等惠　　颁宣最上法</p>
  <p id="aHg">超德执圣铠　　在道遵法位</p>
  <p id="aHh">究竟住圣旨　　等心除雷音</p>
  <p id="aHi">御慧化慢迹　　得致和佛道</p>
  <p id="aHj">智建立无想　　致抚育之堂</p>
  <p id="aHk">住深猗勇猛　　蠲除众生疑</p>
  <p id="aHl">思慧次第法　　善报度无极</p>
  <p id="aHm">下入平等迹　　慧部觉普智</p>
  <p id="aHn">以度杂碎智　　神通自娱乐</p>
  <p id="aHo">明照脱尘劳　　为众生苑囿</p>
  <p id="aHp">清净行宫殿　　现若干妙行</p>
  <p id="aHq">示众无所净　　其心不动摇</p>
  <p id="aHr">究畅志性明　　善说度无极</p>
  <p id="aHs">严净道见中　　奋慧光明曜</p>
  <p id="aHt">无双无怯弱　　其意如太山</p>
  <p id="aHu">德行至无极　　智如海无尽</p>
  <p id="aHv">若宝室金刚　　坚住大德铠</p>
  <p id="aHw">所设极广大　　善解莫能坏</p>
  <p id="aHx">授决当至道　　由住广大心</p>
  <p id="aHy">得佛无尽藏　　觉成一切智</p>
  <p id="aHz">常护慧自在　　晓了现变化</p>
  <p id="aI0">众生国法界　　住慧显权变</p>
  <p id="aI1">身愿建游行　　慧变亦如是</p>
  <p id="aI2">现亿载无量　　以悦乐黎庶</p>
  <p id="aI3">显力神通飞　　究畅娱乐力</p>
  <p id="aI4">逮致觉境界　　难化众生类</p>
  <p id="aI5">勇猛无所畏　　严智无言辞</p>
  <p id="aI6">一切为佛子　　其身大清净</p>
  <p id="aI7">体业甚广长　　口言亦清净</p>
  <p id="aI8">乐建慧至成　　最胜造十业</p>
  <p id="aI9">心心发其心　　显遍最为上</p>
  <p id="aIA">定意教诸根　　胜诸原坚住</p>
  <p id="aIB">清净除谀谄　　性行常质直</p>
  <p id="aIC">以致入解脱　　现众若干变</p>
  <p id="aID">弃捐所止处　　执怀上品业</p>
  <p id="aIE">成其所当善　　解达一切智</p>
  <p id="aIF">不舍住寂然　　住于上澹泊</p>
  <p id="aIG">出生号功勋　　善学于大道</p>
  <p id="aIH">求心无量业　　奉行无所著</p>
  <p id="aII">现道庶流渊　　坚立入众生</p>
  <p id="aIJ">所行以为手　　腹强慧最上</p>
  <p id="aIK">其意如金刚　　愍铠圣净状</p>
  <p id="aIL">智慧首观法　　识道行博闻</p>
  <p id="aIM">戒香为清净　　动静为最上</p>
  <p id="aIN">身心游言辨　　心慧为最胜</p>
  <p id="aIO">所行至佛道　　坐于师子床</p>
  <p id="aIP">梵行迹卧寐　　最空行无为</p>
  <p id="aIQ">明为往安界　　光所照若斯</p>
  <p id="aIR">观察知众生　　行若干频伸</p>
  <p id="aIS">布施离悭贪　　不轻慢禁戒</p>
  <p id="aIT">忍辱舍嗔恚　　精进最第一</p>
  <p id="aIU">禅智得自在　　慈心等众生</p>
  <p id="aIV">愍哀无厌法　　清净尽尘劳</p>
  <p id="aIW">义寂顺道法　　以福施众生</p>
  <p id="aIX">圣慧利如犀　　明智照广远</p>
  <p id="aIY">博闻无厌足　　无畏拔妄想</p>
  <p id="aIZ">制己立在行　　得脱魔径路</p>
  <p id="aIa">所修佛慧业　　志性稽首奉</p>
  <p id="aIb">弃捐于贡高　　常遵为道义</p>
  <p id="aIc">勖勉魔所困　　从佛之威神</p>
  <p id="aId">大意随法教　　总义至无上</p>
  <p id="aIe">所作后追身　　趣严度无极</p>
  <p id="aIf">所生现豪尊　　初生行七步</p>
  <p id="aIg">普显诸伎术　　示现处后宫</p>
  <p id="aIh">弃家无所慕　　修道至止本</p>
  <p id="aIi">近空光明耀　　习广至诚业</p>
  <p id="aIj">降魔逮上道　　转法轮之迹</p>
  <p id="aIk">示在佛道地　　大师无等伦</p>
  <p id="aIl">此行无崖底　　粗现或广远</p>
  <p id="aIm">积行亿载劫　　以是为娱乐</p>
  <p id="aIn">亿百千众生　　精修住佛德</p>
  <p id="aIo">法者无有人　　及着一切行</p>
  <p id="aIp">此行合慧义　　神通以自娱</p>
  <p id="aIq">亿千诸国土　　万百千载劫</p>
  <p id="aIr">手掌擎周行　　亿载国不劳</p>
  <p id="aIs">寻能还复处　　不逼恼众生</p>
  <p id="aIt">诸佛国严净　　现之如有限</p>
  <p id="aIu">皆令众生类　　入于一毛孔</p>
  <p id="aIv">使其四大海　　在于一毛孔</p>
  <p id="aIw">不增亦不减　　益众无迫恼</p>
  <p id="aIx">掌捉大铁围　　亿垓如一尘</p>
  <p id="aIy">移亿江沙土　　还复着故处</p>
  <p id="aIz">取国并其土　　或有破坏者</p>
  <p id="aJ0">以无心降伏　　所入不可尽</p>
  <p id="aJ1">假令百千日　　一切月照众</p>
  <p id="aJ2">明珠大炎光　　及诸天须伦</p>
  <p id="aJ3">演一毛之光　　其耀超亿载</p>
  <p id="aJ4">演无上法已　　皆消世恶趣</p>
  <p id="aJ5">若干种言音　　众生无余辞</p>
  <p id="aJ6">畅一音教已　　皆周入诸训</p>
  <p id="aJ7">得闻柔软音　　巨亿众忻然</p>
  <p id="aJ8">佛所讲法音　　咸共悉听之</p>
  <p id="aJ9">计其过去劫　　而睹当来事</p>
  <p id="aJA">若当来现在　　为显过去行</p>
  <p id="aJB">示限诸佛土　　危坏复还复</p>
  <p id="aJC">以诸众生亿　　悉具入一毛</p>
  <p id="aJD">十方佛威神　　建立得越度</p>
  <p id="aJE">皆己身真现　　感动现变化</p>
  <p id="aJF">明者住无慢　　晓了众生心</p>
  <p id="aJG">随其身示现　　离垢不贪己</p>
  <p id="aJH">一切诸人身　　口言所归趣</p>
  <p id="aJI">释梵四天王　　诸天及世人</p>
  <p id="aJJ">声闻缘觉乘　　皆从佛身出</p>
  <p id="aJK">示奉行佛道　　至于一切智</p>
  <p id="aJL">皆入思想罔　　清净中瑕秽</p>
  <p id="aJM">建立于普智　　常现佛道国</p>
  <p id="aJN">念分别思想　　总世自在智</p>
  <p id="aJO">从其本行道　　国为现所修</p>
  <p id="aJP">所感动如此　　善广极现上</p>
  <p id="aJQ">世俗所不及　　为现如斯教</p>
  <p id="aJR">所现无所现　　复能有过者</p>
  <p id="aJS">因黎庶性行　　为显真谛业</p>
  <p id="aJT">其身等如空　　其名闻三世</p>
  <p id="aJU">戒香衣自勋　　寂然德庄严</p>
  <p id="aJV">被法离垢缯　　普智如意珠</p>
  <p id="aJW">明智已备悉　　功勋住普智</p>
  <p id="aJX">逮度无极轮　　常施最神通</p>
  <p id="aJY">慧神足无碍　　至智上明珠</p>
  <p id="aJZ">其行净妙女　　殊胜摄四恩</p>
  <p id="aJa">唱导以善权　　德善本法轮</p>
  <p id="aJb">居空定意尊　　慈愍铠为城</p>
  <p id="aJc">弓弩智惠意　　诸根明为箭</p>
  <p id="aJd">建立为世盖　　圣慧[立*寺]幢幡</p>
  <p id="aJe">因降诸魔势　　伏以忍辱力</p>
  <p id="aJf">土地摄总持　　行慧渊智树</p>
  <p id="aJg">觉意华三昧　　神足严娱乐</p>
  <p id="aJh">解空为浴池　　脱门要净妻</p>
  <p id="aJi">晓法甘露食　　乐戏以三乘</p>
  <p id="aJj">是行为最尊　　殊妙不过此</p>
  <p id="aJk">亿垓百千劫　　未曾兴懈惓</p>
  <p id="aJl">恭敬圣净土　　晓众乐无住</p>
  <p id="aJm">立慧诸妙乐　　具足一切智</p>
  <p id="aJn">勇猛计诸国　　天雨消诸秽</p>
  <p id="aJo">众妙尚可尽　　虚空亦可度</p>
  <p id="aJp">须臾一时间　　可晓众心念</p>
  <p id="aJq">嗟叹诸佛子　　百千劫无尽</p>
  <p id="aJr">欲致净功勋　　慧无能过者</p>
  <p id="aJs">济度众苦患　　令立于永安</p>
  <p id="aJt">至无尽平等　　安住身口意</p>
  <p id="aJu">当坚固其心　　造行如金刚</p>
  <p id="aJv">普贤菩萨。<a id="a-Jw"></a>说是语时。<a id="a-Jx"></a>三千大千世界。<a id="a-Jy"></a>六反震动。<a id="a-Jz"></a>其大光明。<a id="a-K0"></a>普照十方。<a id="a-K1"></a>箜篌乐器。<a id="a-K2"></a>不鼓自鸣。<a id="a-K3"></a>诸天人民。<a id="a-K4"></a>莫不欣庆。<a id="a-K5"></a>声闻弟子。<a id="a-K6"></a>皆来归命。<a id="a-K7"></a>诸菩萨等。<a id="a-K8"></a>皆言其诚。<a id="a-K9"></a>一切众会。<a id="a-KA"></a>皆共欢然。<a id="a-KB"></a>悉发无上正真道意。</p>
  <p id="aKC">普智菩萨。<a id="a-KD"></a>复白佛言。<a id="a-KE"></a>道从有言。<a id="a-KF"></a>无言致乎。<a id="a-KG"></a>佛言。<a id="a-KH"></a>亦从有言。<a id="a-KI"></a>亦从无言。<a id="a-KJ"></a>堕在五趣生死之难。<a id="a-KK"></a>五阴六衰。<a id="a-KL"></a>所见羁绊。<a id="a-KM"></a>十二因缘六十二见。<a id="a-KN"></a>扰扰不安。<a id="a-KO"></a>或十二海。<a id="a-KP"></a>不度彼岸。<a id="a-KQ"></a>此诸事业。<a id="a-KR"></a>百千种病。<a id="a-KS"></a>故佛设教。<a id="a-KT"></a>施以法药。<a id="a-KU"></a>戒定慧解。<a id="a-KV"></a>度知见品四等四恩。<a id="a-KW"></a>三十七品。<a id="a-KX"></a>六度无极。<a id="a-KY"></a>十二部经。<a id="a-KZ"></a>空无想愿。<a id="a-Ka"></a>四谛三脱。<a id="a-Kb"></a>及以三宝。<a id="a-Kc"></a>以用疗治此诸秽病。<a id="a-Kd"></a>药为病施。<a id="a-Ke"></a>无病无药。<a id="a-Kf"></a>三毒众秽。<a id="a-Kg"></a>皆为重病。<a id="a-Kh"></a>至正真慧。<a id="a-Ki"></a>而曰不病。<a id="a-Kj"></a>因缘所缚。<a id="a-Kk"></a>不解道者。<a id="a-Kl"></a>故佛为畅。<a id="a-Km"></a>晓喻文说聚沫水泡。<a id="a-Kn"></a>芭蕉野马。<a id="a-Ko"></a>影向幻化。<a id="a-Kp"></a>梦月荒忽。<a id="a-Kq"></a>以解其意。<a id="a-Kr"></a>此事皆虚。<a id="a-Ks"></a>因或而生。<a id="a-Kt"></a>不贪世俗。<a id="a-Ku"></a>习道法药。<a id="a-Kv"></a>六度四等。<a id="a-Kw"></a>四恩众事。<a id="a-Kx"></a>奉行此业。<a id="a-Ky"></a>得至于道。<a id="a-Kz"></a>解诸言教。<a id="a-L0"></a>本皆无言。<a id="a-L1"></a>或有佛土。<a id="a-L2"></a>无有五阴六衰三毒因缘之缚。<a id="a-L3"></a>故无文说。<a id="a-L4"></a>无身无言。<a id="a-L5"></a>虚静寂寞。<a id="a-L6"></a>解无三界。<a id="a-L7"></a>不住有为。<a id="a-L8"></a>不处无为。<a id="a-L9"></a>不处中间。<a id="a-LA"></a>是为名曰从无言致。</p>
  <p id="aLB">普智复问。<a id="a-LC"></a>今者众会。<a id="a-LD"></a>来集于此。<a id="a-LE"></a>或有深解。<a id="a-LF"></a>诸根明彻。<a id="a-LG"></a>或有中人。<a id="a-LH"></a>可进可退。<a id="a-LI"></a>或有下士。<a id="a-LJ"></a>不智所趣。<a id="a-LK"></a>达者无疑。<a id="a-LL"></a>中间下士。<a id="a-LM"></a>皆怀犹豫。<a id="a-LN"></a>所以者何。<a id="a-LO"></a>闻吾向者问二百事。<a id="a-LP"></a>普贤菩萨。<a id="a-LQ"></a>答以二千。<a id="a-LR"></a>各心念言。<a id="a-LS"></a>事物烦闹。<a id="a-LT"></a>不知何事。<a id="a-LU"></a>可奉可舍。<a id="a-LV"></a>愿佛分别。<a id="a-LW"></a>开解其意。<a id="a-LX"></a>以何等故。<a id="a-LY"></a>事有二百。<a id="a-LZ"></a>答以二千。<a id="a-La"></a>佛言。<a id="a-Lb"></a>善哉善哉。<a id="a-Lc"></a>所问一何快乎。<a id="a-Ld"></a>决将来疑。<a id="a-Le"></a>令诸学者不挟经罔。<a id="a-Lf"></a>佛言谛听。<a id="a-Lg"></a>善思念之。<a id="a-Lh"></a>当为汝说是义所趣。<a id="a-Li"></a>答言受教。<a id="a-Lj"></a>佛言用有二故。<a id="a-Lk"></a>故问二百。<a id="a-Ll"></a>何谓为二。<a id="a-Lm"></a>有神贪身计。<a id="a-Ln"></a>有吾我。<a id="a-Lo"></a>有内有外。<a id="a-Lp"></a>在有在无。<a id="a-Lq"></a>故问二百又复问曰。<a id="a-Lr"></a>用有此计。<a id="a-Ls"></a>故有生死。<a id="a-Lt"></a>何故复郑重。<a id="a-Lu"></a>问二百事。<a id="a-Lv"></a>世尊告曰。<a id="a-Lw"></a>其二百事。<a id="a-Lx"></a>所咨问。<a id="a-Ly"></a>皆除吾我内外有无。<a id="a-Lz"></a>则以权慧。<a id="a-M0"></a>开化无际。<a id="a-M1"></a>不得内外。<a id="a-M2"></a>乃得至道。<a id="a-M3"></a>开化一切。</p>
  <p id="aM4">普智复问。<a id="a-M5"></a>普贤菩萨。<a id="a-M6"></a>何故复重二千事答。<a id="a-M7"></a>世尊告曰。<a id="a-M8"></a>十方一切皆来集会。<a id="a-M9"></a>其心各异意行不同。<a id="a-MA"></a>达者闻要。<a id="a-MB"></a>则以至道。<a id="a-MC"></a>不能达者。<a id="a-MD"></a>为演多辞。<a id="a-ME"></a>晓喻文说。<a id="a-MF"></a>牵攀义旨。<a id="a-MG"></a>目所睹形。<a id="a-MH"></a>以喻其意乃得解慧。<a id="a-MI"></a>如衣多垢以淳灰浣。<a id="a-MJ"></a>若干反数。<a id="a-MK"></a>乃得净耳。<a id="a-ML"></a>然后染之。<a id="a-MM"></a>其色乃鲜。<a id="a-MN"></a>譬如有人欲。<a id="a-MO"></a>起屋宅。<a id="a-MP"></a>其地高下。<a id="a-MQ"></a>不能平正。<a id="a-MR"></a>多有溷厕蛇虺毒虫。<a id="a-MS"></a>高下平之。<a id="a-MT"></a>徙去不净。<a id="a-MU"></a>摈弃蛇虺。<a id="a-MV"></a>筑墙园基。<a id="a-MW"></a>乃起屋宅。<a id="a-MX"></a>菩萨如是。<a id="a-MY"></a>除去五阴六衰十二因缘吾我诸盖。<a id="a-MZ"></a>行大慈哀智慧善权。<a id="a-Ma"></a>为众法舍。<a id="a-Mb"></a>为世间护。<a id="a-Mc"></a>为世间台。<a id="a-Md"></a>普智复问。<a id="a-Me"></a>何谓法舍。<a id="a-Mf"></a>世尊告曰。<a id="a-Mg"></a>教化一切。<a id="a-Mh"></a>皆入空慧。<a id="a-Mi"></a>无增无爱。<a id="a-Mj"></a>心无妄想。<a id="a-Mk"></a>度脱众生。<a id="a-Ml"></a>是为法舍。<a id="a-Mm"></a>普智复问。<a id="a-Mn"></a>何谓为台。<a id="a-Mo"></a>世尊告曰。<a id="a-Mp"></a>以六神通。<a id="a-Mq"></a>彻视睹见十方心念。<a id="a-Mr"></a>彻听有形。<a id="a-Ms"></a>亦察无形。<a id="a-Mt"></a>身遍十方。<a id="a-Mu"></a>无有去来。<a id="a-Mv"></a>道心睹见一切根原。<a id="a-Mw"></a>本无处所。<a id="a-Mx"></a>见已本际。<a id="a-My"></a>不处有无。<a id="a-Mz"></a>不处生死。<a id="a-N0"></a>不住灭度开心一切。<a id="a-N1"></a>皆至大道。<a id="a-N2"></a>是曰为台。<a id="a-N3"></a>何谓为护。<a id="a-N4"></a>世尊告曰。<a id="a-N5"></a>随时开化。<a id="a-N6"></a>入于五道。<a id="a-N7"></a>而净五眼。<a id="a-N8"></a>何谓为五。<a id="a-N9"></a>一曰肉眼。<a id="a-NA"></a>处于世间。<a id="a-NB"></a>现四大身。<a id="a-NC"></a>因此开化。<a id="a-ND"></a>度脱众生。<a id="a-NE"></a>何谓天眼。<a id="a-NF"></a>诸在天上。<a id="a-NG"></a>及在世间。<a id="a-NH"></a>未识至道。<a id="a-NI"></a>示以三乘各令得所。<a id="a-NJ"></a>何谓慧眼。<a id="a-NK"></a>其不能解智度无极。<a id="a-NL"></a>皆开化之。<a id="a-NM"></a>使入大慧。<a id="a-NN"></a>何谓法眼。<a id="a-NO"></a>其在褊局。<a id="a-NP"></a>不能恢泰。<a id="a-NQ"></a>悉开化之。<a id="a-NR"></a>解法身一无去来今平等三世。<a id="a-NS"></a>何谓佛眼。<a id="a-NT"></a>其迷或者。<a id="a-NU"></a>不识正真。<a id="a-NV"></a>阴盖所覆。<a id="a-NW"></a>譬如睡眠。<a id="a-NX"></a>示以四等四恩之行。<a id="a-NY"></a>布施持戒。<a id="a-NZ"></a>忍辱精进。<a id="a-Na"></a>一心智慧。<a id="a-Nb"></a>善权方便。<a id="a-Nc"></a>随时而化。<a id="a-Nd"></a>进退随宜不失一切。<a id="a-Ne"></a>各令得所。<a id="a-Nf"></a>皆发无上正真道意。</p>
  <p id="aNg">普智复问。<a id="a-Nh"></a>何谓此经。<a id="a-Ni"></a>名度世品。<a id="a-Nj"></a>佛言。<a id="a-Nk"></a>一切众生。<a id="a-Nl"></a>闭在世间。<a id="a-Nm"></a>何谓为闭。<a id="a-Nn"></a>五阴六衰。<a id="a-No"></a>之所覆盖。<a id="a-Np"></a>缠绵生死。<a id="a-Nq"></a>不能自拔。<a id="a-Nr"></a>以权方便智度无极。<a id="a-Ns"></a>消去五阴。<a id="a-Nt"></a>捐弃六衰。<a id="a-Nu"></a>不计吾我。<a id="a-Nv"></a>不在生死。<a id="a-Nw"></a>不住灭度。<a id="a-Nx"></a>譬如日月昼夜演光。<a id="a-Ny"></a>权慧如是。<a id="a-Nz"></a>忽然无迹。<a id="a-O0"></a>德如虚空。<a id="a-O1"></a>无有譬喻。<a id="a-O2"></a>是故号曰度世品。</p>
  <p id="aO3">佛说如是。<a id="a-O4"></a>普智菩萨。<a id="a-O5"></a>普贤菩萨。<a id="a-O6"></a>诸来会者。<a id="a-O7"></a>天龙鬼神。<a id="a-O8"></a>阿须轮。<a id="a-O9"></a>闻佛所说。<a id="a-OA"></a>莫不欢喜。<a id="a-OB"></a>为佛作礼。</p>
 </body>
</html>