<!doctype html>
<html id="z3IBTXmJK" data-ver="1193">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘华严部">
  <meta period="西晋">
 </head>
 <body>
  <h1 id="a1">度世品经卷第一</h1>
  <h2 id="a2">与华严经世间品同</h2>
  <p id="a3">闻如是。<a id="a-4"></a>一时佛游摩竭国法闲道场普光讲堂莲华藏师子座。<a id="a-5"></a>觉了真谛。<a id="a-6"></a>无有二行。<a id="a-7"></a>度无想法。<a id="a-8"></a>如佛游居。<a id="a-9"></a>以致平等。<a id="a-A"></a>一切诸佛。<a id="a-B"></a>进退游行。<a id="a-C"></a>无所挂碍。<a id="a-D"></a>亦无荫蔽。<a id="a-E"></a>法无退还。<a id="a-F"></a>行无等伦。<a id="a-G"></a>所见奉敬。<a id="a-H"></a>不可思议。<a id="a-I"></a>现等三世。<a id="a-J"></a>其身所显。<a id="a-K"></a>普周世界。<a id="a-L"></a>分别诸法。<a id="a-M"></a>慧无犹豫。<a id="a-N"></a>具足诸法。<a id="a-O"></a>坐佛树下。<a id="a-P"></a>究畅经典。<a id="a-Q"></a>不疑正觉。<a id="a-R"></a>不想计身。<a id="a-S"></a>一切菩萨。<a id="a-T"></a>志愿道慧。<a id="a-U"></a>佛行无二。<a id="a-V"></a>所济第一。<a id="a-W"></a>度于彼岸。<a id="a-X"></a>不坏如来建立脱门。<a id="a-Y"></a>诸佛土地。<a id="a-Z"></a>不可限量。<a id="a-a"></a>所游平等。<a id="a-b"></a>所修法境。<a id="a-c"></a>旷若虚空。<a id="a-d"></a>十方国土。<a id="a-e"></a>不可计会。<a id="a-f"></a>亿百那术一切尘限诸菩萨数其亦如此。<a id="a-g"></a>菩萨大士。<a id="a-h"></a>皆生补处。<a id="a-i"></a>当成无上正真之道。<a id="a-j"></a>各各他异。<a id="a-k"></a>十方佛国。<a id="a-l"></a>来会此土。<a id="a-m"></a>皆成开士。<a id="a-n"></a>皆发慧目。<a id="a-o"></a>德门无极。<a id="a-p"></a>开化一切众生诸界。<a id="a-q"></a>顺律唱道。<a id="a-r"></a>权方便门。<a id="a-s"></a>晓了随时。<a id="a-t"></a>住菩萨法一切世界讲堂楼阁。<a id="a-u"></a>越升慧定。<a id="a-v"></a>而以观察灭度之地。<a id="a-w"></a>尊敬道慧。<a id="a-x"></a>蠲除一切言辞行阴所可释去。<a id="a-y"></a>明识因宜。<a id="a-z"></a>摄取众生。<a id="a-10"></a>入于无量道。<a id="a-11"></a>游其中一切众生所作祸福。<a id="a-12"></a>皆有报应。<a id="a-13"></a>终不腐朽。<a id="a-14"></a>分别应时。<a id="a-15"></a>所试观察。<a id="a-16"></a>永无所获。<a id="a-17"></a>解知众生诸界志性。<a id="a-18"></a>达了诸根。<a id="a-19"></a>省应可度。<a id="a-1A"></a>从其缘便。<a id="a-1B"></a>应病授药。<a id="a-1C"></a>去来今佛。<a id="a-1D"></a>所可颁宣。<a id="a-1E"></a>章句议理。<a id="a-1F"></a>辄受奉持。<a id="a-1G"></a>已受其决。<a id="a-1H"></a>执怀平等。<a id="a-1I"></a>解发正藏。<a id="a-1J"></a>所当归者。<a id="a-1K"></a>入于现世。<a id="a-1L"></a>度世无量法。<a id="a-1M"></a>自所入真正悉已畅解。<a id="a-1N"></a>有为无为。<a id="a-1O"></a>观之无二。<a id="a-1P"></a>去来今佛。<a id="a-1Q"></a>一切如来。<a id="a-1R"></a>所入道场。<a id="a-1S"></a>一时道御。<a id="a-1T"></a>建平解。<a id="a-1U"></a>成平等觉。<a id="a-1V"></a>悉能示现。<a id="a-1W"></a>心闲心懅。<a id="a-1X"></a>已了佛道。<a id="a-1Y"></a>不离一切众生发心。<a id="a-1Z"></a>入一人心。<a id="a-1a"></a>则能普入一切众生。<a id="a-1b"></a>所知所乐。<a id="a-1c"></a>自于其慧。<a id="a-1d"></a>而不动转。<a id="a-1e"></a>诸菩萨身。<a id="a-1f"></a>逮得普智诸通慧心。<a id="a-1g"></a>住于其地。<a id="a-1h"></a>而不退转。<a id="a-1i"></a>菩萨所行。<a id="a-1j"></a>力无休懈。<a id="a-1k"></a>周旋往来。<a id="a-1l"></a>慧无所行。<a id="a-1m"></a>一切人故。<a id="a-1n"></a>于无数劫。<a id="a-1o"></a>在于生死。<a id="a-1p"></a>晓了建立。<a id="a-1q"></a>不可计劫。<a id="a-1r"></a>难可值见。<a id="a-1s"></a>诸菩萨宝。<a id="a-1t"></a>真正难遇。<a id="a-1u"></a>常转法轮。<a id="a-1v"></a>未曾劳废。<a id="a-1w"></a>开化众生。<a id="a-1x"></a>令入律品。<a id="a-1y"></a>过去当来。<a id="a-1z"></a>现在如来严净斯处。<a id="a-20"></a>逮成众生。<a id="a-21"></a>具足本行。<a id="a-22"></a>所誓已具。<a id="a-23"></a>功行殊特。<a id="a-24"></a>如是菩萨。<a id="a-25"></a>及余学士。<a id="a-26"></a>十方诸佛。<a id="a-27"></a>所可咨嗟。<a id="a-28"></a>劫数无际。<a id="a-29"></a>所叹无限。<a id="a-2A"></a>其无元底。<a id="a-2B"></a>与众超异其名曰普贤菩萨。<a id="a-2C"></a>普因(一作目)菩萨。<a id="a-2D"></a>普化菩萨。<a id="a-2E"></a>普智菩萨。<a id="a-2F"></a>普眼菩萨。<a id="a-2G"></a>普光菩萨。<a id="a-2H"></a>普观菩萨。<a id="a-2I"></a>普明菩萨。<a id="a-2J"></a>普英菩萨。<a id="a-2K"></a>普觉菩萨。<a id="a-2L"></a>如是之等不可称计亿百那术十方诸佛国土尘数。<a id="a-2M"></a>如是普贤。<a id="a-2N"></a>成就所愿。<a id="a-2O"></a>其所誓志。<a id="a-2P"></a>志愿超殊。<a id="a-2Q"></a>若诸佛兴。<a id="a-2R"></a>普往求请。<a id="a-2S"></a>晓了随时。<a id="a-2T"></a>皆持诸佛所化法目。<a id="a-2U"></a>不断一切如来之教。<a id="a-2V"></a>诸佛兴世。<a id="a-2W"></a>速疾受决。<a id="a-2X"></a>成最正觉。<a id="a-2Y"></a>名号国土。<a id="a-2Z"></a>已净毕了。<a id="a-2a"></a>所住法轮。<a id="a-2b"></a>见无佛国。<a id="a-2c"></a>示现为佛。<a id="a-2d"></a>严治一切凶弊秽浊难化世界。<a id="a-2e"></a>休息灭除诸菩萨众挂碍祸福。<a id="a-2f"></a>入无阴盖正谛法界。<a id="a-2g"></a>于是普贤菩萨。<a id="a-2h"></a>即以佛藏三昧正受。<a id="a-2i"></a>这三昧已。<a id="a-2j"></a>应时遍入十方诸佛之所游居。<a id="a-2k"></a>靡不周畅。<a id="a-2l"></a>皆以通达。<a id="a-2m"></a>无有余土而不彻者讲堂法境。<a id="a-2n"></a>其虚空界。<a id="a-2o"></a>悉至无际。<a id="a-2p"></a>十方刹土。<a id="a-2q"></a>六反震动。<a id="a-2r"></a>其大光明。<a id="a-2s"></a>靡所不照。<a id="a-2t"></a>謦扬洪音。<a id="a-2u"></a>莫不闻声。<a id="a-2v"></a>普贤菩萨。<a id="a-2w"></a>从三昧兴。<a id="a-2x"></a>见诸菩萨。<a id="a-2y"></a>咸来俱会。<a id="a-2z"></a>欣然大悦。<a id="a-30"></a>普智菩萨。<a id="a-31"></a>睹诸菩萨皆来云集。<a id="a-32"></a>亦复踊跃。<a id="a-33"></a>前问普贤菩萨大士。<a id="a-34"></a>善哉佛子。<a id="a-35"></a>今诸菩萨。<a id="a-36"></a>十方来会。<a id="a-37"></a>渴仰经典。<a id="a-38"></a>瞻戴仁者。<a id="a-39"></a>如冥思明。<a id="a-3A"></a>唯为解说诸菩萨行。<a id="a-3B"></a>从始至终。<a id="a-3C"></a>令无疑。<a id="a-3D"></a>结者亘然。<a id="a-3E"></a>如病得愈。<a id="a-3F"></a>盲者得目。<a id="a-3G"></a>何谓菩萨有所依怙。<a id="a-3H"></a>而无所著。<a id="a-3I"></a>何谓菩萨未曾有想。<a id="a-3J"></a>何谓为行。<a id="a-3K"></a>何谓善友。<a id="a-3L"></a>何谓精进。<a id="a-3M"></a>何谓劝信。<a id="a-3N"></a>何谓化众生。<a id="a-3O"></a>何谓禁戒。<a id="a-3P"></a>何谓受决。<a id="a-3Q"></a>何谓菩萨不相求短。<a id="a-3R"></a>何谓入如来。<a id="a-3S"></a>何谓得入众生性行。<a id="a-3T"></a>何谓逮入于诸世界。<a id="a-3U"></a>何谓晓入诸念劫数靡所不达。<a id="a-3V"></a>何谓畅说于三世事。<a id="a-3W"></a>何谓得入三处。<a id="a-3X"></a>何谓无厌。<a id="a-3Y"></a>其所发心。<a id="a-3Z"></a>无所缺漏。<a id="a-3a"></a>何谓菩萨分别诸辩。<a id="a-3b"></a>何谓菩萨逮得总持。<a id="a-3c"></a>何谓菩萨颁宣佛道。</p>
  <p id="a3d">普贤菩萨。<a id="a-3e"></a>缘普智问。<a id="a-3f"></a>欲令来者皆得开解。<a id="a-3g"></a>赞言善哉。<a id="a-3h"></a>诸会菩萨。<a id="a-3i"></a>皆共咸听菩萨有十事法有所依怙。<a id="a-3j"></a>而无所著。<a id="a-3k"></a>何谓为十。<a id="a-3l"></a>依菩萨心令不违失。<a id="a-3m"></a>依于善友常修专精。<a id="a-3n"></a>倚于德本而植福庆。<a id="a-3o"></a>顺度无极能奉行故。<a id="a-3p"></a>恃一切法无所归故。<a id="a-3q"></a>怙誓诸愿使亲道故。<a id="a-3r"></a>专于诸行习具足故。<a id="a-3s"></a>附诸菩萨一生补故。<a id="a-3t"></a>归奉诸佛心欢然故。<a id="a-3u"></a>奉诸如来叹如父故。<a id="a-3v"></a>是为菩萨十事法有所依怙为无所著。<a id="a-3w"></a>菩萨住此。<a id="a-3x"></a>疾逮无上如来大慧。<a id="a-3y"></a>至无极依。<a id="a-3z"></a>于是颂曰。</p>
  <p id="a40">依者无所依　　自归于诸佛</p>
  <p id="a41">解法无所望　　乃至于大愿</p>
  <p id="a42">见诸佛欢然　　依之而奉敬</p>
  <p id="a43">恃怙诸如来　　因具足道行</p>
  <p id="a44">菩萨有十事未曾有想。<a id="a-45"></a>何谓为十。<a id="a-46"></a>念诸德本如己无异。<a id="a-47"></a>身积众善以施众生。<a id="a-48"></a>一切功训以为道想。<a id="a-49"></a>解达众生为道器想。<a id="a-4A"></a>愿济一切如己愿想。<a id="a-4B"></a>皆以诸法施不及想。<a id="a-4C"></a>察一切法念如佛法。<a id="a-4D"></a>为一切行如奉身想。<a id="a-4E"></a>一切言辞于诸所行无所妄想。<a id="a-4F"></a>睹见诸佛为父母想。<a id="a-4G"></a>于众如来为无二想。<a id="a-4H"></a>是族姓子。<a id="a-4I"></a>诸菩萨众未曾有想。<a id="a-4J"></a>菩萨住此。<a id="a-4K"></a>疾成无上。<a id="a-4L"></a>逮众德本。<a id="a-4M"></a>于是颂曰。</p>
  <p id="a4N">为一切积德　　念之如己身</p>
  <p id="a4O">观察于众生　　亦如道法器</p>
  <p id="a4P">诸众生造愿　　与身等无异</p>
  <p id="a4Q">归命于道法　　令致无从生</p>
  <p id="a4R">菩萨有十事为行。<a id="a-4S"></a>何谓为十。<a id="a-4T"></a>讲说分别众生所行。<a id="a-4U"></a>而求一切诸法所行。<a id="a-4V"></a>普学禁戒寻即奉行。<a id="a-4W"></a>积累诸行众德之本。<a id="a-4X"></a>一心专精奉修三昧。<a id="a-4Y"></a>晓了圣慧所当归趣。<a id="a-4Z"></a>殷勤谨敕无所违失。<a id="a-4a"></a>游于刹土欲庄严故。<a id="a-4b"></a>修善知识不离恭恪。<a id="a-4c"></a>奉如来行敬如师子。<a id="a-4d"></a>是为十事。<a id="a-4e"></a>于时颂曰。</p>
  <p id="a4f">一切有所行　　当开化众生</p>
  <p id="a4g">勤求于诸法　　而奉行禁戒</p>
  <p id="a4h">积累众德本　　一心归定意</p>
  <p id="a4i">晓了圣明慧　　所游净刹土</p>
  <p id="a4j">菩萨有十事为善友。<a id="a-4k"></a>何谓为十。<a id="a-4l"></a>建立道意。<a id="a-4m"></a>能修德本。<a id="a-4n"></a>入度无极。<a id="a-4o"></a>颁宣道法。<a id="a-4p"></a>开化众生。<a id="a-4q"></a>分别辩才。<a id="a-4r"></a>称举群萌。<a id="a-4s"></a>除众妄想。<a id="a-4t"></a>住无患厌。<a id="a-4u"></a>立普贤行入诸佛慧。<a id="a-4v"></a>则为善友。<a id="a-4w"></a>是为十事。<a id="a-4x"></a>于是颂曰。</p>
  <p id="a4y">心建立于道　　精勤修德本</p>
  <p id="a4z">入诸度无极　　颁宣诸经典</p>
  <p id="a50">开化度众生　　辩才决众疑</p>
  <p id="a51">称誉于黎庶　　除去众想念</p>
  <p id="a52">菩萨有十事为精进。<a id="a-53"></a>何谓为十。<a id="a-54"></a>讲说一切众生之界。<a id="a-55"></a>识念经典之所归趣。<a id="a-56"></a>严净一切诸佛世界。<a id="a-57"></a>又当奉行诸菩萨戒。<a id="a-58"></a>常忍一切众难之患。<a id="a-59"></a>为断地狱饿鬼畜生烧煮之痛。<a id="a-5A"></a>降伏一切众魔官属。<a id="a-5B"></a>不令众生怀嗔恨心。<a id="a-5C"></a>当奉十方诸佛世尊。<a id="a-5D"></a>常遇诸佛归命咨受。<a id="a-5E"></a>是族姓子。<a id="a-5F"></a>应行菩萨十事精进。<a id="a-5G"></a>于时颂曰。</p>
  <p id="a5H">归命于诸佛　　严净众佛土</p>
  <p id="a5I">奉修菩萨行　　忍一切苦恼</p>
  <p id="a5J">断三涂之难　　降伏魔官属</p>
  <p id="a5K">能悦于众生　　常见诸如来</p>
  <p id="a5L">菩萨有十事为劝信。<a id="a-5M"></a>何谓为十。<a id="a-5N"></a>常建立意亦劝他人使发道心。<a id="a-5O"></a>仁和第一无所诤讼。<a id="a-5P"></a>亦化他人立于欣悦蠲除愚法。<a id="a-5Q"></a>亦化他人令弃邪典使住佛道。<a id="a-5R"></a>务求德本亦劝他人使志善原。<a id="a-5S"></a>归度无极亦劝他人求波罗蜜。<a id="a-5T"></a>己生佛种亦诱他人令务佛性。<a id="a-5U"></a>身已得入无所有法开进他人使立空法。<a id="a-5V"></a>赞诸佛慧无所讥谤示宣他人不毁正觉。<a id="a-5W"></a>具足普智诸愿纯备亦导他人成诸通慧。<a id="a-5X"></a>究竟道誓以得严净如来至真无尽之慧。<a id="a-5Y"></a>亦当建立一切众人入如来道。<a id="a-5Z"></a>是为十事。<a id="a-5a"></a>于时颂曰。</p>
  <p id="a5b">已建立在道　　亦化于他人</p>
  <p id="a5c">心不怀诤讼　　和悦忿恚者</p>
  <p id="a5d">弃捐众愚冥　　开化痴邪径</p>
  <p id="a5e">常求众德本　　诱之住道义</p>
  <p id="a5f">菩萨有十事开化众生。<a id="a-5g"></a>何谓为十。<a id="a-5h"></a>菩萨布施诱进众生。<a id="a-5i"></a>和颜悦色而劝进之。<a id="a-5j"></a>班宣经道令其亘然。<a id="a-5k"></a>诱进分别己身无异。<a id="a-5l"></a>所施无量发起人界。<a id="a-5m"></a>显佛菩萨行诱众生种。<a id="a-5n"></a>示诸世间如火然炽。<a id="a-5o"></a>训教众生无上道法。<a id="a-5p"></a>神足变化若干感动。<a id="a-5q"></a>晓了若干善权方便。<a id="a-5r"></a>随其习俗度脱众生。<a id="a-5s"></a>是为十事。<a id="a-5t"></a>于时颂曰。</p>
  <p id="a5u">菩萨行布施　　已用化众生</p>
  <p id="a5v">常和颜悦色　　诱进诸不及</p>
  <p id="a5w">睹世如然炽　　显示佛大道</p>
  <p id="a5x">神足现变化　　若干权方便</p>
  <p id="a5y">菩萨禁戒有十事。<a id="a-5z"></a>何谓为十。<a id="a-60"></a>不舍道心。<a id="a-61"></a>捐声闻缘觉意。<a id="a-62"></a>观察一切众生愍行。<a id="a-63"></a>开化群萌令住佛法。<a id="a-64"></a>奉修菩萨所应学者。<a id="a-65"></a>解一切法悉不可得。<a id="a-66"></a>所造德本劝助至道。<a id="a-67"></a>未曾猗着于诸佛身。<a id="a-68"></a>能忍诸法亦无所倚。<a id="a-69"></a>济护诸根以为禁戒。<a id="a-6A"></a>是为十事。<a id="a-6B"></a>于时颂曰。</p>
  <p id="a6C">常和于道心　　舍声闻缘觉</p>
  <p id="a6D">愍伤于众生　　劝使立佛法</p>
  <p id="a6E">学诸菩萨行　　解法无所有</p>
  <p id="a6F">一切所行德　　劝助于佛道。</p>
  <p id="a6G">菩萨有十事受决所见受决能自知之。<a id="a-6H"></a>何谓为十。<a id="a-6I"></a>发仁和心。<a id="a-6J"></a>自然道意。<a id="a-6K"></a>不厌菩萨行。<a id="a-6L"></a>弃捐一切。<a id="a-6M"></a>诸所妄想。<a id="a-6N"></a>而能奉修诸佛之法皆能笃信诸如来身所可宣说。<a id="a-6O"></a>亦以究畅成就德本。<a id="a-6P"></a>化于一切使住佛道。<a id="a-6Q"></a>等敬亲友而无二心。<a id="a-6R"></a>视诸善友如见诸佛。<a id="a-6S"></a>古昔所愿将护佛道。<a id="a-6T"></a>是为十事受决。<a id="a-6U"></a>于时颂曰。</p>
  <p id="a6V">等心敬善友　　利义皆由之</p>
  <p id="a6W">将护古昔愿　　清和发道意</p>
  <p id="a6X">不厌菩萨行　　弃捐众妄想</p>
  <p id="a6Y">使住诸佛法　　笃信如来教</p>
  <p id="a6Z">菩萨有十事不相求短。<a id="a-6a"></a>何谓为十。<a id="a-6b"></a>入于宿世本所誓愿。<a id="a-6c"></a>随时入行导习其便。<a id="a-6d"></a>不失正义皆得通入。<a id="a-6e"></a>诸度无极具足成就。<a id="a-6f"></a>随其宜便。<a id="a-6g"></a>所可入者顺从所愿。<a id="a-6h"></a>随其所乐以开化之。<a id="a-6i"></a>庄严刹土劝使入道。<a id="a-6j"></a>神足变化使从其教。<a id="a-6k"></a>普为示现所生之处。<a id="a-6l"></a>是为十事不相求短。<a id="a-6m"></a>于时颂曰。</p>
  <p id="a6n">入于宿世愿　　世行随宜便</p>
  <p id="a6o">遵习不失节　　顺诸度无极</p>
  <p id="a6p">因得大成就　　从若干信乐</p>
  <p id="a6q">为庄严佛土　　以神足变化</p>
  <p id="a6r">菩萨有十事入于如来去来现在一切诸佛所可由成。<a id="a-6s"></a>何谓为十。<a id="a-6t"></a>入于无量平等道教。<a id="a-6u"></a>而转无限经法之轮。<a id="a-6v"></a>宣传无量慧义之要。<a id="a-6w"></a>顺从无际音声通畅。<a id="a-6x"></a>开化无底众生之类。<a id="a-6y"></a>显畅无数神足变化。<a id="a-6z"></a>随时遍至若干种形。<a id="a-70"></a>入于无喻诸三昧定。<a id="a-71"></a>照耀开悟不可计量。<a id="a-72"></a>示力无畏显现无限使入灭度。<a id="a-73"></a>是为十事如来所入。<a id="a-74"></a>于是颂曰。</p>
  <p id="a75">过去来现在　　一切诸如来</p>
  <p id="a76">入无量道教　　转无限法轮</p>
  <p id="a77">顺无际道法　　宣无底慧场</p>
  <p id="a78">开化无数人　　神足不可计</p>
  <p id="a79">菩萨有十事入众生性行。<a id="a-7A"></a>何谓为十。<a id="a-7B"></a>入于本行众生所解。<a id="a-7C"></a>随时开度当来受身。<a id="a-7D"></a>一切人民遍于群萌。<a id="a-7E"></a>现在所作入于众生。<a id="a-7F"></a>善行本末随时救济。<a id="a-7G"></a>诸非法行当宣道众生。<a id="a-7H"></a>心性所入晓了一切。<a id="a-7I"></a>根原所趣分别若干。<a id="a-7J"></a>随所爱乐发起诸碍。<a id="a-7K"></a>尘劳爱欲数数说法以度脱之。<a id="a-7L"></a>是为十事入众生性。<a id="a-7M"></a>于时颂曰。</p>
  <p id="a7N">晓了过世行　　亦复知当来</p>
  <p id="a7O">分别现在事　　众生所可行</p>
  <p id="a7P">入于众德行　　亦游于无德</p>
  <p id="a7Q">其心靡不周　　使诸根成就</p>
  <p id="a7R">菩萨有十事入于世界。<a id="a-7S"></a>何谓为十。<a id="a-7T"></a>常知止足在于世间。<a id="a-7U"></a>而修清净无所沾污。<a id="a-7V"></a>处于俗间心存少求。<a id="a-7W"></a>演无极香薰诸迷惑。<a id="a-7X"></a>所入方俗如一土尘。<a id="a-7Y"></a>周于无量微妙之义。<a id="a-7Z"></a>亦遍旷然无量世界度脱有身四大之患。<a id="a-7a"></a>恭敬自归于诸佛道。<a id="a-7b"></a>亦复游人无道天下。<a id="a-7c"></a>是为十事游入世界。<a id="a-7d"></a>于时颂曰。</p>
  <p id="a7e">在世知止足　　所行常清净</p>
  <p id="a7f">所入而少求　　周遍无极业</p>
  <p id="a7g">犹如尘世界　　解微妙之行</p>
  <p id="a7h">小大无不达　　入于诸所有</p>
  <p id="a7i">菩萨有十事晓入诸念劫数。<a id="a-7j"></a>靡所不达。<a id="a-7k"></a>何谓为十。<a id="a-7l"></a>知过去劫。<a id="a-7m"></a>晓当来对。<a id="a-7n"></a>知现在事。<a id="a-7o"></a>知有限世。<a id="a-7p"></a>识无限碍。<a id="a-7q"></a>入于有限无限之事。<a id="a-7r"></a>了诸有数无数劫事。<a id="a-7s"></a>于诸有数使入无为。<a id="a-7t"></a>令诸无念畅入有念。<a id="a-7u"></a>畅诸有念使入无念。<a id="a-7v"></a>是为十事。<a id="a-7w"></a>晓了诸劫。<a id="a-7x"></a>靡所不达。<a id="a-7y"></a>于时颂曰。</p>
  <p id="a7z">入于过去念　　当来亦如是</p>
  <p id="a80">游步在现世　　而皆悉念之</p>
  <p id="a81">周流无量劫　　有数若无数</p>
  <p id="a82">无念入有念　　一切想无想</p>
  <p id="a83">菩萨有十事畅说三世而无二言。<a id="a-84"></a>何谓为十事。<a id="a-85"></a>以过去而宣说之。<a id="a-86"></a>往古以没豫说当来。<a id="a-87"></a>灭来久远演现在处。<a id="a-88"></a>尚未当来豫说过去。<a id="a-89"></a>尚未欲至辄宣现在。<a id="a-8A"></a>亦复班宣未来生者。<a id="a-8B"></a>传于现在忽以过去。<a id="a-8C"></a>解于现在谓之未来。<a id="a-8D"></a>目所睹者宣之平等。<a id="a-8E"></a>现了三世一时悉达。<a id="a-8F"></a>是为十事畅说三世。<a id="a-8G"></a>于时颂曰。</p>
  <p id="a8H">能说过去事　　演古如是来</p>
  <p id="a8I">说过为现在　　亦畅当来事</p>
  <p id="a8J">过去今现在　　未至豫演生</p>
  <p id="a8K">解生现以过　　目见今当来</p>
  <p id="a8L">菩萨有十事入于三处。<a id="a-8M"></a>何谓为十。<a id="a-8N"></a>入诸有数。<a id="a-8O"></a>至无所念到有所获。<a id="a-8P"></a>趣诸有教。<a id="a-8Q"></a>游众想处。<a id="a-8R"></a>归众方俗。<a id="a-8S"></a>畅众言辞。<a id="a-8T"></a>达不可尽。<a id="a-8U"></a>咨嗟寂然。<a id="a-8V"></a>畅众憺怕。<a id="a-8W"></a>是为十事入于三处。<a id="a-8X"></a>于时颂曰。</p>
  <p id="a8Y">入众有所念　　有所得教授</p>
  <p id="a8Z">在想众方俗　　所念不可尽</p>
  <p id="a8a">宣传寂然事　　亦入于憺怕</p>
  <p id="a8b">灭除诸恶事　　如是成道意</p>
  <p id="a8c">菩萨有十事无厌其所发心无所缺漏。<a id="a-8d"></a>何谓为十。<a id="a-8e"></a>供养诸佛住在众色而不懈惓。<a id="a-8f"></a>敬顺一切诸善亲友。<a id="a-8g"></a>求诸经典不以为难。<a id="a-8h"></a>博闻众经启受不逮。<a id="a-8i"></a>发意之顷颁宣经道。<a id="a-8j"></a>开化众生示以法律。<a id="a-8k"></a>发起一切使至佛道。<a id="a-8l"></a>于无数劫住一世界修菩萨行普游诸国靡不周遍。<a id="a-8m"></a>未曾怀疑佛诸经典问则发遣。<a id="a-8n"></a>是为十事。<a id="a-8o"></a>发心无厌。<a id="a-8p"></a>无所缺漏。<a id="a-8q"></a>于时颂曰。</p>
  <p id="a8r">供养诸佛身　　不以为厌足</p>
  <p id="a8s">亦顺众善友　　务求诸经典</p>
  <p id="a8t">所求不懈倦　　见诸发心者</p>
  <p id="a8u">为说道训教　　开化诸菩萨</p>
  <p id="a8v">菩萨有十事分别诸辩。<a id="a-8w"></a>何谓为十。<a id="a-8x"></a>分别众生所入辩慧。<a id="a-8y"></a>晓了诸根当可归趣。<a id="a-8z"></a>了诸罪福诸所报应。<a id="a-90"></a>睹其所生在于何处。<a id="a-91"></a>皆知世间诸所有无。<a id="a-92"></a>睹见诸佛之所游居。<a id="a-93"></a>晓了经法义理深浅。<a id="a-94"></a>畅解法界之所存没。<a id="a-95"></a>达于三世去来现事。<a id="a-96"></a>亦能分别不可计数所行言慈。<a id="a-97"></a>是为十事菩萨诸辩。<a id="a-98"></a>于时颂曰。</p>
  <p id="a99">晓众生所知　　诸根之所趣</p>
  <p id="a9A">随所立罪福　　见之当所生</p>
  <p id="a9B">分别诸世界　　亦晓了法品</p>
  <p id="a9C">究畅佛道慧　　三世之本末</p>
  <p id="a9D">菩萨有十事逮得总持。<a id="a-9E"></a>何谓为十。<a id="a-9F"></a>博有所闻辄则奉持。<a id="a-9G"></a>怀抱经典悉不忘失。<a id="a-9H"></a>执法锭燎有所宣化。<a id="a-9I"></a>皆从方便解诸经典。<a id="a-9J"></a>晓法自然逮法光明。<a id="a-9K"></a>致诸佛道不可思议。<a id="a-9L"></a>执诸定意现在闻佛。<a id="a-9M"></a>面前启受寻奉行法。<a id="a-9N"></a>入道场音能随方俗。<a id="a-9O"></a>演出言辞不可思议。<a id="a-9P"></a>念三世事去来今佛不可计法。<a id="a-9Q"></a>随时宣传。<a id="a-9R"></a>怀若干辩一切诸佛经典之要。<a id="a-9S"></a>耳所闻谊。<a id="a-9T"></a>不可称限。<a id="a-9U"></a>所兴圣慧。<a id="a-9V"></a>能畅诸听持诸佛法。<a id="a-9W"></a>建立如来十力无畏。<a id="a-9X"></a>是为十事。<a id="a-9Y"></a>菩萨总持。<a id="a-9Z"></a>于时颂曰。</p>
  <p id="a9a">博闻辄执持　　不忘一切法</p>
  <p id="a9b">晓了随时说　　解诸法自然</p>
  <p id="a9c">以法大光明　　不可思议慧</p>
  <p id="a9d">现在得三昧　　目前闻经典</p>
  <p id="a9e">菩萨有十事为颁宣佛道。<a id="a-9f"></a>何谓为十。<a id="a-9g"></a>晓了道议。<a id="a-9h"></a>志誓大愿。<a id="a-9i"></a>分别罪福之所归趣。<a id="a-9j"></a>常住正觉。<a id="a-9k"></a>不怀自大。<a id="a-9l"></a>畅达法界。<a id="a-9m"></a>识知定意。<a id="a-9n"></a>明解心本。<a id="a-9o"></a>晓了本净。<a id="a-9p"></a>随本而觉。<a id="a-9q"></a>使成佛道。<a id="a-9r"></a>是为十事菩萨班宣佛道。<a id="a-9s"></a>于时颂曰。</p>
  <p id="a9t">晓了于佛道　　解愿知罪福</p>
  <p id="a9u">为诸佛所立　　解法无自大</p>
  <p id="a9v">分别心本净　　定意之所归</p>
  <p id="a9w">本净亦自然　　随本而觉悟</p>
  <p id="a9x">佛说是时。<a id="a-9y"></a>三千世界。<a id="a-9z"></a>为大震动。<a id="a-A0"></a>其大光明。<a id="a-A1"></a>普照十方。<a id="a-A2"></a>诸天龙神。<a id="a-A3"></a>皆来散华。<a id="a-A4"></a>以诸音乐。<a id="a-A5"></a>来娱乐佛。<a id="a-A6"></a>欢喜悦豫。<a id="a-A7"></a>皆共欣庆。<a id="a-A8"></a>幸哉吾等宿世其德纯厚。<a id="a-A9"></a>得豫此会。<a id="a-AA"></a>服深妙议。<a id="a-AB"></a>无极道慧。<a id="a-AC"></a>何其禄厚。<a id="a-AD"></a>世尊能仁。<a id="a-AE"></a>十方慈恩。<a id="a-AF"></a>开示法藏。<a id="a-AG"></a>疗治盲冥。<a id="a-AH"></a>消化五阴六衰。<a id="a-AI"></a>三毒五盖。<a id="a-AJ"></a>十二因缘。<a id="a-AK"></a>六十二见。<a id="a-AL"></a>示以五事。<a id="a-AM"></a>戒定慧解度知见品五眼六通。<a id="a-AN"></a>六度无极。<a id="a-AO"></a>布施持戒。<a id="a-AP"></a>忍辱精进。<a id="a-AQ"></a>一心智慧。<a id="a-AR"></a>以成佛道。<a id="a-AS"></a>班宣开示十二部经。<a id="a-AT"></a>开化邪见六十二疑。<a id="a-AU"></a>使发道意。<a id="a-AV"></a>诸佛遥赞。<a id="a-AW"></a>菩萨悦豫。<a id="a-AX"></a>普智菩萨。<a id="a-AY"></a>复问普贤。<a id="a-AZ"></a>何谓发菩萨心。<a id="a-Aa"></a>何谓行法。<a id="a-Ab"></a>何谓大哀。<a id="a-Ac"></a>何谓缘发道心以其所缘而兴其意。<a id="a-Ad"></a>何谓见善友发恭恪心。<a id="a-Ae"></a>何谓菩萨逮得清净。<a id="a-Af"></a>何谓度无极。<a id="a-Ag"></a>何谓佛慧。<a id="a-Ah"></a>何谓所历。<a id="a-Ai"></a>何谓菩萨力。<a id="a-Aj"></a>何谓平等。<a id="a-Ak"></a>何谓生觉圣。<a id="a-Al"></a>何谓说法。<a id="a-Am"></a>何谓而行奉持。<a id="a-An"></a>何谓辩才。<a id="a-Ao"></a>何谓无数。<a id="a-Ap"></a>何谓为行等心。<a id="a-Aq"></a>何谓行慧。<a id="a-Ar"></a>何谓菩萨而不自大普贤菩萨答曰。<a id="a-As"></a>善哉。<a id="a-At"></a>佛子所问。<a id="a-Au"></a>甚为深妙。<a id="a-Av"></a>何其快哉。<a id="a-Aw"></a>谛听谛听。<a id="a-Ax"></a>今为仁说。<a id="a-Ay"></a>普智菩萨。<a id="a-Az"></a>与诸大众。<a id="a-B0"></a>受教而听。<a id="a-B1"></a>普贤菩萨言。<a id="a-B2"></a>有十事发菩萨心。<a id="a-B3"></a>何谓为十。<a id="a-B4"></a>发心之时。<a id="a-B5"></a>常怀大慈护持一切众生之类。<a id="a-B6"></a>所行怜愍。<a id="a-B7"></a>察于人民勤苦之恼。<a id="a-B8"></a>如身自更。<a id="a-B9"></a>一切所有皆能惠施。<a id="a-BA"></a>念一切智。<a id="a-BB"></a>心则为原首。<a id="a-BC"></a>念一切智。<a id="a-BD"></a>故能发意。<a id="a-BE"></a>不毁圣谊。<a id="a-BF"></a>兴从严心学诸菩萨禁戒之要。<a id="a-BG"></a>其心坚固。<a id="a-BH"></a>亦如金刚。<a id="a-BI"></a>蠲除一切诸恶垢浊。<a id="a-BJ"></a>其所生意。<a id="a-BK"></a>若如江海。<a id="a-BL"></a>导御一切诸清白法。<a id="a-BM"></a>其志强固。<a id="a-BN"></a>如须弥山则能堪忍众庶言辞善恶音声。<a id="a-BO"></a>其所发心。<a id="a-BP"></a>造立永安。<a id="a-BQ"></a>施于众生。<a id="a-BR"></a>大诚信业。<a id="a-BS"></a>而心独步。<a id="a-BT"></a>智度无极。<a id="a-BU"></a>晓了诸法。<a id="a-BV"></a>随便将护。<a id="a-BW"></a>是为十事发菩萨心。<a id="a-BX"></a>于时颂曰。</p>
  <p id="aBY">而发大哀心　　将护于众生</p>
  <p id="aBZ">见之在苦恼　　愍之如己身</p>
  <p id="aBa">思惟一切智　　得志所庄严</p>
  <p id="aBb">其心如金刚　　智慧如江海</p>
  <p id="aBc">菩萨有十事行普贤法。<a id="a-Bd"></a>何谓为十。<a id="a-Be"></a>于当来劫与一切俱。<a id="a-Bf"></a>普愿行仁奉敬未至。<a id="a-Bg"></a>如来至真等处色法。<a id="a-Bh"></a>开化众生立菩萨行。<a id="a-Bi"></a>积众德本而誓普贤。<a id="a-Bj"></a>皆能游入诸度无极。<a id="a-Bk"></a>所愿和雅具菩萨行。<a id="a-Bl"></a>遵修诸法皆欲庄严。<a id="a-Bm"></a>诸佛世界平等诸议。<a id="a-Bn"></a>受生一切十方佛国。<a id="a-Bo"></a>晓了方便求众经典。<a id="a-Bp"></a>悉乐现生于诸佛土。<a id="a-Bq"></a>逮成无上正真之道。<a id="a-Br"></a>是为十事菩萨行法。<a id="a-Bs"></a>于时颂曰。</p>
  <p id="aBt">悉知当来劫　　奉敬诸如来</p>
  <p id="aBu">菩萨等众生　　所誓普贤行</p>
  <p id="aBv">积累众德本　　入诸度无极</p>
  <p id="aBw">庄严诸佛土　　疾成无上觉</p>
  <p id="aBx">菩萨有十事常行大哀。<a id="a-By"></a>何谓为十。<a id="a-Bz"></a>观于众生孤独无种为兴大哀。<a id="a-C0"></a>察之无道化以大悲。<a id="a-C1"></a>见贫厄众令殖德本。<a id="a-C2"></a>将久眠寐使得觉悟。<a id="a-C3"></a>见众生界无有方便。<a id="a-C4"></a>化之随时。<a id="a-C5"></a>为诸贪欲所系缚者而劝护之。<a id="a-C6"></a>瞻于群萌所遭厄难愍之令济。<a id="a-C7"></a>睹久疾病疗之以慈哀。<a id="a-C8"></a>离善法者显示道议。<a id="a-C9"></a>若见众生失于佛法愍哀悦豫。<a id="a-CA"></a>是为十事菩萨大哀。<a id="a-CB"></a>于时颂曰。</p>
  <p id="aCC">在世行大哀　　观察于众生</p>
  <p id="aCD">久远遭疾厄　　由断德本故</p>
  <p id="aCE">为兴无盖哀　　建立于佛道</p>
  <p id="aCF">菩萨行大慈　　以开化众生</p>
  <p id="aCG">菩萨有十事缘发道心。<a id="a-CH"></a>何谓为十。<a id="a-CI"></a>教诲众生。<a id="a-CJ"></a>令顺谊律而发道心。<a id="a-CK"></a>欲除一切众苦恼患。<a id="a-CL"></a>建立人民使意永安。<a id="a-CM"></a>见于群萌在无明地使发道意。<a id="a-CN"></a>好劝众生使入佛慧。<a id="a-CO"></a>顺随正觉奉敬一切诸佛最圣。<a id="a-CP"></a>皆欲得见如来至真。<a id="a-CQ"></a>亦复乐睹诸佛色像相好威容。<a id="a-CR"></a>亦复爱喜入诸佛道故发大意。<a id="a-CS"></a>亦复敬爱十力无畏。<a id="a-CT"></a>是为十事缘发道心。<a id="a-CU"></a>于时颂曰。</p>
  <p id="aCV">见众生所灭　　为恼患所缚</p>
  <p id="aCW">欲令至永安　　故发菩萨心</p>
  <p id="aCX">人民在无智　　劝示以佛慧</p>
  <p id="aCY">令奉三界将　　常睹诸如来</p>
  <p id="aCZ">菩萨见善友发恭恪心。<a id="a-Ca"></a>菩萨初发正真道意。<a id="a-Cb"></a>与善友俱。<a id="a-Cc"></a>谦下恭顺。<a id="a-Cd"></a>欲得务成佛一切智。<a id="a-Ce"></a>故习善友。<a id="a-Cf"></a>为之屈意。<a id="a-Cg"></a>见善友发意有十事。<a id="a-Ch"></a>何谓为十。<a id="a-Ci"></a>奉敬自归。<a id="a-Cj"></a>心无爱欲。<a id="a-Ck"></a>如所闻音。<a id="a-Cl"></a>则能奉行。<a id="a-Cm"></a>心爱乐之。<a id="a-Cn"></a>志不瑕秽。<a id="a-Co"></a>常一其心。<a id="a-Cp"></a>以诸德本。<a id="a-Cq"></a>合为一业。<a id="a-Cr"></a>怀抱一愿。<a id="a-Cs"></a>发世尊意。<a id="a-Ct"></a>其志平等。<a id="a-Cu"></a>所行具足。<a id="a-Cv"></a>是为十见善亲友发恭恪心。<a id="a-Cw"></a>于时颂曰。</p>
  <p id="aCx">心常怀恭恪　　如所闻奉行</p>
  <p id="aCy">如喜无瑕秽　　其意常专一</p>
  <p id="aCz">合集众德本　　自归于世尊</p>
  <p id="aD0">常尊平等行　　道心乃具成</p>
  <p id="aD1">菩萨清净有十事。<a id="a-D2"></a>何谓为十。<a id="a-D3"></a>净如虚空。<a id="a-D4"></a>究竟无失。<a id="a-D5"></a>于诸色净。<a id="a-D6"></a>随众生本。<a id="a-D7"></a>而开化之。<a id="a-D8"></a>诸音清净。<a id="a-D9"></a>演不可谊。<a id="a-DA"></a>言辞众响。<a id="a-DB"></a>其辩才净。<a id="a-DC"></a>分别无量佛所说法。<a id="a-DD"></a>其慧清净皆弃无智。<a id="a-DE"></a>所生亦净。<a id="a-DF"></a>得诸菩萨。<a id="a-DG"></a>自在由己。<a id="a-DH"></a>眷属微妙。<a id="a-DI"></a>晓了众生宿世所行。<a id="a-DJ"></a>而开化之。<a id="a-DK"></a>报应亦净。<a id="a-DL"></a>除去一切挂碍阴盖。<a id="a-DM"></a>所愿解明。<a id="a-DN"></a>解诸菩萨。<a id="a-DO"></a>所生一品。<a id="a-DP"></a>其行皦然出普贤乘。<a id="a-DQ"></a>是为十事得清净。<a id="a-DR"></a>于时颂曰。</p>
  <p id="aDS">菩萨清净具　　功德如虚空</p>
  <p id="aDT">随诸众生根　　而开无上道</p>
  <p id="aDU">言辞辩才净　　分别诸法相</p>
  <p id="aDV">其智无挂碍　　究竟于一乘</p>
  <p id="aDW">菩萨有十事逮度无极。<a id="a-DX"></a>何谓为十。<a id="a-DY"></a>行度无极。<a id="a-DZ"></a>一切所有皆能布施。<a id="a-Da"></a>戒度无极。<a id="a-Db"></a>具足佛禁忍度无极。<a id="a-Dc"></a>能行仁和逮佛净力。<a id="a-Dd"></a>进度无极。<a id="a-De"></a>所行勤修而不退转。<a id="a-Df"></a>寂度无极。<a id="a-Dg"></a>使意一定。<a id="a-Dh"></a>智度无极观一切法。<a id="a-Di"></a>本自然谛。<a id="a-Dj"></a>慧度无极。<a id="a-Dk"></a>入佛十力。<a id="a-Dl"></a>愿度无极。<a id="a-Dm"></a>具足普贤。<a id="a-Dn"></a>神足度无极。<a id="a-Do"></a>多所变化无所不现。<a id="a-Dp"></a>法度无极。<a id="a-Dq"></a>等御一切诸法本末。<a id="a-Dr"></a>是为菩萨十度无极。<a id="a-Ds"></a>菩萨住此。<a id="a-Dt"></a>得归无上如来正真无极大慧。<a id="a-Du"></a>具足六度。<a id="a-Dv"></a>于时颂曰。</p>
  <p id="aDw">布施度无极　　皆能施所有</p>
  <p id="aDx">持戒度无极　　清净佛诸行</p>
  <p id="aDy">忍辱度无极　　仁和不怀恚</p>
  <p id="aDz">精进度无极　　勤修不退还</p>
  <p id="aE0">一心度无极　　志定无愦乱</p>
  <p id="aE1">智慧度无极　　观诸法自然</p>
  <p id="aE2">神通度无极　　普入佛道力</p>
  <p id="aE3">所愿行平等　　神足道诸法</p>
  <p id="aE4">菩萨有十事慧。<a id="a-E5"></a>何谓为十。<a id="a-E6"></a>晓解一切十方世界。<a id="a-E7"></a>其众生种。<a id="a-E8"></a>不可思议。<a id="a-E9"></a>识别诸宗。<a id="a-EA"></a>晓了诸法。<a id="a-EB"></a>不失时节。<a id="a-EC"></a>若干种形。<a id="a-ED"></a>若以一品。<a id="a-EE"></a>皆令觉知。<a id="a-EF"></a>达诸法界。<a id="a-EG"></a>能班宣慧。<a id="a-EH"></a>晓了一切虚空本末。<a id="a-EI"></a>通使无余。<a id="a-EJ"></a>第一佛慧。<a id="a-EK"></a>十方世界。<a id="a-EL"></a>诸过去事。<a id="a-EM"></a>皆能知之。<a id="a-EN"></a>十方佛土。<a id="a-EO"></a>诸当来事。<a id="a-EP"></a>悉能见之。<a id="a-EQ"></a>十方佛国。<a id="a-ER"></a>今现在事。<a id="a-ES"></a>普入教化。<a id="a-ET"></a>晓愿如来一切诸行。<a id="a-EU"></a>具入一切慧。<a id="a-EV"></a>解知去来今现在佛。<a id="a-EW"></a>皆同一行。<a id="a-EX"></a>是为菩萨十慧义。<a id="a-EY"></a>菩萨住此。<a id="a-EZ"></a>其大光明。<a id="a-Ea"></a>自在照耀。<a id="a-Eb"></a>具足所愿。<a id="a-Ec"></a>信诸佛法。<a id="a-Ed"></a>则以一慧。<a id="a-Ee"></a>解诸佛法。<a id="a-Ef"></a>于时颂曰。</p>
  <p id="aEg">能知十方界　　众生不可计</p>
  <p id="aEh">普令入道慧　　使无若干念</p>
  <p id="aEi">能分别诸法　　平等如虚空</p>
  <p id="aEj">佛慧为第一　　能达三世事</p>
  <p id="aEk">菩萨有十事而有所历。<a id="a-El"></a>何谓为十。<a id="a-Em"></a>悉解诸法为一品义。<a id="a-En"></a>一切经典而有节限。<a id="a-Eo"></a>晓了诸慧则为一相。<a id="a-Ep"></a>分别众生心念行慧无为无数见诸群黎皆以一等明识众生所行尘劳。<a id="a-Eq"></a>人民志性系缚在行。<a id="a-Er"></a>明识众生所行善恶一切菩萨所行志愿。<a id="a-Es"></a>乐不自大如来十力。<a id="a-Et"></a>建立无余而上正觉。<a id="a-Eu"></a>是为十事菩萨经历。<a id="a-Ev"></a>于时颂曰。</p>
  <p id="aEw">知诸法为一　　解了际限故</p>
  <p id="aEx">众慧合一相　　众生心无数</p>
  <p id="aEy">解见诸人民　　尘劳行所迷</p>
  <p id="aEz">众结所缚束　　不得普智心</p>
  <p id="aF0">菩萨有十事力。<a id="a-F1"></a>何谓为十。<a id="a-F2"></a>一切诸法皆入自然。<a id="a-F3"></a>诸有经典悉如所化。<a id="a-F4"></a>众义若幻计诸法数皆为佛法。<a id="a-F5"></a>诸所经典悉无所倚。<a id="a-F6"></a>一切所有归三脱门。<a id="a-F7"></a>见众善友重事奉敬。<a id="a-F8"></a>心习势力以众德本。<a id="a-F9"></a>入无上慧道王之堂。<a id="a-FA"></a>未曾诽谤深微之慧。<a id="a-FB"></a>信乐诸佛一切智心。<a id="a-FC"></a>终不退转善权力故。<a id="a-FD"></a>是为十事菩萨之力。<a id="a-FE"></a>于时颂曰。</p>
  <p id="aFF">一切法自然　　皆如幻化力</p>
  <p id="aFG">诸法悉佛法　　义归三脱门</p>
  <p id="aFH">奉敬众善友　　常积众德本</p>
  <p id="aFI">入无上慧堂　　笃信佛深法</p>
  <p id="aFJ">菩萨平等有十事。<a id="a-FK"></a>何谓为十。<a id="a-FL"></a>等心众生。<a id="a-FM"></a>亦等诸法。<a id="a-FN"></a>普观佛土。<a id="a-FO"></a>性行无二。<a id="a-FP"></a>因诸德本。<a id="a-FQ"></a>等诸菩萨。<a id="a-FR"></a>所愿无异。<a id="a-FS"></a>诸度无极。<a id="a-FT"></a>亦无差别。<a id="a-FU"></a>一切诸行。<a id="a-FV"></a>皆归同像。<a id="a-FW"></a>十方诸佛。<a id="a-FX"></a>悉为一佛。<a id="a-FY"></a>是为十平等。<a id="a-FZ"></a>于时颂曰。</p>
  <p id="aFa">等心念众生　　普观众经典</p>
  <p id="aFb">亦等诸刹土　　性行不怀二</p>
  <p id="aFc">皆合诸德本　　菩萨常行慈</p>
  <p id="aFd">所愿无若干　　具诸度无极</p>
  <p id="aFe">菩萨有十事发觉圣。<a id="a-Ff"></a>何谓为十。<a id="a-Fg"></a>一切诸法但有音耳。<a id="a-Fh"></a>皆归寂然诸法如幻。<a id="a-Fi"></a>经义若影。<a id="a-Fj"></a>目所见者悉因缘合。<a id="a-Fk"></a>诸义业净。<a id="a-Fl"></a>一切诸法悉假文字。<a id="a-Fm"></a>诸事之业因其本净。<a id="a-Fn"></a>道慧无想究尽本原。<a id="a-Fo"></a>诸有形者皆由法界。<a id="a-Fp"></a>是为十生觉圣。<a id="a-Fq"></a>于时颂曰。</p>
  <p id="aFr">诸法悉寂然　　譬之如幻化</p>
  <p id="aFs">假喻若影响　　皆由因缘生</p>
  <p id="aFt">诸法本末净　　一切无所生</p>
  <p id="aFu">悉因其本际　　无想为真谛</p>
  <p id="aFv">菩萨说法有十事。<a id="a-Fw"></a>何谓为十。<a id="a-Fx"></a>演深妙法。<a id="a-Fy"></a>所说义者。<a id="a-Fz"></a>随时得入。<a id="a-G0"></a>讲若干事。<a id="a-G1"></a>当多宣畅诸通慧事。<a id="a-G2"></a>亦能分别诸度无极。<a id="a-G3"></a>宣示如来十种力事。<a id="a-G4"></a>解三世义。<a id="a-G5"></a>常说菩萨不退转法。<a id="a-G6"></a>咨嗟诸佛功训之德。<a id="a-G7"></a>班宣菩萨。<a id="a-G8"></a>诸佛如来。<a id="a-G9"></a>平等出家。<a id="a-GA"></a>是为十事菩萨说法。<a id="a-GB"></a>于时颂曰。</p>
  <p id="aGC">讲说深妙法　　悉使入道义</p>
  <p id="aGD">演若干之慧　　多宣一切智</p>
  <p id="aGE">演诸度无极　　显示十种力</p>
  <p id="aGF">三世无挂碍　　菩萨不退转</p>
  <p id="aGG">菩萨有十事而行奉行。<a id="a-GH"></a>何谓为十。<a id="a-GI"></a>积累一切诸善德本。<a id="a-GJ"></a>闻诸如来讲说经典。<a id="a-GK"></a>辄能受持。<a id="a-GL"></a>执一切现。<a id="a-GM"></a>举喻说之。<a id="a-GN"></a>御导一切奉行法门。<a id="a-GO"></a>怀抱总持道义慧门。<a id="a-GP"></a>皆能断除狐疑诸着。<a id="a-GQ"></a>悉以具足诸菩萨行。<a id="a-GR"></a>一切如来辩才平等。<a id="a-GS"></a>开化说法。<a id="a-GT"></a>演其光辉。<a id="a-GU"></a>言皆受诸佛。<a id="a-GV"></a>所娱乐业。<a id="a-GW"></a>而建立之。<a id="a-GX"></a>使得至于无上正真。<a id="a-GY"></a>是为十事说平等门而奉行之。<a id="a-GZ"></a>于时颂曰。</p>
  <p id="aGa">积累众德本　　咨嗟如来法</p>
  <p id="aGb">观诸法平等　　奉宣道慧门</p>
  <p id="aGc">弃捐诸疑着　　具足菩萨行</p>
  <p id="aGd">诸法为世门　　皆令入道室</p>
  <p id="aGe">菩萨有十事分别辩才。<a id="a-Gf"></a>何谓为十。<a id="a-Gg"></a>所演诸法永无想念。<a id="a-Gh"></a>分别诸经悉无所行。<a id="a-Gi"></a>诸义辩才亦无所著。<a id="a-Gj"></a>解诸法空班宣无量一切诸法。<a id="a-Gk"></a>悉佛所立。<a id="a-Gl"></a>一切所有悉无所依。<a id="a-Gm"></a>皆能分别诸法章句。<a id="a-Gn"></a>宣畅经典真谛之义。<a id="a-Go"></a>常以等心愍于众生。<a id="a-Gp"></a>应意说法。<a id="a-Gq"></a>令得悦豫。<a id="a-Gr"></a>是为十辩才。<a id="a-Gs"></a>于时颂曰。</p>
  <p id="aGt">讲经无想念　　一切无想行</p>
  <p id="aGu">不着于诸法　　解之悉为空</p>
  <p id="aGv">辩才无限量　　诸法佛所立</p>
  <p id="aGw">一切无所猗　　解之悉本无</p>
  <p id="aGx">菩萨有十事得自在。<a id="a-Gy"></a>何谓为十。<a id="a-Gz"></a>开化众生。<a id="a-H0"></a>照耀诸法。<a id="a-H1"></a>修诸德本。<a id="a-H2"></a>行无极慧。<a id="a-H3"></a>不着禁戒。<a id="a-H4"></a>所造善本。<a id="a-H5"></a>劝助佛道。<a id="a-H6"></a>所行精进。<a id="a-H7"></a>而不退还。<a id="a-H8"></a>降伏众魔。<a id="a-H9"></a>其所爱喜。<a id="a-HA"></a>解了道心。<a id="a-HB"></a>一切佛道。<a id="a-HC"></a>在于邪见。<a id="a-HD"></a>而成正觉。<a id="a-HE"></a>是为十得自在。<a id="a-HF"></a>于时颂曰。</p>
  <p id="aHG">晓开教众生　　得照耀诸法</p>
  <p id="aHH">奉行众德本　　自在无极慧</p>
  <p id="aHI">心皆无所著　　精进不懈惓</p>
  <p id="aHJ">降伏于众魔　　道心得由己</p>
  <p id="aHK">菩萨有十事所施无数。<a id="a-HL"></a>何谓为十。<a id="a-HM"></a>开化一切诸世间难。<a id="a-HN"></a>众生本末亦不可计。<a id="a-HO"></a>经典之事亦不可量。<a id="a-HP"></a>一切所作亦无崖底。<a id="a-HQ"></a>有计诸法崖际难尽。<a id="a-HR"></a>众德之本亦无俦匹。<a id="a-HS"></a>一切诸恶悉无能宣。<a id="a-HT"></a>诸所志愿亦无边际。<a id="a-HU"></a>众行所趣无能为喻。<a id="a-HV"></a>一切菩萨独步无侣。<a id="a-HW"></a>诸佛正觉独尊无双。<a id="a-HX"></a>是为十事。<a id="a-HY"></a>所施无数。<a id="a-HZ"></a>于时颂曰。</p>
  <p id="aHa">世计不可计　　众生无有数</p>
  <p id="aHb">诸法无边际　　所造亦无限</p>
  <p id="aHc">德本无俦匹　　诸恶无处所</p>
  <p id="aHd">菩萨无等侣　　诸佛无俦匹。</p>
  <p id="aHe">菩萨有十事为行等心。<a id="a-Hf"></a>何谓为十。<a id="a-Hg"></a>等心积德。<a id="a-Hh"></a>志愿同等。<a id="a-Hi"></a>众生身意。<a id="a-Hj"></a>亦无有二。<a id="a-Hk"></a>入于人民。<a id="a-Hl"></a>罪福所趣。<a id="a-Hm"></a>普游诸法。<a id="a-Hn"></a>视诸佛土净秽同一。<a id="a-Ho"></a>劝化众生。<a id="a-Hp"></a>使入笃信。<a id="a-Hq"></a>等心诸行。<a id="a-Hr"></a>及众妄想。<a id="a-Hs"></a>皆入诸佛十力无畏。<a id="a-Ht"></a>悉由如来平等之慧。<a id="a-Hu"></a>是为十等心。<a id="a-Hv"></a>于时颂曰。</p>
  <p id="aHw">等心积德本　　兴显一切愿</p>
  <p id="aHx">平等众生心　　罪福无殊异</p>
  <p id="aHy">普入诸经典　　等观诸佛土</p>
  <p id="aHz">愍念诸众生　　使入无异行</p>
  <p id="aI0">菩萨有十事行慧。<a id="a-I1"></a>何谓为十。<a id="a-I2"></a>晓了众生当归解慧。<a id="a-I3"></a>遍入诸国若干刹土。<a id="a-I4"></a>未入者入之。<a id="a-I5"></a>游诸贪网。<a id="a-I6"></a>除去臭秽所游诸界。<a id="a-I7"></a>知其增减。<a id="a-I8"></a>晓了诸法。<a id="a-I9"></a>各各有异。<a id="a-IA"></a>或复一品。<a id="a-IB"></a>普能周旋。<a id="a-IC"></a>众界音声。<a id="a-ID"></a>解世间众想。<a id="a-IE"></a>所住颠倒。<a id="a-IF"></a>所念各异。<a id="a-IG"></a>以一言辞。<a id="a-IH"></a>普入一切诸法言教。<a id="a-II"></a>如来威变。<a id="a-IJ"></a>建立法界。<a id="a-IK"></a>一切众生。<a id="a-IL"></a>处在三世。<a id="a-IM"></a>诸佛入中。<a id="a-IN"></a>训诲无废。<a id="a-IO"></a>皆令入道。<a id="a-IP"></a>是为十事菩萨行慧。<a id="a-IQ"></a>于时颂曰。</p>
  <p id="aIR">信解众生界　　普入诸佛土</p>
  <p id="aIS">悉至于十方　　等观诸世界</p>
  <p id="aIT">诸法无若干　　入不可计身</p>
  <p id="aIU">如来所变化　　开度于三界</p>
  <p id="aIV">菩萨有十事而不自大。<a id="a-IW"></a>何谓为十。<a id="a-IX"></a>不轻慢人。<a id="a-IY"></a>蚊行喘息。<a id="a-IZ"></a>身心谦下。<a id="a-Ia"></a>不轻易人。<a id="a-Ib"></a>不以刹土而自贡高。<a id="a-Ic"></a>若得奉敬不怀自大。<a id="a-Id"></a>不以好音。<a id="a-Ie"></a>而自叹誉。<a id="a-If"></a>行愿备悉。<a id="a-Ig"></a>不以绮饰。<a id="a-Ih"></a>开化众生。<a id="a-Ii"></a>离于懈怠。<a id="a-Ij"></a>成至正觉。<a id="a-Ik"></a>常怀哀愍。<a id="a-Il"></a>讲说经典。<a id="a-Im"></a>不咨嗟身。<a id="a-In"></a>有所建立而不自大。<a id="a-Io"></a>是为十事不自大。<a id="a-Ip"></a>于时颂曰。</p>
  <p id="aIq">不轻慢众生　　得刹土不悦</p>
  <p id="aIr">而奉敬不欢　　离于好音声</p>
  <p id="aIs">无贪诸所愿　　开化于众生</p>
  <p id="aIt">得成最正觉　　颁宣大道慧</p>
  <p id="aIu">说是法时。<a id="a-Iv"></a>天龙鬼神世间人民阿须伦迦留罗甄陀罗摩睺勒。<a id="a-Iw"></a>莫不欢喜。<a id="a-Ix"></a>咸发道意。<a id="a-Iy"></a>师子虎狼。<a id="a-Iz"></a>熊罴鹿党。<a id="a-J0"></a>鱼鳖鼋鼍。<a id="a-J1"></a>诸小小虫。<a id="a-J2"></a>皆有慈心。<a id="a-J3"></a>无相害意。<a id="a-J4"></a>闻所说法。<a id="a-J5"></a>各各欢喜。<a id="a-J6"></a>而发道意。<a id="a-J7"></a>诸天散华。<a id="a-J8"></a>其落如雨。<a id="a-J9"></a>烧众名香。<a id="a-JA"></a>郁如云兴。<a id="a-JB"></a>箜篌乐器。<a id="a-JC"></a>不鼓自鸣。<a id="a-JD"></a>当尔之时。<a id="a-JE"></a>莫不喜敬。</p>
 </body>
</html>