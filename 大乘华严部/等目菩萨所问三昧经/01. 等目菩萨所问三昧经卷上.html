<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘华严部"/>
  <title>等目菩萨所问三昧经卷上</title>
</head>
<body>
  <h1 class="head">等目菩萨所问三昧经卷上</h1>
  <h2>一名普贤菩萨定意</h2>
  <h2>大感动品第一</h2>
  <p>闻如是。一时世尊。游于摩竭境界法静道场。初始得佛。光炜明曜。宣真谛藏。演如来慧。畅三世要。布无挂碍道宝之定。佛时以此普智无极[火*霍]然正受。其定惔怕。忽无形像。亦无中外。静无见闻。所居正受。乃大旷荡。汪洋无极。难遇难闻。亿世之遇。时逮此定。佛定无量。无不昉彻。以悉通慧。得普智力。无限清净。斑赞如来。以无巢窟。陶现佛身。得大空寂微妙之句。乃弘无极佛诸感动。等无所住。而转慧行。名称普世光扬如来。应时之兴。为现佛土。以其一相。了达无相。无相无行。亦复无相。威炎亘然。照于十方。无上佛定。震曜如斯。尽极诸土。同时现变。都世一切。莫不雅奇。</p>
  <p>尔时会场。有一菩萨。名曰普贤。承佛圣旨。而自念曰。今日如来。所现感变。从往古来。所未闻睹。如是瑞应。必有殊特无尽之要。当使他方诸大菩萨咸共受持。即如其像。而为正受。放大金光。照十方土。于光明中。散天华香。而作天乐。其乐柔和。同一洪音。普贤菩萨。告诸族姓子。释迦文佛。今日当演未曾有法。族姓子等。所欲者成。寻顷之时。菩萨大士。如尘之数。普悉来会。</p>
  <p>是时世尊。以大正受。靡不贯焉睹于诸众。无不明尽生者终者。及其成灭。以所正受。悉无不达。旷定普至。无窈不彻。察众来会。纯悉菩萨。皆大童真。为摩诃萨。如十方土尘埃之数。志悉高妙。独步殊特。悉在最署。封拜无上法身无量。而皆具足。名流显称。普至十方。各住要行。所住如佛。势力无敌。猛喻师子。得金刚志。慧无挂碍。智德纯厚。重过须弥。心喻虚空。而不可量。揽总持慧。而自娱乐。晓了诸法本无之界。尽得诸佛相好庄严。皆能分身。十方现化。悉于极世。如佛感动。游步无侣。威神独尊。能于十方。大师子吼。以金刚志。陷碎魔怨。伏之以慈。降顺唯德。却众外道。进退自由。道德正想。佑济一切。皆雷法鼓。已举法幡。震鸣法珂。列竖法幢。其所游居。莫不信解。尔时于是来会菩萨。各随行立字。其名曰刚意菩萨。过意菩萨。说意菩萨。上意菩萨。施意菩萨。龙意菩萨。果意菩萨。调意菩萨。力意菩萨。旷意菩萨。无限意菩萨。解意菩萨。最意菩萨。天意菩萨。祠意菩萨。处意菩萨。事意菩萨。尊意菩萨。法意菩萨。寂意菩萨。德意菩萨。一意菩萨。一相菩萨。善意菩萨。幻意菩萨。大意菩萨。势意菩萨。人意菩萨。佛意菩萨。达意菩萨。长意菩萨。无思菩萨。无边菩萨。严志菩萨。无际菩萨。严本菩萨。深界菩萨。普便菩萨。龙明菩萨。持曜菩萨。佛土菩萨。心王菩萨。一行菩萨。升通菩萨。达慧菩萨。福行菩萨。法炽菩萨。明世菩萨。持世菩萨。兴安菩萨。最上菩萨。无上菩萨。无比菩萨。无等菩萨。明光菩萨。光曜菩萨。美光菩萨。一王菩萨。势业菩萨。法雨菩萨。持妙菩萨。普严菩萨。慧眼菩萨。法首菩萨。慧云菩萨。持地菩萨。法王菩萨。善建菩萨。最愿菩萨。行妙菩萨。慧藏菩萨。意王菩萨。修内意菩萨。普智菩萨。持过地力菩萨。土力势菩萨。善月菩萨。大山顶首菩萨。宝山顶菩萨。放光菩萨。上场王菩萨。无当势场菩萨。无胜威菩萨。大龙首菩萨。道首菩萨。普调菩萨。无退进菩萨。持佛英轮菩萨。无惑菩萨。威行菩萨。无思意菩萨。无量意菩萨。佛变菩萨。无尽藏菩萨。慧首菩萨。法耀菩萨。慧茂藏菩萨。雨觉雨菩萨。边现菩萨。无愚现菩萨。刚通菩萨。慧刚菩萨。金刚耀菩萨。慧刚意菩萨普目菩萨。广目菩萨。吉首菩萨。如佛威菩萨。持佛金刚菩萨。严普智菩萨。慧庄菩萨。普贤慧藏菩萨。如是等十方佛土。如虚空等尘菩萨摩诃萨。一切悉与堕楼近菩萨。(丹本随楼延菩萨)宿共等行。修菩萨德。德皆具足。</p>
  <p>尔时等目菩萨。承佛威神。忽从坐起。偏袒右肩。右膝著地。向佛叉手。白世尊曰。欲问如来平等正觉。若当听许乃敢自陈。佛告等目。随若所问。恣问如来。佛从汝意。当为发遣。令汝欢喜。于时等目。寻白佛言。云何世尊。菩萨。为以几无思议之定。得应普贤菩萨之行。而致与等勇世誓愿。及其所修。庄严定行。于定自在。而以娱乐。以其定力。感动诸定。唯愿如来解说议归。于是世尊。告等目曰。善哉善哉。等目菩萨。乃为去来现在诸佛菩萨。广其道场。宣畅要议而质是问耳。若是等目。普贤菩萨。今在此会。得无思议菩萨感动。为修无量菩萨之行。得无思议菩萨变化。已净菩萨难值之愿。致无退还。菩萨生行。修诸无量。广德净行。等越无量。辩才无碍。以大悲于诸无厌。以诸愿于际无扰。咸当共请此彼。当说诸定正受卓变之行。于时众会。闻彼正士所入名称。皆与恭敬。普有瞻望。欲见普贤菩萨而不睹之。不闻言音及坐处所。所以者何。如来威神。普贤菩萨力之所致。</p>
  <p>尔时等目菩萨。前白佛言。普贤菩萨。今所游在佛告之曰。普贤菩萨。在斯会场吾膝左右。游居不动。时等目菩萨及与大众。以其神力悉观察之。不知所在。重白佛言。吾等不睹普贤菩萨及其坐处。世尊告曰。如是族姓子。汝等不见普贤菩萨身及坐处。所以者何。其普贤菩萨。处深行故。不可得以。其慧行住无碍。得如师子强猛之故。得佛无上感变。寂无碍际。住佛十力法界首藏。致佛威神。严无毁慧。于三世等。诸佛法身。普贤菩萨。净一心界时。等目菩萨。于如来所。闻普贤菩萨德行。修菩萨十定。皆愿见普贤菩萨。思侥推求。等目菩萨。及一切众。都不见普贤菩萨。时等目菩萨。从定寤起。而白佛言。吾以十无数千三昧。而正受。亦不见普贤菩萨身口意行及其处所。亦复不睹所住游行之地。</p>
  <p>佛告等目。如是如是。汝等不见普贤菩萨。所以者何。已学菩萨行无尽地。又是等目。其于明慧幻化字说。宁可分别慧幻色不。曰不可。世尊。其幻化不可处别。况其普贤菩萨。身口意行。见可入处。所以者何。以其深邃无思议德备之故。亦以无量敷演无尽故。解达金刚之慧。取要言之。晓了无量诸法性界。于诸刹土。而无所著。于一切身。解无体行。无所入。无所有法等吾我神足境界。而无毁坏诸住际者。而无著财。以神通解本无。诸族姓子。欲见普贤菩萨者。彼无蔽碍。闻亦无碍。礼敬无碍。心敬无碍。意念无碍。趣向无碍。睹见无碍。修入无碍。求索无碍。普贤菩萨志愿。彼无缚碍。时等目菩萨。及诸菩萨众。咸悕乐欲见普贤菩萨。并共叉手向顶。作是言曰。自归诸佛。自归普贤。三称如是。于是世尊。告等目曰。当察此菩萨大会。吾告敕汝。汝当请普贤菩萨。都向诸方。以其明目。正在身中。以求索普贤。以诸法本而定正受。解法无欲。当以一心。向普贤菩萨。当解本无之际。身之吾我使立诸土。当分别诸根。普使所至。永致普贤。作是行者。乃见普贤。时等目菩萨及会大众。从世尊闻即以头面为礼。咸请普贤。其请之顷。普贤菩萨。兴为感动。使其大众咸见普贤。于世尊足左右。坐大莲华上。其此众会。一切菩萨。出现其身中。于诸国土。莫不见者。其去来普土诸佛。展转相见。诸佛之音。畅三世慧。</p>
  <p>尔时等目及菩萨众。见是变化。咸悦欢喜。率礼普贤。尔时以佛威神亦普贤菩萨宿德所致。天雨众华。纷纷而降。诸天璎珞。箜篌乐器。相和而鸣。天雨泽香。遍诸佛界于虚空中。有天鸾音。诸三恶趣。一时休息。无量大脱菩萨之众。登时悉解普贤菩萨诸德之行。尔时等目。而白佛言。此普贤菩萨之德。为无有量。不可限行。为无称限之行。为无断行。为无转行。普流之行。为无所不周至。为无回还之行。分别诸法行明。无分别随一切方便之行。等过口行。世尊告曰。如是。等目。如尔之言。普贤菩萨。以净无数众生。无极清净。无量功德。兴无数福。修无数相。德备无限。行无等伦。名流无外。无得之行。普益三世。有佛名誉。普而流著。普贤菩萨。行绩若斯。</p>
  <h2>说行定品第二</h2>
  <p>尔时佛告普贤菩萨。当为发遣等目菩萨所欲。并诸菩萨畅诸菩萨场。当说菩萨摩诃萨十定方便。普贤菩萨本行功德。咸修当行。何等十。一曰。得初始大德之明。菩萨摩诃萨方便之善。二名悦向大定之行。得菩萨摩诃萨方便之行。三名明度诸刹之清净。四名修内性之清净。五名过去藏之清净。六名照明慧藏。七名诸佛慧音清净之声彻诸佛土。八名分别一切众生身行法界而得自在。九名得无著旷荡之行。十名得致菩萨摩诃萨大行方便。此为菩萨摩诃萨十大定。此为去来现在诸佛所说。已说今说当说。其诸菩萨。能行十定心。入是者。此名为觉。此名为正觉。此谓如来为持十力。此名为导师。名为大师。名为普智。名为显现。名无尽行。名无限行。名最法导。其得是三昧。为普现诸佛国。于诸国土。游乐自在。彼则督住众生之界。为达众生所入。为致无疑之藏。为入法界要行。为觉明无量法界。为达去来现在诸如来行。为见诸如来法。为述解达诸言说利偶。为得音声字句之行。为具足菩萨清净之行。为得住菩萨诸愿之行。彼于三世。明一时行。了一切无二之行。能说诸佛法。以方便行。转诸法轮。而不回还。悉觉去来现在诸佛之要行。以一佛之觉寤。说诸佛之要。此则诸菩萨法要。彼觉此慧。明了普智。无胜踰者。为具足普贤之行。为明利菩萨诸定慧行。得诸总持。分别三世。得睹去来现在诸佛。成立一切于普智之慧。此则菩萨诸土清净。此则得睹诸佛行处。菩萨得是法要者。于菩萨法界。而有强力。以此十定。畅无边德。德如虚空。为无限之边际。明照无量。为世法王。普于众生。得无量慧。广分十力。明畅闲居。修静之心。普入于寂静之行。以大慈如师子。为慧丈夫。为显法炬。诸德之名。而无断尽。普世声闻缘觉。而无思议。通达法界。已住法积。晓种种说权方便行。明达一切诸音声说。得持无像。解像方便。得净所生。则净佛种分别法等。则与慧等晓解法施。入常方便畅有顺实。普化慧道。明净内性。能普受众行。兴诸道场。慧寤觉道。于菩萨处。而无限尽。普能示现诸大变化。明普智行。觉寤方便。此谓普贤之说。是为菩萨十定广普之行分别之说。此谓菩萨之要行。</p>
  <p>于是等目菩萨。从佛闻知。当应请其彼菩萨。咸乐等目菩萨。所与告诸菩萨众。是族姓子等。有十正受。为应菩萨无余之法。何谓十。兴于佛法以顺慧行。化度众生顺入慧行。明诸国土了声慧行。惟法界慧。受菩萨方便慧行。入不退转菩萨之慧。为诸众生观法慧便。制持心力方便之慧。广入菩萨心行之慧。诸佛普智法兴愿之慧。是族姓子。此谓菩萨摩诃萨十无余荡尽之法。</p>
  <p>又族姓子。复有菩萨摩诃萨十法兴无量心慧。何谓十。谓为明解众生境界。度诸兴起。自了心起。谓过诸佛。兴无数心。奉诸佛德。兴心众养。谓睹佛而有无量。目所见者。兴无量心。谓遇诸佛所入音声。而受度之显无数心。谓诸佛之限。分别遇其方便之慧。是谓贤圣兴无数心。谓如来道入无著之力为兴无数心。谓普智力。当行微妙。兴致佛法。以善分布兴无量心旷荡之行。谓佛境界。而无有量普入之行。为兴无数明心之行。谓佛辩才。内性所愿。皆获而致。求诸佛法兴无数心。谓如来会场。普而入现诸身处兴无数心。是族姓子。菩萨大士。兴十无数心。</p>
  <p>又族姓子。菩萨大士。复有十德入定意慧。何谓为十。一者在东正受。忽南起寤。二者处南正受。在东觉寤。三者东北正受。西南而寤。四者西南正定。东北为寤。五者在南慧定。忽北现寤。六者于北现定。出南而觉。七者西北入定。东南现寤。八者东南而定。西北兴寤。九者居下正受。忽上方寤。十者上方正受。下方亘寤。是族姓子。菩萨大士入十定意分别之慧。又族姓子。菩萨大士。有十大定方便之慧。何谓为十。是族姓子。菩萨大士。现三千大千之土在一莲华之上。自见己身。在其华上。结加趺坐。于三千大千。而现其身。于三千大千。而现其明。于一一方。而立其身。以一一之身。入三千大千之土。于诸刹土。一一四天下。现亿百千菩萨。于一一菩萨行。现亿亿顺度之化。于一一所化。复现亿亿分别。具满诸根。于一一分别诸根。而得具满亿千菩萨。皆是不退转法者。不为一身。亦不多身。亦不入正受。亦不觉寤。譬如族姓子。阿须轮王。其本身长七百由延。神力现身。六十八百千由延。立于大海。出现半身头与须弥山为齐。所现化身。六十八百千由延。于其本体。不有毁减。如本王体。四大之身。亦无疑惑。又于大体。想若他身。于本身者。不想终没。以所王身。憎然一常。以化为乐。化为旷力。以尊能化。所现不疑。亦复无惑。彼阿须伦。怀有贪淫嗔恚愚痴垢毒诸秽。兴邪贡高。处于大海。止有宫殿。由能兴立化身如是。况其菩萨。大士之等。晓了幻化诸法要者。明解睹世。皆如梦耳。知诸佛兴。明达普世。悉了了之。亦如化矣。解诸音声。皆如响耳。观于诸法。而顺度之。又如法身。本之清净。晓入诸法。亦复如是。明了身心。旷无所有。解无数身所入之处。皆发为佛。行道清净。其得住于斯大定者。岂应有疑。况当惑哉。何得闻耶。其行如是。致大定场。睹世现身。身入普世。如彼水神。立于本位。因所受体。变化大身。譬如族姓子。比丘观身。内外不净。亦观色识悉皆如之。精勤修行。菩萨大士。亦复如是。以观法身。而建显行。其所入者。彼悉睹世。亦见世法。于其世法。净无所著。此则菩萨。感动境界。由斯大士。得正定故。是族姓子。菩萨大士。入于普世。世所不动也。</p>
  <h2>神变品第三</h2>
  <p>又族姓子。菩萨大士现三千大千土其数如尘。一一尘土。入而现身。于一一身。现明普照。于一一明。现众色像。复一一相。现有宣畅。一一宣畅。现化众生。而于彼此。菩萨悉知诸土所有。解土欲著。明土清净。晓入诸土。知土所处。了土住止。明晓诸土。知诸土行。如其菩萨。入土如之。如其土菩萨入如之。不以想土。而现所生。不以法本。有所毁土。</p>
  <p>譬如族姓子。日欲出时。日光先照于七宝山。其七宝山。绕须弥山者。明复次彻七山之间。日炎转[火*霍]。山之金精。其明展转。相晃昱昱。夫日行照。从次悉明。日之宫殿。普遍明昺。又日宫殿。弗有其限。亦无所碍。不念所照。亦无所照。又其日光不著于山。亦不离山。其日明者。不在虚空。不离虚空。如是族姓子。菩萨大士。以此之明。人普等住于大定者。斯须一时。一日一夜。半月一月。一岁百岁。及劫兴衰。有著无著。广狭粗细。喜有佛世。及菩萨众。有遇佛时。一切所止。佛土清净。诸所住处。种种类行。普无数众。生死无量。不可思议。有去来见。无去来见。及种种宝。至无量宝。种罪种罪复报。应清净人彼国土处。普念诸土。诸所有土。极于众刹人是菩萨。尽悉现之。都入了现。游之教之。如是族姓子。菩萨大士。以住此定。于诸土不想所止。于诸法不离法本。亦不入土。亦无所想人彼菩萨不想刹外。不想有土。不想无土。不坏土想。亦无所毁。又彼菩萨。于诸法。不一想。不非想。亦不求法。亦不毁法。法界本无皆悉了之。</p>
  <h2>幻事品第四</h2>
  <p>譬如族姓子。幻名帝父。帝界所行。其有善学行此幻者。明晓术已。于四幻道。现此帝父大幻之事。普众咸住。共观视之。诸天都聚。在于一处。现一日七日。半月一月。一岁百岁。复现城墎。县邑聚落。复现江湖渊海。河流诸水。现云兴雨。作此大变。现严诸土。不以所现与岁月诤毁。所现幻化。兴天欢乐。而于幻体。亦无所损。诸天见之。亦无疑怪。是菩萨大士之等。以此大定而为正受。于一刹土。现无数土。有其诸大地水火风。如海宝山。及须弥山。铁围山大铁围山。尽人境界。城墎县邑。及诸聚落。像天宫殿。诸龙宫室。众神所处。香神所居。水神所游。瘿神所之。伎神所乐。恬神所安。又像极世诸所宫殿。及欲色界。至无色界。又小千土中千土。三千大千土。有罪无福。一切众类。转身生死。明达尽之。于彼等念。入以明慧。审见无见。于诸刹土。不有疲劳。弃此刹劳。不有斯劳。弃诸土行。无土无行。所以者何。伏入法故。又彼菩萨。于诸法入无著法。于诸法界。不想有念。空无所行。于诸刹土。不想空行。于诸受身。亦无寿行。因缘诸法。如审谛见。亦无命行。于诸起灭。化转以法。于化无化。菩萨以法。具愿入故。菩萨行寂诸法静故。菩萨行化不想化故。普度众生等如来法之清净故。菩萨法界。行无思议法无取故。菩萨行悲。普悉善权化众生故。菩萨如是。处于一刹。明无数刹所住行处。了无数类众生身行。现于无数菩萨修立。念于无数佛之兴显。受诸如来平等正觉。法要之说。于彼自修菩萨行。于此寂没。而彼等现。于彼寂没。忽此等现。行不毁吾。入于法界。明入寂静。忆念于慧。以益于冥。如彼幻师住于此地。而现幻化。不以现幻。有损于地。所现幻事。依因于地。幻不念昼夜。不坏时节。菩萨如是。以无刹界而入于土。以无国土明了于国。又以国土而晓无国。以无色处现住于色。不以一而毁于二。亦不以二而毁于一。譬如幻名解普土法。入于法幻。明入慧幻。已入慧幻。晓入行幻。已入行幻。而兴慧幻。而以慧幻。了别诸行。如彼幻士。不于地外。而现其幻。亦不在众观人之外。菩萨如是不以虚空入诸国土。不以土外而入虚空所以者何。土入虚空而无毁故。能入国土则入虚空。是彼菩萨。普严庄校。以土境界。入文诸行。等见无见。致以无怀。修明解了。行而观之。一弹指顷。遍无数土。悉了诸所。生于劫过。劫所可行者。以一时间。于无量劫。复过是数。过所兴积。不有惟想此之过劫。一弹指顷。广所现作。不以意念。乐慧幻故。是菩萨学明度无极。以过慧幻。达入世幻。明越法幻。与世幻无诤。普遍慧行。幻极三世。而过无数。幻过通慧。入于心幻。过亿无限。过诸佛幻。普度无极。菩萨如是。解入诸土。都土都悉晓了。永无所著。都亦无念。如彼幻士因帝网幻。普现诸幻。不处于幻。亦无所惑。菩萨如是。得入诸法度无极者。不念入法。入法不惑。是菩萨名广普大定。</p>
  <h2>菩萨乐定品第五</h2>
  <p>又复诸族姓子。等目菩萨摩诃萨。东方去此。过无数佛刹。于彼有土。名最上度无极。于彼有定正受。号无上度无极。如其所过本土。乃得最上之土。其土或有土而正受。或早时。或中时。或复晡时。或西时。或晚时。或念之顷。或斯须之顷。或时节之顷。或五夜间。或十五日间。或一月间。或复一岁间。或百岁间。或千岁间。或千万岁时。或亿万岁时。或亿百千万岁时。或亿那术百千万岁时。或一劫时。或百劫时。或千劫时。或百千劫。或亿千那术劫时。或无数劫时。或无量劫时。或无边幅劫。或复无限劫。或无尽劫时。或无思议劫时。或无限如虚空劫时。或有无限念劫时。或有无限量而过量劫时。而彼菩萨。不以法之时故有住而有欲想。亦不以时节之住而有欲想。又彼菩萨。不以种种之时而起疲劳想。亦不于中而起想。亦无二行。亦无吾作。亦不有念。亦不无念。亦无想念。亦不念坐定。亦不有起想。以一切诸法无限量故。譬如日天子。与诸天而有所照道。日者行之。诸天亦无行止。日亦不夜出。亦不念昼。日日已没。乃知耳。亦非彼天所知也。亦不坏败于夜。菩萨摩诃萨。亦如是。以通此定。于无数国土。而定正受。亦无时节之念。亦无其念想。是谓族姓子。菩萨摩诃萨。所名土最上度无极之定。为无上无比权慧之行也。</p>
</body></html>