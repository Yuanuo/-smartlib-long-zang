<!doctype html>
<html id="z3IBUsdlJ" data-ver="1711">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘律">
  <meta period="姚秦">
 </head>
 <body>
  <h1 id="a1">佛说梵网经卷上</h1>
  <h2 id="a2">菩萨心地品之上</h2>
  <p id="a3">尔时，<a id="a-4"></a>释迦牟尼佛，<a id="a-5"></a>在第四禅地中摩醯首罗天王宫，<a id="a-6"></a>与无量大梵天王，<a id="a-7"></a>不可说不可说菩萨众，<a id="a-8"></a>说莲华台藏世界，<a id="a-9"></a>卢舍那佛所说《心地法门品》。</p>
  <p id="aA">是时，<a id="a-B"></a>释迦身放慧光，<a id="a-C"></a>所照从此天王宫，<a id="a-D"></a>乃至莲华台藏世界。<a id="a-E"></a>其中一切世界一切众生，<a id="a-F"></a>各各相视，<a id="a-G"></a>欢喜快乐，<a id="a-H"></a>而未能知此光，<a id="a-I"></a>光何因何缘，<a id="a-J"></a>皆生疑念。<a id="a-K"></a>无量天人，<a id="a-L"></a>亦生疑念。</p>
  <p id="aM">尔时，<a id="a-N"></a>众中玄通华光主菩萨，<a id="a-O"></a>从大庄严华光明三昧起，<a id="a-P"></a>以佛神力，<a id="a-Q"></a>放金刚白云色光，<a id="a-R"></a>光照一切世界。<a id="a-S"></a>是中一切菩萨皆来集会，<a id="a-T"></a>与共同心异口问此光，<a id="a-U"></a>光为何等相?</p>
  <p id="aV">是时，<a id="a-W"></a>释迦即擎接此世界大众，<a id="a-X"></a>还至莲华台藏世界，<a id="a-Y"></a>百万亿紫金刚光明宫中，<a id="a-Z"></a>见卢舍那佛坐百万亿莲华赫赫光明座上。</p>
  <p id="aa">时释迦及诸大众，<a id="a-b"></a>一时礼敬卢舍那佛足下已，<a id="a-c"></a>释迦佛言：<a id="a-d"></a>“此世界中，<a id="a-e"></a>地及虚空，<a id="a-f"></a>一切众生为何因缘得成菩萨十地道？<a id="a-g"></a>当成佛果为何等相？<a id="a-h"></a>如《佛性本源品》中，<a id="a-i"></a>广问一切菩萨种子。<a id="a-j"></a>”</p>
  <p id="ak">尔时，<a id="a-l"></a>卢舍那佛即大欢喜，<a id="a-m"></a>现虚空光体性，<a id="a-n"></a>本源成佛常住法身三昧，<a id="a-o"></a>示诸大众：<a id="a-p"></a>“是诸佛子，<a id="a-q"></a>谛听！<a id="a-r"></a>善思修行。<a id="a-s"></a>我已百阿僧祇劫修行心地，<a id="a-t"></a>以之为因初舍凡夫，<a id="a-u"></a>成等正觉，<a id="a-v"></a>号为卢舍那，<a id="a-w"></a>住莲华台藏世界海。<a id="a-x"></a>其台周徧有千叶，<a id="a-y"></a>一叶一世界，<a id="a-z"></a>为千世界。<a id="a-10"></a>我化为千释迦，<a id="a-11"></a>据千世界。<a id="a-12"></a>后就一叶世界，<a id="a-13"></a>复有百亿须弥山，<a id="a-14"></a>百亿日月，<a id="a-15"></a>百亿四天下，<a id="a-16"></a>百亿南阎浮提，<a id="a-17"></a>百亿菩萨释迦，<a id="a-18"></a>坐百亿菩提树下，<a id="a-19"></a>各说汝所问菩提萨埵心地。<a id="a-1A"></a>其余九百九十九释迦，<a id="a-1B"></a>各各现千百亿释迦，<a id="a-1C"></a>亦复如是。<a id="a-1D"></a>千叶上佛，<a id="a-1E"></a>是吾化身。<a id="a-1F"></a>千百亿释迦，<a id="a-1G"></a>是千释迦化身。<a id="a-1H"></a>吾以为本源，<a id="a-1I"></a>名为卢舍那佛。<a id="a-1J"></a>”</p>
  <p id="a1K">尔时，<a id="a-1L"></a>莲华台藏座上卢舍那佛，<a id="a-1M"></a>广答告千释迦、<a id="a-1N"></a>千百亿释迦所问《心地法品》：<a id="a-1O"></a>“诸佛当知，<a id="a-1P"></a>坚信忍中，<a id="a-1Q"></a>十发趣心向果：<a id="a-1R"></a>一舍心，<a id="a-1S"></a>二戒心，<a id="a-1T"></a>三忍心，<a id="a-1U"></a>四进心，<a id="a-1V"></a>五定心，<a id="a-1W"></a>六慧心，<a id="a-1X"></a>七愿心，<a id="a-1Y"></a>八护心，<a id="a-1Z"></a>九喜心，<a id="a-1a"></a>十顶心。</p>
  <p id="a1b">“诸佛当知，<a id="a-1c"></a>从是十发趣，<a id="a-1d"></a>入坚法忍中，<a id="a-1e"></a>十长养心向果：<a id="a-1f"></a>一慈心，<a id="a-1g"></a>二悲心，<a id="a-1h"></a>三喜心，<a id="a-1i"></a>四舍心，<a id="a-1j"></a>五施心，<a id="a-1k"></a>六好语心，<a id="a-1l"></a>七益心，<a id="a-1m"></a>八同心，<a id="a-1n"></a>九定心，<a id="a-1o"></a>十慧心。</p>
  <p id="a1p">“诸佛当知，<a id="a-1q"></a>从是十长养心，<a id="a-1r"></a>入坚修忍中，<a id="a-1s"></a>十金刚心向果：<a id="a-1t"></a>一信心，<a id="a-1u"></a>二念心，<a id="a-1v"></a>三回向心，<a id="a-1w"></a>四达心，<a id="a-1x"></a>五直心，<a id="a-1y"></a>六不退心，<a id="a-1z"></a>七大乘心，<a id="a-20"></a>八无相心，<a id="a-21"></a>九慧心，<a id="a-22"></a>十不坏心。</p>
  <p id="a23">“诸佛当知，<a id="a-24"></a>从是十金刚心，<a id="a-25"></a>入坚圣忍中，<a id="a-26"></a>十地向果：<a id="a-27"></a>一体性平等地，<a id="a-28"></a>二体性善慧地，<a id="a-29"></a>三体性光明地，<a id="a-2A"></a>四体性尔炎地，<a id="a-2B"></a>五体性慧照地，<a id="a-2C"></a>六体性华光地，<a id="a-2D"></a>七体性满足地，<a id="a-2E"></a>八体性佛吼地，<a id="a-2F"></a>九体性华严地，<a id="a-2G"></a>十体性入佛界地。</p>
  <p id="a2H">“是四十法门品，<a id="a-2I"></a>我先为菩萨时，<a id="a-2J"></a>修入佛果之根源。<a id="a-2K"></a>如是一切众生，<a id="a-2L"></a>入发趣、<a id="a-2M"></a>长养、<a id="a-2N"></a>金刚、<a id="a-2O"></a>十地，<a id="a-2P"></a>证当成果。<a id="a-2Q"></a>无为无相，<a id="a-2R"></a>大满常住，<a id="a-2S"></a>十力、<a id="a-2T"></a>十八不共行、<a id="a-2U"></a>法身、<a id="a-2V"></a>智身满足。<a id="a-2W"></a>”</p>
  <p id="a2X">尔时，<a id="a-2Y"></a>莲华台藏世界卢舍那佛，<a id="a-2Z"></a>赫赫大光明座上，<a id="a-2a"></a>千华上佛，<a id="a-2b"></a>千百亿佛，<a id="a-2c"></a>一切世界佛。<a id="a-2d"></a>是座中有一菩萨，<a id="a-2e"></a>名华光王大智明菩萨，<a id="a-2f"></a>从坐而立，<a id="a-2g"></a>白卢舍那佛言：<a id="a-2h"></a>“世尊佛，<a id="a-2i"></a>上略开十发趣、<a id="a-2j"></a>十长养、<a id="a-2k"></a>十金刚、<a id="a-2l"></a>十地名相，<a id="a-2m"></a>其一一义中，<a id="a-2n"></a>未可解了，<a id="a-2o"></a>惟愿说之！<a id="a-2p"></a>惟愿说之！<a id="a-2q"></a>妙极金刚宝藏一切智门，<a id="a-2r"></a>《如来百观品》中已明。<a id="a-2s"></a>”</p>
  <p id="a2t">尔时，<a id="a-2u"></a>卢舍那佛言：<a id="a-2v"></a>“千佛谛听！<a id="a-2w"></a>汝先言，<a id="a-2x"></a>云何义者发趣中。</p>
  <p id="a2y">“若佛子，<a id="a-2z"></a>一切舍：<a id="a-30"></a>国土城邑田宅、<a id="a-31"></a>金银明珠、<a id="a-32"></a>男女己身、<a id="a-33"></a>有为诸物，<a id="a-34"></a>一切舍！<a id="a-35"></a>无为无相，<a id="a-36"></a>我人知见假会合成，<a id="a-37"></a>主者造作我见。<a id="a-38"></a>十二因缘，<a id="a-39"></a>无合无散无受者。<a id="a-3A"></a>十二入、<a id="a-3B"></a>十八界、<a id="a-3C"></a>五阴，<a id="a-3D"></a>一切一合相，<a id="a-3E"></a>无我我所相。<a id="a-3F"></a>假成诸法，<a id="a-3G"></a>若内一切法、<a id="a-3H"></a>外一切法，<a id="a-3I"></a>不舍不受。<a id="a-3J"></a>菩萨尔时名如假会观现前，<a id="a-3K"></a>故舍心入空三昧。</p>
  <p id="a3L">“若佛子，<a id="a-3M"></a>戒，<a id="a-3N"></a>非非戒，<a id="a-3O"></a>无受者。<a id="a-3P"></a>十善戒，<a id="a-3Q"></a>无师说法；<a id="a-3R"></a>欺盗乃至邪见，<a id="a-3S"></a>无集者。<a id="a-3T"></a>慈、<a id="a-3U"></a>良、<a id="a-3V"></a>清、<a id="a-3W"></a>直、<a id="a-3X"></a>正、<a id="a-3Y"></a>实、<a id="a-3Z"></a>正见、<a id="a-3a"></a>舍、<a id="a-3b"></a>喜等，<a id="a-3c"></a>是十戒体性，<a id="a-3d"></a>制止八倒。<a id="a-3e"></a>一切性离，<a id="a-3f"></a>一道清净。</p>
  <p id="a3g">“若佛子，<a id="a-3h"></a>忍，<a id="a-3i"></a>有无相慧体性。<a id="a-3j"></a>一切空，<a id="a-3k"></a>空忍。<a id="a-3l"></a>一切处忍，<a id="a-3m"></a>名无生行忍。<a id="a-3n"></a>一切处得，<a id="a-3o"></a>名如苦忍。<a id="a-3p"></a>无量行，<a id="a-3q"></a>一一名忍。<a id="a-3r"></a>无受，<a id="a-3s"></a>无打，<a id="a-3t"></a>无刀杖瞋心，<a id="a-3u"></a>皆如如。<a id="a-3v"></a>无一一谛，<a id="a-3w"></a>一相，<a id="a-3x"></a>无无相，<a id="a-3y"></a>有无有相，<a id="a-3z"></a>非非心相，<a id="a-40"></a>缘无缘相。<a id="a-41"></a>立住动止，<a id="a-42"></a>我人缚解，<a id="a-43"></a>一切法如，<a id="a-44"></a>忍相不可得。</p>
  <p id="a45">“若佛子，<a id="a-46"></a>若四威仪，<a id="a-47"></a>一切时行伏空，<a id="a-48"></a>假会法性。<a id="a-49"></a>登无生山，<a id="a-4A"></a>而见一切有无，<a id="a-4B"></a>如有如无。<a id="a-4C"></a>大地青黄赤白一切入，<a id="a-4D"></a>乃至三宝智性，<a id="a-4E"></a>一切信，<a id="a-4F"></a>进道，<a id="a-4G"></a>空、<a id="a-4H"></a>无生、<a id="a-4I"></a>无作，<a id="a-4J"></a>无慧。<a id="a-4K"></a>起空入世谛法，<a id="a-4L"></a>亦无二相，<a id="a-4M"></a>续空心通达，<a id="a-4N"></a>进分善根。</p>
  <p id="a4O">“若佛子，<a id="a-4P"></a>寂灭，<a id="a-4Q"></a>无相无相，<a id="a-4R"></a>无量行。<a id="a-4S"></a>无量心三昧，<a id="a-4T"></a>凡夫圣人，<a id="a-4U"></a>无不入三昧，<a id="a-4V"></a>体性相应。<a id="a-4W"></a>一切以定力故，<a id="a-4X"></a>我、<a id="a-4Y"></a>人、<a id="a-4Z"></a>作者、<a id="a-4a"></a>受者，<a id="a-4b"></a>一切缚见性，<a id="a-4c"></a>是障因缘，<a id="a-4d"></a>散风动心，<a id="a-4e"></a>不寂而灭。<a id="a-4f"></a>空空八倒，<a id="a-4g"></a>无缘。<a id="a-4h"></a>假静慧观，<a id="a-4i"></a>一切假会，<a id="a-4j"></a>念念寂灭。<a id="a-4k"></a>一切三界果罪性，<a id="a-4l"></a>皆由定灭，<a id="a-4m"></a>而生一切善。</p>
  <p id="a4n">“若佛子，<a id="a-4o"></a>空慧非无缘，<a id="a-4p"></a>知体名心。<a id="a-4q"></a>分别一切法，<a id="a-4r"></a>假名主者，<a id="a-4s"></a>与道通同。<a id="a-4t"></a>取果行因，<a id="a-4u"></a>入圣舍凡，<a id="a-4v"></a>灭罪起福，<a id="a-4w"></a>缚解，<a id="a-4x"></a>尽是体性功用。<a id="a-4y"></a>一切见，<a id="a-4z"></a>常、<a id="a-50"></a>乐、<a id="a-51"></a>我、<a id="a-52"></a>净，<a id="a-53"></a>烦恼慧性不明故，<a id="a-54"></a>以慧为首，<a id="a-55"></a>修不可说观慧，<a id="a-56"></a>入中道一谛。<a id="a-57"></a>其无明障慧，<a id="a-58"></a>非相、<a id="a-59"></a>非来、<a id="a-5A"></a>非缘、<a id="a-5B"></a>非罪、<a id="a-5C"></a>非八倒，<a id="a-5D"></a>无生灭。<a id="a-5E"></a>慧光明焰，<a id="a-5F"></a>为照乐虚。<a id="a-5G"></a>方便转变神通，<a id="a-5H"></a>以智体性所为，<a id="a-5I"></a>慧用故。</p>
  <p id="a5J">“若佛子，<a id="a-5K"></a>愿，<a id="a-5L"></a>愿大求，<a id="a-5M"></a>一切求。<a id="a-5N"></a>以果行因，<a id="a-5O"></a>故愿心连，<a id="a-5P"></a>愿心连相续百劫，<a id="a-5Q"></a>得佛灭罪。<a id="a-5R"></a>求求至心，<a id="a-5S"></a>无生空一愿，<a id="a-5T"></a>观观入定照。<a id="a-5U"></a>无量见缚，<a id="a-5V"></a>以求心故解脱；<a id="a-5W"></a>无量妙行，<a id="a-5X"></a>以求心成菩提；<a id="a-5Y"></a>无量功德，<a id="a-5Z"></a>以求为本。<a id="a-5a"></a>初发求心，<a id="a-5b"></a>中间修道，<a id="a-5c"></a>行满愿故，<a id="a-5d"></a>佛果便成。<a id="a-5e"></a>观一谛中道，<a id="a-5f"></a>非阴、<a id="a-5g"></a>非界、<a id="a-5h"></a>非没生，<a id="a-5i"></a>见见非，<a id="a-5j"></a>解慧。<a id="a-5k"></a>是愿体性，<a id="a-5l"></a>一切行本源。</p>
  <p id="a5m">“若佛子，<a id="a-5n"></a>护三宝，<a id="a-5o"></a>护一切行功德，<a id="a-5p"></a>使外道八倒、<a id="a-5q"></a>恶邪见，<a id="a-5r"></a>不娆正信，<a id="a-5s"></a>灭我缚、<a id="a-5t"></a>见缚。<a id="a-5u"></a>无生照达二谛，<a id="a-5v"></a>观心现前，<a id="a-5w"></a>以护根本，<a id="a-5x"></a>无相护，<a id="a-5y"></a>护空、<a id="a-5z"></a>无作、<a id="a-60"></a>无相。<a id="a-61"></a>以心慧连慧连，<a id="a-62"></a>入无生空道、<a id="a-63"></a>智道，<a id="a-64"></a>皆明光明光。<a id="a-65"></a>护观入空、<a id="a-66"></a>假，<a id="a-67"></a>分分幻化，<a id="a-68"></a>幻化所起，<a id="a-69"></a>如无如无，<a id="a-6A"></a>法体集散不可护。<a id="a-6B"></a>观法亦尔。</p>
  <p id="a6C">“若佛子，<a id="a-6D"></a>见他人得乐，<a id="a-6E"></a>常生喜悦，<a id="a-6F"></a>及一切物。<a id="a-6G"></a>假空照寂，<a id="a-6H"></a>而不入有为，<a id="a-6I"></a>不无寂然大乐。<a id="a-6J"></a>无合有受，<a id="a-6K"></a>而化有法，<a id="a-6L"></a>而见云假。<a id="a-6M"></a>法性平等一观，<a id="a-6N"></a>心心行多闻，<a id="a-6O"></a>一切佛行功德，<a id="a-6P"></a>无相喜智，<a id="a-6Q"></a>心心生念而静照乐心，<a id="a-6R"></a>缘一切法。</p>
  <p id="a6S">“若佛子，<a id="a-6T"></a>是人最上智，<a id="a-6U"></a>灭无我轮、<a id="a-6V"></a>见疑身、<a id="a-6W"></a>一切瞋等。<a id="a-6X"></a>如顶观连，<a id="a-6Y"></a>观连如顶，<a id="a-6Z"></a>法界中因果，<a id="a-6a"></a>如如一道。<a id="a-6b"></a>最胜上如顶，<a id="a-6c"></a>如人顶。<a id="a-6d"></a>非非身见，<a id="a-6e"></a>六十二见，<a id="a-6f"></a>五众生灭，<a id="a-6g"></a>神我主人，<a id="a-6h"></a>动转屈伸，<a id="a-6i"></a>无受无行可捉缚者。<a id="a-6j"></a>是人尔时，<a id="a-6k"></a>入内空值道，<a id="a-6l"></a>心心众生。<a id="a-6m"></a>不见缘，<a id="a-6n"></a>不见非缘，<a id="a-6o"></a>住顶三昧。<a id="a-6p"></a>寂灭定发行趣道，<a id="a-6q"></a>性实、<a id="a-6r"></a>我人常见、<a id="a-6s"></a>八倒、<a id="a-6t"></a>生缘，<a id="a-6u"></a>不二法门，<a id="a-6v"></a>不受八难，<a id="a-6w"></a>幻化果，<a id="a-6x"></a>毕竟不受。<a id="a-6y"></a>唯一众生，<a id="a-6z"></a>去来坐立，<a id="a-70"></a>修行灭罪，<a id="a-71"></a>除十恶，<a id="a-72"></a>生十善，<a id="a-73"></a>入道、<a id="a-74"></a>正人、<a id="a-75"></a>正智、<a id="a-76"></a>正行。<a id="a-77"></a>菩萨达观现前，<a id="a-78"></a>不受六道果，<a id="a-79"></a>必不退佛种性中，<a id="a-7A"></a>生生入佛家，<a id="a-7B"></a>不离正信。<a id="a-7C"></a>上《十天光品》广说。<a id="a-7D"></a>”</p>
  <p id="a7E">卢舍那佛言：<a id="a-7F"></a>“千佛谛听！<a id="a-7G"></a>汝先问，<a id="a-7H"></a>长养十心者。</p>
  <p id="a7I">“若佛子，<a id="a-7J"></a>常行慈心，<a id="a-7K"></a>生乐因已。<a id="a-7L"></a>于无我智中，<a id="a-7M"></a>乐相应观入法，<a id="a-7N"></a>受、<a id="a-7O"></a>想、<a id="a-7P"></a>行、<a id="a-7Q"></a>识、<a id="a-7R"></a>色等大法中，<a id="a-7S"></a>无生、<a id="a-7T"></a>无住、<a id="a-7U"></a>无灭，<a id="a-7V"></a>如幻如化，<a id="a-7W"></a>如如无二。<a id="a-7X"></a>故一切修行成法轮，<a id="a-7Y"></a>化被一切，<a id="a-7Z"></a>能生正信，<a id="a-7a"></a>不由魔教。<a id="a-7b"></a>亦能使一切众生，<a id="a-7c"></a>得慈乐果。<a id="a-7d"></a>非实，<a id="a-7e"></a>非善恶果，<a id="a-7f"></a>解空体性三昧。</p>
  <p id="a7g">“若佛子，<a id="a-7h"></a>以悲空空无相，<a id="a-7i"></a>悲缘行道，<a id="a-7j"></a>自灭一切苦。<a id="a-7k"></a>于一切众生无量苦中生智，<a id="a-7l"></a>不杀生缘，<a id="a-7m"></a>不杀法缘，<a id="a-7n"></a>不著我缘。<a id="a-7o"></a>故常行不杀、<a id="a-7p"></a>不盗、<a id="a-7q"></a>不淫，<a id="a-7r"></a>而一切众生不恼，<a id="a-7s"></a>发菩提心者。<a id="a-7t"></a>于空见一切法如实相，<a id="a-7u"></a>种性行中生道智心，<a id="a-7v"></a>于六亲六怨，<a id="a-7w"></a>亲怨三品中，<a id="a-7x"></a>与上乐智；<a id="a-7y"></a>上怨缘中，<a id="a-7z"></a>九品得乐果。<a id="a-80"></a>空现时，<a id="a-81"></a>自身他一切众生，<a id="a-82"></a>平等一乐，<a id="a-83"></a>起大悲。</p>
  <p id="a84">“若佛子，<a id="a-85"></a>悦喜，<a id="a-86"></a>无生心时，<a id="a-87"></a>种性体相道智，<a id="a-88"></a>空空喜心。<a id="a-89"></a>不著我所，<a id="a-8A"></a>出没三世因果无集。<a id="a-8B"></a>一切有，<a id="a-8C"></a>入空观行成，<a id="a-8D"></a>等喜一切众生。<a id="a-8E"></a>起空入道，<a id="a-8F"></a>舍恶知识，<a id="a-8G"></a>求善知识，<a id="a-8H"></a>示我好道。<a id="a-8I"></a>使诸众生，<a id="a-8J"></a>入佛法家，<a id="a-8K"></a>法中常起欢喜。<a id="a-8L"></a>入佛位中，<a id="a-8M"></a>复是诸众生，<a id="a-8N"></a>入正信，<a id="a-8O"></a>舍邪见，<a id="a-8P"></a>背六道苦，<a id="a-8Q"></a>故喜。</p>
  <p id="a8R">“若佛子，<a id="a-8S"></a>常生舍心，<a id="a-8T"></a>无造、<a id="a-8U"></a>无相、<a id="a-8V"></a>空法中，<a id="a-8W"></a>如虚空。<a id="a-8X"></a>于善恶、<a id="a-8Y"></a>有见无见、<a id="a-8Z"></a>罪福二中，<a id="a-8a"></a>平等一照，<a id="a-8b"></a>非人非我所心，<a id="a-8c"></a>而自他体性不可得，<a id="a-8d"></a>为大舍。<a id="a-8e"></a>及自身肉手足、<a id="a-8f"></a>男女国城，<a id="a-8g"></a>如幻如化，<a id="a-8h"></a>水流灯焰，<a id="a-8i"></a>一切舍。<a id="a-8j"></a>而无生心，<a id="a-8k"></a>常修其舍。</p>
  <p id="a8l">“若佛子，<a id="a-8m"></a>能以施心被一切众生，<a id="a-8n"></a>身施、<a id="a-8o"></a>口施、<a id="a-8p"></a>意施、<a id="a-8q"></a>财施、<a id="a-8r"></a>法施，<a id="a-8s"></a>教导一切众生。<a id="a-8t"></a>内身、<a id="a-8u"></a>外身、<a id="a-8v"></a>国城、<a id="a-8w"></a>男女、<a id="a-8x"></a>田宅，<a id="a-8y"></a>皆如如相。<a id="a-8z"></a>乃至无念财物，<a id="a-90"></a>受者、<a id="a-91"></a>施者，<a id="a-92"></a>亦内亦外，<a id="a-93"></a>无合无散。<a id="a-94"></a>无心行化，<a id="a-95"></a>达理达施，<a id="a-96"></a>一切相现在行。</p>
  <p id="a97">“若佛子，<a id="a-98"></a>入体性爱语三昧。<a id="a-99"></a>第一义谛法语义、<a id="a-9A"></a>一切实语言，<a id="a-9B"></a>皆顺一语。<a id="a-9C"></a>调和一切众生心，<a id="a-9D"></a>无瞋无诤。<a id="a-9E"></a>一切法空智无缘，<a id="a-9F"></a>常生爱心，<a id="a-9G"></a>行顺佛意，<a id="a-9H"></a>亦顺一切他人，<a id="a-9I"></a>以圣法语教诸众生，<a id="a-9J"></a>常行如心，<a id="a-9K"></a>发起善根。</p>
  <p id="a9L">“若佛子，<a id="a-9M"></a>利益心时，<a id="a-9N"></a>以实智体性，<a id="a-9O"></a>广行智道，<a id="a-9P"></a>集一切明焰法门，<a id="a-9Q"></a>集观行七财，<a id="a-9R"></a>前人得利益故。<a id="a-9S"></a>受身命而入利益三昧，<a id="a-9T"></a>现一切身、<a id="a-9U"></a>一切口、<a id="a-9V"></a>一切意，<a id="a-9W"></a>而震动大世界。<a id="a-9X"></a>一切所为所作，<a id="a-9Y"></a>他人入法种、<a id="a-9Z"></a>空种、<a id="a-9a"></a>道种中，<a id="a-9b"></a>得益得乐。<a id="a-9c"></a>现形六道，<a id="a-9d"></a>无量苦恼之事，<a id="a-9e"></a>不以为患，<a id="a-9f"></a>但益人为利。</p>
  <p id="a9g">“若佛子，<a id="a-9h"></a>以道性智，<a id="a-9i"></a>同空无生法中，<a id="a-9j"></a>以无我智，<a id="a-9k"></a>同生无二。<a id="a-9l"></a>空同源境，<a id="a-9m"></a>诸法如相，<a id="a-9n"></a>常生、<a id="a-9o"></a>常住、<a id="a-9p"></a>常灭。<a id="a-9q"></a>世法相续，<a id="a-9r"></a>流转无量，<a id="a-9s"></a>而能现无量形身色心等业，<a id="a-9t"></a>入诸六道，<a id="a-9u"></a>一切事同。<a id="a-9v"></a>空同无生，<a id="a-9w"></a>我同无物，<a id="a-9x"></a>而分身散形故，<a id="a-9y"></a>入同法三昧。</p>
  <p id="a9z">“若佛子，<a id="a-A0"></a>复从定心，<a id="a-A1"></a>观慧证空，<a id="a-A2"></a>心心静缘。<a id="a-A3"></a>于我所法，<a id="a-A4"></a>识界、<a id="a-A5"></a>色界中，<a id="a-A6"></a>而不动转。<a id="a-A7"></a>逆顺出没，<a id="a-A8"></a>故常入百三昧、<a id="a-A9"></a>十禅支。<a id="a-AA"></a>以一念智作是见，<a id="a-AB"></a>一切我人，<a id="a-AC"></a>若内若外，<a id="a-AD"></a>众生种子，<a id="a-AE"></a>皆无合散，<a id="a-AF"></a>集成起作，<a id="a-AG"></a>而不可得。</p>
  <p id="aAH">“若佛子，<a id="a-AI"></a>作慧见心，<a id="a-AJ"></a>观诸邪见结患等缚，<a id="a-AK"></a>无决定体性，<a id="a-AL"></a>顺忍空同故。<a id="a-AM"></a>非阴、<a id="a-AN"></a>非界、<a id="a-AO"></a>非入，<a id="a-AP"></a>非众生，<a id="a-AQ"></a>非一我，<a id="a-AR"></a>非因果，<a id="a-AS"></a>非三世法。<a id="a-AT"></a>慧性起，<a id="a-AU"></a>光光一焰，<a id="a-AV"></a>明明见虚，<a id="a-AW"></a>无受。<a id="a-AX"></a>其慧、<a id="a-AY"></a>方便，<a id="a-AZ"></a>生长养心，<a id="a-Aa"></a>是心入起空空道，<a id="a-Ab"></a>发无生心。<a id="a-Ac"></a>《上千海眼王品》，<a id="a-Ad"></a>已说心百法明门。<a id="a-Ae"></a>”</p>
  <p id="aAf">卢舍那佛言：<a id="a-Ag"></a>“千佛谛听！<a id="a-Ah"></a>汝先言，<a id="a-Ai"></a>金刚种子有十心。</p>
  <p id="aAj">“若佛子，<a id="a-Ak"></a>信者，<a id="a-Al"></a>一切行以信为首，<a id="a-Am"></a>众德根本，<a id="a-An"></a>不起外道邪见心；<a id="a-Ao"></a>诸见名著，<a id="a-Ap"></a>结有造业，<a id="a-Aq"></a>必不受。<a id="a-Ar"></a>人空无为法中，<a id="a-As"></a>三相无无，<a id="a-At"></a>无生无生，<a id="a-Au"></a>无住住，<a id="a-Av"></a>无灭灭，<a id="a-Aw"></a>无有一切法空。<a id="a-Ax"></a>世谛、<a id="a-Ay"></a>第一义谛智，<a id="a-Az"></a>尽灭异空，<a id="a-B0"></a>色空，<a id="a-B1"></a>细心心空。<a id="a-B2"></a>细心心心空故，<a id="a-B3"></a>信信寂灭，<a id="a-B4"></a>无体性，<a id="a-B5"></a>相合亦无依。<a id="a-B6"></a>然主者我、<a id="a-B7"></a>人，<a id="a-B8"></a>名用，<a id="a-B9"></a>三界假我，<a id="a-BA"></a>我无得集相，<a id="a-BB"></a>故名无相信。</p>
  <p id="aBC">“若佛子，<a id="a-BD"></a>作念六念常觉，<a id="a-BE"></a>乃至常施，<a id="a-BF"></a>第一义谛。<a id="a-BG"></a>空，<a id="a-BH"></a>无著无解，<a id="a-BI"></a>生、<a id="a-BJ"></a>住、<a id="a-BK"></a>灭相，<a id="a-BL"></a>不动、<a id="a-BM"></a>不到去来。<a id="a-BN"></a>而于诸业受者，<a id="a-BO"></a>一合相，<a id="a-BP"></a>回向入法界智。<a id="a-BQ"></a>慧慧相乘，<a id="a-BR"></a>乘乘寂灭，<a id="a-BS"></a>焰焰无常，<a id="a-BT"></a>光光无无，<a id="a-BU"></a>生生不起，<a id="a-BV"></a>转易空道。<a id="a-BW"></a>变前转后，<a id="a-BX"></a>变转化化，<a id="a-BY"></a>化转转变。<a id="a-BZ"></a>同时同住，<a id="a-Ba"></a>焰焰一相，<a id="a-Bb"></a>生灭一时。<a id="a-Bc"></a>已变、<a id="a-Bd"></a>未变、<a id="a-Be"></a>变变，<a id="a-Bf"></a>化亦得一，<a id="a-Bg"></a>受亦如是。</p>
  <p id="aBh">“若佛子，<a id="a-Bi"></a>深心者，<a id="a-Bj"></a>第一义空。<a id="a-Bk"></a>于实法空智，<a id="a-Bl"></a>照有、<a id="a-Bm"></a>实谛。<a id="a-Bn"></a>业道相续，<a id="a-Bo"></a>因缘中道，<a id="a-Bp"></a>名为实谛。<a id="a-Bq"></a>假名诸法，<a id="a-Br"></a>我、<a id="a-Bs"></a>人、<a id="a-Bt"></a>主者，<a id="a-Bu"></a>名为世谛。<a id="a-Bv"></a>于此二有谛，<a id="a-Bw"></a>深深入空，<a id="a-Bx"></a>而无去来，<a id="a-By"></a>幻化受果而无受，<a id="a-Bz"></a>故深深心解脱。</p>
  <p id="aC0">“若佛子，<a id="a-C1"></a>达照者，<a id="a-C2"></a>忍顺一切实性，<a id="a-C3"></a>性性无缚无解。<a id="a-C4"></a>无礙，<a id="a-C5"></a>法达、<a id="a-C6"></a>义达、<a id="a-C7"></a>辞达、<a id="a-C8"></a>教化达，<a id="a-C9"></a>三世因果，<a id="a-CA"></a>众生根行，<a id="a-CB"></a>如如。<a id="a-CC"></a>不合不散，<a id="a-CD"></a>无实用，<a id="a-CE"></a>无用，<a id="a-CF"></a>无名用，<a id="a-CG"></a>用用一切空。<a id="a-CH"></a>空空照达空，<a id="a-CI"></a>名为通达一切法空。<a id="a-CJ"></a>空空如如，<a id="a-CK"></a>相不可得。</p>
  <p id="aCL">“若佛子，<a id="a-CM"></a>直者，<a id="a-CN"></a>直照取缘神我，<a id="a-CO"></a>入无生智，<a id="a-CP"></a>无明、<a id="a-CQ"></a>神我空。<a id="a-CR"></a>空中空，<a id="a-CS"></a>空空理心，<a id="a-CT"></a>在有在无，<a id="a-CU"></a>而不坏道种子。<a id="a-CV"></a>无漏中道一观，<a id="a-CW"></a>而教化一切十方众生，<a id="a-CX"></a>转一切众生，<a id="a-CY"></a>皆萨婆若。<a id="a-CZ"></a>空直直性，<a id="a-Ca"></a>直行，<a id="a-Cb"></a>于空三界生者，<a id="a-Cc"></a>结缚而不受。</p>
  <p id="aCd">“若佛子，<a id="a-Ce"></a>不退心者，<a id="a-Cf"></a>不入一切凡夫地，<a id="a-Cg"></a>不起新长养诸见，<a id="a-Ch"></a>亦复不起集因。<a id="a-Ci"></a>相似我人，<a id="a-Cj"></a>入三界业，<a id="a-Ck"></a>亦行空，<a id="a-Cl"></a>而不住退。<a id="a-Cm"></a>解脱，<a id="a-Cn"></a>于第一中道一合行，<a id="a-Co"></a>故不行退。<a id="a-Cp"></a>本际无二故，<a id="a-Cq"></a>而不念退。<a id="a-Cr"></a>空生观智如如，<a id="a-Cs"></a>相续乘乘，<a id="a-Ct"></a>心入不二，<a id="a-Cu"></a>常空生心，<a id="a-Cv"></a>一道一净，<a id="a-Cw"></a>为不退一道一照。</p>
  <p id="aCx">“若佛子，<a id="a-Cy"></a>独大乘心者，<a id="a-Cz"></a>解解一空故。<a id="a-D0"></a>一切行心，<a id="a-D1"></a>名一乘。<a id="a-D2"></a>乘一空智，<a id="a-D3"></a>智乘、<a id="a-D4"></a>行乘，<a id="a-D5"></a>乘智心心，<a id="a-D6"></a>任载任用。<a id="a-D7"></a>任载，<a id="a-D8"></a>任一切众生，<a id="a-D9"></a>度三界河、<a id="a-DA"></a>结缚河、<a id="a-DB"></a>生灭河。<a id="a-DC"></a>行者，<a id="a-DD"></a>坐乘。<a id="a-DE"></a>任用，<a id="a-DF"></a>载用智乘，<a id="a-DG"></a>趣入佛海故。<a id="a-DH"></a>一切众生，<a id="a-DI"></a>未得空智任用，<a id="a-DJ"></a>不名为大乘，<a id="a-DK"></a>但名乘得度苦海。</p>
  <p id="aDL">“若佛子，<a id="a-DM"></a>无相心者，<a id="a-DN"></a>妄想解脱，<a id="a-DO"></a>照般若波罗蜜无二。<a id="a-DP"></a>一切结业、<a id="a-DQ"></a>三世法，<a id="a-DR"></a>如如一谛。<a id="a-DS"></a>而行于无生空，<a id="a-DT"></a>自知得成佛，<a id="a-DU"></a>一切佛是我等师，<a id="a-DV"></a>一切贤圣是我同学，<a id="a-DW"></a>皆同无生空，<a id="a-DX"></a>故名无相心。</p>
  <p id="aDY">“若佛子，<a id="a-DZ"></a>如如慧者，<a id="a-Da"></a>无量法界，<a id="a-Db"></a>无集，<a id="a-Dc"></a>无受生，<a id="a-Dd"></a>生生烦恼而不缚。<a id="a-De"></a>一切法门，<a id="a-Df"></a>一切贤所行道，<a id="a-Dg"></a>一切圣所观法，<a id="a-Dh"></a>所有亦如是。<a id="a-Di"></a>一切佛教化方便法，<a id="a-Dj"></a>我皆集在心中。<a id="a-Dk"></a>外道一切论，<a id="a-Dl"></a>邪定功用，<a id="a-Dm"></a>幻化，<a id="a-Dn"></a>魔说、<a id="a-Do"></a>佛说，<a id="a-Dp"></a>皆分别入二谛处。<a id="a-Dq"></a>非一非二，<a id="a-Dr"></a>非有阴、<a id="a-Ds"></a>界、<a id="a-Dt"></a>入，<a id="a-Du"></a>是慧光明，<a id="a-Dv"></a>光明照性，<a id="a-Dw"></a>入一切法。</p>
  <p id="aDx">“若佛子，<a id="a-Dy"></a>不坏心者，<a id="a-Dz"></a>入圣地智，<a id="a-E0"></a>近解脱位，<a id="a-E1"></a>得道正门，<a id="a-E2"></a>明菩提心，<a id="a-E3"></a>伏忍顺空，<a id="a-E4"></a>八魔不坏，<a id="a-E5"></a>众圣摩顶，<a id="a-E6"></a>诸佛劝发，<a id="a-E7"></a>入摩顶三昧。<a id="a-E8"></a>放身光，<a id="a-E9"></a>光照十方佛土，<a id="a-EA"></a>入佛威神，<a id="a-EB"></a>出没自在，<a id="a-EC"></a>动大千界，<a id="a-ED"></a>与平等地心，<a id="a-EE"></a>无二无别，<a id="a-EF"></a>而非中观知道。<a id="a-EG"></a>以三昧力故，<a id="a-EH"></a>光中见佛，<a id="a-EI"></a>无量国土现为说法。<a id="a-EJ"></a>尔时即得顶三昧，<a id="a-EK"></a>证虚空平等地，<a id="a-EL"></a>总持法门，<a id="a-EM"></a>圣行满足，<a id="a-EN"></a>心心行空。<a id="a-EO"></a>空空慧中道，<a id="a-EP"></a>无相照故，<a id="a-EQ"></a>一切相灭，<a id="a-ER"></a>得金刚三昧法门，<a id="a-ES"></a>入一切行门，<a id="a-ET"></a>入虚空平等地。<a id="a-EU"></a>如《佛华经》中广说。<a id="a-EV"></a>”</p>
  <p id="aEW"></p>
  <p id="aEX">卢舍那佛言：<a id="a-EY"></a>“千佛谛听！<a id="a-EZ"></a>汝先问，<a id="a-Ea"></a>地者有何义。</p>
  <p id="aEb">“若佛子，<a id="a-Ec"></a>菩提萨埵，<a id="a-Ed"></a>入平等慧体性地。<a id="a-Ee"></a>真实法化，<a id="a-Ef"></a>一切行华光满足。<a id="a-Eg"></a>四天果乘用，<a id="a-Eh"></a>任化无方，<a id="a-Ei"></a>理化神通。<a id="a-Ej"></a>十力、<a id="a-Ek"></a>十号、<a id="a-El"></a>十八不共法，<a id="a-Em"></a>住佛净土。<a id="a-En"></a>无量大愿，<a id="a-Eo"></a>辩才无畏，<a id="a-Ep"></a>一切论，<a id="a-Eq"></a>一切行，<a id="a-Er"></a>我皆得入。<a id="a-Es"></a>生出佛家，<a id="a-Et"></a>坐佛性地，<a id="a-Eu"></a>一切障礙、<a id="a-Ev"></a>凡夫因果，<a id="a-Ew"></a>毕竟不受，<a id="a-Ex"></a>大乐欢喜。<a id="a-Ey"></a>从一佛土，<a id="a-Ez"></a>入无量佛土。<a id="a-F0"></a>从一劫，<a id="a-F1"></a>入无量劫。<a id="a-F2"></a>不可说法，<a id="a-F3"></a>为可说法。<a id="a-F4"></a>反照见一切法，<a id="a-F5"></a>逆顺见一切法，<a id="a-F6"></a>常入二谛，<a id="a-F7"></a>而在第一义中。<a id="a-F8"></a>以一智，<a id="a-F9"></a>知十地次第，<a id="a-FA"></a>一一事示众生，<a id="a-FB"></a>而常心心中道。<a id="a-FC"></a>以一智，<a id="a-FD"></a>知一切佛土殊品，<a id="a-FE"></a>及佛所说法，<a id="a-FF"></a>而身心不变。<a id="a-FG"></a>以一智，<a id="a-FH"></a>知十二因缘、<a id="a-FI"></a>十恶种性，<a id="a-FJ"></a>而常住善道。<a id="a-FK"></a>以一切智，<a id="a-FL"></a>见有无二相。<a id="a-FM"></a>以一智，<a id="a-FN"></a>知入十禅支、<a id="a-FO"></a>行三十七道，<a id="a-FP"></a>而现一切色身六道。<a id="a-FQ"></a>以一智，<a id="a-FR"></a>知十方色色，<a id="a-FS"></a>分分了起，<a id="a-FT"></a>入受色报，<a id="a-FU"></a>而心心无缚。<a id="a-FV"></a>光光照一切，<a id="a-FW"></a>是故无生信忍空慧，<a id="a-FX"></a>常现在前。<a id="a-FY"></a>从一地二地，<a id="a-FZ"></a>乃至佛界，<a id="a-Fa"></a>其中间一切法门，<a id="a-Fb"></a>一时而行故。<a id="a-Fc"></a>略出平等地功德海藏行愿，<a id="a-Fd"></a>如海一渧，<a id="a-Fe"></a>毛头许事。</p>
  <p id="aFf">“若佛子，<a id="a-Fg"></a>菩提萨埵善慧体性地。<a id="a-Fh"></a>清净明达一切善根，<a id="a-Fi"></a>所谓慈、<a id="a-Fj"></a>悲、<a id="a-Fk"></a>喜、<a id="a-Fl"></a>舍、<a id="a-Fm"></a>慧，<a id="a-Fn"></a>一切功德本。<a id="a-Fo"></a>从观入大空慧方便道智中，<a id="a-Fp"></a>见诸众生，<a id="a-Fq"></a>无非苦谛，<a id="a-Fr"></a>皆有识心，<a id="a-Fs"></a>三恶道、<a id="a-Ft"></a>刀杖、<a id="a-Fu"></a>一切苦恼缘中生识，<a id="a-Fv"></a>名为苦谛。<a id="a-Fw"></a>三苦相者，<a id="a-Fx"></a>如者，<a id="a-Fy"></a>如身初觉，<a id="a-Fz"></a>从刀杖、<a id="a-G0"></a>身色阴，<a id="a-G1"></a>二缘中生觉，<a id="a-G2"></a>为行苦缘。<a id="a-G3"></a>次意地觉，<a id="a-G4"></a>缘身觉所缘，<a id="a-G5"></a>得刀杖及身疮肿等法，<a id="a-G6"></a>故觉苦苦缘。<a id="a-G7"></a>重故苦苦。<a id="a-G8"></a>次受行觉二心，<a id="a-G9"></a>缘向身色阴，<a id="a-GA"></a>坏疮中，<a id="a-GB"></a>生苦觉故，<a id="a-GC"></a>名为坏苦缘。<a id="a-GD"></a>是以三觉，<a id="a-GE"></a>次第生三心故，<a id="a-GF"></a>为苦、<a id="a-GG"></a>苦苦。<a id="a-GH"></a>一切有心众生，<a id="a-GI"></a>见是三苦，<a id="a-GJ"></a>起无量苦恼因缘，<a id="a-GK"></a>故我于是中，<a id="a-GL"></a>入教化道三昧，<a id="a-GM"></a>现一切色身，<a id="a-GN"></a>于六道中，<a id="a-GO"></a>十种辩才说诸法门。<a id="a-GP"></a>谓苦识、<a id="a-GQ"></a>苦缘、<a id="a-GR"></a>刀杖缘，<a id="a-GS"></a>具苦识行，<a id="a-GT"></a>身疮肿发坏，<a id="a-GU"></a>内外触中，<a id="a-GV"></a>或具不具。<a id="a-GW"></a>具二缘中生识，<a id="a-GX"></a>识作识受，<a id="a-GY"></a>触识，<a id="a-GZ"></a>名为苦识行。<a id="a-Ga"></a>二缘故，<a id="a-Gb"></a>心心缘色，<a id="a-Gc"></a>心触触恼，<a id="a-Gd"></a>受烦毒时，<a id="a-Ge"></a>为苦苦。<a id="a-Gf"></a>心缘识，<a id="a-Gg"></a>初在根觉缘，<a id="a-Gh"></a>名为苦觉。<a id="a-Gi"></a>心作心受，<a id="a-Gj"></a>触识觉触，<a id="a-Gk"></a>未受烦毒时，<a id="a-Gl"></a>是名行苦。<a id="a-Gm"></a>逼迮生觉，<a id="a-Gn"></a>如斲石火，<a id="a-Go"></a>于身心念念生灭。<a id="a-Gp"></a>身散坏，<a id="a-Gq"></a>转变化识入坏缘，<a id="a-Gr"></a>缘集散，<a id="a-Gs"></a>心苦心恼，<a id="a-Gt"></a>受念后缘染著，<a id="a-Gu"></a>心心不舍，<a id="a-Gv"></a>是为坏苦。<a id="a-Gw"></a>三界一切苦谛。<a id="a-Gx"></a>复观无明，<a id="a-Gy"></a>集无量心，<a id="a-Gz"></a>作一切业，<a id="a-H0"></a>相续相连。<a id="a-H1"></a>集因，<a id="a-H2"></a>集因名为集谛。<a id="a-H3"></a>正见解脱，<a id="a-H4"></a>空空智道，<a id="a-H5"></a>心心名以智道，<a id="a-H6"></a>道谛。<a id="a-H7"></a>尽有果报，<a id="a-H8"></a>尽有因，<a id="a-H9"></a>清净一照，<a id="a-HA"></a>体性妙智，<a id="a-HB"></a>寂灭一谛。<a id="a-HC"></a>慧品具足名根。<a id="a-HD"></a>一切慧性，<a id="a-HE"></a>起空入观，<a id="a-HF"></a>是初善根。<a id="a-HG"></a>第二观舍，<a id="a-HH"></a>一切贪著行，<a id="a-HI"></a>一切平等空，<a id="a-HJ"></a>舍无缘。<a id="a-HK"></a>而观诸法，<a id="a-HL"></a>空际一相，<a id="a-HM"></a>我观一切十方地土，<a id="a-HN"></a>皆吾昔身所用故土；<a id="a-HO"></a>四大海水，<a id="a-HP"></a>是吾故水；<a id="a-HQ"></a>一切劫火，<a id="a-HR"></a>是吾昔身故所用火；<a id="a-HS"></a>一切风轮，<a id="a-HT"></a>是吾故所用气。<a id="a-HU"></a>我今入此地中，<a id="a-HV"></a>法身满足，<a id="a-HW"></a>舍吾故身，<a id="a-HX"></a>毕竟不受四大分段、<a id="a-HY"></a>不净故身，<a id="a-HZ"></a>是为舍品具足。<a id="a-Ha"></a>第三次观，<a id="a-Hb"></a>于所化一切众生，<a id="a-Hc"></a>与人天乐、<a id="a-Hd"></a>十地乐、<a id="a-He"></a>离十恶畏乐、<a id="a-Hf"></a>得妙华三昧乐，<a id="a-Hg"></a>乃至佛乐。<a id="a-Hh"></a>如是观者，<a id="a-Hi"></a>慈品具足。<a id="a-Hj"></a>菩萨尔时住是地中，<a id="a-Hk"></a>无痴、<a id="a-Hl"></a>无贪、<a id="a-Hm"></a>无瞋，<a id="a-Hn"></a>入平等一谛智，<a id="a-Ho"></a>一切行本，<a id="a-Hp"></a>游佛一切世界，<a id="a-Hq"></a>现化无量法身。<a id="a-Hr"></a>如《一切众生天华品》说。</p>
  <p id="aHs">“若佛子，<a id="a-Ht"></a>菩提萨埵光明体性地。<a id="a-Hu"></a>以三昧解了智，<a id="a-Hv"></a>知三世一切佛法门，<a id="a-Hw"></a>十二法品名、<a id="a-Hx"></a>味、<a id="a-Hy"></a>句：<a id="a-Hz"></a>重诵、<a id="a-I0"></a>记别、<a id="a-I1"></a>直语、<a id="a-I2"></a>偈、<a id="a-I3"></a>不请说、<a id="a-I4"></a>律戒、<a id="a-I5"></a>譬喻、<a id="a-I6"></a>佛界、<a id="a-I7"></a>昔事、<a id="a-I8"></a>方正、<a id="a-I9"></a>未曾有、<a id="a-IA"></a>谈说。<a id="a-IB"></a>是法体，<a id="a-IC"></a>性、<a id="a-ID"></a>名、<a id="a-IE"></a>一切义别。<a id="a-IF"></a>是名、<a id="a-IG"></a>味、<a id="a-IH"></a>句中说一切有为法，<a id="a-II"></a>分分受生。<a id="a-IJ"></a>初入识胎；<a id="a-IK"></a>四大增长色心，<a id="a-IL"></a>名六住；<a id="a-IM"></a>于根中起实觉，<a id="a-IN"></a>未别苦乐，<a id="a-IO"></a>名触识；<a id="a-IP"></a>又觉苦乐识，<a id="a-IQ"></a>名三受；<a id="a-IR"></a>连连觉著受无穷；<a id="a-IS"></a>以欲我见，<a id="a-IT"></a>戒取；<a id="a-IU"></a>善恶有；<a id="a-IV"></a>识初名生；<a id="a-IW"></a>识终名死。<a id="a-IX"></a>是十品现在苦因缘果，<a id="a-IY"></a>观是行相中道，<a id="a-IZ"></a>我久已离故，<a id="a-Ia"></a>无自体性。<a id="a-Ib"></a>入光明神通，<a id="a-Ic"></a>总持辩才，<a id="a-Id"></a>心心行空，<a id="a-Ie"></a>而十方佛土中，<a id="a-If"></a>现劫化转化，<a id="a-Ig"></a>百劫千劫，<a id="a-Ih"></a>国土中养神通，<a id="a-Ii"></a>礼敬佛前，<a id="a-Ij"></a>谘受法言。<a id="a-Ik"></a>复现六道身，<a id="a-Il"></a>一音中说无量法品，<a id="a-Im"></a>而众生各自分分得闻，<a id="a-In"></a>心所欲之法。<a id="a-Io"></a>苦、<a id="a-Ip"></a>空、<a id="a-Iq"></a>无常、<a id="a-Ir"></a>无我，<a id="a-Is"></a>一谛之音，<a id="a-It"></a>国土不同，<a id="a-Iu"></a>身心别化。<a id="a-Iv"></a>是妙华光明地中，<a id="a-Iw"></a>略开一毛头许，<a id="a-Ix"></a>如法品《解观法门千三昧品》说。</p>
  <p id="aIy">“若佛子，<a id="a-Iz"></a>菩提萨埵体性地中。<a id="a-J0"></a>尔真、<a id="a-J1"></a>焰俗，<a id="a-J2"></a>不断不常，<a id="a-J3"></a>即生、<a id="a-J4"></a>即住、<a id="a-J5"></a>即灭，<a id="a-J6"></a>一世、<a id="a-J7"></a>一时、<a id="a-J8"></a>一有，<a id="a-J9"></a>种异异现异故。<a id="a-JA"></a>因缘中道，<a id="a-JB"></a>非一非二，<a id="a-JC"></a>非善非恶，<a id="a-JD"></a>非凡非佛，<a id="a-JE"></a>故佛界、<a id="a-JF"></a>凡界，<a id="a-JG"></a>一一是名为世谛。<a id="a-JH"></a>其智道观，<a id="a-JI"></a>无一无二，<a id="a-JJ"></a>玄道定品。<a id="a-JK"></a>所谓说佛心行，<a id="a-JL"></a>初觉定因。<a id="a-JM"></a>信觉、<a id="a-JN"></a>思觉、<a id="a-JO"></a>静觉、<a id="a-JP"></a>上觉、<a id="a-JQ"></a>念觉、<a id="a-JR"></a>慧觉、<a id="a-JS"></a>观觉、<a id="a-JT"></a>猗觉、<a id="a-JU"></a>乐觉、<a id="a-JV"></a>舍觉。<a id="a-JW"></a>是品品方便道，<a id="a-JX"></a>心心入定果。<a id="a-JY"></a>是人住定中，<a id="a-JZ"></a>焰焰见法行空。<a id="a-Ja"></a>若起念，<a id="a-Jb"></a>定入生心，<a id="a-Jc"></a>定生爱顺，<a id="a-Jd"></a>道法化生，<a id="a-Je"></a>名法乐忍、<a id="a-Jf"></a>住忍、<a id="a-Jg"></a>证忍、<a id="a-Jh"></a>寂灭忍。<a id="a-Ji"></a>故诸佛于入光光华三昧中，<a id="a-Jj"></a>现无量佛，<a id="a-Jk"></a>以手摩顶，<a id="a-Jl"></a>一音说法，<a id="a-Jm"></a>百千起发，<a id="a-Jn"></a>而不出定、<a id="a-Jo"></a>住定、<a id="a-Jp"></a>味乐定、<a id="a-Jq"></a>著定、<a id="a-Jr"></a>贪定。<a id="a-Js"></a>一劫千劫中住定，<a id="a-Jt"></a>见佛莲华坐，<a id="a-Ju"></a>说百法门。<a id="a-Jv"></a>是人供养听法，<a id="a-Jw"></a>一劫住定。<a id="a-Jx"></a>时诸佛光中摩顶，<a id="a-Jy"></a>发起定品，<a id="a-Jz"></a>出相、<a id="a-K0"></a>进相、<a id="a-K1"></a>去向相，<a id="a-K2"></a>故不没、<a id="a-K3"></a>不退、<a id="a-K4"></a>不堕，<a id="a-K5"></a>不住顶三昧、<a id="a-K6"></a>法上乐忍，<a id="a-K7"></a>永尽无余。<a id="a-K8"></a>即入一切佛土中，<a id="a-K9"></a>修行无量功德品，<a id="a-KA"></a>行行皆光明入善权方便，<a id="a-KB"></a>教化一切众生，<a id="a-KC"></a>能使得见佛体性，<a id="a-KD"></a>常乐我净。<a id="a-KE"></a>是人生住是地中，<a id="a-KF"></a>行化法门，<a id="a-KG"></a>渐渐深妙，<a id="a-KH"></a>空华观智，<a id="a-KI"></a>入体性中道。<a id="a-KJ"></a>一切法门品满足，<a id="a-KK"></a>犹如金刚。<a id="a-KL"></a>上《日月道品》，<a id="a-KM"></a>已明斯义。</p>
  <p id="aKN">“若佛子，<a id="a-KO"></a>菩提萨埵慧照体性地。<a id="a-KP"></a>法有十种力生品，<a id="a-KQ"></a>起一切功德行。<a id="a-KR"></a>以一慧方便，<a id="a-KS"></a>知善恶二业，<a id="a-KT"></a>别行处力品。<a id="a-KU"></a>善作、<a id="a-KV"></a>恶作，<a id="a-KW"></a>业智力品。<a id="a-KX"></a>一切欲求愿，<a id="a-KY"></a>六道生生果，<a id="a-KZ"></a>欲力品。<a id="a-Ka"></a>六道性分别不同，<a id="a-Kb"></a>性力品。<a id="a-Kc"></a>一切善恶根，<a id="a-Kd"></a>一一不同，<a id="a-Ke"></a>根力品。<a id="a-Kf"></a>邪定、<a id="a-Kg"></a>正定、<a id="a-Kh"></a>不定，<a id="a-Ki"></a>是名定力品。<a id="a-Kj"></a>一切因果，<a id="a-Kk"></a>乘是因，<a id="a-Kl"></a>乘是果，<a id="a-Km"></a>至果处乘因道，<a id="a-Kn"></a>是道力品。<a id="a-Ko"></a>五眼知一切法，<a id="a-Kp"></a>见一切受生故，<a id="a-Kq"></a>天眼力品。<a id="a-Kr"></a>百劫事，<a id="a-Ks"></a>一一知，<a id="a-Kt"></a>宿世力品。<a id="a-Ku"></a>于一切生烦恼灭，<a id="a-Kv"></a>一切受无明灭，<a id="a-Kw"></a>解脱力品。<a id="a-Kx"></a>是十力品智，<a id="a-Ky"></a>知自修因果，<a id="a-Kz"></a>亦知一切众生因果分别。<a id="a-L0"></a>而身、<a id="a-L1"></a>心、<a id="a-L2"></a>口别用，<a id="a-L3"></a>以净国土，<a id="a-L4"></a>为恶国土；<a id="a-L5"></a>以恶国土，<a id="a-L6"></a>为妙乐土。<a id="a-L7"></a>能转善作恶，<a id="a-L8"></a>转恶作善；<a id="a-L9"></a>色为非色，<a id="a-LA"></a>非色为色；<a id="a-LB"></a>以男为女，<a id="a-LC"></a>以女为男；<a id="a-LD"></a>以六道为非六道，<a id="a-LE"></a>非六道为六道；<a id="a-LF"></a>乃至地水火风，<a id="a-LG"></a>非地水火风。<a id="a-LH"></a>是人尔时，<a id="a-LI"></a>以大方便力，<a id="a-LJ"></a>从一切众生而见不可思议。<a id="a-LK"></a>下地所不能知觉，<a id="a-LL"></a>举足、<a id="a-LM"></a>下足事。<a id="a-LN"></a>是人大明智，<a id="a-LO"></a>浙渐进，<a id="a-LP"></a>分分智，<a id="a-LQ"></a>光光无量无量，<a id="a-LR"></a>不可说不可说法门，<a id="a-LS"></a>现在前行。</p>
  <p id="aLT">“若佛子，<a id="a-LU"></a>菩提萨埵体性华光地。<a id="a-LV"></a>能于一切世界中，<a id="a-LW"></a>十神通明智品，<a id="a-LX"></a>以示一切众生种种变化。<a id="a-LY"></a>以天眼明智，<a id="a-LZ"></a>知三世国土中，<a id="a-La"></a>微尘等一切色，<a id="a-Lb"></a>分分成六道众生身，<a id="a-Lc"></a>一一身微尘细色，<a id="a-Ld"></a>成大色，<a id="a-Le"></a>分分知。<a id="a-Lf"></a>以天耳智，<a id="a-Lg"></a>知十方三世六道众生，<a id="a-Lh"></a>苦乐音声，<a id="a-Li"></a>非非音，<a id="a-Lj"></a>非非声，<a id="a-Lk"></a>一切法声。<a id="a-Ll"></a>以天身智，<a id="a-Lm"></a>知一切色色非色，<a id="a-Ln"></a>非男非女形；<a id="a-Lo"></a>于一念中，<a id="a-Lp"></a>遍十方三世国土劫量大小，<a id="a-Lq"></a>国土中微尘身。<a id="a-Lr"></a>以天他心智，<a id="a-Ls"></a>知三世众生心中所行，<a id="a-Lt"></a>十方六道中，<a id="a-Lu"></a>一切众生心心所念，<a id="a-Lv"></a>苦乐、<a id="a-Lw"></a>善恶等事。<a id="a-Lx"></a>以天人智，<a id="a-Ly"></a>知十方三世国土中，<a id="a-Lz"></a>一切众生宿世苦乐受命，<a id="a-M0"></a>一一知，<a id="a-M1"></a>命续百劫。<a id="a-M2"></a>以天解脱智，<a id="a-M3"></a>知十方三世众生解脱，<a id="a-M4"></a>断除一切烦恼，<a id="a-M5"></a>若多若少，<a id="a-M6"></a>从一地乃至十地，<a id="a-M7"></a>灭灭皆尽。<a id="a-M8"></a>以天定心智，<a id="a-M9"></a>知十方三世国土中，<a id="a-MA"></a>众生心定不定，<a id="a-MB"></a>非定非不定，<a id="a-MC"></a>起定方法有所摄受，<a id="a-MD"></a>三昧百三昧。<a id="a-ME"></a>以天觉智，<a id="a-MF"></a>知一切众生已成佛、<a id="a-MG"></a>未成佛，<a id="a-MH"></a>乃至一切六道人心心，<a id="a-MI"></a>亦知十方佛心中所说法。<a id="a-MJ"></a>以天念智，<a id="a-MK"></a>知百劫千劫、<a id="a-ML"></a>大小劫中，<a id="a-MM"></a>一切众生受命，<a id="a-MN"></a>命久近。<a id="a-MO"></a>以天愿智，<a id="a-MP"></a>知一切众生，<a id="a-MQ"></a>贤圣十地三十心中一一行愿，<a id="a-MR"></a>若求苦乐，<a id="a-MS"></a>若法非法，<a id="a-MT"></a>一切求，<a id="a-MU"></a>十愿、<a id="a-MV"></a>百千大愿品具足。<a id="a-MW"></a>是人住地中，<a id="a-MX"></a>十神通明中，<a id="a-MY"></a>现无量身心口别用，<a id="a-MZ"></a>说地功德，<a id="a-Ma"></a>百千万劫，<a id="a-Mb"></a>不可穷尽。<a id="a-Mc"></a>而尔所释迦略开神通明品，<a id="a-Md"></a>如《观十二因缘品》中说。</p>
  <p id="aMe">“若佛子，<a id="a-Mf"></a>菩提萨埵满足体性地。<a id="a-Mg"></a>入是法中，<a id="a-Mh"></a>十八圣人智品，<a id="a-Mi"></a>下地所不共。<a id="a-Mj"></a>所谓身无漏过，<a id="a-Mk"></a>口无语罪，<a id="a-Ml"></a>念无失念，<a id="a-Mm"></a>离八法，<a id="a-Mn"></a>一切法中舍，<a id="a-Mo"></a>常在三昧。<a id="a-Mp"></a>是入地六品具足。<a id="a-Mq"></a>复从是智，<a id="a-Mr"></a>生六足智。<a id="a-Ms"></a>三界结习毕竟不受，<a id="a-Mt"></a>故欲具足。<a id="a-Mu"></a>一切功德，<a id="a-Mv"></a>一切法门，<a id="a-Mw"></a>所求满故，<a id="a-Mx"></a>进心足。<a id="a-My"></a>一切法事，<a id="a-Mz"></a>一切劫事，<a id="a-N0"></a>一切众生事，<a id="a-N1"></a>以一心中，<a id="a-N2"></a>一时知故，<a id="a-N3"></a>念心足。<a id="a-N4"></a>是二谛相，<a id="a-N5"></a>六道众生，<a id="a-N6"></a>一切法故，<a id="a-N7"></a>智慧足。<a id="a-N8"></a>知十法趣人，<a id="a-N9"></a>乃至一切佛，<a id="a-NA"></a>无结无习故，<a id="a-NB"></a>解脱足。<a id="a-NC"></a>见一切众生，<a id="a-ND"></a>知他入自我弟子，<a id="a-NE"></a>无漏无诸烦恼习故；<a id="a-NF"></a>以智知他身，<a id="a-NG"></a>六通足。<a id="a-NH"></a>是人入六满足明智中，<a id="a-NI"></a>便起智身，<a id="a-NJ"></a>随六道众生心行。<a id="a-NK"></a>口辩说无量法门品，<a id="a-NL"></a>示一切众生故。<a id="a-NM"></a>随一切众生心行，<a id="a-NN"></a>常入三昧，<a id="a-NO"></a>而十方大地动，<a id="a-NP"></a>虚空化华故，<a id="a-NQ"></a>能令众生心行。<a id="a-NR"></a>以大明具足，<a id="a-NS"></a>见过去一切劫中，<a id="a-NT"></a>佛出世，<a id="a-NU"></a>亦是示一切众生心。<a id="a-NV"></a>以无著智，<a id="a-NW"></a>见现在十方一切国土中，<a id="a-NX"></a>一切佛，<a id="a-NY"></a>一切众生，<a id="a-NZ"></a>心心所行。<a id="a-Na"></a>以神通道智，<a id="a-Nb"></a>见未来中一切劫，<a id="a-Nc"></a>一切佛出世，<a id="a-Nd"></a>一切众生从是佛受道听法故。<a id="a-Ne"></a>住是十八圣人中，<a id="a-Nf"></a>心心三昧，<a id="a-Ng"></a>观三界微尘等色，<a id="a-Nh"></a>是我故身；<a id="a-Ni"></a>一切众生，<a id="a-Nj"></a>是我父母。<a id="a-Nk"></a>而今入是地中，<a id="a-Nl"></a>一切功德，<a id="a-Nm"></a>一切神光，<a id="a-Nn"></a>一切佛所行法，<a id="a-No"></a>乃至八地、<a id="a-Np"></a>九地中，<a id="a-Nq"></a>一切法门品，<a id="a-Nr"></a>我皆已入故。<a id="a-Ns"></a>于一切佛国土中，<a id="a-Nt"></a>示现作佛、<a id="a-Nu"></a>成道、<a id="a-Nv"></a>转法轮；<a id="a-Nw"></a>示入灭度，<a id="a-Nx"></a>转化他方，<a id="a-Ny"></a>过去、<a id="a-Nz"></a>来今，<a id="a-O0"></a>一切国土中。</p>
  <p id="aO1">“若佛子，<a id="a-O2"></a>菩提萨埵佛吼体性地。<a id="a-O3"></a>入法王位三昧，<a id="a-O4"></a>其智如佛，<a id="a-O5"></a>佛吼三昧故。<a id="a-O6"></a>十品大明空门常现在前，<a id="a-O7"></a>华光音入心三昧。<a id="a-O8"></a>其空慧者：<a id="a-O9"></a>谓内空慧门，<a id="a-OA"></a>外空慧门，<a id="a-OB"></a>有为空慧门，<a id="a-OC"></a>无为空慧门，<a id="a-OD"></a>性空慧门，<a id="a-OE"></a>无始空慧门，<a id="a-OF"></a>第一义空慧门，<a id="a-OG"></a>空空慧门，<a id="a-OH"></a>空空复空慧门，<a id="a-OI"></a>空空复空空慧门。<a id="a-OJ"></a>如是十空门，<a id="a-OK"></a>下地各所不知。<a id="a-OL"></a>虚空平等地不可说不可说神通道智。<a id="a-OM"></a>以一念智，<a id="a-ON"></a>知一切法分分别异，<a id="a-OO"></a>而入无量佛国土中，<a id="a-OP"></a>一一佛前谘受法，<a id="a-OQ"></a>转法度与一切众生。<a id="a-OR"></a>而以法药施一切众生，<a id="a-OS"></a>为大法师，<a id="a-OT"></a>为大导师。<a id="a-OU"></a>破坏四魔，<a id="a-OV"></a>法身具足，<a id="a-OW"></a>化化入佛界。<a id="a-OX"></a>是诸佛数，<a id="a-OY"></a>是诸九地、<a id="a-OZ"></a>十地数中，<a id="a-Oa"></a>长养法身，<a id="a-Ob"></a>百千陀罗尼门、<a id="a-Oc"></a>百千三昧门、<a id="a-Od"></a>百千金刚门、<a id="a-Oe"></a>百千神通门、<a id="a-Of"></a>百千解脱门。<a id="a-Og"></a>如是百千虚空平等门中，<a id="a-Oh"></a>而大自在，<a id="a-Oi"></a>一念、<a id="a-Oj"></a>一时行。<a id="a-Ok"></a>劫说非劫，<a id="a-Ol"></a>非劫说劫；<a id="a-Om"></a>非道说道，<a id="a-On"></a>道说非道；<a id="a-Oo"></a>非六道众生说六道众生，<a id="a-Op"></a>六道众生说非六道众生；<a id="a-Oq"></a>非佛说佛，<a id="a-Or"></a>佛说非佛。<a id="a-Os"></a>而入出诸佛体性三昧中，<a id="a-Ot"></a>反照、<a id="a-Ou"></a>顺照、<a id="a-Ov"></a>逆照、<a id="a-Ow"></a>前照、<a id="a-Ox"></a>后照、<a id="a-Oy"></a>因照、<a id="a-Oz"></a>果照、<a id="a-P0"></a>空照、<a id="a-P1"></a>有照、<a id="a-P2"></a>第一中道义谛照。<a id="a-P3"></a>是智唯八地所证，<a id="a-P4"></a>下地所不及，<a id="a-P5"></a>不动、<a id="a-P6"></a>不到、<a id="a-P7"></a>不出、<a id="a-P8"></a>不入、<a id="a-P9"></a>不生、<a id="a-PA"></a>不灭。<a id="a-PB"></a>是地法门品，<a id="a-PC"></a>无量无量，<a id="a-PD"></a>不可说不可说，<a id="a-PE"></a>今以略开地中百千分，<a id="a-PF"></a>一毛头许事。<a id="a-PG"></a>《罗汉品》中已明。</p>
  <p id="aPH">“若佛子，<a id="a-PI"></a>菩提萨埵佛华严体性地。<a id="a-PJ"></a>以佛威仪，<a id="a-PK"></a>如来三昧自在王，<a id="a-PL"></a>王定出入无时。<a id="a-PM"></a>于十方三千世界，<a id="a-PN"></a>百亿日月，<a id="a-PO"></a>百亿四天下，<a id="a-PP"></a>一时成佛、<a id="a-PQ"></a>转法轮，<a id="a-PR"></a>乃至灭度。<a id="a-PS"></a>一切佛事，<a id="a-PT"></a>以一心中，<a id="a-PU"></a>一时示现一切众生。<a id="a-PV"></a>一切色身，<a id="a-PW"></a>八十种好、<a id="a-PX"></a>三十二相，<a id="a-PY"></a>自在乐虚空同。<a id="a-PZ"></a>无量大悲，<a id="a-Pa"></a>光明相好庄严。<a id="a-Pb"></a>非天、<a id="a-Pc"></a>非人、<a id="a-Pd"></a>非六道，<a id="a-Pe"></a>一切法外，<a id="a-Pf"></a>而常行六道，<a id="a-Pg"></a>现无量身、<a id="a-Ph"></a>无量口、<a id="a-Pi"></a>无量意，<a id="a-Pj"></a>说无量法门。<a id="a-Pk"></a>而能转魔界入佛界，<a id="a-Pl"></a>佛界入魔界。<a id="a-Pm"></a>复转一切见入佛见，<a id="a-Pn"></a>佛见入一切见；<a id="a-Po"></a>佛性入众生性，<a id="a-Pp"></a>众生性入佛性。<a id="a-Pq"></a>其地光，<a id="a-Pr"></a>光光照，<a id="a-Ps"></a>慧慧照，<a id="a-Pt"></a>明焰明焰，<a id="a-Pu"></a>无畏无量。<a id="a-Pv"></a>十力、<a id="a-Pw"></a>十八不共法，<a id="a-Px"></a>解脱涅盘，<a id="a-Py"></a>无为一道清净。<a id="a-Pz"></a>而以一切众生，<a id="a-Q0"></a>作父母兄弟，<a id="a-Q1"></a>为其说法，<a id="a-Q2"></a>尽一切劫，<a id="a-Q3"></a>得道果。<a id="a-Q4"></a>又现一切国土，<a id="a-Q5"></a>为一切众生相视如父如母，<a id="a-Q6"></a>天魔外道相视如父如母。<a id="a-Q7"></a>住是地中，<a id="a-Q8"></a>从生死际起，<a id="a-Q9"></a>至金刚际，<a id="a-QA"></a>以一念心中，<a id="a-QB"></a>现如是事，<a id="a-QC"></a>而能转入无量众生界。<a id="a-QD"></a>如是无量，<a id="a-QE"></a>略说如海一渧。</p>
  <p id="aQF">“若佛子，<a id="a-QG"></a>菩提萨埵入佛界体性地。<a id="a-QH"></a>其大慧空空复空，<a id="a-QI"></a>空复空，<a id="a-QJ"></a>如虚空性平等智，<a id="a-QK"></a>有如来性，<a id="a-QL"></a>十功德品具足。<a id="a-QM"></a>空同一相，<a id="a-QN"></a>体性无为，<a id="a-QO"></a>神虚体一，<a id="a-QP"></a>法同法性，<a id="a-QQ"></a>故名如来。<a id="a-QR"></a>应顺四谛二谛，<a id="a-QS"></a>尽生死轮际，<a id="a-QT"></a>法养法身无二，<a id="a-QU"></a>是名应供。<a id="a-QV"></a>遍覆一切世界中，<a id="a-QW"></a>一切事，<a id="a-QX"></a>正智、<a id="a-QY"></a>圣解脱智，<a id="a-QZ"></a>知一切法有无，<a id="a-Qa"></a>一切众生根故，<a id="a-Qb"></a>是正遍知。<a id="a-Qc"></a>明明修行，<a id="a-Qd"></a>佛果时足故，<a id="a-Qe"></a>是明行足。<a id="a-Qf"></a>善逝三世佛法，<a id="a-Qg"></a>法同先佛法，<a id="a-Qh"></a>佛去时善善，<a id="a-Qi"></a>来时善善，<a id="a-Qj"></a>是名善善。<a id="a-Qk"></a>是人行是上德，<a id="a-Ql"></a>入世间中，<a id="a-Qm"></a>教化众生，<a id="a-Qn"></a>使众生解脱一切结缚，<a id="a-Qo"></a>故名世间解脱。<a id="a-Qp"></a>是入一切法上，<a id="a-Qq"></a>入佛威神，<a id="a-Qr"></a>形仪如佛，<a id="a-Qs"></a>大士行处，<a id="a-Qt"></a>为世间解脱。<a id="a-Qu"></a>调顺一切众生，<a id="a-Qv"></a>名为丈夫。<a id="a-Qw"></a>于天人中，<a id="a-Qx"></a>教化一切众生，<a id="a-Qy"></a>谘受法言，<a id="a-Qz"></a>故是天人师。<a id="a-R0"></a>妙本无二，<a id="a-R1"></a>佛性玄觉常常大满，<a id="a-R2"></a>一切众生礼拜故、<a id="a-R3"></a>尊敬故，<a id="a-R4"></a>是佛世尊。<a id="a-R5"></a>一切世人，<a id="a-R6"></a>谘受奉教故，<a id="a-R7"></a>是佛地。<a id="a-R8"></a>是地中一切圣人之所入处，<a id="a-R9"></a>故名佛界地。<a id="a-RA"></a>尔时，<a id="a-RB"></a>坐宝莲华上，<a id="a-RC"></a>一切与授记欢喜，<a id="a-RD"></a>法身手摩其顶。<a id="a-RE"></a>同见、<a id="a-RF"></a>同学、<a id="a-RG"></a>菩萨，<a id="a-RH"></a>异口同音，<a id="a-RI"></a>赞叹无二。<a id="a-RJ"></a>又有百千亿世界中，<a id="a-RK"></a>一切佛，<a id="a-RL"></a>一切菩萨，<a id="a-RM"></a>一时云集，<a id="a-RN"></a>请转不可说法轮，<a id="a-RO"></a>虚空藏化导法门。<a id="a-RP"></a>是地有不可说奇妙法门品，<a id="a-RQ"></a>奇妙三明三昧门，<a id="a-RR"></a>陀罗尼门。<a id="a-RS"></a>非下地凡夫心识所知，<a id="a-RT"></a>唯佛佛无量身、<a id="a-RU"></a>口、<a id="a-RV"></a>心意，<a id="a-RW"></a>可尽其源。<a id="a-RX"></a>如《光音天品》中，<a id="a-RY"></a>说十无畏，<a id="a-RZ"></a>与佛道同。<a id="a-Ra"></a>”</p>
 </body>
</html>