<!doctype html>
<html id="z3IBUrll3" data-ver="949">
 <head>
  <meta charset="utf-8">
  <meta author="求那跋摩">
  <meta library="龙藏">
  <meta catalog="大乘律">
  <meta period="刘宋">
 </head>
 <body>
  <h1 id="a1">菩萨善戒经卷第四</h1>
  <h2 id="a2">菩萨地施品第十</h2>
  <p id="a3">菩萨摩诃萨求阿耨多罗三藐三菩提。<a id="a-4"></a>具足庄严六波罗蜜。<a id="a-5"></a>所谓檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。<a id="a-6"></a>云何名为菩萨檀波罗蜜。<a id="a-7"></a>菩萨布施有九种。<a id="a-8"></a>一者性施。<a id="a-9"></a>二者一切施。<a id="a-A"></a>三者难施。<a id="a-B"></a>四者一切自施。<a id="a-C"></a>五者善人施。<a id="a-D"></a>六者一切行施。<a id="a-E"></a>七者为除施。<a id="a-F"></a>八者自利利他施。<a id="a-G"></a>九者寂静施。<a id="a-H"></a>性施者。<a id="a-I"></a>自利利他自他俱利。<a id="a-J"></a>内发善心身口意业。<a id="a-K"></a>善于财物中心无贪着。<a id="a-L"></a>是名为施。<a id="a-M"></a>菩萨行施持戒精进。<a id="a-N"></a>信十二部经。<a id="a-O"></a>信因信果。<a id="a-P"></a>随诸众生所求之物心无吝惜。<a id="a-Q"></a>以如是等身口意业施心财物。<a id="a-R"></a>如是五事即是五阴。<a id="a-S"></a>是名性施。<a id="a-T"></a>云何一切施。<a id="a-U"></a>一切施者有二种。<a id="a-V"></a>一者内物。<a id="a-W"></a>二者外物。<a id="a-X"></a>菩萨摩诃萨于无量世为施众生受是阴身。<a id="a-Y"></a>是名内物。<a id="a-Z"></a>菩萨摩诃萨为食吐鬼。<a id="a-a"></a>自服食已吐施于彼。<a id="a-b"></a>是名内物。<a id="a-c"></a>离是二事是名外施。<a id="a-d"></a>菩萨摩诃萨舍身布施有二事。<a id="a-e"></a>一者菩萨不得自在。<a id="a-f"></a>二者属他。<a id="a-g"></a>有求不施不能得成阿耨多罗三藐三菩提。<a id="a-h"></a>是名菩萨不得自在。<a id="a-i"></a>属他者。<a id="a-j"></a>菩萨摩诃萨为菩提故。<a id="a-k"></a>身属众生如世间人。<a id="a-l"></a>以衣食故为他仆使。<a id="a-m"></a>菩萨摩诃萨于自身中不得自在。<a id="a-n"></a>一切众生于菩萨身头目髓脑乃至手足。<a id="a-o"></a>随意取用而得自在。<a id="a-p"></a>外施有二事。<a id="a-q"></a>一者为利众生。<a id="a-r"></a>二者心无贪吝。<a id="a-s"></a>菩萨摩诃萨于是内外有施不施。<a id="a-t"></a>菩萨摩诃萨观诸众生。<a id="a-u"></a>受施之后不得利乐则不行施。<a id="a-v"></a>受施之后必得利乐则便行施。<a id="a-w"></a>菩萨若知缘以身施令众生受苦妨行善法。<a id="a-x"></a>及非法求亦不应施。<a id="a-y"></a>菩萨摩诃萨若见百千万亿众生非法因缘求不得故。<a id="a-z"></a>丧失身命终不为此而行惠施。<a id="a-10"></a>非法求者。<a id="a-11"></a>所谓若杀若诳若偷若害。<a id="a-12"></a>是名不施。<a id="a-13"></a>复有不施者。<a id="a-14"></a>菩萨摩诃萨若知身自能多利益。<a id="a-15"></a>无量众生有来求者则不应施。<a id="a-16"></a>是亦名施。<a id="a-17"></a>何以故。<a id="a-18"></a>有净心故。<a id="a-19"></a>若知是魔及魔眷属则不应施。<a id="a-1A"></a>若有为魔所迷乱者。<a id="a-1B"></a>来求索时亦不应施。<a id="a-1C"></a>若有狂痴及欲恼乱。<a id="a-1D"></a>如是乞者亦不应施。<a id="a-1E"></a>是名内不施。<a id="a-1F"></a>外不施者。<a id="a-1G"></a>火毒刀酒能为众生作恶因缘。<a id="a-1H"></a>菩萨终不以此施人。<a id="a-1I"></a>若作利益则以布施。<a id="a-1J"></a>菩萨摩诃萨终不为他作恶业使。<a id="a-1K"></a>若知受者受施之后必行恶业。<a id="a-1L"></a>亦不施之是亦名施。<a id="a-1M"></a>何以故。<a id="a-1N"></a>以净心故。<a id="a-1O"></a>手虽不施其心已舍。<a id="a-1P"></a>所以者何。<a id="a-1Q"></a>菩萨定知受施之人受已必作无量恶业堕三恶道。<a id="a-1R"></a>是故不施。<a id="a-1S"></a>菩萨虽知受者得物其心欢喜。<a id="a-1T"></a>然知不免三恶道苦。<a id="a-1U"></a>是故不施。<a id="a-1V"></a>菩萨摩诃萨终不教人张弶捕猎。<a id="a-1W"></a>亦不教人事婆薮天。<a id="a-1X"></a>自不杀羊祀祠天神。<a id="a-1Y"></a>亦不教他杀羊祠天。<a id="a-1Z"></a>不以罗网施来求者。<a id="a-1a"></a>一切怨恶打骂系缚悉不施人。<a id="a-1b"></a>若有困厄贫穷愁恼欲自刑戮。<a id="a-1c"></a>或求刀槊亦不施之。<a id="a-1d"></a>亦不教人自坠高岩投渊赴火以丧身命。<a id="a-1e"></a>若有病人所须之物。<a id="a-1f"></a>是医禁者悉不施之。<a id="a-1g"></a>贪食之人食饱已不施。<a id="a-1h"></a>是名不施。<a id="a-1i"></a>菩萨摩诃萨不以父母师长布施。<a id="a-1j"></a>若为国主不应自在取他妻息以施于人。<a id="a-1k"></a>唯除城邑聚落国土。<a id="a-1l"></a>若自妻息及以僮仆眷属宗族。<a id="a-1m"></a>先以软语慰喻。<a id="a-1n"></a>其心若不肯者则不应施。<a id="a-1o"></a>设其肯者终不施与怨家恶人罗刹恶鬼旃陀罗种。<a id="a-1p"></a>虽以城邑国土聚落惠施于他。<a id="a-1q"></a>终不施与暴恶之人。<a id="a-1r"></a>亦不私以父母师长兄弟妻子僮仆奴婢所有财物布施于人。<a id="a-1s"></a>菩萨不以非法求财而行布施。<a id="a-1t"></a>行施之时于己眷属。<a id="a-1u"></a>不瞋不打不骂不呵。<a id="a-1v"></a>善言教导令其欢喜如是福报汝亦有分。<a id="a-1w"></a>菩萨施时其心平等。<a id="a-1x"></a>不观福田及非福田。<a id="a-1y"></a>不观怨亲种姓尊卑。<a id="a-1z"></a>已许之物终不生悔。<a id="a-20"></a>多许之物终不少与。<a id="a-21"></a>不先许好后以恶施。<a id="a-22"></a>虽许恶与好许少施多。<a id="a-23"></a>菩萨施时无不喜心瞋心乱心。<a id="a-24"></a>施已终不于受者所计于恩报。<a id="a-25"></a>行施之时不以受者是尊贵故恭敬手奉。<a id="a-26"></a>受者卑贱撩掷而与。<a id="a-27"></a>若其受者打骂劫夺。<a id="a-28"></a>菩萨于是终不生瞋。<a id="a-29"></a>但责烦恼不诃其人。<a id="a-2A"></a>于是人所深生怜愍。<a id="a-2B"></a>终不念言。<a id="a-2C"></a>因是施故我当得成阿耨多罗三藐三菩提。<a id="a-2D"></a>是施亦能庄严菩提。<a id="a-2E"></a>不为求果故而行于施。<a id="a-2F"></a>一切所施悉以回向阿耨多罗三藐三菩提。<a id="a-2G"></a>不为他教故行于布施。<a id="a-2H"></a>不以闻有施果报故而行于施。<a id="a-2I"></a>如经中说。<a id="a-2J"></a>施食得力。<a id="a-2K"></a>施衣得色。<a id="a-2L"></a>施乘者得乐。<a id="a-2M"></a>施灯得好眼。<a id="a-2N"></a>施房舍者得随意物。<a id="a-2O"></a>终不悕得如是等果而行布施。<a id="a-2P"></a>唯以怜愍而行于施。<a id="a-2Q"></a>为破贫穷故而行于施。<a id="a-2R"></a>为调众生阿耨多罗三藐三菩提故而行于施。<a id="a-2S"></a>不施非施。<a id="a-2T"></a>非施者。<a id="a-2U"></a>不以残食以施圣人。<a id="a-2V"></a>非圣人者不求不施。<a id="a-2W"></a>不以残食施于父母师长耆宿有德之人。<a id="a-2X"></a>如其求者则应施之。<a id="a-2Y"></a>终不以吐脓汗涕唾粪土杂食而以施人。<a id="a-2Z"></a>不以秽食而以施人。<a id="a-2a"></a>凡所施食若多若少。<a id="a-2b"></a>先语后施不语不施。<a id="a-2c"></a>不食葱者不以杂葱食施。<a id="a-2d"></a>不食肉者不以杂肉食施。<a id="a-2e"></a>不饮酒者不以杂酒食施。<a id="a-2f"></a>若有酒香亦不以施。<a id="a-2g"></a>是名不净之物不以布施。<a id="a-2h"></a>菩萨摩诃萨见来乞者求时即施。<a id="a-2i"></a>终不以施要他策使。<a id="a-2j"></a>不为天乐而行布施。<a id="a-2k"></a>不以名称而行布施。<a id="a-2l"></a>不求恩报而行布施。<a id="a-2m"></a>不以转轮圣王身故而行布施。<a id="a-2n"></a>不以魔天梵天身故而行布施。<a id="a-2o"></a>不为国王长者恭敬供养尊重而行布施。<a id="a-2p"></a>少物尚施。<a id="a-2q"></a>何况有多。<a id="a-2r"></a>不为诳故而行布施。<a id="a-2s"></a>不为坏他眷属成己眷属乃至聚落城邑国土而行布施。<a id="a-2t"></a>菩萨施时手奉上座。<a id="a-2u"></a>乃至沙弥及持戒毁戒心无疲厌。<a id="a-2v"></a>菩萨施时终不呵毁乞求之人。<a id="a-2w"></a>不为憍慢故而行布施。<a id="a-2x"></a>菩萨摩诃萨于一切物常生舍心。<a id="a-2y"></a>所畜之物常为众生。<a id="a-2z"></a>若有审知菩萨已舍于己有分。<a id="a-30"></a>作己分取则无有罪。<a id="a-31"></a>菩萨摩诃萨见求者时心生欢喜。<a id="a-32"></a>如重病人见大良医。<a id="a-33"></a>随其所须自恣听取。<a id="a-34"></a>三时欢喜。<a id="a-35"></a>所谓未施施时施已。<a id="a-36"></a>菩萨施时常发是心。<a id="a-37"></a>设有贫富俱来乞者。<a id="a-38"></a>应自思惟。<a id="a-39"></a>若多有物当等施之。<a id="a-3A"></a>如其少者先救贫苦。<a id="a-3B"></a>作是愿者即是阿耨多罗三藐三菩提因。<a id="a-3C"></a>悭有三种。<a id="a-3D"></a>谓下中上。<a id="a-3E"></a>菩萨摩诃萨先坏下悭。<a id="a-3F"></a>以坏下悭则能破坏中上二悭。<a id="a-3G"></a>既自破悭复为众生说破悭法。<a id="a-3H"></a>以说法故利益众生。<a id="a-3I"></a>复次菩萨于不求者强以物施。<a id="a-3J"></a>若无财物应以方便役力求觅而行惠施。<a id="a-3K"></a>若无财施应行法施教化众生。<a id="a-3L"></a>汝今何故不行惠施。<a id="a-3M"></a>前人若随行布施者深生欢喜。<a id="a-3N"></a>身力佐助代其策使。<a id="a-3O"></a>又无财者应以智慧为诸众生开示善恶。<a id="a-3P"></a>复次菩萨不以正典施邪见者。<a id="a-3Q"></a>不为活命炫卖经律。<a id="a-3R"></a>若读诵者则应施与。<a id="a-3S"></a>若吝不与名曰法悭。<a id="a-3T"></a>若能说法不为说者亦名法悭。<a id="a-3U"></a>若我不能以法施人。<a id="a-3V"></a>云何能破众生烦恼。<a id="a-3W"></a>菩萨终不作是说言。<a id="a-3X"></a>我今无财不能行施。<a id="a-3Y"></a>亦不瞋恼自燋其心。<a id="a-3Z"></a>以善方便慰喻求者。<a id="a-3a"></a>我今未有不称来意。<a id="a-3b"></a>何以故。<a id="a-3c"></a>初发心时自言当施一切众生故。<a id="a-3d"></a>复次菩萨闻求者来。<a id="a-3e"></a>即出承迎为施床座。<a id="a-3f"></a>既得相见先意共语软言问讯。<a id="a-3g"></a>随所须物事事供施。<a id="a-3h"></a>菩萨摩诃萨初发心时自言。<a id="a-3i"></a>我今所有之物当施十方诸佛菩萨及诸众生。<a id="a-3j"></a>譬如弟子以衣钵物奉施于师。<a id="a-3k"></a>师虽不取而此弟子得福无量。<a id="a-3l"></a>菩萨亦尔。<a id="a-3m"></a>所有之物奉施诸佛及诸菩萨。<a id="a-3n"></a>诸佛菩萨虽不受取。<a id="a-3o"></a>亦令施者得无量福。<a id="a-3p"></a>常随菩萨如恒河沙。<a id="a-3q"></a>菩萨摩诃萨观己财物。<a id="a-3r"></a>如十方佛菩萨所寄。<a id="a-3s"></a>知佛菩萨于是物所心无悭吝。<a id="a-3t"></a>是故菩萨自在随意以施众生。<a id="a-3u"></a>亦复深观不应施者。<a id="a-3v"></a>应当谏喻。<a id="a-3w"></a>如此物者实非我有。<a id="a-3x"></a>乃是诸佛菩萨所有。<a id="a-3y"></a>以柔软语晓喻求者不令瞋恨。<a id="a-3z"></a>是故菩萨成就具足财法二施。<a id="a-40"></a>具二施已知性知因知果知分别。<a id="a-41"></a>菩萨若施于怨憎者。<a id="a-42"></a>慈因缘故。<a id="a-43"></a>若施苦者。<a id="a-44"></a>悲因缘故。<a id="a-45"></a>若施有德者。<a id="a-46"></a>喜因缘故。<a id="a-47"></a>若施眷属兄弟僮仆。<a id="a-48"></a>舍因缘故。<a id="a-49"></a>是名菩萨因智慧施。<a id="a-4A"></a>复次菩萨知害施心。<a id="a-4B"></a>害施心者有四种。<a id="a-4C"></a>一者无量世来不习施故。<a id="a-4D"></a>二者财物少故。<a id="a-4E"></a>三者贪着好物故。<a id="a-4F"></a>四者不求后世善果报故。<a id="a-4G"></a>菩萨摩诃萨见来求者。<a id="a-4H"></a>富有财物不即发施心。<a id="a-4I"></a>是则菩萨无量世来不习施心。<a id="a-4J"></a>菩萨尔时应以智力而自思惟。<a id="a-4K"></a>以我从昔无量世来不习施故不即发心。<a id="a-4L"></a>我于今者多有财物兼有求者。<a id="a-4M"></a>若不惠施于未来世。<a id="a-4N"></a>复当增长悭吝之心。<a id="a-4O"></a>终不随顺不修施心。<a id="a-4P"></a>复次菩萨见来求者。<a id="a-4Q"></a>财物少故不即发施心。<a id="a-4R"></a>菩萨复应以智慧力而自思惟。<a id="a-4S"></a>我以无量恶业因缘。<a id="a-4T"></a>无量世中身属于他。<a id="a-4U"></a>受大苦恼饥渴寒热。<a id="a-4V"></a>不能利益无量众生。<a id="a-4W"></a>以是业缘令身少财。<a id="a-4X"></a>今若不施复增来世贫穷困苦。<a id="a-4Y"></a>我今以是少物施人。<a id="a-4Z"></a>虽当贫苦终不至于三恶道苦。<a id="a-4a"></a>作是思惟。<a id="a-4b"></a>能坏少物悭吝之心。<a id="a-4c"></a>复次菩萨见有求者。<a id="a-4d"></a>于好物中心生贪着不即发施心。<a id="a-4e"></a>菩萨尔时应以智慧而自思惟。<a id="a-4f"></a>我于无常而作常想。<a id="a-4g"></a>无我所中作我所想。<a id="a-4h"></a>我若不施则长贪着。<a id="a-4i"></a>是我颠倒。<a id="a-4j"></a>是故菩萨能坏贪着好物之心。<a id="a-4k"></a>复次菩萨不求果报故不行布施。<a id="a-4l"></a>菩萨尔时应思惟言。<a id="a-4m"></a>一切诸法无常无定。<a id="a-4n"></a>若常定者则不须施。<a id="a-4o"></a>何以故。<a id="a-4p"></a>无因果故。<a id="a-4q"></a>以无常故则有因果。<a id="a-4r"></a>今若不施云何当得菩提道果。<a id="a-4s"></a>是故菩萨则能破坏不求果心而行惠施。<a id="a-4t"></a>菩萨摩诃萨知四颠倒。<a id="a-4u"></a>法无决定无有常相。<a id="a-4v"></a>是故能坏四怨恶心。<a id="a-4w"></a>复次菩萨内身寂静。<a id="a-4x"></a>至心思惟常作是念。<a id="a-4y"></a>我设有财当以供养诸佛菩萨。<a id="a-4z"></a>若施法僧。<a id="a-50"></a>是名菩萨智慧布施。<a id="a-51"></a>有财无财常作如是系心思惟。<a id="a-52"></a>法施亦尔。<a id="a-53"></a>是名一切施。<a id="a-54"></a>云何菩萨难施能施。<a id="a-55"></a>菩萨摩诃萨若有少物常以惠施。<a id="a-56"></a>是名难施。<a id="a-57"></a>心所爱重贪着之物。<a id="a-58"></a>无量世中勤求得者。<a id="a-59"></a>及大方便役力得者。<a id="a-5A"></a>以如是等惠施他人。<a id="a-5B"></a>是名难施。<a id="a-5C"></a>云何一切自施。<a id="a-5D"></a>菩萨摩诃萨若自行施。<a id="a-5E"></a>若教父母兄弟妻子眷属奴婢令行布施。<a id="a-5F"></a>是名一切自施。<a id="a-5G"></a>云何善人施。<a id="a-5H"></a>若善男子以善心施。<a id="a-5I"></a>信心施。<a id="a-5J"></a>至心施。<a id="a-5K"></a>自手施。<a id="a-5L"></a>应时施。<a id="a-5M"></a>如法得财施。<a id="a-5N"></a>是名善人施。<a id="a-5O"></a>云何菩萨一切行施。<a id="a-5P"></a>不求果报故。<a id="a-5Q"></a>名一切行施。<a id="a-5R"></a>常施故。<a id="a-5S"></a>名一切行施。<a id="a-5T"></a>福田施故。<a id="a-5U"></a>名一切行施。<a id="a-5V"></a>不观福田及非福田施故。<a id="a-5W"></a>是名一切行施。<a id="a-5X"></a>不观时与非时。<a id="a-5Y"></a>是名一切行施。<a id="a-5Z"></a>不观财物是可施是不可施。<a id="a-5a"></a>是名一切行施。<a id="a-5b"></a>云何菩萨为除故施。<a id="a-5c"></a>若有众生饥渴苦恼。<a id="a-5d"></a>为除此事而行布施。<a id="a-5e"></a>寒者施衣。<a id="a-5f"></a>求乘施乘。<a id="a-5g"></a>求璎珞者施以璎珞。<a id="a-5h"></a>涂香末香杂华灯明。<a id="a-5i"></a>房舍卧具病瘦医药。<a id="a-5j"></a>亦复如是。<a id="a-5k"></a>是名为除故施。<a id="a-5l"></a>云何自利利他施。<a id="a-5m"></a>菩萨摩诃萨若以财法施于彼者。<a id="a-5n"></a>能为己身及以众生作二世乐。<a id="a-5o"></a>常施众生无畏之乐。<a id="a-5p"></a>所谓虎狼师子水火王难怨贼能为救济。<a id="a-5q"></a>是名无畏施。<a id="a-5r"></a>菩萨摩诃萨法施者。<a id="a-5s"></a>凡有所说初无颠倒。<a id="a-5t"></a>是名法施。<a id="a-5u"></a>善能教诫一切众生。<a id="a-5v"></a>是名净法施。<a id="a-5w"></a>菩萨财施利益现在。<a id="a-5x"></a>行法施者则能利益现在他世。<a id="a-5y"></a>复有财施。<a id="a-5z"></a>或为众生作现世苦。<a id="a-60"></a>法施不尔。<a id="a-61"></a>能作现在他世乐事。<a id="a-62"></a>财施不净法施清净。<a id="a-63"></a>行财施者不名无边。<a id="a-64"></a>法施之施名无边施。<a id="a-65"></a>财施易得法施难遇。<a id="a-66"></a>是名自他利施。<a id="a-67"></a>云何名寂静施。<a id="a-68"></a>寂静施者有十种。<a id="a-69"></a>何等为十。<a id="a-6A"></a>一者无碍施。<a id="a-6B"></a>二者无错谬施。<a id="a-6C"></a>三者非庄严施。<a id="a-6D"></a>四者无高心施。<a id="a-6E"></a>五者无著心施。<a id="a-6F"></a>六者无羞施。<a id="a-6G"></a>七者无愁施。<a id="a-6H"></a>八者无[卑*頁]面施。<a id="a-6I"></a>九者无求恩报施。<a id="a-6J"></a>十者不求果报施无碍施者。<a id="a-6K"></a>菩萨摩诃萨行施之时。<a id="a-6L"></a>不为一切剧务世事之所障碍。<a id="a-6M"></a>虽知求者心无悒迟。<a id="a-6N"></a>然能疾舍称其所求。<a id="a-6O"></a>是名无碍施。<a id="a-6P"></a>无错谬施者。<a id="a-6Q"></a>菩萨摩诃萨终不念言。<a id="a-6R"></a>施无果报无善恶报。<a id="a-6S"></a>亦不念言。<a id="a-6T"></a>杀生行施得善果报如婆薮所说。<a id="a-6U"></a>以不贪着施因缘故。<a id="a-6V"></a>得世间乐及阿耨多罗三藐三菩提果。<a id="a-6W"></a>是名无错谬施非庄严施者。<a id="a-6X"></a>菩萨摩诃萨终不聚物为好庄严而行布施。<a id="a-6Y"></a>随得随施终不贮积。<a id="a-6Z"></a>何以故。<a id="a-6a"></a>菩萨深知财命二法无常难保故。<a id="a-6b"></a>有来求者遇已便施。<a id="a-6c"></a>终不语言。<a id="a-6d"></a>待我庄严然后乃与。<a id="a-6e"></a>何以故。<a id="a-6f"></a>庄严施者则不得名庄严阿耨多罗三藐三菩提菩萨。<a id="a-6g"></a>若待庄严施者。<a id="a-6h"></a>则令众生大受苦恼。<a id="a-6i"></a>是名非庄严施。<a id="a-6j"></a>无高心施者。<a id="a-6k"></a>菩萨摩诃萨见来求者生谦下心。<a id="a-6l"></a>不自赞言我是施主。<a id="a-6m"></a>不求恩报不为胜他。<a id="a-6n"></a>行施名称而行布施。<a id="a-6o"></a>是名无高心施。<a id="a-6p"></a>无著心施者。<a id="a-6q"></a>菩萨摩诃萨不著名称。<a id="a-6r"></a>菩萨善观是名称者。<a id="a-6s"></a>如空如风藕根中丝。<a id="a-6t"></a>若求名施者我则不得阿耨多罗三藐三菩提。<a id="a-6u"></a>是故菩萨求阿耨多罗三藐三菩提不求名称。<a id="a-6v"></a>是名无著心施。<a id="a-6w"></a>无羞施者。<a id="a-6x"></a>行施之时三时欢喜。<a id="a-6y"></a>是名无羞施。<a id="a-6z"></a>无愁施者。<a id="a-70"></a>菩萨摩诃萨以所重物施已无悔。<a id="a-71"></a>是故无愁。<a id="a-72"></a>是名无愁施。<a id="a-73"></a>无[卑*頁]面施者。<a id="a-74"></a>菩萨普观一切众生。<a id="a-75"></a>其心平等无不喜见。<a id="a-76"></a>是名无[卑*頁]面施。<a id="a-77"></a>不求恩报施者。<a id="a-78"></a>以怜愍故。<a id="a-79"></a>修集慈故。<a id="a-7A"></a>施安乐故。<a id="a-7B"></a>不求报故。<a id="a-7C"></a>是名不求恩报施。<a id="a-7D"></a>不求果报施者。<a id="a-7E"></a>菩萨摩诃萨行施之时。<a id="a-7F"></a>不求转轮圣王身三十三天魔天梵天财物自在。<a id="a-7G"></a>何以故。<a id="a-7H"></a>菩萨深观有为之法如芭蕉树。<a id="a-7I"></a>是故施时不求果报。<a id="a-7J"></a>是故名为不求果报施。<a id="a-7K"></a>如是十事能令菩萨具足成就檀波罗蜜。<a id="a-7L"></a>得阿耨多罗三藐三菩提。</p>
  <p data-pb></p>
  <h2 id="a7M">菩萨地戒品第十一</h2>
  <p id="a7N">云何名菩萨摩诃萨戒。<a id="a-7O"></a>戒者有九种。<a id="a-7P"></a>一者自性戒。<a id="a-7Q"></a>二者一切戒。<a id="a-7R"></a>三者难戒。<a id="a-7S"></a>四者一切自戒。<a id="a-7T"></a>五者善人戒。<a id="a-7U"></a>六者一切行戒。<a id="a-7V"></a>七者除戒。<a id="a-7W"></a>八者自利利他戒。<a id="a-7X"></a>九者寂静戒。<a id="a-7Y"></a>自性戒者。<a id="a-7Z"></a>菩萨摩诃萨具自性戒有四功德。<a id="a-7a"></a>一者以清净心从他而受。<a id="a-7b"></a>二者其心不净毁所受戒。<a id="a-7c"></a>应当至心惭愧忏悔。<a id="a-7d"></a>悔已专心更不敢犯。<a id="a-7e"></a>菩萨摩诃萨从他受戒生惭愧心。<a id="a-7f"></a>心惭愧故护持不犯。<a id="a-7g"></a>若心不净毁所受戒。<a id="a-7h"></a>心惭愧故不敢覆藏乃至一宿。<a id="a-7i"></a>菩萨犯戒若经一宿。<a id="a-7j"></a>若欲忏者不应直作一犯忏悔。<a id="a-7k"></a>应作念念无量犯悔。<a id="a-7l"></a>何以故。<a id="a-7m"></a>若是多犯作一犯忏者。<a id="a-7n"></a>不得名忏。<a id="a-7o"></a>受者得罪。<a id="a-7p"></a>菩萨从他受持戒时有四事。<a id="a-7q"></a>一者惭愧。<a id="a-7r"></a>二者至心坚持。<a id="a-7s"></a>菩萨摩诃萨至心持戒。<a id="a-7t"></a>终不生于毁犯之心。<a id="a-7u"></a>三者受已一心护持。<a id="a-7v"></a>四者净心受持。<a id="a-7w"></a>菩萨具足四功德戒能作四事。<a id="a-7x"></a>何等四。<a id="a-7y"></a>一者不犯。<a id="a-7z"></a>二者设犯寻悔。<a id="a-80"></a>三者心生惭愧。<a id="a-81"></a>四者不生悔恨。<a id="a-82"></a>是名性戒。<a id="a-83"></a>性戒菩萨名真实戒。<a id="a-84"></a>名自他利戒。<a id="a-85"></a>名饶益众生戒。<a id="a-86"></a>名利益众生义戒。<a id="a-87"></a>名增长人天戒。<a id="a-88"></a>名无量功德戒。<a id="a-89"></a>菩萨成就如是戒者。<a id="a-8A"></a>生心怜愍则能教化无量众生。<a id="a-8B"></a>菩萨若以客尘烦恼不忏悔者。<a id="a-8C"></a>应常为人赞叹持戒呵责破戒说毁禁者所得过罪。<a id="a-8D"></a>若能如是虽名毁犯罪过轻微。<a id="a-8E"></a>亦能毕竟得阿耨多罗三藐三菩提。<a id="a-8F"></a>是名自性戒。<a id="a-8G"></a>一切戒者。<a id="a-8H"></a>在家出家所受持者名一切戒。<a id="a-8I"></a>在家出家戒有三种。<a id="a-8J"></a>一者戒。<a id="a-8K"></a>二者受善法戒。<a id="a-8L"></a>三者为利众生故行戒。<a id="a-8M"></a>云何名戒。<a id="a-8N"></a>所谓七种戒。<a id="a-8O"></a>比丘比丘尼。<a id="a-8P"></a>式叉摩那。<a id="a-8Q"></a>沙弥沙弥尼。<a id="a-8R"></a>优婆塞优婆夷。<a id="a-8S"></a>菩萨摩诃萨若欲受持菩萨戒者。<a id="a-8T"></a>先当净心受七种戒。<a id="a-8U"></a>七种戒者。<a id="a-8V"></a>即是净心趣菩萨戒。<a id="a-8W"></a>如世间人欲请大王。<a id="a-8X"></a>先当净持所居屋宅。<a id="a-8Y"></a>是七种戒俱是在家出家所受。<a id="a-8Z"></a>菩萨戒者亦复如是。<a id="a-8a"></a>俱是出家在家所受。<a id="a-8b"></a>是名为戒。<a id="a-8c"></a>云何名受善法戒。<a id="a-8d"></a>善法戒者。<a id="a-8e"></a>菩萨摩诃萨离七种戒。<a id="a-8f"></a>为菩提故修身口意十种善法。<a id="a-8g"></a>是名受善法戒。<a id="a-8h"></a>身口意者。<a id="a-8i"></a>若菩萨摩诃萨住戒地已。<a id="a-8j"></a>读诵书写分别解说。<a id="a-8k"></a>思惟修集舍摩他毗婆舍那。<a id="a-8l"></a>恭敬供养尊重赞叹师长和上耆旧有德。<a id="a-8m"></a>时时供给瞻视走使。<a id="a-8n"></a>若病若老。<a id="a-8o"></a>或道路疲顿代担衣钵。<a id="a-8p"></a>若见说法及经呗者称叹善哉。<a id="a-8q"></a>见持戒者尽力拥护赞叹于戒。<a id="a-8r"></a>愿诸众生悉持净戒。<a id="a-8s"></a>见破戒者深生怜愍。<a id="a-8t"></a>善语呵责教令忏悔。<a id="a-8u"></a>身口意业所作诸善。<a id="a-8v"></a>悉发誓愿回向阿耨多罗三藐三菩提。<a id="a-8w"></a>随身口意有气力时。<a id="a-8x"></a>勤心供养佛法僧宝。<a id="a-8y"></a>为增善法勤修精进。<a id="a-8z"></a>为得一切诸善法故修不放逸。<a id="a-90"></a>常当至心念戒护戒调伏诸根。<a id="a-91"></a>饮食知足不乐眠卧。<a id="a-92"></a>初夜后夜读诵经典。<a id="a-93"></a>忆念三宝亲近善友。<a id="a-94"></a>乐闻其说自省已过。<a id="a-95"></a>知已忏悔深生惭愧。<a id="a-96"></a>至心忆念更不毁犯。<a id="a-97"></a>向佛法僧同师同法同戒同学发露忏悔。<a id="a-98"></a>是名受善法戒。<a id="a-99"></a>为利众生行戒者。<a id="a-9A"></a>有十一种。<a id="a-9B"></a>若有众生欲修善者。<a id="a-9C"></a>即往劝喻共为伴侣共作善业。<a id="a-9D"></a>有瞻病者亦往劝喻共为伴侣。<a id="a-9E"></a>若有众生欲解世法出世法义。<a id="a-9F"></a>即以方便而为解说。<a id="a-9G"></a>有受恩处念欲酬报。<a id="a-9H"></a>酬报者。<a id="a-9I"></a>所谓坚持禁戒读诵书写十二部经。<a id="a-9J"></a>思惟正义分别解说。<a id="a-9K"></a>能救众生种种恐怖。<a id="a-9L"></a>所谓师子虎狼水火王贼。<a id="a-9M"></a>拥护众生令得远离如是等畏。<a id="a-9N"></a>若有众生丧失所亲捐弃财物。<a id="a-9O"></a>所爱别离心生愁忧。<a id="a-9P"></a>能为说法令离苦恼。<a id="a-9Q"></a>若有众生贫穷困苦。<a id="a-9R"></a>则能施其所须之物。<a id="a-9S"></a>为持法故受畜弟子不为名利。<a id="a-9T"></a>为持法故往来四众。<a id="a-9U"></a>与共讲论不为利养。<a id="a-9V"></a>为持法故亲近国王大臣长者不为利养。<a id="a-9W"></a>不为檀越曲从人情造作非法身口意业。<a id="a-9X"></a>不得非时往来他家。<a id="a-9Y"></a>在家出家俱有非时。<a id="a-9Z"></a>非时者。<a id="a-9a"></a>所谓贪时恚时痴时。<a id="a-9b"></a>大风时大雨时。<a id="a-9c"></a>嫁娶时欢会时发行时。<a id="a-9d"></a>除上非时则名为时。<a id="a-9e"></a>随已所得善法功德。<a id="a-9f"></a>悉以转教一切众生心无贪妒。<a id="a-9g"></a>见毁戒者深生怜愍。<a id="a-9h"></a>以清净心善语教告。<a id="a-9i"></a>犹如父母教告诸子。<a id="a-9j"></a>汝所犯者宜应发露如法忏悔。<a id="a-9k"></a>若彼不受不宜如本受其供给身力作役。<a id="a-9l"></a>复应随事举处谪罚。<a id="a-9m"></a>若故不受应当驱遣令出寺庙。<a id="a-9n"></a>为令佛法得增长故。<a id="a-9o"></a>如其不能教呵罚摈故共住者。<a id="a-9p"></a>是名破戒。<a id="a-9q"></a>名非沙门非婆罗门。<a id="a-9r"></a>佛法中臭名旃陀罗。<a id="a-9s"></a>名为屠儿。<a id="a-9t"></a>旃陀罗等及以屠儿。<a id="a-9u"></a>虽行恶业不能破坏如来正法。<a id="a-9v"></a>不必定堕三恶道中。<a id="a-9w"></a>为师不能教诃弟子则破佛法。<a id="a-9x"></a>必定当堕地狱之中。<a id="a-9y"></a>为名誉故聚畜徒众。<a id="a-9z"></a>是名邪见。<a id="a-A0"></a>名魔弟子。<a id="a-A1"></a>不畜弟子不能破坏如来正法。<a id="a-A2"></a>畜恶弟子则坏佛法。<a id="a-A3"></a>坏佛法故名魔弟子。<a id="a-A4"></a>为利养故聚畜徒众。<a id="a-A5"></a>是名邪见。<a id="a-A6"></a>若有神通及他心智识宿命智。<a id="a-A7"></a>然后乃能以菩萨戒教化他人。<a id="a-A8"></a>是人则能畜恶弟子。<a id="a-A9"></a>何以故。<a id="a-AA"></a>知方便故。<a id="a-AB"></a>知方便故破坏恶法开示善法。<a id="a-AC"></a>若有比丘不具如是三种智慧。<a id="a-AD"></a>而言我具是三种智堪能受畜恶弟子者。<a id="a-AE"></a>当知是人则为犯重。<a id="a-AF"></a>若离此事名利他戒。<a id="a-AG"></a>菩萨摩诃萨成就如是戒善戒利益他戒。<a id="a-AH"></a>名为好戒摄一切戒。<a id="a-AI"></a>名到彼岸戒。<a id="a-AJ"></a>名解脱戒。<a id="a-AK"></a>名无上戒。<a id="a-AL"></a>名无因果戒。<a id="a-AM"></a>名常乐我净戒。<a id="a-AN"></a>名毕竟无边戒。<a id="a-AO"></a>名一切善方便戒。<a id="a-AP"></a>菩萨若能至心忆念菩萨戒者。<a id="a-AQ"></a>胜于一切声闻缘觉。<a id="a-AR"></a>若能具足菩萨戒者。<a id="a-AS"></a>亦得胜于六地菩萨。<a id="a-AT"></a>若有菩萨舍转轮王位。<a id="a-AU"></a>出家学道受解脱戒。<a id="a-AV"></a>放舍五欲如弃涕唾。<a id="a-AW"></a>不念不求不生悔惜。<a id="a-AX"></a>乃至天上五欲之乐。<a id="a-AY"></a>亦复如是。<a id="a-AZ"></a>不为人天受快乐故受持禁戒。<a id="a-Aa"></a>观五欲乐如火毒蛇。<a id="a-Ab"></a>如三恶趣。<a id="a-Ac"></a>得他供养观如吐食心不贪着。<a id="a-Ad"></a>世人若为人天受乐利养名誉受禁戒者。<a id="a-Ae"></a>当知是人不名得戒。<a id="a-Af"></a>成就戒者若住僧中若住空处。<a id="a-Ag"></a>是名寂静。<a id="a-Ah"></a>不能教化诸众生故不能护法。<a id="a-Ai"></a>惜身命故不能护法。<a id="a-Aj"></a>贪利养故不能护法。<a id="a-Ak"></a>为怨隙故不能护法。<a id="a-Al"></a>为怖畏故不能护法。<a id="a-Am"></a>为憍慢故不能护法。<a id="a-An"></a>不受法故不能护法。<a id="a-Ao"></a>怜愍心故不能护法。<a id="a-Ap"></a>惧惭耻故不能护法。<a id="a-Aq"></a>是名破戒。<a id="a-Ar"></a>名不寂静。<a id="a-As"></a>若有于戒生知足者。<a id="a-At"></a>当知是人不名持戒。<a id="a-Au"></a>知因戒故得诸菩萨无量三昧。<a id="a-Av"></a>若无戒者则不增长无量三昧。<a id="a-Aw"></a>为三昧故护持禁戒。<a id="a-Ax"></a>菩萨受持菩萨戒者。<a id="a-Ay"></a>宁失身命终不听用非法之言与恶人住。<a id="a-Az"></a>不念不起诸恶觉观。<a id="a-B0"></a>如其起者心生惭愧呵责忏悔。<a id="a-B1"></a>若坐众中设闻恶语恶事恶法恶声恶义。<a id="a-B2"></a>即应起去。<a id="a-B3"></a>若力能制。<a id="a-B4"></a>置不教呵而舍去者。<a id="a-B5"></a>名之为犯。<a id="a-B6"></a>若力不能制而住听者。<a id="a-B7"></a>是亦名犯。<a id="a-B8"></a>若得不听心是名持戒。<a id="a-B9"></a>作听心者是名破戒。<a id="a-BA"></a>若乐听者是名破戒。<a id="a-BB"></a>不乐听者是名持戒。<a id="a-BC"></a>生悔心者是名持戒。<a id="a-BD"></a>心不悔者是名破戒。<a id="a-BE"></a>菩萨受持菩萨戒者。<a id="a-BF"></a>终不自念我所受戒齐从和上师边受得。<a id="a-BG"></a>自念乃从十方诸佛菩萨边受。<a id="a-BH"></a>我若从师及和上边受得戒者。<a id="a-BI"></a>不名菩萨戒。<a id="a-BJ"></a>若从十方佛菩萨边所受得者。<a id="a-BK"></a>乃名菩萨戒。<a id="a-BL"></a>菩萨摩诃萨若分别十八部僧不名得菩萨戒。<a id="a-BM"></a>若能等观悉是十方诸佛菩萨弟子者。<a id="a-BN"></a>是名得菩萨戒。<a id="a-BO"></a>若观一切悉是十方诸佛菩萨弟子住于大地。<a id="a-BP"></a>以住大地因缘故。<a id="a-BQ"></a>悉得阿耨多罗三藐三菩提。<a id="a-BR"></a>众生界不可思议。<a id="a-BS"></a>众生法界不可思议。<a id="a-BT"></a>众生性不可思议。<a id="a-BU"></a>众生戒不可思议。<a id="a-BV"></a>我既未得一切智。<a id="a-BW"></a>云何分别是十八部。<a id="a-BX"></a>我若分别则不能得一切戒无碍戒无上戒。<a id="a-BY"></a>以能如是观故得菩萨戒。<a id="a-BZ"></a>如过去菩萨所得禁戒。<a id="a-Ba"></a>菩萨若能如是观者。<a id="a-Bb"></a>则得无量无边福德。<a id="a-Bc"></a>能知十方佛菩萨心。<a id="a-Bd"></a>亦知具足菩萨戒者得无上道。<a id="a-Be"></a>菩萨摩诃萨观过去诸佛及诸菩萨。<a id="a-Bf"></a>未得成就无上道时。<a id="a-Bg"></a>具足烦恼学菩萨戒。<a id="a-Bh"></a>具足成已得无上道。<a id="a-Bi"></a>我今此身亦是众生。<a id="a-Bj"></a>亦有五阴。<a id="a-Bk"></a>亦具烦恼。<a id="a-Bl"></a>亦受菩萨戒修集菩提。<a id="a-Bm"></a>亦应当得阿耨多罗三藐三菩提。<a id="a-Bn"></a>我亦能调身口意恶。<a id="a-Bo"></a>必亦当得阿耨多罗三藐三菩提。<a id="a-Bp"></a>菩萨受持菩萨戒者。<a id="a-Bq"></a>至心专念自省已过不讼彼短。<a id="a-Br"></a>见行恶者心不瞋恨。<a id="a-Bs"></a>见破戒者心生怜愍。<a id="a-Bt"></a>无有瞋恼。<a id="a-Bu"></a>菩萨受持菩萨戒者。<a id="a-Bv"></a>若为恶人之所打掷手拳刀杖恶声骂詈。<a id="a-Bw"></a>于是人所不起恶心粗言加报。<a id="a-Bx"></a>菩萨若学菩萨戒者有五不放逸。<a id="a-By"></a>一者观已犯罪如法忏悔。<a id="a-Bz"></a>二者观当犯罪如法忏悔。<a id="a-C0"></a>三者观现犯罪如法忏悔。<a id="a-C1"></a>四者至心坚持不作犯想。<a id="a-C2"></a>五者犯已至心忏悔。<a id="a-C3"></a>是名五。<a id="a-C4"></a>不放逸菩萨受持菩萨戒者。<a id="a-C5"></a>所有功德应当覆藏。<a id="a-C6"></a>诸所犯罪应当发露。<a id="a-C7"></a>少欲知足堪忍众苦。<a id="a-C8"></a>常乐寂静心无悔恨。<a id="a-C9"></a>不自高不轻躁。<a id="a-CA"></a>修寂灭行及微细行破坏邪命。<a id="a-CB"></a>菩萨成就如是法者。<a id="a-CC"></a>是名菩萨住菩萨戒。<a id="a-CD"></a>菩萨受学菩萨戒者。<a id="a-CE"></a>不念过去五欲之乐。<a id="a-CF"></a>不求未来五欲之乐。<a id="a-CG"></a>于现在五欲心不生着。<a id="a-CH"></a>常乐寂静破恶觉观。<a id="a-CI"></a>成就具足不放逸行。<a id="a-CJ"></a>一切众生不敢轻慢。<a id="a-CK"></a>成就忍辱具足净心。<a id="a-CL"></a>学净戒者不惜身命不吝财贿。<a id="a-CM"></a>善知破戒烦恼因缘。<a id="a-CN"></a>善能调伏破戒烦恼。<a id="a-CO"></a>调伏瞋心。<a id="a-CP"></a>能调众生恼害之心。<a id="a-CQ"></a>了知颠倒知善因果。<a id="a-CR"></a>知善因果故勤心求之。<a id="a-CS"></a>破坏不信善因果倒。<a id="a-CT"></a>观一切法无常我相无乐净相。<a id="a-CU"></a>破于众生无常常倒无乐乐倒无我我倒不净净倒。<a id="a-CV"></a>修学善戒修集施因戒因忍因精进因禅定因智慧因。<a id="a-CW"></a>菩萨受持利益他戒故。<a id="a-CX"></a>教化众生令行善业。<a id="a-CY"></a>共修善者而为伴侣。<a id="a-CZ"></a>常教众生供养三宝。<a id="a-Ca"></a>若见离别以善方便还令和合。<a id="a-Cb"></a>见有病苦身自供给。<a id="a-Cc"></a>见盲瞽者供给所须衣服饮食示导径路善为说法。<a id="a-Cd"></a>见有聋者画地示义。<a id="a-Ce"></a>见有躄者施其车乘。<a id="a-Cf"></a>若无车乘身自荷负。<a id="a-Cg"></a>见有贪者以贪受苦能为说法令除贪苦。<a id="a-Ch"></a>瞋恚痴疑亦复如是。<a id="a-Ci"></a>行路疲乏代其担负。<a id="a-Cj"></a>施以水浆床褥所须调身按摩。<a id="a-Ck"></a>复有众生乐为罪业菩萨见已应善说法。<a id="a-Cl"></a>善辞善义。<a id="a-Cm"></a>辞合句合。<a id="a-Cn"></a>辞义次第增长善法说义圆足。<a id="a-Co"></a>为欲庄严菩提道故。<a id="a-Cp"></a>以善方便教破恶业。<a id="a-Cq"></a>为悭贪者说破悭法。<a id="a-Cr"></a>增长善法及诸财物。<a id="a-Cs"></a>若有众生不信佛法。<a id="a-Ct"></a>善为说法令生信心。<a id="a-Cu"></a>为破众生烦恼恶业。<a id="a-Cv"></a>得八正道故而为说法。<a id="a-Cw"></a>复次菩萨学菩萨戒发大誓愿。<a id="a-Cx"></a>为破众生诸恶邪见。<a id="a-Cy"></a>知恩报恩。<a id="a-Cz"></a>忍语软语先意问讯。<a id="a-D0"></a>供养师长耆旧有德。<a id="a-D1"></a>能破愁怖。<a id="a-D2"></a>所谓师子虎狼水火王难怨贼。<a id="a-D3"></a>若有众生丧失父母兄弟眷属妻子僮仆。<a id="a-D4"></a>捐弃财物亲爱别离。<a id="a-D5"></a>能以方便如应说法除其苦恼。<a id="a-D6"></a>常施众生所须之物。<a id="a-D7"></a>所谓衣服饮食房舍卧具病瘦医药。<a id="a-D8"></a>香华璎珞灯烛等物。<a id="a-D9"></a>若菩萨受持菩萨戒者。<a id="a-DA"></a>畜养弟子不能善教说法示导令其调伏贪瞋痴等。<a id="a-DB"></a>不能供给衣服饮食房舍医药。<a id="a-DC"></a>不能为求善厚檀越。<a id="a-DD"></a>若为檀越善说法要。<a id="a-DE"></a>所得财物不能等分。<a id="a-DF"></a>当知是人为名誉故。<a id="a-DG"></a>畜养弟子不名为法。<a id="a-DH"></a>若能随时说法教告。<a id="a-DI"></a>为性为力为菩萨藏。<a id="a-DJ"></a>为欲具足菩萨禁戒。<a id="a-DK"></a>修八正道。<a id="a-DL"></a>得阿耨多罗三藐三菩提。<a id="a-DM"></a>是名菩萨真畜弟子不为名誉。<a id="a-DN"></a>菩萨受学菩萨戒者。<a id="a-DO"></a>先当观知众生性界。<a id="a-DP"></a>然后共住为转性界。<a id="a-DQ"></a>如应说法随意共行。<a id="a-DR"></a>令其调伏不造诸恶。<a id="a-DS"></a>能破恶法增长善法。<a id="a-DT"></a>所须之物能以惠施。<a id="a-DU"></a>见作恶者深生怜愍。<a id="a-DV"></a>不受语者深生悲恼。<a id="a-DW"></a>于己所作诸恶业等心不生愁。<a id="a-DX"></a>见他造作特生悲愍。<a id="a-DY"></a>何以故。<a id="a-DZ"></a>菩萨自于身口意恶。<a id="a-Da"></a>能疾调伏开心忏悔。<a id="a-Db"></a>以有大智因缘力故。<a id="a-Dc"></a>菩萨为他亦复造作身口恶业。<a id="a-Dd"></a>为欲调伏他恶业故。<a id="a-De"></a>随他心故。<a id="a-Df"></a>菩萨或时现受欢乐。<a id="a-Dg"></a>为调他故。<a id="a-Dh"></a>菩萨摩诃萨以为他故不早取阿耨多罗三藐三菩提。<a id="a-Di"></a>菩萨摩诃萨虽随众生不轻不笑不打不骂不说恶事不赞己德。<a id="a-Dj"></a>以自高人。<a id="a-Dk"></a>不亲近人非不亲近。<a id="a-Dl"></a>虽复亲近非时不为。<a id="a-Dm"></a>他所爱着不说其过。<a id="a-Dn"></a>所不爱者复不赞叹。<a id="a-Do"></a>未知人根不说深义。<a id="a-Dp"></a>不从求乞他虽多施应生知足。<a id="a-Dq"></a>心不甘乐受人供养。<a id="a-Dr"></a>常乐舍财供给他人。<a id="a-Ds"></a>常乐赞叹他人善事。<a id="a-Dt"></a>见犯禁者不为说戒。<a id="a-Du"></a>无信心者不赞于信。<a id="a-Dv"></a>有贪心者不赞惠施。<a id="a-Dw"></a>不乐读诵不赞多闻。<a id="a-Dx"></a>痴闇之人不赞智慧。<a id="a-Dy"></a>若为犯禁赞叹戒者。<a id="a-Dz"></a>不喜不乐生于瞋恚羞耻之心。<a id="a-E0"></a>以瞋恚故于佛法中及说者所生大恶心。<a id="a-E1"></a>以恶心故增长地狱。<a id="a-E2"></a>菩萨摩诃萨若如是者。<a id="a-E3"></a>则施众生地狱因缘不名菩萨。<a id="a-E4"></a>随意说法乃至痴者为赞智慧亦复如是。<a id="a-E5"></a>若有菩萨有大神足。<a id="a-E6"></a>如是之人乃能为彼不信之人说菩萨戒。<a id="a-E7"></a>何以故。<a id="a-E8"></a>是人能以神通之力。<a id="a-E9"></a>示彼热地狱寒地狱大地狱小地狱。<a id="a-EA"></a>复作是言。<a id="a-EB"></a>汝今云何不信我语。<a id="a-EC"></a>观是恶果。<a id="a-ED"></a>人中造作令地狱受。<a id="a-EE"></a>汝今若复不信如是菩萨戒者。<a id="a-EF"></a>今当复得如是恶果。<a id="a-EG"></a>彼不信者见是事已。<a id="a-EH"></a>心惊怖畏即生信心。<a id="a-EI"></a>复有菩萨为彼不信。<a id="a-EJ"></a>以神通力现罗刹像而作是言。<a id="a-EK"></a>我今求觅诸不信者欲断其命。<a id="a-EL"></a>如其信者我当护念。<a id="a-EM"></a>彼不信者见闻如是即生怖畏。<a id="a-EN"></a>以怖畏故信菩萨戒。<a id="a-EO"></a>复以神力现密迹像执金刚杵。<a id="a-EP"></a>复作是言。<a id="a-EQ"></a>若有不信菩萨戒者。<a id="a-ER"></a>当破其头令作七分。<a id="a-ES"></a>彼不信者见闻如是即生怖畏。<a id="a-ET"></a>以怖畏故即便信之。<a id="a-EU"></a>复以神力作种种身。<a id="a-EV"></a>或作一身。<a id="a-EW"></a>或作多身。<a id="a-EX"></a>或作树木山河等身。<a id="a-EY"></a>无碍之身大身小身。<a id="a-EZ"></a>身出水火。<a id="a-Ea"></a>彼不信者见已即问。<a id="a-Eb"></a>如是等事悉是何果。<a id="a-Ec"></a>答言。<a id="a-Ed"></a>悉是菩萨戒果。<a id="a-Ee"></a>彼人闻已于菩萨戒生大信心。<a id="a-Ef"></a>若无神通为彼不信说菩萨戒得无量罪。<a id="a-Eg"></a>无量罪者于无量世受。<a id="a-Eh"></a>是名无量。<a id="a-Ei"></a>虽有五逆未足为喻。<a id="a-Ej"></a>何以故。<a id="a-Ek"></a>五逆罪者则可移转。<a id="a-El"></a>如阿阇世王。<a id="a-Em"></a>彼不信者罪不可转。<a id="a-En"></a>五逆罪者极至一世。<a id="a-Eo"></a>不信者罪无量世受。<a id="a-Ep"></a>是故我言。<a id="a-Eq"></a>不可为喻。<a id="a-Er"></a>若取佛物法物僧物现前僧物。<a id="a-Es"></a>如是罪报亦不得喻。<a id="a-Et"></a>何以故。<a id="a-Eu"></a>如是罪报极至一世。<a id="a-Ev"></a>不信者罪至无量世。<a id="a-Ew"></a>如十恒河沙等众生发菩提心。<a id="a-Ex"></a>假使有人能令如是恒沙众生退菩提心。<a id="a-Ey"></a>教以邪见。<a id="a-Ez"></a>如是罪报及不信者罪等无差别。<a id="a-F0"></a>复令如是恒沙众生皆住五地。<a id="a-F1"></a>假使有人尽夺其眼。<a id="a-F2"></a>如是罪报。<a id="a-F3"></a>不信者罪亦复如是。<a id="a-F4"></a>若复有人能破一切诸佛塔庙。<a id="a-F5"></a>杀害一切诸佛弟子。<a id="a-F6"></a>焚烧一切诸佛经典。<a id="a-F7"></a>如是罪报。<a id="a-F8"></a>为不信者说菩萨戒所得罪报。<a id="a-F9"></a>亦复如是。<a id="a-FA"></a>何以故。<a id="a-FB"></a>从因故生地狱。<a id="a-FC"></a>从因故入涅槃。<a id="a-FD"></a>因于说者得无量苦。<a id="a-FE"></a>是故说者得无量罪。<a id="a-FF"></a>虽知大众无量众生堪任能作人天善业及发信心。<a id="a-FG"></a>于是众中若有一人心无信者。<a id="a-FH"></a>亦不可说。<a id="a-FI"></a>是名菩萨利益众生善戒。</p>
 </body>
</html>