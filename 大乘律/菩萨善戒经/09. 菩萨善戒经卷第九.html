<!doctype html>
<html id="z3IBUrul8" data-ver="1084">
 <head>
  <meta charset="utf-8">
  <meta author="求那跋摩">
  <meta library="龙藏">
  <meta catalog="大乘律">
  <meta period="刘宋">
 </head>
 <body>
  <h1 id="a1">菩萨善戒经卷第九</h1>
  <h2 id="a2">毕竟地摄取品第二十六</h2>
  <p id="a3">菩萨摩诃萨修一切行时有六事善摄众生。<a id="a-4"></a>一者至心摄取。<a id="a-5"></a>二者增益摄取。<a id="a-6"></a>三者取摄取。<a id="a-7"></a>四者究竟摄取。<a id="a-8"></a>五者不毕竟摄取。<a id="a-9"></a>六者后摄取。<a id="a-A"></a>菩萨摩诃萨初发心时。<a id="a-B"></a>摄取众生如父母兄弟妻子眷属。<a id="a-C"></a>至心系念方便摄取。<a id="a-D"></a>云何能施众生安乐。<a id="a-E"></a>作是愿时随力施与。<a id="a-F"></a>是名菩萨至心摄取。<a id="a-G"></a>菩萨摩诃萨虽于父母兄弟妻子眷属中。<a id="a-H"></a>胜心无憍慢倍增供养。<a id="a-I"></a>若为国王于说眷属。<a id="a-J"></a>亦复如是。<a id="a-K"></a>增益者。<a id="a-L"></a>破坏恶法教以善法。<a id="a-M"></a>随时礼拜赞叹供养。<a id="a-N"></a>施以衣食所须之物。<a id="a-O"></a>知恩报恩瞻病授药。<a id="a-P"></a>于诸仆使不作贱想如兄弟想。<a id="a-Q"></a>若见有罪堪忍含受。<a id="a-R"></a>言当柔软无有粗犷。<a id="a-S"></a>若为国主于诸眷属不加苦痛。<a id="a-T"></a>不断其命。<a id="a-U"></a>远离刑罚正法治国。<a id="a-V"></a>随本种姓所有分界。<a id="a-W"></a>于他国土不生贪夺。<a id="a-X"></a>任力养民作一子想。<a id="a-Y"></a>所有之物与眷属共。<a id="a-Z"></a>所言诚实柔软不粗离于悭贪。<a id="a-a"></a>是名菩萨增益摄取。<a id="a-b"></a>菩萨摩诃萨摄取诸众生有二因缘。<a id="a-c"></a>一者财施。<a id="a-d"></a>二者法施。<a id="a-e"></a>以财施故破于贫穷。<a id="a-f"></a>以法施故破于邪见。<a id="a-g"></a>于诸众生其心平等。<a id="a-h"></a>不作法悭不作师相憍慢之想。<a id="a-i"></a>不求恩报不求供养。<a id="a-j"></a>若有求福来供养者亦不遮止。<a id="a-k"></a>为令福德庄严增长故。<a id="a-l"></a>若有修集善法持戒精进之者。<a id="a-m"></a>瞻视供养亲为执使。<a id="a-n"></a>不解义者为解说义。<a id="a-o"></a>已解义者说令增长。<a id="a-p"></a>若有疑网为说深义能令除断。<a id="a-q"></a>苦乐同彼心无增减。<a id="a-r"></a>有犯罪者以善方便教令忏悔。<a id="a-s"></a>有时呵责有时赞叹。<a id="a-t"></a>见病苦者瞻视不舍。<a id="a-u"></a>善以方便为除所患。<a id="a-v"></a>若有众生下色下进下念下智心不轻慢。<a id="a-w"></a>随时为说正心因缘。<a id="a-x"></a>见愁苦者说法慰喻。<a id="a-y"></a>善自思惟不信他语。<a id="a-z"></a>无能动者。<a id="a-10"></a>若得所施与众同等。<a id="a-11"></a>修集悲心具足成就。<a id="a-12"></a>或见正命先意问讯。<a id="a-13"></a>远离恶心常修善法。<a id="a-14"></a>终不放逸远离懈怠。<a id="a-15"></a>常作是愿。<a id="a-16"></a>云何当令我之福德等与一切。<a id="a-17"></a>菩萨摩诃萨非一切时行取摄取。<a id="a-18"></a>有利之时尔乃摄取。<a id="a-19"></a>是名菩萨取摄取。<a id="a-1A"></a>若诸众生诸根闇钝。<a id="a-1B"></a>善根难熟则久远摄取。<a id="a-1C"></a>何以故。<a id="a-1D"></a>究竟当有清净心故。<a id="a-1E"></a>若中根中熟则不久远。<a id="a-1F"></a>何以故。<a id="a-1G"></a>以不久远得净心故。<a id="a-1H"></a>若有利根易熟上熟易净易调。<a id="a-1I"></a>是名菩萨后有摄取。<a id="a-1J"></a>是名菩萨六摄取正法摄取菩萨摩诃萨以此六摄摄取三世一切众生。<a id="a-1K"></a>过去未来现在菩萨摄取众生。<a id="a-1L"></a>悉皆不离如是六摄。<a id="a-1M"></a>菩萨摩诃萨摄众生时有十二难事。<a id="a-1N"></a>菩萨摩诃萨知无我无我所无有众生。<a id="a-1O"></a>而为众生修集苦行。<a id="a-1P"></a>是名一难。<a id="a-1Q"></a>为调他故而行呵责。<a id="a-1R"></a>亦自护戒不令毁伤。<a id="a-1S"></a>是名二难。<a id="a-1T"></a>所有物少乞者甚多。<a id="a-1U"></a>是名三难。<a id="a-1V"></a>菩萨一身系属多人趋走给使。<a id="a-1W"></a>是名四难。<a id="a-1X"></a>放逸诸天同彼受身。<a id="a-1Y"></a>而其内心初无放逸。<a id="a-1Z"></a>是名五难。<a id="a-1a"></a>常为一切众生作使。<a id="a-1b"></a>自于禁戒无所毁失。<a id="a-1c"></a>是名六难。<a id="a-1d"></a>常与贪欲恚痴悭吝谄曲奸伪恶人共住不随彼行。<a id="a-1e"></a>是名七难。<a id="a-1f"></a>了知生死多诸过患而不舍之。<a id="a-1g"></a>是名八难。<a id="a-1h"></a>一切烦恼生死多过。<a id="a-1i"></a>舍命之时心未清净。<a id="a-1j"></a>虽未清净不失正念。<a id="a-1k"></a>是名九难。<a id="a-1l"></a>未得净心能以己身所爱之物妻子眷属而以施人。<a id="a-1m"></a>是名十难。<a id="a-1n"></a>众生异心境界不同。<a id="a-1o"></a>或时软语或时行舍。<a id="a-1p"></a>是名十一难。<a id="a-1q"></a>终不放逸不断烦恼。<a id="a-1r"></a>名十二难。<a id="a-1s"></a>菩萨摩诃萨于诸众生不作轻重。<a id="a-1t"></a>或时作轻。<a id="a-1u"></a>或时作重。<a id="a-1v"></a>或观境界。<a id="a-1w"></a>或作健心。<a id="a-1x"></a>或时立愿。<a id="a-1y"></a>或不放逸。<a id="a-1z"></a>或修智慧或修柔软。<a id="a-20"></a>或行呵责。<a id="a-21"></a>或时行舍。<a id="a-22"></a>或勤精进。<a id="a-23"></a>或时懈怠。<a id="a-24"></a>或作方便。<a id="a-25"></a>菩萨摩诃萨作如是学。<a id="a-26"></a>于十二难处心不忧悔。<a id="a-27"></a>既能自护又能利他。</p>
  <p data-pb></p>
  <h2 id="a28">毕竟地毕竟品第二十七</h2>
  <p id="a29">萨摩诃萨修十二行有七地。<a id="a-2A"></a>六是菩萨地。<a id="a-2B"></a>余一地声闻菩萨共。<a id="a-2C"></a>一者性地。<a id="a-2D"></a>二者解地。<a id="a-2E"></a>三者净心地。<a id="a-2F"></a>四者持地。<a id="a-2G"></a>五者定地。<a id="a-2H"></a>六者定行地。<a id="a-2I"></a>七者毕竟地。<a id="a-2J"></a>是名七地。<a id="a-2K"></a>性行解行各为一地。<a id="a-2L"></a>喜行名为净心地。<a id="a-2M"></a>戒行慧行无相行合为持地。<a id="a-2N"></a>无行无相行名为定地。<a id="a-2O"></a>无碍智行名为定行地。<a id="a-2P"></a>如来行名毕竟地毕竟地后当广说。<a id="a-2Q"></a>菩萨从下地入净心地时。<a id="a-2R"></a>云何能断三恶道苦。<a id="a-2S"></a>菩萨修集世俗漏禅。<a id="a-2T"></a>修漏禅已得世净禅。<a id="a-2U"></a>修净禅已即得解地。<a id="a-2V"></a>庄严菩提修集一百一十种悲。<a id="a-2W"></a>以修悲故于众生中即得悲心。<a id="a-2X"></a>得悲心故乐三恶道如己舍宅。<a id="a-2Y"></a>菩萨自观住三恶道。<a id="a-2Z"></a>庄严菩提时为众生故受大苦恼。<a id="a-2a"></a>若我净心有势力者。<a id="a-2b"></a>愿令众生所有苦恼悉集我身。<a id="a-2c"></a>善立大愿。<a id="a-2d"></a>以善愿力世净禅故。<a id="a-2e"></a>远离身心烦恼习气。<a id="a-2f"></a>离习气故转四大身。<a id="a-2g"></a>四大既转。<a id="a-2h"></a>因世净禅故不到三恶。<a id="a-2i"></a>是故菩萨断三恶道苦。<a id="a-2j"></a>过解地已入于净地。<a id="a-2k"></a>余功德如行品中十净心说。<a id="a-2l"></a>此十净法有十对治。<a id="a-2m"></a>不作心。<a id="a-2n"></a>不发心。<a id="a-2o"></a>不受菩萨戒。<a id="a-2p"></a>不信心。<a id="a-2q"></a>恶心。<a id="a-2r"></a>不修集悲。<a id="a-2s"></a>瞋心。<a id="a-2t"></a>忧悔心。<a id="a-2u"></a>不慈心。<a id="a-2v"></a>放逸心。<a id="a-2w"></a>所言粗犷贪惜身命不随世间。<a id="a-2x"></a>懒堕懈怠无渐无愧。<a id="a-2y"></a>苦恼逼身疑网怯弱。<a id="a-2z"></a>不能供养佛法僧宝。<a id="a-30"></a>如是等对治不净。<a id="a-31"></a>是十净中。<a id="a-32"></a>初三法者清净其心。<a id="a-33"></a>后七法者净于庄严。<a id="a-34"></a>菩萨摩诃萨信于菩提及菩提道。<a id="a-35"></a>信菩提道故。<a id="a-36"></a>见苦众生生大慈心。<a id="a-37"></a>生慈心故即作是愿。<a id="a-38"></a>愿我救济如是等苦。<a id="a-39"></a>以怜愍故舍身惠施无所贪惜。<a id="a-3A"></a>为利众生心无忧悔。<a id="a-3B"></a>心不悔故知世方术。<a id="a-3C"></a>知世方术故善知时节随众生心。<a id="a-3D"></a>以知时故名知世间。<a id="a-3E"></a>以智力故客烦恼来深生惭愧。<a id="a-3F"></a>以惭愧故令彼烦恼不得自在。<a id="a-3G"></a>是名勇健。<a id="a-3H"></a>以勇健故无有放逸。<a id="a-3I"></a>不放逸故修集善法。<a id="a-3J"></a>集善法故受菩萨戒。<a id="a-3K"></a>受菩萨戒故供养三宝。<a id="a-3L"></a>供养三宝故其心清净是名净地。</p>
  <p data-pb></p>
  <h2 id="a3M">毕竟地行品第二十八</h2>
  <p id="a3N">菩萨摩诃萨住于解地乃至菩萨地有四行。<a id="a-3O"></a>一者波罗蜜行。<a id="a-3P"></a>二者菩提行。<a id="a-3Q"></a>三者神通行。<a id="a-3R"></a>四者熟众生行。<a id="a-3S"></a>波罗蜜行者。<a id="a-3T"></a>六波罗蜜如先说。<a id="a-3U"></a>方便波罗蜜愿波罗蜜力波罗蜜智波罗蜜。<a id="a-3V"></a>是十波罗蜜是名波罗蜜行。<a id="a-3W"></a>善方便有十二种如先说。<a id="a-3X"></a>是名方便波罗蜜。<a id="a-3Y"></a>愿有五种如先说。<a id="a-3Z"></a>是名愿波罗蜜。<a id="a-3a"></a>十力庄严净是名力波罗蜜。<a id="a-3b"></a>知一切法是处非处名智波罗蜜。<a id="a-3c"></a>知世谛故名智波罗蜜。<a id="a-3d"></a>知第一义谛名般若波罗蜜。<a id="a-3e"></a>复次无量智者名方便波罗蜜。<a id="a-3f"></a>求胜胜智名愿波罗蜜。<a id="a-3g"></a>不为四魔之所障故名力波罗蜜。<a id="a-3h"></a>能知诸法真实性故名智波罗蜜。<a id="a-3i"></a>四念处乃至八正道分四求四真智如先说。<a id="a-3j"></a>是名菩提行神通。<a id="a-3k"></a>如不可思议品说。<a id="a-3l"></a>六通如先说。<a id="a-3m"></a>是名神通行。<a id="a-3n"></a>二无量调伏无量方便无量如先说。<a id="a-3o"></a>是名熟行。<a id="a-3p"></a>菩萨摩诃萨如是四行摄一切行。<a id="a-3q"></a>菩萨摩诃萨无量阿僧祇。<a id="a-3r"></a>究竟具足净诸善法。<a id="a-3s"></a>胜诸声闻辟支佛等。<a id="a-3t"></a>毕竟摄取菩提道果。<a id="a-3u"></a>毕竟能得阿耨多罗三藐三菩提故。<a id="a-3v"></a>是名十波罗蜜。<a id="a-3w"></a>若说次第则有三事。<a id="a-3x"></a>一者对治故。<a id="a-3y"></a>二者生故。<a id="a-3z"></a>三者得果故。<a id="a-40"></a>对于善法有六事。<a id="a-41"></a>一者悭贪。<a id="a-42"></a>二者恶业。<a id="a-43"></a>三者恚心。<a id="a-44"></a>四者懈怠。<a id="a-45"></a>五者乱心。<a id="a-46"></a>六者愚痴。<a id="a-47"></a>以是六法因缘故。<a id="a-48"></a>不得阿耨多罗三藐三菩提。<a id="a-49"></a>为坏六法故说六波罗蜜。<a id="a-4A"></a>檀波罗蜜乃至般若波罗蜜。<a id="a-4B"></a>六波罗蜜则摄四波罗蜜。<a id="a-4C"></a>是名对治。<a id="a-4D"></a>生者。<a id="a-4E"></a>菩萨摩诃萨舍于一切世俗之物出家学道。<a id="a-4F"></a>是名檀波罗蜜。<a id="a-4G"></a>既出家已受菩萨戒。<a id="a-4H"></a>是名尸罗波罗蜜。<a id="a-4I"></a>以护戒故虽有骂打默受不报。<a id="a-4J"></a>是名羼提波罗蜜。<a id="a-4K"></a>戒既清净勤修善法。<a id="a-4L"></a>是名毗梨耶波罗蜜。<a id="a-4M"></a>以精进故五根调伏。<a id="a-4N"></a>是名禅波罗蜜五根既调知真法界。<a id="a-4O"></a>是名般若波罗蜜。<a id="a-4P"></a>是名为生。<a id="a-4Q"></a>果报者。<a id="a-4R"></a>菩萨现在修施等善法。<a id="a-4S"></a>若舍身已外得大财内得五具足。<a id="a-4T"></a>五具足者。<a id="a-4U"></a>生人天中得寿色力安乐辩才。<a id="a-4V"></a>是名施果。<a id="a-4W"></a>以施因缘修集善法。<a id="a-4X"></a>心无嫉妒忍众罪过。<a id="a-4Y"></a>是名具足第二果报。<a id="a-4Z"></a>以施因缘若作世事及出世事心无厌悔。<a id="a-4a"></a>是名第三果报。<a id="a-4b"></a>以施因缘其心柔软无有错乱是名第四果报。<a id="a-4c"></a>以施因缘了了能知此是福田此非福田。<a id="a-4d"></a>知是可施是不可施。<a id="a-4e"></a>善知方便求财取财。<a id="a-4f"></a>是名第五果报。<a id="a-4g"></a>四波罗蜜摄六波罗蜜有三戒。<a id="a-4h"></a>一者随戒戒。<a id="a-4i"></a>二者随心戒三者随智戒。<a id="a-4j"></a>菩萨尸波罗蜜名为随戒戒。<a id="a-4k"></a>禅波罗蜜名随心戒。<a id="a-4l"></a>般若波罗蜜名随智戒。<a id="a-4m"></a>离是三戒无菩萨戒。<a id="a-4n"></a>菩萨三戒摄一切戒。<a id="a-4o"></a>菩萨有四事能利众生。<a id="a-4p"></a>何等为四。<a id="a-4q"></a>一者为于菩提修集善法。<a id="a-4r"></a>二者先以真智知诸法义。<a id="a-4s"></a>三者增长善法。<a id="a-4t"></a>四者熟众生根。<a id="a-4u"></a>如是四事菩萨能大利益众生。<a id="a-4v"></a>若有说言。<a id="a-4w"></a>离是四事能利众生者。<a id="a-4x"></a>无有是处。</p>
  <h2 id="a4y">毕竟地三十二相八十种好品第二十九</h2>
  <p id="a4z">十三如来行者。<a id="a-50"></a>名为毕竟佛地。<a id="a-51"></a>毕竟佛地者。<a id="a-52"></a>有百四十不共之法。<a id="a-53"></a>所谓三十二相八十种好。<a id="a-54"></a>四一切行净。<a id="a-55"></a>十力四无所畏。<a id="a-56"></a>三念处。<a id="a-57"></a>三不护大悲。<a id="a-58"></a>常不忘失。<a id="a-59"></a>断烦恼习一切智是名百四十不共法。<a id="a-5A"></a>三十二相者。<a id="a-5B"></a>一者足下平。<a id="a-5C"></a>二者足下千辐轮。<a id="a-5D"></a>三者指纤长。<a id="a-5E"></a>四者足跟佣满。<a id="a-5F"></a>五者指网缦。<a id="a-5G"></a>六者手足柔软。<a id="a-5H"></a>七者佣[跳-兆+尃]肠如伊尼延鹿王。<a id="a-5I"></a>八者踝骨不现。<a id="a-5J"></a>九者平住手摩膝。<a id="a-5K"></a>十者藏相如象马王。<a id="a-5L"></a>十一者身圆满足如尼拘陀树。<a id="a-5M"></a>十二者身毛上靡。<a id="a-5N"></a>十三者一一毛右旋。<a id="a-5O"></a>十四者身真金色。<a id="a-5P"></a>十五者常光面各一寻。<a id="a-5Q"></a>十六者皮肤细软尘垢不着。<a id="a-5R"></a>十七者七处满。<a id="a-5S"></a>十八者上身如师子。<a id="a-5T"></a>十九者臂肘佣圆。<a id="a-5U"></a>二十者缺骨平满。<a id="a-5V"></a>二十一者得身佣相。<a id="a-5W"></a>二十二者口四十齿。<a id="a-5X"></a>二十三者齿密不疏。<a id="a-5Y"></a>二十四者齿色白。<a id="a-5Z"></a>二十五者颊车方如师子。<a id="a-5a"></a>二十六者味中得上味。<a id="a-5b"></a>二十七者肉髻相。<a id="a-5c"></a>二十八者广长舌。<a id="a-5d"></a>二十九者梵音声。<a id="a-5e"></a>三十者目绀青色。<a id="a-5f"></a>三十一者眼如牛王。<a id="a-5g"></a>三十二者眉间白毫。</p>
  <p id="a5h">八十种好者。<a id="a-5i"></a>二十指是名二十好。<a id="a-5j"></a>手足表里八处平满踝膝[月*坒]六处妙好手有三聚肩肘腕六处满。<a id="a-5k"></a>腰奇中是名二好。<a id="a-5l"></a>臗及二尻是名三好。<a id="a-5m"></a>马藏二膊是三好。<a id="a-5n"></a>腰脐两胁两腋两乳是名为八。<a id="a-5o"></a>腹胸脊项是名六十。<a id="a-5p"></a>上下牙齿。<a id="a-5q"></a>上下唇齶。<a id="a-5r"></a>两颊两鬘。<a id="a-5s"></a>两目两肩。<a id="a-5t"></a>及鼻二孔。<a id="a-5u"></a>额上两肞。<a id="a-5v"></a>两耳头圆足。<a id="a-5w"></a>是名八十。</p>
  <p id="a5x">菩萨摩诃萨住净地已。<a id="a-5y"></a>以业力故虽得如是八十种好未大明净。<a id="a-5z"></a>道树起时乃得明净。<a id="a-60"></a>不明净时谓菩萨地行。<a id="a-61"></a>庄严菩提有二种。<a id="a-62"></a>一近二远。<a id="a-63"></a>远者。<a id="a-64"></a>未得三十二相八十种好果报若得名近说三十二相八十种好。<a id="a-65"></a>为令众生作善业故。<a id="a-66"></a>众生造作种种恶业。<a id="a-67"></a>以恶业故得种种恶果。<a id="a-68"></a>是故如来说三十二相八十种好种种善业种种善果。<a id="a-69"></a>众生闻已即得除破种种恶业。<a id="a-6A"></a>菩萨至心修持净戒故得足下平。<a id="a-6B"></a>供养父母和上师长有德之人。<a id="a-6C"></a>以是因缘得足下轮相。<a id="a-6D"></a>于诸众生不生害心无劫盗想。<a id="a-6E"></a>若见父母和上师长有德之人。<a id="a-6F"></a>远出奉迎安施床坐。<a id="a-6G"></a>恭敬礼拜破除憍慢。<a id="a-6H"></a>以是因缘得纤长指。<a id="a-6I"></a>具上三行得足跟佣满。<a id="a-6J"></a>以四摄法摄取众生。<a id="a-6K"></a>以是因缘得指网缦。<a id="a-6L"></a>以好苏油摩洗父母和上。<a id="a-6M"></a>师长有德之人。<a id="a-6N"></a>以是因缘得手足柔软。<a id="a-6O"></a>修集善法不知厌足。<a id="a-6P"></a>以是因缘得佣腨肠。<a id="a-6Q"></a>闻法欢喜乐为人说为法走使。<a id="a-6R"></a>以是因缘得踝骨不现相。<a id="a-6S"></a>三业清净瞻病施药。<a id="a-6T"></a>破除憍慢饮食知足。<a id="a-6U"></a>以是因缘得平立手摩膝相。<a id="a-6V"></a>见分离者善言和合。<a id="a-6W"></a>自修惭愧亦教人修。<a id="a-6X"></a>以是因缘得马藏相。<a id="a-6Y"></a>自净三业亦教人净。<a id="a-6Z"></a>若有众生四大不调能为疗治。<a id="a-6a"></a>以是因缘得身圆相。<a id="a-6b"></a>闻法欢喜乐为人说。<a id="a-6c"></a>以是因缘得身毛上靡相。<a id="a-6d"></a>思惟诸法甚深之义乐修善法。<a id="a-6e"></a>供养父母和上师长有德之人。<a id="a-6f"></a>若行道路佛塔僧坊除去塼石荆棘不净。<a id="a-6g"></a>以是因缘得身毛相。<a id="a-6h"></a>若以饮食璎珞施人除去瞋心。<a id="a-6i"></a>以是因缘获得二相。<a id="a-6j"></a>一者金色。<a id="a-6k"></a>二者常光。<a id="a-6l"></a>以何业缘得一一毛相。<a id="a-6m"></a>即此业缘得身细软尘垢不着。<a id="a-6n"></a>常施众生所须之物。<a id="a-6o"></a>以是因缘得七处满相。<a id="a-6p"></a>自破憍慢调柔其性。<a id="a-6q"></a>随众生心如法而行。<a id="a-6r"></a>为除不善教以善法。<a id="a-6s"></a>以是因缘得上身如师子相。<a id="a-6t"></a>得肩圆相缺骨平满相。<a id="a-6u"></a>以何业缘得纤指相。<a id="a-6v"></a>即此业缘得身佣相。<a id="a-6w"></a>远离两舌和合斗诤。<a id="a-6x"></a>以是因缘得四十齿相齿密不疏相齿齐平相。<a id="a-6y"></a>修欲界慈。<a id="a-6z"></a>以是因缘得白齿相。<a id="a-70"></a>见有求者欢喜迎送。<a id="a-71"></a>以是因缘得方颊车相。<a id="a-72"></a>等视众生犹如一子。<a id="a-73"></a>以是因缘得上味相。<a id="a-74"></a>常施众生无上法味。<a id="a-75"></a>见有忘者施其忆念。<a id="a-76"></a>自持五戒转以教人。<a id="a-77"></a>修集悲心能大法施。<a id="a-78"></a>以是因缘得肉髻相广长舌相。<a id="a-79"></a>实语喜语法语软语非时不语。<a id="a-7A"></a>以是因缘得梵音声相。<a id="a-7B"></a>修集悲心视诸众生犹如父母。<a id="a-7C"></a>以是因缘获得二相。<a id="a-7D"></a>一者目绀青色。<a id="a-7E"></a>二者眼如牛王。<a id="a-7F"></a>见有德者称实赞叹。<a id="a-7G"></a>以是因缘得白毫相。<a id="a-7H"></a>三十二相虽复各各说其因缘。<a id="a-7I"></a>真因缘者持戒精进。<a id="a-7J"></a>何以故。<a id="a-7K"></a>若不持戒能修精进。<a id="a-7L"></a>尚不得人身。<a id="a-7M"></a>况得三十二相。<a id="a-7N"></a>无见顶相及肉髻相等无差别。<a id="a-7O"></a>复次凡所作事定心不悔。<a id="a-7P"></a>以是因缘得足下平相。<a id="a-7Q"></a>若至心作。<a id="a-7R"></a>以是因缘得千辐轮相。<a id="a-7S"></a>第二第三指网缦相。<a id="a-7T"></a>七处满相。<a id="a-7U"></a>细软肩圆缺骨满。<a id="a-7V"></a>身直广长舌相。<a id="a-7W"></a>若常作者。<a id="a-7X"></a>以是因缘得长指相平住摩膝相。<a id="a-7Y"></a>常光一寻相齿密不疏相。<a id="a-7Z"></a>若净作者。<a id="a-7a"></a>以是因缘获得余相。<a id="a-7b"></a>复次若于众生生淳善心。<a id="a-7c"></a>以是因缘得手足柔软肤体细滑尘垢不着。<a id="a-7d"></a>次第修集时节修集。<a id="a-7e"></a>以是因缘得第二第三第四相。<a id="a-7f"></a>喜修善法心无悔退。<a id="a-7g"></a>以是因缘得金色身。<a id="a-7h"></a>常光齿白眉间毫相。<a id="a-7i"></a>若闻赞叹不生憍慢。<a id="a-7j"></a>覆藏善法不令人知。<a id="a-7k"></a>以是因缘得马藏相。<a id="a-7l"></a>所修善法回向菩提。<a id="a-7m"></a>以是因缘得一一孔一毛相。<a id="a-7n"></a>身毛上靡口四十齿最上味相勤精进故。<a id="a-7o"></a>以是因缘得方颊车上身如师子相。<a id="a-7p"></a>至心爱念一切众生如视一子。<a id="a-7q"></a>以是因缘得齿齐平绀青目牛王眼相。<a id="a-7r"></a>修集善法不知厌足。<a id="a-7s"></a>以是因缘获得余相。<a id="a-7t"></a>菩萨摩诃萨住性行时。<a id="a-7u"></a>修三十二相业。<a id="a-7v"></a>住净行时虽有如是三十二相。<a id="a-7w"></a>相不具足未得明净。<a id="a-7x"></a>住十三行尔乃了了明显具足一切佛法。<a id="a-7y"></a>虽无量相众生不同。<a id="a-7z"></a>有下中上不可思议。<a id="a-80"></a>是故佛说三十二相。<a id="a-81"></a>一切众生所有功德和合集聚。<a id="a-82"></a>正与如来一毛相等。<a id="a-83"></a>一切毛孔所有功德和合集聚乃成一好。<a id="a-84"></a>合集众好所有功德。<a id="a-85"></a>增至百倍乃成一相。<a id="a-86"></a>唯除白毫无见顶相。<a id="a-87"></a>合集其余一切诸相。<a id="a-88"></a>增至千倍成是二相。<a id="a-89"></a>和合集聚三十二相八十种好所有功德增至千万亿倍乃成如来深远蠡音。<a id="a-8A"></a>其声闻于无量无边诸佛世界。<a id="a-8B"></a>如来成就如是等无量无边功德。<a id="a-8C"></a>以是义故。<a id="a-8D"></a>如来世尊名为无上。<a id="a-8E"></a>所行之法名无上行。<a id="a-8F"></a>三十二相八十种好有三种无量。<a id="a-8G"></a>一者三劫无量。<a id="a-8H"></a>二者修善无量。<a id="a-8I"></a>三者利益众生无量。<a id="a-8J"></a>是故说言如来成就无量功德。</p>
  <p data-pb></p>
  <h2 id="a8K">毕竟地住品第三十</h2>
  <p id="a8L">菩萨四净者。<a id="a-8M"></a>一者身净。<a id="a-8N"></a>二者缘净。<a id="a-8O"></a>三者心净。<a id="a-8P"></a>四者智净。<a id="a-8Q"></a>永断习气得清净器。<a id="a-8R"></a>成阿耨多罗三藐三菩提。<a id="a-8S"></a>身得自在生灭自由。<a id="a-8T"></a>是名身净。<a id="a-8U"></a>神通自在名为缘净。<a id="a-8V"></a>修集善法心离烦恼。<a id="a-8W"></a>是名心净。<a id="a-8X"></a>知一切法无有挂碍。<a id="a-8Y"></a>得自在智知一切法行。<a id="a-8Z"></a>是名智净。<a id="a-8a"></a>菩萨以是四清净法获得十力。<a id="a-8b"></a>何等为十。<a id="a-8c"></a>一者知是处非处力。<a id="a-8d"></a>二者知诸业力。<a id="a-8e"></a>三者知诸禅定解脱力。<a id="a-8f"></a>四者知诸根利钝力。<a id="a-8g"></a>五者知诸众生解力。<a id="a-8h"></a>六者知众生界力。<a id="a-8i"></a>七者知至处道力。<a id="a-8j"></a>八者知过去世力。<a id="a-8k"></a>九者天眼力十者漏尽力。<a id="a-8l"></a>如来所说真实无二。<a id="a-8m"></a>是故名为多陀阿伽度。<a id="a-8n"></a>若说善果及不善果真实因缘真实体真实性真实住真实生。<a id="a-8o"></a>是名是处善不善果非因作因。<a id="a-8p"></a>是名非处破憍慢智。<a id="a-8q"></a>名真实智。<a id="a-8r"></a>名一切智。<a id="a-8s"></a>名无碍智。<a id="a-8t"></a>名为净智。<a id="a-8u"></a>名离慢智。<a id="a-8v"></a>数次第故名第一力。<a id="a-8w"></a>无有上故名一切行。<a id="a-8x"></a>利益众生破坏诸魔故名为力。<a id="a-8y"></a>真实庄严得自在故名为具足。<a id="a-8z"></a>能破一切诸恐怖故名为涅槃。<a id="a-90"></a>因八正道因破诸苦故名为无上。<a id="a-91"></a>如法住故名为真实。<a id="a-92"></a>自得净法怜愍众生而为演说故名为梵轮。<a id="a-93"></a>梵轮者名为如来。<a id="a-94"></a>如来者名为清凉。<a id="a-95"></a>清凉者名之为戒。<a id="a-96"></a>受持净戒如戒而说。<a id="a-97"></a>是名清净正说实说利益而说广大说无碍说一切说毕竟说无上说无漏说无为说外说现前说。<a id="a-98"></a>是故名为大师子吼。<a id="a-99"></a>说善力方便。<a id="a-9A"></a>说真实因。<a id="a-9B"></a>以真实因缘得真实果。<a id="a-9C"></a>所谓人天及无上果。<a id="a-9D"></a>无上果故名为无上。<a id="a-9E"></a>若作业已增长得果。<a id="a-9F"></a>名为过去。<a id="a-9G"></a>有作业已未受果报。<a id="a-9H"></a>亦名过去。<a id="a-9I"></a>未作业欲作。<a id="a-9J"></a>未得果欲得。<a id="a-9K"></a>是名未来。<a id="a-9L"></a>已作之业未得果报。<a id="a-9M"></a>受果之业已灭过去。<a id="a-9N"></a>是名现在。<a id="a-9O"></a>去来现在业有三种。<a id="a-9P"></a>谓身口意果。<a id="a-9Q"></a>身口意果。<a id="a-9R"></a>何处造作身口意善业。<a id="a-9S"></a>是处得果。<a id="a-9T"></a>何处造作身口意恶业。<a id="a-9U"></a>是处得果。<a id="a-9V"></a>是名是处。<a id="a-9W"></a>纯善之业不得恶果。<a id="a-9X"></a>是名非处。<a id="a-9Y"></a>不善恶业不得善果。<a id="a-9Z"></a>是名非处。<a id="a-9a"></a>人业不受地狱果报。<a id="a-9b"></a>是名非处。<a id="a-9c"></a>地狱之业不受人报。<a id="a-9d"></a>是名非处。<a id="a-9e"></a>唯除能修身戒心慧令地狱报人中轻受。<a id="a-9f"></a>以相似故名地狱报。<a id="a-9g"></a>人中轻受故名人果。<a id="a-9h"></a>是名是处非处。<a id="a-9i"></a>四禅八解脱。<a id="a-9j"></a>如是等法自在修得。<a id="a-9k"></a>以自在故。<a id="a-9l"></a>是故如来常在三昧。<a id="a-9m"></a>说法之时。</p>
  <p id="a9n">梵天王等。<a id="a-9o"></a>唯闻音声不见形貌。<a id="a-9p"></a>如是等禅定解脱有二种烦恼。<a id="a-9q"></a>谓未得欲得忧。<a id="a-9r"></a>已得退失忧。<a id="a-9s"></a>如来已断如是二忧得大自在。<a id="a-9t"></a>知诸众生一切心想。<a id="a-9u"></a>虽得了知心不贪着不生欢乐。<a id="a-9v"></a>修集具足欲得便得。<a id="a-9w"></a>大得易得。<a id="a-9x"></a>得已不退。<a id="a-9y"></a>是名第三禅定解脱力。<a id="a-9z"></a>知信等五根有上中下。<a id="a-A0"></a>从闻生者。<a id="a-A1"></a>正思惟生者。<a id="a-A2"></a>是名根力。<a id="a-A3"></a>知上中下欲。<a id="a-A4"></a>是名解力。<a id="a-A5"></a>知种种性声闻性缘觉性如来性众生贪性乃至八万四千烦恼性。<a id="a-A6"></a>是名第五力。<a id="a-A7"></a>知因烦恼获得种种世界之身。<a id="a-A8"></a>是名第六力。<a id="a-A9"></a>知诸烦恼各有对治。<a id="a-AA"></a>知一切有亦各有对。<a id="a-AB"></a>知破一切恶邪见对。<a id="a-AC"></a>是名至处道力。<a id="a-AD"></a>了知四方种种众生种种名字。<a id="a-AE"></a>过去众生念八事。<a id="a-AF"></a>一名。<a id="a-AG"></a>二生。<a id="a-AH"></a>三姓。<a id="a-AI"></a>四食。<a id="a-AJ"></a>五受苦乐。<a id="a-AK"></a>六寿。<a id="a-AL"></a>七住。<a id="a-AM"></a>八者命终。<a id="a-AN"></a>复念六事。<a id="a-AO"></a>一者名字。<a id="a-AP"></a>二者刹利等姓。<a id="a-AQ"></a>三者亲族父母。<a id="a-AR"></a>四者饮食。<a id="a-AS"></a>五者贫富。<a id="a-AT"></a>六者寿夭。<a id="a-AU"></a>是名第八力天行名为四禅。<a id="a-AV"></a>得四禅果故名为天眼。<a id="a-AW"></a>具足获得淳善果故名为清净。<a id="a-AX"></a>明不同故名过人眼。<a id="a-AY"></a>有欲界天眼。<a id="a-AZ"></a>虽复名同以不净故不名天眼。<a id="a-Aa"></a>天眼知者见众生堕。<a id="a-Ab"></a>堕者名天。<a id="a-Ac"></a>复有堕者名为人死。<a id="a-Ad"></a>生名中阴。<a id="a-Ae"></a>中阴有二种。<a id="a-Af"></a>一者善。<a id="a-Ag"></a>二者不善。<a id="a-Ah"></a>不善中阴色如黑氀褐。<a id="a-Ai"></a>夜闇之时净眼乃见。<a id="a-Aj"></a>清净天眼见中阴色亦复如是。<a id="a-Ak"></a>善中阴色如婆罗奈女衣。<a id="a-Al"></a>明月之时净眼乃见。<a id="a-Am"></a>清净天眼见中阴色亦复如是。<a id="a-An"></a>黑色者名下行众生。<a id="a-Ao"></a>白色者名上行众生。<a id="a-Ap"></a>身口意恶业因缘故名为下行。<a id="a-Aq"></a>身口意善业因缘故名为上行。<a id="a-Ar"></a>恶业者名为邪见。<a id="a-As"></a>邪见有二。<a id="a-At"></a>一者可转。<a id="a-Au"></a>二不可转。<a id="a-Av"></a>诽谤因果言无圣人。<a id="a-Aw"></a>名不可转。<a id="a-Ax"></a>非因见因非果见果。<a id="a-Ay"></a>是名可转。<a id="a-Az"></a>是故恶业名为邪见。<a id="a-B0"></a>善业者名为正见。<a id="a-B1"></a>不谤四谛信善恶业真实果报。<a id="a-B2"></a>是故善业名为正见。<a id="a-B3"></a>恶业因缘死过地狱。<a id="a-B4"></a>不乐受果故名地狱。<a id="a-B5"></a>放逸恶业共为翅羽必至地狱。<a id="a-B6"></a>明见因果故为天眼。<a id="a-B7"></a>善业因缘过于恶死。<a id="a-B8"></a>乐受果报受人天身。<a id="a-B9"></a>以正见故得生善有。<a id="a-BA"></a>生善有者名为人天。<a id="a-BB"></a>明见了了故名天眼。<a id="a-BC"></a>云何善有。<a id="a-BD"></a>以善因缘获得善果是名善有。<a id="a-BE"></a>是名第九力。<a id="a-BF"></a>以修身戒心慧因缘断一切漏。<a id="a-BG"></a>以断漏故获得无漏身戒心慧。<a id="a-BH"></a>无漏身戒心慧有二种。<a id="a-BI"></a>见道修道。<a id="a-BJ"></a>以二道故心得解脱慧得解脱。<a id="a-BK"></a>得心慧解脱故能示神通教化众生。<a id="a-BL"></a>是名第十力。<a id="a-BM"></a>十力菩萨知性。<a id="a-BN"></a>知分别。<a id="a-BO"></a>知自相共相不共相。<a id="a-BP"></a>知平等。<a id="a-BQ"></a>知业。<a id="a-BR"></a>知次第。<a id="a-BS"></a>知胜不胜。<a id="a-BT"></a>菩萨能知如是七事。<a id="a-BU"></a>知性者。<a id="a-BV"></a>十力性即五根性。<a id="a-BW"></a>以慧多故名为智性。<a id="a-BX"></a>是故说言知处非处。<a id="a-BY"></a>不言信处非处。<a id="a-BZ"></a>乃至漏尽亦复如是。<a id="a-Ba"></a>分别者有三种。<a id="a-Bb"></a>一者分别时。<a id="a-Bc"></a>二者分别行。<a id="a-Bd"></a>三者分别自相共相十力能知一切时。<a id="a-Be"></a>所谓过去未来现在。<a id="a-Bf"></a>是名分别时。<a id="a-Bg"></a>十力能知一切十方世界无量烦恼对治。<a id="a-Bh"></a>是名分别行。<a id="a-Bi"></a>十力能知一切色相。<a id="a-Bj"></a>是名自相。<a id="a-Bk"></a>知色无常乃至一切法无常。<a id="a-Bl"></a>是名共相。<a id="a-Bm"></a>是名分别自相共相。<a id="a-Bn"></a>不共者。<a id="a-Bo"></a>十力不共一切声闻缘觉。<a id="a-Bp"></a>十方诸佛同得十力。<a id="a-Bq"></a>是名平等。<a id="a-Br"></a>知业者。<a id="a-Bs"></a>处非处力。<a id="a-Bt"></a>因实知因果实知果。<a id="a-Bu"></a>是第二力。<a id="a-Bv"></a>如来了知自业果报。<a id="a-Bw"></a>亦知众生所有业果。<a id="a-Bx"></a>因禅定解脱力故。<a id="a-By"></a>如来得三种示现能调众生。<a id="a-Bz"></a>因知根力了知众生下中上根。<a id="a-C0"></a>以知根故随根说法。<a id="a-C1"></a>因解力故如来了知一切众生善性恶性。<a id="a-C2"></a>为除恶性教以善性。<a id="a-C3"></a>因知世界力故。<a id="a-C4"></a>如来常行世间之法。<a id="a-C5"></a>不为世法之所染污。<a id="a-C6"></a>知世界故知众生界。<a id="a-C7"></a>知众生界故。<a id="a-C8"></a>随根随心随其烦恼而为说法。<a id="a-C9"></a>云何如来初教众生令入佛法。<a id="a-CA"></a>如来若教声闻菩萨初入佛法。<a id="a-CB"></a>作如是言。<a id="a-CC"></a>善男子。<a id="a-CD"></a>汝应修集深乐寂静空闲独处。<a id="a-CE"></a>汝初生时父母为汝所立名字。<a id="a-CF"></a>乃至诸师和上所立名字。<a id="a-CG"></a>当至心观。<a id="a-CH"></a>如我此字父母诸师和上所作。<a id="a-CI"></a>于内外六入有耶无耶。<a id="a-CJ"></a>善男子。<a id="a-CK"></a>汝若离于内外诸入不见有者。<a id="a-CL"></a>汝于尔时得真实智。<a id="a-CM"></a>知是名字虚假不真。<a id="a-CN"></a>法亦不真。<a id="a-CO"></a>名亦不真。<a id="a-CP"></a>以名字法不真实故。<a id="a-CQ"></a>云何于是而生憍慢。<a id="a-CR"></a>善男子。<a id="a-CS"></a>汝于尔时复应观眼及眼名字。<a id="a-CT"></a>眼有二种。<a id="a-CU"></a>一者名字。<a id="a-CV"></a>二者流布。<a id="a-CW"></a>眼名非眼眼相非眼。<a id="a-CX"></a>若有一物名为眼者是物亦无。<a id="a-CY"></a>若实有眼名亦应实。<a id="a-CZ"></a>若真实者众生生时。<a id="a-Ca"></a>自应识知不须教诲。<a id="a-Cb"></a>未见不教而能知者。<a id="a-Cc"></a>以是义故。<a id="a-Cd"></a>知名亦不实物亦不实。<a id="a-Ce"></a>如眼识亦如是。<a id="a-Cf"></a>作是观时除断内外诸入贪着。<a id="a-Cg"></a>以断内外贪故。<a id="a-Ch"></a>断一切法相。<a id="a-Ci"></a>以断一切法相。<a id="a-Cj"></a>真实知于一切法性。<a id="a-Ck"></a>一切法性者。<a id="a-Cl"></a>谓不真实无有相貌。<a id="a-Cm"></a>善男子。<a id="a-Cn"></a>作是观时若欲得一切智。<a id="a-Co"></a>欲得大慈大悲。<a id="a-Cp"></a>欲得初禅乃至非想非非想。<a id="a-Cq"></a>欲得性行乃至如来行。<a id="a-Cr"></a>欲得菩萨地六通乃至阿耨多罗三藐三菩提悉能得之。<a id="a-Cs"></a>是名第六力。<a id="a-Ct"></a>因至处道力知真实道不真实道。<a id="a-Cu"></a>坏不真道示以真道。<a id="a-Cv"></a>因宿命力故知受众苦。<a id="a-Cw"></a>知己不乐生死。<a id="a-Cx"></a>亦教众生不乐生死坏于常见。<a id="a-Cy"></a>因天眼力授人记莂断于断见。<a id="a-Cz"></a>因漏尽力如来自知已得解脱。<a id="a-D0"></a>能坏众生见非如来谓真如来。<a id="a-D1"></a>见非沙门言实沙门。<a id="a-D2"></a>非婆罗门言实婆罗门。<a id="a-D3"></a>如来得阿耨多罗三藐三菩提时。<a id="a-D4"></a>得是十力一时而得。<a id="a-D5"></a>云何而说有次第耶。<a id="a-D6"></a>如来得阿耨多罗三藐三菩提时初观因果。<a id="a-D7"></a>是故初名处非处力。<a id="a-D8"></a>如是因果谁所受作。<a id="a-D9"></a>是名业力。<a id="a-DA"></a>以破业故修集禅定。<a id="a-DB"></a>为知众生谁能修集谁不修集故观诸根。<a id="a-DC"></a>根有三种。<a id="a-DD"></a>谓下中上。<a id="a-DE"></a>是名众生性。<a id="a-DF"></a>是名第五力。<a id="a-DG"></a>以知性故知心净不净。<a id="a-DH"></a>是名世界。<a id="a-DI"></a>欲知净心及不净心因缘故知至处道。<a id="a-DJ"></a>如是道者断常断见。<a id="a-DK"></a>是名宿命天眼力。<a id="a-DL"></a>二见断故诸漏永尽。<a id="a-DM"></a>名漏尽力。<a id="a-DN"></a>是名次第。<a id="a-DO"></a>复有次第。<a id="a-DP"></a>如来得阿耨多罗三藐三菩提时。<a id="a-DQ"></a>最初先观是处非处。<a id="a-DR"></a>次观世业。<a id="a-DS"></a>破世业故观禅解脱。<a id="a-DT"></a>及观众生能修集道不能修集故。<a id="a-DU"></a>次天眼见诸众生诸根利钝。<a id="a-DV"></a>为欲知故。<a id="a-DW"></a>余如先说。<a id="a-DX"></a>复有次第。<a id="a-DY"></a>如来得阿耨多罗三藐三菩提时。<a id="a-DZ"></a>观十二因缘是处非处。<a id="a-Da"></a>十二因缘由何而出。<a id="a-Db"></a>是故观业。<a id="a-Dc"></a>众生诸业或有受报。<a id="a-Dd"></a>或不受报故。<a id="a-De"></a>天眼观何等。<a id="a-Df"></a>为众生故。<a id="a-Dg"></a>观法界。<a id="a-Dh"></a>是名为解。<a id="a-Di"></a>法界世界无有差别。<a id="a-Dj"></a>欲知难调易调故知宿命。<a id="a-Dk"></a>为知受教不受教故知根利钝。<a id="a-Dl"></a>知已为说八正道分。<a id="a-Dm"></a>名至处道。<a id="a-Dn"></a>以道力故断诸烦恼。<a id="a-Do"></a>名漏尽力。<a id="a-Dp"></a>处非处力及以业力有何差别。<a id="a-Dq"></a>善业恶业了知善果及以恶果。<a id="a-Dr"></a>是名是处非处力。<a id="a-Ds"></a>作者定受不作不受。<a id="a-Dt"></a>是名知业力。<a id="a-Du"></a>为欲调伏不善业故修集禅定。<a id="a-Dv"></a>调伏有二种。<a id="a-Dw"></a>一者信。<a id="a-Dx"></a>二者不信。<a id="a-Dy"></a>是故观根信心有二种。<a id="a-Dz"></a>一者信三宝。<a id="a-E0"></a>二者信摩醯首罗。<a id="a-E1"></a>是名为解脱。<a id="a-E2"></a>有三种谓下中上。<a id="a-E3"></a>是名世界力。<a id="a-E4"></a>知世界已说于世道声闻道缘觉道菩萨道佛道。<a id="a-E5"></a>是名至处道力。<a id="a-E6"></a>观诸众生善因恶因重业轻业。<a id="a-E7"></a>是名宿命力。<a id="a-E8"></a>因是知故断常断见。<a id="a-E9"></a>是名天眼。<a id="a-EA"></a>真实见故诸漏永尽。<a id="a-EB"></a>是名漏尽力。<a id="a-EC"></a>十力之性悉是智性无有差别。<a id="a-ED"></a>以境界缘故说有差别。<a id="a-EE"></a>四无所畏如常说。<a id="a-EF"></a>如来为众生说于四事。<a id="a-EG"></a>一者声闻不共法解脱。<a id="a-EH"></a>二者声闻共解脱。<a id="a-EI"></a>三者众生苦解脱。<a id="a-EJ"></a>四者为众生断苦得解脱说于对治。<a id="a-EK"></a>声闻不共者。<a id="a-EL"></a>我所觉知。<a id="a-EM"></a>若言有法汝不知者。<a id="a-EN"></a>我亦不见沙门婆罗门若人若天若魔若梵如法而言不知不见。<a id="a-EO"></a>以不见故不生羞畏。<a id="a-EP"></a>我漏已尽。<a id="a-EQ"></a>若言不尽。<a id="a-ER"></a>不见沙门乃至魔梵如实而言汝漏未尽。<a id="a-ES"></a>以不见故不生羞畏。<a id="a-ET"></a>我已得道。<a id="a-EU"></a>若言是道非毕竟者。<a id="a-EV"></a>我亦不见有诸沙门乃至魔梵如实而言。<a id="a-EW"></a>汝未得道是非毕竟。<a id="a-EX"></a>以不见故不生羞畏。<a id="a-EY"></a>我说障道。<a id="a-EZ"></a>若言不障。<a id="a-Ea"></a>我亦不见有诸沙门乃至魔梵如实而言说障非障。<a id="a-Eb"></a>以不见故不生羞畏。<a id="a-Ec"></a>佛所说道为诸菩萨及诸声闻。<a id="a-Ed"></a>佛涅槃后集结藏时。<a id="a-Ee"></a>声闻藏中除菩萨名。<a id="a-Ef"></a>菩萨藏中安菩萨名。<a id="a-Eg"></a>是故方等名菩萨藏。<a id="a-Eh"></a>不共声闻者。<a id="a-Ei"></a>谓如来三念处。<a id="a-Ej"></a>如来说法至心听受。<a id="a-Ek"></a>心得欢喜受诸安乐。<a id="a-El"></a>如法而住不违佛教。<a id="a-Em"></a>佛亦不喜。<a id="a-En"></a>修集舍心不失正念亦不放逸。<a id="a-Eo"></a>如来说法有不信受违反所说。<a id="a-Ep"></a>佛亦不瞋无有愁恼。<a id="a-Eq"></a>修集舍心不失正念亦不放逸。<a id="a-Er"></a>如来说法或有听者。<a id="a-Es"></a>有不听者。<a id="a-Et"></a>听者不喜不听不愁。<a id="a-Eu"></a>修集舍心不失正念亦不放逸。<a id="a-Ev"></a>是名三念处。<a id="a-Ew"></a>复有不与声闻共者。<a id="a-Ex"></a>谓三不护。<a id="a-Ey"></a>如来不护身口命。<a id="a-Ez"></a>有阿罗汉无记业记失念心故。<a id="a-F0"></a>无记业者名突吉罗。<a id="a-F1"></a>如来已断一切无记业。<a id="a-F2"></a>何以故。<a id="a-F3"></a>常修正念故。<a id="a-F4"></a>是故如来随心而说呵责眷属。<a id="a-F5"></a>所谓驱摈粗言加之心无畏难。<a id="a-F6"></a>何以故。<a id="a-F7"></a>身口命净故。<a id="a-F8"></a>复有不与声闻共。<a id="a-F9"></a>所谓大悲如先说。<a id="a-FA"></a>如来作何事。<a id="a-FB"></a>何处作。<a id="a-FC"></a>何因缘作。<a id="a-FD"></a>云何作。<a id="a-FE"></a>何时作。<a id="a-FF"></a>如是诸事能如实知。<a id="a-FG"></a>是名念心。<a id="a-FH"></a>如来知何事者谓一切行。<a id="a-FI"></a>何处者一切世界。<a id="a-FJ"></a>何因缘者为调伏众生。<a id="a-FK"></a>云何作者谓善方便。<a id="a-FL"></a>何时作者谓一切时。<a id="a-FM"></a>以是故。<a id="a-FN"></a>如来常修正念之心。<a id="a-FO"></a>如来世尊若动若眴若语若行若住若作。<a id="a-FP"></a>一切时中无烦恼习。<a id="a-FQ"></a>是故说言如来永断烦恼习气。<a id="a-FR"></a>阿罗汉等则不如是。<a id="a-FS"></a>是故不与声闻共也。<a id="a-FT"></a>如来觉知三种法聚。<a id="a-FU"></a>一者得利益义聚。<a id="a-FV"></a>二者非利益义聚。<a id="a-FW"></a>三者非利益非不利益义聚。<a id="a-FX"></a>如来了了知是三聚。<a id="a-FY"></a>是故说言如来得一切智。<a id="a-FZ"></a>如是等一百四十不共之法。<a id="a-Fa"></a>不与声闻辟支佛共。<a id="a-Fb"></a>是故名为声闻不共。<a id="a-Fc"></a>菩萨行时得三十二相八十种好。<a id="a-Fd"></a>然不明净。<a id="a-Fe"></a>坐道树下。<a id="a-Ff"></a>无师修集三十七品乃得明净。<a id="a-Fg"></a>学地菩萨得金刚三昧已。<a id="a-Fh"></a>次第二念得十力一切佛法乃至一切净智。<a id="a-Fi"></a>悉以得故名一切智无碍智无障智净智寂静智清净智具足智。<a id="a-Fj"></a>是名毕竟地。<a id="a-Fk"></a>过一切菩萨行一切菩萨地。<a id="a-Fl"></a>入如来地如来行得无上身。<a id="a-Fm"></a>转菩萨身永断习气。<a id="a-Fn"></a>住毕竟地菩萨摩诃萨睹见佛法如罗縠中视。<a id="a-Fo"></a>如来世尊都无斯事。<a id="a-Fp"></a>是故名净。<a id="a-Fq"></a>住毕竟地菩萨见于佛法如远见色。<a id="a-Fr"></a>诸佛见法如近见色。<a id="a-Fs"></a>毕竟菩萨见于佛法如闇见色。<a id="a-Ft"></a>诸佛见法如昼见色。<a id="a-Fu"></a>毕竟菩萨如未出胎。<a id="a-Fv"></a>诸佛世尊如已出者。<a id="a-Fw"></a>毕竟菩萨如梦所见。<a id="a-Fx"></a>诸佛世尊如觉见物。<a id="a-Fy"></a>毕竟菩萨如灯不明。<a id="a-Fz"></a>诸佛世尊如盛明灯。<a id="a-G0"></a>菩萨得阿耨多罗三藐三菩提已。<a id="a-G1"></a>能于一切诸佛世界施作佛事。<a id="a-G2"></a>作佛事者有九种。<a id="a-G3"></a>一一佛事能大饶益无量众生。<a id="a-G4"></a>何等为九。<a id="a-G5"></a>一者自为大丈夫事能令众生信丈夫事。<a id="a-G6"></a>二者以三十二相八十种好庄严其身。<a id="a-G7"></a>为利众生破其疑网。<a id="a-G8"></a>三者如来具足十力。<a id="a-G9"></a>具足十力故能利众生。<a id="a-GA"></a>若有问言。<a id="a-GB"></a>云何为力。<a id="a-GC"></a>则能善解破其疑心。<a id="a-GD"></a>调伏众生坏破邪见。<a id="a-GE"></a>四者如来具足四无所畏。<a id="a-GF"></a>为信三宝。<a id="a-GG"></a>为调伏众生。<a id="a-GH"></a>为破邪见。<a id="a-GI"></a>为大师子吼。<a id="a-GJ"></a>五者如来具足三念处。<a id="a-GK"></a>如说而行如行而说破诸烦恼。<a id="a-GL"></a>能畜徒众能化众生。<a id="a-GM"></a>六者如来具足三不护法。<a id="a-GN"></a>为利众生为调众生。<a id="a-GO"></a>昼夜常以佛眼观察诸众生。<a id="a-GP"></a>七者如来具足大悲。<a id="a-GQ"></a>为具足羼提波罗蜜。<a id="a-GR"></a>为令众生离诸苦故。<a id="a-GS"></a>为施安乐故。<a id="a-GT"></a>八者如来具足无错谬不失念心。<a id="a-GU"></a>是故无师如法而行如法而住。<a id="a-GV"></a>为利众生令调伏故。<a id="a-GW"></a>为坏众生诸放逸故。<a id="a-GX"></a>九者如来永断烦恼习气。<a id="a-GY"></a>知义法非义法非义非非义法。<a id="a-GZ"></a>是故如来说于义法。<a id="a-Ga"></a>离非义法非义非非义法。<a id="a-Gb"></a>如来具足一百四十不共之法。<a id="a-Gc"></a>如是九事能作佛事。<a id="a-Gd"></a>是名如来行。<a id="a-Ge"></a>是名如来地。<a id="a-Gf"></a>是名如来毕竟地。<a id="a-Gg"></a>何以故。<a id="a-Gh"></a>为如来行如来地如来毕竟地。<a id="a-Gi"></a>于无量亿那由他劫。<a id="a-Gj"></a>受菩萨戒修菩提行。<a id="a-Gk"></a>毕竟菩萨能教无量无边众生住毕竟地。<a id="a-Gl"></a>如来一切佛法。<a id="a-Gm"></a>悉为众生不自为己。<a id="a-Gn"></a>声闻缘觉所有之法。<a id="a-Go"></a>但为自利少利于他。<a id="a-Gp"></a>是故二乘无不共法。<a id="a-Gq"></a>无上佛法终无似于声闻辟支佛法。<a id="a-Gr"></a>大悲不错谬断习气。<a id="a-Gs"></a>一切智五智三昧。<a id="a-Gt"></a>如来具足一切不共之法。<a id="a-Gu"></a>是故名为无上。<a id="a-Gv"></a>此经演说菩萨禁戒。<a id="a-Gw"></a>菩萨道菩萨戒果。<a id="a-Gx"></a>一切菩萨行一切菩萨戒果行。<a id="a-Gy"></a>是故名为菩萨地。<a id="a-Gz"></a>名菩萨藏菩萨摩夷。<a id="a-H0"></a>摄取一切大乘经典无碍智经。<a id="a-H1"></a>若天若人若沙门若婆罗门。<a id="a-H2"></a>信是经典受持听说读诵书写。<a id="a-H3"></a>广说修集分别其义。<a id="a-H4"></a>见有持者供养恭敬尊重赞叹。<a id="a-H5"></a>灯烛香花伎乐供养。<a id="a-H6"></a>当知是人常为十方诸佛之所护念称说其名。<a id="a-H7"></a>得无量功德聚。<a id="a-H8"></a>何以故。<a id="a-H9"></a>菩萨戒因缘。<a id="a-HA"></a>得阿耨多罗三藐三菩提。<a id="a-HB"></a>受持读诵书写解说菩萨戒故。<a id="a-HC"></a>如来正法久住不灭。<a id="a-HD"></a>诸恶比丘渐就损减。<a id="a-HE"></a>若无菩萨戒者。<a id="a-HF"></a>诸恶比丘渐渐炽盛。<a id="a-HG"></a>如来正法不久则灭。<a id="a-HH"></a>尔时优波离白佛言。<a id="a-HI"></a>世尊。<a id="a-HJ"></a>此经当名何经。<a id="a-HK"></a>优波离。<a id="a-HL"></a>是名善戒。<a id="a-HM"></a>名菩萨地。<a id="a-HN"></a>名菩萨毗尼摩夷。<a id="a-HO"></a>名如来藏。<a id="a-HP"></a>名为一切善法根本。<a id="a-HQ"></a>名安乐因。<a id="a-HR"></a>名诸波罗蜜聚。<a id="a-HS"></a>尔时优波离闻佛所说欢喜礼拜。<a id="a-HT"></a>右绕而去。</p>
 </body>
</html>