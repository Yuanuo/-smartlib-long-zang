<!doctype html>
<html id="z3IBUrwl9" data-ver="816">
 <head>
  <meta charset="utf-8">
  <meta author="求那跋摩">
  <meta library="龙藏">
  <meta catalog="大乘律">
  <meta period="刘宋">
 </head>
 <body>
  <h1 id="a1">菩萨善戒经卷第十</h1>
  <h2 id="a2">优波离问菩萨受戒法</h2>
  <p id="a3">菩萨摩诃萨成就戒。<a id="a-4"></a>成就善戒。<a id="a-5"></a>成就利益众生戒。<a id="a-6"></a>先当具足学优婆塞戒沙弥戒比丘戒。<a id="a-7"></a>若言不具优婆塞戒得沙弥戒者。<a id="a-8"></a>无有是处。<a id="a-9"></a>不具沙弥戒得比丘戒者。<a id="a-A"></a>亦无是处。<a id="a-B"></a>不具如是三种戒者得菩萨戒。<a id="a-C"></a>亦无是处。<a id="a-D"></a>譬如重楼四级次第。<a id="a-E"></a>不由初级至二级者。<a id="a-F"></a>无有是处。<a id="a-G"></a>不由二级至于三级。<a id="a-H"></a>不由三级至四级者。<a id="a-I"></a>亦无是处。<a id="a-J"></a>菩萨具足三种戒已。<a id="a-K"></a>欲受菩萨戒。<a id="a-L"></a>应当至心以无贪着舍于一切内外之物。<a id="a-M"></a>若不能舍不具三戒。<a id="a-N"></a>终不能得菩萨戒也。<a id="a-O"></a>尔时受者自观己身如观智者。<a id="a-P"></a>尔时于寂静处礼十方佛。<a id="a-Q"></a>东向像前右膝着地。<a id="a-R"></a>合掌而言。<a id="a-S"></a>大德十方佛菩萨僧听。<a id="a-T"></a>今我某甲求菩萨戒。<a id="a-U"></a>我已具优婆塞戒乃至具智者事。<a id="a-V"></a>是故我从十方佛菩萨僧求菩萨戒。<a id="a-W"></a>今十方佛菩萨僧观我心。<a id="a-X"></a>我若有不信心毁菩提心。<a id="a-Y"></a>有恶心虚诳心。<a id="a-Z"></a>莫施我戒。<a id="a-a"></a>若其无者当施我戒。<a id="a-b"></a>怜愍故。<a id="a-c"></a>第二第三亦如是。<a id="a-d"></a>至心默然住专念已。<a id="a-e"></a>而作是言。<a id="a-f"></a>今已施我菩萨戒。<a id="a-g"></a>我已得菩萨戒。<a id="a-h"></a>何以故。<a id="a-i"></a>十方佛菩萨以他心智观我心。<a id="a-j"></a>我有真实心。<a id="a-k"></a>当知已施我戒。<a id="a-l"></a>怜愍故。<a id="a-m"></a>今我无师。<a id="a-n"></a>十方佛菩萨为师。<a id="a-o"></a>第二第三亦尔。<a id="a-p"></a>尔时十方佛菩萨即作相示。<a id="a-q"></a>当知得戒。</p>
  <p id="ar">十方佛菩萨告诸大众。<a id="a-s"></a>破世界有某甲真实受菩萨戒。<a id="a-t"></a>我今已施。<a id="a-u"></a>怜愍故。<a id="a-v"></a>今此人无师我为作师我今护念是我法弟。<a id="a-w"></a>即起礼十方佛菩萨。<a id="a-x"></a>是为自羯磨。<a id="a-y"></a>若有智者以憍慢故不从受者。<a id="a-z"></a>不得菩萨戒。<a id="a-10"></a>若是破戒者。<a id="a-11"></a>若智者在远方。<a id="a-12"></a>若国土乱。<a id="a-13"></a>若自重病。<a id="a-14"></a>若为利益多人。<a id="a-15"></a>若更无受处。<a id="a-16"></a>出家在家若能舍能施。<a id="a-17"></a>深心立愿求阿耨多罗三藐三菩提。<a id="a-18"></a>尔时若有同菩提心同法同意能说能教善知义者。<a id="a-19"></a>欲受戒人应往其所头面作礼。<a id="a-1A"></a>偏袒右肩右膝着地。<a id="a-1B"></a>合掌而言。<a id="a-1C"></a>大德谛听。<a id="a-1D"></a>我今从大德乞受菩萨戒大自在戒无上戒无胜戒。<a id="a-1E"></a>大德。<a id="a-1F"></a>于我不重心者。<a id="a-1G"></a>为怜愍故乞施我戒。<a id="a-1H"></a>若彼大德默然听者即应还起更整衣服。<a id="a-1I"></a>向十方三世诸佛世尊及住大地诸菩萨等。<a id="a-1J"></a>头面作礼。<a id="a-1K"></a>任己智力赞叹诸佛及诸菩萨所有功德。<a id="a-1L"></a>专念三宝在佛像前。<a id="a-1M"></a>长跪合掌作如是言。<a id="a-1N"></a>大德。<a id="a-1O"></a>我今某甲。<a id="a-1P"></a>乞受菩萨戒。<a id="a-1Q"></a>大德。<a id="a-1R"></a>今当为怜愍故施菩萨戒。<a id="a-1S"></a>若彼大德默然听者。<a id="a-1T"></a>受者尔时应当至心专念三宝生欢喜心。<a id="a-1U"></a>复作是念。<a id="a-1V"></a>今我已得成就无量无边无上功德宝藏。<a id="a-1W"></a>当得菩萨所受持戒。<a id="a-1X"></a>复应一心默然而住。<a id="a-1Y"></a>尔时智者语受者言。<a id="a-1Z"></a>善男子谛听。<a id="a-1a"></a>法弟菩萨汝今真实是菩萨不。<a id="a-1b"></a>真实发于菩提心不。<a id="a-1c"></a>受者答言。<a id="a-1d"></a>大德。<a id="a-1e"></a>实是智者。<a id="a-1f"></a>复言。<a id="a-1g"></a>汝今具足三种戒不。<a id="a-1h"></a>答言。<a id="a-1i"></a>具足。<a id="a-1j"></a>又问。<a id="a-1k"></a>能舍内外所有物不。<a id="a-1l"></a>答言。<a id="a-1m"></a>能舍。<a id="a-1n"></a>又问。<a id="a-1o"></a>惜身财不。<a id="a-1p"></a>答言。<a id="a-1q"></a>不惜。<a id="a-1r"></a>又问。<a id="a-1s"></a>汝能从我受一切菩萨戒。<a id="a-1t"></a>摄持一切菩提道戒。<a id="a-1u"></a>利益一切诸众生戒。<a id="a-1v"></a>是戒如十方三世诸佛菩萨戒。<a id="a-1w"></a>汝能持不。<a id="a-1x"></a>答言能。<a id="a-1y"></a>第二第三亦如是。<a id="a-1z"></a>尔时智者应唱是言。<a id="a-20"></a>十方诸佛及诸菩萨大德僧听。<a id="a-21"></a>今某甲求我。<a id="a-22"></a>从十方佛菩萨僧。<a id="a-23"></a>乞受菩萨戒。<a id="a-24"></a>已具三戒发菩提心。<a id="a-25"></a>真实菩萨。<a id="a-26"></a>能舍一切内外所有。<a id="a-27"></a>不惜身命。<a id="a-28"></a>愿十方诸佛菩萨僧。<a id="a-29"></a>怜愍故施某甲菩萨戒。<a id="a-2A"></a>怜愍故施无量无边无上功德宝藏戒。<a id="a-2B"></a>为利益众生故。<a id="a-2C"></a>增长诸佛。<a id="a-2D"></a>菩萨法故。<a id="a-2E"></a>第二第三亦如是。<a id="a-2F"></a>尔时诸方有凉风起。<a id="a-2G"></a>智者当知十方诸佛诸菩萨僧。<a id="a-2H"></a>施是人戒已语受者言。<a id="a-2I"></a>某甲谛听。<a id="a-2J"></a>十方诸佛诸菩萨僧今施汝戒。<a id="a-2K"></a>如一切三世菩萨戒。<a id="a-2L"></a>汝当至心持。<a id="a-2M"></a>能持不。<a id="a-2N"></a>答言能。<a id="a-2O"></a>第二第三亦如是。<a id="a-2P"></a>尔时智者敬礼十方诸佛诸菩萨僧及礼佛像。<a id="a-2Q"></a>礼已复唱是言。<a id="a-2R"></a>十方诸佛菩萨大德听。<a id="a-2S"></a>今某甲三说时。<a id="a-2T"></a>已从十方诸佛及菩萨得菩萨戒。<a id="a-2U"></a>说者我是。<a id="a-2V"></a>受者某甲。<a id="a-2W"></a>我为某甲证人。<a id="a-2X"></a>大师者谓十方无量诸佛菩萨僧是。<a id="a-2Y"></a>小师者我身是也。<a id="a-2Z"></a>师有二种。<a id="a-2a"></a>一可见。<a id="a-2b"></a>二不可见。<a id="a-2c"></a>不可见者。<a id="a-2d"></a>十方诸佛菩萨僧是。<a id="a-2e"></a>可见者。<a id="a-2f"></a>我身是。<a id="a-2g"></a>于可见不可见师边。<a id="a-2h"></a>是人得戒竟。<a id="a-2i"></a>第二第三亦如是。<a id="a-2j"></a>如是羯磨竟。<a id="a-2k"></a>羯磨竟二俱默然。<a id="a-2l"></a>尔时十方世界诸佛及诸菩萨知是相已。<a id="a-2m"></a>告诸大众。<a id="a-2n"></a>彼世界中有如是人从彼智者受菩萨戒。<a id="a-2o"></a>如是人者是我法弟。<a id="a-2p"></a>我今至心怜愍护念。<a id="a-2q"></a>以十方佛诸菩萨僧怜愍护念故。<a id="a-2r"></a>授者受者俱增善法。<a id="a-2s"></a>默然小住已。<a id="a-2t"></a>便起敬礼十方诸佛诸菩萨僧。<a id="a-2u"></a>是名菩萨受菩萨戒已。<a id="a-2v"></a>一切戒。<a id="a-2w"></a>无上戒。<a id="a-2x"></a>无边戒。<a id="a-2y"></a>功德聚戒。<a id="a-2z"></a>寂静戒。<a id="a-30"></a>净心戒。<a id="a-31"></a>破一切众生烦恼戒。<a id="a-32"></a>如是戒者胜于十方一切声闻辟支佛戒。<a id="a-33"></a>何以故。<a id="a-34"></a>度脱一切诸众生故。<a id="a-35"></a>菩萨受菩萨戒已。<a id="a-36"></a>应当学读菩萨法藏菩萨摩夷。<a id="a-37"></a>菩萨欲受菩萨戒时。<a id="a-38"></a>先当观察。<a id="a-39"></a>若不信者不应从受。<a id="a-3A"></a>悭者贪者。<a id="a-3B"></a>不知足者。<a id="a-3C"></a>破戒污戒不敬重戒。<a id="a-3D"></a>喜贪瞋者。<a id="a-3E"></a>无忍辱者。<a id="a-3F"></a>不能为他遮罪咎者。<a id="a-3G"></a>懈怠懒堕贪受世乐乐说世事。<a id="a-3H"></a>乃至不能一念之顷念于三宝。<a id="a-3I"></a>疑网痴闇。<a id="a-3J"></a>不能读诵菩萨法藏菩萨摩夷及生诽谤。<a id="a-3K"></a>如是之人不应从受。<a id="a-3L"></a>既受戒已不应向彼不信者说。<a id="a-3M"></a>乃至不向谤大乘者说。<a id="a-3N"></a>何以故。<a id="a-3O"></a>若不信者以是因缘堕地狱故。<a id="a-3P"></a>是故菩萨不应向说。<a id="a-3Q"></a>若说得罪。<a id="a-3R"></a>菩萨定知向彼说能破彼人恶口恶业及不信心说则无罪。<a id="a-3S"></a>菩萨既受菩萨戒已。<a id="a-3T"></a>师应为说犯非犯法。<a id="a-3U"></a>若知至心能受。<a id="a-3V"></a>不为供养故受。<a id="a-3W"></a>不为效他故受。<a id="a-3X"></a>不为憍慢故受。<a id="a-3Y"></a>尔时是师便应为说犯非犯法。<a id="a-3Z"></a>某甲谛听。<a id="a-3a"></a>菩萨戒者。<a id="a-3b"></a>有八重法。<a id="a-3c"></a>四重如先。<a id="a-3d"></a>菩萨若为贪利养故自赞其身。<a id="a-3e"></a>得菩萨戒住菩萨地。<a id="a-3f"></a>是名菩萨第五重法。</p>
  <p id="a3g">若有贫穷受苦恼者。<a id="a-3h"></a>及以病人来从乞索。<a id="a-3i"></a>菩萨贪惜不施乃至一钱之物。<a id="a-3j"></a>有求法者吝惜不施乃至一偈。<a id="a-3k"></a>是名菩萨第六重法。</p>
  <p id="a3l">菩萨若瞋不应加恶。<a id="a-3m"></a>若以手打或杖或石恶声骂辱。<a id="a-3n"></a>或时无力不能打骂心怀瞋忿。<a id="a-3o"></a>若为他人之所打骂。<a id="a-3p"></a>前人求悔不受其忏。<a id="a-3q"></a>故怀瞋恨增长不息心不净者。<a id="a-3r"></a>是名菩萨第七重法。<a id="a-3s"></a>菩萨若有同师同学诽谤。<a id="a-3t"></a>菩萨方等法藏受学顶戴相似非法者不应共住。<a id="a-3u"></a>若定知已不得向人赞叹其德。<a id="a-3v"></a>是名菩萨。<a id="a-3w"></a>第八重法。<a id="a-3x"></a>菩萨有二种。<a id="a-3y"></a>一者在家。<a id="a-3z"></a>二者出家。<a id="a-40"></a>在家六重。<a id="a-41"></a>出家八重。<a id="a-42"></a>是八重法菩萨若犯。<a id="a-43"></a>一一重法若具足犯。<a id="a-44"></a>现在不能庄严无量无上菩提。<a id="a-45"></a>现在不能令心寂静。<a id="a-46"></a>是则名为名字菩萨。<a id="a-47"></a>非义菩萨。<a id="a-48"></a>是名菩萨旃陀罗也。<a id="a-49"></a>不名沙门。<a id="a-4A"></a>非婆罗门。<a id="a-4B"></a>不能正向阿耨多罗三藐三菩提。<a id="a-4C"></a>菩萨心有三种下中上。<a id="a-4D"></a>若后四重下中心犯不名为犯。<a id="a-4E"></a>若以上心恶心犯者是名为犯。<a id="a-4F"></a>上者所谓乐作如是四事。<a id="a-4G"></a>心无惭愧不知忏悔。<a id="a-4H"></a>不见犯罪赞破戒者。<a id="a-4I"></a>是名上恶心犯。<a id="a-4J"></a>菩萨虽犯如是四重。<a id="a-4K"></a>终不失于菩萨戒也。<a id="a-4L"></a>如比丘犯四重失波罗提木叉戒。<a id="a-4M"></a>菩萨若犯比丘四重。<a id="a-4N"></a>亦失波罗提木叉戒。<a id="a-4O"></a>污菩萨戒。<a id="a-4P"></a>污者现在不能庄严菩提。<a id="a-4Q"></a>不得无量福德三昧。<a id="a-4R"></a>是名为污。<a id="a-4S"></a>有二因缘失菩萨戒。<a id="a-4T"></a>一者退菩提心。<a id="a-4U"></a>二者得上恶心。<a id="a-4V"></a>离是二缘乃至他世地狱畜生饿鬼之中。<a id="a-4W"></a>终不失于菩萨戒也。<a id="a-4X"></a>菩萨戒者。<a id="a-4Y"></a>不同波罗提木叉戒。<a id="a-4Z"></a>菩萨若于后世更受菩萨戒时不名新得。<a id="a-4a"></a>名为开示莹净。<a id="a-4b"></a>今当更说受菩萨戒是犯非犯轻重之相上中下异。<a id="a-4c"></a>菩萨若受菩萨戒已。<a id="a-4d"></a>若于昼夜塔像经卷。<a id="a-4e"></a>读诵之人千万菩萨。<a id="a-4f"></a>不以华香供养礼拜。<a id="a-4g"></a>不能赞叹。<a id="a-4h"></a>心不欢喜乃至一念。<a id="a-4i"></a>是名犯重不名八重。<a id="a-4j"></a>是名菩萨污心疑心。<a id="a-4k"></a>有创堕落起不净心。<a id="a-4l"></a>若有所作无恭敬心。<a id="a-4m"></a>不信故懈怠故。<a id="a-4n"></a>是名犯重不名八重。<a id="a-4o"></a>若无念心是名犯轻。<a id="a-4p"></a>不犯者。<a id="a-4q"></a>若有净心常求菩提。<a id="a-4r"></a>净心者。<a id="a-4s"></a>如须陀洹所有四信。</p>
  <p id="a4t">菩萨若不知足不少欲贪着利养。<a id="a-4u"></a>是名犯重不名八重。<a id="a-4v"></a>不犯者。<a id="a-4w"></a>若能定知以不知足能调众生。</p>
  <p id="a4x">菩萨若见上座宿德同学同师。<a id="a-4y"></a>生憍慢心及以恶心。<a id="a-4z"></a>不起承迎礼拜设座。<a id="a-50"></a>不共语言先意问讯。<a id="a-51"></a>若问所疑不为解说。<a id="a-52"></a>是名犯重不名八重。<a id="a-53"></a>是名菩萨污心疑心。<a id="a-54"></a>有创堕落不起不净有所作不犯者。<a id="a-55"></a>若病若眠若乱心时。<a id="a-56"></a>若至心听法供养佛时。<a id="a-57"></a>写经读诵解说论义共先客语。<a id="a-58"></a>护说者心知不与语。<a id="a-59"></a>能令调伏防僧制故。<a id="a-5A"></a>护多人故。</p>
  <p id="a5B">若比丘为求罪过听菩萨戒。<a id="a-5C"></a>不信受者。<a id="a-5D"></a>不信教者。<a id="a-5E"></a>及不成就优婆塞戒。<a id="a-5F"></a>不成就沙弥戒。<a id="a-5G"></a>不成就波罗提木叉戒者。<a id="a-5H"></a>不得听菩萨戒。<a id="a-5I"></a>听者得罪。<a id="a-5J"></a>若比丘犯波夜提罪。<a id="a-5K"></a>不惭愧不生悔听菩萨戒者。<a id="a-5L"></a>得偷罗遮罪。<a id="a-5M"></a>若比丘犯偷罗遮罪。<a id="a-5N"></a>不惭愧不生悔听菩萨戒者。<a id="a-5O"></a>得僧伽婆尸沙罪。<a id="a-5P"></a>若比丘犯僧伽婆尸沙罪。<a id="a-5Q"></a>不惭愧不生悔听菩萨戒者。<a id="a-5R"></a>得波罗夷罪。<a id="a-5S"></a>谓第八重若有说者。<a id="a-5T"></a>得僧伽婆尸沙。<a id="a-5U"></a>是故经中作如是言。<a id="a-5V"></a>不信者不应听。<a id="a-5W"></a>不信者不应说。</p>
  <p id="a5X">有笃信檀越来请菩萨。<a id="a-5Y"></a>若自舍若塔寺。<a id="a-5Z"></a>若村落若国土。<a id="a-5a"></a>供给所须衣服饮食卧具医药。<a id="a-5b"></a>菩萨憍慢瞋恨轻贱不往受者得罪。<a id="a-5c"></a>是罪因烦恼犯。</p>
  <p id="a5d">若菩萨无伴独行至白衣家。<a id="a-5e"></a>得错谬罪。<a id="a-5f"></a>若到白衣舍不能说法开示教化令其供养佛法僧宝。<a id="a-5g"></a>是名犯重不名八重。<a id="a-5h"></a>不犯者。<a id="a-5i"></a>若病若闇钝若狂若远请若道路恐难。<a id="a-5j"></a>知不受请令彼调伏。<a id="a-5k"></a>若先受请。<a id="a-5l"></a>若勤修善法时。<a id="a-5m"></a>若未闻义为欲闻故。<a id="a-5n"></a>若知请主心不真实。<a id="a-5o"></a>若受彼请恐多人瞋若僧制。</p>
  <p id="a5p">若有檀越以金银真珠车磲马瑙琉璃颇梨奴婢车乘象马等物杂色敷具。<a id="a-5q"></a>奉施菩萨菩萨应受。<a id="a-5r"></a>若不受者得罪。<a id="a-5s"></a>是罪因烦恼犯。<a id="a-5t"></a>不犯者。<a id="a-5u"></a>若狂若知受已必生贪着。<a id="a-5v"></a>若知受已施主生悔。<a id="a-5w"></a>若知施主施已发狂。<a id="a-5x"></a>若知受已施主贫穷。<a id="a-5y"></a>若知是物是三宝许。<a id="a-5z"></a>若知是物是劫夺得。<a id="a-60"></a>若知受已多得苦恼。<a id="a-61"></a>所谓王难贼盗死亡闭系。<a id="a-62"></a>恶声流布摈令出境。<a id="a-63"></a>若知受已不能舍用修种福德于良福田。</p>
  <p id="a64">若有众生为解义故。<a id="a-65"></a>欲得闻法住菩萨所咨启未闻。<a id="a-66"></a>菩萨轻心慢心不为说者得罪。<a id="a-67"></a>是罪因烦恼犯。<a id="a-68"></a>不犯者。<a id="a-69"></a>若知前人是恶邪见求觅过罪。<a id="a-6A"></a>若病若病始差若狂。<a id="a-6B"></a>若知不说令彼调伏。<a id="a-6C"></a>若佛未制。<a id="a-6D"></a>若知前人于三宝所不生敬重。<a id="a-6E"></a>若举动粗疏。<a id="a-6F"></a>若知钝根闻深义已生于邪见。<a id="a-6G"></a>若忍邪见。<a id="a-6H"></a>若知闻已转向恶人宣说其事破坏正法。</p>
  <p id="a6I">若有恶人能作杀害及旃陀罗。<a id="a-6J"></a>菩萨若不亲近往返为说正法者得罪。<a id="a-6K"></a>何以故。<a id="a-6L"></a>菩萨若见持戒精进身口意净不生慈悲若见恶人能生慈悲。<a id="a-6M"></a>是故菩萨若不为说则得犯罪。<a id="a-6N"></a>不犯者若狂若王制若僧制。<a id="a-6O"></a>若虑多人嫌若知不说令彼调伏。</p>
  <p id="a6P">若有檀越非亲里。<a id="a-6Q"></a>若长者若婆罗门以种种衣奉施菩萨菩萨应受。<a id="a-6R"></a>若菩萨自求多得亦应受之。<a id="a-6S"></a>如衣钵亦如是。<a id="a-6T"></a>如衣钵线亦如是。<a id="a-6U"></a>菩萨若到檀越边求索缕线。<a id="a-6V"></a>使非亲里织师织。<a id="a-6W"></a>教令致织务令广厚。<a id="a-6X"></a>我不自着。<a id="a-6Y"></a>汝与檀越俱亦有福。<a id="a-6Z"></a>若檀越言。<a id="a-6a"></a>我为师故唯愿自着。<a id="a-6b"></a>菩萨得已若自为身往织师所。<a id="a-6c"></a>教令致织务使广厚。<a id="a-6d"></a>若得衣已自著者。<a id="a-6e"></a>犯重不名八重。<a id="a-6f"></a>若不教者不犯。</p>
  <p id="a6g">菩萨若受菩萨戒已。<a id="a-6h"></a>应受应畜憍奢耶敷具。<a id="a-6i"></a>至百千万数金银亦尔。<a id="a-6j"></a>声闻之人但为自利。<a id="a-6k"></a>是故如来不听受畜。<a id="a-6l"></a>菩萨不尔。<a id="a-6m"></a>为利众生是故听畜。<a id="a-6n"></a>不得不受。<a id="a-6o"></a>若为知足名誉故不受者。<a id="a-6p"></a>得失意罪堕落不起。<a id="a-6q"></a>有所作有疑不净。<a id="a-6r"></a>若菩萨以懈怠因缘。<a id="a-6s"></a>不能利益诸众生者得罪。<a id="a-6t"></a>是罪因烦恼犯。</p>
  <p id="a6u">若菩萨为人所赞言是十住。<a id="a-6v"></a>若阿罗汉至须陀洹少欲知足。<a id="a-6w"></a>默然受者得罪。<a id="a-6x"></a>是罪因烦恼犯。<a id="a-6y"></a>若菩萨入僧中时。<a id="a-6z"></a>见有诸人非法戏笑不呵责者得罪。<a id="a-70"></a>不犯者。<a id="a-71"></a>若听法时为调伏故。<a id="a-72"></a>为随心说法故。<a id="a-73"></a>为能利益故。</p>
  <p id="a74">若言菩萨不乐涅槃亦非不乐。<a id="a-75"></a>不畏烦恼亦非不畏。<a id="a-76"></a>何以故。<a id="a-77"></a>流转生死故。<a id="a-78"></a>若菩萨作是言得罪。<a id="a-79"></a>何以故。<a id="a-7A"></a>菩萨乐于涅槃。<a id="a-7B"></a>声闻缘觉所不能知。<a id="a-7C"></a>声闻缘觉所乐涅槃。<a id="a-7D"></a>于菩萨乐百分千分百千万分乃至无有一分。<a id="a-7E"></a>菩萨呵责畏于烦恼。<a id="a-7F"></a>声闻缘觉所不能知。<a id="a-7G"></a>声闻缘觉呵责畏于烦恼。<a id="a-7H"></a>于菩萨呵责畏于烦恼。<a id="a-7I"></a>百分千分百千万分乃至无有一分。<a id="a-7J"></a>何以故。<a id="a-7K"></a>声闻缘觉但为自利不能利他。<a id="a-7L"></a>菩萨不尔自利利他故。<a id="a-7M"></a>菩萨虽行有漏故胜罗汉。<a id="a-7N"></a>终日处漏烦恼不污。<a id="a-7O"></a>是故得罪。</p>
  <p id="a7P">若菩萨不畏恶声不护恶声得失意罪。<a id="a-7Q"></a>若他无恶横称他恶者得犯恶罪。<a id="a-7R"></a>是罪因烦恼犯。<a id="a-7S"></a>若为调伏加之恶语者。<a id="a-7T"></a>得失意罪。<a id="a-7U"></a>非是恶罪。<a id="a-7V"></a>不犯者。<a id="a-7W"></a>若呵外道诈来现受菩萨戒者。<a id="a-7X"></a>若心本无恶口出恶言。<a id="a-7Y"></a>若颠狂者。<a id="a-7Z"></a>若知呵责有大利益。<a id="a-7a"></a>若知瞋彼彼得利益。<a id="a-7b"></a>若为护戒不生瞋者得罪。<a id="a-7c"></a>若知瞋彼得现少利无他世大利。<a id="a-7d"></a>若菩萨打者报打。<a id="a-7e"></a>骂者报骂。<a id="a-7f"></a>恼者报恼。<a id="a-7g"></a>得失意罪。<a id="a-7h"></a>是罪因烦恼犯。</p>
  <p id="a7i">若有菩萨共相讥呵。<a id="a-7j"></a>若实不实菩萨即应谦下归谢。<a id="a-7k"></a>若不能者得罪。<a id="a-7l"></a>不受归谢是亦得罪。<a id="a-7m"></a>以放逸故。<a id="a-7n"></a>不归谢者得罪。<a id="a-7o"></a>以放逸故。<a id="a-7p"></a>不受归谢者得罪。<a id="a-7q"></a>不犯者。<a id="a-7r"></a>若知彼人由来弊恶常来求人短若知不受令彼破恶。</p>
  <p id="a7s">若菩萨于他瞋恨常生念言。<a id="a-7t"></a>我若见时当打当骂。<a id="a-7u"></a>不休不息不能自调者犯罪。</p>
  <p id="a7v">若菩萨与比丘尼共同一道行不犯。<a id="a-7w"></a>若有贪心得罪。<a id="a-7x"></a>不犯者。<a id="a-7y"></a>为调伏故。</p>
  <p id="a7z">若菩萨从非亲里尼受食不犯。<a id="a-80"></a>何以故。<a id="a-81"></a>菩萨摩诃萨发菩提心已。<a id="a-82"></a>于诸众生无非亲里。<a id="a-83"></a>若菩萨为贪作使多畜弟子犯罪。<a id="a-84"></a>不犯者。<a id="a-85"></a>若为调伏。<a id="a-86"></a>若为护法。<a id="a-87"></a>若为利益。<a id="a-88"></a>若无贪心。</p>
  <p id="a89">若菩萨懈怠懒惰。<a id="a-8A"></a>不勤精进乐眠卧者得罪。<a id="a-8B"></a>不犯者。<a id="a-8C"></a>若病若病差气力未足时。<a id="a-8D"></a>若远行时。<a id="a-8E"></a>若读诵疲乏时。<a id="a-8F"></a>若思惟对治时。</p>
  <p id="a8G">若菩萨共谈世事无益之言得罪不犯者。<a id="a-8H"></a>若他问说。<a id="a-8I"></a>若随他心为调伏故。<a id="a-8J"></a>说时至心莫作增减。</p>
  <p id="a8K">若菩萨憍慢心故。<a id="a-8L"></a>不咨问师不受师教得罪。<a id="a-8M"></a>不犯者。<a id="a-8N"></a>若病若狂若痴。<a id="a-8O"></a>若大聪明多闻有智为调众生。<a id="a-8P"></a>若入定时。</p>
  <p id="a8Q">若菩萨欲心起时。<a id="a-8R"></a>不观对治疾调灭者犯罪。<a id="a-8S"></a>不犯者。<a id="a-8T"></a>虽观对治烦恼力盛不能令灭。<a id="a-8U"></a>若故自试发欲心时。</p>
  <p id="a8V">若菩萨言不应受声闻戒不应读声闻经。<a id="a-8W"></a>何以故。<a id="a-8X"></a>声闻经律不能利益诸众生故。<a id="a-8Y"></a>若作是言犯重不名八重。<a id="a-8Z"></a>不犯者。<a id="a-8a"></a>为贪着小乘经律者。</p>
  <p id="a8b">若菩萨不读不诵菩萨法藏。<a id="a-8c"></a>一向读诵声闻经律得罪。<a id="a-8d"></a>不犯者。<a id="a-8e"></a>若不闻知有菩萨藏。<a id="a-8f"></a>若菩萨不读不诵如来正经。<a id="a-8g"></a>读诵世典文颂书疏者得罪。<a id="a-8h"></a>不犯者。<a id="a-8i"></a>若为论议破于邪见。<a id="a-8j"></a>若二分佛经一分外书。<a id="a-8k"></a>何以故。<a id="a-8l"></a>为知外典是虚妄法佛法真实故。<a id="a-8m"></a>为知世事故。<a id="a-8n"></a>不为世人所轻慢故。</p>
  <p id="a8o">若菩萨闻菩萨藏声闻藏有不可思议事。<a id="a-8p"></a>不信不受言非佛说。<a id="a-8q"></a>若自谤若是他谤得罪。<a id="a-8r"></a>若菩萨作是言。<a id="a-8s"></a>我智力羸弱肉眼不净。<a id="a-8t"></a>不见如来甚深境界如来境界佛眼所见唯佛能知。<a id="a-8u"></a>一切法界非我所及。<a id="a-8v"></a>若能如是思惟观者。<a id="a-8w"></a>是名实行。<a id="a-8x"></a>菩萨忍与不忍二俱不犯。</p>
  <p id="a8y">若菩萨生瞋慢心。<a id="a-8z"></a>自言持戒多闻智慧悉胜汝者得罪是罪因烦恼犯不犯者。<a id="a-90"></a>若为破邪见。<a id="a-91"></a>为破轻蔑于佛法者。<a id="a-92"></a>若为伏彼自大心故。<a id="a-93"></a>为未信者生信心故。<a id="a-94"></a>已生信者得增长故。<a id="a-95"></a>若菩萨闻说法处。<a id="a-96"></a>乃至一由旬不往听者得罪。<a id="a-97"></a>若轻说者不往得罪。<a id="a-98"></a>是罪因烦恼犯。<a id="a-99"></a>若懈怠不往者得失意罪。<a id="a-9A"></a>不犯者。<a id="a-9B"></a>若不觉不知不闻。<a id="a-9C"></a>若病若病初差气力未足。<a id="a-9D"></a>若知说者颠倒不正法。<a id="a-9E"></a>虑说者生羞愧心。<a id="a-9F"></a>若说一法更无异义。<a id="a-9G"></a>若修善法。<a id="a-9H"></a>若化众生。<a id="a-9I"></a>若不解彼说。<a id="a-9J"></a>若不能忆念。</p>
  <p id="a9K">若菩萨轻说法者。<a id="a-9L"></a>不生恭敬不赞其德。<a id="a-9M"></a>嗤笑所说辞义不正者得罪。</p>
  <p id="a9N">菩萨若受菩萨戒已。<a id="a-9O"></a>众生所作事务不与同者得罪。<a id="a-9P"></a>所谓去来入出拥护财物。<a id="a-9Q"></a>和合斗诤作诸善事。<a id="a-9R"></a>戒施多闻不共同者得罪。<a id="a-9S"></a>不犯者。<a id="a-9T"></a>若病若不知作。<a id="a-9U"></a>若自营大事。<a id="a-9V"></a>若先许助他若自修善法。<a id="a-9W"></a>若虑多人瞋。<a id="a-9X"></a>若喜若痴若狂。<a id="a-9Y"></a>若知不同能调伏彼。<a id="a-9Z"></a>若僧制。</p>
  <p id="a9a">菩萨若轻说法之人。<a id="a-9b"></a>骂辱打掷嗤笑所说。<a id="a-9c"></a>但依文辞不依义者得罪。<a id="a-9d"></a>是罪因烦恼犯。</p>
  <p id="a9e">菩萨若受菩萨戒已。<a id="a-9f"></a>不能随从众生心者得罪。<a id="a-9g"></a>所谓行住坐卧修诸善事。<a id="a-9h"></a>菩萨若受菩萨戒已。<a id="a-9i"></a>见病苦人不能瞻养作给使者得罪。<a id="a-9j"></a>不犯者。<a id="a-9k"></a>若自病若无事力应广劝化。<a id="a-9l"></a>有事力者。<a id="a-9m"></a>若彼病者多有宗亲。<a id="a-9n"></a>若自急修无上善法。<a id="a-9o"></a>若先瞻他病。<a id="a-9p"></a>若根闇钝。<a id="a-9q"></a>如病贫穷困苦亦复如是。</p>
  <p id="a9r">菩萨若受菩萨戒已。<a id="a-9s"></a>见恶众生修行恶法。<a id="a-9t"></a>不能教呵劝勉之者得失意罪。<a id="a-9u"></a>不犯者。<a id="a-9v"></a>若知是人有善知识能教呵责。<a id="a-9w"></a>若知为说不随其语。<a id="a-9x"></a>若到解语。<a id="a-9y"></a>若有害心。</p>
  <p id="a9z">菩萨若受菩萨戒已。<a id="a-A0"></a>所畜之物与白衣同者得失意罪。</p>
  <p id="aA1">菩萨若受菩萨戒已。<a id="a-A2"></a>不应以金银盂器受取饮食。<a id="a-A3"></a>所畜铜器不得同彼白衣。<a id="a-A4"></a>木器角器悉不听用。<a id="a-A5"></a>用者得罪。<a id="a-A6"></a>不犯者。<a id="a-A7"></a>若失本器。<a id="a-A8"></a>若行路请时。<a id="a-A9"></a>若重病。</p>
  <p id="aAA">菩萨若受菩萨戒已。<a id="a-AB"></a>受恩不念得罪。<a id="a-AC"></a>是罪因烦恼犯。</p>
  <p id="aAD">菩萨若受菩萨戒已。<a id="a-AE"></a>受他恩惠不能报者得罪。<a id="a-AF"></a>报者应当持戒精进坐禅读诵经典。<a id="a-AG"></a>随施主心所喜之事而以报之。<a id="a-AH"></a>不犯者。<a id="a-AI"></a>施主不受。<a id="a-AJ"></a>菩萨若受菩萨戒已。<a id="a-AK"></a>见有苦人若死失物王贼水火亲属离别。<a id="a-AL"></a>应往其所说法慰喻。<a id="a-AM"></a>随其所须任力给施。<a id="a-AN"></a>若不能者犯罪。<a id="a-AO"></a>不犯者。<a id="a-AP"></a>若不得自在。<a id="a-AQ"></a>若自重病。<a id="a-AR"></a>若不受语。<a id="a-AS"></a>若有疑难。<a id="a-AT"></a>若王瞋彼人。<a id="a-AU"></a>若僧制。</p>
  <p id="aAV">菩萨若受菩萨戒已。<a id="a-AW"></a>若畜弟子不能从诸笃信檀越求索所须。<a id="a-AX"></a>衣食卧具医药房舍随时供给。<a id="a-AY"></a>又不随时说法教化者得罪。<a id="a-AZ"></a>不犯者。<a id="a-Aa"></a>若知弟子有大势力聪明福德多诸檀越。<a id="a-Ab"></a>若是外道诈来盗法。<a id="a-Ac"></a>若知不能增长佛法。<a id="a-Ad"></a>菩萨若受菩萨戒已。<a id="a-Ae"></a>应常赞叹他人善事。<a id="a-Af"></a>若隐他德者得罪。<a id="a-Ag"></a>是罪因烦恼犯。<a id="a-Ah"></a>不犯者。<a id="a-Ai"></a>若前人遮。<a id="a-Aj"></a>若乱钝不知。<a id="a-Ak"></a>若重病。<a id="a-Al"></a>若虑他嫌。<a id="a-Am"></a>若难了知如庵罗果等。</p>
  <p id="aAn">菩萨若受菩萨戒已。<a id="a-Ao"></a>所坐床榻过八指者得罪。<a id="a-Ap"></a>不犯者。<a id="a-Aq"></a>若说法时。<a id="a-Ar"></a>若受笃信檀越请时。<a id="a-As"></a>若至外道祠中坐时。</p>
  <p id="aAt">菩萨若受菩萨戒已。<a id="a-Au"></a>若弟子中应瞋不瞋。<a id="a-Av"></a>应呵不呵。<a id="a-Aw"></a>应罚不罚。<a id="a-Ax"></a>应摈不摈得罪。<a id="a-Ay"></a>是罪因烦恼犯。<a id="a-Az"></a>不应瞋而瞋。<a id="a-B0"></a>不应呵而呵。<a id="a-B1"></a>不应罚而罚。<a id="a-B2"></a>不应摈而摈得罪。<a id="a-B3"></a>不犯者。<a id="a-B4"></a>若知弟子能烧塔寺作大恶事。<a id="a-B5"></a>或杀师和尚。<a id="a-B6"></a>若同师同和尚。<a id="a-B7"></a>若父母。<a id="a-B8"></a>若待时。<a id="a-B9"></a>若定了知以是因缘破坏众僧。<a id="a-BA"></a>若知后时自生惭愧。</p>
  <p id="aBB">菩萨若受菩萨戒已。<a id="a-BC"></a>获大神足。<a id="a-BD"></a>见可怖者而不怖之。<a id="a-BE"></a>可生信者不令生信得罪。<a id="a-BF"></a>不犯者。<a id="a-BG"></a>若知一切信邪倒见。<a id="a-BH"></a>不信佛法。</p>
  <p id="aBI">菩萨若受菩萨戒已。<a id="a-BJ"></a>常至心念不作犯想。<a id="a-BK"></a>如其犯已寻应向人发露忏悔。<a id="a-BL"></a>所谓大小乘人。<a id="a-BM"></a>能善解义善宣说者。<a id="a-BN"></a>是名菩萨一切戒。<a id="a-BO"></a>从菩萨初地解六波罗蜜。<a id="a-BP"></a>至一切戒一切悉是菩萨禁戒。<a id="a-BQ"></a>是名一切戒。<a id="a-BR"></a>如来先于声闻经中所未说者。<a id="a-BS"></a>今于菩萨藏摩夷中说何故名为一切戒。<a id="a-BT"></a>总说出家在家戒故。<a id="a-BU"></a>是一切戒。<a id="a-BV"></a>难戒者有三种。<a id="a-BW"></a>一者菩萨有大自在财富无量。<a id="a-BX"></a>悉能舍离受菩萨戒。<a id="a-BY"></a>是名难戒。<a id="a-BZ"></a>二者菩萨。<a id="a-Ba"></a>急难之时。<a id="a-Bb"></a>犹不令戒有微瑕析况复毁破。<a id="a-Bc"></a>是名为难戒。<a id="a-Bd"></a>三者菩萨虽随众生行住坐卧。<a id="a-Be"></a>常坚持戒不令毁犯。<a id="a-Bf"></a>是名难戒。<a id="a-Bg"></a>一切自戒者有四种。<a id="a-Bh"></a>一者受。<a id="a-Bi"></a>二者性。<a id="a-Bj"></a>三者修。<a id="a-Bk"></a>四者方便。<a id="a-Bl"></a>受者谓三羯磨。<a id="a-Bm"></a>性者谓与性共俱。<a id="a-Bn"></a>菩萨摩诃萨性柔软故。<a id="a-Bo"></a>身口意业常善修者。<a id="a-Bp"></a>于无量佛诸菩萨所修方便者。<a id="a-Bq"></a>如诸菩萨以四摄法摄取众生。<a id="a-Br"></a>教令修集身口意善。<a id="a-Bs"></a>是名一切自戒。<a id="a-Bt"></a>善人戒者有五种。<a id="a-Bu"></a>一者自持禁戒。<a id="a-Bv"></a>二者教他令持。<a id="a-Bw"></a>三者赞戒。<a id="a-Bx"></a>四者见乐持者欢喜赞叹。<a id="a-By"></a>五者有犯随悔心无休息。<a id="a-Bz"></a>是名善人戒。<a id="a-C0"></a>一切行戒者有十三种。<a id="a-C1"></a>一者发愿回向涅槃。<a id="a-C2"></a>二者广大。<a id="a-C3"></a>三者清净。<a id="a-C4"></a>四者欢喜。<a id="a-C5"></a>五者不破。<a id="a-C6"></a>六者不牵。<a id="a-C7"></a>七者坚固。<a id="a-C8"></a>八者璎珞。<a id="a-C9"></a>九者真实。<a id="a-CA"></a>十者义。<a id="a-CB"></a>十一者信。<a id="a-CC"></a>十二者宝十三者常。<a id="a-CD"></a>如声闻地声闻禁戒一切善法。<a id="a-CE"></a>悉是阿耨多罗三藐三菩提因。<a id="a-CF"></a>是名一切行戒。<a id="a-CG"></a>除戒者有八种。<a id="a-CH"></a>菩萨常应作如是念。<a id="a-CI"></a>如我不喜死。<a id="a-CJ"></a>一切众生亦复如是。<a id="a-CK"></a>是故不应杀害物命。<a id="a-CL"></a>如我不喜劫盗贪淫恶口妄语两舌无义语杖石打骂等。<a id="a-CM"></a>一切众生亦复如是。<a id="a-CN"></a>是故不应劫盗贪淫恶口妄语两舌无义。<a id="a-CO"></a>语杖石打骂。<a id="a-CP"></a>是名除戒。<a id="a-CQ"></a>菩萨乃至丧失身命。<a id="a-CR"></a>终不毁坏如是八戒。<a id="a-CS"></a>自利利他戒者。<a id="a-CT"></a>菩萨于戒遮处则遮开处则开。<a id="a-CU"></a>若遮处不遮开处不开者得罪。<a id="a-CV"></a>菩萨知一切众生可摄则摄可舍则舍。<a id="a-CW"></a>身口净戒常共檀波罗蜜行。<a id="a-CX"></a>乃至共般若波罗蜜行。<a id="a-CY"></a>如是净戒自利利他。<a id="a-CZ"></a>是名自利利他戒。<a id="a-Ca"></a>寂静戒者。<a id="a-Cb"></a>从初受戒至心坚持。<a id="a-Cc"></a>为四沙门果为菩萨果不为身命。<a id="a-Cd"></a>是名寂静戒。<a id="a-Ce"></a>菩萨坐时见王长者起者得罪。<a id="a-Cf"></a>若先加趺见王长者跪者得罪。<a id="a-Cg"></a>若先衣不整见王长者。<a id="a-Ch"></a>[僉*殳]容整服者得罪。<a id="a-Ci"></a>若王长者说恶语时。<a id="a-Cj"></a>随意称赞者得罪。<a id="a-Ck"></a>不疑之处强生疑者得罪。<a id="a-Cl"></a>应疑之处不生疑者得罪。<a id="a-Cm"></a>菩萨戒者。<a id="a-Cn"></a>初夜后夜不得眠卧。<a id="a-Co"></a>善愿善行善法具足。<a id="a-Cp"></a>堪任中用正命成就。<a id="a-Cq"></a>远离断常具行中道。<a id="a-Cr"></a>离五欲乐无上无胜。<a id="a-Cs"></a>远离邪见不破不坏。<a id="a-Ct"></a>是名寂静戒。<a id="a-Cu"></a>菩萨戒聚成就具足无量妙果。<a id="a-Cv"></a>以是戒聚因缘故。<a id="a-Cw"></a>具足尸波罗蜜。<a id="a-Cx"></a>受者虽未得阿耨多罗三藐三菩提。<a id="a-Cy"></a>已得具足五事功德。<a id="a-Cz"></a>一者常为诸佛菩萨所念。<a id="a-D0"></a>二者受常净乐。<a id="a-D1"></a>三者临死无悔。<a id="a-D2"></a>四者舍身得生诸佛世界。<a id="a-D3"></a>五者庄严阿耨多罗三藐三菩提。<a id="a-D4"></a>受持菩萨戒者不自为身。<a id="a-D5"></a>唯为利他及庄严阿耨多罗三藐三菩提。<a id="a-D6"></a>是菩萨戒悉是过去未来现在。<a id="a-D7"></a>恒河沙等诸佛菩萨之所成就。<a id="a-D8"></a>乃至十方诸佛菩萨。<a id="a-D9"></a>亦复如是。</p>
 </body>
</html>