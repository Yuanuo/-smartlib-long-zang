<!doctype html>
<html id="z3IBUsvlS" data-ver="1075">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘律">
  <meta period="姚秦">
 </head>
 <body>
  <h1 id="a1">菩萨璎珞本业经卷上</h1>
  <h2 id="a2">集众品第一</h2>
  <p id="a3">如是我闻。<a id="a-4"></a>一时佛重游于洴沙王国道场树下成正觉处。<a id="a-5"></a>复坐如故。<a id="a-6"></a>昔始得佛光影甚明。<a id="a-7"></a>今复放四十二光。<a id="a-8"></a>光光皆有百万阿僧祇功德光为璎珞。<a id="a-9"></a>严好佛身弥满法界。<a id="a-A"></a>湛若虚空凝神照寂。<a id="a-B"></a>乐常住性穷化体神。<a id="a-C"></a>大用无方法王法主。<a id="a-D"></a>于一切众生而作父母。<a id="a-E"></a>自然百千宝莲华师子之座。<a id="a-F"></a>古昔诸佛所坐皆尔。<a id="a-G"></a>道德威仪相好如一。<a id="a-H"></a>身意清净福行普具。<a id="a-I"></a>光明所彻金刚宝藏。<a id="a-J"></a>出化无极照人刹土。<a id="a-K"></a>去来现在无复障碍。<a id="a-L"></a>化及一切度法与人三世悉等。<a id="a-M"></a>圆明独达一切佛等。</p>
  <p id="aN">尔时大会菩萨尽一生补处。<a id="a-O"></a>神通妙达周遍十方。<a id="a-P"></a>法身无极导利众生。<a id="a-Q"></a>开佛法藏示现佛性妙果。<a id="a-R"></a>寂灭无为要教都入人根。<a id="a-S"></a>以宿命智训化。<a id="a-T"></a>以渐心入无际。<a id="a-U"></a>解内外要始终无极。<a id="a-V"></a>等诸佛土无所分别。<a id="a-W"></a>以大悲口赞扬佛名不可胜极。<a id="a-X"></a>六道之事靡不贯达。<a id="a-Y"></a>所化之处至皆叹言。<a id="a-Z"></a>佛念吾等建立大志。<a id="a-a"></a>乃悉现我诸佛世界所有好恶殊胜之土。<a id="a-b"></a>佛所游居阐隆导化。<a id="a-c"></a>光明神足教诲我等开示我意。<a id="a-d"></a>佛本业璎珞十住十行十向十地无垢地妙觉地。<a id="a-e"></a>为我说要断我瑕疵及诸疑妄。<a id="a-f"></a>悉为我现佛土佛身佛神佛力佛定。<a id="a-g"></a>无量变化四等无畏无罪三业三六不共。<a id="a-h"></a>一切功德无上道法众事敷教。<a id="a-i"></a>流入十方一切国土。<a id="a-j"></a>东去无极有香林刹。<a id="a-k"></a>佛名入精进。<a id="a-l"></a>菩萨字敬首。<a id="a-m"></a>南去无极有乐林刹。<a id="a-n"></a>佛名不舍乐。<a id="a-o"></a>菩萨字觉首。<a id="a-p"></a>西去无极有花林刹。<a id="a-q"></a>佛名习精进。<a id="a-r"></a>菩萨字宝首。<a id="a-s"></a>北去无极有道林刹。<a id="a-t"></a>佛名行精进。<a id="a-u"></a>菩萨字慧首。<a id="a-v"></a>东北无极有青莲刹。<a id="a-w"></a>佛名悲精进。<a id="a-x"></a>菩萨字德首。<a id="a-y"></a>东南无极有金林刹。<a id="a-z"></a>佛名尽精进。<a id="a-10"></a>菩萨字目首。<a id="a-11"></a>西南无极有宝林刹。<a id="a-12"></a>佛名上精进。<a id="a-13"></a>菩萨字名首。<a id="a-14"></a>西北无极有金刚刹。<a id="a-15"></a>佛名一乘度。<a id="a-16"></a>菩萨字法首。<a id="a-17"></a>下方无极有水精刹。<a id="a-18"></a>佛名大精进。<a id="a-19"></a>菩萨字智首。<a id="a-1A"></a>上方无极有欲林刹。<a id="a-1B"></a>佛名至精进菩萨字贤首。<a id="a-1C"></a>如是一切法光流入靡不周遍。<a id="a-1D"></a>尔时牟尼佛叹十方诸菩萨等。<a id="a-1E"></a>皆彼国第一。<a id="a-1F"></a>各与无数上人俱来入此大会。<a id="a-1G"></a>顶礼佛足坐千宝莲华座。<a id="a-1H"></a>时彼土众中第一菩萨。<a id="a-1I"></a>名曰敬首。<a id="a-1J"></a>以佛圣力叹言。<a id="a-1K"></a>快集此会观其所止。<a id="a-1L"></a>佛国清净至于法服。<a id="a-1M"></a>如来德式修行妙善。<a id="a-1N"></a>四十二贤圣之因。<a id="a-1O"></a>演说经法得佛变通。<a id="a-1P"></a>随刹清浊度人无极。<a id="a-1Q"></a>分流道化靡不周匝。<a id="a-1R"></a>于是他方佛国亦说璎珞本业无二无别。<a id="a-1S"></a>所开道法与今释迦所说无异。<a id="a-1T"></a>是时敬首菩萨入十方刹诸佛神力大师子吼。<a id="a-1U"></a>发问一切佛一切菩萨无量大宝藏海金刚璎珞法门。</p>
  <p id="a1V">尔时释迦牟尼佛初至树下。<a id="a-1W"></a>观视十方法界众生根缘现故。<a id="a-1X"></a>放大光明悉照佛界上至四空一时来下入法会中。<a id="a-1Y"></a>十八天六天四天皆悉集会。<a id="a-1Z"></a>无量国土。<a id="a-1a"></a>其一国者一须弥山日月围绕照四天下。<a id="a-1b"></a>东弗于逮南阎浮提西句耶尼北郁单越。<a id="a-1c"></a>大海铁垣围绕国界。<a id="a-1d"></a>上有二十八天。<a id="a-1e"></a>如此者为一小国。<a id="a-1f"></a>周匝十方合有百亿国土。<a id="a-1g"></a>是时佛光悉现其中。<a id="a-1h"></a>及四天王忉利天焰天兜术天不憍乐天化应声天。<a id="a-1i"></a>梵天梵众天梵辅天大梵天。<a id="a-1j"></a>水行天水微天水无量天水音天约净天无相天遍净天净光明天守妙天微妙天极妙天福果天果胜天大静天空住天识住天无所有住天非想非无想住天。<a id="a-1k"></a>如是诸天皆有大池水莲华中生。<a id="a-1l"></a>故名水天。<a id="a-1m"></a>四非色众生皆以化生下至五轮际。<a id="a-1n"></a>是为一佛刹。<a id="a-1o"></a>名为大忍法界。<a id="a-1p"></a>释迦文佛分身百亿悉遍其中。<a id="a-1q"></a>为彼国说贤圣本业璎珞之行。<a id="a-1r"></a>时诸大众天人。<a id="a-1s"></a>视彼小国佛及菩萨。<a id="a-1t"></a>若近相见皆来集此金刚寂灭道场树会。</p>
  <p data-pb></p>
  <h2 id="a1u">贤圣名字品第二</h2>
  <p id="a1v">尔时他方敬首菩萨以佛神力故。<a id="a-1w"></a>复以大众皆是龙王师子王。<a id="a-1x"></a>二十八天王众皆大根大行。<a id="a-1y"></a>受佛神通力故发小问问佛。<a id="a-1z"></a>大师。<a id="a-20"></a>本何修行成佛圣道。<a id="a-21"></a>身口意净金刚不坏。<a id="a-22"></a>一切众生不得其过。<a id="a-23"></a>内性明照常住不灭。<a id="a-24"></a>过一切菩萨之上。<a id="a-25"></a>出生端正色相无比。<a id="a-26"></a>圆极自然无为清净。<a id="a-27"></a>二种常身度人无量。<a id="a-28"></a>现六道中常为释梵所敬。<a id="a-29"></a>除闇昧如烛火。<a id="a-2A"></a>明天地如日月。<a id="a-2B"></a>度天人如船师。<a id="a-2C"></a>竖过三界为妙觉尊。<a id="a-2D"></a>欲成斯道当如何行。<a id="a-2E"></a>一切贤圣名字何等。</p>
  <p id="a2F">尔时释迦牟尼佛。<a id="a-2G"></a>以金刚口告敬首菩萨言。<a id="a-2H"></a>佛子。<a id="a-2I"></a>谛听谛听善思念之如法修行。<a id="a-2J"></a>我先天上人中广开一切菩萨无量行愿。<a id="a-2K"></a>是法亦是十方三世诸佛快说。<a id="a-2L"></a>决定了义璎珞佛所行道。<a id="a-2M"></a>今当为此大众十四那由他一切人根。<a id="a-2N"></a>开璎珞本业。<a id="a-2O"></a>汝心可念。<a id="a-2P"></a>志愿高远极大悲化。<a id="a-2Q"></a>慈及十方一切众生。<a id="a-2R"></a>佛言。<a id="a-2S"></a>佛子。<a id="a-2T"></a>欲成斯道当先正三业。<a id="a-2U"></a>习三宝教信向因果。<a id="a-2V"></a>然即所问悉可得入一切佛教。<a id="a-2W"></a>为菩萨者得佛不久。<a id="a-2X"></a>必谛受学四十二贤圣名门决定了义。<a id="a-2Y"></a>十方三世一切诸佛皆共同说一而无二。</p>
  <p id="a2Z">佛子。<a id="a-2a"></a>所谓留伽度(秦言发心住)留谛迦度(秦言治地住)留罗伽(秦言修行住)留摩阿(秦言生贵住)安婆沙(秦言方便具足住)毗跋致(秦言正心住)阿毗跋致(秦言不退住)必叉伽(秦言童真住)必阿罗(秦言法王子住)流止迦(秦言灌顶住)度伽阿(秦言欢喜行)度安尔(秦言饶益行)度只罗(秦言无嗔恨行)度和差(秦言无尽行)度利他(秦言离痴乱行)度生婆谛(秦言善现行)度沙必(秦言无著行)度阿诃(秦言尊重行)度佛何(秦言善法行)度叉一婆(秦言真实行)罗谛流沙(秦言救护一切众生回向)罗昙沙(秦言不坏回向)必白伽(秦言等一切佛回向)法必他(秦言至一切处回向)佛度陀(秦言无尽功德藏回向)罗叉必(秦言随顺平等善根回向)师罗叉伽(秦言随顺等观一切众生回向)波诃谛(秦言如相回向)波罗提弗陀(秦言无缚解脱回向)达摩边伽(秦言法界无量回向)鸠摩罗伽(秦言逆流欢喜地)须阿伽一波(秦言道琉璃离垢地)须那迦(秦言流照明地)须陀洹(秦言观明炎地)斯陀含(秦言度障难胜地)阿那含(秦言薄流现前地)阿罗汉(秦言过三有远行地)阿尼罗汉(秦言变化生不动地)阿那诃(秦言慧光妙善地)阿诃罗弗(秦言明行足法云地)摩诃一和沙(秦言无相无垢地)娑伽婆伽婆佛陀(秦言妙觉者无上地)</p>
  <p id="a2b">佛子。<a id="a-2c"></a>是故名门摄一切功德行。<a id="a-2d"></a>佛及菩萨无不入此名门。<a id="a-2e"></a>一切神通一切因果一切境界亦入此名门。<a id="a-2f"></a>佛子。<a id="a-2g"></a>是名门十方诸佛所说道同。<a id="a-2h"></a>不增不减决定师子吼说。<a id="a-2i"></a>当以誓自誓受持读诵解释义味。<a id="a-2j"></a>愿一切众生同入我法同我等佛。<a id="a-2k"></a>应如是修学。</p>
  <p id="a2l">佛告敬首菩萨。<a id="a-2m"></a>佛子。<a id="a-2n"></a>吾今略说名门中一贤名门。<a id="a-2o"></a>所谓初发心住。<a id="a-2p"></a>未上住前有十顺名字。<a id="a-2q"></a>菩萨常行十心。<a id="a-2r"></a>所谓信心念心精进心慧心定心不退心回向心护心戒心愿心。<a id="a-2s"></a>佛子。<a id="a-2t"></a>修行是心。<a id="a-2u"></a>若经一劫二劫三劫。<a id="a-2v"></a>乃得入初住位中。<a id="a-2w"></a>住是位中增修百法明门。<a id="a-2x"></a>所谓十信心。<a id="a-2y"></a>心心有十。<a id="a-2z"></a>故修行百法明门。<a id="a-30"></a>常发无量有行无行大愿。<a id="a-31"></a>得人习种性中广行一切愿。</p>
  <p id="a32">发住贤人　　发广大愿　　今生至佛</p>
  <p id="a33">一切愿入　　在我愿中　　无不成就</p>
  <p id="a34">自致得佛　　已愿为本　　我今行施</p>
  <p id="a35">当愿众生　　舍贪欲意　　入空道位</p>
  <p id="a36">法戒常行　　当愿众生　　摄行不破</p>
  <p id="a37">得正解脱　　六忍常奉　　当愿众生</p>
  <p id="a38">得无诤心　　寂法忍住　　大精进力</p>
  <p id="a39">当愿众生　　常行不住　　入自觉果</p>
  <p id="a3A">住禅定心　　当愿众生　　具足神通</p>
  <p id="a3B">无为自安　　修正法智　　当愿众生</p>
  <p id="a3C">入慧海流　　绍菩萨位　　行无相愿</p>
  <p id="a3D">当愿众生　　一切愿满　　流入佛海</p>
  <p id="a3E">大慧方便　　当愿众生　　法河无碍</p>
  <p id="a3F">到二谛际　　大力神通　　当愿众生</p>
  <p id="a3G">变化在我　　得无所畏　　边际智满</p>
  <p id="a3H">当愿众生　　金刚智成　　登道场果</p>
  <p id="a3I">入无垢地　　当愿众生　　坐佛道树</p>
  <p id="a3J">教化一切　　我今已觉　　当愿众生</p>
  <p id="a3K">解相续假　　灭计断心　　觉照法化</p>
  <p id="a3L">当愿众生　　悟法缘成　　灭计常心</p>
  <p id="a3M">我得满体　　当愿众生　　悟相待法</p>
  <p id="a3N">灭计我心　　无缘大悲　　当愿众生</p>
  <p id="a3O">解假因生　　灭见盗心　　第一灭度</p>
  <p id="a3P">当愿众生　　悟实法缘　　灭戒盗心</p>
  <p id="a3Q">得十力果　　当愿众生　　悟二谛照</p>
  <p id="a3R">灭邪见心　　以金刚力　　当愿众生</p>
  <p id="a3S">悟十二缘　　灭疑见心　　独照无方</p>
  <p id="a3T">当愿众生　　识法无常　　灭贪悭心</p>
  <p id="a3U">五眼三达　　当愿众生　　修三明觉</p>
  <p id="a3V">灭痴闇心　　无碍和合　　当愿众生</p>
  <p id="a3W">绍三宝解　　灭嗔诤心　　得大明慧</p>
  <p id="a3X">当愿众生　　入一切空　　灭无明藏</p>
  <p id="a3Y">三十二相　　当愿众生　　相相严好</p>
  <p id="a3Z">灭依报果　　得应身用　　当愿众生</p>
  <p id="a3a">乘大法船　　入佛法海　　我因果愿</p>
  <p id="a3b">悉已具足　　一切行愿　　摄在其中</p>
  <p id="a3c">二十四愿　　摄无量行　　信愿始门</p>
  <p id="a3d">终大慧本　　今于诸佛　　前受大愿</p>
  <p id="a3e">愿今已满　　修进余行　　其中功德</p>
  <p id="a3f">行百千劫　　我愿乃舍　　入无量界</p>
  <p id="a3g">一切菩萨　　若入是愿　　无不得入</p>
  <p id="a3h">萨婆若海</p>
  <p id="a3i">佛子。<a id="a-3j"></a>住是位中发大愿已。<a id="a-3k"></a>过外一切凡夫行十信者。<a id="a-3l"></a>今复修行无量功德。<a id="a-3m"></a>所谓十波罗蜜三空无相无作有无空空观成就。<a id="a-3n"></a>即除我人主者众生渐舍诸见。<a id="a-3o"></a>常乐我净三界系缚无明渐破。<a id="a-3p"></a>伏断一切业习故。<a id="a-3q"></a>厚集一切善法八万四千般若波罗蜜。<a id="a-3r"></a>一切诸法门摄我心中念念不去心。</p>
  <p id="a3s">佛子。<a id="a-3t"></a>有十不可悔戒。<a id="a-3u"></a>应受应持。<a id="a-3v"></a>一不杀人乃至二十八天诸佛菩萨。<a id="a-3w"></a>二不盗乃至草叶。<a id="a-3x"></a>三不淫乃至非人。<a id="a-3y"></a>四不妄语乃至非人。<a id="a-3z"></a>五不说出家在家菩萨罪过。<a id="a-40"></a>六不沽酒。<a id="a-41"></a>七不自赞毁他。<a id="a-42"></a>八不悭。<a id="a-43"></a>九不嗔乃至非人。<a id="a-44"></a>十不谤三宝。<a id="a-45"></a>若破十戒不可悔过入波罗夷。<a id="a-46"></a>十劫中一日受罪八万四千。<a id="a-47"></a>灭八万四千生故不可破。<a id="a-48"></a>是故佛子。<a id="a-49"></a>失发心住乃至二住三位十地一切皆失。<a id="a-4A"></a>是故此戒是一切佛一切菩萨行之根本。<a id="a-4B"></a>若一切佛一切菩萨。<a id="a-4C"></a>不由此十戒法门得贤圣果者。<a id="a-4D"></a>无有是处。<a id="a-4E"></a>是初住相习种性中第一人。<a id="a-4F"></a>如是下九人法行渐渐增广。<a id="a-4G"></a>乃至九住十行十向十地无垢地。<a id="a-4H"></a>亦渐增广不可思议行。<a id="a-4I"></a>佛子。<a id="a-4J"></a>吾今略说如海一渧。</p>
  <p data-pb></p>
  <h2 id="a4K">贤圣学观品第三</h2>
  <p id="a4L">尔时敬首菩萨白佛言。<a id="a-4M"></a>云何菩萨学观名字义相。<a id="a-4N"></a>及心所行法复当云何。<a id="a-4O"></a>佛言。<a id="a-4P"></a>佛子。<a id="a-4Q"></a>汝之所问。<a id="a-4R"></a>同十方佛土中一切佛皆坐道场时能问者。<a id="a-4S"></a>皆名敬首所问无异。<a id="a-4T"></a>谛听谛听思念正观如法修行。<a id="a-4U"></a>佛子。<a id="a-4V"></a>一切诸佛皆说六明焰三三昧门。<a id="a-4W"></a>我亦如是说。<a id="a-4X"></a>六种性者。<a id="a-4Y"></a>是一切菩萨功德璎珞。<a id="a-4Z"></a>严持菩萨二种法身。<a id="a-4a"></a>菩萨所著百万阿僧祇功德行为璎珞。<a id="a-4b"></a>若一切菩萨不入璎珞功德门。<a id="a-4c"></a>得入正位者。<a id="a-4d"></a>无有是处。</p>
  <p id="a4e">佛子。<a id="a-4f"></a>性者。<a id="a-4g"></a>所谓习种性性种性道种性圣种性等觉性妙觉性。<a id="a-4h"></a>复名六坚。<a id="a-4i"></a>亦名坚信亦名坚法亦名坚修亦名坚德亦名坚顶亦名坚觉。<a id="a-4j"></a>复名六忍。<a id="a-4k"></a>信忍法忍修忍正忍无垢忍一切智忍。<a id="a-4l"></a>复名六慧。<a id="a-4m"></a>闻慧思慧修慧无相慧照寂慧寂照慧。<a id="a-4n"></a>复名六定。<a id="a-4o"></a>习相定性定道慧定道种慧定大慧定正观定。<a id="a-4p"></a>复名六观。<a id="a-4q"></a>住观行观向观地观无相观一切种智观。<a id="a-4r"></a>佛子。<a id="a-4s"></a>一切菩萨及佛。<a id="a-4t"></a>无不入此六种明观决定了义实相法门。</p>
  <p id="a4u">佛子。<a id="a-4v"></a>汝先言名字者。<a id="a-4w"></a>所谓铜宝璎珞。<a id="a-4x"></a>菩萨字者。<a id="a-4y"></a>所谓习性种中有十人。<a id="a-4z"></a>其名发心住菩萨治地菩萨修行菩萨生贵菩萨方便具足菩萨正心菩萨不退菩萨童真菩萨法王子菩萨灌顶菩萨。</p>
  <p id="a50">佛子。<a id="a-51"></a>银宝璎珞。<a id="a-52"></a>菩萨字者。<a id="a-53"></a>性种性中有十人。<a id="a-54"></a>其名欢喜菩萨饶益菩萨无嗔恨菩萨无尽菩萨离痴乱菩萨善现菩萨无著菩萨尊重菩萨善法菩萨真实菩萨。</p>
  <p id="a55">佛子。<a id="a-56"></a>金宝璎珞。<a id="a-57"></a>菩萨字者。<a id="a-58"></a>道种性中有十人。<a id="a-59"></a>其名救护一切众生离众生相菩萨不坏菩萨等一切佛菩萨至一切处菩萨无尽功德藏菩萨平等善根菩萨顺观众生菩萨如相菩萨无缚解脱菩萨法界无量菩萨。</p>
  <p id="a5A">佛子。<a id="a-5B"></a>琉璃宝璎珞。<a id="a-5C"></a>菩萨字者。<a id="a-5D"></a>圣种性中有十人。<a id="a-5E"></a>其名欢喜菩萨离垢菩萨明慧菩萨焰光菩萨难胜菩萨现前菩萨远行菩萨不动菩萨慧光菩萨。<a id="a-5F"></a>法云菩萨。</p>
  <p id="a5G">佛子。<a id="a-5H"></a>如是百万阿僧祇功德璎珞。<a id="a-5I"></a>严持菩萨二种法身。<a id="a-5J"></a>是四十人名为学行。<a id="a-5K"></a>入法流水中以自灌注。</p>
  <p id="a5L">佛子。<a id="a-5M"></a>摩尼宝璎珞。<a id="a-5N"></a>菩萨字者。<a id="a-5O"></a>等觉性中一人。<a id="a-5P"></a>其名金刚慧幢菩萨。<a id="a-5Q"></a>住顶寂定。<a id="a-5R"></a>以大愿力住寿百劫。<a id="a-5S"></a>修千三昧已入金刚三昧。<a id="a-5T"></a>同一切法性二谛一谛一合相。<a id="a-5U"></a>复住寿千劫学佛威仪。<a id="a-5V"></a>象王视观师子游步。<a id="a-5W"></a>复修佛无量不可思议神通化导之法。<a id="a-5X"></a>是故一切佛法皆现在前。<a id="a-5Y"></a>入佛行处坐佛道场超度三魔。<a id="a-5Z"></a>复住寿万劫化现成佛。<a id="a-5a"></a>入大寂定等觉诸佛二谛界外。<a id="a-5b"></a>非有非无无心无色因果二习无有遗余。<a id="a-5c"></a>现同古佛但有应名。<a id="a-5d"></a>现诸色心教化众生。<a id="a-5e"></a>现同古昔诸佛常行中道。<a id="a-5f"></a>大乐无为而生灭为异。<a id="a-5g"></a>而实非佛现佛神通常住本境。<a id="a-5h"></a>佛子。<a id="a-5i"></a>水精璎珞内外明彻。<a id="a-5j"></a>妙觉常性湛然明净。<a id="a-5k"></a>名一切智地。<a id="a-5l"></a>常处中道一切法上超过四魔。<a id="a-5m"></a>非有非无一切相尽。<a id="a-5n"></a>顿解大觉穷化体神。<a id="a-5o"></a>二身常住为化有缘。<a id="a-5p"></a>是故佛子。<a id="a-5q"></a>吾今略说贤圣名字。<a id="a-5r"></a>汝等受持现行化人。</p>
  <p id="a5s">佛子。<a id="a-5t"></a>汝先言云何心所行法者。<a id="a-5u"></a>所谓十心。<a id="a-5v"></a>一发心住。<a id="a-5w"></a>二治地心住。<a id="a-5x"></a>三修行心住。<a id="a-5y"></a>四生贵心住。<a id="a-5z"></a>五方便心住。<a id="a-60"></a>六正心住。<a id="a-61"></a>七不退心住。<a id="a-62"></a>八童真心住。<a id="a-63"></a>九法王子心住。<a id="a-64"></a>十灌顶心住。</p>
  <p id="a65">复次即十观心所观法者。<a id="a-66"></a>一厚集一切善根。<a id="a-67"></a>所谓四弘誓。<a id="a-68"></a>未度苦谛令度苦谛。<a id="a-69"></a>未解集谛令解集谛。<a id="a-6A"></a>未安道谛令安道谛。<a id="a-6B"></a>未得涅槃令得涅槃。</p>
  <p id="a6C">佛子。<a id="a-6D"></a>二修习无量善行。<a id="a-6E"></a>所谓四念处观。<a id="a-6F"></a>身受心法。<a id="a-6G"></a>若四皆空四倒则无不坏。<a id="a-6H"></a>假名一切法故。<a id="a-6I"></a>皆如幻化者。<a id="a-6J"></a>五阴色识受想行六大识空。<a id="a-6K"></a>四大一切法。<a id="a-6L"></a>无自相无他相如虚空故。</p>
  <p id="a6M">佛子。<a id="a-6N"></a>三善习佛道法。<a id="a-6O"></a>所谓观十一切入。<a id="a-6P"></a>四大四色空处识处。<a id="a-6Q"></a>皆如宝相故。<a id="a-6R"></a>佛子。<a id="a-6S"></a>四一切佛前受法而行。<a id="a-6T"></a>所谓八胜处。<a id="a-6U"></a>内实五阴中广相略相二胜处。<a id="a-6V"></a>外假众生法中广相略相二胜处。<a id="a-6W"></a>四大法广略四胜处。<a id="a-6X"></a>如是观一切法空无相故。</p>
  <p id="a6Y">佛子。<a id="a-6Z"></a>五修诸清白法。<a id="a-6a"></a>所谓八大人觉。<a id="a-6b"></a>少欲知足寂静精进正念正定正慧不诤论。<a id="a-6c"></a>顺一切法故。</p>
  <p id="a6d">佛子。<a id="a-6e"></a>六为诸佛所护。<a id="a-6f"></a>所谓八解脱观。<a id="a-6g"></a>闻慧得内假外假二相不可得故。<a id="a-6h"></a>一解脱思慧。<a id="a-6i"></a>内五法外一切法不可得故。<a id="a-6j"></a>二解脱修慧。<a id="a-6k"></a>六观具足色界五阴空。<a id="a-6l"></a>三解脱四空五阴及灭定观皆不可得故。<a id="a-6m"></a>五解脱如相故。</p>
  <p id="a6n">佛子。<a id="a-6o"></a>七广正法。<a id="a-6p"></a>所谓六和敬。<a id="a-6q"></a>三业同戒同见同行。<a id="a-6r"></a>同入此法和。<a id="a-6s"></a>毕竟空故。<a id="a-6t"></a>住不退位故。</p>
  <p id="a6u">佛子。<a id="a-6v"></a>八信喜大法。<a id="a-6w"></a>所谓三空。<a id="a-6x"></a>一切因空故无作。<a id="a-6y"></a>一切果空故无相。<a id="a-6z"></a>因空果空复空故空空。<a id="a-70"></a>如是法如虚空故。</p>
  <p id="a71">佛子。<a id="a-72"></a>九心住四等法。<a id="a-73"></a>所谓化众生教四谛法。<a id="a-74"></a>三界非乐为苦。<a id="a-75"></a>无明习因受生无穷。<a id="a-76"></a>三空道品无为寂灭。<a id="a-77"></a>四谛无二一合相故。</p>
  <p id="a78">佛子。<a id="a-79"></a>十好求佛功德。<a id="a-7A"></a>所谓六念。<a id="a-7B"></a>佛法僧戒舍天。<a id="a-7C"></a>得一切佛功德。<a id="a-7D"></a>念念入不幻三昧。<a id="a-7E"></a>常所习现前修故。<a id="a-7F"></a>佛子。<a id="a-7G"></a>吾先忉利天说十观名。<a id="a-7H"></a>初十住凡夫行。<a id="a-7I"></a>若一切菩萨无不入此门向萨婆若海。</p>
  <p id="a7J">佛子十行心者。<a id="a-7K"></a>一欢喜心行。<a id="a-7L"></a>二饶益心行。<a id="a-7M"></a>三无嗔恨心行。<a id="a-7N"></a>四无尽心行。<a id="a-7O"></a>五离痴乱心行。<a id="a-7P"></a>六善现心行。<a id="a-7Q"></a>七无著心行。<a id="a-7R"></a>八尊重心行。<a id="a-7S"></a>九善法心行。<a id="a-7T"></a>十真实心行。</p>
  <p id="a7U">复次即十观心所观法者。<a id="a-7V"></a>一为自得一切种智故。<a id="a-7W"></a>所谓四正法。<a id="a-7X"></a>善法未生方便令生。<a id="a-7Y"></a>善法已生方便令增广。<a id="a-7Z"></a>恶法未生方便令不生。<a id="a-7a"></a>恶法已生方便令断。<a id="a-7b"></a>菩萨尔时为求佛果故。</p>
  <p id="a7c">佛子。<a id="a-7d"></a>二为得自身有大力故。<a id="a-7e"></a>所谓四如意足。<a id="a-7f"></a>念守境。<a id="a-7g"></a>精进驰求。<a id="a-7h"></a>定检摄。<a id="a-7i"></a>慧照境。<a id="a-7j"></a>得法无生自在法故。</p>
  <p id="a7k">佛子。<a id="a-7l"></a>三愿无畏具足故。<a id="a-7m"></a>所谓五根。<a id="a-7n"></a>信念精进定慧。<a id="a-7o"></a>皆无相故。</p>
  <p id="a7p">佛子。<a id="a-7q"></a>四求具足三宝故。<a id="a-7r"></a>所谓五分法身。<a id="a-7s"></a>戒除形非。<a id="a-7t"></a>定无心乱。<a id="a-7u"></a>慧悟想虚。<a id="a-7v"></a>解脱无累。<a id="a-7w"></a>无累知见一切众生无缚。<a id="a-7x"></a>为知见解脱故。<a id="a-7y"></a>诸法虚空无二故。</p>
  <p id="a7z">佛子。<a id="a-80"></a>五为化一切众生故。<a id="a-81"></a>所谓八正道。<a id="a-82"></a>从师生慧名正知见。<a id="a-83"></a>得法生思名正思惟。<a id="a-84"></a>策励不倦名正精进。<a id="a-85"></a>出家受道得三道分。<a id="a-86"></a>名正语正业正命。<a id="a-87"></a>入法性空名正定正慧。<a id="a-88"></a>于无生无二观一合相故。</p>
  <p id="a89">佛子。<a id="a-8A"></a>六得大慈悲故。<a id="a-8B"></a>所谓七观择法念法精进法护法喜法定法慧法是名观门入一相故。<a id="a-8C"></a>佛子。<a id="a-8D"></a>七为得四无碍故。<a id="a-8E"></a>所谓五善根。<a id="a-8F"></a>正观暖观顶观忍观三界空第一观。<a id="a-8G"></a>能生十地无相大明慧故。<a id="a-8H"></a>圣人胎未变故。<a id="a-8I"></a>第一空平等故。<a id="a-8J"></a>佛子。<a id="a-8K"></a>八入一切佛国中行故。<a id="a-8L"></a>所谓四化法。<a id="a-8M"></a>法辩议辩语辩乐说辩。<a id="a-8N"></a>是四名慧性。<a id="a-8O"></a>照一切法无生。<a id="a-8P"></a>入第一义谛中行故。</p>
  <p id="a8Q">佛子。<a id="a-8R"></a>九为于一念中照一切法故。<a id="a-8S"></a>所谓三世十二因缘。<a id="a-8T"></a>过去二无明诸行。<a id="a-8U"></a>现在识名色六处触受爱取有。<a id="a-8V"></a>未来生灭。<a id="a-8W"></a>皆假合会成。<a id="a-8X"></a>性实不可得故。</p>
  <p id="a8Y">佛子。<a id="a-8Z"></a>十为自在转大法轮故。<a id="a-8a"></a>所谓菩萨三宝。<a id="a-8b"></a>菩萨尔时于第一义中道。<a id="a-8c"></a>智为觉宝。<a id="a-8d"></a>一切法无生动与。<a id="a-8e"></a>则用为法宝。<a id="a-8f"></a>常行六道与六道众生和合。<a id="a-8g"></a>故名僧宝。<a id="a-8h"></a>转一切众生流入佛海故。</p>
  <p id="a8i">佛子。<a id="a-8j"></a>吾于焰天。<a id="a-8k"></a>为诸天说凡夫十行。<a id="a-8l"></a>今于此众略说法要汝等受持。<a id="a-8m"></a>一切佛亦同是说。</p>
  <p id="a8n">佛子。<a id="a-8o"></a>十回向心者。<a id="a-8p"></a>一救护一切众生离相回向心。<a id="a-8q"></a>二不坏回向心。<a id="a-8r"></a>三等一切佛回向心。<a id="a-8s"></a>四至一切处回向心。<a id="a-8t"></a>五无尽功德藏回向心。<a id="a-8u"></a>六随顺平等善根回向心。<a id="a-8v"></a>七随顺等观一切众生回向心。<a id="a-8w"></a>八如相回向心。<a id="a-8x"></a>九无缚解脱回向心。<a id="a-8y"></a>十法界无量回向心。</p>
  <p id="a8z">复次十观心所观法者。<a id="a-90"></a>一二谛正直。<a id="a-91"></a>所谓学习第一义谛。<a id="a-92"></a>观一切法相如不可得故。<a id="a-93"></a>以慈悲喜舍教授六天人。<a id="a-94"></a>剃头被三宝衣。<a id="a-95"></a>出家菩萨共一切僧佛法无二故。<a id="a-96"></a>第一清净故。</p>
  <p id="a97">佛子。<a id="a-98"></a>二深第一义智。<a id="a-99"></a>所谓五神通。<a id="a-9A"></a>是慧性差别用故天名神心。<a id="a-9B"></a>是以天身通。<a id="a-9C"></a>天眼见三世中一切法。<a id="a-9D"></a>见微细色等。<a id="a-9E"></a>天耳得闻十方声等。<a id="a-9F"></a>天他心智知一切人心故。<a id="a-9G"></a>天宿命智知三世六道命分故。<a id="a-9H"></a>以无生智见一切法故。</p>
  <p id="a9I">佛子。<a id="a-9J"></a>三淳至。<a id="a-9K"></a>所谓于无生慧中四不坏净。<a id="a-9L"></a>于佛法僧戒中。<a id="a-9M"></a>信不坏故。</p>
  <p id="a9N">佛子。<a id="a-9O"></a>四量同佛力。<a id="a-9P"></a>所谓三相。<a id="a-9Q"></a>诸法本无假名生。<a id="a-9R"></a>已有还无假名灭。<a id="a-9S"></a>不空有法假名住。<a id="a-9T"></a>是故一切通达空而不二。<a id="a-9U"></a>名世谛相空。<a id="a-9V"></a>空一谛相故。</p>
  <p id="a9W">佛子。<a id="a-9X"></a>五善计量众生力。<a id="a-9Y"></a>所谓五阴色者。<a id="a-9Z"></a>异空色集。<a id="a-9a"></a>成大色分故。<a id="a-9b"></a>色相空。<a id="a-9c"></a>刹那刹那成心故。<a id="a-9d"></a>心相空。<a id="a-9e"></a>受想行识无集无散。<a id="a-9f"></a>一相无相故。</p>
  <p id="a9g">佛子。<a id="a-9h"></a>六佛教化力。<a id="a-9i"></a>所谓十二入。<a id="a-9j"></a>外六境到内六根。<a id="a-9k"></a>为识所入处。<a id="a-9l"></a>故名为入。<a id="a-9m"></a>其慧观者。<a id="a-9n"></a>不在内不在外不在中间。<a id="a-9o"></a>一切法无自无他故。</p>
  <p id="a9p">佛子。<a id="a-9q"></a>七趣向无碍智。<a id="a-9r"></a>所谓十八界。<a id="a-9s"></a>六境六根六识一合相。<a id="a-9t"></a>一切法亦一合相故。</p>
  <p id="a9u">佛子。<a id="a-9v"></a>八随顺自然智。<a id="a-9w"></a>所谓因果。<a id="a-9x"></a>善恶名因。<a id="a-9y"></a>苦乐名果。<a id="a-9z"></a>所由为因。<a id="a-A0"></a>所起为果。<a id="a-A1"></a>由起相待通为因果故。<a id="a-A2"></a>因果二空无生无灭。<a id="a-A3"></a>皆一合相故。</p>
  <p id="aA4">佛子。<a id="a-A5"></a>九能受佛法僧故。<a id="a-A6"></a>所谓二谛空。<a id="a-A7"></a>因缘集故谓之有非。<a id="a-A8"></a>曰有是有。<a id="a-A9"></a>因缘散故谓之无非。<a id="a-AA"></a>曰有是无。<a id="a-AB"></a>故有无无。<a id="a-AC"></a>无般若解脱无二相故。<a id="a-AD"></a>佛子。<a id="a-AE"></a>十以自在慧化一切众生。<a id="a-AF"></a>所谓中道第一义谛。<a id="a-AG"></a>般若处中而观达一切法而无二。<a id="a-AH"></a>其观慧转转入圣地。<a id="a-AI"></a>故名相似第一义谛观。<a id="a-AJ"></a>而非真中道第一义谛观。<a id="a-AK"></a>其正观者。<a id="a-AL"></a>初地已上有三观心入一切地。<a id="a-AM"></a>三观者。<a id="a-AN"></a>从假名入空二谛观。<a id="a-AO"></a>从空入假名平等观。<a id="a-AP"></a>是二观方便道。<a id="a-AQ"></a>因是二空观。<a id="a-AR"></a>得入中道第一义谛观。<a id="a-AS"></a>双照二谛心心寂灭。<a id="a-AT"></a>进入初地法流水中。<a id="a-AU"></a>名摩诃萨圣种性。<a id="a-AV"></a>无相法中行于中道而无二故。</p>
  <p id="aAW">佛子。<a id="a-AX"></a>是三十心入一乘信。<a id="a-AY"></a>一乘因法非近行可得。<a id="a-AZ"></a>广行大心三阿僧祇劫行伏道忍方始满足。</p>
  <p id="aAa">佛子。<a id="a-Ab"></a>若退若进者。<a id="a-Ac"></a>十住以前一切凡夫法中发三菩提心。<a id="a-Ad"></a>有恒河沙众生。<a id="a-Ae"></a>学行佛法信想心中行者。<a id="a-Af"></a>是退分善根。<a id="a-Ag"></a>诸善男子。<a id="a-Ah"></a>若一劫二劫乃至十劫。<a id="a-Ai"></a>修行十信得入十住。<a id="a-Aj"></a>是人尔时从初一住至第六住中。<a id="a-Ak"></a>若修第六般若波罗蜜。<a id="a-Al"></a>正观现在前。<a id="a-Am"></a>复值诸佛菩萨知识所护故。<a id="a-An"></a>出到第七住常住不退。<a id="a-Ao"></a>自此七住以前名为退分。</p>
  <p id="aAp">佛子。<a id="a-Aq"></a>若不退者。<a id="a-Ar"></a>入第六般若修行。<a id="a-As"></a>于空无我人主者。<a id="a-At"></a>毕竟无生必入定位。<a id="a-Au"></a>佛子。<a id="a-Av"></a>若不值善知识者。<a id="a-Aw"></a>若一劫二劫乃至十劫。<a id="a-Ax"></a>退菩提心。<a id="a-Ay"></a>如我初会众中有八万人退。<a id="a-Az"></a>如净目天子法才王子舍利弗等。<a id="a-B0"></a>欲入第七住。<a id="a-B1"></a>其中值恶因缘故。<a id="a-B2"></a>退入凡夫不善恶中。<a id="a-B3"></a>不名习种性人。<a id="a-B4"></a>退入外道。<a id="a-B5"></a>若一劫若十劫乃至千劫。<a id="a-B6"></a>作大邪见及五逆无恶不造。<a id="a-B7"></a>是为退相。<a id="a-B8"></a>佛子。<a id="a-B9"></a>吾先第四天中广开此凡夫十向法。<a id="a-BA"></a>今在此树下略说法要。<a id="a-BB"></a>汝诸人等善自受行。</p>
  <p id="aBC">佛子。<a id="a-BD"></a>十地心者。<a id="a-BE"></a>一四无量心。<a id="a-BF"></a>二十善心。<a id="a-BG"></a>三明光心。<a id="a-BH"></a>四焰慧心。<a id="a-BI"></a>五大胜心。<a id="a-BJ"></a>六现前心。<a id="a-BK"></a>七无生心。<a id="a-BL"></a>八不思议心。<a id="a-BM"></a>九慧光心。<a id="a-BN"></a>十受位心。</p>
  <p id="aBO">复次十观心所观法者。<a id="a-BP"></a>一欢喜地住中道第一议谛慧。<a id="a-BQ"></a>所谓二十欢喜心。<a id="a-BR"></a>十无尽愿。<a id="a-BS"></a>现法身入十方佛土。<a id="a-BT"></a>作五神通入如幻三昧。<a id="a-BU"></a>现作佛化无量功德。<a id="a-BV"></a>不受三界凡夫时果。<a id="a-BW"></a>常入一乘位一心四谛集苦道灭。<a id="a-BX"></a>二种法身变易受生。<a id="a-BY"></a>三观现前常修其心入百法明门。<a id="a-BZ"></a>所谓十信一信十故。<a id="a-Ba"></a>百法明门十三故。<a id="a-Bb"></a>烦恼毕竟不受。<a id="a-Bc"></a>心心寂灭法流水中。<a id="a-Bd"></a>自然流入萨婆若海。</p>
  <p id="aBe">佛子。<a id="a-Bf"></a>二金刚海藏法宝。<a id="a-Bg"></a>所谓自行十善。<a id="a-Bh"></a>教人行十善。<a id="a-Bi"></a>赞叹行十善者。<a id="a-Bj"></a>赞叹十善法。<a id="a-Bk"></a>现千佛土教化一切众生。<a id="a-Bl"></a>无相达观皆成就故。</p>
  <p id="aBm">佛子。<a id="a-Bn"></a>三入如幻三昧。<a id="a-Bo"></a>所谓十二门禅。<a id="a-Bp"></a>初觉观喜乐一心五支为因。<a id="a-Bq"></a>第六默然心为定体。<a id="a-Br"></a>喜乐倚一心四支为因。<a id="a-Bs"></a>第五默然心为定体。<a id="a-Bt"></a>乐护念智一心五支为因。<a id="a-Bu"></a>第六默然心为定体。<a id="a-Bv"></a>不苦不乐护念一心四支为因。<a id="a-Bw"></a>因名方便。<a id="a-Bx"></a>第五默然心为定体。<a id="a-By"></a>禅名支林。<a id="a-Bz"></a>定名捡摄。<a id="a-C0"></a>经劫不散故名为定。<a id="a-C1"></a>四空定同有五支。<a id="a-C2"></a>体用相似故方便道同。<a id="a-C3"></a>支者想护正观一心五支为因。<a id="a-C4"></a>第六默然心为定体。<a id="a-C5"></a>从定生四无量心。<a id="a-C6"></a>名四无量定。<a id="a-C7"></a>圣人现同凡夫法故。<a id="a-C8"></a>以自在力。<a id="a-C9"></a>复过是法入无量定。<a id="a-CA"></a>百千佛土教化一切众生故。</p>
  <p id="aCB">佛子。<a id="a-CC"></a>四遍行法宝藏。<a id="a-CD"></a>所谓身受心法正进如意足根力八正七觉。<a id="a-CE"></a>是菩萨大行。<a id="a-CF"></a>现亿法身化一切众生故。</p>
  <p id="aCG">佛子。<a id="a-CH"></a>五入法界智观。<a id="a-CI"></a>所谓十六谛。<a id="a-CJ"></a>有谛无谛中道第一议谛。<a id="a-CK"></a>苦谛集谛灭谛道谛。<a id="a-CL"></a>相谛差别谛视成谛。<a id="a-CM"></a>说谛事谛生起谛。<a id="a-CN"></a>尽无生谛入道谛如来智谛。<a id="a-CO"></a>五明论一切法。<a id="a-CP"></a>尽在一念心中一时行。<a id="a-CQ"></a>现无量身一切佛土。<a id="a-CR"></a>受佛法化故。<a id="a-CS"></a>佛子。<a id="a-CT"></a>六达有法缘故起智。<a id="a-CU"></a>所谓十十二因缘十种照。<a id="a-CV"></a>一我见十二缘。<a id="a-CW"></a>二心为十二缘。<a id="a-CX"></a>三无明十二缘。<a id="a-CY"></a>四相缘由十二缘。<a id="a-CZ"></a>五助成十二缘。<a id="a-Ca"></a>六三业十二缘。<a id="a-Cb"></a>七三世十二缘。<a id="a-Cc"></a>八三苦十二缘。<a id="a-Cd"></a>九性空十二缘。<a id="a-Ce"></a>十缚生十二缘。<a id="a-Cf"></a>逆顺观故现无量身。<a id="a-Cg"></a>入一切佛土化一切众生故。</p>
  <p id="aCh">佛子。<a id="a-Ci"></a>七尽果报无障无碍智。<a id="a-Cj"></a>所谓以三空智观三界二习。<a id="a-Ck"></a>色心果报灭无遗余。<a id="a-Cl"></a>一切行功德功用造作以竟。<a id="a-Cm"></a>一切变通所为所作不一不二。<a id="a-Cn"></a>无不满足修行开发。<a id="a-Co"></a>一切功德行功用开发。<a id="a-Cp"></a>乃至上地一切功德行已修竟。<a id="a-Cq"></a>开发功用亦悉具足一切行根本已。<a id="a-Cr"></a>十度为本。<a id="a-Cs"></a>施戒忍进定慧愿方便通力无相慧。<a id="a-Ct"></a>十度行法功用已竟无为无作法流水中心心寂灭。<a id="a-Cu"></a>自然流入萨婆若海故。</p>
  <p id="aCv">佛子。<a id="a-Cw"></a>八不思议无功用观。<a id="a-Cx"></a>所谓无相大慧方便大用。<a id="a-Cy"></a>无有色习无明亦尽。<a id="a-Cz"></a>百万劫事无量佛土事。<a id="a-D0"></a>已一念心一时行。<a id="a-D1"></a>现如佛形一切众生形。<a id="a-D2"></a>一念心中一时行已。<a id="a-D3"></a>无功用故。</p>
  <p id="aD4">佛子。<a id="a-D5"></a>九入法际智。<a id="a-D6"></a>所谓四十辩才一切功德行皆成就。<a id="a-D7"></a>心习已灭无明亦除。<a id="a-D8"></a>一切佛藏一切变通藏。<a id="a-D9"></a>已一心中一时行。<a id="a-DA"></a>无量大千世界中。<a id="a-DB"></a>作佛形作众生形。<a id="a-DC"></a>教化无量众生法故。</p>
  <p id="aDD">佛子。<a id="a-DE"></a>十无碍智观。<a id="a-DF"></a>所谓无量法云雨澍及一切众生。<a id="a-DG"></a>二习无明今已尽灭受大职位。<a id="a-DH"></a>神变无量不可具说。<a id="a-DI"></a>现同如佛无相用故。</p>
  <p id="aDJ">佛子。<a id="a-DK"></a>如是一切贤人。<a id="a-DL"></a>同入此门修行成觉。</p>
  <p id="aDM">佛子。<a id="a-DN"></a>吾先第六天说十地导化天人。<a id="a-DO"></a>今故略开。<a id="a-DP"></a>汝等受行。</p>
  <p id="aDQ">佛子。<a id="a-DR"></a>第四十一地心者。<a id="a-DS"></a>名入法界心。<a id="a-DT"></a>复次心所行法者。<a id="a-DU"></a>所谓勇伏定入法光三昧。<a id="a-DV"></a>入此定中修行十法。<a id="a-DW"></a>一学佛不思议变通。<a id="a-DX"></a>二集菩萨眷属。<a id="a-DY"></a>三重修先所行法门。<a id="a-DZ"></a>四顺一切佛国问讯一切佛。<a id="a-Da"></a>五与无明父母别。<a id="a-Db"></a>六入重玄门。<a id="a-Dc"></a>七现同如佛现一切形相八二种法身具足。<a id="a-Dd"></a>九无有二习。<a id="a-De"></a>十登中道第一义谛山顶。<a id="a-Df"></a>是故无垢菩萨从发心住来。<a id="a-Dg"></a>至此一地经无量劫。<a id="a-Dh"></a>修四十心无量功德法门。<a id="a-Di"></a>复从喜地修行二种法身无量功德。<a id="a-Dj"></a>经百千劫法藏始满。<a id="a-Dk"></a>入相尽三昧成就一切智位。<a id="a-Dl"></a>常行佛行故。<a id="a-Dm"></a>佛子。<a id="a-Dn"></a>吾先于第三禅中集八禅众。<a id="a-Do"></a>说一生补处菩萨入佛华三昧定百万亿偈。<a id="a-Dp"></a>今以略说一偈之义。<a id="a-Dq"></a>开众生心。<a id="a-Dr"></a>汝等受持。</p>
  <p id="aDs">佛子。<a id="a-Dt"></a>第四十二地名寂灭心妙觉地常住一相。<a id="a-Du"></a>第一无极湛若虚空。<a id="a-Dv"></a>一切种智照达无生有谛始终。<a id="a-Dw"></a>唯佛穷尽众生根本有始有终。<a id="a-Dx"></a>佛亦照尽乃至一切烦恼一切众生果报。<a id="a-Dy"></a>佛一心念称量尽原。<a id="a-Dz"></a>一切佛国一切佛因果。<a id="a-E0"></a>一切佛菩萨神变。<a id="a-E1"></a>亦一念一时知住不可思议二谛之外独在无二。</p>
  <p id="aE2">佛子。<a id="a-E3"></a>吾先在此树下说法界海时。<a id="a-E4"></a>有八万无垢菩萨现身得佛故。<a id="a-E5"></a>今为此大众略开佛果行处。<a id="a-E6"></a>汝应顶受。</p>
  <p id="aE7">敬首菩萨白佛言。<a id="a-E8"></a>世尊。<a id="a-E9"></a>从初地至后一地。<a id="a-EA"></a>有果报神变二种法身。<a id="a-EB"></a>一法性身。<a id="a-EC"></a>二应化法身。<a id="a-ED"></a>为何色相为何心相。<a id="a-EE"></a>佛言。</p>
  <p id="aEF">佛子。<a id="a-EG"></a>出世间果者从初地至佛地。<a id="a-EH"></a>各有二种法身。<a id="a-EI"></a>于第一义谛法流水中。<a id="a-EJ"></a>从实性生智故。<a id="a-EK"></a>实智为法身。<a id="a-EL"></a>法名自体集藏为身。<a id="a-EM"></a>一切众生善根。<a id="a-EN"></a>感此实智法身故。<a id="a-EO"></a>法身能现应无量法身。<a id="a-EP"></a>所谓一切界国土身。<a id="a-EQ"></a>一切众生身。<a id="a-ER"></a>一切佛身。<a id="a-ES"></a>一切菩萨身。<a id="a-ET"></a>皆悉能现不可思议身。<a id="a-EU"></a>国土亦然。</p>
  <p id="aEV">佛子。<a id="a-EW"></a>土名一切贤圣所居之处。<a id="a-EX"></a>是故一切众生贤圣。<a id="a-EY"></a>各自居果报之土。<a id="a-EZ"></a>若凡夫众生住五阴中为正报之土。<a id="a-Ea"></a>山林大地共有名依报之土。<a id="a-Eb"></a>初地圣人亦有二土。<a id="a-Ec"></a>一实智土前智住后智为土。<a id="a-Ed"></a>二变化净秽经劫数量应现之土。<a id="a-Ee"></a>乃至无垢地土亦如是。<a id="a-Ef"></a>一切众生乃至无垢地。<a id="a-Eg"></a>尽非净土住果报故。<a id="a-Eh"></a>唯佛居中道第一法性之土。<a id="a-Ei"></a>是故我昔于普光堂上。<a id="a-Ej"></a>广为一切众生说净土之门。</p>
  <p id="aEk">佛子。<a id="a-El"></a>初地一念无相法身智身。<a id="a-Em"></a>成就百万阿僧祇功德法。<a id="a-En"></a>双照二谛心心寂灭法流水中。<a id="a-Eo"></a>不可以凡夫心识思量二种法身。<a id="a-Ep"></a>何况二地三地乃至妙觉地。<a id="a-Eq"></a>但就应化道中。<a id="a-Er"></a>可以初地有百身千身万身乃至无量身。<a id="a-Es"></a>有缚有解。<a id="a-Et"></a>其法身处心心寂灭法流水中。<a id="a-Eu"></a>上不见一切佛法一切果报可求。<a id="a-Ev"></a>下不见无明诸见可断众生可化。<a id="a-Ew"></a>但以世谛应化法中。<a id="a-Ex"></a>见佛可求诸见可断众生可化。<a id="a-Ey"></a>佛子。<a id="a-Ez"></a>亦可得言修三坚法入圣人位。<a id="a-F0"></a>但法流水中心心寂灭。<a id="a-F1"></a>自然流入妙觉大海。<a id="a-F2"></a>佛子。<a id="a-F3"></a>乃至三贤十地之名。<a id="a-F4"></a>亦无名无相。<a id="a-F5"></a>但以应化故。<a id="a-F6"></a>古佛道法有十地之名。<a id="a-F7"></a>佛子。<a id="a-F8"></a>汝应受持一切佛法等无有异。</p>
  <p id="aF9">佛子。<a id="a-FA"></a>世间果报者。<a id="a-FB"></a>所谓十住。<a id="a-FC"></a>铜宝璎珞铜轮王。<a id="a-FD"></a>百福子为眷属。<a id="a-FE"></a>生一佛土受佛学行教二天下。<a id="a-FF"></a>银宝璎珞银轮王。<a id="a-FG"></a>五百福子为眷属。<a id="a-FH"></a>生二佛国中受佛教行化三天下。<a id="a-FI"></a>金刚宝璎珞金轮王。<a id="a-FJ"></a>千福子为眷属。<a id="a-FK"></a>入十方佛国中化一切众生。<a id="a-FL"></a>处四天下。</p>
  <p id="aFM">欢喜地。<a id="a-FN"></a>百宝璎珞七宝相轮四天王。<a id="a-FO"></a>万子为眷属百法身为百佛国中化十方天下。<a id="a-FP"></a>千宝璎珞八宝相轮忉利王。<a id="a-FQ"></a>二万子为眷属。<a id="a-FR"></a>万宝璎珞九宝相轮焰天王。<a id="a-FS"></a>眷属亦然不可称数。<a id="a-FT"></a>亿宝璎珞十宝相轮兜率陀天王。<a id="a-FU"></a>眷属亦然不可称数。<a id="a-FV"></a>天光宝璎珞十一宝相轮化乐天王。<a id="a-FW"></a>眷属亦然。<a id="a-FX"></a>摩尼宝光璎珞十二宝相轮他化天王。<a id="a-FY"></a>眷属亦然。<a id="a-FZ"></a>千色龙宝光慧璎珞十三宝相轮梵天王。<a id="a-Fa"></a>眷属亦然。<a id="a-Fb"></a>梵师子宝光璎珞大应宝相轮光音天王。<a id="a-Fc"></a>眷属亦然。<a id="a-Fd"></a>不可思议宝光璎珞白云光宝相轮净天王。<a id="a-Fe"></a>眷属亦然。<a id="a-Ff"></a>百万神通宝光璎珞无畏珠宝相轮静居天王。<a id="a-Fg"></a>眷属亦然。<a id="a-Fh"></a>千万天色宝光璎珞觉德宝光相轮三界王。<a id="a-Fi"></a>一切菩萨为眷属。<a id="a-Fj"></a>无量功德藏宝光璎珞千福相轮法界王。<a id="a-Fk"></a>一生补处菩萨为眷属。<a id="a-Fl"></a>佛子。<a id="a-Fm"></a>是上璎珞相轮。<a id="a-Fn"></a>一切佛及菩萨。<a id="a-Fo"></a>动止俱游常随其身。<a id="a-Fp"></a>亦化一切众生。<a id="a-Fq"></a>故有如是果报之名数法。<a id="a-Fr"></a>佛子。<a id="a-Fs"></a>三贤菩萨。<a id="a-Ft"></a>伏三界烦恼粗业道粗相续果。<a id="a-Fu"></a>亦不起粗。<a id="a-Fv"></a>是见道喜忍伏三道业道。<a id="a-Fw"></a>离忍伏人中业道。<a id="a-Fx"></a>明忍伏六天业道。<a id="a-Fy"></a>焰忍伏诸见业道。<a id="a-Fz"></a>胜忍伏疑见业道。<a id="a-G0"></a>现忍伏因业道。<a id="a-G1"></a>无生忍伏果业道。<a id="a-G2"></a>不动忍伏色因业道。<a id="a-G3"></a>光忍伏心因业道。<a id="a-G4"></a>寂灭忍伏心色二习业道。<a id="a-G5"></a>无垢忍伏习果道。<a id="a-G6"></a>习前已除而果不败亡。<a id="a-G7"></a>是故佛子。<a id="a-G8"></a>三贤名为伏断喜忍。<a id="a-G9"></a>以上亦伏亦断。<a id="a-GA"></a>一切烦恼觉忍现时。<a id="a-GB"></a>法界中一切无明顿断无余。</p>
  <p id="aGC">佛子。<a id="a-GD"></a>无明者。<a id="a-GE"></a>名不了一切法。<a id="a-GF"></a>迷法界而起三界业果。<a id="a-GG"></a>是故我言。<a id="a-GH"></a>从无明藏起十三烦恼。<a id="a-GI"></a>所谓。<a id="a-GJ"></a>邪见我见常见断见戒盗见果盗见疑见。<a id="a-GK"></a>七见。<a id="a-GL"></a>见一切处求故说见。<a id="a-GM"></a>从见复起六着心。<a id="a-GN"></a>贪爱嗔痴欲慢。<a id="a-GO"></a>于法界中一切时起。</p>
  <p id="aGP">佛子。<a id="a-GQ"></a>一切烦恼以十三为本。<a id="a-GR"></a>无明与十三作本。<a id="a-GS"></a>是以就法界中别为三界报。<a id="a-GT"></a>佛子。<a id="a-GU"></a>见着二业。<a id="a-GV"></a>迷法界中一切色欲心。<a id="a-GW"></a>所起报故。<a id="a-GX"></a>分为欲界报。</p>
  <p id="aGY">佛子。<a id="a-GZ"></a>见着。<a id="a-Ga"></a>二业迷法界中一切色心故。<a id="a-Gb"></a>色心所起报。<a id="a-Gc"></a>分为色界报。</p>
  <p id="aGd">佛子。<a id="a-Ge"></a>见着二业迷法界中一切定心故。<a id="a-Gf"></a>定心所起报分为无色界报。</p>
  <p id="aGg">是故于一法界中。<a id="a-Gh"></a>有三界报。<a id="a-Gi"></a>一切有为法。<a id="a-Gj"></a>若凡若圣若见着若因果法不出法界。<a id="a-Gk"></a>唯佛一人在法界外。<a id="a-Gl"></a>然后为复来入法界藏中。<a id="a-Gm"></a>为无明众生。<a id="a-Gn"></a>示一切善恶道果报差别无量。</p>
  <p id="aGo">佛子。<a id="a-Gp"></a>前三贤伏三界无明。<a id="a-Gq"></a>而用粗业。<a id="a-Gr"></a>何以故。<a id="a-Gs"></a>当受生时。<a id="a-Gt"></a>善为缘子爱为润业故。<a id="a-Gu"></a>受未来果故名息用而不断爱用。<a id="a-Gv"></a>又十一人亦伏法界中三界业果故。<a id="a-Gw"></a>初地乃至七地。<a id="a-Gx"></a>三界业果俱伏尽无余。<a id="a-Gy"></a>八地乃尽故。<a id="a-Gz"></a>从此以上示现作佛。<a id="a-H0"></a>王宫受生。<a id="a-H1"></a>出家得道。<a id="a-H2"></a>转法轮灭度。<a id="a-H3"></a>亦现一切佛界。<a id="a-H4"></a>故无子爱三界之报。<a id="a-H5"></a>唯有无明习在。<a id="a-H6"></a>以大愿力故变化生。<a id="a-H7"></a>是以我昔天中。<a id="a-H8"></a>说生不生义业生变生。<a id="a-H9"></a>佛子。<a id="a-HA"></a>圣位中二种业。<a id="a-HB"></a>一慧业。<a id="a-HC"></a>无相无生智。<a id="a-HD"></a>心心缘法性而生无照。<a id="a-HE"></a>是名慧业。<a id="a-HF"></a>二功德业。<a id="a-HG"></a>实智出有谛中。<a id="a-HH"></a>有为无漏集百万阿僧祇功德。<a id="a-HI"></a>故名为功德业从初圣以上而现受生。<a id="a-HJ"></a>以变易故毕故不造新。<a id="a-HK"></a>以愿力故住寿百劫千劫变化生一切。</p>
 </body>
</html>