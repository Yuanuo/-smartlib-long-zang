<!doctype html>
<html id="z3IBUsPlB" data-ver="1697">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘律">
  <meta period="北凉">
 </head>
 <body>
  <h1 id="a1">菩萨地持经卷第二</h1>
  <h2 id="a2">方便处真实义品第四</h2>
  <p id="a3">云何真实义。<a id="a-4"></a>略说二种。<a id="a-5"></a>一者实法性。<a id="a-6"></a>二者一切事法性。<a id="a-7"></a>此二法性以种分别复有四种。<a id="a-8"></a>一者世间所知。<a id="a-9"></a>二者学所知。<a id="a-A"></a>三者烦恼障净智所行处法。<a id="a-B"></a>四者智障净智所行处法。<a id="a-C"></a>云何世间所知真实义耶。<a id="a-D"></a>世间众事随顺俗数。<a id="a-E"></a>知见悉同。<a id="a-F"></a>谓地即是地。<a id="a-G"></a>非水非余水火风。<a id="a-H"></a>色声香味触乃至苦乐。<a id="a-I"></a>略说此物。<a id="a-J"></a>即此物非彼物。<a id="a-K"></a>如是一切决定意解所行处事。<a id="a-L"></a>世间本来自忆想知不从修习。<a id="a-M"></a>是名世间所知真实义也。<a id="a-N"></a>云何学所知真实义耶。<a id="a-O"></a>如世智人依现智比智。<a id="a-P"></a>及从师闻思量修学。<a id="a-Q"></a>彼决定智所行处事。<a id="a-R"></a>结集建立。<a id="a-S"></a>是名学所知真实义也。<a id="a-T"></a>云何烦恼障净智所行处法真实义耶。<a id="a-U"></a>一切声闻缘觉无漏智。<a id="a-V"></a>若无漏方便。<a id="a-W"></a>若随生世智修行境界。<a id="a-X"></a>于彼智缘中烦恼障净。<a id="a-Y"></a>未来世障毕竟不起。<a id="a-Z"></a>是名烦恼障净智所行处法真实义也。<a id="a-a"></a>所谓四圣谛苦集灭道。<a id="a-b"></a>观此四谛入无间等惠及无间等所起智慧。<a id="a-c"></a>声闻缘觉见阴离阴我不可得。<a id="a-d"></a>诸行缘起生灭和合。<a id="a-e"></a>阴与离阴。<a id="a-f"></a>无我人性修习知见。<a id="a-g"></a>云何智障净智所行处法真实义耶。<a id="a-h"></a>智所知碍。<a id="a-i"></a>是名为障。<a id="a-j"></a>彼智障解脱智修行境界。<a id="a-k"></a>是名智障净智所行处法真实义也。<a id="a-l"></a>所谓诸佛菩萨入无我法。<a id="a-m"></a>入已清净。<a id="a-n"></a>于一切法离言说自性假名自性。<a id="a-o"></a>离诸妄想。<a id="a-p"></a>平等大智修行境界。<a id="a-q"></a>第一如实无上无边。<a id="a-r"></a>一切法择永灭不起。</p>
  <p id="as">又真实相建立二种。<a id="a-t"></a>一者有性。<a id="a-u"></a>二者无性。<a id="a-v"></a>有性者。<a id="a-w"></a>建立施设假名自性。<a id="a-x"></a>久远已来世间计着。<a id="a-y"></a>一切忆想虚妄根本。<a id="a-z"></a>所谓是色是受想行识眼耳鼻舌身意。<a id="a-10"></a>地水火风。<a id="a-11"></a>色声香味触法。<a id="a-12"></a>乃至涅槃。<a id="a-13"></a>如是世间假名有自性法。<a id="a-14"></a>是名为有。<a id="a-15"></a>无性者。<a id="a-16"></a>色假名。<a id="a-17"></a>乃至涅槃假名。<a id="a-18"></a>无事无依假名。<a id="a-19"></a>所依一切悉无。<a id="a-1A"></a>是名为无。<a id="a-1B"></a>如上所说。<a id="a-1C"></a>有无是二。<a id="a-1D"></a>俱离法相。<a id="a-1E"></a>所摄二法无有二。<a id="a-1F"></a>无二者。<a id="a-1G"></a>是名中道。<a id="a-1H"></a>离于二边。<a id="a-1I"></a>是名无上。<a id="a-1J"></a>如是真实。<a id="a-1K"></a>是佛世尊净智境界。<a id="a-1L"></a>是诸菩萨所应修学。<a id="a-1M"></a>若修学者。<a id="a-1N"></a>名为大智方便菩萨。<a id="a-1O"></a>当得阿耨多罗三藐三菩提。<a id="a-1P"></a>何以故。<a id="a-1Q"></a>菩萨与空解脱相应。<a id="a-1R"></a>在于生死如实知生死。<a id="a-1S"></a>不于生死无常等行而生厌离。<a id="a-1T"></a>能成就佛法利益众生。<a id="a-1U"></a>若不如实知生死者。<a id="a-1V"></a>不能舍离贪恚痴等一切烦恼。<a id="a-1W"></a>若不舍离则以染污受诸生死。<a id="a-1X"></a>以染污心受生死者。<a id="a-1Y"></a>不能成就佛法利益众生。<a id="a-1Z"></a>若于生死无常等行生厌离者。<a id="a-1a"></a>是菩萨疾得涅槃。<a id="a-1b"></a>疾得涅槃者。<a id="a-1c"></a>亦不能成就佛法利益众生。<a id="a-1d"></a>云何能得阿耨多罗三藐三菩提。<a id="a-1e"></a>若空解脱相应菩萨。<a id="a-1f"></a>则不畏涅槃亦不求涅槃。<a id="a-1g"></a>若菩萨畏涅槃者。<a id="a-1h"></a>不能满足涅槃道。<a id="a-1i"></a>以畏涅槃故不见涅槃功德利益。<a id="a-1j"></a>不见涅槃功德利益。<a id="a-1k"></a>清净信乐皆悉远离。<a id="a-1l"></a>若菩萨求涅槃者。<a id="a-1m"></a>多修习故疾般涅槃。<a id="a-1n"></a>疾般涅槃者。<a id="a-1o"></a>不能成就佛法利益众生。<a id="a-1p"></a>若于生死不如实知。<a id="a-1q"></a>则长受生死。<a id="a-1r"></a>若厌生死。<a id="a-1s"></a>则疾般涅槃若畏涅槃者。<a id="a-1t"></a>不能满足涅槃之道。<a id="a-1u"></a>若求涅槃多修习者。<a id="a-1v"></a>则疾般涅槃。<a id="a-1w"></a>当知是菩萨于阿耨多罗三藐三菩提无大方便。<a id="a-1x"></a>若于生死得如实知。<a id="a-1y"></a>则于生死心不染着。<a id="a-1z"></a>若于生死无常等行不厌离者。<a id="a-20"></a>不疾涅槃。<a id="a-21"></a>不畏涅槃者。<a id="a-22"></a>则能满足涅槃之道。<a id="a-23"></a>深见涅槃功德利益。<a id="a-24"></a>若不勤求疾涅槃者。<a id="a-25"></a>当知是菩萨于阿耨多罗三藐三菩提有大方便。<a id="a-26"></a>是大方便依第一空解脱。<a id="a-27"></a>是故名为修第一空解脱菩萨最大方便。<a id="a-28"></a>谓向如来无上大智故。</p>
  <p id="a29">复次菩萨从久远来入无我法智。<a id="a-2A"></a>离言语自性。<a id="a-2B"></a>一切法如实知已。<a id="a-2C"></a>无有一法可起妄想随事取。<a id="a-2D"></a>随如取。<a id="a-2E"></a>不如是念。<a id="a-2F"></a>是事是如。<a id="a-2G"></a>但行其义。<a id="a-2H"></a>行第一义已。<a id="a-2I"></a>一切法如无等等。<a id="a-2J"></a>如实知见。<a id="a-2K"></a>一切平等。<a id="a-2L"></a>观平等心。<a id="a-2M"></a>得第一舍。<a id="a-2N"></a>依第一舍已。<a id="a-2O"></a>一切经论一切巧便。<a id="a-2P"></a>悉善通达。<a id="a-2Q"></a>一切苦难终不退转。<a id="a-2R"></a>其心坚固身无疲极。<a id="a-2S"></a>所为巧便得大念力。<a id="a-2T"></a>于诸巧便亦不自高。<a id="a-2U"></a>法化众生无所秘惜。<a id="a-2V"></a>于诸巧便心不怯弱。<a id="a-2W"></a>有所堪能终不退减。<a id="a-2X"></a>能被具足大坚固铠。<a id="a-2Y"></a>如是如是。<a id="a-2Z"></a>生死苦增。<a id="a-2a"></a>如是如是。<a id="a-2b"></a>堪能增长。<a id="a-2c"></a>无上菩提。<a id="a-2d"></a>如是如是。<a id="a-2e"></a>功德转增。<a id="a-2f"></a>如是如是。<a id="a-2g"></a>憍慢惭减。<a id="a-2h"></a>如是如是。<a id="a-2i"></a>智慧转明。<a id="a-2j"></a>如是如是。<a id="a-2k"></a>彼彼诤讼。<a id="a-2l"></a>犯戒烦恼。<a id="a-2m"></a>皆悉了知。<a id="a-2n"></a>知已放舍。<a id="a-2o"></a>如是如是。<a id="a-2p"></a>功德增长。<a id="a-2q"></a>如是如是。<a id="a-2r"></a>愈更覆藏不令他知。<a id="a-2s"></a>不为利养菩萨如是等无量福利。<a id="a-2t"></a>顺菩提道悉依彼智。<a id="a-2u"></a>是故菩萨。<a id="a-2v"></a>已得菩提今得当得。<a id="a-2w"></a>悉依彼智非余。<a id="a-2x"></a>若劣若胜如是离虚妄。<a id="a-2y"></a>菩萨有如是等无量福利。<a id="a-2z"></a>自能成就无上佛法。<a id="a-30"></a>以三乘法利益众生。<a id="a-31"></a>是名正趣。<a id="a-32"></a>正趣已。<a id="a-33"></a>自于身财远离贪爱。<a id="a-34"></a>学离爱已。<a id="a-35"></a>复教众生令离贪爱。<a id="a-36"></a>舍于身财等心众生给施所须。<a id="a-37"></a>善摄诸根。<a id="a-38"></a>学身口律仪。<a id="a-39"></a>性不乐恶仁贤真实。<a id="a-3A"></a>忍他侵逼及诸恶行。<a id="a-3B"></a>修学忍已。<a id="a-3C"></a>嗔恨转薄不恼逼他。<a id="a-3D"></a>一切明处精勤修学。<a id="a-3E"></a>善为众生决诸疑难摄取饶益。<a id="a-3F"></a>亦自摄受一切智因。<a id="a-3G"></a>内摄其心安住正受。<a id="a-3H"></a>净四梵处游五神通。<a id="a-3I"></a>一切事业悉方便学一切巧便。<a id="a-3J"></a>若立若废终不疲厌。<a id="a-3K"></a>能善观察第一真实。<a id="a-3L"></a>能善修学第一大乘。<a id="a-3M"></a>终不愿求现世涅槃。<a id="a-3N"></a>如是平等究竟具足。<a id="a-3O"></a>于诸大德奉事供养。<a id="a-3P"></a>于恶众生兴大悲心。<a id="a-3Q"></a>随力所能为除恶行。<a id="a-3R"></a>于己嫌恨不饶益者。<a id="a-3S"></a>为起慈心随力堪任不谄不伪安乐饶益。<a id="a-3T"></a>令彼结恨过恶自灭。<a id="a-3U"></a>饶益己者。<a id="a-3V"></a>以等以增。<a id="a-3W"></a>知恩报恩。<a id="a-3X"></a>如法所求皆令满足。<a id="a-3Y"></a>若自无力。<a id="a-3Z"></a>彼虽不请要作方便。<a id="a-3a"></a>心不休息。<a id="a-3b"></a>令彼知我无所遗惜。<a id="a-3c"></a>是名菩萨远离虚妄。<a id="a-3d"></a>依第一实智。<a id="a-3e"></a>平等方便。</p>
  <p id="a3f">云何知一切法离于言说。<a id="a-3g"></a>此施设假名自相诸法。<a id="a-3h"></a>所谓色受想行识乃至涅槃。<a id="a-3i"></a>当知假名无有自性。<a id="a-3j"></a>亦不离彼有。<a id="a-3k"></a>言说行处言说境界。<a id="a-3l"></a>如是无有自性。<a id="a-3m"></a>如言语所说。<a id="a-3n"></a>亦不一切都无所有。<a id="a-3o"></a>如是无所有。<a id="a-3p"></a>亦非一切都无所有。<a id="a-3q"></a>彼云何有有实谤实。<a id="a-3r"></a>此二俱离如是有。<a id="a-3s"></a>是名第一义自性。<a id="a-3t"></a>离一切妄想。<a id="a-3u"></a>智慧行处。<a id="a-3v"></a>若法随说有事转者应有自性。<a id="a-3w"></a>若然者。<a id="a-3x"></a>一法一事应有众多自性。<a id="a-3y"></a>何以故。<a id="a-3z"></a>谓一法一事有众多名字施设故。<a id="a-40"></a>亦非多名有决定性。<a id="a-41"></a>亦非一名有自性。<a id="a-42"></a>余名无自性。<a id="a-43"></a>是故施设假名。<a id="a-44"></a>多名一名悉无自性。</p>
  <p id="a45">复次色乃至涅槃。<a id="a-46"></a>法若随名字有自性者。<a id="a-47"></a>要先有法而后随意制名。<a id="a-48"></a>未有名时彼法应无自性。<a id="a-49"></a>若无自性者。<a id="a-4A"></a>无事制名。<a id="a-4B"></a>是义不然。<a id="a-4C"></a>无名有法。<a id="a-4D"></a>是亦不然。<a id="a-4E"></a>若法本来自性是色。<a id="a-4F"></a>然后以名字言说摄取是色。<a id="a-4G"></a>若然者应离名有色。<a id="a-4H"></a>施设众生应自知。<a id="a-4I"></a>是色不待名知。<a id="a-4J"></a>而众生无名则不知色。<a id="a-4K"></a>以是故知一切诸法离言说自性。<a id="a-4L"></a>如色乃至涅槃亦复如是。<a id="a-4M"></a>复次有二种人坏佛正法。<a id="a-4N"></a>一者若色等诸法色等诸事。<a id="a-4O"></a>施设假名说自性自相。<a id="a-4P"></a>于不实法妄想计着。<a id="a-4Q"></a>二者施设假名处假名所依。<a id="a-4R"></a>离言说自性。<a id="a-4S"></a>第一实义诽谤毁灭。<a id="a-4T"></a>一切都无所有。<a id="a-4U"></a>如前说。<a id="a-4V"></a>建立不实法妄相过恶者。<a id="a-4W"></a>谓于色等诸法色等诸事。<a id="a-4X"></a>非实计实。<a id="a-4Y"></a>以是过故。<a id="a-4Z"></a>破坏正法。<a id="a-4a"></a>又色等诸法色等诸事。<a id="a-4b"></a>因缘分齐诽谤毁灭。<a id="a-4c"></a>都无所有。<a id="a-4d"></a>破坏正法。<a id="a-4e"></a>今当说色等诸法事。<a id="a-4f"></a>因缘分齐。<a id="a-4g"></a>诽谤说言。<a id="a-4h"></a>无有真实。<a id="a-4i"></a>亦无假名。<a id="a-4j"></a>二俱不然。<a id="a-4k"></a>如士夫等阴。<a id="a-4l"></a>说名为人。<a id="a-4m"></a>是则可尔。<a id="a-4n"></a>无事说人则不应尔。<a id="a-4o"></a>如无事说人。<a id="a-4p"></a>如非无事说人。<a id="a-4q"></a>如是因缘分齐色等法建立假名。<a id="a-4r"></a>非是无事而立假名。<a id="a-4s"></a>是则应尔若但假名而无事者。<a id="a-4t"></a>则无依处。<a id="a-4u"></a>亦无假名是不应尔。<a id="a-4v"></a>是人闻难解修多罗大乘甚深空相应义。<a id="a-4w"></a>于如实说一向不解。<a id="a-4x"></a>作不正思惟虚妄分别。<a id="a-4y"></a>以无巧便慧作如是说。<a id="a-4z"></a>一切皆是假名无有真实。<a id="a-50"></a>作如是观。<a id="a-51"></a>是为正观。<a id="a-52"></a>是等于假名所依悉无所有。<a id="a-53"></a>假名亦无。<a id="a-54"></a>假名既无。<a id="a-55"></a>假名真实亦无所有。<a id="a-56"></a>真实假名。<a id="a-57"></a>是二俱谤者。<a id="a-58"></a>是名都无。<a id="a-59"></a>如是说无者。<a id="a-5A"></a>智慧梵行人。<a id="a-5B"></a>不应共语。<a id="a-5C"></a>不应共住。<a id="a-5D"></a>是为自坏亦坏世间。<a id="a-5E"></a>是故世尊。<a id="a-5F"></a>为是事说。<a id="a-5G"></a>宁起身见不恶取空。<a id="a-5H"></a>何以故。<a id="a-5I"></a>起身见人。<a id="a-5J"></a>于所知戒不谤一切所知。<a id="a-5K"></a>不因此见堕于恶道。<a id="a-5L"></a>不坏他信乐。<a id="a-5M"></a>离苦解脱亦不作留难。<a id="a-5N"></a>亦能建立真谛正法。<a id="a-5O"></a>不于戒律而生懈慢。<a id="a-5P"></a>恶取空者。<a id="a-5Q"></a>于所知戒又复诽谤一切所知。<a id="a-5R"></a>以是缘故堕于恶道。<a id="a-5S"></a>亦坏他信乐。<a id="a-5T"></a>离苦解脱亦作留难。<a id="a-5U"></a>于戒慢缓谤实法故破坏佛法。<a id="a-5V"></a>云何为恶取空。<a id="a-5W"></a>若沙门婆罗门。<a id="a-5X"></a>谓此彼都空。<a id="a-5Y"></a>是名恶取空。<a id="a-5Z"></a>何以故。<a id="a-5a"></a>若言此空无彼性。<a id="a-5b"></a>若言此空有此性。<a id="a-5c"></a>是义应尔。<a id="a-5d"></a>若一切无性。<a id="a-5e"></a>何处何法空。<a id="a-5f"></a>亦不应言此即此空。<a id="a-5g"></a>何等为善取空。<a id="a-5h"></a>若于此物无彼物。<a id="a-5i"></a>故名为空。<a id="a-5j"></a>此物不空如实知是名如实不颠倒。<a id="a-5k"></a>空谓色等施设假名。<a id="a-5l"></a>无有自性。<a id="a-5m"></a>而色等有余。<a id="a-5n"></a>谓色等假名事因缘分齐。<a id="a-5o"></a>俱如实知。<a id="a-5p"></a>谓事分齐有事分齐。<a id="a-5q"></a>假名分齐。<a id="a-5r"></a>不立非实不诽谤实。<a id="a-5s"></a>不增不减不举不下。<a id="a-5t"></a>如实如如。<a id="a-5u"></a>离言说自性如实知。<a id="a-5v"></a>是名善取空。<a id="a-5w"></a>正智所知。<a id="a-5x"></a>我以具足思量结集。<a id="a-5y"></a>说一切法离言说自性。<a id="a-5z"></a>从佛所闻。<a id="a-60"></a>一切法离言说自性。<a id="a-61"></a>今当说如佛世尊趣有契经。<a id="a-62"></a>说偈显示。</p>
  <p id="a63">如以种种名　　用说种种法</p>
  <p id="a64">此亦无有彼　　是法法如是</p>
  <p id="a65">此偈显示施设假名。<a id="a-66"></a>名色等诸法。<a id="a-67"></a>以色等名。<a id="a-68"></a>宣说诸法。<a id="a-69"></a>流通言教。<a id="a-6A"></a>说色乃至涅槃。<a id="a-6B"></a>色等假名。<a id="a-6C"></a>无色等自性。<a id="a-6D"></a>色等法亦无余自性。<a id="a-6E"></a>此色等假名。<a id="a-6F"></a>诸法离言说。<a id="a-6G"></a>义无所有。<a id="a-6H"></a>是名第一义自性法。<a id="a-6I"></a>如世尊义品说。</p>
  <p id="a6J">世间集言说　　牟尼悉不着</p>
  <p id="a6K">不着孰能着　　不起见闻着</p>
  <p id="a6L">此偈显示以色等假名施设色等事。<a id="a-6M"></a>是名世间集言说。<a id="a-6N"></a>此假名。<a id="a-6O"></a>彼事无彼自性。<a id="a-6P"></a>何以故。<a id="a-6Q"></a>建立及谤。<a id="a-6R"></a>无有此见故。<a id="a-6S"></a>无彼颠倒见。<a id="a-6T"></a>是名见不着。<a id="a-6U"></a>如是不着。<a id="a-6V"></a>谁能起见着于色等事。<a id="a-6W"></a>若建立。<a id="a-6X"></a>若诽谤。<a id="a-6Y"></a>不起着。<a id="a-6Z"></a>正观境界。<a id="a-6a"></a>是名为见。<a id="a-6b"></a>听所知言说。<a id="a-6c"></a>是名为闻。<a id="a-6d"></a>是故见闻不起染着。<a id="a-6e"></a>于彼缘中一切舍离。<a id="a-6f"></a>是名不起见闻着。</p>
  <p id="a6g">复次佛为讪大迦旃延比丘说。<a id="a-6h"></a>比丘不依地修禅。<a id="a-6i"></a>不依水火风。<a id="a-6j"></a>不依空识无所有非想非非想。<a id="a-6k"></a>非此世非他世。<a id="a-6l"></a>非日月。<a id="a-6m"></a>非见闻觉知。<a id="a-6n"></a>非求非得非觉非观。<a id="a-6o"></a>不依此等而修禅定。<a id="a-6p"></a>云何不依地乃至不依觉观而修禅定。<a id="a-6q"></a>迦旃延。<a id="a-6r"></a>若地地想除。<a id="a-6s"></a>乃至一切一切想除。<a id="a-6t"></a>比丘如是修禅。<a id="a-6u"></a>是名不依地修禅。<a id="a-6v"></a>乃至不依一切修禅。<a id="a-6w"></a>比丘如是修禅者。<a id="a-6x"></a>释天大力天梵天悉来礼敬说偈赞叹。</p>
  <p id="a6y">南无最胜士　　南无士之上</p>
  <p id="a6z">今我不知汝　　何所依而禅</p>
  <p id="a70">此契经显示地等假名众事。<a id="a-71"></a>于彼地等施设假名。<a id="a-72"></a>是名地想。<a id="a-73"></a>又此地等想。<a id="a-74"></a>于彼假名事。<a id="a-75"></a>若建立自性。<a id="a-76"></a>若一切毁灭。<a id="a-77"></a>坏第一义摄受诽谤。<a id="a-78"></a>是名为想。<a id="a-79"></a>若除彼想。<a id="a-7A"></a>是名为断。<a id="a-7B"></a>是名为舍。<a id="a-7C"></a>当知是名。<a id="a-7D"></a>从诸如来第一义师。<a id="a-7E"></a>闻一切诸法离言说自性。<a id="a-7F"></a>如是一切法离言说自性者。<a id="a-7G"></a>一切言说为何所应。<a id="a-7H"></a>若无言语不能为人说离言法。<a id="a-7I"></a>既无说亦无闻。<a id="a-7J"></a>无说无闻。<a id="a-7K"></a>彼一切法离言说自性。<a id="a-7L"></a>无能知者。<a id="a-7M"></a>是故应有言说令彼闻知。<a id="a-7N"></a>如是如实。<a id="a-7O"></a>凡愚不知。<a id="a-7P"></a>以是因缘起八种妄想而生三事。<a id="a-7Q"></a>一切众生器世间增。<a id="a-7R"></a>一者自性妄想。<a id="a-7S"></a>二者差别妄想。<a id="a-7T"></a>三者摄受积聚妄想。<a id="a-7U"></a>四者我妄想。<a id="a-7V"></a>五者我所妄想。<a id="a-7W"></a>六者念妄想。<a id="a-7X"></a>七者不念妄想。<a id="a-7Y"></a>八者俱相违妄想。<a id="a-7Z"></a>是名八妄想。</p>
  <p id="a7a">云何所生三事。<a id="a-7b"></a>一者自性妄想。<a id="a-7c"></a>差别妄想。<a id="a-7d"></a>摄受积聚妄想。<a id="a-7e"></a>此三妄想。<a id="a-7f"></a>是妄想虚伪处。<a id="a-7g"></a>虚伪攀缘事。<a id="a-7h"></a>由此而生。<a id="a-7i"></a>于色等假名。<a id="a-7j"></a>若彼事处。<a id="a-7k"></a>以名想言语摄受增长。<a id="a-7l"></a>无量虚伪常行不息。<a id="a-7m"></a>二者彼我我所妄想。<a id="a-7n"></a>此二妄想是身见。<a id="a-7o"></a>身见为一切见根本及慢根本。<a id="a-7p"></a>我慢能生一切诸慢。<a id="a-7q"></a>三者彼念妄想。<a id="a-7r"></a>不念妄想。<a id="a-7s"></a>俱相违妄想。<a id="a-7t"></a>随其所应生贪恚痴。<a id="a-7u"></a>是名八种妄想生三种事。<a id="a-7v"></a>所谓妄想处虚伪事。<a id="a-7w"></a>身见我慢事。<a id="a-7x"></a>贪恚痴事。<a id="a-7y"></a>依妄想虚伪生身见我慢。<a id="a-7z"></a>依身见我慢生贪恚痴。<a id="a-80"></a>此三种事。<a id="a-81"></a>一切世间积聚分。<a id="a-82"></a>一切炽然。</p>
  <p id="a83">云何自性妄想。<a id="a-84"></a>于色等假名事。<a id="a-85"></a>若妄想言是色。<a id="a-86"></a>是名自性妄想。<a id="a-87"></a>云何差别妄想。<a id="a-88"></a>于此色等假名事。<a id="a-89"></a>言此是色此非色。<a id="a-8A"></a>此可见此不可见。<a id="a-8B"></a>此有对此无对。<a id="a-8C"></a>此有漏此无漏。<a id="a-8D"></a>此有为此无为。<a id="a-8E"></a>如是等无量分别于自性妄想处作差别妄想。<a id="a-8F"></a>是名差别妄想。<a id="a-8G"></a>云何摄受积聚妄想。<a id="a-8H"></a>于色等假名事。<a id="a-8I"></a>我人寿命众生。<a id="a-8J"></a>于彼俗数妄想于色等饶益。<a id="a-8K"></a>积聚多法。<a id="a-8L"></a>积聚摄受。<a id="a-8M"></a>因起舍宅军众林丛饮食衣服车乘。<a id="a-8N"></a>于彼俗数妄想饶益。<a id="a-8O"></a>是名摄受积聚妄想云何我我所妄想。<a id="a-8P"></a>若彼诸事。<a id="a-8Q"></a>是有漏受阴。<a id="a-8R"></a>久远积习我我所著。<a id="a-8S"></a>是故无摄受处。<a id="a-8T"></a>习自见处事。<a id="a-8U"></a>以是因缘。<a id="a-8V"></a>起不如实妄想。<a id="a-8W"></a>是名我我所妄想。<a id="a-8X"></a>云何念妄想。<a id="a-8Y"></a>于彼净妙及所喜事。<a id="a-8Z"></a>缘妄想。<a id="a-8a"></a>云何不念妄想。<a id="a-8b"></a>于不净及所不喜事。<a id="a-8c"></a>缘妄想。<a id="a-8d"></a>云何念不念俱相违缘妄想。<a id="a-8e"></a>于彼净不净所喜所不喜俱离事。<a id="a-8f"></a>缘妄想。<a id="a-8g"></a>彼略说有二事。<a id="a-8h"></a>谓妄想及妄想依。<a id="a-8i"></a>妄想缘事此二事。<a id="a-8j"></a>俱从本来各各相因。<a id="a-8k"></a>过去妄想生现在妄想缘事。<a id="a-8l"></a>现在妄想缘事生现在缘事妄想。<a id="a-8m"></a>不知现在妄想故。<a id="a-8n"></a>复生未来妄想缘事。<a id="a-8o"></a>缘事生已。<a id="a-8p"></a>必复生彼缘事妄想。</p>
  <p id="a8q">云何知妄想。<a id="a-8r"></a>有四种求。<a id="a-8s"></a>四种如实知。<a id="a-8t"></a>云何四种求。<a id="a-8u"></a>一者名求。<a id="a-8v"></a>二者事求。<a id="a-8w"></a>三者自性施设求四者差别施设求。<a id="a-8x"></a>名求者。<a id="a-8y"></a>菩萨于名名分齐观名求。<a id="a-8z"></a>如是事事分齐观。<a id="a-90"></a>事求。<a id="a-91"></a>自性施设。<a id="a-92"></a>自性施设分齐观。<a id="a-93"></a>自性施设求。<a id="a-94"></a>差别施设差别施设分齐观。<a id="a-95"></a>差别施设求。<a id="a-96"></a>彼名与事。<a id="a-97"></a>若离相观。<a id="a-98"></a>若合相观。<a id="a-99"></a>名事合依。<a id="a-9A"></a>自性施设。<a id="a-9B"></a>差别施设观。<a id="a-9C"></a>云何四如实知。<a id="a-9D"></a>随名求如实知随事求如实知。<a id="a-9E"></a>随自性施设求如实知。<a id="a-9F"></a>随差别施设求如实知。<a id="a-9G"></a>云何随名求如实知。<a id="a-9H"></a>菩萨于名名分齐。<a id="a-9I"></a>求如是名如实知。<a id="a-9J"></a>此名为此事立为想为见为流布。<a id="a-9K"></a>于色等假名事。<a id="a-9L"></a>不立色等名者。<a id="a-9M"></a>无有能知色等事者。<a id="a-9N"></a>若不知者。<a id="a-9O"></a>无思量事。<a id="a-9P"></a>会无思量者。<a id="a-9Q"></a>则无言说。<a id="a-9R"></a>如是如实知者。<a id="a-9S"></a>是名随名求如实知。<a id="a-9T"></a>云何随事求如实知。<a id="a-9U"></a>菩萨于事事分齐。<a id="a-9V"></a>求观色等假名事。<a id="a-9W"></a>一切言说事离言说。<a id="a-9X"></a>是名第二随事求如实知。<a id="a-9Y"></a>云何随自性施设求如实知。<a id="a-9Z"></a>菩萨于色等假名事。<a id="a-9a"></a>自性施设。<a id="a-9b"></a>自性施设分齐。<a id="a-9c"></a>求彼自性施设。<a id="a-9d"></a>此自性事。<a id="a-9e"></a>观自性相如实知。<a id="a-9f"></a>如化如影如响如焰如水中月如梦如幻。<a id="a-9g"></a>观自性相无有真实。<a id="a-9h"></a>是名第三如实知甚深义处随自性施设求如实知。<a id="a-9i"></a>云何随差别施设求如实知。<a id="a-9j"></a>菩萨于差别施设差别施设分齐。<a id="a-9k"></a>求是假名色等事。<a id="a-9l"></a>差别施设不二。<a id="a-9m"></a>观彼事非有性非无性。<a id="a-9n"></a>言说自性不可得。<a id="a-9o"></a>亦非无性。<a id="a-9p"></a>离言说自性而建立性。<a id="a-9q"></a>非有色。<a id="a-9r"></a>第一义谛故。<a id="a-9s"></a>亦非无色。<a id="a-9t"></a>世谛有色故。<a id="a-9u"></a>如有性无性色非色。<a id="a-9v"></a>如是可见不可见。<a id="a-9w"></a>一切法差别施设。<a id="a-9x"></a>皆如是知。<a id="a-9y"></a>此差别施设不二义如实知。<a id="a-9z"></a>是名随差别施设求如实知。<a id="a-A0"></a>若彼八种邪妄想愚痴凡夫。<a id="a-A1"></a>生三种事增长世间。<a id="a-A2"></a>彼四种如实知不具足者。<a id="a-A3"></a>彼邪妄想烦恼起起烦恼故受生死。<a id="a-A4"></a>受生死故随生死生老病死等众苦增长。<a id="a-A5"></a>若菩萨依四种如实知。<a id="a-A6"></a>现世知八种妄想。<a id="a-A7"></a>现世知已。<a id="a-A8"></a>未来依处缘中虚伪事则不复起。<a id="a-A9"></a>彼事不起者。<a id="a-AA"></a>彼未来缘中妄想不生。<a id="a-AB"></a>如是彼事彼妄想灭已。<a id="a-AC"></a>一切虚伪亦灭。<a id="a-AD"></a>虚伪灭已菩萨疾得大乘大般涅槃。<a id="a-AE"></a>现世能得奇特大士行处。<a id="a-AF"></a>净智成就一切大自在力。<a id="a-AG"></a>所谓种种化化神力。<a id="a-AH"></a>种种变变神力。<a id="a-AI"></a>一切智知无所挂碍随其所欲存亡自在。<a id="a-AJ"></a>得如是等无量自在。<a id="a-AK"></a>名一切众生最胜无上。<a id="a-AL"></a>如是一切自在菩萨。<a id="a-AM"></a>成就五种上妙功德。<a id="a-AN"></a>一者得第一净心。<a id="a-AO"></a>寂灭正受。<a id="a-AP"></a>而不寂灭一切烦恼。<a id="a-AQ"></a>二者一切明处清净知见增长无减。<a id="a-AR"></a>三者为众生故。<a id="a-AS"></a>处在生死而不疲厌。<a id="a-AT"></a>四者善入如来言说旨趣。<a id="a-AU"></a>五者善解大乘不从他受。<a id="a-AV"></a>如是五种功德为五种业。<a id="a-AW"></a>一者现世第一乐住。<a id="a-AX"></a>开觉方便。<a id="a-AY"></a>生身心方便。<a id="a-AZ"></a>疲劳悉灭是心寂静。<a id="a-Aa"></a>功德之业。<a id="a-Ab"></a>二者成就一切佛法。<a id="a-Ac"></a>是一切明处。<a id="a-Ad"></a>清净知见。<a id="a-Ae"></a>功德之业。<a id="a-Af"></a>三者成就众生。<a id="a-Ag"></a>是于生死而不疲厌功德之业。<a id="a-Ah"></a>四者教化众生起未起疑能为开解。<a id="a-Ai"></a>护持正法令得久住。<a id="a-Aj"></a>有相似法能灭正法者。<a id="a-Ak"></a>善知善说能令除灭。<a id="a-Al"></a>是善入如来言说旨趣。<a id="a-Am"></a>功德之业。<a id="a-An"></a>五者降伏一切外道异论。<a id="a-Ao"></a>坚固精进正愿不灭。<a id="a-Ap"></a>是善解大乘不从他受。<a id="a-Aq"></a>功德之业。<a id="a-Ar"></a>如是菩萨一切所作。<a id="a-As"></a>皆是五功德业之所摄。<a id="a-At"></a>谓不染污乐。<a id="a-Au"></a>成熟佛法。<a id="a-Av"></a>成就众生。<a id="a-Aw"></a>护持正法。<a id="a-Ax"></a>降伏异论。<a id="a-Ay"></a>炽然精进。<a id="a-Az"></a>正愿不动。<a id="a-B0"></a>彼四种真实义。<a id="a-B1"></a>初第二是下。<a id="a-B2"></a>第三是中。<a id="a-B3"></a>第四是上。</p>
  <p data-pb></p>
  <h2 id="aB4">方便处力品第五</h2>
  <p id="aB5">云何为力。<a id="a-B6"></a>略说有三种一者诸佛菩萨得自在三昧。<a id="a-B7"></a>依自在三昧。<a id="a-B8"></a>随其所欲一切堪能。<a id="a-B9"></a>是名圣力。<a id="a-BA"></a>二者法有大果有大利益。<a id="a-BB"></a>是名法力。<a id="a-BC"></a>三者诸佛菩萨先大福德方便成就。<a id="a-BD"></a>诸佛菩萨有俱生奇特未曾有法。<a id="a-BE"></a>是名俱生力。<a id="a-BF"></a>复次此三种力。<a id="a-BG"></a>以种分别。<a id="a-BH"></a>诸佛菩萨有五种力。<a id="a-BI"></a>一者神通力。<a id="a-BJ"></a>二者法力。<a id="a-BK"></a>三者俱生力。<a id="a-BL"></a>四者共一切声闻缘觉力。<a id="a-BM"></a>五者不共力。<a id="a-BN"></a>神通者。<a id="a-BO"></a>所谓六通。<a id="a-BP"></a>一者神足。<a id="a-BQ"></a>二者天耳。<a id="a-BR"></a>三者他心智。<a id="a-BS"></a>四者宿命智。<a id="a-BT"></a>五者生死智。<a id="a-BU"></a>六者漏尽作证。<a id="a-BV"></a>是名神通力。<a id="a-BW"></a>法力者。<a id="a-BX"></a>所谓六波罗蜜檀波罗蜜。<a id="a-BY"></a>尸罗波罗蜜。<a id="a-BZ"></a>羼提波罗蜜。<a id="a-Ba"></a>毗梨耶波罗蜜。<a id="a-Bb"></a>禅波罗蜜。<a id="a-Bc"></a>般若波罗蜜。<a id="a-Bd"></a>是名法力是诸法有所堪能。<a id="a-Be"></a>故名法力。<a id="a-Bf"></a>云何神足。<a id="a-Bg"></a>略说有二种。<a id="a-Bh"></a>一者变。<a id="a-Bi"></a>二者化。<a id="a-Bj"></a>若以种分别则有无量。<a id="a-Bk"></a>云何变神足以种分别。<a id="a-Bl"></a>所谓震动。<a id="a-Bm"></a>炽然。<a id="a-Bn"></a>充满。<a id="a-Bo"></a>示现。<a id="a-Bp"></a>转作异分。<a id="a-Bq"></a>去来。<a id="a-Br"></a>大小。<a id="a-Bs"></a>色像入身。<a id="a-Bt"></a>所往相似。<a id="a-Bu"></a>隐显自在。<a id="a-Bv"></a>障他神通。<a id="a-Bw"></a>与辩。<a id="a-Bx"></a>与念。<a id="a-By"></a>与乐。<a id="a-Bz"></a>放大光明。<a id="a-C0"></a>如是等比名变神足。<a id="a-C1"></a>震动者。<a id="a-C2"></a>谓佛菩萨得自在三昧。<a id="a-C3"></a>能有所作震动。<a id="a-C4"></a>寺舍城郭宫殿聚落田宅。<a id="a-C5"></a>地狱畜生饿鬼人天及四天下。<a id="a-C6"></a>千世界二千世界三千世界。<a id="a-C7"></a>百三千世界千三千世界万三千世界。<a id="a-C8"></a>乃至无数三千大千世界。<a id="a-C9"></a>皆悉震动。<a id="a-CA"></a>炽然者。<a id="a-CB"></a>身上出火身下出水。<a id="a-CC"></a>身上出水身下出火。<a id="a-CD"></a>入火三昧举身洞然。<a id="a-CE"></a>现种种色青黄赤白红颇梨色。<a id="a-CF"></a>充满者。<a id="a-CG"></a>身放光明充满一舍。<a id="a-CH"></a>乃至充满无量无数三千大千世界。<a id="a-CI"></a>示现者。<a id="a-CJ"></a>谓安坐去来。<a id="a-CK"></a>现为沙门众婆罗门众声闻众缘觉众菩萨众。<a id="a-CL"></a>天龙夜叉乾闼婆阿修罗迦留罗紧那罗摩睺罗伽人非人等众。<a id="a-CM"></a>诸佛菩萨。<a id="a-CN"></a>下至恶道上至人天。<a id="a-CO"></a>皆悉示现。<a id="a-CP"></a>乃至十方恒河沙刹亦复如是。<a id="a-CQ"></a>过无量恒河沙刹有佛名刹名。<a id="a-CR"></a>悉能示现。<a id="a-CS"></a>亦说彼佛及国土名号。<a id="a-CT"></a>复过是数随其所欲悉能示现。<a id="a-CU"></a>转作异分者。<a id="a-CV"></a>或变地为水即是真水。<a id="a-CW"></a>如实非余。<a id="a-CX"></a>变作火风亦复如是。<a id="a-CY"></a>如地水火风亦复如是即是非余。<a id="a-CZ"></a>如四大色香味触。<a id="a-Ca"></a>草木泥土变为饮食衣服璎珞香华涂香诸庄严具。<a id="a-Cb"></a>沙砾瓦石变为众宝。<a id="a-Cc"></a>雪山王等一切诸山变为金色。<a id="a-Cd"></a>一切即是如实非余。<a id="a-Ce"></a>好色众生变为恶色。<a id="a-Cf"></a>恶色众生变为好色。<a id="a-Cg"></a>或好恶色变为中色。<a id="a-Ch"></a>或中间色变为好恶色。<a id="a-Ci"></a>如好恶色。<a id="a-Cj"></a>支节具足。<a id="a-Ck"></a>若不具足。<a id="a-Cl"></a>若肥若瘦。<a id="a-Cm"></a>如是等比所有自相。<a id="a-Cn"></a>能变其色自在无碍。<a id="a-Co"></a>非一切变随其所欲。<a id="a-Cp"></a>来去者。<a id="a-Cq"></a>石壁无碍。<a id="a-Cr"></a>上至梵世乃至色究竟天。<a id="a-Cs"></a>若来若去。<a id="a-Ct"></a>悉得自在。<a id="a-Cu"></a>周遍十方无量无边三千大千世界。<a id="a-Cv"></a>若化身若粗四大身。<a id="a-Cw"></a>若来若去。<a id="a-Cx"></a>亦复如是。<a id="a-Cy"></a>若远近想。<a id="a-Cz"></a>即时往返。<a id="a-D0"></a>大小者。<a id="a-D1"></a>能令雪山如一微尘。<a id="a-D2"></a>令一微尘如雪山王。<a id="a-D3"></a>色像入身者。<a id="a-D4"></a>诸沙门婆罗门一切大众。<a id="a-D5"></a>若村若城草木丛林及诸山地。<a id="a-D6"></a>一切色像悉内身中。<a id="a-D7"></a>时诸大众。<a id="a-D8"></a>各各自见入菩萨身。<a id="a-D9"></a>所往相似者。<a id="a-DA"></a>若至刹利众。<a id="a-DB"></a>如彼色像。<a id="a-DC"></a>身量修短音声语言。<a id="a-DD"></a>悉与彼同。<a id="a-DE"></a>彼之所说。<a id="a-DF"></a>与彼同说。<a id="a-DG"></a>彼所不能为其开演。<a id="a-DH"></a>广说正法令欢喜已。<a id="a-DI"></a>即于前没不令彼知。<a id="a-DJ"></a>谁出谁没。<a id="a-DK"></a>为天为人。<a id="a-DL"></a>如刹利婆罗门居士沙门众。<a id="a-DM"></a>四天王天。<a id="a-DN"></a>三十三天。<a id="a-DO"></a>夜摩天。<a id="a-DP"></a>兜率陀天。<a id="a-DQ"></a>化乐天。<a id="a-DR"></a>他化自在天。<a id="a-DS"></a>梵身天。<a id="a-DT"></a>梵众天。<a id="a-DU"></a>大梵天。<a id="a-DV"></a>少光天。<a id="a-DW"></a>无量光天。<a id="a-DX"></a>光音天。<a id="a-DY"></a>少净天。<a id="a-DZ"></a>无量净天。<a id="a-Da"></a>遍净天。<a id="a-Db"></a>无障天。<a id="a-Dc"></a>福生天。<a id="a-Dd"></a>广果天。<a id="a-De"></a>无烦天。<a id="a-Df"></a>无热天。<a id="a-Dg"></a>善见天。<a id="a-Dh"></a>善现天。<a id="a-Di"></a>色究竟天。<a id="a-Dj"></a>亦复如是。<a id="a-Dk"></a>隐显者。<a id="a-Dl"></a>于大众前作百作千。<a id="a-Dm"></a>或复过是乃至无量。<a id="a-Dn"></a>然后还没。<a id="a-Do"></a>没已复现。<a id="a-Dp"></a>自在者。<a id="a-Dq"></a>菩萨能令众生若来若去若住若语。<a id="a-Dr"></a>障他神通者。<a id="a-Ds"></a>如来神力悉能障蔽诸余神力。<a id="a-Dt"></a>亦能令现究竟菩萨一生补处。<a id="a-Du"></a>除如来及等行菩萨。<a id="a-Dv"></a>悉能障蔽其余菩萨。<a id="a-Dw"></a>除上及等亦悉能障。<a id="a-Dx"></a>与辩者。<a id="a-Dy"></a>无辩众生能与辩才。<a id="a-Dz"></a>与念者。<a id="a-E0"></a>于法失念能令忆念。<a id="a-E1"></a>与乐者。<a id="a-E2"></a>广说正法令彼得闻。<a id="a-E3"></a>随彼身心摄取饶益得止息乐。<a id="a-E4"></a>离诸阴盖专心听法随其时节。<a id="a-E5"></a>非究竟乐四大错乱能令调适。<a id="a-E6"></a>非人所恼亦令休息。<a id="a-E7"></a>放大光明者。<a id="a-E8"></a>谓佛菩萨神力放光遍至十方无量世界。<a id="a-E9"></a>地狱众生苦痛休息。<a id="a-EA"></a>上至诸天龙夜叉乾闼婆阿修罗迦楼罗紧那罗摩睺罗伽人非人等。<a id="a-EB"></a>令见光明来至佛所。<a id="a-EC"></a>他方世界诸菩萨众悉皆来集。<a id="a-ED"></a>略说十方世界无量诸佛无量光明。<a id="a-EE"></a>饶益安乐无量众生。<a id="a-EF"></a>是名转变神足。<a id="a-EG"></a>若以种分别则无量无数。<a id="a-EH"></a>除其自性变为余事。<a id="a-EI"></a>是故名为转变神足。</p>
  <p id="aEJ">云何化神足。<a id="a-EK"></a>略说无事化作随其所欲悉能化现。<a id="a-EL"></a>是名化神足。<a id="a-EM"></a>是化多种。<a id="a-EN"></a>或化身或化语。<a id="a-EO"></a>化身者。<a id="a-EP"></a>或似自身或不似。<a id="a-EQ"></a>或似他身或不似。<a id="a-ER"></a>又自身他身相似不相似。<a id="a-ES"></a>化作相似根及根所依。<a id="a-ET"></a>非作实根。<a id="a-EU"></a>又复化作相似境界。<a id="a-EV"></a>谓饮食众宝色香味触所摄众具。<a id="a-EW"></a>一切随意。<a id="a-EX"></a>又自身相似。<a id="a-EY"></a>或作一身。<a id="a-EZ"></a>或作无量。<a id="a-Ea"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-Eb"></a>种种色像。<a id="a-Ec"></a>人及畜生饿鬼地狱。<a id="a-Ed"></a>声闻缘觉菩萨如来。<a id="a-Ee"></a>如是色像。<a id="a-Ef"></a>随其所应悉能化作。<a id="a-Eg"></a>自相似身。<a id="a-Eh"></a>若异自身。<a id="a-Ei"></a>名不相似。<a id="a-Ej"></a>他天身等化令相似。<a id="a-Ek"></a>是名他相似化。<a id="a-El"></a>若作彼天不相似身。<a id="a-Em"></a>是名他身不相似化。<a id="a-En"></a>如天身乃至佛身亦复如是。<a id="a-Eo"></a>无量身者。<a id="a-Ep"></a>谓佛菩萨。<a id="a-Eq"></a>于十方无量无数世界。<a id="a-Er"></a>一时化作种种色像。<a id="a-Es"></a>饶益十方无量众生。<a id="a-Et"></a>佛及菩萨虽至余方。<a id="a-Eu"></a>化住如故。<a id="a-Ev"></a>或为众生暂现如幻。<a id="a-Ew"></a>或作饮食衣服车乘金银真珠琉璃颇梨珂珼玉石如是等物一切化现。<a id="a-Ex"></a>如实不异常得受用。<a id="a-Ey"></a>是名化身。</p>
  <p id="aEz">化语者。<a id="a-F0"></a>妙音具足。<a id="a-F1"></a>广音具足。<a id="a-F2"></a>或从自身起。<a id="a-F3"></a>或从他身起。<a id="a-F4"></a>或无所从起。<a id="a-F5"></a>或说正法。<a id="a-F6"></a>或随事教责。<a id="a-F7"></a>妙音者。<a id="a-F8"></a>谓佛菩萨化作口语。<a id="a-F9"></a>其声深远犹如雷震。<a id="a-FA"></a>或复微妙如迦陵毗伽音。<a id="a-FB"></a>可乐声。<a id="a-FC"></a>悦乐声。<a id="a-FD"></a>可爱声。<a id="a-FE"></a>如是广化无量音声。<a id="a-FF"></a>言辞辩正。<a id="a-FG"></a>易知喜闻。<a id="a-FH"></a>随顺无尽。<a id="a-FI"></a>广声者。<a id="a-FJ"></a>谓佛菩萨。<a id="a-FK"></a>化大音声。<a id="a-FL"></a>令天龙夜叉乾闼婆阿修罗迦楼罗紧那罗摩睺罗伽人非人等。<a id="a-FM"></a>声闻缘觉诸大菩萨。<a id="a-FN"></a>无量众会。<a id="a-FO"></a>乃至一由旬。<a id="a-FP"></a>若内若外。<a id="a-FQ"></a>周遍普闻。<a id="a-FR"></a>若小千世界。<a id="a-FS"></a>中千世界。<a id="a-FT"></a>大千世界。<a id="a-FU"></a>乃至十方无量世界。<a id="a-FV"></a>亦悉普闻。<a id="a-FW"></a>为众生故。<a id="a-FX"></a>从其自身。<a id="a-FY"></a>以一音声说无量法。<a id="a-FZ"></a>从他起者。<a id="a-Fa"></a>化作他语为人说法。<a id="a-Fb"></a>除其放逸。<a id="a-Fc"></a>无所从起者。<a id="a-Fd"></a>空中化声犹如人语。<a id="a-Fe"></a>说正法者。<a id="a-Ff"></a>为愚痴众生演说正法。<a id="a-Fg"></a>令得开解。<a id="a-Fh"></a>随事教责者。<a id="a-Fi"></a>彼虽不疑得信乐心而为放逸。<a id="a-Fj"></a>令生惭愧起不放逸。<a id="a-Fk"></a>如是众多。<a id="a-Fl"></a>略说三种。<a id="a-Fm"></a>化身。<a id="a-Fn"></a>化声。<a id="a-Fo"></a>化境界。<a id="a-Fp"></a>是名化神足。<a id="a-Fq"></a>若一一分别则有无量。<a id="a-Fr"></a>如是诸佛菩萨二种神足。<a id="a-Fs"></a>能办二事。<a id="a-Ft"></a>一者为令众生生信乐故。<a id="a-Fu"></a>神足现化令入佛法。<a id="a-Fv"></a>二者摄苦众生安隐利益。</p>
  <p id="aFw">云何宿命智通。<a id="a-Fx"></a>谓佛菩萨自知宿命。<a id="a-Fy"></a>如是众生是我名字。<a id="a-Fz"></a>如契经广说。<a id="a-G0"></a>知他宿命亦如己身。<a id="a-G1"></a>自知宿命能令他知。<a id="a-G2"></a>所知众生本。<a id="a-G3"></a>同事者亦能令彼自识宿命。<a id="a-G4"></a>彼诸众生知与菩萨昔同事已。<a id="a-G5"></a>亦复知余众生与己同事。<a id="a-G6"></a>亦复能令其余众生展转相知。<a id="a-G7"></a>宿命名字名字等种种因缘。<a id="a-G8"></a>此中应广说。<a id="a-G9"></a>从今现在及过去世。<a id="a-GA"></a>乃至无量无数劫事。<a id="a-GB"></a>念念中间。<a id="a-GC"></a>巨细多少次第悉知是名诸佛菩萨宿命智通。<a id="a-GD"></a>菩萨自知宿世行菩萨道未曾有事。<a id="a-GE"></a>能为众生开示显现令其敬信。<a id="a-GF"></a>爱乐佛法厌离生死。<a id="a-GG"></a>亦为显示过去因果。<a id="a-GH"></a>令计常者远离常见。<a id="a-GI"></a>谓于过去妄想常见及以断见。<a id="a-GJ"></a>云何生死智通。<a id="a-GK"></a>谓佛菩萨天眼清净过于人眼。<a id="a-GL"></a>见诸众生死时。<a id="a-GM"></a>好色恶色下色上色。<a id="a-GN"></a>乃至后生。<a id="a-GO"></a>渐渐增长诸根成熟。<a id="a-GP"></a>身诸所作善不善无记。<a id="a-GQ"></a>天眼光明照见悉知。<a id="a-GR"></a>乃至化色天细微色。<a id="a-GS"></a>一切悉见。<a id="a-GT"></a>上至色究竟天下至无择地狱。<a id="a-GU"></a>于十方世界亦不一一别相方便。<a id="a-GV"></a>十方无量无边世界一切色像。<a id="a-GW"></a>一时普观。<a id="a-GX"></a>于彼彼佛刹彼彼如来种种大众会坐说法。<a id="a-GY"></a>如是一切悉见无余。</p>
  <p id="aGZ">云何天耳智通。<a id="a-Ga"></a>谓佛菩萨以天耳闻天人音声。<a id="a-Gb"></a>圣声非圣声。<a id="a-Gc"></a>粗声细声辩声不辩声。<a id="a-Gd"></a>化声非化声。<a id="a-Ge"></a>远声近声一切悉闻。<a id="a-Gf"></a>若作有限方便者。<a id="a-Gg"></a>上至色究竟天。<a id="a-Gh"></a>若无限者。<a id="a-Gi"></a>乃至上方无量世界。<a id="a-Gj"></a>天声者。<a id="a-Gk"></a>从四天王乃至色究竟。<a id="a-Gl"></a>人声者。<a id="a-Gm"></a>一切四天下声。<a id="a-Gn"></a>圣声者。<a id="a-Go"></a>谓诸佛菩萨声闻缘觉所出音声。<a id="a-Gp"></a>教诫众生。<a id="a-Gq"></a>所谓示教赞喜。<a id="a-Gr"></a>令修善法舍不善法。<a id="a-Gs"></a>彼诸众生无染心者。<a id="a-Gt"></a>受诵论议如法问难。<a id="a-Gu"></a>与念教诫及余一切善语利益。<a id="a-Gv"></a>如是等声。<a id="a-Gw"></a>是名圣声。<a id="a-Gx"></a>非圣声者。<a id="a-Gy"></a>谓诸众生妄语两舌恶口绮语。<a id="a-Gz"></a>从无择狱上至诸天。<a id="a-H0"></a>诸方众生种种诸声。<a id="a-H1"></a>粗声者。<a id="a-H2"></a>谓大众生声。<a id="a-H3"></a>大众会声。<a id="a-H4"></a>种种苦痛迫切之声。<a id="a-H5"></a>相呼唤声。<a id="a-H6"></a>雷霆声。<a id="a-H7"></a>鼓贝声。<a id="a-H8"></a>细声者。<a id="a-H9"></a>乃至耳语极微细声辩声者。<a id="a-HA"></a>谓义理可解。<a id="a-HB"></a>不辩声者。<a id="a-HC"></a>谓义理不可解。<a id="a-HD"></a>如陀弥罗国语。<a id="a-HE"></a>风雨声草木声。<a id="a-HF"></a>鹦鹉鸲鹆声。<a id="a-HG"></a>拘耆罗声。<a id="a-HH"></a>命命鸟等众鸟之声。<a id="a-HI"></a>化声者。<a id="a-HJ"></a>谓神通自在。<a id="a-HK"></a>随众生心化作诸声。<a id="a-HL"></a>远声者。<a id="a-HM"></a>除佛菩萨所住村落城邑中声。<a id="a-HN"></a>其余乃至十方无量世界一切音声。<a id="a-HO"></a>诸佛菩萨。<a id="a-HP"></a>以天眼见乃至十方身之所作净不净色。<a id="a-HQ"></a>见已方便随宜利益。<a id="a-HR"></a>以天耳闻口之所行净不净声。<a id="a-HS"></a>闻已方便随宜利益。<a id="a-HT"></a>是名略说诸佛菩萨天眼天耳之所作为。</p>
  <p id="aHU">云何知他心智通。<a id="a-HV"></a>谓佛菩萨以知他心智通。<a id="a-HW"></a>知十方无量无边世界众生烦恼缠心。<a id="a-HX"></a>知离烦恼缠心。<a id="a-HY"></a>知烦恼相续烦恼使心。<a id="a-HZ"></a>知离烦恼相续烦恼使心。<a id="a-Ha"></a>知邪愿心。<a id="a-Hb"></a>所谓外道心及贪求心。<a id="a-Hc"></a>知下心。<a id="a-Hd"></a>谓欲界众生乃至禽兽心。<a id="a-He"></a>知中心。<a id="a-Hf"></a>谓色界天心。<a id="a-Hg"></a>知上心。<a id="a-Hh"></a>谓无色界天心。<a id="a-Hi"></a>知苦相应心。<a id="a-Hj"></a>知乐相应心。<a id="a-Hk"></a>知不苦不乐相应心。<a id="a-Hl"></a>一念他心智。<a id="a-Hm"></a>知一众生心。<a id="a-Hn"></a>随其所念悉如实知。<a id="a-Ho"></a>一念他心智。<a id="a-Hp"></a>知无量众生心。<a id="a-Hq"></a>随其所念悉如实知。<a id="a-Hr"></a>复次诸佛菩萨知他心智通。<a id="a-Hs"></a>为种种根力。<a id="a-Ht"></a>种种解力。<a id="a-Hu"></a>种种界力。<a id="a-Hv"></a>至处道力。<a id="a-Hw"></a>漏尽力。<a id="a-Hx"></a>随其所应而作方便。</p>
  <p id="aHy">云何漏尽智通。<a id="a-Hz"></a>谓佛菩萨烦恼尽如实知。<a id="a-I0"></a>谓己及众生。<a id="a-I1"></a>若尽若不尽。<a id="a-I2"></a>悉如实知。<a id="a-I3"></a>己及众生漏尽方便。<a id="a-I4"></a>已起未起悉如实知。<a id="a-I5"></a>彼诸众生起漏尽增上慢。<a id="a-I6"></a>不起漏尽增上慢。<a id="a-I7"></a>悉如实知。<a id="a-I8"></a>菩萨一切漏尽如实知。<a id="a-I9"></a>而不证漏尽。<a id="a-IA"></a>菩萨不舍烦恼。<a id="a-IB"></a>具诸有漏事。<a id="a-IC"></a>常行彼事而不染污。<a id="a-ID"></a>如是力者。<a id="a-IE"></a>名最上力。<a id="a-IF"></a>又佛菩萨漏尽智通。<a id="a-IG"></a>自离烦恼。<a id="a-IH"></a>亦为众生广分别说。<a id="a-II"></a>令其舍离增上慢心。<a id="a-IJ"></a>当作是知。<a id="a-IK"></a>是漏尽智业。</p>
  <p id="aIL">云何法力。<a id="a-IM"></a>谓佛菩萨檀波罗蜜乃至般若波罗蜜。<a id="a-IN"></a>此六波罗蜜各有四事。<a id="a-IO"></a>一者对治。<a id="a-IP"></a>二者成菩提具。<a id="a-IQ"></a>三者摄取自他。<a id="a-IR"></a>四者得未来果。<a id="a-IS"></a>云何布施四事。<a id="a-IT"></a>一者布施对治悭贪。<a id="a-IU"></a>二者成菩提具。<a id="a-IV"></a>三者以施摄取成就众生。<a id="a-IW"></a>欲施善心。<a id="a-IX"></a>清净心施。<a id="a-IY"></a>施已不悔。<a id="a-IZ"></a>三时欢喜以自饶益。<a id="a-Ia"></a>是名自摄。<a id="a-Ib"></a>彼诸众生饥渴寒热疾病所须。<a id="a-Ic"></a>众难恐怖悉令远离。<a id="a-Id"></a>以此饶益。<a id="a-Ie"></a>是名摄他。<a id="a-If"></a>四者以是因缘。<a id="a-Ig"></a>在在所生。<a id="a-Ih"></a>得大财富。<a id="a-Ii"></a>得大种性。<a id="a-Ij"></a>得大眷属。<a id="a-Ik"></a>是名布施四功德力。<a id="a-Il"></a>无余无上。</p>
  <p id="aIm">云何持戒四事。<a id="a-In"></a>一者受身口律仪。<a id="a-Io"></a>对治犯戒。<a id="a-Ip"></a>二者成菩提具。<a id="a-Iq"></a>三者受持净戒。<a id="a-Ir"></a>同利摄取成就众生。<a id="a-Is"></a>远离犯戒怨家恐怖卧觉常安。<a id="a-It"></a>以自饶益。<a id="a-Iu"></a>又持戒者。<a id="a-Iv"></a>心不悔恨常得欢喜。<a id="a-Iw"></a>乃至心定诸自利事。<a id="a-Ix"></a>是名自摄。<a id="a-Iy"></a>普施众生一切无畏。<a id="a-Iz"></a>是名摄他。<a id="a-J0"></a>四者以是因缘命终生天。<a id="a-J1"></a>是名持戒四功德力。<a id="a-J2"></a>无余无上。</p>
  <p id="aJ3">云何忍辱四事。<a id="a-J4"></a>一者修忍对治不忍。<a id="a-J5"></a>二者成菩提具。<a id="a-J6"></a>三者以坚固忍。<a id="a-J7"></a>同利摄取成就众生。<a id="a-J8"></a>自身及他度大恐怖。<a id="a-J9"></a>是名自他俱摄。<a id="a-JA"></a>四者以是因缘。<a id="a-JB"></a>于未来世无有怨憎无别离者。<a id="a-JC"></a>既无别离亦无忧苦。<a id="a-JD"></a>临命终时心不悔恨。<a id="a-JE"></a>舍此身已生人天中。<a id="a-JF"></a>是名堪忍四功德力。<a id="a-JG"></a>无余无上。</p>
  <p id="aJH">云何精进四事。<a id="a-JI"></a>一者精进对治懈怠。<a id="a-JJ"></a>二者成菩提具。<a id="a-JK"></a>三者依勤精进。<a id="a-JL"></a>同利摄取成就众生精进乐住离诸恶法功德增长。<a id="a-JM"></a>欢喜悦豫以自饶益。<a id="a-JN"></a>是名自摄。<a id="a-JO"></a>精勤修善。<a id="a-JP"></a>不以身口恐怖众生。<a id="a-JQ"></a>众生见已亦乐精进。<a id="a-JR"></a>是名摄他。<a id="a-JS"></a>四者以是因缘。<a id="a-JT"></a>于未来世能成大人奇特功业。<a id="a-JU"></a>是名精进四功德力。<a id="a-JV"></a>无余无上。</p>
  <p id="aJW">云何禅定四事。<a id="a-JX"></a>一者禅定对治烦恼。<a id="a-JY"></a>言语乱觉喜乐色想烦恼悉灭。<a id="a-JZ"></a>二者成菩提具。<a id="a-Ja"></a>三者依诸禅定。<a id="a-Jb"></a>同利摄取成就众生。<a id="a-Jc"></a>住现法乐以自摄取。<a id="a-Jd"></a>其心寂静离于贪欲。<a id="a-Je"></a>是名自摄。<a id="a-Jf"></a>于诸众生不嗔不恼。<a id="a-Jg"></a>是名摄他。<a id="a-Jh"></a>四者以是因缘。<a id="a-Ji"></a>于未来果报生于天上。<a id="a-Jj"></a>智惠清净神通清净。<a id="a-Jk"></a>是名禅定四功德力。<a id="a-Jl"></a>无余无上。</p>
  <p id="aJm">云何般若四事。<a id="a-Jn"></a>一者智惠对治无明。<a id="a-Jo"></a>二者成菩提具。<a id="a-Jp"></a>三者布施爱语利益同利。<a id="a-Jq"></a>摄取成就一切众生。<a id="a-Jr"></a>于所知事随义了知。<a id="a-Js"></a>胜妙饶益欢喜悦豫。<a id="a-Jt"></a>是名自摄。<a id="a-Ju"></a>普为众生巧便说法。<a id="a-Jv"></a>令得今世后世安乐。<a id="a-Jw"></a>是名摄他。<a id="a-Jx"></a>四者以是因缘。<a id="a-Jy"></a>摄取一切平等善根。<a id="a-Jz"></a>于未来世除障作证。<a id="a-K0"></a>所谓烦恼障及智惠障。<a id="a-K1"></a>是名智慧四功德力。<a id="a-K2"></a>无余无上。<a id="a-K3"></a>是名法力。</p>
  <p id="aK4">云何诸佛菩萨俱生力。<a id="a-K5"></a>性识宿命利益众生。<a id="a-K6"></a>思惟长夜无间大苦。<a id="a-K7"></a>悉能堪忍饶益众生。<a id="a-K8"></a>众生爱乐其心随喜。<a id="a-K9"></a>生兜率天随寿命住。<a id="a-KA"></a>有三事胜蔽诸天人。<a id="a-KB"></a>一者天寿。<a id="a-KC"></a>二者天色。<a id="a-KD"></a>三者天名称。<a id="a-KE"></a>生母胎时。<a id="a-KF"></a>奇特光明充满世界。<a id="a-KG"></a>正知入胎。<a id="a-KH"></a>住胎出胎。<a id="a-KI"></a>生堕地时。<a id="a-KJ"></a>即行七步举手而言。<a id="a-KK"></a>吾当于世为无上尊。<a id="a-KL"></a>天龙夜叉乾闼婆阿修罗迦楼罗紧那罗摩睺罗伽等。<a id="a-KM"></a>以天香花伎乐幢幡。<a id="a-KN"></a>种种严饰而为供养。<a id="a-KO"></a>三十二相以自庄严。<a id="a-KP"></a>为最后身。<a id="a-KQ"></a>诸魔怨恶所不能坏。<a id="a-KR"></a>坐佛树下慈心伏魔。<a id="a-KS"></a>一一支节有那罗延力。<a id="a-KT"></a>从初弱年为童子时。<a id="a-KU"></a>一切术艺种种技能。<a id="a-KV"></a>自然巧便不从师受。<a id="a-KW"></a>坐于道场菩提树下。<a id="a-KX"></a>无师自然成等正觉。<a id="a-KY"></a>梵王来下劝请说法。<a id="a-KZ"></a>雷霆震击发大音声。<a id="a-Ka"></a>不能动乱如来正受。<a id="a-Kb"></a>恶兽亲附随顺无畏。<a id="a-Kc"></a>诸众生类悉皆供养。<a id="a-Kd"></a>如彼猿猴奉进香蜜。<a id="a-Ke"></a>世尊哀受欢喜弄舞。<a id="a-Kf"></a>神龙降雨洗浴其身。<a id="a-Kg"></a>若出行时。<a id="a-Kh"></a>辄为止雨。<a id="a-Ki"></a>菩萨如是坐佛树下。<a id="a-Kj"></a>树为曲枝随荫其躯。<a id="a-Kk"></a>成正觉已。<a id="a-Kl"></a>于六年中。<a id="a-Km"></a>天魔波旬。<a id="a-Kn"></a>恒求其短不能得便。<a id="a-Ko"></a>常得正念平等安住。<a id="a-Kp"></a>一切众生。<a id="a-Kq"></a>种种异知。<a id="a-Kr"></a>种种异想。<a id="a-Ks"></a>种种异觉。<a id="a-Kt"></a>生住灭时念念悉知。<a id="a-Ku"></a>如来以俱生力示现色身及圣威仪。<a id="a-Kv"></a>摄取众生。<a id="a-Kw"></a>示现身故。<a id="a-Kx"></a>狂者得正。<a id="a-Ky"></a>逆胎得顺。<a id="a-Kz"></a>盲者得视。<a id="a-L0"></a>聋者得听。<a id="a-L1"></a>令三毒者离欲怒痴。<a id="a-L2"></a>以如是比示现色身。<a id="a-L3"></a>摄取众生。<a id="a-L4"></a>是名示现俱生神力。<a id="a-L5"></a>威仪俱生力者。<a id="a-L6"></a>常右胁卧如师子王。<a id="a-L7"></a>草蓐不乱。<a id="a-L8"></a>风不动衣。<a id="a-L9"></a>行如师子。<a id="a-LA"></a>步若牛王。<a id="a-LB"></a>先举右足次左足随。<a id="a-LC"></a>行处平正无沙砾瓦石。<a id="a-LD"></a>行时安详诸根寂静。<a id="a-LE"></a>若入门时下门为高。<a id="a-LF"></a>食无完过口口无遗。<a id="a-LG"></a>如是无量未曾有事。<a id="a-LH"></a>当知皆是圣威仪所摄俱生神力。</p>
  <p id="aLI">云何诸佛菩萨不共声闻辟支佛力。<a id="a-LJ"></a>云何共力。<a id="a-LK"></a>不共力者。<a id="a-LL"></a>略说三种。<a id="a-LM"></a>一者细。<a id="a-LN"></a>二者分别。<a id="a-LO"></a>三者界。<a id="a-LP"></a>诸佛菩萨。<a id="a-LQ"></a>于无量无数阿僧祇众生。<a id="a-LR"></a>以无量力方便利益。<a id="a-LS"></a>悉如实知。<a id="a-LT"></a>是名为细。<a id="a-LU"></a>一切种神通力法力俱生力。<a id="a-LV"></a>满足成就。<a id="a-LW"></a>是名分别。<a id="a-LX"></a>一切世界一切众生界。<a id="a-LY"></a>是彼力境界。<a id="a-LZ"></a>是名为界。<a id="a-La"></a>声闻者。<a id="a-Lb"></a>以二千世界内。<a id="a-Lc"></a>国土世界。<a id="a-Ld"></a>众生世界。<a id="a-Le"></a>为神通境界。<a id="a-Lf"></a>缘觉者。<a id="a-Lg"></a>以三千世界。<a id="a-Lh"></a>为神通境界。<a id="a-Li"></a>何以故。<a id="a-Lj"></a>彼自调伏故。<a id="a-Lk"></a>非一切众生。<a id="a-Ll"></a>是故唯一三千世界。<a id="a-Lm"></a>以为境界。<a id="a-Ln"></a>除此已。<a id="a-Lo"></a>诸佛菩萨余神力。<a id="a-Lp"></a>是名共力。<a id="a-Lq"></a>声闻缘觉。<a id="a-Lr"></a>尚不能及菩萨神力。<a id="a-Ls"></a>况复人天外道凡夫。<a id="a-Lt"></a>菩萨有三种示现力。<a id="a-Lu"></a>一者神足。<a id="a-Lv"></a>二者示他心。<a id="a-Lw"></a>三者教诫。<a id="a-Lx"></a>此亦神通所摄。<a id="a-Ly"></a>随其所应。<a id="a-Lz"></a>谓神足他心智。<a id="a-M0"></a>漏尽智。</p>
  <p data-pb></p>
  <h2 id="aM1">方便处成熟品第六</h2>
  <p id="aM2">云何成熟。<a id="a-M3"></a>略说有六种。<a id="a-M4"></a>一者自性成熟。<a id="a-M5"></a>二者人成熟。<a id="a-M6"></a>三者种分别成熟。<a id="a-M7"></a>四者方便成熟。<a id="a-M8"></a>五者人成熟。<a id="a-M9"></a>六者人相成熟。<a id="a-MA"></a>自性成熟者有善法种子。<a id="a-MB"></a>修习善法随顺二障。<a id="a-MC"></a>清净解脱身心有力。<a id="a-MD"></a>真实方便具足究竟。<a id="a-ME"></a>有佛无佛。<a id="a-MF"></a>堪能次第断烦恼障及智慧障。<a id="a-MG"></a>如痈已熟。<a id="a-MH"></a>至应破时。<a id="a-MI"></a>名之为熟。<a id="a-MJ"></a>又如瓦瓶任用之时。<a id="a-MK"></a>名之为熟。<a id="a-ML"></a>亦如庵罗果等堪食用时。<a id="a-MM"></a>名之为熟。<a id="a-MN"></a>如是菩萨。<a id="a-MO"></a>修习善法真正方便。<a id="a-MP"></a>具足究竟次第堪任。<a id="a-MQ"></a>离障清净。<a id="a-MR"></a>是名自性成熟。<a id="a-MS"></a>人成熟者。<a id="a-MT"></a>略说四种。<a id="a-MU"></a>有声闻种性。<a id="a-MV"></a>以声闻乘。<a id="a-MW"></a>而成熟之。<a id="a-MX"></a>有缘觉种性。<a id="a-MY"></a>以缘觉乘。<a id="a-MZ"></a>而成熟之。<a id="a-Ma"></a>有佛种性。<a id="a-Mb"></a>以无上大乘。<a id="a-Mc"></a>而成熟之。<a id="a-Md"></a>无种性者。<a id="a-Me"></a>则以善趣而成熟之。<a id="a-Mf"></a>如是四种人。<a id="a-Mg"></a>诸佛菩萨以此四事而成熟之。<a id="a-Mh"></a>种分别成熟者。<a id="a-Mi"></a>略说有六种。<a id="a-Mj"></a>一者诸根成熟。<a id="a-Mk"></a>二者善根成熟。<a id="a-Ml"></a>三者智慧成熟。<a id="a-Mm"></a>四者下成熟。<a id="a-Mn"></a>五者中成熟。<a id="a-Mo"></a>六者上成熟。<a id="a-Mp"></a>诸根成熟者。<a id="a-Mq"></a>寿具足。<a id="a-Mr"></a>色具足。<a id="a-Ms"></a>种性具足。<a id="a-Mt"></a>自在具足。<a id="a-Mu"></a>信言具足。<a id="a-Mv"></a>大力具足。<a id="a-Mw"></a>人具足。<a id="a-Mx"></a>力具足。<a id="a-My"></a>身得报果堪能勇猛精进方便。<a id="a-Mz"></a>心无疲厌。<a id="a-N0"></a>于一切明处悉方便学。<a id="a-N1"></a>善根成熟者。<a id="a-N2"></a>性少烦恼不起恶法。<a id="a-N3"></a>阴盖轻微质直随顺。<a id="a-N4"></a>智慧成熟者。<a id="a-N5"></a>明慧具足。<a id="a-N6"></a>善说恶说能解义趣。<a id="a-N7"></a>受持分别生智成熟。<a id="a-N8"></a>堪能究竟离诸烦恼。<a id="a-N9"></a>诸根成熟解脱报障。<a id="a-NA"></a>善根成熟解脱业障。<a id="a-NB"></a>智慧成熟解脱烦恼障。<a id="a-NC"></a>下成熟者。<a id="a-ND"></a>有二因缘。<a id="a-NE"></a>一者不久修习诸根善根智慧因缘。<a id="a-NF"></a>一者修习下因。<a id="a-NG"></a>中成熟者。<a id="a-NH"></a>于此二因缘。<a id="a-NI"></a>一胜一劣。<a id="a-NJ"></a>上成熟者。<a id="a-NK"></a>当知俱胜。</p>
  <p id="aNL">方便成熟者。<a id="a-NM"></a>有二十七种。<a id="a-NN"></a>一者界充满。<a id="a-NO"></a>二者现缘饶益三者度。<a id="a-NP"></a>四者爱乐摄受。<a id="a-NQ"></a>五者初处。<a id="a-NR"></a>六者非初处。<a id="a-NS"></a>七者远净。<a id="a-NT"></a>八者近净。<a id="a-NU"></a>九者方便。<a id="a-NV"></a>十者净心。<a id="a-NW"></a>十一者财饶益。<a id="a-NX"></a>十二者法饶益。<a id="a-NY"></a>十三者神足。<a id="a-NZ"></a>十四者说法。<a id="a-Na"></a>十五者隐覆说法。<a id="a-Nb"></a>十六者显现说法。<a id="a-Nc"></a>十七者下方便。<a id="a-Nd"></a>十八者中方便。<a id="a-Ne"></a>十九者上方便。<a id="a-Nf"></a>二十者闻。<a id="a-Ng"></a>二十一者思。<a id="a-Nh"></a>二十二者修。<a id="a-Ni"></a>二十三者摄取。<a id="a-Nj"></a>二十四者伏取。<a id="a-Nk"></a>二十五者自作。<a id="a-Nl"></a>二十六者请他作。<a id="a-Nm"></a>二十七者俱作。<a id="a-Nn"></a>界充满者。<a id="a-No"></a>善法种子生长具足。<a id="a-Np"></a>依先修习。<a id="a-Nq"></a>善法种子展转相因。<a id="a-Nr"></a>增长充满。<a id="a-Ns"></a>是名界充满。<a id="a-Nt"></a>现缘饶益者。<a id="a-Nu"></a>于现在世。<a id="a-Nv"></a>不倒说法不倒受持善随顺法。<a id="a-Nw"></a>法次法向界充满者。<a id="a-Nx"></a>以本因故。<a id="a-Ny"></a>现在成熟。<a id="a-Nz"></a>现缘饶益者。<a id="a-O0"></a>现在世因现在成熟。<a id="a-O1"></a>度者。<a id="a-O2"></a>亲近善友信心得生。<a id="a-O3"></a>信增上已。<a id="a-O4"></a>离家恶行受持禁戒。<a id="a-O5"></a>非家出家受离欲戒。<a id="a-O6"></a>爱乐摄受者。<a id="a-O7"></a>出苦道迹。<a id="a-O8"></a>欲乐苦行。<a id="a-O9"></a>二俱远离。<a id="a-OA"></a>行于乐道深乐佛法。<a id="a-OB"></a>初处者。<a id="a-OC"></a>以初厌法修行厌离。<a id="a-OD"></a>知胜妙义度功德利。<a id="a-OE"></a>非初处者。<a id="a-OF"></a>已度成熟。<a id="a-OG"></a>于现在世。<a id="a-OH"></a>不离亲近诸佛菩萨。<a id="a-OI"></a>增长住处渐渐增进。<a id="a-OJ"></a>转胜成熟。<a id="a-OK"></a>远净者。<a id="a-OL"></a>起懈怠心修行远缘。<a id="a-OM"></a>流转生死经历劫数。<a id="a-ON"></a>堪任清净与此相违。<a id="a-OO"></a>名为近。<a id="a-OP"></a>净方便者。<a id="a-OQ"></a>得诸善义欣乐奉行。<a id="a-OR"></a>畏厌来世恶道众苦。<a id="a-OS"></a>于现世中畏恶名称。<a id="a-OT"></a>受持禁戒常行顿行。<a id="a-OU"></a>净心者。<a id="a-OV"></a>正观诸法次第堪忍。<a id="a-OW"></a>于正法中无能坏者亦令众生修习正法。<a id="a-OX"></a>于三宝中得善胜义。<a id="a-OY"></a>信心不动。<a id="a-OZ"></a>财饶益者。<a id="a-Oa"></a>随其所须。<a id="a-Ob"></a>衣食众具一切施与。<a id="a-Oc"></a>法饶益者。<a id="a-Od"></a>欲受法者授之以法。<a id="a-Oe"></a>乐受义者。<a id="a-Of"></a>为说正义。<a id="a-Og"></a>神足者。<a id="a-Oh"></a>神力示现哀愍众生令得信乐。<a id="a-Oi"></a>信增上已。<a id="a-Oj"></a>修方便净。<a id="a-Ok"></a>彼诸众生。<a id="a-Ol"></a>若见若闻大神变已。<a id="a-Om"></a>于正法中得清净心。<a id="a-On"></a>修善方便。<a id="a-Oo"></a>说法者。<a id="a-Op"></a>自善解义能为人说。<a id="a-Oq"></a>己及众生与正道俱。<a id="a-Or"></a>疾成大智随顺说法隐覆说法者。<a id="a-Os"></a>于少智众生覆藏深义。<a id="a-Ot"></a>为说粗现易行之法。<a id="a-Ou"></a>显现说法者。<a id="a-Ov"></a>智慧众生深入佛法。<a id="a-Ow"></a>为说甚深微妙之处。<a id="a-Ox"></a>下方便者。<a id="a-Oy"></a>不常方便。<a id="a-Oz"></a>不顿方便。<a id="a-P0"></a>中方便者。<a id="a-P1"></a>或常方便。<a id="a-P2"></a>或顿方便。<a id="a-P3"></a>行一舍一。<a id="a-P4"></a>不能具足。<a id="a-P5"></a>上方便者。<a id="a-P6"></a>具二方便。<a id="a-P7"></a>闻者。<a id="a-P8"></a>解佛所说修多罗等种种经法。<a id="a-P9"></a>受持诵习精勤方便。<a id="a-PA"></a>思者。<a id="a-PB"></a>于寂静处思惟诸法。<a id="a-PC"></a>开解通达决定法相。<a id="a-PD"></a>修者。<a id="a-PE"></a>谓止举舍。<a id="a-PF"></a>止观前行。<a id="a-PG"></a>修习深乐。<a id="a-PH"></a>止观舍心。<a id="a-PI"></a>摄取者。<a id="a-PJ"></a>依止无贪心修行布施。<a id="a-PK"></a>瞻视和上诸师疾病。<a id="a-PL"></a>供施衣食汤药众具。<a id="a-PM"></a>若有忧悔及余烦恼。<a id="a-PN"></a>能为开解。<a id="a-PO"></a>修如是等如法供养。<a id="a-PP"></a>伏取者。<a id="a-PQ"></a>心正思惟自护烦恼。<a id="a-PR"></a>见余众生若有毁失。<a id="a-PS"></a>下犯诃责。<a id="a-PT"></a>中犯折伏。<a id="a-PU"></a>上犯驱出。<a id="a-PV"></a>呵责折伏。<a id="a-PW"></a>为安乐彼及余众生。<a id="a-PX"></a>若驱出者。<a id="a-PY"></a>还听忏悔。<a id="a-PZ"></a>既安乐彼兼利余人。<a id="a-Pa"></a>若不还悔安乐余人。<a id="a-Pb"></a>余人见彼犯罪驱出。<a id="a-Pc"></a>因是自护。<a id="a-Pd"></a>自作者。<a id="a-Pe"></a>自如法住随顺说法。<a id="a-Pf"></a>令他众生出不善处安立善处。<a id="a-Pg"></a>若不如法住众人当言。<a id="a-Ph"></a>汝今云何。<a id="a-Pi"></a>教授他人发举与念。<a id="a-Pj"></a>他应教汝发举与念。<a id="a-Pk"></a>请他者。<a id="a-Pl"></a>彼善方便巧说法者。<a id="a-Pm"></a>众所知识增上爱敬。<a id="a-Pn"></a>劝请说法成熟众生。<a id="a-Po"></a>俱者。<a id="a-Pp"></a>谓自作劝他。<a id="a-Pq"></a>二俱成熟。<a id="a-Pr"></a>此二十七种方便成熟。<a id="a-Ps"></a>彼六种成熟。<a id="a-Pt"></a>分别具足。<a id="a-Pu"></a>所谓诸根成熟。<a id="a-Pv"></a>善根成熟。<a id="a-Pw"></a>智慧成熟。<a id="a-Px"></a>下中上成熟。</p>
  <p id="aPy">人成熟者。<a id="a-Pz"></a>略说六种。<a id="a-Q0"></a>菩萨住于六地成熟众生。<a id="a-Q1"></a>谓住解行地菩萨行解行住。<a id="a-Q2"></a>净心地菩萨行净心。<a id="a-Q3"></a>住行道迹地菩萨行道迹。<a id="a-Q4"></a>住决定地菩萨住决定住决定行地菩萨行决定行。<a id="a-Q5"></a>住究竟地菩萨到究竟。<a id="a-Q6"></a>无种性处人。<a id="a-Q7"></a>善趣成熟。<a id="a-Q8"></a>数退数进。<a id="a-Q9"></a>有种性处人。<a id="a-QA"></a>令得成熟。<a id="a-QB"></a>无有退失。<a id="a-QC"></a>数数增进。</p>
  <p id="aQD">人相成熟者。<a id="a-QE"></a>本习声闻。<a id="a-QF"></a>住下成熟者。<a id="a-QG"></a>下欲下方便未离恶趣。<a id="a-QH"></a>于现法中不得沙门果。<a id="a-QI"></a>于现法中不得涅槃。<a id="a-QJ"></a>住中成熟者。<a id="a-QK"></a>中欲中方便不堕恶趣。<a id="a-QL"></a>于现法中得沙门果。<a id="a-QM"></a>不得涅槃。<a id="a-QN"></a>住上成熟者。<a id="a-QO"></a>上欲上方便不堕恶趣。<a id="a-QP"></a>于现法中得沙门果及般涅槃。<a id="a-QQ"></a>住上成熟者。<a id="a-QR"></a>上欲上方便。<a id="a-QS"></a>于现法中得沙门果及般涅槃。<a id="a-QT"></a>成辟支佛如声闻。<a id="a-QU"></a>何以故。<a id="a-QV"></a>道同声闻故。<a id="a-QW"></a>胜声闻者。<a id="a-QX"></a>谓最后身无师自悟。<a id="a-QY"></a>本习力故。<a id="a-QZ"></a>修三十七品断一切结。<a id="a-Qa"></a>得阿罗汉证。<a id="a-Qb"></a>故名缘觉。<a id="a-Qc"></a>又菩萨住解行地者当知下成熟。<a id="a-Qd"></a>净心地者中成熟。<a id="a-Qe"></a>决定究竟者上成熟住下成熟菩萨。<a id="a-Qf"></a>下欲下方便未离恶趣。<a id="a-Qg"></a>当知是第一阿僧祇满。<a id="a-Qh"></a>炽然不动。<a id="a-Qi"></a>快净道品悉不成就。<a id="a-Qj"></a>住中成熟菩萨。<a id="a-Qk"></a>中欲中方便不堕恶趣。<a id="a-Ql"></a>第二阿僧祇满。<a id="a-Qm"></a>炽然不动。<a id="a-Qn"></a>道品成就快净不成就。<a id="a-Qo"></a>住上成熟菩萨。<a id="a-Qp"></a>上欲上方便不堕恶趣。<a id="a-Qq"></a>第三阿僧祇满炽然不动。<a id="a-Qr"></a>快净道品一切成熟。<a id="a-Qs"></a>其性淳厚具足炽然。<a id="a-Qt"></a>增上妙果增上福利。<a id="a-Qu"></a>故名炽然。<a id="a-Qv"></a>不还不退坚固升进。<a id="a-Qw"></a>故名不动。<a id="a-Qx"></a>于菩萨地清净无上。<a id="a-Qy"></a>故名快净。</p>
  <p id="aQz">彼中财利成熟。<a id="a-R0"></a>神足成熟。<a id="a-R1"></a>隐覆说法成熟。<a id="a-R2"></a>下方便成熟。<a id="a-R3"></a>闻惠成熟。<a id="a-R4"></a>此五种成熟。<a id="a-R5"></a>久远修习犹尚为下。<a id="a-R6"></a>况复近修。<a id="a-R7"></a>余一切成熟事。<a id="a-R8"></a>一一三种说。<a id="a-R9"></a>谓下下下中下上。<a id="a-RA"></a>中下中中中上。<a id="a-RB"></a>上下上中上上。<a id="a-RC"></a>如是等下中上分别。<a id="a-RD"></a>则有无量成熟。<a id="a-RE"></a>当知诸佛菩萨成熟众生。<a id="a-RF"></a>彼菩萨于此成熟事。<a id="a-RG"></a>如所说自熟。<a id="a-RH"></a>佛法诸根成熟。<a id="a-RI"></a>善根成熟。<a id="a-RJ"></a>智慧成熟。<a id="a-RK"></a>下中上行成熟。<a id="a-RL"></a>以三乘法。<a id="a-RM"></a>成熟众生。</p>
 </body>
</html>