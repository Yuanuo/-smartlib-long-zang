<!doctype html>
<html id="z3IBUtElW" data-ver="1744">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘律">
  <meta period="姚秦">
 </head>
 <body>
  <h1 id="a1">佛藏经卷第三</h1>
  <h2 id="a2">净法品第六</h2>
  <p id="a3">佛告舍利弗：<a id="a-4"></a>“昔迦葉佛豫记我言：<a id="a-5"></a>‘释迦牟尼佛多受供养故，<a id="a-6"></a>法当疾灭！<a id="a-7"></a>’舍利弗，<a id="a-8"></a>我法实以多供养故，<a id="a-9"></a>后当疾灭。<a id="a-A"></a>’</p>
  <p id="aB">“舍利弗，<a id="a-C"></a>譬如贫人得大宝藏，<a id="a-D"></a>心则大乐。<a id="a-E"></a>如是，<a id="a-F"></a>舍利弗，<a id="a-G"></a>未来世中多有比丘，<a id="a-H"></a>亲近白衣受其供养，<a id="a-I"></a>渐相狎习而与执事，<a id="a-J"></a>心便欢喜以为悦乐，<a id="a-K"></a>犹如贫人得大宝藏。<a id="a-L"></a>如是痴人，<a id="a-M"></a>贵于世利，<a id="a-N"></a>世乐奴仆。<a id="a-O"></a>若见比丘多人供养，<a id="a-P"></a>心便谓之得阿罗汉，<a id="a-Q"></a>见少知识便谓恶人。<a id="a-R"></a>如是比丘，<a id="a-S"></a>为利养故舍上佛道，<a id="a-T"></a>随所乐者即成其事。<a id="a-U"></a>舍利弗，<a id="a-V"></a>如来于今为是痴人说如是等经。<a id="a-W"></a>何以故？<a id="a-X"></a>破戒比丘闻说是经，<a id="a-Y"></a>则生悔心当还持戒，<a id="a-Z"></a>不作大贼受他供养。<a id="a-a"></a>舍利弗，<a id="a-b"></a>若有比丘得闻是经，<a id="a-c"></a>心不清净不喜不乐，<a id="a-d"></a>是则名为弊恶比丘。<a id="a-e"></a>何以故？<a id="a-f"></a>舍利弗，<a id="a-g"></a>净戒比丘无法不乐，<a id="a-h"></a>若说布施、<a id="a-i"></a>若说持戒、<a id="a-j"></a>若说忍辱、<a id="a-k"></a>若说精进、<a id="a-l"></a>若说禅定、<a id="a-m"></a>若说智慧、<a id="a-n"></a>若说如是厌畏经法，<a id="a-o"></a>心皆喜乐。</p>
  <p id="ap">“舍利弗，<a id="a-q"></a>有三种人，<a id="a-r"></a>闻说是经，<a id="a-s"></a>心则忧恼。<a id="a-t"></a>何等为三？<a id="a-u"></a>一者、<a id="a-v"></a>破戒比丘，<a id="a-w"></a>二者、<a id="a-x"></a>增上慢人，<a id="a-y"></a>三者、<a id="a-z"></a>不净说法。<a id="a-10"></a>复有三种人，<a id="a-11"></a>闻如是经，<a id="a-12"></a>心则忧恼。<a id="a-13"></a>何等为三？<a id="a-14"></a>一者、<a id="a-15"></a>人见，<a id="a-16"></a>二者、<a id="a-17"></a>命见，<a id="a-18"></a>三者、<a id="a-19"></a>我见。<a id="a-1A"></a>舍利弗，<a id="a-1B"></a>我今明了告汝，<a id="a-1C"></a>如好善知识，<a id="a-1D"></a>以慈愍心为人求利、<a id="a-1E"></a>求乐、<a id="a-1F"></a>求安隐。<a id="a-1G"></a>汝等一心听受我语，<a id="a-1H"></a>常求善利，<a id="a-1I"></a>心勿放逸。<a id="a-1J"></a>舍利弗，<a id="a-1K"></a>不净说法者，<a id="a-1L"></a>有五过失。<a id="a-1M"></a>何等为五？<a id="a-1N"></a>一者、<a id="a-1O"></a>自言尽知佛法；<a id="a-1P"></a>二者、<a id="a-1Q"></a>说佛经时，<a id="a-1R"></a>出诸经中相违过失；<a id="a-1S"></a>三者、<a id="a-1T"></a>于诸法中心疑不信；<a id="a-1U"></a>四者、<a id="a-1V"></a>自以所知非他经法；<a id="a-1W"></a>五者、<a id="a-1X"></a>以利养故为人说法。<a id="a-1Y"></a>舍利弗，<a id="a-1Z"></a>如是说者，<a id="a-1a"></a>我说此人当堕地狱，<a id="a-1b"></a>不至涅槃。</p>
  <p id="a1c">“复次，<a id="a-1d"></a>舍利弗，<a id="a-1e"></a>说法比丘处在大众，<a id="a-1f"></a>信乐法者为敷高座，<a id="a-1g"></a>舍佛正法，<a id="a-1h"></a>而说外道严饰文辞。<a id="a-1i"></a>我久勤苦求是法宝，<a id="a-1j"></a>而此恶人舍置不说，<a id="a-1k"></a>但以经中相违语义，<a id="a-1l"></a>互相是非不顺正法，<a id="a-1m"></a>于圣法中高心自大，<a id="a-1n"></a>随意而说为求利养。<a id="a-1o"></a>舍利弗，<a id="a-1p"></a>若比丘说法杂外道义，<a id="a-1q"></a>有善比丘勤求道者，<a id="a-1r"></a>应从坐去。<a id="a-1s"></a>何以故？<a id="a-1t"></a>舍利弗，<a id="a-1u"></a>有信白衣敷置高座，<a id="a-1v"></a>不应演说外道语义。<a id="a-1w"></a>若不去者，<a id="a-1x"></a>非善比丘，<a id="a-1y"></a>亦复不名随佛教者。<a id="a-1z"></a>舍利弗，<a id="a-20"></a>说法甚难！<a id="a-21"></a>如是说者，<a id="a-22"></a>我说此人名为外道，<a id="a-23"></a>尼犍弟子，<a id="a-24"></a>非佛弟子。<a id="a-25"></a>是说法者命终之后，<a id="a-26"></a>当生尼犍子道。<a id="a-27"></a>何等是尼犍子道？<a id="a-28"></a>邪见是尼犍子道。<a id="a-29"></a>何等为邪见？<a id="a-2A"></a>谓是地狱、<a id="a-2B"></a>畜生、<a id="a-2C"></a>饿鬼。<a id="a-2D"></a>何以故？<a id="a-2E"></a>舍利弗，<a id="a-2F"></a>身未证法而在高座，<a id="a-2G"></a>身自不知而教人者，<a id="a-2H"></a>必堕地狱。<a id="a-2I"></a>舍利弗，<a id="a-2J"></a>如是因缘如来悉知，<a id="a-2K"></a>我诸弟子，<a id="a-2L"></a>以种种门、<a id="a-2M"></a>种种因缘、<a id="a-2N"></a>种种诸见，<a id="a-2O"></a>灭我正法。<a id="a-2P"></a>舍利弗，<a id="a-2Q"></a>若有众生，<a id="a-2R"></a>闻如是经第一义空无所有法，<a id="a-2S"></a>心欢喜者，<a id="a-2T"></a>当知是人真我弟子。</p>
  <p id="a2U">“舍利弗，<a id="a-2V"></a>过去世有五百盲人行于道路，<a id="a-2W"></a>到一大城饥渴乏极，<a id="a-2X"></a>令一盲人在外守物，<a id="a-2Y"></a>余者入城乞索饮食。<a id="a-2Z"></a>未久之间有一诳人，<a id="a-2a"></a>至守物者所语言：<a id="a-2b"></a>‘咄人！<a id="a-2c"></a>何以独住？<a id="a-2d"></a>’答言：<a id="a-2e"></a>‘我有多伴入城乞食。<a id="a-2f"></a>’诳人语言：<a id="a-2g"></a>‘汝为知不？<a id="a-2h"></a>彼间大施衣食璎珞花香杂物，<a id="a-2i"></a>随意可得。<a id="a-2j"></a>汝若须者，<a id="a-2k"></a>将汝诣彼！<a id="a-2l"></a>’答言：<a id="a-2m"></a>‘可尔。<a id="a-2n"></a>’诳人将盲小离本处，<a id="a-2o"></a>尽夺其物。<a id="a-2p"></a>诸盲乞食得已而还，<a id="a-2q"></a>诳人复语诸盲人言：<a id="a-2r"></a>‘汝等得值大会施不？<a id="a-2s"></a>’答言：<a id="a-2t"></a>‘不值。<a id="a-2u"></a>’诳人语言：<a id="a-2v"></a>‘汝等所得可置于此，<a id="a-2w"></a>我将汝等诣大施会。<a id="a-2x"></a>’诸盲尽共留物一处，<a id="a-2y"></a>随诳人去。<a id="a-2z"></a>诳人尽将五百盲人临大深坑，<a id="a-30"></a>而语之言：<a id="a-31"></a>‘此地平好，<a id="a-32"></a>有大施会，<a id="a-33"></a>汝等各可回面东行受他施物。<a id="a-34"></a>’即便一时堕坑而死。<a id="a-35"></a>舍利弗，<a id="a-36"></a>当来比丘好读外经，<a id="a-37"></a>当说法时，<a id="a-38"></a>庄校文辞令众欢乐。<a id="a-39"></a>恶魔尔时助惑众人障碍善法，<a id="a-3A"></a>若有贪著音声语言巧饰文辞，<a id="a-3B"></a>若复有人好读外道经者，<a id="a-3C"></a>魔皆迷惑令心安隐。<a id="a-3D"></a>若有比丘修佛法者令生疑惑，<a id="a-3E"></a>咸使众人不复供养。<a id="a-3F"></a>或有比丘若二若三已读佛经，<a id="a-3G"></a>便使令求外道经法先自看者，<a id="a-3H"></a>赞言善好。<a id="a-3I"></a>是诸人等，<a id="a-3J"></a>为魔所惑覆障慧眼，<a id="a-3K"></a>深贪利养看诸外书，<a id="a-3L"></a>犹如群盲为诳所欺，<a id="a-3M"></a>皆使令堕深坑而死。<a id="a-3N"></a>舍利弗，<a id="a-3O"></a>诸生盲人即是比丘，<a id="a-3P"></a>舍佛无上道求外道经书；<a id="a-3Q"></a>诳人是恶魔；<a id="a-3R"></a>深坑是邪道。<a id="a-3S"></a>舍利弗，<a id="a-3T"></a>如群盲人舍所得物，<a id="a-3U"></a>欲诣大施而堕深坑；<a id="a-3V"></a>我诸弟子亦复如是，<a id="a-3W"></a>舍粗衣食而逐大施求好供养，<a id="a-3X"></a>以世利故失大智慧，<a id="a-3Y"></a>而堕深坑阿鼻地狱。</p>
  <p id="a3Z">“复次，<a id="a-3a"></a>舍利弗，<a id="a-3b"></a>不净说法者，<a id="a-3c"></a>不知如来随宜意趣，<a id="a-3d"></a>自不善解而为人说。<a id="a-3e"></a>是人现世得五过失，<a id="a-3f"></a>余人不知，<a id="a-3g"></a>唯得天眼比丘，<a id="a-3h"></a>及诸天所知。<a id="a-3i"></a>何等为五？<a id="a-3j"></a>一、<a id="a-3k"></a>说法时，<a id="a-3l"></a>心怀怖畏恐人难我；<a id="a-3m"></a>二、<a id="a-3n"></a>内怀忧怖，<a id="a-3o"></a>而外为他说；<a id="a-3p"></a>三、<a id="a-3q"></a>是凡夫无有真智；<a id="a-3r"></a>四、<a id="a-3s"></a>所说不净，<a id="a-3t"></a>但有言辞；<a id="a-3u"></a>五、<a id="a-3v"></a>言无次第，<a id="a-3w"></a>处处抄撮，<a id="a-3x"></a>是故在众心怀恐怖。<a id="a-3y"></a>如是凡夫，<a id="a-3z"></a>无有智慧，<a id="a-40"></a>心无决定，<a id="a-41"></a>但以憍慢微小因缘求于名闻，<a id="a-42"></a>疑悔在心而为人说。<a id="a-43"></a>是人长夜自受贪欲、<a id="a-44"></a>嗔恚、<a id="a-45"></a>愚痴毒箭。<a id="a-46"></a>何以故？<a id="a-47"></a>舍利弗，<a id="a-48"></a>是人不能定知诸法而为他说，<a id="a-49"></a>心不喜乐，<a id="a-4A"></a>若乐速失。<a id="a-4B"></a>舍利弗，<a id="a-4C"></a>我知不净说法有此过咎，<a id="a-4D"></a>不得正道。<a id="a-4E"></a>是事一切比丘不知，<a id="a-4F"></a>诸天不知，<a id="a-4G"></a>唯我乃知。<a id="a-4H"></a>复有不净说法比丘，<a id="a-4I"></a>不解如来随宜所说，<a id="a-4J"></a>而为他人说。<a id="a-4K"></a>诸经中无我、<a id="a-4L"></a>无人、<a id="a-4M"></a>无众生、<a id="a-4N"></a>无寿命，<a id="a-4O"></a>而是人自以论辞说言有我、<a id="a-4P"></a>有人、<a id="a-4Q"></a>有众生、<a id="a-4R"></a>有寿命，<a id="a-4S"></a>即为谤佛、<a id="a-4T"></a>谤法、<a id="a-4U"></a>谤僧。<a id="a-4V"></a>谤三宝罪，<a id="a-4W"></a>诸天世人所不能知，<a id="a-4X"></a>唯佛乃知。<a id="a-4Y"></a>舍利弗，<a id="a-4Z"></a>是人亦名不净说法。<a id="a-4a"></a>我知其过，<a id="a-4b"></a>诸神通者及诸天众皆不能知，<a id="a-4c"></a>唯佛乃知。<a id="a-4d"></a>舍利弗，<a id="a-4e"></a>我今为汝譬喻解说。<a id="a-4f"></a>若人不知佛道义相，<a id="a-4g"></a>而为他人不净说法，<a id="a-4h"></a>此人成就几不善事？<a id="a-4i"></a>舍利弗，<a id="a-4j"></a>于意云何？<a id="a-4k"></a>阎浮提众生，<a id="a-4l"></a>宁为多不？<a id="a-4m"></a>”</p>
  <p id="a4n">“甚多，<a id="a-4o"></a>世尊！<a id="a-4p"></a>”</p>
  <p id="a4q">“舍利弗，<a id="a-4r"></a>若有恶人尽夺其命，<a id="a-4s"></a>是人得罪，<a id="a-4t"></a>宁为多不？<a id="a-4u"></a>”</p>
  <p id="a4v">“甚多，<a id="a-4w"></a>世尊！<a id="a-4x"></a>”</p>
  <p id="a4y">“如是痴人不知佛道，<a id="a-4z"></a>而为他人不净说法，<a id="a-50"></a>罪多于此。<a id="a-51"></a>何以故？<a id="a-52"></a>是人不净说法，<a id="a-53"></a>破无上佛道，<a id="a-54"></a>亦谤过去、<a id="a-55"></a>未来、<a id="a-56"></a>今佛。<a id="a-57"></a>何以故？<a id="a-58"></a>舍利弗，<a id="a-59"></a>若有过去诸佛，<a id="a-5A"></a>说一切法皆毕竟空，<a id="a-5B"></a>无我、<a id="a-5C"></a>无人、<a id="a-5D"></a>无众生、<a id="a-5E"></a>无寿者、<a id="a-5F"></a>无命者。<a id="a-5G"></a>舍利弗，<a id="a-5H"></a>未来诸佛说一切法亦毕竟空，<a id="a-5I"></a>无我、<a id="a-5J"></a>无人、<a id="a-5K"></a>无众生、<a id="a-5L"></a>无寿者、<a id="a-5M"></a>无命者。<a id="a-5N"></a>舍利弗，<a id="a-5O"></a>今现在十方恒河沙世界诸佛，<a id="a-5P"></a>说一切法亦毕竟空，<a id="a-5Q"></a>无我、<a id="a-5R"></a>无人、<a id="a-5S"></a>无众生、<a id="a-5T"></a>无寿者、<a id="a-5U"></a>无命者。<a id="a-5V"></a>舍利弗，<a id="a-5W"></a>是名诸佛无上之法，<a id="a-5X"></a>谓一切法无有体性，<a id="a-5Y"></a>无所得空，<a id="a-5Z"></a>本性寂灭，<a id="a-5a"></a>无生无灭，<a id="a-5b"></a>无有性相自相皆空。<a id="a-5c"></a>如来但为断诸忆想分别故说，<a id="a-5d"></a>而诸佛菩提无有分别。</p>
  <p id="a5e">“舍利弗，<a id="a-5f"></a>何等为分别？<a id="a-5g"></a>谓分别者，<a id="a-5h"></a>我见、<a id="a-5i"></a>人见、<a id="a-5j"></a>众生见、<a id="a-5k"></a>寿见、<a id="a-5l"></a>命见、<a id="a-5m"></a>断见、<a id="a-5n"></a>常见。<a id="a-5o"></a>凡夫成就是诸分别。<a id="a-5p"></a>若人无有如是分别，<a id="a-5q"></a>能悉了知一切法空，<a id="a-5r"></a>无我、<a id="a-5s"></a>无人、<a id="a-5t"></a>无众生、<a id="a-5u"></a>无寿者、<a id="a-5v"></a>无命者；<a id="a-5w"></a>如是念时，<a id="a-5x"></a>心得欢喜，<a id="a-5y"></a>闻第一义空不惊不畏，<a id="a-5z"></a>是人则知五阴虚妄无有真实，<a id="a-60"></a>知十二入、<a id="a-61"></a>十八界虚妄无有真实；<a id="a-62"></a>是人亦不分别涅槃，<a id="a-63"></a>不念涅槃，<a id="a-64"></a>不言我能念涅槃，<a id="a-65"></a>以法得寂灭而不分别，<a id="a-66"></a>是法所寂灭处亦不分别亦复不得。<a id="a-67"></a>舍利弗，<a id="a-68"></a>是名顺忍。<a id="a-69"></a>是人于是顺忍第一义中，<a id="a-6A"></a>亦不得自相。<a id="a-6B"></a>舍利弗，<a id="a-6C"></a>何等是顺忍相？<a id="a-6D"></a>所谓无相是顺忍相。</p>
  <p id="a6E">“舍利弗，<a id="a-6F"></a>于意云何？<a id="a-6G"></a>若人于此顺忍尚不得相，<a id="a-6H"></a>是人若得我相、<a id="a-6I"></a>人相、<a id="a-6J"></a>众生相、<a id="a-6K"></a>寿相、<a id="a-6L"></a>命相者，<a id="a-6M"></a>无有是处！<a id="a-6N"></a>若人成就如是智慧，<a id="a-6O"></a>应受供养是名佛子，<a id="a-6P"></a>是名入不住定。<a id="a-6Q"></a>舍利弗，<a id="a-6R"></a>是名佛法第一义门，<a id="a-6S"></a>谓无忆想分别无此无彼。<a id="a-6T"></a>而是痴人在大众中说于邪见，<a id="a-6U"></a>自以忆想分别教人：<a id="a-6V"></a>此是佛法，<a id="a-6W"></a>此是圣道。<a id="a-6X"></a>如是痴人，<a id="a-6Y"></a>则为诽谤过去、<a id="a-6Z"></a>未来、<a id="a-6a"></a>现在诸佛。<a id="a-6b"></a>如是痴人，<a id="a-6c"></a>名恶知识，<a id="a-6d"></a>不名善知识。<a id="a-6e"></a>舍利弗，<a id="a-6f"></a>怨虽夺命，<a id="a-6g"></a>但失一身，<a id="a-6h"></a>如是痴人不净说法，<a id="a-6i"></a>千万亿劫为诸众生作大衰恼。<a id="a-6j"></a>是人痴冥覆佛菩提本心，<a id="a-6k"></a>贪著还复炽盛相续不断，<a id="a-6l"></a>以贪著故往来五道，<a id="a-6m"></a>无善迳路生死不断。<a id="a-6n"></a>是故，<a id="a-6o"></a>舍利弗，<a id="a-6p"></a>不净说法者得罪极多，<a id="a-6q"></a>亦为众生作恶知识，<a id="a-6r"></a>亦谤过去、<a id="a-6s"></a>未来、<a id="a-6t"></a>今佛。</p>
  <p id="a6u">“舍利弗，<a id="a-6v"></a>置此阎浮提众生，<a id="a-6w"></a>若人悉夺三千大千世界众生命，<a id="a-6x"></a>不净说法罪多于此！<a id="a-6y"></a>何以故？<a id="a-6z"></a>是人皆破诸佛阿耨多罗三藐三菩提，<a id="a-70"></a>为助魔事，<a id="a-71"></a>亦使众生于百千万世受诸衰恼，<a id="a-72"></a>但能作缚不能令解。<a id="a-73"></a>当知是人于诸众生为恶知识，<a id="a-74"></a>为是妄语，<a id="a-75"></a>于大众中谤毁诸佛，<a id="a-76"></a>以是因缘堕大地狱；<a id="a-77"></a>教多众生以邪见事，<a id="a-78"></a>是故名为恶邪见者。<a id="a-79"></a>舍利弗，<a id="a-7A"></a>我见、<a id="a-7B"></a>人见、<a id="a-7C"></a>众生见者多堕邪见，<a id="a-7D"></a>断灭见者多疾得道。<a id="a-7E"></a>何以故？<a id="a-7F"></a>是易舍故。<a id="a-7G"></a>是故当知，<a id="a-7H"></a>是人宁自以利刀割舌，<a id="a-7I"></a>不应众中不净说法。</p>
  <p data-pb></p>
  <h2 id="a7J">往古品第七</h2>
  <p id="a7K">佛告舍利弗：<a id="a-7L"></a>“过去久远无量无边不可思议阿僧祇劫，<a id="a-7M"></a>尔时有佛，<a id="a-7N"></a>号大庄严如来、<a id="a-7O"></a>应、<a id="a-7P"></a>正遍知、<a id="a-7Q"></a>明行足、<a id="a-7R"></a>善逝、<a id="a-7S"></a>世间解、<a id="a-7T"></a>无上士、<a id="a-7U"></a>调御丈夫、<a id="a-7V"></a>天人师、<a id="a-7W"></a>佛世尊。<a id="a-7X"></a>其佛寿命六十八百万亿岁，<a id="a-7Y"></a>有六十八百万亿大弟子众。<a id="a-7Z"></a>其佛灭后舍利流布，<a id="a-7a"></a>如我灭后无有异也。<a id="a-7b"></a>正法住世亦五百岁，<a id="a-7c"></a>如我灭后无有异也。<a id="a-7d"></a>其佛灭后大弟子众，<a id="a-7e"></a>于中一日有百比丘入涅槃者，<a id="a-7f"></a>二百、<a id="a-7g"></a>三百、<a id="a-7h"></a>四百、<a id="a-7i"></a>五百入涅槃者，<a id="a-7j"></a>一日之中或有十万亿比丘入涅槃者；<a id="a-7k"></a>如是展转，<a id="a-7l"></a>其佛所有多知多识大神通众，<a id="a-7m"></a>三月之中皆入涅槃。<a id="a-7n"></a>舍利弗，<a id="a-7o"></a>大庄严佛正法流布，<a id="a-7p"></a>多诸天人所共供养。</p>
  <p id="a7q">“舍利弗，<a id="a-7r"></a>大庄严佛及大弟子灭度之后，<a id="a-7s"></a>渐多有人知沙门法，<a id="a-7t"></a>安隐快乐出家学道，<a id="a-7u"></a>而不能知佛所演说甚深诸经无等空义，<a id="a-7v"></a>多为恶魔之所迷惑。<a id="a-7w"></a>时说法者，<a id="a-7x"></a>心不决定，<a id="a-7y"></a>说不清净，<a id="a-7z"></a>说有我、<a id="a-80"></a>人、<a id="a-81"></a>众生、<a id="a-82"></a>寿命，<a id="a-83"></a>不说一切诸法空寂。<a id="a-84"></a>其佛灭度百岁之后，<a id="a-85"></a>诸弟子众分为五部：<a id="a-86"></a>一名、<a id="a-87"></a>普事，<a id="a-88"></a>二名、<a id="a-89"></a>苦岸，<a id="a-8A"></a>三名、<a id="a-8B"></a>萨和多，<a id="a-8C"></a>四名、<a id="a-8D"></a>将去，<a id="a-8E"></a>五名、<a id="a-8F"></a>跋难陀。<a id="a-8G"></a>舍利弗，<a id="a-8H"></a>此普事比丘、<a id="a-8I"></a>苦岸比丘、<a id="a-8J"></a>萨和多比丘、<a id="a-8K"></a>将去比丘、<a id="a-8L"></a>跋难陀比丘，<a id="a-8M"></a>是五比丘为大众师。<a id="a-8N"></a>其普事者，<a id="a-8O"></a>知佛所说真实空义无所得法；<a id="a-8P"></a>余四比丘皆随邪道，<a id="a-8Q"></a>多说有我，<a id="a-8R"></a>多说有人。<a id="a-8S"></a>舍利弗，<a id="a-8T"></a>普事比丘为四部所轻，<a id="a-8U"></a>无有势力，<a id="a-8V"></a>多人恶贱。<a id="a-8W"></a>四恶比丘多教人众以邪见道，<a id="a-8X"></a>于佛法中不相恭敬，<a id="a-8Y"></a>相违逆故以灭佛法。</p>
  <p id="a8Z">“舍利弗，<a id="a-8a"></a>若有人知普事比丘所说空法信受不逆，<a id="a-8b"></a>我知此人曾于先世供养五千佛，<a id="a-8c"></a>有六十八亿那由他人已入涅槃。<a id="a-8d"></a>何以故？<a id="a-8e"></a>舍利弗，<a id="a-8f"></a>此人于过去世诸佛所种诸善根，<a id="a-8g"></a>修习无所得空法应入涅槃。<a id="a-8h"></a>舍利弗，<a id="a-8i"></a>是苦岸比丘、<a id="a-8j"></a>一切有比丘、<a id="a-8k"></a>将去比丘、<a id="a-8l"></a>跋难陀比丘，<a id="a-8m"></a>皆计有所得，<a id="a-8n"></a>说有我、<a id="a-8o"></a>人、<a id="a-8p"></a>众生、<a id="a-8q"></a>寿命，<a id="a-8r"></a>徒众炽盛。<a id="a-8s"></a>是四恶人多令在家出家住于邪见，<a id="a-8t"></a>舍第一义无所有毕竟空法，<a id="a-8u"></a>贪乐外道尼犍子论。<a id="a-8v"></a>舍利弗，<a id="a-8w"></a>是四恶人，<a id="a-8x"></a>所有在家出家弟子，<a id="a-8y"></a>常相随逐，<a id="a-8z"></a>乃至法尽。<a id="a-90"></a>舍利弗，<a id="a-91"></a>是中有人，<a id="a-92"></a>知非法事受以为法，<a id="a-93"></a>勤心行之，<a id="a-94"></a>犹尚不得顺忍，<a id="a-95"></a>况得须陀洹果？<a id="a-96"></a>是人犹尚不作消供养事，<a id="a-97"></a>何况能生顺忍？</p>
  <p id="a98">“舍利弗，<a id="a-99"></a>尔时在家出家弟子，<a id="a-9A"></a>多堕恶道，<a id="a-9B"></a>不至善道。<a id="a-9C"></a>是诸恶人灭佛正法，<a id="a-9D"></a>亦与多人大衰恼事。<a id="a-9E"></a>又是恶人命终之后，<a id="a-9F"></a>堕阿鼻地狱，<a id="a-9G"></a>仰卧九百万亿岁，<a id="a-9H"></a>伏卧九百万亿岁，<a id="a-9I"></a>左胁卧九百万亿岁，<a id="a-9J"></a>右胁卧九百万亿岁，<a id="a-9K"></a>于热铁上烧然燋烂。<a id="a-9L"></a>是中退死更生炙地狱、<a id="a-9M"></a>大炙地狱、<a id="a-9N"></a>活地狱、<a id="a-9O"></a>黑绳地狱，<a id="a-9P"></a>皆如上岁数受诸苦恼。<a id="a-9Q"></a>于黑绳地狱死，<a id="a-9R"></a>还生阿鼻大地狱中。<a id="a-9S"></a>舍利弗，<a id="a-9T"></a>以是因缘，<a id="a-9U"></a>若在家出家亲近此人，<a id="a-9V"></a>及善知识并诸檀越，<a id="a-9W"></a>凡有六百四万亿人，<a id="a-9X"></a>与此四师俱生俱死，<a id="a-9Y"></a>在大地狱受诸烧煮。<a id="a-9Z"></a>如是，<a id="a-9a"></a>舍利弗，<a id="a-9b"></a>是人所有善知识家、<a id="a-9c"></a>诸檀越家，<a id="a-9d"></a>弟子诸师随顺行者，<a id="a-9e"></a>凡在其数皆生地狱。</p>
  <p id="a9f">“舍利弗，<a id="a-9g"></a>汝等不能知其多少，<a id="a-9h"></a>唯有如来乃能知之。<a id="a-9i"></a>与此恶人堕大地狱俱生俱死，<a id="a-9j"></a>凡有六百四万亿人，<a id="a-9k"></a>如是展转一劫受苦，<a id="a-9l"></a>大劫将烧故在地狱。<a id="a-9m"></a>何以故？<a id="a-9n"></a>舍利弗，<a id="a-9o"></a>破诸如来阿耨多罗三藐三菩提，<a id="a-9p"></a>其罪甚重不为轻也！<a id="a-9q"></a>大劫若烧，<a id="a-9r"></a>是四恶人及六百四万亿人从此阿鼻大地狱中，<a id="a-9s"></a>转生他方在大地狱。<a id="a-9t"></a>何以故？<a id="a-9u"></a>舍利弗，<a id="a-9v"></a>重罪具足其报不少！<a id="a-9w"></a>在于他方无数百千万亿那由他岁受大苦恼，<a id="a-9x"></a>世界还生，<a id="a-9y"></a>是四罪人及六百四万亿人，<a id="a-9z"></a>并及余人罪未毕者，<a id="a-A0"></a>于彼命终还生此间大地狱中。</p>
  <p id="aA1">“舍利弗，<a id="a-A2"></a>是四罪人及六百四万亿众生，<a id="a-A3"></a>久久虽免地狱苦恼得生人中，<a id="a-A4"></a>于五百世从生而盲，<a id="a-A5"></a>然后得值一切明佛如来、<a id="a-A6"></a>应供、<a id="a-A7"></a>正遍知、<a id="a-A8"></a>明行足、<a id="a-A9"></a>善逝、<a id="a-AA"></a>世间解、<a id="a-AB"></a>无上士、<a id="a-AC"></a>调御丈夫、<a id="a-AD"></a>天人师、<a id="a-AE"></a>佛世尊。<a id="a-AF"></a>舍利弗，<a id="a-AG"></a>一切明佛声闻弟子一亿那由他。<a id="a-AH"></a>尔时人民身长三百九十六肘，<a id="a-AI"></a>佛身一倍，<a id="a-AJ"></a>常光圆照十万亿由旬。<a id="a-AK"></a>舍利弗，<a id="a-AL"></a>是人于一切明佛法中出家，<a id="a-AM"></a>十万亿岁勤行精进，<a id="a-AN"></a>如救头然不得顺忍，<a id="a-AO"></a>况得道果？<a id="a-AP"></a>何以故？<a id="a-AQ"></a>舍利弗，<a id="a-AR"></a>起破阿耨多罗三藐三菩提罪业因缘，<a id="a-AS"></a>法应当尔！<a id="a-AT"></a>命终之后还生阿鼻大地狱中，<a id="a-AU"></a>以先起重不善业因缘。</p>
  <p id="aAV">“舍利弗，<a id="a-AW"></a>是诸人等，<a id="a-AX"></a>如是展转乃至我今，<a id="a-AY"></a>于其中间得值九十九亿佛，<a id="a-AZ"></a>于诸佛所不得顺忍。<a id="a-Aa"></a>何以故？<a id="a-Ab"></a>佛说深经，<a id="a-Ac"></a>是人不信破坏违逆，<a id="a-Ad"></a>谤毁贤圣持戒比丘，<a id="a-Ae"></a>出其过恶，<a id="a-Af"></a>起破法业因缘，<a id="a-Ag"></a>法应当尔。<a id="a-Ah"></a>舍利弗，<a id="a-Ai"></a>汝且观之，<a id="a-Aj"></a>诽谤圣人，<a id="a-Ak"></a>不信圣语，<a id="a-Al"></a>受是无量无边苦恼不得解脱。<a id="a-Am"></a>舍利弗，<a id="a-An"></a>有诸众生起破法罪业违逆不信者，<a id="a-Ao"></a>其数无量，<a id="a-Ap"></a>于九十九亿佛所阿僧祇劫，<a id="a-Aq"></a>乃无一人入涅槃者。<a id="a-Ar"></a>舍利弗，<a id="a-As"></a>谁能破诸佛教不信违逆？<a id="a-At"></a>但凡夫愚痴及增上慢诸恶比丘，<a id="a-Au"></a>并诸不净说法比丘。<a id="a-Av"></a>何以故？<a id="a-Aw"></a>舍利弗，<a id="a-Ax"></a>是三种人不名行者，<a id="a-Ay"></a>不名得者。<a id="a-Az"></a>是人不信如来法故，<a id="a-B0"></a>毁谤违逆。</p>
  <p id="aB1">“舍利弗，<a id="a-B2"></a>若汝谓何者是苦岸比丘不净说法者？<a id="a-B3"></a>即调达痴人是。<a id="a-B4"></a>汝谓何者是一切有比丘不净说法者？<a id="a-B5"></a>即拘迦离比丘是。<a id="a-B6"></a>舍利弗，<a id="a-B7"></a>汝谓何者是将去比丘不净说法者？<a id="a-B8"></a>即迦罗比丘是。<a id="a-B9"></a>汝谓何者是跋难陀比丘不净说法者？<a id="a-BA"></a>即裸形沙门，<a id="a-BB"></a>波利摩陀是。<a id="a-BC"></a>舍利弗，<a id="a-BD"></a>汝谓尔时清净如实说诸佛菩提，<a id="a-BE"></a>利益无量众生者，<a id="a-BF"></a>即是富楼那弥多罗尼子。<a id="a-BG"></a>所说清净，<a id="a-BH"></a>诸随学者得值五千佛，<a id="a-BI"></a>有六十八亿那由他人皆已灭度。</p>
  <p id="aBJ">“舍利弗，<a id="a-BK"></a>若人实语，<a id="a-BL"></a>何者为是最上法师决了法义清净说者，<a id="a-BM"></a>当说富楼那是。<a id="a-BN"></a>舍利弗，<a id="a-BO"></a>富楼那定心决了，<a id="a-BP"></a>所说无难，<a id="a-BQ"></a>无有所疑而生论议。<a id="a-BR"></a>舍利弗，<a id="a-BS"></a>若人实说何者是一切因缘法师，<a id="a-BT"></a>当说富楼那是。<a id="a-BU"></a>舍利弗，<a id="a-BV"></a>富楼那世世所生，<a id="a-BW"></a>常为众生而作佛事，<a id="a-BX"></a>于九十亿诸佛法中，<a id="a-BY"></a>常作法师清净说法，<a id="a-BZ"></a>皆于诸佛所尽其形寿，<a id="a-Ba"></a>常修梵行清净说法。<a id="a-Bb"></a>舍利弗，<a id="a-Bc"></a>富楼那亦于六佛法中而作法师，<a id="a-Bd"></a>亦于我法作大法师，<a id="a-Be"></a>成阿罗汉，<a id="a-Bf"></a>心得解脱。<a id="a-Bg"></a>若人实说，<a id="a-Bh"></a>何人世世供养诸佛种诸善根，<a id="a-Bi"></a>当说富楼那是。<a id="a-Bj"></a>舍利弗，<a id="a-Bk"></a>富楼那于九十亿诸佛法中，<a id="a-Bl"></a>勤心求学决定议论，<a id="a-Bm"></a>有深智慧，<a id="a-Bn"></a>是故如来于诸法师说为第一。<a id="a-Bo"></a>舍利弗，<a id="a-Bp"></a>若我一日一夜称说富楼那功德不尽，<a id="a-Bq"></a>若过一日一夜亦复不尽。<a id="a-Br"></a>何以故？<a id="a-Bs"></a>富楼那法施，<a id="a-Bt"></a>无俗因缘，<a id="a-Bu"></a>不贪利养。<a id="a-Bv"></a>富楼那法师得四无碍智，<a id="a-Bw"></a>唯除如来，<a id="a-Bx"></a>诸世间中言辞义理无能胜者。</p>
  <p id="aBy">“舍利弗，<a id="a-Bz"></a>我今告汝，<a id="a-C0"></a>若人欲得阿耨多罗三藐三菩提为人说法，<a id="a-C1"></a>则得无量无边福德，<a id="a-C2"></a>亦能利益无量众生。<a id="a-C3"></a>舍利弗，<a id="a-C4"></a>若人破坏违逆不信是法者，<a id="a-C5"></a>则起无量重罪因缘。<a id="a-C6"></a>何以故？<a id="a-C7"></a>舍利弗，<a id="a-C8"></a>恶有恶报，<a id="a-C9"></a>善有善报。<a id="a-CA"></a>我以此故，<a id="a-CB"></a>今以是经嘱累于汝，<a id="a-CC"></a>当为四众广说分别。<a id="a-CD"></a>舍利弗，<a id="a-CE"></a>若闻是经，<a id="a-CF"></a>心信欢喜，<a id="a-CG"></a>即得无量无边福德。<a id="a-CH"></a>若闻不信，<a id="a-CI"></a>心不喜乐，<a id="a-CJ"></a>即得无量无边重罪。<a id="a-CK"></a>舍利弗，<a id="a-CL"></a>当知是人名为破戒比丘，<a id="a-CM"></a>若增上慢、<a id="a-CN"></a>不净说法者。<a id="a-CO"></a>舍利弗，<a id="a-CP"></a>若人违逆如是教者，<a id="a-CQ"></a>世世所生常盲无目。</p>
  <p id="aCR">“舍利弗，<a id="a-CS"></a>我今明了告汝，<a id="a-CT"></a>我今所说，<a id="a-CU"></a>非如陶师爱护坏器。<a id="a-CV"></a>我今分明广为四众，<a id="a-CW"></a>说第一义毕竟空法，<a id="a-CX"></a>坚固者在，<a id="a-CY"></a>不坚固者破。<a id="a-CZ"></a>何以故？<a id="a-Ca"></a>舍利弗，<a id="a-Cb"></a>佛得阿耨多罗三藐三菩提，<a id="a-Cc"></a>不为邪见恶人说法，<a id="a-Cd"></a>不为我见、<a id="a-Ce"></a>人见、<a id="a-Cf"></a>众生见、<a id="a-Cg"></a>寿命见者说法。<a id="a-Ch"></a>何以故？<a id="a-Ci"></a>是诸贪著皆名邪见。<a id="a-Cj"></a>舍利弗，<a id="a-Ck"></a>如是我见、<a id="a-Cl"></a>人见不得顺忍，<a id="a-Cm"></a>况得道果？<a id="a-Cn"></a>舍利弗，<a id="a-Co"></a>若我见、<a id="a-Cp"></a>人见、<a id="a-Cq"></a>众生见、<a id="a-Cr"></a>寿命见、<a id="a-Cs"></a>断见、<a id="a-Ct"></a>常见者，<a id="a-Cu"></a>能得顺忍，<a id="a-Cv"></a>能得道果，<a id="a-Cw"></a>无有是处。<a id="a-Cx"></a>是故，<a id="a-Cy"></a>舍利弗，<a id="a-Cz"></a>若人成就如是见者，<a id="a-D0"></a>于我法中我则不听受诸供养，<a id="a-D1"></a>是非行者，<a id="a-D2"></a>亦非得者，<a id="a-D3"></a>但于我法求自活命。</p>
  <p id="aD4">“舍利弗，<a id="a-D5"></a>我说外道欲入佛法，<a id="a-D6"></a>应试四月。<a id="a-D7"></a>何以故？<a id="a-D8"></a>诸外道人，<a id="a-D9"></a>多有我见、<a id="a-DA"></a>人见、<a id="a-DB"></a>众生见、<a id="a-DC"></a>寿命见、<a id="a-DD"></a>断见、<a id="a-DE"></a>常见。<a id="a-DF"></a>舍利弗，<a id="a-DG"></a>我诸弟子，<a id="a-DH"></a>无有我见、<a id="a-DI"></a>人见、<a id="a-DJ"></a>众生见、<a id="a-DK"></a>寿命见、<a id="a-DL"></a>断见、<a id="a-DM"></a>常见。<a id="a-DN"></a>我诸弟子，<a id="a-DO"></a>但说空无相无愿、<a id="a-DP"></a>无所得忍，<a id="a-DQ"></a>说识无所住。<a id="a-DR"></a>舍利弗，<a id="a-DS"></a>若有成就如是忍者，<a id="a-DT"></a>我听是人出家受戒，<a id="a-DU"></a>得受供养衣服、<a id="a-DV"></a>饮食、<a id="a-DW"></a>卧具、<a id="a-DX"></a>医药。<a id="a-DY"></a>若人无是忍者，<a id="a-DZ"></a>应先试之，<a id="a-Da"></a>先教令住诸法无我。<a id="a-Db"></a>舍利弗，<a id="a-Dc"></a>若于此忍心不欢喜，<a id="a-Dd"></a>闻说第一义空惊疑讥诃，<a id="a-De"></a>闻说我见心则欢喜，<a id="a-Df"></a>当知是人为魔所使，<a id="a-Dg"></a>若先外道。<a id="a-Dh"></a>舍利弗，<a id="a-Di"></a>智者于此不应生忧，<a id="a-Dj"></a>但于此人应生悲心。<a id="a-Dk"></a>何以故？<a id="a-Dl"></a>舍利弗，<a id="a-Dm"></a>若人成就如是恶者，<a id="a-Dn"></a>所获恶报说不可尽。<a id="a-Do"></a>当于此人生利益心，<a id="a-Dp"></a>教以诸法无我，<a id="a-Dq"></a>诸法空寂，<a id="a-Dr"></a>诸法无作，<a id="a-Ds"></a>无有受者。<a id="a-Dt"></a>是人若爱佛法，<a id="a-Du"></a>得闻是事心喜乐者，<a id="a-Dv"></a>其余空行比丘无所得者，<a id="a-Dw"></a>皆应示教利喜安慰其心，<a id="a-Dx"></a>为说诸法无所有空。<a id="a-Dy"></a>若闻惊畏，<a id="a-Dz"></a>应于众中语其和尚阿阇梨如经中说行空行者，<a id="a-E0"></a>又能了知诸法别相，<a id="a-E1"></a>我与为师，<a id="a-E2"></a>不与我见、<a id="a-E3"></a>人见、<a id="a-E4"></a>颠倒邪见、<a id="a-E5"></a>贪著持戒者为师。<a id="a-E6"></a>如来听许具正见者而共布萨，<a id="a-E7"></a>不听破戒邪见之人破威仪者而共布萨。<a id="a-E8"></a>长老弟子闻说空寂无所有法，<a id="a-E9"></a>心不信乐志在外道，<a id="a-EA"></a>佛不听与外道布萨。<a id="a-EB"></a>是人若当不舍是见，<a id="a-EC"></a>不应听使得入僧事，<a id="a-ED"></a>亦不受其欲。<a id="a-EE"></a>如是作已犹故不舍，<a id="a-EF"></a>当知是人不得在道便是永弃，<a id="a-EG"></a>应语其和尚阿阇梨：<a id="a-EH"></a>‘不应复畜！<a id="a-EI"></a>’舍利弗，<a id="a-EJ"></a>若僧如是则供养我，<a id="a-EK"></a>亦为善破外道邪见，<a id="a-EL"></a>是名清净说戒布萨。</p>
  <p id="aEM">“舍利弗，<a id="a-EN"></a>我今明了告汝，<a id="a-EO"></a>若人受是我见、<a id="a-EP"></a>人见、<a id="a-EQ"></a>众生见、<a id="a-ER"></a>有无见，<a id="a-ES"></a>是人不名供养于我，<a id="a-ET"></a>不名随我出家受戒，<a id="a-EU"></a>是名随逐六师出家，<a id="a-EV"></a>以六师为师。<a id="a-EW"></a>舍利弗，<a id="a-EX"></a>若人于是清净实法不能得忍，<a id="a-EY"></a>而受供养，<a id="a-EZ"></a>是人所得则为邪受。<a id="a-Ea"></a>舍利弗，<a id="a-Eb"></a>是人虽于我法中出家护持净戒，<a id="a-Ec"></a>而于第一义空无所得法，<a id="a-Ed"></a>心不信解惊怖疑悔，<a id="a-Ee"></a>当知是人但贵持戒、<a id="a-Ef"></a>多闻、<a id="a-Eg"></a>禅定。<a id="a-Eh"></a>舍利弗，<a id="a-Ei"></a>是人不名供养恭敬尊重于我。<a id="a-Ej"></a>何以故？<a id="a-Ek"></a>舍利弗，<a id="a-El"></a>无始世来无有众生不得四禅。<a id="a-Em"></a>若但知得四禅谓为沙门利者，<a id="a-En"></a>是人何名供养于我？<a id="a-Eo"></a>是故，<a id="a-Ep"></a>舍利弗，<a id="a-Eq"></a>我今明了告汝：<a id="a-Er"></a>当来世人，<a id="a-Es"></a>于我法中种种贪著、<a id="a-Et"></a>种种邪见毁坏我法。<a id="a-Eu"></a>舍利弗，<a id="a-Ev"></a>若人但贵持戒、<a id="a-Ew"></a>多闻、<a id="a-Ex"></a>禅定，<a id="a-Ey"></a>当知是人不能净行沙门诸法，<a id="a-Ez"></a>我则不说此人名为沙门、<a id="a-F0"></a>婆罗门。</p>
  <p id="aF1">“舍利弗，<a id="a-F2"></a>若人于一切法无我，<a id="a-F3"></a>如实知无我；<a id="a-F4"></a>一切法本来无所有空，<a id="a-F5"></a>能如实知无所有空，<a id="a-F6"></a>是则不以持戒为上、<a id="a-F7"></a>多闻为上、<a id="a-F8"></a>禅定为上。<a id="a-F9"></a>何以故？<a id="a-FA"></a>舍利弗，<a id="a-FB"></a>诸法实相无生无起，<a id="a-FC"></a>于中无法可为上者。<a id="a-FD"></a>舍利弗，<a id="a-FE"></a>是诸法如实中，<a id="a-FF"></a>无持戒者、<a id="a-FG"></a>无破戒者，<a id="a-FH"></a>何况贪著而以为上？<a id="a-FI"></a>舍利弗，<a id="a-FJ"></a>是名诸佛阿耨多罗三藐三菩提，<a id="a-FK"></a>谓一切法无相自相空，<a id="a-FL"></a>无我无人。<a id="a-FM"></a>若有是忍，<a id="a-FN"></a>是名行者，<a id="a-FO"></a>是名得者，<a id="a-FP"></a>是人名为以信出家，<a id="a-FQ"></a>应受供养清净布萨，<a id="a-FR"></a>是人则为人中之天。<a id="a-FS"></a>舍利弗，<a id="a-FT"></a>诸佛阿耨多罗三藐三菩提唯是一义，<a id="a-FU"></a>所谓离也。<a id="a-FV"></a>何等为离？<a id="a-FW"></a>离诸欲、<a id="a-FX"></a>诸见，<a id="a-FY"></a>欲者即是无明，<a id="a-FZ"></a>见者即是忆念。<a id="a-Fa"></a>何以故？<a id="a-Fb"></a>一切诸法忆念为本，<a id="a-Fc"></a>所有念想即为是见，<a id="a-Fd"></a>见即是邪。<a id="a-Fe"></a>舍利弗，<a id="a-Ff"></a>善法中见，<a id="a-Fg"></a>我亦说之名为邪见。<a id="a-Fh"></a>何以故？<a id="a-Fi"></a>舍利弗，<a id="a-Fj"></a>离欲寂灭中无法无非法，<a id="a-Fk"></a>无善无恶，<a id="a-Fl"></a>是事皆空，<a id="a-Fm"></a>远离诸结一切忆念，<a id="a-Fn"></a>是故名离。<a id="a-Fo"></a>舍利弗，<a id="a-Fp"></a>无上道中诸欲永息。<a id="a-Fq"></a>何等诸欲？<a id="a-Fr"></a>谓邪不善念，<a id="a-Fs"></a>若我、<a id="a-Ft"></a>若我所、<a id="a-Fu"></a>作相、<a id="a-Fv"></a>事相，<a id="a-Fw"></a>是名阿耨多罗三藐三菩提中诸欲永息。<a id="a-Fx"></a>”</p>
  <p data-pb></p>
  <h2 id="aFy">净见品第八</h2>
  <p id="aFz">佛告舍利弗：<a id="a-G0"></a>“我念过世求阿耨多罗三藐三菩提，<a id="a-G1"></a>值三十亿佛，<a id="a-G2"></a>皆号释迦牟尼。<a id="a-G3"></a>我时皆作转轮圣王尽形供养，<a id="a-G4"></a>及诸弟子衣服、<a id="a-G5"></a>饮食、<a id="a-G6"></a>卧具、<a id="a-G7"></a>医药，<a id="a-G8"></a>为求阿耨多罗三藐三菩提，<a id="a-G9"></a>而是诸佛不记我言：<a id="a-GA"></a>‘汝于来世当得作佛。<a id="a-GB"></a>’何以故？<a id="a-GC"></a>以我有所得故。<a id="a-GD"></a>舍利弗，<a id="a-GE"></a>我念过世得值八千佛，<a id="a-GF"></a>皆号定光。<a id="a-GG"></a>我时皆作转轮圣王尽形供养，<a id="a-GH"></a>及诸弟子衣服、<a id="a-GI"></a>饮食、<a id="a-GJ"></a>卧具、<a id="a-GK"></a>医药，<a id="a-GL"></a>为求阿耨多罗三藐三菩提，<a id="a-GM"></a>而是诸佛皆不记我：<a id="a-GN"></a>‘汝于来世当得作佛。<a id="a-GO"></a>’何以故？<a id="a-GP"></a>以我有所得故。<a id="a-GQ"></a>舍利弗，<a id="a-GR"></a>我念过世值六万佛，<a id="a-GS"></a>皆号光明。<a id="a-GT"></a>我时皆作转轮圣王尽形供养，<a id="a-GU"></a>及诸弟子衣服、<a id="a-GV"></a>饮食、<a id="a-GW"></a>卧具、<a id="a-GX"></a>医药，<a id="a-GY"></a>为求阿耨多罗三藐三菩提，<a id="a-GZ"></a>而是诸佛亦不记我：<a id="a-Ga"></a>‘汝于来世当得作佛。<a id="a-Gb"></a>’何以故？<a id="a-Gc"></a>以我有所得故。<a id="a-Gd"></a>舍利弗，<a id="a-Ge"></a>我念过世值三亿佛，<a id="a-Gf"></a>皆号弗沙，<a id="a-Gg"></a>我时皆作转轮圣王四事供养，<a id="a-Gh"></a>皆不记我，<a id="a-Gi"></a>以有所得故。<a id="a-Gj"></a>舍利弗，<a id="a-Gk"></a>我念过世得值万八千佛，<a id="a-Gl"></a>皆号山王，<a id="a-Gm"></a>劫名上八。<a id="a-Gn"></a>我皆于此万八千佛所剃发著法衣，<a id="a-Go"></a>修习阿耨多罗三藐三菩提，<a id="a-Gp"></a>皆不记我，<a id="a-Gq"></a>以有所得故。<a id="a-Gr"></a>舍利弗，<a id="a-Gs"></a>我念过世得值五百佛，<a id="a-Gt"></a>皆号华上。<a id="a-Gu"></a>我时皆作转轮圣王，<a id="a-Gv"></a>悉以一切供养诸佛及诸弟子，<a id="a-Gw"></a>皆不记我，<a id="a-Gx"></a>以有所得故。<a id="a-Gy"></a>舍利弗，<a id="a-Gz"></a>我念过世得值五百佛，<a id="a-H0"></a>皆号威德。<a id="a-H1"></a>我悉供养，<a id="a-H2"></a>皆不记我，<a id="a-H3"></a>以有所得故。<a id="a-H4"></a>舍利弗，<a id="a-H5"></a>我念过世得值二千佛，<a id="a-H6"></a>皆号憍陈如。<a id="a-H7"></a>我时皆作转轮圣王，<a id="a-H8"></a>悉以一切供具供养诸佛，<a id="a-H9"></a>皆不记我，<a id="a-HA"></a>以有所得故。<a id="a-HB"></a>舍利弗，<a id="a-HC"></a>我念过世值九千佛，<a id="a-HD"></a>皆号迦葉。<a id="a-HE"></a>我以四事供养诸佛及弟子众，<a id="a-HF"></a>皆不记我，<a id="a-HG"></a>以有所得故。</p>
  <p id="aHH">“舍利弗，<a id="a-HI"></a>我念过去于万劫中无有佛出。<a id="a-HJ"></a>尔时初五百劫，<a id="a-HK"></a>有九万辟支佛，<a id="a-HL"></a>我尽形寿，<a id="a-HM"></a>悉皆供养衣服、<a id="a-HN"></a>饮食、<a id="a-HO"></a>卧具、<a id="a-HP"></a>医药，<a id="a-HQ"></a>尊重赞叹。<a id="a-HR"></a>次五百劫，<a id="a-HS"></a>复以四事供养八万四千亿诸辟支佛，<a id="a-HT"></a>尊重赞叹。<a id="a-HU"></a>舍利弗，<a id="a-HV"></a>过是千劫已无复辟支佛，<a id="a-HW"></a>我时阎浮提死，<a id="a-HX"></a>生梵世中作大梵王。<a id="a-HY"></a>如是展转五百劫中，<a id="a-HZ"></a>常生梵世作大梵王，<a id="a-Ha"></a>不生阎浮提。<a id="a-Hb"></a>过是五百劫已，<a id="a-Hc"></a>下生阎浮提，<a id="a-Hd"></a>治化阎浮提，<a id="a-He"></a>命终生四天王天。<a id="a-Hf"></a>于中命终生忉利天，<a id="a-Hg"></a>作释提桓因。<a id="a-Hh"></a>如是展转满五百劫，<a id="a-Hi"></a>生阎浮提满五百劫，<a id="a-Hj"></a>生于梵世作大梵王。<a id="a-Hk"></a>舍利弗，<a id="a-Hl"></a>我于九千劫中，<a id="a-Hm"></a>但一生阎浮提，<a id="a-Hn"></a>九千劫中但生天上，<a id="a-Ho"></a>劫尽烧时生光音天，<a id="a-Hp"></a>世界成已还生梵世，<a id="a-Hq"></a>九千劫中都不生人中。<a id="a-Hr"></a>舍利弗，<a id="a-Hs"></a>是九千劫无有诸佛、<a id="a-Ht"></a>辟支佛，<a id="a-Hu"></a>多诸众生堕在恶道。</p>
  <p id="aHv">“舍利弗，<a id="a-Hw"></a>是万劫过已，<a id="a-Hx"></a>有佛出世，<a id="a-Hy"></a>号曰普守如来、<a id="a-Hz"></a>应供、<a id="a-I0"></a>正遍知、<a id="a-I1"></a>明行足、<a id="a-I2"></a>善逝、<a id="a-I3"></a>世间解、<a id="a-I4"></a>无上士、<a id="a-I5"></a>调御丈夫、<a id="a-I6"></a>天人师、<a id="a-I7"></a>佛世尊。<a id="a-I8"></a>我于尔时梵世命终，<a id="a-I9"></a>生阎浮提作转轮圣王，<a id="a-IA"></a>号曰共天，<a id="a-IB"></a>人寿九万岁。<a id="a-IC"></a>我尽形寿以一切乐具，<a id="a-ID"></a>供养彼佛及九十亿比丘，<a id="a-IE"></a>于九万岁为求阿耨多罗三藐三菩提。<a id="a-IF"></a>是普守佛亦不说我：<a id="a-IG"></a>‘汝于来世当得作佛。<a id="a-IH"></a>’何以故？<a id="a-II"></a>我于尔时不能通达诸法实相，<a id="a-IJ"></a>贪著计我有所得见。<a id="a-IK"></a>舍利弗，<a id="a-IL"></a>于是劫中有百佛出，<a id="a-IM"></a>名号各异，<a id="a-IN"></a>我时皆作转轮圣王，<a id="a-IO"></a>尽形供养及诸弟子，<a id="a-IP"></a>为求阿耨多罗三藐三菩提，<a id="a-IQ"></a>而是诸佛亦不记我：<a id="a-IR"></a>‘汝于来世当得作佛。<a id="a-IS"></a>’以有所得故。</p>
  <p id="aIT">“舍利弗，<a id="a-IU"></a>我念过世第七百阿僧祇劫中，<a id="a-IV"></a>得值千佛，<a id="a-IW"></a>皆号阎浮檀。<a id="a-IX"></a>我尽形寿四事供养，<a id="a-IY"></a>亦无记我，<a id="a-IZ"></a>以有所得故。<a id="a-Ia"></a>舍利弗，<a id="a-Ib"></a>我念过世，<a id="a-Ic"></a>亦于第七百阿僧祇劫中，<a id="a-Id"></a>得值六百二十万诸佛，<a id="a-Ie"></a>皆号见一切义。<a id="a-If"></a>我时皆作转轮圣王，<a id="a-Ig"></a>以一切乐具尽形供养及诸弟子，<a id="a-Ih"></a>亦不记我，<a id="a-Ii"></a>以有所得故。<a id="a-Ij"></a>舍利弗，<a id="a-Ik"></a>我念过世亦于第七百阿僧祇劫中，<a id="a-Il"></a>得值八十四佛，<a id="a-Im"></a>皆号帝相。<a id="a-In"></a>我时皆作转轮圣王，<a id="a-Io"></a>以一切乐具尽形供养及诸弟子，<a id="a-Ip"></a>亦不记我，<a id="a-Iq"></a>以有所得故。<a id="a-Ir"></a>舍利弗，<a id="a-Is"></a>我念过世亦于第七百阿僧祇劫中，<a id="a-It"></a>得值六十五佛，<a id="a-Iu"></a>皆号日明。<a id="a-Iv"></a>我时皆作转轮圣王，<a id="a-Iw"></a>以一切乐具尽形供养及诸弟子，<a id="a-Ix"></a>亦不记我，<a id="a-Iy"></a>以有所得故。<a id="a-Iz"></a>舍利弗，<a id="a-J0"></a>我念过世亦于第七百阿僧祇劫中，<a id="a-J1"></a>得值六十二佛，<a id="a-J2"></a>皆号善寂。<a id="a-J3"></a>我时皆作转轮圣王，<a id="a-J4"></a>以一切乐具尽形供养，<a id="a-J5"></a>亦不记我，<a id="a-J6"></a>以有所得故。<a id="a-J7"></a>如是展转乃至见锭光佛乃得无生忍，<a id="a-J8"></a>即记我言：<a id="a-J9"></a>‘汝于来世过阿僧祇劫，<a id="a-JA"></a>当得作佛，<a id="a-JB"></a>号释迦牟尼如来、<a id="a-JC"></a>应供、<a id="a-JD"></a>正遍知、<a id="a-JE"></a>明行足、<a id="a-JF"></a>善逝、<a id="a-JG"></a>世间解、<a id="a-JH"></a>无上士、<a id="a-JI"></a>调御丈夫、<a id="a-JJ"></a>天人师、<a id="a-JK"></a>佛世尊。<a id="a-JL"></a>’</p>
  <p id="aJM">“舍利弗，<a id="a-JN"></a>我念过世有十二亿转轮圣王，<a id="a-JO"></a>皆字顶生。<a id="a-JP"></a>又舍利弗，<a id="a-JQ"></a>过世有三十亿转轮圣王，<a id="a-JR"></a>皆名摩诃那摩陀那。<a id="a-JS"></a>舍利弗，<a id="a-JT"></a>我念过世四十亿转轮圣王，<a id="a-JU"></a>皆字摩诃提婆。<a id="a-JV"></a>舍利弗，<a id="a-JW"></a>我念过世有一亿转轮圣王，<a id="a-JX"></a>皆字亿螺。<a id="a-JY"></a>舍利弗，<a id="a-JZ"></a>我念过世有一亿转轮圣王，<a id="a-Ja"></a>皆字称尾。<a id="a-Jb"></a>舍利弗，<a id="a-Jc"></a>我念过世有一万转轮圣王，<a id="a-Jd"></a>皆字照明。<a id="a-Je"></a>舍利弗，<a id="a-Jf"></a>我念过世有二万转轮圣王，<a id="a-Jg"></a>名字各异。<a id="a-Jh"></a>舍利弗，<a id="a-Ji"></a>我念过世有十六亿转轮圣王，<a id="a-Jj"></a>名字各异。<a id="a-Jk"></a>是诸王等，<a id="a-Jl"></a>我于余处为阿难说。<a id="a-Jm"></a>舍利弗，<a id="a-Jn"></a>于意云何？<a id="a-Jo"></a>汝谓是诸王者，<a id="a-Jp"></a>岂异人乎？<a id="a-Jq"></a>即我身是。</p>
  <p id="aJr">“舍利弗，<a id="a-Js"></a>我念过去时世，<a id="a-Jt"></a>有佛号曰善明。<a id="a-Ju"></a>弥勒菩萨时作转轮圣王，<a id="a-Jv"></a>字曰照明，<a id="a-Jw"></a>初发阿耨多罗三藐三菩提心。<a id="a-Jx"></a>于时众生寿八万四千岁。<a id="a-Jy"></a>其善明佛三会说法，<a id="a-Jz"></a>初会九十六亿人一时得道，<a id="a-K0"></a>第二大会九十四亿人一时得道，<a id="a-K1"></a>第三大会九十二亿人一时得道。<a id="a-K2"></a>时王见佛三会说法度人无量，<a id="a-K3"></a>心大欢喜，<a id="a-K4"></a>即于万岁一切供养佛及弟子，<a id="a-K5"></a>发心求阿耨多罗三藐三菩提：<a id="a-K6"></a>‘于未来世，<a id="a-K7"></a>众生易度，<a id="a-K8"></a>我当成佛，<a id="a-K9"></a>寿命限量、<a id="a-KA"></a>比丘僧数围绕如是。<a id="a-KB"></a>’舍利弗，<a id="a-KC"></a>我知是事过此无量。<a id="a-KD"></a>舍利弗，<a id="a-KE"></a>弥勒发心四十劫已，<a id="a-KF"></a>我乃发心，<a id="a-KG"></a>无胜佛所初种善根。<a id="a-KH"></a>我于千岁一切乐具供养是佛，<a id="a-KI"></a>五百张叠而以奉上。<a id="a-KJ"></a>是佛灭后起七宝塔，<a id="a-KK"></a>高一由旬，<a id="a-KL"></a>纵广半由旬，<a id="a-KM"></a>皆以金、<a id="a-KN"></a>银、<a id="a-KO"></a>琉璃、<a id="a-KP"></a>玻瓈、<a id="a-KQ"></a>砗磲、<a id="a-KR"></a>玛瑙、<a id="a-KS"></a>赤真珠所成，<a id="a-KT"></a>心常发愿：<a id="a-KU"></a>‘众生苦恼无救度者，<a id="a-KV"></a>遭值恶法多堕恶趣，<a id="a-KW"></a>我于尔时当成佛道。<a id="a-KX"></a>’</p>
  <p id="aKY">“舍利弗，<a id="a-KZ"></a>汝且观之，<a id="a-Ka"></a>阿耨多罗三藐三菩提甚难修习！<a id="a-Kb"></a>舍利弗，<a id="a-Kc"></a>我修习阿耨多罗三藐三菩提，<a id="a-Kd"></a>无央数世受诸苦恼，<a id="a-Ke"></a>我若说者，<a id="a-Kf"></a>汝闻愁闷。<a id="a-Kg"></a>我诸所受勤苦忧恼，<a id="a-Kh"></a>皆为求得阿耨多罗三藐三菩提。<a id="a-Ki"></a>舍利弗，<a id="a-Kj"></a>汝观萨和檀菩萨、<a id="a-Kk"></a>求善法菩萨、<a id="a-Kl"></a>常悲菩萨、<a id="a-Km"></a>不放逸菩萨、<a id="a-Kn"></a>常精进菩萨，<a id="a-Ko"></a>供养若干诸佛受诸苦恼，<a id="a-Kp"></a>犹尚难得阿耨多罗三藐三菩提，<a id="a-Kq"></a>何况是诸痴人，<a id="a-Kr"></a>乃无一念为求涅槃？<a id="a-Ks"></a>舍利弗，<a id="a-Kt"></a>如是行者犹尚甚难，<a id="a-Ku"></a>况不行者？<a id="a-Kv"></a>是故，<a id="a-Kw"></a>舍利弗，<a id="a-Kx"></a>我今明了告汝，<a id="a-Ky"></a>以下法者不得上法，<a id="a-Kz"></a>用上法者乃得上法。<a id="a-L0"></a>何等下法？<a id="a-L1"></a>谓身恶业、<a id="a-L2"></a>口恶业、<a id="a-L3"></a>意恶业。<a id="a-L4"></a>下法名为不能勤心修习善法，<a id="a-L5"></a>下法名为懈怠懒堕破所受戒，<a id="a-L6"></a>舍利弗，<a id="a-L7"></a>是名下中下者。<a id="a-L8"></a>又下中下者，<a id="a-L9"></a>于我法中出家，<a id="a-LA"></a>生有所得见、<a id="a-LB"></a>我见、<a id="a-LC"></a>人见、<a id="a-LD"></a>众生见。<a id="a-LE"></a>何以故？<a id="a-LF"></a>舍利弗，<a id="a-LG"></a>如来于此了了现知，<a id="a-LH"></a>有所得者，<a id="a-LI"></a>乃无顺忍，<a id="a-LJ"></a>况得道果？</p>
  <p id="aLK">“舍利弗，<a id="a-LL"></a>若有所得者，<a id="a-LM"></a>百千万亿诸佛以三轮示现是人，<a id="a-LN"></a>若当不舍是见，<a id="a-LO"></a>尚不消人一口饮食，<a id="a-LP"></a>况得道果？<a id="a-LQ"></a>舍利弗，<a id="a-LR"></a>我见、<a id="a-LS"></a>人见得涅槃者，<a id="a-LT"></a>一切凡夫皆应灭度。<a id="a-LU"></a>何以故？<a id="a-LV"></a>我见、<a id="a-LW"></a>人见皆是邪见。<a id="a-LX"></a>诸凡夫人，<a id="a-LY"></a>多贪著我我所见、<a id="a-LZ"></a>人见、<a id="a-La"></a>众生见，<a id="a-Lb"></a>是故一切凡夫应得涅槃。<a id="a-Lc"></a>舍利弗，<a id="a-Ld"></a>若人作念有我有人，<a id="a-Le"></a>是人若当不舍是见得入涅槃，<a id="a-Lf"></a>一切凡夫应得圣道。<a id="a-Lg"></a>何以故？<a id="a-Lh"></a>一切凡夫皆是我见、<a id="a-Li"></a>人见，<a id="a-Lj"></a>是故我见、<a id="a-Lk"></a>人见入涅槃者，<a id="a-Ll"></a>一切凡夫皆入圣道，<a id="a-Lm"></a>于圣道中则无所少。<a id="a-Ln"></a>舍利弗，<a id="a-Lo"></a>若人作念有我见者则有涅槃，<a id="a-Lp"></a>是人得是圣道不须余念。<a id="a-Lq"></a>何以故？<a id="a-Lr"></a>一切凡夫，<a id="a-Ls"></a>我见、<a id="a-Lt"></a>人见无所少故。<a id="a-Lu"></a>如是痴人有是过失，<a id="a-Lv"></a>谓诸凡夫皆入圣道，<a id="a-Lw"></a>圣道无系。<a id="a-Lx"></a>是人修时应当杀生，<a id="a-Ly"></a>受诸五欲，<a id="a-Lz"></a>起五逆罪。<a id="a-M0"></a>是故痴人于圣道中有五逆罪。<a id="a-M1"></a>何以故？<a id="a-M2"></a>一切凡夫皆说有我有众生故。<a id="a-M3"></a>若人作如是言：<a id="a-M4"></a>‘成就五逆罪者不入涅槃，<a id="a-M5"></a>说我人者得入涅槃。<a id="a-M6"></a>’即是妄语，<a id="a-M7"></a>亦是谤佛，<a id="a-M8"></a>于我法中又不能得清净出家。</p>
  <p id="aM9">“舍利弗，<a id="a-MA"></a>我今明了告汝，<a id="a-MB"></a>有所得者无有涅槃。<a id="a-MC"></a>有所得者若有涅槃，<a id="a-MD"></a>是则诸佛不出于世，<a id="a-ME"></a>一切凡夫皆入涅槃。<a id="a-MF"></a>何以故？<a id="a-MG"></a>一切凡夫皆有我见、<a id="a-MH"></a>人见，<a id="a-MI"></a>皆有所得，<a id="a-MJ"></a>皆是邪见。<a id="a-MK"></a>舍利弗，<a id="a-ML"></a>汝且观我，<a id="a-MM"></a>几时成就有所得见非贤圣行，<a id="a-MN"></a>诸佛不与我授记言：<a id="a-MO"></a>‘汝于来世当得作佛。<a id="a-MP"></a>’舍利弗，<a id="a-MQ"></a>我如是行，<a id="a-MR"></a>犹不得记，<a id="a-MS"></a>况是痴人但以持戒、<a id="a-MT"></a>多闻、<a id="a-MU"></a>禅定等，<a id="a-MV"></a>生我见、<a id="a-MW"></a>人见、<a id="a-MX"></a>众生见？<a id="a-MY"></a>舍利弗，<a id="a-MZ"></a>我说此人不名行者，<a id="a-Ma"></a>不名得者。<a id="a-Mb"></a>何以故？<a id="a-Mc"></a>舍利弗，<a id="a-Md"></a>长夜贪著如是邪见不得灭度故，<a id="a-Me"></a>如是痴人不作是念：<a id="a-Mf"></a>‘我等何不试行修习无我人法，<a id="a-Mg"></a>我等或得断众苦聚。<a id="a-Mh"></a>’</p>
  <p id="aMi">“舍利弗，<a id="a-Mj"></a>譬如从生盲人，<a id="a-Mk"></a>走避恶狗堕深火坑。<a id="a-Ml"></a>舍利弗，<a id="a-Mm"></a>我谓痴人，<a id="a-Mn"></a>如是修习我见、<a id="a-Mo"></a>人见、<a id="a-Mp"></a>有所得见，<a id="a-Mq"></a>以是诸见欲望清净。<a id="a-Mr"></a>是人随所贪著，<a id="a-Ms"></a>即以是事欲得涅槃，<a id="a-Mt"></a>我说是人当堕恶道。<a id="a-Mu"></a>舍利弗，<a id="a-Mv"></a>譬如盲人于深火坑生安隐心，<a id="a-Mw"></a>如是痴人于我人见、<a id="a-Mx"></a>有所得见生安隐心。<a id="a-My"></a>是人长夜随所著者，<a id="a-Mz"></a>为之欺诳还著是事，<a id="a-N0"></a>于我法中而受供养，<a id="a-N1"></a>如是痴人长夜衰恼堕恶道中。<a id="a-N2"></a>舍利弗，<a id="a-N3"></a>譬如大灌顶王，<a id="a-N4"></a>自于所治国中威势自在：<a id="a-N5"></a>是人应夺，<a id="a-N6"></a>是人应驱。<a id="a-N7"></a>若诸民众不顺王意，<a id="a-N8"></a>说王过恶，<a id="a-N9"></a>沮坏人心，<a id="a-NA"></a>不能护城，<a id="a-NB"></a>谋欲反叛。<a id="a-NC"></a>王知是人为是大贼，<a id="a-ND"></a>于大众中打恶声鼓，<a id="a-NE"></a>苦治其罪，<a id="a-NF"></a>驱摈令出，<a id="a-NG"></a>以其不能尽忠护城得是苦恼。<a id="a-NH"></a>舍利弗，<a id="a-NI"></a>佛亦如是，<a id="a-NJ"></a>于无量劫修习阿耨多罗三藐三菩提为大法王，<a id="a-NK"></a>于法国土有大威力。<a id="a-NL"></a>诸弟子中有知法味，<a id="a-NM"></a>乃至失命不毁我教，<a id="a-NN"></a>诸天世人无能坏者，<a id="a-NO"></a>所受教中自不恶逆亦不教他。<a id="a-NP"></a>我于众中有大威力，<a id="a-NQ"></a>自在立教为护法城，<a id="a-NR"></a>不使恶贼毁坏得入，<a id="a-NS"></a>窃受如来所说密法，<a id="a-NT"></a>向诸怨贼邪见者说。</p>
  <p id="aNU">“舍利弗，<a id="a-NV"></a>如来现在善护法城，<a id="a-NW"></a>四大弟子智慧深远，<a id="a-NX"></a>今我法城不惧破坏。<a id="a-NY"></a>若与法城作障碍者，<a id="a-NZ"></a>为是大贼毁坏法城，<a id="a-Na"></a>盗我密法向外道说。<a id="a-Nb"></a>是人常来至于我所，<a id="a-Nc"></a>我与共语示其教法，<a id="a-Nd"></a>不说密要。<a id="a-Ne"></a>是人为求所示教法出家受戒，<a id="a-Nf"></a>我知此人后应得道，<a id="a-Ng"></a>听使出家，<a id="a-Nh"></a>四月中试。<a id="a-Ni"></a>何以故？<a id="a-Nj"></a>为护法城故，<a id="a-Nk"></a>又使未来世贼不更起故。<a id="a-Nl"></a>如是如来善护法城使不得便，<a id="a-Nm"></a>所谓令受佛教，<a id="a-Nn"></a>舍本恶邪。<a id="a-No"></a>诸比丘众皆应欢喜，<a id="a-Np"></a>听使出家得受戒已，<a id="a-Nq"></a>天人世间不能动转。<a id="a-Nr"></a>舍利弗，<a id="a-Ns"></a>何等是可试者？<a id="a-Nt"></a>谓外道人及乐外道法者。</p>
  <p id="aNu">“舍利弗，<a id="a-Nv"></a>何等是乐外道法？<a id="a-Nw"></a>所谓有所得者、<a id="a-Nx"></a>我见者、<a id="a-Ny"></a>人见者、<a id="a-Nz"></a>众生见者、<a id="a-O0"></a>贪者、<a id="a-O1"></a>邪者、<a id="a-O2"></a>于自相空法心生疑者，<a id="a-O3"></a>受行种种邪虚妄法，<a id="a-O4"></a>不能入于第一义空，<a id="a-O5"></a>行诸邪道，<a id="a-O6"></a>是人名为乐外道法。<a id="a-O7"></a>舍利弗，<a id="a-O8"></a>不可试以种种色衣，<a id="a-O9"></a>若白衣人，<a id="a-OA"></a>若著袈裟；<a id="a-OB"></a>有如是不善有所得见，<a id="a-OC"></a>皆名外道！<a id="a-OD"></a>于我法中出家受戒，<a id="a-OE"></a>是人应试。<a id="a-OF"></a>何以故？<a id="a-OG"></a>有所得者，<a id="a-OH"></a>于我法中即是邪见，<a id="a-OI"></a>是名大贼，<a id="a-OJ"></a>一切世间天人中贼，<a id="a-OK"></a>是名一切世间怨家、<a id="a-OL"></a>诸佛大贼。<a id="a-OM"></a>舍利弗，<a id="a-ON"></a>是邪见人，<a id="a-OO"></a>我则不听出家受戒。<a id="a-OP"></a>舍利弗，<a id="a-OQ"></a>一切法无我，<a id="a-OR"></a>若人于中不能生忍，<a id="a-OS"></a>一切法空、<a id="a-OT"></a>无我、<a id="a-OU"></a>无人、<a id="a-OV"></a>无众生、<a id="a-OW"></a>无寿命不能信解，<a id="a-OX"></a>于我法中所受供养，<a id="a-OY"></a>名为不净。<a id="a-OZ"></a>是人则是不供养佛、<a id="a-Oa"></a>不供养法、<a id="a-Ob"></a>不供养僧，<a id="a-Oc"></a>强入我法，<a id="a-Od"></a>形是沙门，<a id="a-Oe"></a>心是外道，<a id="a-Of"></a>为盗法人。</p>
  <p id="aOg">“舍利弗，<a id="a-Oh"></a>于未来世当有比丘，<a id="a-Oi"></a>不修身、<a id="a-Oj"></a>不修戒、<a id="a-Ok"></a>不修心、<a id="a-Ol"></a>不修慧，<a id="a-Om"></a>是人轻笑如来所说、<a id="a-On"></a>如来所行。<a id="a-Oo"></a>如来常于第一义空，<a id="a-Op"></a>恭敬供养，<a id="a-Oq"></a>常乐是行。<a id="a-Or"></a>是诸比丘，<a id="a-Os"></a>轻笑如来所行真际毕竟空法。<a id="a-Ot"></a>舍利弗，<a id="a-Ou"></a>尔时若有苦行比丘，<a id="a-Ov"></a>亦共轻笑。<a id="a-Ow"></a>今我弟子有行空者，<a id="a-Ox"></a>我赞其善，<a id="a-Oy"></a>安慰其心。<a id="a-Oz"></a>尔时是人轻蔑空行，<a id="a-P0"></a>但求不坚牢事，<a id="a-P1"></a>以有我及有诸法如是等事令众心喜。<a id="a-P2"></a>若说一切诸法空者亦轻是人。<a id="a-P3"></a>何以故？<a id="a-P4"></a>舍利弗，<a id="a-P5"></a>法应尔也。<a id="a-P6"></a>众生善根欲断本相，<a id="a-P7"></a>则现真实妙法，<a id="a-P8"></a>在于世间无有受者。<a id="a-P9"></a>譬如痴人以栴檀香同于猥木。</p>
  <p id="aPA">“舍利弗，<a id="a-PB"></a>迦葉佛说：<a id="a-PC"></a>‘未来世中，<a id="a-PD"></a>释迦牟尼佛诸弟子众，<a id="a-PE"></a>以利养故，<a id="a-PF"></a>为诸白衣说第一义空。<a id="a-PG"></a>’尔时多有在家出家愚痴不受，<a id="a-PH"></a>违逆不信而反诽谤，<a id="a-PI"></a>失于大利，<a id="a-PJ"></a>以是因缘当堕恶道。<a id="a-PK"></a>舍利弗，<a id="a-PL"></a>尔时多有相违诤论、<a id="a-PM"></a>我论、<a id="a-PN"></a>人论、<a id="a-PO"></a>众生论、<a id="a-PP"></a>寿者论、<a id="a-PQ"></a>命者论，<a id="a-PR"></a>善法欲少但乐利养，<a id="a-PS"></a>实是愚痴自谓有智，<a id="a-PT"></a>互相违逆常共诤讼，<a id="a-PU"></a>乐有断事生怨嫉心。<a id="a-PV"></a>是人舍沙门法但求利养，<a id="a-PW"></a>多乐事务所营非一，<a id="a-PX"></a>常乐伺求他人长短，<a id="a-PY"></a>自隐其过，<a id="a-PZ"></a>称说功德；<a id="a-Pa"></a>如今比丘，<a id="a-Pb"></a>覆藏功德，<a id="a-Pc"></a>自出过恶。<a id="a-Pd"></a>当尔之时，<a id="a-Pe"></a>咸共不能护持重戒，<a id="a-Pf"></a>无所晓故，<a id="a-Pg"></a>破于仪则而言：<a id="a-Ph"></a>‘诸法空自相空，<a id="a-Pi"></a>何所能作？<a id="a-Pj"></a>’如那罗戏人种种变现，<a id="a-Pk"></a>无所知者见之大笑。<a id="a-Pl"></a>何以故？<a id="a-Pm"></a>不知戏法其术隐故，<a id="a-Pn"></a>生希有心惊怪大笑。<a id="a-Po"></a>如是，<a id="a-Pp"></a>舍利弗，<a id="a-Pq"></a>尔时真实比丘说空寂法，<a id="a-Pr"></a>求活命者咸共嗤笑。<a id="a-Ps"></a>何以故？<a id="a-Pt"></a>是人不知佛法义故，<a id="a-Pu"></a>闻说空法惊疑怖畏。</p>
  <p id="aPv">“舍利弗，<a id="a-Pw"></a>汝观此人，<a id="a-Px"></a>于安隐处生衰恼心，<a id="a-Py"></a>于衰恼处生安隐心。<a id="a-Pz"></a>是人颠倒，<a id="a-Q0"></a>逆行善法，<a id="a-Q1"></a>顺行恶法。<a id="a-Q2"></a>舍利弗，<a id="a-Q3"></a>如是痴人，<a id="a-Q4"></a>多怀悭贪、<a id="a-Q5"></a>嗔恚、<a id="a-Q6"></a>愚痴，<a id="a-Q7"></a>具行三不善根。<a id="a-Q8"></a>舍利弗，<a id="a-Q9"></a>我为利益持戒比丘故，<a id="a-QA"></a>说二百五十戒经。<a id="a-QB"></a>如是痴人，<a id="a-QC"></a>乃以世间小因缘故，<a id="a-QD"></a>向在家者说，<a id="a-QE"></a>乃至书写以示白衣。<a id="a-QF"></a>舍利弗，<a id="a-QG"></a>如是痴人说言：<a id="a-QH"></a>‘诸法空自相空，<a id="a-QI"></a>何所能作？<a id="a-QJ"></a>’何以故？<a id="a-QK"></a>如是痴人，<a id="a-QL"></a>尚不能除悭贪烦恼，<a id="a-QM"></a>何况能断无明？<a id="a-QN"></a>舍利弗，<a id="a-QO"></a>尔时持律比丘不能善学，<a id="a-QP"></a>诸说法者亦不善学，<a id="a-QQ"></a>读诵修妒路者亦不善学。</p>
  <p id="aQR">“舍利弗，<a id="a-QS"></a>云何名为持律比丘？<a id="a-QT"></a>不能善学如来经中说有三学：<a id="a-QU"></a>善戒学、<a id="a-QV"></a>善心学、<a id="a-QW"></a>善慧学。<a id="a-QX"></a>是人于三学中不能善学，<a id="a-QY"></a>但以多闻因缘轻慢他人，<a id="a-QZ"></a>是人则为障碍善法。<a id="a-Qa"></a>如是痴人，<a id="a-Qb"></a>犹尚不能如法答问，<a id="a-Qc"></a>况于毕竟空无所有中能发精进？<a id="a-Qd"></a>舍利弗，<a id="a-Qe"></a>尔时破戒比丘，<a id="a-Qf"></a>乐为白衣执事，<a id="a-Qg"></a>宣通使命，<a id="a-Qh"></a>疗治病法，<a id="a-Qi"></a>以自生活。<a id="a-Qj"></a>舍利弗，<a id="a-Qk"></a>汝今观此恶人，<a id="a-Ql"></a>于我法中出家受戒得受供养，<a id="a-Qm"></a>而反以我为怨。<a id="a-Qn"></a>舍利弗，<a id="a-Qo"></a>尔时四天王、<a id="a-Qp"></a>释提桓因、<a id="a-Qq"></a>大梵天王，<a id="a-Qr"></a>乃至百千万亿诸天，<a id="a-Qs"></a>见我法中如是毁坏，<a id="a-Qt"></a>皆大忧愁啼泣涕零。</p>
  <p id="aQu">“舍利弗，<a id="a-Qv"></a>是实不应依止于我，<a id="a-Qw"></a>而为白衣营执事务。<a id="a-Qx"></a>何以故？<a id="a-Qy"></a>释迦牟尼佛弟子，<a id="a-Qz"></a>乃至诸天龙神，<a id="a-R0"></a>犹尚不应为作给使。<a id="a-R1"></a>诸天龙神于我弟子与作给使！<a id="a-R2"></a>如是痴人所亲近白衣，<a id="a-R3"></a>若能修习通达诸法第一义空，<a id="a-R4"></a>无有是处。<a id="a-R5"></a>舍利弗，<a id="a-R6"></a>尔时破戒比丘，<a id="a-R7"></a>乃至为得一杯酒故，<a id="a-R8"></a>与诸白衣演说佛法。<a id="a-R9"></a>于意云何？<a id="a-RA"></a>多贪恚痴，<a id="a-RB"></a>多乐读经贪外经利，<a id="a-RC"></a>行不清净，<a id="a-RD"></a>是人能得信解无所有毕竟空法，<a id="a-RE"></a>能得具足沙门果不？<a id="a-RF"></a>”</p>
  <p id="aRG">“不也，<a id="a-RH"></a>世尊。<a id="a-RI"></a>”</p>
  <p id="aRJ">“舍利弗，<a id="a-RK"></a>若有比丘趣得衣服、<a id="a-RL"></a>饮食、<a id="a-RM"></a>卧具、<a id="a-RN"></a>医药，<a id="a-RO"></a>持戒清净，<a id="a-RP"></a>不乐众闹散乱言语，<a id="a-RQ"></a>不贪外义，<a id="a-RR"></a>昼夜精勤如救头然，<a id="a-RS"></a>一心勤行八直圣道，<a id="a-RT"></a>是人于空无所得法尚难通达，<a id="a-RU"></a>况是痴人，<a id="a-RV"></a>无有深欲，<a id="a-RW"></a>无有信解？<a id="a-RX"></a>舍利弗，<a id="a-RY"></a>汝观是人，<a id="a-RZ"></a>不知如来无上义故破我正法，<a id="a-Ra"></a>自为己身及为他人作大衰恼。<a id="a-Rb"></a>如是大贼，<a id="a-Rc"></a>世间怨家，<a id="a-Rd"></a>此经中说，<a id="a-Re"></a>应当远离。<a id="a-Rf"></a>是人于佛尚不知恩，<a id="a-Rg"></a>自念我等所为出家，<a id="a-Rh"></a>于此法中不应行处则不应行。<a id="a-Ri"></a>是故，<a id="a-Rj"></a>舍利弗，<a id="a-Rk"></a>如来欲使未来世中止此恶故说如是经。<a id="a-Rl"></a>若有比丘破所受戒，<a id="a-Rm"></a>毁破威仪及破正见，<a id="a-Rn"></a>得闻是经，<a id="a-Ro"></a>怖畏反戒。<a id="a-Rp"></a>何以故？<a id="a-Rq"></a>破戒之人，<a id="a-Rr"></a>不应于弹指顷住圣人相在袈裟中。<a id="a-Rs"></a>若闻是经，<a id="a-Rt"></a>心欢喜者，<a id="a-Ru"></a>是人名为供养诸佛，<a id="a-Rv"></a>守护佛道。<a id="a-Rw"></a>何以故？<a id="a-Rx"></a>舍利弗，<a id="a-Ry"></a>是名佛道真际。<a id="a-Rz"></a>若善男子、<a id="a-S0"></a>善女人欲得沙门法者，<a id="a-S1"></a>为听是经，<a id="a-S2"></a>应过百千万亿由旬。<a id="a-S3"></a>何以故？<a id="a-S4"></a>诸佛如来久乃出世，<a id="a-S5"></a>虽出于世，<a id="a-S6"></a>时乃说之。<a id="a-S7"></a>”</p>
 </body>
</html>