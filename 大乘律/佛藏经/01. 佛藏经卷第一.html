<!doctype html>
<html id="z3IBUt0lU" data-ver="1420">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘律">
  <meta period="姚秦">
 </head>
 <body>
  <h1 id="a1">佛藏经卷第一</h1>
  <h2 id="a2">诸法实相品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城耆阇崛山中，<a id="a-6"></a>与大比丘僧俱，<a id="a-7"></a>皆是众所知识，<a id="a-8"></a>及无边大菩萨摩诃萨众，<a id="a-9"></a>无量无数。</p>
  <p id="aA">尔时，<a id="a-B"></a>舍利弗从三昧起，<a id="a-C"></a>行诣佛所，<a id="a-D"></a>偏袒右肩，<a id="a-E"></a>头面作礼，<a id="a-F"></a>白佛言：<a id="a-G"></a>“希有，<a id="a-H"></a>世尊！<a id="a-I"></a>如来所说一切诸法无生无灭、<a id="a-J"></a>无相无为，<a id="a-K"></a>令人信解。<a id="a-L"></a>”</p>
  <p id="aM">佛告舍利弗：<a id="a-N"></a>“汝见何利叹言希有，<a id="a-O"></a>如来所说一切诸法无生无灭无相无为，<a id="a-P"></a>令人信解？<a id="a-Q"></a>”</p>
  <p id="aR">舍利弗白佛言：<a id="a-S"></a>“世尊，<a id="a-T"></a>我在静处每作是念：<a id="a-U"></a>‘世尊乃于无名相法以名相说，<a id="a-V"></a>无语言法以语言说。<a id="a-W"></a>’思惟是事生希有心。<a id="a-X"></a>”</p>
  <p id="aY">佛告舍利弗：<a id="a-Z"></a>“如是，<a id="a-a"></a>如是，<a id="a-b"></a>是事希有第一希有，<a id="a-c"></a>谓是诸佛阿耨多罗三藐三菩提！<a id="a-d"></a>舍利弗，<a id="a-e"></a>譬如巧画师，<a id="a-f"></a>画于虚空现种种色相。<a id="a-g"></a>于意云何？<a id="a-h"></a>是画师者为希有不？<a id="a-i"></a>”</p>
  <p id="aj">“希有，<a id="a-k"></a>世尊！<a id="a-l"></a>”</p>
  <p id="am">“舍利弗，<a id="a-n"></a>如来所得阿耨多罗三藐三菩提，<a id="a-o"></a>说一切法无生无灭、<a id="a-p"></a>无相无为，<a id="a-q"></a>令人信解倍为希有！<a id="a-r"></a>所以者何？<a id="a-s"></a>无名相法，<a id="a-t"></a>无念无得亦无有修，<a id="a-u"></a>不可思议，<a id="a-v"></a>非心所依无有戏论，<a id="a-w"></a>非是戏论所可依止，<a id="a-x"></a>无觉无观无有所摄，<a id="a-y"></a>不在于心非得所得，<a id="a-z"></a>无此无彼无有分别，<a id="a-10"></a>无动无性本来自空，<a id="a-11"></a>不可念不可出，<a id="a-12"></a>一切世间所不能信，<a id="a-13"></a>如是无名相法以名相说。<a id="a-14"></a>如是，<a id="a-15"></a>舍利弗，<a id="a-16"></a>一切诸法无生无灭、<a id="a-17"></a>无相无为，<a id="a-18"></a>令人信解倍为希有！<a id="a-19"></a>舍利弗，<a id="a-1A"></a>譬如有人嚼咽须弥能令消尽，<a id="a-1B"></a>飞行虚空不以为患。<a id="a-1C"></a>于意云何？<a id="a-1D"></a>为希有不？<a id="a-1E"></a>”</p>
  <p id="a1F">“希有，<a id="a-1G"></a>世尊！<a id="a-1H"></a>”</p>
  <p id="a1I">“舍利弗，<a id="a-1J"></a>诸佛所说一切诸法无生无灭、<a id="a-1K"></a>无相无为，<a id="a-1L"></a>令人信解倍为希有！<a id="a-1M"></a>舍利弗，<a id="a-1N"></a>譬如火城，<a id="a-1O"></a>纵广深浅各一由旬，<a id="a-1P"></a>四门出焰，<a id="a-1Q"></a>人负干草于中而过，<a id="a-1R"></a>猛风吹焰烧爆其身；<a id="a-1S"></a>是人能令火不烧草及不烧身，<a id="a-1T"></a>于中得出如本无异。<a id="a-1U"></a>于意云何？<a id="a-1V"></a>为希有不？<a id="a-1W"></a>”</p>
  <p id="a1X">“希有，<a id="a-1Y"></a>世尊！<a id="a-1Z"></a>”</p>
  <p id="a1a">“舍利弗，<a id="a-1b"></a>如来所说一切诸法无生无灭、<a id="a-1c"></a>无相无为，<a id="a-1d"></a>令人信解倍为希有！<a id="a-1e"></a>舍利弗，<a id="a-1f"></a>譬如有人以石为筏，<a id="a-1g"></a>从海此岸度至彼岸。<a id="a-1h"></a>于意云何？<a id="a-1i"></a>为希有不？<a id="a-1j"></a>”</p>
  <p id="a1k">“希有，<a id="a-1l"></a>世尊！<a id="a-1m"></a>”</p>
  <p id="a1n">“舍利弗，<a id="a-1o"></a>如来所说一切诸法无生无灭、<a id="a-1p"></a>无相无为，<a id="a-1q"></a>令人信解倍为希有！<a id="a-1r"></a>舍利弗，<a id="a-1s"></a>譬如有人，<a id="a-1t"></a>负四天下及诸须弥山河草木，<a id="a-1u"></a>以蚊脚为梯登至梵天。<a id="a-1v"></a>于意云何？<a id="a-1w"></a>为希有不？<a id="a-1x"></a>”</p>
  <p id="a1y">“希有，<a id="a-1z"></a>世尊！<a id="a-20"></a>”</p>
  <p id="a21">“舍利弗，<a id="a-22"></a>如来所说一切诸法无生无灭、<a id="a-23"></a>无相无为，<a id="a-24"></a>令人信解倍为希有！<a id="a-25"></a>舍利弗，<a id="a-26"></a>譬如藕丝悬须弥山在于虚空。<a id="a-27"></a>于意云何？<a id="a-28"></a>为希有不？<a id="a-29"></a>”</p>
  <p id="a2A">“希有，<a id="a-2B"></a>世尊！<a id="a-2C"></a>”</p>
  <p id="a2D">“舍利弗，<a id="a-2E"></a>如来所说一切诸法无生无灭、<a id="a-2F"></a>无相无为，<a id="a-2G"></a>令人信解倍为希有！<a id="a-2H"></a>舍利弗，<a id="a-2I"></a>譬如劫尽大火烧时，<a id="a-2J"></a>人以一唾能灭此火，<a id="a-2K"></a>又以一吹还成世界及诸天宫。<a id="a-2L"></a>于意云何？<a id="a-2M"></a>为希有不？<a id="a-2N"></a>”</p>
  <p id="a2O">“希有，<a id="a-2P"></a>世尊！<a id="a-2Q"></a>”</p>
  <p id="a2R">“舍利弗，<a id="a-2S"></a>如来所说一切诸法无生无灭、<a id="a-2T"></a>无相无为，<a id="a-2U"></a>令人信解倍为希有！<a id="a-2V"></a>舍利弗，<a id="a-2W"></a>恒河广大为无量不？<a id="a-2X"></a>”</p>
  <p id="a2Y">“如是，<a id="a-2Z"></a>世尊。<a id="a-2a"></a>”</p>
  <p id="a2b">“舍利弗，<a id="a-2c"></a>四天下中普雨大雨渧如恒河，<a id="a-2d"></a>有人以手承此雨渧无所遗落。<a id="a-2e"></a>于意云何？<a id="a-2f"></a>为希有不？<a id="a-2g"></a>”</p>
  <p id="a2h">“希有，<a id="a-2i"></a>世尊！<a id="a-2j"></a>”</p>
  <p id="a2k">“舍利弗，<a id="a-2l"></a>如来所说一切诸法无生无灭、<a id="a-2m"></a>无相无为，<a id="a-2n"></a>令人信解倍为希有。<a id="a-2o"></a>舍利弗，<a id="a-2p"></a>须弥山王为高大不？<a id="a-2q"></a>”</p>
  <p id="a2r">“高大，<a id="a-2s"></a>世尊！<a id="a-2t"></a>”</p>
  <p id="a2u">“舍利弗，<a id="a-2v"></a>四天下中普雨大石皆如须弥，<a id="a-2w"></a>有人以手承接此石，<a id="a-2x"></a>无有遗落如芥子者。<a id="a-2y"></a>于意云何？<a id="a-2z"></a>为希有不？<a id="a-30"></a>”</p>
  <p id="a31">“希有，<a id="a-32"></a>世尊！<a id="a-33"></a>”</p>
  <p id="a34">“舍利弗，<a id="a-35"></a>如来所说一切诸法无生无灭、<a id="a-36"></a>无相无为，<a id="a-37"></a>令人信解倍为希有！<a id="a-38"></a>舍利弗，<a id="a-39"></a>譬如有人以一切众生置左手中，<a id="a-3A"></a>右手接举三千世界山河草木，<a id="a-3B"></a>皆能令是一切众生同心喜乐其意不异。<a id="a-3C"></a>于意云何？<a id="a-3D"></a>为希有不？<a id="a-3E"></a>”</p>
  <p id="a3F">“希有，<a id="a-3G"></a>世尊！<a id="a-3H"></a>”</p>
  <p id="a3I">“舍利弗，<a id="a-3J"></a>如来所说一切诸法无生无灭、<a id="a-3K"></a>无相无为，<a id="a-3L"></a>令人信解倍为希有！<a id="a-3M"></a>舍利弗，<a id="a-3N"></a>如来所说诸法无性空无所有，<a id="a-3O"></a>一切世间所难信解。<a id="a-3P"></a>何以故？<a id="a-3Q"></a>舍利弗，<a id="a-3R"></a>是法无想离诸想，<a id="a-3S"></a>无念离诸念，<a id="a-3T"></a>无取无舍，<a id="a-3U"></a>无戏论无恼热，<a id="a-3V"></a>非此岸非彼岸非陆地，<a id="a-3W"></a>非痴非明，<a id="a-3X"></a>以无量智乃可得解，<a id="a-3Y"></a>非以思量所能得知。<a id="a-3Z"></a>无行无相无有恼热，<a id="a-3a"></a>无念过诸念，<a id="a-3b"></a>无心过诸心，<a id="a-3c"></a>无向无背，<a id="a-3d"></a>无缚无解，<a id="a-3e"></a>无妄无妄法，<a id="a-3f"></a>无痴无痴法无有痴网，<a id="a-3g"></a>无名无言，<a id="a-3h"></a>无说无不说，<a id="a-3i"></a>无尽无不尽，<a id="a-3j"></a>无行无行相，<a id="a-3k"></a>无道无道果，<a id="a-3l"></a>无离过诸离，<a id="a-3m"></a>无思惟无杂糅，<a id="a-3n"></a>不取不舍，<a id="a-3o"></a>无得不可得，<a id="a-3p"></a>除诸谛除贪恚痴，<a id="a-3q"></a>非实非虚妄，<a id="a-3r"></a>非常非无常，<a id="a-3s"></a>非明非不明，<a id="a-3t"></a>非闇非照不在心，<a id="a-3u"></a>无有性性本空，<a id="a-3v"></a>能降伏魔，<a id="a-3w"></a>降伏烦恼，<a id="a-3x"></a>降伏五阴，<a id="a-3y"></a>降伏十二入，<a id="a-3z"></a>降伏十八界，<a id="a-40"></a>降伏说有五阴者，<a id="a-41"></a>降伏说有十二入者，<a id="a-42"></a>降伏说有十八界者，<a id="a-43"></a>降伏说有众生者、<a id="a-44"></a>说有人者、<a id="a-45"></a>说有寿者、<a id="a-46"></a>说有命者、<a id="a-47"></a>说有有者、<a id="a-48"></a>说有无者，<a id="a-49"></a>降伏一切诸邪行者。</p>
  <p id="a4A">“舍利弗，<a id="a-4B"></a>我此圣法，<a id="a-4C"></a>皆能降伏一切贪著乃至说有法者，<a id="a-4D"></a>不信乐诸法如实相者，<a id="a-4E"></a>逆佛法者。<a id="a-4F"></a>所以者何？<a id="a-4G"></a>舍利弗，<a id="a-4H"></a>若有众生说我者、<a id="a-4I"></a>说人者、<a id="a-4J"></a>说众生者、<a id="a-4K"></a>说断灭者、<a id="a-4L"></a>说常者、<a id="a-4M"></a>说有者、<a id="a-4N"></a>说无者、<a id="a-4O"></a>说诸法者、<a id="a-4P"></a>说假名者、<a id="a-4Q"></a>说边者，<a id="a-4R"></a>皆违逆佛，<a id="a-4S"></a>与佛共诤。<a id="a-4T"></a>舍利弗，<a id="a-4U"></a>乃至于法少许得者，<a id="a-4V"></a>皆与佛诤。<a id="a-4W"></a>与佛诤者皆入邪道，<a id="a-4X"></a>非我弟子。<a id="a-4Y"></a>若非我弟子，<a id="a-4Z"></a>即与涅槃共诤，<a id="a-4a"></a>与佛共诤，<a id="a-4b"></a>与法共诤，<a id="a-4c"></a>与僧共诤。<a id="a-4d"></a>舍利弗，<a id="a-4e"></a>如是见人，<a id="a-4f"></a>我则不听出家受戒。<a id="a-4g"></a>舍利弗，<a id="a-4h"></a>如是见人，<a id="a-4i"></a>我则不听受一饮水以自供养。</p>
  <p id="a4j">“舍利弗，<a id="a-4k"></a>若人除舍如是不善贪著事者，<a id="a-4l"></a>于我法中出家求道，<a id="a-4m"></a>不念涅槃，<a id="a-4n"></a>不以涅槃为念，<a id="a-4o"></a>不贪涅槃，<a id="a-4p"></a>于毕竟空法不惊不畏，<a id="a-4q"></a>是人尚为断诸法故勤行精进，<a id="a-4r"></a>何况如是不善贪著，<a id="a-4s"></a>谓著我、<a id="a-4t"></a>著众生、<a id="a-4u"></a>著人、<a id="a-4v"></a>著法！<a id="a-4w"></a>是人为断诸贪著故，<a id="a-4x"></a>但勤修习无相三昧，<a id="a-4y"></a>于无相三昧亦不取相。<a id="a-4z"></a>是人通达一切诸法相皆是一相，<a id="a-50"></a>所谓无相。<a id="a-51"></a>舍利弗，<a id="a-52"></a>是则名为于圣法中柔顺法忍。<a id="a-53"></a>得是柔顺法忍，<a id="a-54"></a>乃名是我弟子，<a id="a-55"></a>能消供养，<a id="a-56"></a>不空受身。<a id="a-57"></a>所以者何？</p>
  <p id="a58">“舍利弗，<a id="a-59"></a>我是真实相法，<a id="a-5A"></a>不可入不可取，<a id="a-5B"></a>不可舍不可贪，<a id="a-5C"></a>不可说断语言道，<a id="a-5D"></a>无欢无喜断贪喜心，<a id="a-5E"></a>非众缘合离众因缘，<a id="a-5F"></a>无道断道至于无道，<a id="a-5G"></a>断诸语言论议音声，<a id="a-5H"></a>无形无色，<a id="a-5I"></a>无取无著无用，<a id="a-5J"></a>无实无妄，<a id="a-5K"></a>无闇无明，<a id="a-5L"></a>无坏无诤，<a id="a-5M"></a>无合无散，<a id="a-5N"></a>无动无念，<a id="a-5O"></a>无有分别不可得示，<a id="a-5P"></a>非垢非净，<a id="a-5Q"></a>非名非相，<a id="a-5R"></a>非心数法非心所解。<a id="a-5S"></a>我此法中，<a id="a-5T"></a>无男无女，<a id="a-5U"></a>无天无龙无夜叉无乾闼婆无鸠槃荼无毗舍阇，<a id="a-5V"></a>无断无常，<a id="a-5W"></a>无我无众生无人，<a id="a-5X"></a>无来无去，<a id="a-5Y"></a>无出无入，<a id="a-5Z"></a>无戒无犯，<a id="a-5a"></a>无净无垢，<a id="a-5b"></a>无有三昧无定无定根，<a id="a-5c"></a>无禅无禅根，<a id="a-5d"></a>无知无见，<a id="a-5e"></a>无贪无诤，<a id="a-5f"></a>无道无道果，<a id="a-5g"></a>无慧无慧根，<a id="a-5h"></a>无明无非明，<a id="a-5i"></a>无解脱无非解脱，<a id="a-5j"></a>无果无得果，<a id="a-5k"></a>无无力非力，<a id="a-5l"></a>无所畏无无所畏，<a id="a-5m"></a>无念无念根，<a id="a-5n"></a>无坐无行无有威仪，<a id="a-5o"></a>无此无彼无忆想分别，<a id="a-5p"></a>无菩提无菩提分，<a id="a-5q"></a>无智无非智，<a id="a-5r"></a>无地无水无火无风，<a id="a-5s"></a>无罪无福，<a id="a-5t"></a>无法无非法，<a id="a-5u"></a>无苦无乐，<a id="a-5v"></a>拔诸一切戏论根本，<a id="a-5w"></a>一切永离令而无相。</p>
  <p id="a5x">“舍利弗，<a id="a-5y"></a>举要言之，<a id="a-5z"></a>我法悉破一切诸念、<a id="a-60"></a>一切诸见、<a id="a-61"></a>一切诸结、<a id="a-62"></a>诸增上慢，<a id="a-63"></a>不念一切诸所忆念，<a id="a-64"></a>除断一切种种语言。<a id="a-65"></a>我是法中，<a id="a-66"></a>无常无无常，<a id="a-67"></a>无苦无乐，<a id="a-68"></a>无垢无净，<a id="a-69"></a>无断无常，<a id="a-6A"></a>无我、<a id="a-6B"></a>无众生、<a id="a-6C"></a>无人、<a id="a-6D"></a>无寿者、<a id="a-6E"></a>无命者，<a id="a-6F"></a>无生无灭。<a id="a-6G"></a>何以故？<a id="a-6H"></a>舍利弗，<a id="a-6I"></a>如来于法都无所得有所灭，<a id="a-6J"></a>故名为涅槃，<a id="a-6K"></a>亦不见有得涅槃者。<a id="a-6L"></a>舍利弗，<a id="a-6M"></a>佛亦不念涅槃，<a id="a-6N"></a>不以涅槃为念，<a id="a-6O"></a>亦不贪著涅槃。<a id="a-6P"></a>是故当知，<a id="a-6Q"></a>是为第一奇特希有，<a id="a-6R"></a>所谓如来说一切法无生无灭、<a id="a-6S"></a>无相无为，<a id="a-6T"></a>令人信解倍为希有！<a id="a-6U"></a>”</p>
  <p data-pb></p>
  <h2 id="a6V">念佛品第二</h2>
  <p id="a6W">尔时，<a id="a-6X"></a>舍利弗白佛言：<a id="a-6Y"></a>“世尊，<a id="a-6Z"></a>于此法中，<a id="a-6a"></a>云何为恶知识？<a id="a-6b"></a>云何为善知识？<a id="a-6c"></a>”</p>
  <p id="a6d">佛告舍利弗：<a id="a-6e"></a>“若有比丘教余比丘：<a id="a-6f"></a>‘比丘，<a id="a-6g"></a>汝当念佛、<a id="a-6h"></a>念法、<a id="a-6i"></a>念僧、<a id="a-6j"></a>念戒、<a id="a-6k"></a>念施、<a id="a-6l"></a>念天。<a id="a-6m"></a>比丘，<a id="a-6n"></a>汝当观身取是身相，<a id="a-6o"></a>所谓不净，<a id="a-6p"></a>当观一切诸有为法皆悉无常，<a id="a-6q"></a>观一切法空无有我。<a id="a-6r"></a>比丘，<a id="a-6s"></a>汝当取所缘相系心缘中，<a id="a-6t"></a>专念空相，<a id="a-6u"></a>当乐善法，<a id="a-6v"></a>当取不善法相。<a id="a-6w"></a>取不善法相已，<a id="a-6x"></a>为令断故观念修习，<a id="a-6y"></a>谓为断贪欲观不净相，<a id="a-6z"></a>为断嗔恚观慈心相，<a id="a-70"></a>为断愚痴观因缘法。<a id="a-71"></a>常念净戒深取空相，<a id="a-72"></a>勤行精进为得四禅。<a id="a-73"></a>专心求道，<a id="a-74"></a>观不善法皆是衰恼，<a id="a-75"></a>观于善法最是安隐，<a id="a-76"></a>一心修道分别谛观。<a id="a-77"></a>善不善法谛取相已，<a id="a-78"></a>唯观涅槃安隐寂灭，<a id="a-79"></a>唯爱涅槃毕竟清净。<a id="a-7A"></a>’如是教者名为邪教，<a id="a-7B"></a>谓是正教而是邪教。<a id="a-7C"></a>舍利弗，<a id="a-7D"></a>如是教者名恶知识。<a id="a-7E"></a>是人名为诽谤于我，<a id="a-7F"></a>助于外道，<a id="a-7G"></a>亦为他人说邪道法。<a id="a-7H"></a>舍利弗，<a id="a-7I"></a>如是恶人，<a id="a-7J"></a>我乃不听受一饮水以自供养。<a id="a-7K"></a>我说教者，<a id="a-7L"></a>不说受者。<a id="a-7M"></a>舍利弗，<a id="a-7N"></a>于我法中多有如是增上慢教。<a id="a-7O"></a>舍利弗，<a id="a-7P"></a>若受教者受戒五岁，<a id="a-7Q"></a>不能悉舍如是所教，<a id="a-7R"></a>于是教中勤心精进，<a id="a-7S"></a>自有得无所有比丘不往咨问，<a id="a-7T"></a>我说此人虽有五岁犹名邪见，<a id="a-7U"></a>杂外道法顺行魔教。</p>
  <p id="a7V">“舍利弗，<a id="a-7W"></a>若有比丘受是教已，<a id="a-7X"></a>闻空无所得法即自觉知：<a id="a-7Y"></a>‘我先受者皆是邪见。<a id="a-7Z"></a>’于空无所得法无疑无悔，<a id="a-7a"></a>深入通达，<a id="a-7b"></a>不依一切我见、<a id="a-7c"></a>人见。<a id="a-7d"></a>舍利弗，<a id="a-7e"></a>我说此人名为得清净梵行。<a id="a-7f"></a>舍利弗，<a id="a-7g"></a>若有比丘，<a id="a-7h"></a>成就如是无所得忍，<a id="a-7i"></a>虽现未得无余涅槃，<a id="a-7j"></a>我记是人，<a id="a-7k"></a>弥勒佛时当在初会。<a id="a-7l"></a>时弥勒佛欢喜三唱：<a id="a-7m"></a>‘是人能于释迦牟尼佛法中，<a id="a-7n"></a>成就无所得忍。<a id="a-7o"></a>’舍利弗，<a id="a-7p"></a>若在家出家成就此忍，<a id="a-7q"></a>我记是人必得涅槃。</p>
  <p id="a7r">“舍利弗，<a id="a-7s"></a>若有人受如是教已，<a id="a-7t"></a>闻空无所得法即时惊畏，<a id="a-7u"></a>是人可愍，<a id="a-7v"></a>无有救者，<a id="a-7w"></a>无有依者，<a id="a-7x"></a>直趣地狱。<a id="a-7y"></a>何以故？<a id="a-7z"></a>舍利弗，<a id="a-80"></a>于佛教中惊疑畏者，<a id="a-81"></a>是人则为具足恶道。<a id="a-82"></a>所以者何？<a id="a-83"></a>我常自说，<a id="a-84"></a>有所得者是恶道分。<a id="a-85"></a>何以故？<a id="a-86"></a>舍利弗，<a id="a-87"></a>佛所得法无有差别，<a id="a-88"></a>是与非是若可差别是有所得。<a id="a-89"></a>舍利弗，<a id="a-8A"></a>人宁成就五逆重恶，<a id="a-8B"></a>不成就我见、<a id="a-8C"></a>众生见、<a id="a-8D"></a>人见、<a id="a-8E"></a>寿见、<a id="a-8F"></a>命见、<a id="a-8G"></a>阴入界见，<a id="a-8H"></a>贪著持戒著持戒见，<a id="a-8I"></a>贪著三昧著三昧见，<a id="a-8J"></a>依于佛想得于法想，<a id="a-8K"></a>于僧断事成就身见。<a id="a-8L"></a>何以故？<a id="a-8M"></a>于佛法中成就身见不在僧数。<a id="a-8N"></a>舍利弗，<a id="a-8O"></a>佛弟子众心无分别。<a id="a-8P"></a>舍利弗，<a id="a-8Q"></a>佛弟子众无不善者，<a id="a-8R"></a>无破戒者，<a id="a-8S"></a>无破见者，<a id="a-8T"></a>无破威仪者。</p>
  <p id="a8U">“舍利弗，<a id="a-8V"></a>何等为恶不善，<a id="a-8W"></a>于佛众中不在僧数名恶不善？<a id="a-8X"></a>谓心心数法与诸缘合，<a id="a-8Y"></a>无真实事但作分别，<a id="a-8Z"></a>以分别故计有所得。<a id="a-8a"></a>是人乃至所有言说心心相续，<a id="a-8b"></a>乃至善不善法，<a id="a-8c"></a>于圣法中名恶不善。<a id="a-8d"></a>何以故？<a id="a-8e"></a>舍利弗，<a id="a-8f"></a>所有乐处，<a id="a-8g"></a>中必有苦；<a id="a-8h"></a>如来法者，<a id="a-8i"></a>灭是苦乐。<a id="a-8j"></a>舍利弗，<a id="a-8k"></a>如来所得，<a id="a-8l"></a>是中无欲亦无非欲，<a id="a-8m"></a>无乐无苦，<a id="a-8n"></a>无思无想无修，<a id="a-8o"></a>乃至亦无空想。<a id="a-8p"></a>何以故？<a id="a-8q"></a>舍利弗，<a id="a-8r"></a>若计空想，<a id="a-8s"></a>即是我想、<a id="a-8t"></a>众生想者，<a id="a-8u"></a>是常想者，<a id="a-8v"></a>是断想者。<a id="a-8w"></a>何以故？<a id="a-8x"></a>舍利弗，<a id="a-8y"></a>随所有想则生诸想，<a id="a-8z"></a>是皆堕邪。</p>
  <p id="a90">“舍利弗，<a id="a-91"></a>空名无念，<a id="a-92"></a>是名为空；<a id="a-93"></a>空念亦空，<a id="a-94"></a>是名为空。<a id="a-95"></a>舍利弗，<a id="a-96"></a>空中无善无恶，<a id="a-97"></a>乃至亦无空想，<a id="a-98"></a>是故名空。<a id="a-99"></a>舍利弗，<a id="a-9A"></a>诸有为法可知可解，<a id="a-9B"></a>空非可知亦非可解非可思量，<a id="a-9C"></a>是故名空。<a id="a-9D"></a>舍利弗，<a id="a-9E"></a>空非念得。<a id="a-9F"></a>何以故？<a id="a-9G"></a>空无想故，<a id="a-9H"></a>是故名空。<a id="a-9I"></a>舍利弗，<a id="a-9J"></a>何故说行空行？<a id="a-9K"></a>不念一切诸想，<a id="a-9L"></a>乃至空想亦复不念，<a id="a-9M"></a>是名空行。<a id="a-9N"></a>舍利弗，<a id="a-9O"></a>想名乃至心有所念，<a id="a-9P"></a>即名为想。<a id="a-9Q"></a>无所念者，<a id="a-9R"></a>乃名无想；<a id="a-9S"></a>离诸想故，<a id="a-9T"></a>名为无想。<a id="a-9U"></a>随所取想，<a id="a-9V"></a>皆是邪见。<a id="a-9W"></a>何以故？<a id="a-9X"></a>舍利弗，<a id="a-9Y"></a>于圣法中计得寂灭皆堕邪见，<a id="a-9Z"></a>何况言说！<a id="a-9a"></a>何况说者！<a id="a-9b"></a>如是空法以何可说？<a id="a-9c"></a>舍利弗，<a id="a-9d"></a>诸佛何故说诸语言皆名为邪？<a id="a-9e"></a>不能通达一切法者，<a id="a-9f"></a>是则皆为言说所覆，<a id="a-9g"></a>是故如来知诸语言皆为是邪，<a id="a-9h"></a>乃至少有言语不得其实。<a id="a-9i"></a>舍利弗，<a id="a-9j"></a>诸佛阿耨多罗三藐三菩提皆是无想无念。<a id="a-9k"></a>何以故？<a id="a-9l"></a>如来于法不得体性亦不得念。</p>
  <p id="a9m">“舍利弗，<a id="a-9n"></a>如来何故说有念处？<a id="a-9o"></a>舍利弗，<a id="a-9p"></a>经说若人得四念处，<a id="a-9q"></a>是人能得诸法体性、<a id="a-9r"></a>能得自身、<a id="a-9s"></a>得我、<a id="a-9t"></a>得人，<a id="a-9u"></a>无有是处。<a id="a-9v"></a>示法别相空故说四念处，<a id="a-9w"></a>四念处性无性无处，<a id="a-9x"></a>无念无说无有贪著，<a id="a-9y"></a>念性尚无，<a id="a-9z"></a>何况念处？<a id="a-A0"></a>是故如来说名念处。<a id="a-A1"></a>舍利弗，<a id="a-A2"></a>诸法若有决定体性，<a id="a-A3"></a>如析毛发百分一者，<a id="a-A4"></a>是则诸佛不出于世，<a id="a-A5"></a>亦终不说诸法性空。<a id="a-A6"></a>舍利弗，<a id="a-A7"></a>诸法实空无性一相，<a id="a-A8"></a>所谓无相，<a id="a-A9"></a>如来悉见，<a id="a-AA"></a>如来以是说有念处。<a id="a-AB"></a>舍利弗，<a id="a-AC"></a>念处名为无处无非处，<a id="a-AD"></a>无念无念业，<a id="a-AE"></a>无想无分别，<a id="a-AF"></a>无意无意业，<a id="a-AG"></a>无思无思业，<a id="a-AH"></a>无法无法相，<a id="a-AI"></a>皆无合散，<a id="a-AJ"></a>是故贤圣名为无分别者，<a id="a-AK"></a>是名念处。<a id="a-AL"></a>如来以是说有念处，<a id="a-AM"></a>随顺无所有故，<a id="a-AN"></a>名为念处；<a id="a-AO"></a>随顺念佛，<a id="a-AP"></a>名为念处。</p>
  <p id="aAQ">“舍利弗，<a id="a-AR"></a>云何名为念佛？<a id="a-AS"></a>见无所有，<a id="a-AT"></a>名为念佛。<a id="a-AU"></a>舍利弗，<a id="a-AV"></a>诸佛无量不可思议不可称量，<a id="a-AW"></a>以是义故，<a id="a-AX"></a>见无所有，<a id="a-AY"></a>名为念佛。<a id="a-AZ"></a>实名无分别，<a id="a-Aa"></a>诸佛无分别，<a id="a-Ab"></a>以是故言，<a id="a-Ac"></a>念无分别，<a id="a-Ad"></a>即是念佛。<a id="a-Ae"></a>复次，<a id="a-Af"></a>见诸法实相，<a id="a-Ag"></a>名为见佛。<a id="a-Ah"></a>何等名为诸法实相？<a id="a-Ai"></a>所谓诸法毕竟空无所有，<a id="a-Aj"></a>以是毕竟空无所有法念佛。<a id="a-Ak"></a>复次，<a id="a-Al"></a>如是法中，<a id="a-Am"></a>乃至小念尚不可得，<a id="a-An"></a>是名念佛。<a id="a-Ao"></a>舍利弗，<a id="a-Ap"></a>是念佛法，<a id="a-Aq"></a>断语言道，<a id="a-Ar"></a>过出诸念，<a id="a-As"></a>不可得念，<a id="a-At"></a>是名念佛。<a id="a-Au"></a>舍利弗，<a id="a-Av"></a>一切诸念皆寂灭相，<a id="a-Aw"></a>随顺是法，<a id="a-Ax"></a>此则名为修习念佛，<a id="a-Ay"></a>不可以色念佛。<a id="a-Az"></a>何以故？<a id="a-B0"></a>念色取相，<a id="a-B1"></a>贪味为识。<a id="a-B2"></a>无形无色，<a id="a-B3"></a>无缘无性，<a id="a-B4"></a>是名念佛。<a id="a-B5"></a>是故当知，<a id="a-B6"></a>无有分别，<a id="a-B7"></a>无取无舍，<a id="a-B8"></a>是真念佛。<a id="a-B9"></a>”</p>
  <p data-pb></p>
  <h2 id="aBA">念法品第三</h2>
  <p id="aBB">尔时，<a id="a-BC"></a>舍利弗白佛言：<a id="a-BD"></a>“世尊，<a id="a-BE"></a>云何为人亦说是法为恶知识？<a id="a-BF"></a>世尊，<a id="a-BG"></a>云何为人亦说是法为善知识？<a id="a-BH"></a>”</p>
  <p id="aBI">佛告舍利弗：<a id="a-BJ"></a>“若有比丘教他比丘：<a id="a-BK"></a>‘比丘，<a id="a-BL"></a>汝今当知念佛事空，<a id="a-BM"></a>念所缘处是不应念。<a id="a-BN"></a>汝所念空念亦复空，<a id="a-BO"></a>是无性空能断色想，<a id="a-BP"></a>能断取想。<a id="a-BQ"></a>’是人尔时不得无想，<a id="a-BR"></a>何况于念？<a id="a-BS"></a>是人尔时都无所有寂灭无性，<a id="a-BT"></a>不集诸想灭一切法，<a id="a-BU"></a>是则名为修习念佛。<a id="a-BV"></a>念佛名为破善不善一切觉观，<a id="a-BW"></a>无觉无观寂然无想，<a id="a-BX"></a>名为念佛。<a id="a-BY"></a>何以故？<a id="a-BZ"></a>不应以觉观忆念诸佛，<a id="a-Ba"></a>无觉无观名为清净念佛。<a id="a-Bb"></a>于此念中乃无微细心心念业，<a id="a-Bc"></a>况身口业？<a id="a-Bd"></a>又念佛者离诸想，<a id="a-Be"></a>诸想不在心，<a id="a-Bf"></a>无分别无名字无障碍，<a id="a-Bg"></a>无欲无得不起觉观。<a id="a-Bh"></a>何以故？<a id="a-Bi"></a>舍利弗，<a id="a-Bj"></a>随所念起一切诸想皆是邪见。<a id="a-Bk"></a>舍利弗，<a id="a-Bl"></a>随无所有、<a id="a-Bm"></a>无觉无观、<a id="a-Bn"></a>无生无灭，<a id="a-Bo"></a>通达是者，<a id="a-Bp"></a>名为念佛。<a id="a-Bq"></a>如是念中无贪无著，<a id="a-Br"></a>无逆无顺，<a id="a-Bs"></a>无名无想。<a id="a-Bt"></a>舍利弗，<a id="a-Bu"></a>无想无语，<a id="a-Bv"></a>乃名念佛。<a id="a-Bw"></a>是中乃无微细小念，<a id="a-Bx"></a>何况粗身口意业？<a id="a-By"></a>无身口意业处，<a id="a-Bz"></a>无取无舍，<a id="a-C0"></a>无诤无讼，<a id="a-C1"></a>无念无分别，<a id="a-C2"></a>空寂无性，<a id="a-C3"></a>灭诸觉观，<a id="a-C4"></a>是名念佛。</p>
  <p id="aC5">“舍利弗，<a id="a-C6"></a>若人成就如是念者，<a id="a-C7"></a>欲转四天下地随意能转，<a id="a-C8"></a>亦能降伏百千亿魔，<a id="a-C9"></a>况弊无明从虚诳缘起无决定相！<a id="a-CA"></a>是法如是无想无戏论，<a id="a-CB"></a>无生无灭，<a id="a-CC"></a>不可说不可分别，<a id="a-CD"></a>无闇无明，<a id="a-CE"></a>魔若魔民所不能测，<a id="a-CF"></a>但以世俗言说有所教化，<a id="a-CG"></a>而作是言：<a id="a-CH"></a>‘汝念佛时，<a id="a-CI"></a>莫取小想，<a id="a-CJ"></a>莫生戏论，<a id="a-CK"></a>莫有分别。<a id="a-CL"></a>何以故？<a id="a-CM"></a>是法皆空，<a id="a-CN"></a>无有体性，<a id="a-CO"></a>不可念，<a id="a-CP"></a>一相所谓无相，<a id="a-CQ"></a>是名真实念佛，<a id="a-CR"></a>所谓无生无灭、<a id="a-CS"></a>无相无为。<a id="a-CT"></a>何以故？<a id="a-CU"></a>如来不名为色，<a id="a-CV"></a>不名为想，<a id="a-CW"></a>不名为念，<a id="a-CX"></a>不名分别，<a id="a-CY"></a>不逆不顺，<a id="a-CZ"></a>不取不舍，<a id="a-Ca"></a>非定非慧，<a id="a-Cb"></a>非明非无明。<a id="a-Cc"></a>如来不可说、<a id="a-Cd"></a>不可思议、<a id="a-Ce"></a>无相。<a id="a-Cf"></a>汝今莫乐取相！<a id="a-Cg"></a>莫乐戏论！<a id="a-Ch"></a>佛于诸法无执无量，<a id="a-Ci"></a>不见有法可执可量。？<a id="a-Cj"></a>’是人于佛犹尚不得，<a id="a-Ck"></a>何况于念？<a id="a-Cl"></a>舍利弗，<a id="a-Cm"></a>如是教者名善知识。<a id="a-Cn"></a>第一义中无有决定，<a id="a-Co"></a>是善知识，<a id="a-Cp"></a>非恶知识。</p>
  <p id="aCq">“复次，<a id="a-Cr"></a>舍利弗，<a id="a-Cs"></a>若有比丘教余比丘：<a id="a-Ct"></a>‘比丘，<a id="a-Cu"></a>汝当分别观察诸法，<a id="a-Cv"></a>亦复莫念法相。<a id="a-Cw"></a>’是比丘如是修习心无系著，<a id="a-Cx"></a>则能通达诸法一相，<a id="a-Cy"></a>所谓无相。<a id="a-Cz"></a>是人犹尚不生法想，<a id="a-D0"></a>况我人想？<a id="a-D1"></a>舍利弗，<a id="a-D2"></a>于意云何？<a id="a-D3"></a>念法想者，<a id="a-D4"></a>是人能灭一切法不？<a id="a-D5"></a>”</p>
  <p id="aD6">“不也，<a id="a-D7"></a>世尊。<a id="a-D8"></a>”</p>
  <p id="aD9">“舍利弗，<a id="a-DA"></a>如树无根，<a id="a-DB"></a>能有枝叶华果实不？<a id="a-DC"></a>”</p>
  <p id="aDD">“不也，<a id="a-DE"></a>世尊。<a id="a-DF"></a>”</p>
  <p id="aDG">“如是，<a id="a-DH"></a>舍利弗，<a id="a-DI"></a>若人不得诸法根本，<a id="a-DJ"></a>是人能生诸法想不？<a id="a-DK"></a>“</p>
  <p id="aDL">“不也，<a id="a-DM"></a>世尊。<a id="a-DN"></a>”</p>
  <p id="aDO">“舍利弗，<a id="a-DP"></a>若人不得不念法相，<a id="a-DQ"></a>是人能灭一切法不？<a id="a-DR"></a>”</p>
  <p id="aDS">“不也，<a id="a-DT"></a>世尊。<a id="a-DU"></a>是人不得于法，<a id="a-DV"></a>不得法相，<a id="a-DW"></a>不得于灭，<a id="a-DX"></a>亦不分别无生无灭；<a id="a-DY"></a>是人尔时不生不灭，<a id="a-DZ"></a>不名得涅槃者，<a id="a-Da"></a>亦复不名先得涅槃。<a id="a-Db"></a>”</p>
  <p id="aDc">“舍利弗，<a id="a-Dd"></a>如是教者名善知识。<a id="a-De"></a>第一义中，<a id="a-Df"></a>无善知识，<a id="a-Dg"></a>无恶知识。<a id="a-Dh"></a>舍利弗，<a id="a-Di"></a>若人成就如是相者，<a id="a-Dj"></a>世间希有，<a id="a-Dk"></a>得不颠倒真实见故，<a id="a-Dl"></a>是为正见。<a id="a-Dm"></a>复次，<a id="a-Dn"></a>舍利弗，<a id="a-Do"></a>正见者，<a id="a-Dp"></a>名为正作、<a id="a-Dq"></a>正行、<a id="a-Dr"></a>正道、<a id="a-Ds"></a>正解，<a id="a-Dt"></a>无有颠倒如实而见，<a id="a-Du"></a>是故如来说名正见。<a id="a-Dv"></a>舍利弗，<a id="a-Dw"></a>若有众生无有颠倒如实观者，<a id="a-Dx"></a>则有正见。<a id="a-Dy"></a>若生我想、<a id="a-Dz"></a>人想、<a id="a-E0"></a>众生想者，<a id="a-E1"></a>当知是人皆是邪行。<a id="a-E2"></a>舍利弗，<a id="a-E3"></a>佛及弟子，<a id="a-E4"></a>不说有我，<a id="a-E5"></a>不说有人，<a id="a-E6"></a>不说众生，<a id="a-E7"></a>不说寿命，<a id="a-E8"></a>不说断常，<a id="a-E9"></a>是故佛及弟子，<a id="a-EA"></a>名为正见。<a id="a-EB"></a>何以故？<a id="a-EC"></a>正观不颠倒故。<a id="a-ED"></a>舍利弗，<a id="a-EE"></a>一切凡夫于此事中无能入者。<a id="a-EF"></a>何以故？<a id="a-EG"></a>一切凡夫都无正见，<a id="a-EH"></a>但有随顺正见得柔顺忍，<a id="a-EI"></a>不能如实。<a id="a-EJ"></a>舍利弗，<a id="a-EK"></a>是名正见、<a id="a-EL"></a>邪见差别。<a id="a-EM"></a>如实见故，<a id="a-EN"></a>名为正见。<a id="a-EO"></a>见世乐因增长财利，<a id="a-EP"></a>是世间正见，<a id="a-EQ"></a>是皆欺诳，<a id="a-ER"></a>不免生死。<a id="a-ES"></a>舍利弗，<a id="a-ET"></a>佛说世间正见，<a id="a-EU"></a>是说懈怠下劣者法。<a id="a-EV"></a>贤圣不作是念：<a id="a-EW"></a>‘此是正见，<a id="a-EX"></a>此是邪见。<a id="a-EY"></a>’所以者何？<a id="a-EZ"></a>一切诸见皆从虚妄缘起。<a id="a-Ea"></a>舍利弗，<a id="a-Eb"></a>若作是念‘此是正见’，<a id="a-Ec"></a>是人即是邪见。<a id="a-Ed"></a>舍利弗，<a id="a-Ee"></a>于圣法中拔断一切诸见根本，<a id="a-Ef"></a>悉断一切诸语言道，<a id="a-Eg"></a>如虚空中手无触礙，<a id="a-Eh"></a>诸沙门法皆应如是。<a id="a-Ei"></a>”</p>
  <p data-pb></p>
  <h2 id="aEj">念僧品第四</h2>
  <p id="aEk">舍利弗白佛言：<a id="a-El"></a>“世尊，<a id="a-Em"></a>何等为圣众？<a id="a-En"></a>”</p>
  <p id="aEo">“舍利弗，<a id="a-Ep"></a>若有人能信解通达一切诸法无生无灭无起无相，<a id="a-Eq"></a>成就如是忍，<a id="a-Er"></a>尚不得我，<a id="a-Es"></a>况得须陀洹、<a id="a-Et"></a>斯陀含、<a id="a-Eu"></a>阿那含？<a id="a-Ev"></a>况得阿罗汉？<a id="a-Ew"></a>况复得法？<a id="a-Ex"></a>况得男女？<a id="a-Ey"></a>何况得道？<a id="a-Ez"></a>况得如是等事？<a id="a-F0"></a>是名圣众，<a id="a-F1"></a>是亦不得。<a id="a-F2"></a>复次，<a id="a-F3"></a>舍利弗，<a id="a-F4"></a>众生少能信解无生无灭无相法者。<a id="a-F5"></a>若能信解无生无灭无相法者，<a id="a-F6"></a>心无颠倒共相知解，<a id="a-F7"></a>以法和合不受后有，<a id="a-F8"></a>知诸世间但从虚妄缘起，<a id="a-F9"></a>是人则更不住是身，<a id="a-FA"></a>以是因缘说名圣众。<a id="a-FB"></a>是人于是语言亦复不得谓诸名相，<a id="a-FC"></a>但集无相无戏论事，<a id="a-FD"></a>是名僧宝应受供养，<a id="a-FE"></a>得无颠倒真实义故。<a id="a-FF"></a>是人以是方便念僧，<a id="a-FG"></a>是事亦空。<a id="a-FH"></a>舍利弗，<a id="a-FI"></a>如是教者名善知识。<a id="a-FJ"></a>舍利弗，<a id="a-FK"></a>断一切语言道，<a id="a-FL"></a>名为圣众。<a id="a-FM"></a>何以故？<a id="a-FN"></a>于圣法中所因语言说真实义，<a id="a-FO"></a>如是语言亦不可得，<a id="a-FP"></a>是故当知断诸语言名为圣众。</p>
  <p id="aFQ">“舍利弗，<a id="a-FR"></a>或有人言：<a id="a-FS"></a>‘若于此中无有言说无有定者，<a id="a-FT"></a>何名为僧？<a id="a-FU"></a>’舍利弗，<a id="a-FV"></a>我于此中有如是答：<a id="a-FW"></a>众僧名为示如实事，<a id="a-FX"></a>此事决定亦不可得。<a id="a-FY"></a>俱同一学一忍一味，<a id="a-FZ"></a>是事亦以世俗语故说，<a id="a-Fa"></a>非第一义。<a id="a-Fb"></a>第一义中，<a id="a-Fc"></a>无有定实名为僧法常不坏者。<a id="a-Fd"></a>圣人若说言有是法，<a id="a-Fe"></a>是即为污。<a id="a-Ff"></a>所以者何？<a id="a-Fg"></a>若人作是分别，<a id="a-Fh"></a>是男是女、<a id="a-Fi"></a>是天是龙是夜叉是乾闼婆是鸠槃茶、<a id="a-Fj"></a>是法是非法，<a id="a-Fk"></a>作是分别已得种种事，<a id="a-Fl"></a>得种种事故作是言，<a id="a-Fm"></a>是坐是卧是行是住。<a id="a-Fn"></a>圣人得诸法实相故，<a id="a-Fo"></a>亦不分别是男是女、<a id="a-Fp"></a>是天是龙乃至是法是非法，<a id="a-Fq"></a>不分别故不得种种法，<a id="a-Fr"></a>不得种种法者能作是说，<a id="a-Fs"></a>是坐是卧是行是住不？<a id="a-Ft"></a>”</p>
  <p id="aFu">“不也，<a id="a-Fv"></a>世尊。<a id="a-Fw"></a>”</p>
  <p id="aFx">“舍利弗，<a id="a-Fy"></a>若人言是男是女、<a id="a-Fz"></a>是天是龙乃至是法是非法，<a id="a-G0"></a>是人所说非虚妄耶？<a id="a-G1"></a>“</p>
  <p id="aG2">“虚妄，<a id="a-G3"></a>世尊。<a id="a-G4"></a>”</p>
  <p id="aG5">“舍利弗，<a id="a-G6"></a>若不入是虚妄者名为圣众，<a id="a-G7"></a>不颠倒故名为圣众。<a id="a-G8"></a>舍利弗，<a id="a-G9"></a>所有不善、<a id="a-GA"></a>所有可知、<a id="a-GB"></a>所有可得，<a id="a-GC"></a>如是一切诸不善法，<a id="a-GD"></a>皆以名相为本。<a id="a-GE"></a>此贤圣法中断诸名相，<a id="a-GF"></a>又不念名相，<a id="a-GG"></a>不得名相，<a id="a-GH"></a>云何当言是圣是众？<a id="a-GI"></a>断诸名相名为圣众。<a id="a-GJ"></a>若有法处，<a id="a-GK"></a>可破可断。<a id="a-GL"></a>贤圣法中无名无相，<a id="a-GM"></a>无有语言断诸语言，<a id="a-GN"></a>无有合散，<a id="a-GO"></a>若言无僧则破圣众是亦不得。<a id="a-GP"></a>所谓名相，<a id="a-GQ"></a>虚妄想故，<a id="a-GR"></a>著种种邪见，<a id="a-GS"></a>因是邪见更受后身，<a id="a-GT"></a>贪著诸见则五阴生。<a id="a-GU"></a>舍利弗，<a id="a-GV"></a>五阴皆是虚妄贪著，<a id="a-GW"></a>是名恶道，<a id="a-GX"></a>是名邪见。<a id="a-GY"></a>贤圣众者无有此事，<a id="a-GZ"></a>但知虚妄缘故起于三界，<a id="a-Ga"></a>知是事故名为圣众。</p>
  <p id="aGb">“舍利弗，<a id="a-Gc"></a>凡所有见于圣众中皆不可得，<a id="a-Gd"></a>谓我见、<a id="a-Ge"></a>众生见、<a id="a-Gf"></a>寿命见、<a id="a-Gg"></a>人见，<a id="a-Gh"></a>男见、<a id="a-Gi"></a>女见，<a id="a-Gj"></a>天见、<a id="a-Gk"></a>地狱见、<a id="a-Gl"></a>畜生见、<a id="a-Gm"></a>饿鬼见，<a id="a-Gn"></a>阴入界见，<a id="a-Go"></a>贝声见、<a id="a-Gp"></a>鼓声见，<a id="a-Gq"></a>地声见、<a id="a-Gr"></a>水火风声见，<a id="a-Gs"></a>持戒声见、<a id="a-Gt"></a>毁戒声见，<a id="a-Gu"></a>正道声见、<a id="a-Gv"></a>邪道声见，<a id="a-Gw"></a>垢声、<a id="a-Gx"></a>净声，<a id="a-Gy"></a>禅定三昧、<a id="a-Gz"></a>八圣道声、<a id="a-H0"></a>须陀洹果、<a id="a-H1"></a>斯陀含果、<a id="a-H2"></a>阿那含果、<a id="a-H3"></a>阿罗汉果声见，<a id="a-H4"></a>解脱声见、<a id="a-H5"></a>得果声见，<a id="a-H6"></a>佛声见、<a id="a-H7"></a>法声见、<a id="a-H8"></a>僧声见，<a id="a-H9"></a>灭声见、<a id="a-HA"></a>涅槃声见。<a id="a-HB"></a>舍利弗，<a id="a-HC"></a>是名虚妄音声等见。<a id="a-HD"></a>贤圣众者，<a id="a-HE"></a>于第一义不得是见，<a id="a-HF"></a>通达种种音声一相所谓无相，<a id="a-HG"></a>无违无诤，<a id="a-HH"></a>成就不颠倒法忍故，<a id="a-HI"></a>名为圣众。</p>
  <p id="aHJ">“舍利弗，<a id="a-HK"></a>是不颠倒法忍即是无相，<a id="a-HL"></a>无相故无取无舍、<a id="a-HM"></a>无逆无顺、<a id="a-HN"></a>无生无灭，<a id="a-HO"></a>是中自然归灭、<a id="a-HP"></a>无修无坏、<a id="a-HQ"></a>无起无得，<a id="a-HR"></a>不分别此彼故心常舍离。<a id="a-HS"></a>所以者何？<a id="a-HT"></a>于是忍中，<a id="a-HU"></a>无此岸无彼岸，<a id="a-HV"></a>无分别无非分别，<a id="a-HW"></a>通达无相，<a id="a-HX"></a>成就是忍，<a id="a-HY"></a>名为圣众；<a id="a-HZ"></a>破和合故，<a id="a-Ha"></a>名为圣众。<a id="a-Hb"></a>舍利弗，<a id="a-Hc"></a>我余经说：<a id="a-Hd"></a>‘若人见法是为见我，<a id="a-He"></a>如来非法亦非非法。<a id="a-Hf"></a>’何以故？<a id="a-Hg"></a>调达愚人及诸外道，<a id="a-Hh"></a>皆以色身见佛。<a id="a-Hi"></a>舍利弗，<a id="a-Hj"></a>如来不应以色身见，<a id="a-Hk"></a>亦复不应以音声见。<a id="a-Hl"></a>舍利弗，<a id="a-Hm"></a>若人以色身见佛，<a id="a-Hn"></a>是去佛远。<a id="a-Ho"></a>所以者何？<a id="a-Hp"></a>佛不名色，<a id="a-Hq"></a>不名为见，<a id="a-Hr"></a>名为见佛。</p>
  <p id="aHs">“舍利弗，<a id="a-Ht"></a>若人能见诸法无相、<a id="a-Hu"></a>无名无触、<a id="a-Hv"></a>无忆无念、<a id="a-Hw"></a>无生无灭、<a id="a-Hx"></a>无有戏论，<a id="a-Hy"></a>不念一切法，<a id="a-Hz"></a>不念涅槃，<a id="a-I0"></a>不以涅槃为念，<a id="a-I1"></a>不贪涅槃，<a id="a-I2"></a>信解诸法皆是一相所谓无相。<a id="a-I3"></a>舍利弗，<a id="a-I4"></a>是名真见佛。<a id="a-I5"></a>谓一切法无求无戏论无生，<a id="a-I6"></a>于此事中亦不念不分别，<a id="a-I7"></a>是名见佛。<a id="a-I8"></a>若有人于此法中无忆想分别、<a id="a-I9"></a>无取无舍、<a id="a-IA"></a>无贪无违、<a id="a-IB"></a>无想无想业，<a id="a-IC"></a>不贪言说，<a id="a-ID"></a>知法假名皆无所有，<a id="a-IE"></a>断语言道，<a id="a-IF"></a>无有差别亦无戏论，<a id="a-IG"></a>是名无生无想行者，<a id="a-IH"></a>于世间中名为圣众。</p>
  <p id="aII">“舍利弗，<a id="a-IJ"></a>见何法故，<a id="a-IK"></a>名为见佛？<a id="a-IL"></a>所谓无想、<a id="a-IM"></a>无分别、<a id="a-IN"></a>无戏论，<a id="a-IO"></a>不受一切法。<a id="a-IP"></a>若以空门、<a id="a-IQ"></a>若寂灭门、<a id="a-IR"></a>若离门，<a id="a-IS"></a>不念见不得见，<a id="a-IT"></a>是事亦不得，<a id="a-IU"></a>所谓名字；<a id="a-IV"></a>是处亦不得，<a id="a-IW"></a>所谓涅槃。<a id="a-IX"></a>何以故？<a id="a-IY"></a>舍利弗，<a id="a-IZ"></a>我尚不念涅槃，<a id="a-Ia"></a>云何当说汝等当念涅槃、<a id="a-Ib"></a>当得涅槃？<a id="a-Ic"></a>舍利弗，<a id="a-Id"></a>若人得涅槃者，<a id="a-Ie"></a>是人不随如来出家，<a id="a-If"></a>随六师出家。<a id="a-Ig"></a>舍利弗，<a id="a-Ih"></a>当知是人为是法贼入我法中，<a id="a-Ii"></a>当知是人污辱我法，<a id="a-Ij"></a>当知是人为是大贼，<a id="a-Ik"></a>如大城邑中有大贼。<a id="a-Il"></a>所以者何？<a id="a-Im"></a>如是痴人尚不得涅槃，<a id="a-In"></a>何况我人？<a id="a-Io"></a>舍利弗，<a id="a-Ip"></a>如是痴人我以手遮，<a id="a-Iq"></a>非我弟子，<a id="a-Ir"></a>不入众数，<a id="a-Is"></a>我非彼师。<a id="a-It"></a>舍利弗，<a id="a-Iu"></a>若知诸法无生无灭、<a id="a-Iv"></a>无念无想，<a id="a-Iw"></a>得是法忍者尚不得涅槃，<a id="a-Ix"></a>何况我人？<a id="a-Iy"></a>舍利弗，<a id="a-Iz"></a>佛说如是，<a id="a-J0"></a>名为见法；<a id="a-J1"></a>能见是事，<a id="a-J2"></a>名为见佛。<a id="a-J3"></a>舍利弗，<a id="a-J4"></a>云何名为佛？<a id="a-J5"></a>一切法如不异不坏，<a id="a-J6"></a>是名如来。<a id="a-J7"></a>若人于是法中无有疑悔，<a id="a-J8"></a>是名圣众。</p>
  <p id="aJ9">“舍利弗，<a id="a-JA"></a>过去世中，<a id="a-JB"></a>有一痴人不识猕猴，<a id="a-JC"></a>入一大林见猕猴群丛聚一处。<a id="a-JD"></a>是人曾闻有忉利天，<a id="a-JE"></a>便谓为是忉利诸天，<a id="a-JF"></a>即出树林，<a id="a-JG"></a>还本聚落多人众中，<a id="a-JH"></a>作如是言：<a id="a-JI"></a>‘汝等曾见忉利天不？<a id="a-JJ"></a>’众人答言：<a id="a-JK"></a>‘未曾见也。<a id="a-JL"></a>’即时语言：<a id="a-JM"></a>‘我已得见，<a id="a-JN"></a>汝欲见不？<a id="a-JO"></a>’皆言：<a id="a-JP"></a>‘欲见。<a id="a-JQ"></a>’即将大众诣彼林中示猕猴群：<a id="a-JR"></a>‘汝等观此忉利诸天。<a id="a-JS"></a>’众人皆言：<a id="a-JT"></a>‘非忉利天！<a id="a-JU"></a>此是猕猴乐住林中。<a id="a-JV"></a>汝痴倒故不识猕猴，<a id="a-JW"></a>又亦不识忉利诸天。<a id="a-JX"></a>’舍利弗，<a id="a-JY"></a>是人空将大众诣彼林中。<a id="a-JZ"></a>如是，<a id="a-Ja"></a>舍利弗，<a id="a-Jb"></a>于未来世，<a id="a-Jc"></a>当有比丘至白衣家，<a id="a-Jd"></a>作是言：<a id="a-Je"></a>‘汝欲见佛圣众，<a id="a-Jf"></a>听佛法不？<a id="a-Jg"></a>’中有白衣信佛法者，<a id="a-Jh"></a>皆言欲见听受佛法。<a id="a-Ji"></a>舍利弗，<a id="a-Jj"></a>中有白衣贪乐语言入于塔寺，<a id="a-Jk"></a>有诸比丘好于言说能通诸经，<a id="a-Jl"></a>依止语言乐于文饰，<a id="a-Jm"></a>是诸沙门随顺为说谓是真道，<a id="a-Jn"></a>但充众数如放牛人，<a id="a-Jo"></a>但乐读经不入真际，<a id="a-Jp"></a>但悦人意贵于名利，<a id="a-Jq"></a>善巧世事不净说法，<a id="a-Jr"></a>但能巧语行世间道，<a id="a-Js"></a>无有威德破涅槃因，<a id="a-Jt"></a>舍圣默然不乐禅定，<a id="a-Ju"></a>昼夜常好谈论诤讼，<a id="a-Jv"></a>卧厚被褥尚无一念随顺禅定，<a id="a-Jw"></a>何况能得成沙门果？<a id="a-Jx"></a>是人睡眠常与俗心相应，<a id="a-Jy"></a>初夜、<a id="a-Jz"></a>后夜不修顺忍，<a id="a-K0"></a>乐于下法。<a id="a-K1"></a>是人亦多得供养衣服饮食。<a id="a-K2"></a>何以故？<a id="a-K3"></a>是人常为恶魔所摄，<a id="a-K4"></a>乐浅近语，<a id="a-K5"></a>于第一义不能勤学，<a id="a-K6"></a>不能诵持第一深经，<a id="a-K7"></a>闻则惊畏，<a id="a-K8"></a>舍于淳浓而取糟粕。<a id="a-K9"></a>有诸凡夫见得利养，<a id="a-KA"></a>生贪著心作是念言：<a id="a-KB"></a>‘我等亦当习是言论。<a id="a-KC"></a>’舍利弗，<a id="a-KD"></a>是人舍于无上法宝堕在邪见，<a id="a-KE"></a>是沙门旃陀罗。<a id="a-KF"></a>有诸白衣往诣其所，<a id="a-KG"></a>如此恶人而为说法，<a id="a-KH"></a>以利养故称赞于佛及法与僧，<a id="a-KI"></a>但求活命，<a id="a-KJ"></a>为财奴仆，<a id="a-KK"></a>贪重衣食，<a id="a-KL"></a>赞己所乐：<a id="a-KM"></a>‘若行布施得生天上。<a id="a-KN"></a>’于佛法中，<a id="a-KO"></a>施为下法，<a id="a-KP"></a>赞以为最，<a id="a-KQ"></a>而作是言：<a id="a-KR"></a>‘大施因缘得生天上。<a id="a-KS"></a>’不知语言，<a id="a-KT"></a>不解义趣，<a id="a-KU"></a>但知初入浅近下法，<a id="a-KV"></a>贪著我人，<a id="a-KW"></a>舍第一义。</p>
  <p id="aKX">“舍利弗，<a id="a-KY"></a>如是说法，<a id="a-KZ"></a>或时有人生信出家，<a id="a-Ka"></a>与诸恶人而共和合，<a id="a-Kb"></a>不能勤求第一深义。<a id="a-Kc"></a>有所得者说有我、<a id="a-Kd"></a>人、<a id="a-Ke"></a>寿者、<a id="a-Kf"></a>命者，<a id="a-Kg"></a>忆想分别无所有法，<a id="a-Kh"></a>于阿毗昙、<a id="a-Ki"></a>修妒路中自为议论，<a id="a-Kj"></a>或说断常，<a id="a-Kk"></a>或说有作、<a id="a-Kl"></a>或说无作。<a id="a-Km"></a>舍利弗，<a id="a-Kn"></a>我法尔时多外道法，<a id="a-Ko"></a>令诸众生正见心坏。<a id="a-Kp"></a>如是，<a id="a-Kq"></a>舍利弗，<a id="a-Kr"></a>我清净法以是因缘渐渐灭尽。<a id="a-Ks"></a>舍利弗，<a id="a-Kt"></a>我久在生死受诸苦恼所成菩提，<a id="a-Ku"></a>是诸恶人尔时毁坏。<a id="a-Kv"></a>舍利弗，<a id="a-Kw"></a>若有比丘，<a id="a-Kx"></a>不能舍是有所得见、<a id="a-Ky"></a>我见、<a id="a-Kz"></a>人见，<a id="a-L0"></a>不解如来随宜所说，<a id="a-L1"></a>而言决定有我人法。<a id="a-L2"></a>如是之人，<a id="a-L3"></a>我则不听受一饮水。<a id="a-L4"></a>或时是人得闻空法，<a id="a-L5"></a>信心清净而不惊疑，<a id="a-L6"></a>即便还应导引众人入实相义，<a id="a-L7"></a>便应出家受具足戒。<a id="a-L8"></a>何以故？<a id="a-L9"></a>舍利弗，<a id="a-LA"></a>若人不舍如是见者，<a id="a-LB"></a>是名外道。</p>
  <p id="aLC">“舍利弗，<a id="a-LD"></a>我以世俗因缘假说有我，<a id="a-LE"></a>非第一义。<a id="a-LF"></a>若有人言：<a id="a-LG"></a>‘我亦复以世俗因缘而说有我。<a id="a-LH"></a>’是人若能通达无生无灭无相之法，<a id="a-LI"></a>与我所说不相违者，<a id="a-LJ"></a>是我弟子。<a id="a-LK"></a>舍利弗，<a id="a-LL"></a>若有人言：<a id="a-LM"></a>‘如来何故随世因缘，<a id="a-LN"></a>于无我法而说有人？<a id="a-LO"></a>如来不应为世间故作不实语。<a id="a-LP"></a>又诸经中多说有我，<a id="a-LQ"></a>佛所说者不应虚也。<a id="a-LR"></a>’舍利弗，<a id="a-LS"></a>应答是人：<a id="a-LT"></a>‘佛说诸法皆空，<a id="a-LU"></a>无主无性，<a id="a-LV"></a>但是虚妄，<a id="a-LW"></a>非第一义。<a id="a-LX"></a>如来不以第一义故说有我人。<a id="a-LY"></a>圣人言说无所贪著。<a id="a-LZ"></a>无智慧人，<a id="a-La"></a>无与佛等，<a id="a-Lb"></a>亦无过者。<a id="a-Lc"></a>’舍利弗，<a id="a-Ld"></a>如来智慧不可思议，<a id="a-Le"></a>以是智慧知众生心，<a id="a-Lf"></a>宁当有人与佛等者？<a id="a-Lg"></a>佛为大龙大法之王，<a id="a-Lh"></a>不应难言。<a id="a-Li"></a>佛说有人：<a id="a-Lj"></a>‘一切世间常共我诤，<a id="a-Lk"></a>我常不与世间共诤。<a id="a-Ll"></a>’舍利弗，<a id="a-Lm"></a>说有我者甚可哀愍，<a id="a-Ln"></a>此中无法亦无有我，<a id="a-Lo"></a>多有众生不解如来随宜所说，<a id="a-Lp"></a>违逆法宝，<a id="a-Lq"></a>多堕恶趣。</p>
  <p id="aLr">“舍利弗，<a id="a-Ls"></a>我知邪见而不为邪见，<a id="a-Lt"></a>能知邪见者即是正见。<a id="a-Lu"></a>舍利弗，<a id="a-Lv"></a>邪见终不变作正见，<a id="a-Lw"></a>见不知见。<a id="a-Lx"></a>舍利弗，<a id="a-Ly"></a>诸佛如来阿耨多罗三藐三菩提，<a id="a-Lz"></a>一切世间所难得信。<a id="a-M0"></a>我于诸天一切世间是最可信，<a id="a-M1"></a>非不可信。<a id="a-M2"></a>舍利弗，<a id="a-M3"></a>我所说法为至彼岸，<a id="a-M4"></a>是中亦无至彼岸者。<a id="a-M5"></a>我所说法为尽诸行，<a id="a-M6"></a>是中亦无尽诸行者。<a id="a-M7"></a>我所说法为寂灭故，<a id="a-M8"></a>是中亦无有寂灭者。<a id="a-M9"></a>我所说法为灭度故，<a id="a-MA"></a>是中亦无有灭度者。<a id="a-MB"></a>我所说法为解脱故，<a id="a-MC"></a>是中亦无有解脱者。<a id="a-MD"></a>我所说法为诸智故，<a id="a-ME"></a>是中亦无有诸智者。<a id="a-MF"></a>我所说法为净垢故，<a id="a-MG"></a>是中亦无有净垢者。<a id="a-MH"></a>舍利弗，<a id="a-MI"></a>如来为天说法亦无有天，<a id="a-MJ"></a>为人说法亦无有人，<a id="a-MK"></a>为众生说法亦无有众生。<a id="a-ML"></a>舍利弗，<a id="a-MM"></a>如来说明及与解脱，<a id="a-MN"></a>是中无明及与解脱。<a id="a-MO"></a>我说念佛，<a id="a-MP"></a>佛不可念；<a id="a-MQ"></a>我说空行，<a id="a-MR"></a>空不可行，<a id="a-MS"></a>亦不可念。<a id="a-MT"></a>舍利弗，<a id="a-MU"></a>是名如来所说经法章句，<a id="a-MV"></a>是中无有说者。<a id="a-MW"></a>诸恶人等得此章句为他人说，<a id="a-MX"></a>亦复以我为师，<a id="a-MY"></a>无有如来圣众功德，<a id="a-MZ"></a>而自为僧数。</p>
  <p id="aMa">“舍利弗，<a id="a-Mb"></a>譬如猕猴群不似忉利天，<a id="a-Mc"></a>如是众恶人，<a id="a-Md"></a>不似我圣众。<a id="a-Me"></a>舍利弗，<a id="a-Mf"></a>是诸恶人，<a id="a-Mg"></a>但以音声语言自谓沙门，<a id="a-Mh"></a>似如痴人见猕猴群谓忉利天。<a id="a-Mi"></a>舍利弗，<a id="a-Mj"></a>中有出家人喜乐问难，<a id="a-Mk"></a>得值善师为说名色寂灭，<a id="a-Ml"></a>语言道断，<a id="a-Mm"></a>无起无失，<a id="a-Mn"></a>通达无相，<a id="a-Mo"></a>得闻如是无生无灭无相之法，<a id="a-Mp"></a>不惊畏者，<a id="a-Mq"></a>当知是人已曾供养无量诸佛，<a id="a-Mr"></a>能知我法，<a id="a-Ms"></a>可名圣众。<a id="a-Mt"></a>”</p>
 </body>
</html>