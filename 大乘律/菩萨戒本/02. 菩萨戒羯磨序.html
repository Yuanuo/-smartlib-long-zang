<!doctype html>
<html id="z3IBUtQlZ" data-ver="71">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘律">
  <meta period="唐">
 </head>
 <body>
  <h1 id="a1">菩萨戒羯磨序</h1>
  <h2 id="a2">沙门静迈制</h2>
  <p id="a3">夫瀛溟冲廓。<a id="a-4"></a>总川逝而朝宗。<a id="a-5"></a>法性惟玄。<a id="a-6"></a>统品物而都会。<a id="a-7"></a>是知无说显道崇毗耶之息言。<a id="a-8"></a>绝听雨花。<a id="a-9"></a>宗摩竭之掩室。<a id="a-A"></a>自非德本宏邈。<a id="a-B"></a>孰能究其弘致者哉。<a id="a-C"></a>有三藏法师。<a id="a-D"></a>是称玄奘。<a id="a-E"></a>弱龄轶俗。<a id="a-F"></a>凝神气于白云。<a id="a-G"></a>壮志游真。<a id="a-H"></a>晰智晖于玄妙。<a id="a-I"></a>漱其源者随迎而不如。<a id="a-J"></a>涮其流者游泳而不测。<a id="a-K"></a>大龟启灭之岁。<a id="a-L"></a>捐觿鞢而整花田。<a id="a-M"></a>须陀问道之年。<a id="a-N"></a>镜戒珠而嬉行地。<a id="a-O"></a>爰以炎隋季祀三聚创膺。<a id="a-P"></a>深惟蹄旨。<a id="a-Q"></a>悟有余说。<a id="a-R"></a>悼灵章之紊译。<a id="a-S"></a>怆神理之纰传。<a id="a-T"></a>故能出玉门而遐往。<a id="a-U"></a>戾金河而殉妙。<a id="a-V"></a>爰有大正法藏。<a id="a-W"></a>寔号戒贤。<a id="a-X"></a>道格四依。<a id="a-Y"></a>称流五印。<a id="a-Z"></a>凡厥藏海取质若人。<a id="a-a"></a>故以所旌戒标洪誉。<a id="a-b"></a>遂于摩揭陀国。<a id="a-c"></a>钦承函杖。<a id="a-d"></a>见所未见。<a id="a-e"></a>闻所未闻。<a id="a-f"></a>虽萨陀之遇昙无。<a id="a-g"></a>蔑以加也。<a id="a-h"></a>因固请受菩萨律仪。<a id="a-i"></a>一稔三祈肇允殷望。<a id="a-j"></a>法师以菩萨净戒。<a id="a-k"></a>谅一乘之彝伦。<a id="a-l"></a>授受宏规。<a id="a-m"></a>信十地之洪范。<a id="a-n"></a>特所吟味。<a id="a-o"></a>匪替喉衿。<a id="a-p"></a>以大唐贞观二十有三年。<a id="a-q"></a>皇上御天下之始月魄日。<a id="a-r"></a>于大慈恩寺奉诏译周羯磨戒本。<a id="a-s"></a>爰开两轴。<a id="a-t"></a>盖菩萨正地之流澌也。<a id="a-u"></a>迈以不敏猥厕译僚。<a id="a-v"></a>亲禀洪规。<a id="a-w"></a>证斯传焰。<a id="a-x"></a>动衷形说。<a id="a-y"></a>式赞大猷。<a id="a-z"></a>聊纪译辰。<a id="a-10"></a>以备攸忘。<a id="a-11"></a>其证义。<a id="a-12"></a>证文。<a id="a-13"></a>正字。<a id="a-14"></a>笔受。<a id="a-15"></a>义业。<a id="a-16"></a>沙门明琰等。<a id="a-17"></a>二十许人。<a id="a-18"></a>各司其务同资教旨。</p>
 </body>
</html>