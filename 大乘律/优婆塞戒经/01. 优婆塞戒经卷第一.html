<!doctype html>
<html id="z3IBUsilL" data-ver="1807">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘律">
  <meta period="北凉">
 </head>
 <body>
  <h1 id="a1">优婆塞戒经卷第一</h1>
  <h2 id="a2">集会品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在舍卫国衹陀林中阿那分坻精舍，<a id="a-6"></a>与大比丘僧千二百五十人，<a id="a-7"></a>五百比丘尼，<a id="a-8"></a>千优婆塞，<a id="a-9"></a>五百乞儿。</p>
  <p id="aA">尔时，<a id="a-B"></a>会中有长者子，<a id="a-C"></a>名曰善生，<a id="a-D"></a>白佛言：<a id="a-E"></a>“世尊，<a id="a-F"></a>外道六师常演说法，<a id="a-G"></a>教众生言：<a id="a-H"></a>‘若能晨朝敬礼六方，<a id="a-I"></a>则得增长命之与财。<a id="a-J"></a>何以故？<a id="a-K"></a>东方之土属于帝释，<a id="a-L"></a>有供养者，<a id="a-M"></a>释提桓因则为护助。<a id="a-N"></a>南方之土属阎罗王，<a id="a-O"></a>有供养者，<a id="a-P"></a>彼阎罗王则为护助。<a id="a-Q"></a>西方之土属婆娄那天，<a id="a-R"></a>有供养者，<a id="a-S"></a>彼婆娄那则为护助。<a id="a-T"></a>北方之土属拘毗罗天，<a id="a-U"></a>有供养者，<a id="a-V"></a>彼拘毗罗则为护助。<a id="a-W"></a>下方之土属于火天，<a id="a-X"></a>有供养者，<a id="a-Y"></a>火则为护。<a id="a-Z"></a>上方之土属于风天，<a id="a-a"></a>有供养者，<a id="a-b"></a>风则为护。<a id="a-c"></a>’世尊，<a id="a-d"></a>佛法之中，<a id="a-e"></a>颇有如是六方不耶？<a id="a-f"></a>”</p>
  <p id="ag">“善男子，<a id="a-h"></a>我佛法中亦有六方，<a id="a-i"></a>所谓六波罗蜜。<a id="a-j"></a>东方即是檀波罗蜜。<a id="a-k"></a>何以故？<a id="a-l"></a>始初出者，<a id="a-m"></a>为出智慧光因缘故。<a id="a-n"></a>彼东方者属众生心，<a id="a-o"></a>若有众生能供养彼檀波罗蜜，<a id="a-p"></a>则为增长寿命与财。<a id="a-q"></a>南方即是尸波罗蜜。<a id="a-r"></a>何以故？<a id="a-s"></a>尸波罗蜜名之为右，<a id="a-t"></a>若人供养，<a id="a-u"></a>亦得增长寿命与财。<a id="a-v"></a>西方即是羼提波罗蜜。<a id="a-w"></a>何以故？<a id="a-x"></a>彼西方者名之为后，<a id="a-y"></a>一切恶法弃于后故，<a id="a-z"></a>若有供养，<a id="a-10"></a>则得增长寿命与财。<a id="a-11"></a>北方即是毗梨耶波罗蜜。<a id="a-12"></a>何以故？<a id="a-13"></a>北方名号胜诸恶法，<a id="a-14"></a>若人供养，<a id="a-15"></a>则得增长寿命与财。<a id="a-16"></a>下方即是禅波罗蜜。<a id="a-17"></a>何以故？<a id="a-18"></a>能正观察三恶道故，<a id="a-19"></a>若人供养，<a id="a-1A"></a>亦得增长命之与财。<a id="a-1B"></a>上方即是般若波罗蜜。<a id="a-1C"></a>何以故？<a id="a-1D"></a>上者即是无上，<a id="a-1E"></a>无生故，<a id="a-1F"></a>若有供养，<a id="a-1G"></a>则得增长命之与财。<a id="a-1H"></a>善男子，<a id="a-1I"></a>是六方者，<a id="a-1J"></a>属众生心，<a id="a-1K"></a>非如外道六师所说。<a id="a-1L"></a>如是六方，<a id="a-1M"></a>谁能供养？<a id="a-1N"></a>唯有菩萨乃能供养。<a id="a-1O"></a>”</p>
  <p id="a1P">“世尊，<a id="a-1Q"></a>以何义故名为菩萨？<a id="a-1R"></a>”</p>
  <p id="a1S">佛言：<a id="a-1T"></a>“得菩提故，<a id="a-1U"></a>名为菩萨；<a id="a-1V"></a>菩提性故，<a id="a-1W"></a>名为菩萨。<a id="a-1X"></a>”</p>
  <p id="a1Y">“世尊，<a id="a-1Z"></a>若言得菩提已，<a id="a-1a"></a>名为菩萨者，<a id="a-1b"></a>若未供养彼六方时，<a id="a-1c"></a>云何得名为菩萨耶？<a id="a-1d"></a>若以性故，<a id="a-1e"></a>名菩萨者，<a id="a-1f"></a>谁有此性？<a id="a-1g"></a>有此性者，<a id="a-1h"></a>则能供养；<a id="a-1i"></a>若无性者，<a id="a-1j"></a>则不能供养。<a id="a-1k"></a>是故如来不应说言，<a id="a-1l"></a>彼六方者，<a id="a-1m"></a>属众生心。<a id="a-1n"></a>”</p>
  <p id="a1o">“善男子，<a id="a-1p"></a>非得菩提，<a id="a-1q"></a>故名菩萨。<a id="a-1r"></a>何以故？<a id="a-1s"></a>得菩提者，<a id="a-1t"></a>名之为佛；<a id="a-1u"></a>未得菩提，<a id="a-1v"></a>乃名菩萨，<a id="a-1w"></a>亦非性故，<a id="a-1x"></a>名菩萨也。<a id="a-1y"></a>善男子，<a id="a-1z"></a>一切众生无菩提性，<a id="a-20"></a>如诸众生无人天性、<a id="a-21"></a>师子虎狼狗犬等性。<a id="a-22"></a>现在世中，<a id="a-23"></a>和合众善业因缘故，<a id="a-24"></a>得人天身；<a id="a-25"></a>和合不善业因缘故，<a id="a-26"></a>得师子等畜生之身。<a id="a-27"></a>菩萨亦尔，<a id="a-28"></a>和合众善业因缘故，<a id="a-29"></a>发菩提心，<a id="a-2A"></a>故名菩萨。<a id="a-2B"></a>若有说言：<a id="a-2C"></a>‘一切众生有菩萨性’者，<a id="a-2D"></a>是义不然。<a id="a-2E"></a>何以故？<a id="a-2F"></a>若有性者，<a id="a-2G"></a>则不应修善业因缘供养六方。<a id="a-2H"></a>善男子，<a id="a-2I"></a>若有性者，<a id="a-2J"></a>则无初心及退转心。<a id="a-2K"></a>以无量善业因缘故，<a id="a-2L"></a>发菩提心，<a id="a-2M"></a>名菩萨性。</p>
  <p id="a2N">“善男子，<a id="a-2O"></a>有诸众生，<a id="a-2P"></a>受行外道，<a id="a-2Q"></a>不乐外典颠倒说故，<a id="a-2R"></a>发菩提心；<a id="a-2S"></a>或有众生住寂静处，<a id="a-2T"></a>内善因缘，<a id="a-2U"></a>发菩提心；<a id="a-2V"></a>或有众生，<a id="a-2W"></a>观生死过，<a id="a-2X"></a>发菩提心；<a id="a-2Y"></a>或有众生，<a id="a-2Z"></a>见恶闻恶，<a id="a-2a"></a>发菩提心；<a id="a-2b"></a>或有众生，<a id="a-2c"></a>深知自身贪欲、<a id="a-2d"></a>嗔恚、<a id="a-2e"></a>愚疑、<a id="a-2f"></a>悭嫉，<a id="a-2g"></a>为呵责故，<a id="a-2h"></a>发菩提心；<a id="a-2i"></a>或有众生，<a id="a-2j"></a>见诸外道，<a id="a-2k"></a>五通神仙，<a id="a-2l"></a>发菩提心；<a id="a-2m"></a>或有众生，<a id="a-2n"></a>欲知世间边、<a id="a-2o"></a>无边故，<a id="a-2p"></a>发菩提心；<a id="a-2q"></a>或有众生，<a id="a-2r"></a>见闻如来不思议故，<a id="a-2s"></a>发菩提心；<a id="a-2t"></a>或有众生，<a id="a-2u"></a>生怜愍故，<a id="a-2v"></a>发菩提心；<a id="a-2w"></a>或有众生，<a id="a-2x"></a>爱众生故，<a id="a-2y"></a>发菩提心。</p>
  <p id="a2z">“善男子，<a id="a-30"></a>菩提之心，<a id="a-31"></a>凡有三种，<a id="a-32"></a>谓下、<a id="a-33"></a>中、<a id="a-34"></a>上。<a id="a-35"></a>若言众生定有性者，<a id="a-36"></a>云何说言有三种耶？<a id="a-37"></a>众生下心，<a id="a-38"></a>能作中心，<a id="a-39"></a>中心作上，<a id="a-3A"></a>上心作中，<a id="a-3B"></a>中心作下。<a id="a-3C"></a>众生勤修无量善法，<a id="a-3D"></a>故能增上，<a id="a-3E"></a>不勤修故，<a id="a-3F"></a>便退为下。<a id="a-3G"></a>若善修进，<a id="a-3H"></a>则名不退；<a id="a-3I"></a>若不修进，<a id="a-3J"></a>名之为退。<a id="a-3K"></a>一切时中，<a id="a-3L"></a>常为一切无边众生修习善故，<a id="a-3M"></a>名不退转；<a id="a-3N"></a>若不如是，<a id="a-3O"></a>是名退转，<a id="a-3P"></a>如是菩萨则有退心及恐怖心。<a id="a-3Q"></a>若一切时中，<a id="a-3R"></a>为一切众生修习善法，<a id="a-3S"></a>得不退转，<a id="a-3T"></a>是故我记是人，<a id="a-3U"></a>决定不久，<a id="a-3V"></a>当得阿耨多罗三藐三菩提。</p>
  <p id="a3W">“善男子，<a id="a-3X"></a>三种菩提，<a id="a-3Y"></a>无有定性。<a id="a-3Z"></a>若有定性，<a id="a-3a"></a>已发声闻、<a id="a-3b"></a>缘觉心者，<a id="a-3c"></a>则不能发菩提之心。<a id="a-3d"></a>善男子，<a id="a-3e"></a>譬如众僧，<a id="a-3f"></a>无有定性；<a id="a-3g"></a>是三种性，<a id="a-3h"></a>亦复如是。<a id="a-3i"></a>若有说言定有性者，<a id="a-3j"></a>是名外道。<a id="a-3k"></a>何以故？<a id="a-3l"></a>诸外道等，<a id="a-3m"></a>无因果故，<a id="a-3n"></a>如自在天，<a id="a-3o"></a>非因非果。<a id="a-3p"></a>善男子，<a id="a-3q"></a>或有人说：<a id="a-3r"></a>‘菩萨之性，<a id="a-3s"></a>譬如石中定有金性，<a id="a-3t"></a>以巧方便因缘发故，<a id="a-3u"></a>得为金用。<a id="a-3v"></a>’菩萨之性亦如是者，<a id="a-3w"></a>是梵志说。<a id="a-3x"></a>何以故？<a id="a-3y"></a>梵志等常言，<a id="a-3z"></a>尼拘陀子有尼拘陀树，<a id="a-40"></a>眼有火石，<a id="a-41"></a>是故梵志无因无果，<a id="a-42"></a>因即是果，<a id="a-43"></a>果即是因。<a id="a-44"></a>尼拘陀子具足而有尼拘陀树，<a id="a-45"></a>当知即是梵志因果。<a id="a-46"></a>是义不然。<a id="a-47"></a>何以故？<a id="a-48"></a>因细果粗故。<a id="a-49"></a>若言眼中定有火者，<a id="a-4A"></a>眼则被烧；<a id="a-4B"></a>眼若被烧，<a id="a-4C"></a>云何能见？<a id="a-4D"></a>眼中有石，<a id="a-4E"></a>石则遮眼；<a id="a-4F"></a>眼若有遮，<a id="a-4G"></a>复云何见？<a id="a-4H"></a>善男子，<a id="a-4I"></a>如梵志说，<a id="a-4J"></a>有即是有，<a id="a-4K"></a>无即永无；<a id="a-4L"></a>无则不生，<a id="a-4M"></a>有不应灭。<a id="a-4N"></a>若言石中有金性者，<a id="a-4O"></a>金不说性，<a id="a-4P"></a>性不说金。<a id="a-4Q"></a>善男子，<a id="a-4R"></a>因缘故，<a id="a-4S"></a>则有合和；<a id="a-4T"></a>缘和合故，<a id="a-4U"></a>本无后有。<a id="a-4V"></a>如梵志言，<a id="a-4W"></a>无即永无，<a id="a-4X"></a>是义云何？<a id="a-4Y"></a>金合水银，<a id="a-4Z"></a>金则灭坏。<a id="a-4a"></a>若言有不应灭，<a id="a-4b"></a>是义云何？<a id="a-4c"></a>若说众生有菩萨性，<a id="a-4d"></a>是名外道，<a id="a-4e"></a>不名佛道。<a id="a-4f"></a>善男子，<a id="a-4g"></a>譬如和合石因缘故，<a id="a-4h"></a>而有金用；<a id="a-4i"></a>菩萨之性，<a id="a-4j"></a>亦复如是。<a id="a-4k"></a>众生有思，<a id="a-4l"></a>名为欲心，<a id="a-4m"></a>以如是欲，<a id="a-4n"></a>善业因缘，<a id="a-4o"></a>发菩提心，<a id="a-4p"></a>是则名为菩萨性也。<a id="a-4q"></a>善男子，<a id="a-4r"></a>譬如众生，<a id="a-4s"></a>先无菩提，<a id="a-4t"></a>后乃方有；<a id="a-4u"></a>性亦如是，<a id="a-4v"></a>先无后有，<a id="a-4w"></a>是故不可说言定有。</p>
  <p id="a4x">“善男子，<a id="a-4y"></a>求大智慧，<a id="a-4z"></a>故名菩萨。<a id="a-50"></a>欲知一切法真实故，<a id="a-51"></a>大庄严故，<a id="a-52"></a>心坚固故，<a id="a-53"></a>多度众生故，<a id="a-54"></a>不惜身命故，<a id="a-55"></a>是名菩萨修行大乘。<a id="a-56"></a>善男子，<a id="a-57"></a>菩萨有二种：<a id="a-58"></a>一者、<a id="a-59"></a>退转，<a id="a-5A"></a>二者、<a id="a-5B"></a>不退。<a id="a-5C"></a>以修三十二相业者，<a id="a-5D"></a>名不退转；<a id="a-5E"></a>若未能修，<a id="a-5F"></a>是名为退。<a id="a-5G"></a>复有两种：<a id="a-5H"></a>一者、<a id="a-5I"></a>出家，<a id="a-5J"></a>二者、<a id="a-5K"></a>在家。<a id="a-5L"></a>出家菩萨奉持八重，<a id="a-5M"></a>具足清静，<a id="a-5N"></a>是名不退；<a id="a-5O"></a>在家菩萨奉持六重，<a id="a-5P"></a>具足清静，<a id="a-5Q"></a>亦名不退。</p>
  <p id="a5R">“善男子，<a id="a-5S"></a>外道断欲，<a id="a-5T"></a>所得福德，<a id="a-5U"></a>胜于欲界一切众生所有福德；<a id="a-5V"></a>须陀洹人胜于一切外道异见，<a id="a-5W"></a>斯陀含人胜于一切须陀洹果，<a id="a-5X"></a>阿那含人胜于一切斯陀含果，<a id="a-5Y"></a>阿罗汉人胜于一切阿那含果，<a id="a-5Z"></a>辟支佛人胜于一切阿罗汉果；<a id="a-5a"></a>在家之人发菩提心，<a id="a-5b"></a>胜于一切辟支佛果。<a id="a-5c"></a>出家之人发菩提心，<a id="a-5d"></a>此不为难；<a id="a-5e"></a>在家之人发菩提心，<a id="a-5f"></a>是乃名为不可思议。<a id="a-5g"></a>何以故？<a id="a-5h"></a>在家之人多恶因缘所缠绕故。<a id="a-5i"></a>在家之人发菩提心时，<a id="a-5j"></a>从四天王乃至阿迦尼吒诸天，<a id="a-5k"></a>皆大惊喜，<a id="a-5l"></a>作如是言：<a id="a-5m"></a>‘我今已得人天之师！<a id="a-5n"></a>’”</p>
  <p data-pb></p>
  <h2 id="a5o">发菩提心品第二</h2>
  <p id="a5p">善生言：<a id="a-5q"></a>“世尊，<a id="a-5r"></a>众生云何发菩提心？<a id="a-5s"></a>”</p>
  <p id="a5t">“善男子，<a id="a-5u"></a>为二事故，<a id="a-5v"></a>发菩提心。<a id="a-5w"></a>一者、<a id="a-5x"></a>增长寿命，<a id="a-5y"></a>二者、<a id="a-5z"></a>增长财物。<a id="a-60"></a>复有二事：<a id="a-61"></a>一者、<a id="a-62"></a>为不断绝菩萨种姓，<a id="a-63"></a>二者、<a id="a-64"></a>为断众生罪苦烦恼。<a id="a-65"></a>复有二事：<a id="a-66"></a>一者、<a id="a-67"></a>自观无量世中，<a id="a-68"></a>受大苦恼，<a id="a-69"></a>不得利益；<a id="a-6A"></a>二者、<a id="a-6B"></a>虽有无量恒沙诸佛，<a id="a-6C"></a>悉皆不能度脱我身，<a id="a-6D"></a>我当自度。<a id="a-6E"></a>复有二事：<a id="a-6F"></a>一者、<a id="a-6G"></a>作诸善业，<a id="a-6H"></a>二者、<a id="a-6I"></a>作已不失。<a id="a-6J"></a>复有二事：<a id="a-6K"></a>一者、<a id="a-6L"></a>为胜一切人天果报，<a id="a-6M"></a>二者、<a id="a-6N"></a>为胜一切二乘果报。<a id="a-6O"></a>复有二事：<a id="a-6P"></a>一者、<a id="a-6Q"></a>为求菩提之道，<a id="a-6R"></a>受大苦恼；<a id="a-6S"></a>二者、<a id="a-6T"></a>为得无量大利益事。<a id="a-6U"></a>复有二事：<a id="a-6V"></a>一者、<a id="a-6W"></a>过去、<a id="a-6X"></a>未来恒沙诸佛，<a id="a-6Y"></a>皆如我身；<a id="a-6Z"></a>二者、<a id="a-6a"></a>深观菩提是可得法，<a id="a-6b"></a>是故发心。<a id="a-6c"></a>复有二事：<a id="a-6d"></a>一者、<a id="a-6e"></a>观六住人，<a id="a-6f"></a>虽有转心，<a id="a-6g"></a>犹胜一切声闻、<a id="a-6h"></a>缘觉；<a id="a-6i"></a>二者、<a id="a-6j"></a>勤心求索无上果故。<a id="a-6k"></a>复有二事：<a id="a-6l"></a>一者、<a id="a-6m"></a>欲令一切众生悉得解脱；<a id="a-6n"></a>二者、<a id="a-6o"></a>欲令众生解脱，<a id="a-6p"></a>胜外道等所得果报。<a id="a-6q"></a>复有二事：<a id="a-6r"></a>一者、<a id="a-6s"></a>不舍一切众生，<a id="a-6t"></a>二者、<a id="a-6u"></a>舍离一切烦恼。<a id="a-6v"></a>复有二事：<a id="a-6w"></a>一者、<a id="a-6x"></a>为断众生现在苦恼，<a id="a-6y"></a>二者、<a id="a-6z"></a>为遮众生未来苦恼。<a id="a-70"></a>复有二事：<a id="a-71"></a>一者、<a id="a-72"></a>为断智慧障碍，<a id="a-73"></a>二者、<a id="a-74"></a>为断众生身障。</p>
  <p id="a75">“善男子，<a id="a-76"></a>发菩提心有五事：<a id="a-77"></a>一者、<a id="a-78"></a>亲近善友，<a id="a-79"></a>二者、<a id="a-7A"></a>断嗔恚心，<a id="a-7B"></a>三者、<a id="a-7C"></a>随师教诲，<a id="a-7D"></a>四者、<a id="a-7E"></a>生怜愍心，<a id="a-7F"></a>五者、<a id="a-7G"></a>勤修精进。<a id="a-7H"></a>复有五事：<a id="a-7I"></a>一者、<a id="a-7J"></a>不见他过；<a id="a-7K"></a>二者、<a id="a-7L"></a>虽见他过，<a id="a-7M"></a>而心不悔；<a id="a-7N"></a>三者、<a id="a-7O"></a>得善法已，<a id="a-7P"></a>不生骄慢；<a id="a-7Q"></a>四者、<a id="a-7R"></a>见他善业，<a id="a-7S"></a>不生妒心；<a id="a-7T"></a>五者、<a id="a-7U"></a>观诸众生，<a id="a-7V"></a>如一子想。</p>
  <p id="a7W">“善男子，<a id="a-7X"></a>有智之人，<a id="a-7Y"></a>发菩提心已，<a id="a-7Z"></a>即能破坏恶业等果如须弥山。<a id="a-7a"></a>有智之人，<a id="a-7b"></a>为三事故，<a id="a-7c"></a>发菩提心：<a id="a-7d"></a>一者、<a id="a-7e"></a>见恶世中五浊众生，<a id="a-7f"></a>二者、<a id="a-7g"></a>见于如来有不可思议神通道力，<a id="a-7h"></a>三者、<a id="a-7i"></a>闻佛如来八种妙声。<a id="a-7j"></a>复有二事：<a id="a-7k"></a>一者、<a id="a-7l"></a>了了自知己身有菩提性；<a id="a-7m"></a>二者、<a id="a-7n"></a>知众生苦如己受苦，<a id="a-7o"></a>为断彼苦如己无异。</p>
  <p id="a7p">“善男子，<a id="a-7q"></a>若有人能发菩提心，<a id="a-7r"></a>当知是人能礼六方，<a id="a-7s"></a>增长命财，<a id="a-7t"></a>不如外道之所宣说。<a id="a-7u"></a>”</p>
  <p data-pb></p>
  <h2 id="a7v">悲品第三</h2>
  <p id="a7w">善生言：<a id="a-7x"></a>“世尊，<a id="a-7y"></a>彼六师等不说因果。<a id="a-7z"></a>如来所说因有二种：<a id="a-80"></a>一者、<a id="a-81"></a>生因，<a id="a-82"></a>二者、<a id="a-83"></a>了因。<a id="a-84"></a>如佛初说发菩提心，<a id="a-85"></a>为是生因？<a id="a-86"></a>是了因耶？</p>
  <p id="a87">“善男子，<a id="a-88"></a>我为众生，<a id="a-89"></a>或说一因，<a id="a-8A"></a>或说二因，<a id="a-8B"></a>或说三因，<a id="a-8C"></a>或说四因，<a id="a-8D"></a>或说五因，<a id="a-8E"></a>或说六、<a id="a-8F"></a>七至十二因。<a id="a-8G"></a>言一因者，<a id="a-8H"></a>即生因也。<a id="a-8I"></a>言二因者。<a id="a-8J"></a>生因、<a id="a-8K"></a>了因。<a id="a-8L"></a>言三因者，<a id="a-8M"></a>烦恼、<a id="a-8N"></a>业、<a id="a-8O"></a>器。<a id="a-8P"></a>言四因者，<a id="a-8Q"></a>所谓四大。<a id="a-8R"></a>言五因者，<a id="a-8S"></a>未来五支。<a id="a-8T"></a>言六因者，<a id="a-8U"></a>如《契经》中所说六因。<a id="a-8V"></a>言七因者，<a id="a-8W"></a>如《法华》说。<a id="a-8X"></a>言八因者，<a id="a-8Y"></a>现在八支。<a id="a-8Z"></a>言九因者，<a id="a-8a"></a>如《大城经》说。<a id="a-8b"></a>言十因者，<a id="a-8c"></a>如为《摩男优婆塞》说。<a id="a-8d"></a>十一因者，<a id="a-8e"></a>如《智印》说。<a id="a-8f"></a>十二因者，<a id="a-8g"></a>如十二因缘。</p>
  <p id="a8h">“善男子，<a id="a-8i"></a>一切有漏法，<a id="a-8j"></a>无量无边因；<a id="a-8k"></a>一切无漏法，<a id="a-8l"></a>无量无边因。<a id="a-8m"></a>有智之人欲尽知故，<a id="a-8n"></a>发菩提心，<a id="a-8o"></a>是故如来名一切智。</p>
  <p id="a8p">“善男子，<a id="a-8q"></a>一切众生发菩提心，<a id="a-8r"></a>或有生因，<a id="a-8s"></a>或有了因，<a id="a-8t"></a>或有生因、<a id="a-8u"></a>了因。<a id="a-8v"></a>汝今当知，<a id="a-8w"></a>夫生因者，<a id="a-8x"></a>即是大悲；<a id="a-8y"></a>因是悲故，<a id="a-8z"></a>便能发心，<a id="a-90"></a>是故悲心为生因也。<a id="a-91"></a>”</p>
  <p id="a92">“世尊，<a id="a-93"></a>云何而得修于悲心？<a id="a-94"></a>”</p>
  <p id="a95">“善男子，<a id="a-96"></a>智者深见一切众生沉没生死苦恼大海，<a id="a-97"></a>为欲拔济，<a id="a-98"></a>是故生悲。<a id="a-99"></a>又见众生未有十力、<a id="a-9A"></a>四无所畏、<a id="a-9B"></a>大悲三念，<a id="a-9C"></a>我当云何令彼具足，<a id="a-9D"></a>是故生悲。<a id="a-9E"></a>又见众生虽多怨毒，<a id="a-9F"></a>亦作亲想，<a id="a-9G"></a>是故生悲。<a id="a-9H"></a>又见众生迷于正路，<a id="a-9I"></a>无有示导，<a id="a-9J"></a>是故生悲。<a id="a-9K"></a>又见众生卧五欲泥而不能出，<a id="a-9L"></a>犹故放逸，<a id="a-9M"></a>是故生悲。<a id="a-9N"></a>又见众生常为财物、<a id="a-9O"></a>妻子缠缚，<a id="a-9P"></a>不能舍离，<a id="a-9Q"></a>是故生悲。<a id="a-9R"></a>又见众生以色命故，<a id="a-9S"></a>而生骄慢，<a id="a-9T"></a>是故生悲。<a id="a-9U"></a>又见众生为恶知识之所诳惑，<a id="a-9V"></a>故生亲想，<a id="a-9W"></a>如六师等，<a id="a-9X"></a>是故生悲。<a id="a-9Y"></a>又见众生堕生有界，<a id="a-9Z"></a>受诸苦恼，<a id="a-9a"></a>犹故乐著，<a id="a-9b"></a>是故生悲。<a id="a-9c"></a>又见众生造身口意不善恶业，<a id="a-9d"></a>多受苦果，<a id="a-9e"></a>犹故乐著，<a id="a-9f"></a>是故生悲。<a id="a-9g"></a>又见众生渴求五欲，<a id="a-9h"></a>如渴饮咸水，<a id="a-9i"></a>是故生悲。<a id="a-9j"></a>又见众生虽欲求乐，<a id="a-9k"></a>不造乐因；<a id="a-9l"></a>虽不乐苦，<a id="a-9m"></a>喜造苦因；<a id="a-9n"></a>欲受天乐，<a id="a-9o"></a>不具足戒，<a id="a-9p"></a>是故生悲。<a id="a-9q"></a>又见众生于无我、<a id="a-9r"></a>我所，<a id="a-9s"></a>生我、<a id="a-9t"></a>我所想，<a id="a-9u"></a>是故生悲。<a id="a-9v"></a>又见众生无定有性，<a id="a-9w"></a>流转五有，<a id="a-9x"></a>是故生悲。<a id="a-9y"></a>又见众生畏生、<a id="a-9z"></a>老、<a id="a-A0"></a>死而更造作生、<a id="a-A1"></a>老、<a id="a-A2"></a>死业，<a id="a-A3"></a>是故生悲。<a id="a-A4"></a>又见众生受身心苦而更造业，<a id="a-A5"></a>是故生悲。<a id="a-A6"></a>又见众生爱别离苦而不断爱，<a id="a-A7"></a>是故生悲。<a id="a-A8"></a>又见众生处无明暗，<a id="a-A9"></a>不知炽然智慧灯明，<a id="a-AA"></a>是故生悲。<a id="a-AB"></a>又见众生为烦恼火之所烧然，<a id="a-AC"></a>而不能求三昧定水，<a id="a-AD"></a>是故生悲。<a id="a-AE"></a>又见众生为五欲乐，<a id="a-AF"></a>造无量恶，<a id="a-AG"></a>是故生悲。<a id="a-AH"></a>又见众生知五欲苦，<a id="a-AI"></a>求之不息，<a id="a-AJ"></a>譬如饥者，<a id="a-AK"></a>食于毒饭，<a id="a-AL"></a>是故生悲。<a id="a-AM"></a>又见众生处在恶世，<a id="a-AN"></a>遭值虐王，<a id="a-AO"></a>多受苦恼，<a id="a-AP"></a>犹故放逸，<a id="a-AQ"></a>是故生悲。<a id="a-AR"></a>又见众生流转八苦，<a id="a-AS"></a>不知断除如是苦因，<a id="a-AT"></a>是故生悲。<a id="a-AU"></a>又见众生饥渴寒热，<a id="a-AV"></a>不得自在，<a id="a-AW"></a>是故生悲。<a id="a-AX"></a>又见众生毁犯禁戒，<a id="a-AY"></a>当受地狱、<a id="a-AZ"></a>恶鬼、<a id="a-Aa"></a>畜生，<a id="a-Ab"></a>是故生悲。<a id="a-Ac"></a>又见众生色、<a id="a-Ad"></a>力、<a id="a-Ae"></a>寿命、<a id="a-Af"></a>安隐、<a id="a-Ag"></a>辩才，<a id="a-Ah"></a>不得自在，<a id="a-Ai"></a>是故生悲。<a id="a-Aj"></a>又见众生诸根不具，<a id="a-Ak"></a>是故生悲。<a id="a-Al"></a>又见众生生于边地，<a id="a-Am"></a>不修善法，<a id="a-An"></a>是故生悲。<a id="a-Ao"></a>又见众生处饥馑世，<a id="a-Ap"></a>是故生悲。<a id="a-Aq"></a>又见众生值佛出世，<a id="a-Ar"></a>闻说甘露，<a id="a-As"></a>不能受持，<a id="a-At"></a>是故生悲。<a id="a-Au"></a>又见众生多有财宝，<a id="a-Av"></a>不能施舍，<a id="a-Aw"></a>是故生悲。<a id="a-Ax"></a>又见众生耕田种作，<a id="a-Ay"></a>商贾贩卖，<a id="a-Az"></a>一切皆苦，<a id="a-B0"></a>是故生悲。<a id="a-B1"></a>又见众生父母、<a id="a-B2"></a>兄弟、<a id="a-B3"></a>妻子、<a id="a-B4"></a>奴婢、<a id="a-B5"></a>眷属、<a id="a-B6"></a>宗室，<a id="a-B7"></a>不相爱念，<a id="a-B8"></a>是故生悲。</p>
  <p id="aB9">“善男子，<a id="a-BA"></a>有智之人，<a id="a-BB"></a>应观非想非非想处所有定乐，<a id="a-BC"></a>如地狱苦，<a id="a-BD"></a>一切众生等共有之，<a id="a-BE"></a>是故生悲。<a id="a-BF"></a>善男子，<a id="a-BG"></a>未得道时，<a id="a-BH"></a>作如是观，<a id="a-BI"></a>是名为悲；<a id="a-BJ"></a>若得道已，<a id="a-BK"></a>即名大悲。<a id="a-BL"></a>何以故？<a id="a-BM"></a>未得道时，<a id="a-BN"></a>虽作是观，<a id="a-BO"></a>观皆有边，<a id="a-BP"></a>众生亦尔；<a id="a-BQ"></a>既得道已，<a id="a-BR"></a>观及众生，<a id="a-BS"></a>皆悉无边，<a id="a-BT"></a>是故得名为大悲也。<a id="a-BU"></a>未得道时，<a id="a-BV"></a>悲心转动，<a id="a-BW"></a>是故名悲；<a id="a-BX"></a>既得道已，<a id="a-BY"></a>无有转动，<a id="a-BZ"></a>故名大悲。<a id="a-Ba"></a>未得道时，<a id="a-Bb"></a>未能救济诸众生故，<a id="a-Bc"></a>故名为悲；<a id="a-Bd"></a>既得道已，<a id="a-Be"></a>能大救济，<a id="a-Bf"></a>故名大悲。<a id="a-Bg"></a>未得道时，<a id="a-Bh"></a>不共慧行，<a id="a-Bi"></a>是故名悲；<a id="a-Bj"></a>既得道已，<a id="a-Bk"></a>与慧共行，<a id="a-Bl"></a>故名大悲。<a id="a-Bm"></a>善男子，<a id="a-Bn"></a>智者修悲，<a id="a-Bo"></a>虽未能断众生苦恼，<a id="a-Bp"></a>已有无量大利益事。<a id="a-Bq"></a>善男子，<a id="a-Br"></a>六波罗蜜皆以悲心而作生因。</p>
  <p id="aBs">“善男子，<a id="a-Bt"></a>菩萨有二种：<a id="a-Bu"></a>一者、<a id="a-Bv"></a>出家，<a id="a-Bw"></a>二者、<a id="a-Bx"></a>在家。<a id="a-By"></a>出家修悲，<a id="a-Bz"></a>是不为难；<a id="a-C0"></a>在家修悲，<a id="a-C1"></a>是乃为难。<a id="a-C2"></a>何以故？<a id="a-C3"></a>在家之人多有恶因缘故。<a id="a-C4"></a>善男子，<a id="a-C5"></a>在家之人若不修悲，<a id="a-C6"></a>则不能得优婆塞戒；<a id="a-C7"></a>若修悲已，<a id="a-C8"></a>即便获得。<a id="a-C9"></a>善男子，<a id="a-CA"></a>出家之人，<a id="a-CB"></a>唯能具足五波罗蜜，<a id="a-CC"></a>不能具足檀波罗蜜；<a id="a-CD"></a>在家之人，<a id="a-CE"></a>则能具足。<a id="a-CF"></a>何以故？<a id="a-CG"></a>一切时中一切施故。<a id="a-CH"></a>是故在家应先修悲，<a id="a-CI"></a>若修悲已，<a id="a-CJ"></a>当知是人能具戒、<a id="a-CK"></a>忍、<a id="a-CL"></a>进、<a id="a-CM"></a>定、<a id="a-CN"></a>智慧。<a id="a-CO"></a>若修悲心，<a id="a-CP"></a>难施能施，<a id="a-CQ"></a>难忍能忍，<a id="a-CR"></a>难作能作。<a id="a-CS"></a>以是义故，<a id="a-CT"></a>一切善法，<a id="a-CU"></a>悲为根本。</p>
  <p id="aCV">“善男子，<a id="a-CW"></a>若人能修如是悲心，<a id="a-CX"></a>当知是人能坏恶业如须弥山，<a id="a-CY"></a>不久当得阿耨多罗三藐三菩提；<a id="a-CZ"></a>是人所做少许善业，<a id="a-Ca"></a>所获果报如须弥山。</p>
  <p data-pb></p>
  <h2 id="aCb">解脱品第四</h2>
  <p id="aCc">“善男子，<a id="a-Cd"></a>若善男子、<a id="a-Ce"></a>善女人有修悲者，<a id="a-Cf"></a>当知是人得一法体，<a id="a-Cg"></a>诸解脱分。<a id="a-Ch"></a>”</p>
  <p id="aCi">善生言：<a id="a-Cj"></a>“世尊，<a id="a-Ck"></a>所言体者，<a id="a-Cl"></a>云何为体？<a id="a-Cm"></a>”</p>
  <p id="aCn">“善男子，<a id="a-Co"></a>谓身、<a id="a-Cp"></a>口、<a id="a-Cq"></a>意。<a id="a-Cr"></a>是身、<a id="a-Cs"></a>口、<a id="a-Ct"></a>意，<a id="a-Cu"></a>从方便得。<a id="a-Cv"></a>方便有二：<a id="a-Cw"></a>一者、<a id="a-Cx"></a>耳闻，<a id="a-Cy"></a>二者、<a id="a-Cz"></a>思惟。<a id="a-D0"></a>复有三种：<a id="a-D1"></a>一者、<a id="a-D2"></a>惠施，<a id="a-D3"></a>二者、<a id="a-D4"></a>持戒，<a id="a-D5"></a>三者、<a id="a-D6"></a>多闻。<a id="a-D7"></a>”</p>
  <p id="aD8">善生言：<a id="a-D9"></a>“世尊，<a id="a-DA"></a>如佛所说，<a id="a-DB"></a>从三方便得解脱分，<a id="a-DC"></a>是三方便有定数不？<a id="a-DD"></a>”</p>
  <p id="aDE">“不也！<a id="a-DF"></a>善男子。<a id="a-DG"></a>何以故？<a id="a-DH"></a>有人虽于无量世中，<a id="a-DI"></a>以无量财施无量人，<a id="a-DJ"></a>亦不能得解脱分法。<a id="a-DK"></a>有人于一时中，<a id="a-DL"></a>以一把麦施一乞儿，<a id="a-DM"></a>能得如是解脱分法；<a id="a-DN"></a>有人乃于无量佛所受持禁戒，<a id="a-DO"></a>亦不能得解脱分法；<a id="a-DP"></a>有人一日一夜受持八戒，<a id="a-DQ"></a>而能获得解脱分法。<a id="a-DR"></a>有人于无量世、<a id="a-DS"></a>无量佛所受持读诵十二部经，<a id="a-DT"></a>亦不能得解脱分法；<a id="a-DU"></a>有人唯读一四句偈，<a id="a-DV"></a>而能获得解脱分法。<a id="a-DW"></a>何以故？<a id="a-DX"></a>一切众生心不同故。</p>
  <p id="aDY">“善男子，<a id="a-DZ"></a>若人不能一心观察生死过咎、<a id="a-Da"></a>涅盘安乐，<a id="a-Db"></a>如是之人虽复惠施、<a id="a-Dc"></a>持戒、<a id="a-Dd"></a>多闻，<a id="a-De"></a>终不能得解脱分法；<a id="a-Df"></a>若能厌患生死过咎，<a id="a-Dg"></a>深见涅盘功德安乐，<a id="a-Dh"></a>如是之人，<a id="a-Di"></a>虽复少施、<a id="a-Dj"></a>少戒、<a id="a-Dk"></a>少闻，<a id="a-Dl"></a>即能获得解脱分法。</p>
  <p id="aDm">“善男子，<a id="a-Dn"></a>得是法者，<a id="a-Do"></a>于三时中，<a id="a-Dp"></a>佛出世时，<a id="a-Dq"></a>缘觉出时；<a id="a-Dr"></a>若无是二，<a id="a-Ds"></a>阿迦尼吒天说解脱时，<a id="a-Dt"></a>是人闻已，<a id="a-Du"></a>得解脱分。<a id="a-Dv"></a>善男子，<a id="a-Dw"></a>我于往昔初发心时，<a id="a-Dx"></a>都不见佛及辟支佛，<a id="a-Dy"></a>闻净居天说解脱法，<a id="a-Dz"></a>我时闻已，<a id="a-E0"></a>即便发心。</p>
  <p id="aE1">“善男子，<a id="a-E2"></a>如是之法，<a id="a-E3"></a>非欲界天之所能得。<a id="a-E4"></a>何以故？<a id="a-E5"></a>以放逸故。<a id="a-E6"></a>亦非色天之所能得。<a id="a-E7"></a>何以故？<a id="a-E8"></a>无三方便故。<a id="a-E9"></a>亦非无色之所能得。<a id="a-EA"></a>何以故？<a id="a-EB"></a>无身、<a id="a-EC"></a>口故。<a id="a-ED"></a>是法体者，<a id="a-EE"></a>是身、<a id="a-EF"></a>口、<a id="a-EG"></a>意。<a id="a-EH"></a>郁单越人亦所不得。<a id="a-EI"></a>何以故？<a id="a-EJ"></a>无三方便故。<a id="a-EK"></a>是解脱分，<a id="a-EL"></a>三人能得，<a id="a-EM"></a>所谓声闻、<a id="a-EN"></a>缘觉、<a id="a-EO"></a>菩萨。<a id="a-EP"></a>众生若遇善知识者，<a id="a-EQ"></a>转声闻解脱，<a id="a-ER"></a>得缘觉解脱；<a id="a-ES"></a>转缘觉解脱，<a id="a-ET"></a>得菩萨解脱。<a id="a-EU"></a>菩萨所得解脱分法，<a id="a-EV"></a>不可退转，<a id="a-EW"></a>不可失坏。<a id="a-EX"></a>”</p>
  <p id="aEY">善生言：<a id="a-EZ"></a>“世尊，<a id="a-Ea"></a>说法之人，<a id="a-Eb"></a>复以何义，<a id="a-Ec"></a>能善分别，<a id="a-Ed"></a>如是等人有解脱分法？<a id="a-Ee"></a>如是等人无解脱分法？<a id="a-Ef"></a>”</p>
  <p id="aEg">“善男子，<a id="a-Eh"></a>如是法者，<a id="a-Ei"></a>二人所得，<a id="a-Ej"></a>谓在家、<a id="a-Ek"></a>出家。<a id="a-El"></a>如是二人，<a id="a-Em"></a>至心听法，<a id="a-En"></a>听已受持，<a id="a-Eo"></a>闻三恶苦，<a id="a-Ep"></a>心生怖畏，<a id="a-Eq"></a>身毛皆竖，<a id="a-Er"></a>涕泣横流，<a id="a-Es"></a>坚持斋戒，<a id="a-Et"></a>乃至小罪，<a id="a-Eu"></a>不敢毁犯，<a id="a-Ev"></a>当知是人得解脱分法。</p>
  <p id="aEw">“善男子，<a id="a-Ex"></a>诸外道等，<a id="a-Ey"></a>获得非想非非想定，<a id="a-Ez"></a>寿无量劫，<a id="a-F0"></a>若不能得解脱分法，<a id="a-F1"></a>当观是人为地狱人。<a id="a-F2"></a>若复有人，<a id="a-F3"></a>阿鼻地狱，<a id="a-F4"></a>经无量劫受大苦恼，<a id="a-F5"></a>能得如是解脱分法，<a id="a-F6"></a>当观是人为涅盘人。<a id="a-F7"></a>善男子，<a id="a-F8"></a>是故我于郁头蓝弗生哀愍心，<a id="a-F9"></a>于提婆达不生怜心。</p>
  <p id="aFA">“善男子，<a id="a-FB"></a>如舍利弗，<a id="a-FC"></a>等六万劫中，<a id="a-FD"></a>求菩提道。<a id="a-FE"></a>所以退者？<a id="a-FF"></a>以其未得解脱分法，<a id="a-FG"></a>虽尔犹胜缘觉根利。</p>
  <p id="aFH">“善男子，<a id="a-FI"></a>是法有三，<a id="a-FJ"></a>谓下、<a id="a-FK"></a>中、<a id="a-FL"></a>上。<a id="a-FM"></a>下者声闻，<a id="a-FN"></a>中者缘觉，<a id="a-FO"></a>上者佛也。<a id="a-FP"></a>善男子，<a id="a-FQ"></a>有人勤求优婆塞戒，<a id="a-FR"></a>于无量世，<a id="a-FS"></a>如闻而行，<a id="a-FT"></a>亦不得戒；<a id="a-FU"></a>有出家人求比丘戒、<a id="a-FV"></a>比丘尼戒，<a id="a-FW"></a>于无量世，<a id="a-FX"></a>如闻而行，<a id="a-FY"></a>亦不能得。<a id="a-FZ"></a>何以故？<a id="a-Fa"></a>不能获得解脱分法故，<a id="a-Fb"></a>可名修戒，<a id="a-Fc"></a>不名持戒。</p>
  <p id="aFd">“善男子，<a id="a-Fe"></a>若诸菩萨得解脱分法，<a id="a-Ff"></a>终不造业求生欲界、<a id="a-Fg"></a>色、<a id="a-Fh"></a>无色界，<a id="a-Fi"></a>常愿生于益众生处。<a id="a-Fj"></a>若自定知，<a id="a-Fk"></a>有生天业，<a id="a-Fl"></a>即回此业，<a id="a-Fm"></a>求生人中。<a id="a-Fn"></a>业者，<a id="a-Fo"></a>所谓施、<a id="a-Fp"></a>戒、<a id="a-Fq"></a>修定。</p>
  <p id="aFr">“善男子，<a id="a-Fs"></a>若声闻人得解脱分法，<a id="a-Ft"></a>不过三身，<a id="a-Fu"></a>得具解脱；<a id="a-Fv"></a>辟支佛人，<a id="a-Fw"></a>亦复如是。<a id="a-Fx"></a>菩萨摩诃萨得解脱分法，<a id="a-Fy"></a>虽复经由无量身中常不退转，<a id="a-Fz"></a>不退转心，<a id="a-G0"></a>出胜一切声闻、<a id="a-G1"></a>缘觉。<a id="a-G2"></a>善男子，<a id="a-G3"></a>若得如是解脱分法，<a id="a-G4"></a>虽复少施，<a id="a-G5"></a>得无量果；<a id="a-G6"></a>少戒、<a id="a-G7"></a>少闻，<a id="a-G8"></a>亦复如是。<a id="a-G9"></a>是人假使处三恶道，<a id="a-GA"></a>终不同彼三恶受苦。<a id="a-GB"></a>若诸菩萨获得如是解脱分法，<a id="a-GC"></a>名调柔地。<a id="a-GD"></a>何故名为调柔地耶？<a id="a-GE"></a>一切烦恼微弱故，<a id="a-GF"></a>是名逆流。</p>
  <p id="aGG">“善男子，<a id="a-GH"></a>有四种人：<a id="a-GI"></a>一者、<a id="a-GJ"></a>顺生死流，<a id="a-GK"></a>二者、<a id="a-GL"></a>逆生死流，<a id="a-GM"></a>三者、<a id="a-GN"></a>不顺不逆，<a id="a-GO"></a>四者、<a id="a-GP"></a>到于彼岸。<a id="a-GQ"></a>善男子，<a id="a-GR"></a>如是法者，<a id="a-GS"></a>于声闻人名柔软地，<a id="a-GT"></a>于诸菩萨亦名柔软，<a id="a-GU"></a>复名喜地。<a id="a-GV"></a>以何义故名为喜地？<a id="a-GW"></a>闻不退故，<a id="a-GX"></a>名菩萨故。<a id="a-GY"></a>以何义故名为菩萨？<a id="a-GZ"></a>能常觉悟众生心故。<a id="a-Ga"></a>如是菩萨虽知外典，<a id="a-Gb"></a>自不受持，<a id="a-Gc"></a>亦不教人。<a id="a-Gd"></a>如是菩萨，<a id="a-Ge"></a>不名人天，<a id="a-Gf"></a>非五道摄，<a id="a-Gg"></a>是名修行无障碍道。</p>
  <p id="aGh">“善男子，<a id="a-Gi"></a>夫菩提者，<a id="a-Gj"></a>有四种子：<a id="a-Gk"></a>一者、<a id="a-Gl"></a>不贪财物，<a id="a-Gm"></a>二者、<a id="a-Gn"></a>不惜身命，<a id="a-Go"></a>三者、<a id="a-Gp"></a>修行忍辱，<a id="a-Gq"></a>四者、<a id="a-Gr"></a>怜愍众生。<a id="a-Gs"></a>善男子，<a id="a-Gt"></a>增长如是菩提种子。<a id="a-Gu"></a>复有五事：<a id="a-Gv"></a>一者、<a id="a-Gw"></a>于己身中，<a id="a-Gx"></a>不生轻想，<a id="a-Gy"></a>言我不能得阿耨多罗三藐三菩提；<a id="a-Gz"></a>二者、<a id="a-H0"></a>自身受苦，<a id="a-H1"></a>心不厌悔；<a id="a-H2"></a>三者、<a id="a-H3"></a>勤行精进，<a id="a-H4"></a>不休不息；<a id="a-H5"></a>四者、<a id="a-H6"></a>救济众生，<a id="a-H7"></a>无量苦恼；<a id="a-H8"></a>五者、<a id="a-H9"></a>常赞三宝，<a id="a-HA"></a>微妙功德。<a id="a-HB"></a>有智之人修菩提时，<a id="a-HC"></a>常当修习如是五事，<a id="a-HD"></a>增长炽然菩提种子。<a id="a-HE"></a>复有六事，<a id="a-HF"></a>所谓檀波罗蜜乃至般若波罗蜜。<a id="a-HG"></a>是六种事，<a id="a-HH"></a>因一事增，<a id="a-HI"></a>谓不放逸。<a id="a-HJ"></a>菩萨放逸，<a id="a-HK"></a>不能增长如是六事，<a id="a-HL"></a>若不放逸则能增长。</p>
  <p id="aHM">“善男子，<a id="a-HN"></a>菩萨求于菩提之时有四事：<a id="a-HO"></a>一者、<a id="a-HP"></a>亲近善友，<a id="a-HQ"></a>二者、<a id="a-HR"></a>心坚难坏，<a id="a-HS"></a>三者、<a id="a-HT"></a>能行难行，<a id="a-HU"></a>四者、<a id="a-HV"></a>怜愍众生。<a id="a-HW"></a>复有四事：<a id="a-HX"></a>一者、<a id="a-HY"></a>见他得利，<a id="a-HZ"></a>心生欢喜，<a id="a-Ha"></a>二者、<a id="a-Hb"></a>常乐称赞他人功德，<a id="a-Hc"></a>三者、<a id="a-Hd"></a>常乐修习六念处法，<a id="a-He"></a>四者、<a id="a-Hf"></a>勤说生死所有过咎。<a id="a-Hg"></a>善男子，<a id="a-Hh"></a>若有说言，<a id="a-Hi"></a>离是八法，<a id="a-Hj"></a>得菩提者，<a id="a-Hk"></a>无有是处。</p>
  <p id="aHl">“善男子，<a id="a-Hm"></a>若有菩萨初发无上菩提心时，<a id="a-Hn"></a>即得名为无上福田。<a id="a-Ho"></a>如是菩萨，<a id="a-Hp"></a>出胜一切世间之事及诸众生。</p>
  <p id="aHq">“善男子，<a id="a-Hr"></a>虽有人言无量世界，<a id="a-Hs"></a>有无量佛，<a id="a-Ht"></a>然此佛道甚为难得。<a id="a-Hu"></a>何以故？<a id="a-Hv"></a>世界无边，<a id="a-Hw"></a>众生亦尔；<a id="a-Hx"></a>众生无边，<a id="a-Hy"></a>佛亦如是。<a id="a-Hz"></a>假使佛道当易得者，<a id="a-I0"></a>一佛世尊则应化度一切众生。<a id="a-I1"></a>若尔者，<a id="a-I2"></a>世界众生则为有边。<a id="a-I3"></a>善男子，<a id="a-I4"></a>佛出世时能度九万九那由他人，<a id="a-I5"></a>声闻弟子度一那由他，<a id="a-I6"></a>而诸众生犹不可尽，<a id="a-I7"></a>故名无边。<a id="a-I8"></a>是故我于声闻经说无十方佛。<a id="a-I9"></a>所以者何？<a id="a-IA"></a>恐诸众生轻佛道故。<a id="a-IB"></a>诸佛圣道，<a id="a-IC"></a>非世所摄，<a id="a-ID"></a>是故如来，<a id="a-IE"></a>说无虚妄。<a id="a-IF"></a>如来世尊无有妒心，<a id="a-IG"></a>以难得故，<a id="a-IH"></a>说无十方诸佛世尊。<a id="a-II"></a>善男子，<a id="a-IJ"></a>无量众生发菩提心，<a id="a-IK"></a>不能究竟行菩萨道。<a id="a-IL"></a>若人难言：<a id="a-IM"></a>‘若有现在无量诸佛，<a id="a-IN"></a>何故经中但说过去、<a id="a-IO"></a>未来二世有无量佛，<a id="a-IP"></a>不说现在无量佛耶？<a id="a-IQ"></a>’善男子，<a id="a-IR"></a>我一国说，<a id="a-IS"></a>过去、<a id="a-IT"></a>未来有恒沙佛，<a id="a-IU"></a>现在世中，<a id="a-IV"></a>唯一佛耳！</p>
  <p id="aIW">“善男子，<a id="a-IX"></a>真实义者，<a id="a-IY"></a>能得佛道。<a id="a-IZ"></a>无量众生，<a id="a-Ia"></a>修行佛道多有退转，<a id="a-Ib"></a>时有一人乃能得度，<a id="a-Ic"></a>如庵罗华及鱼子等。</p>
  <p id="aId">“善男子，<a id="a-Ie"></a>菩萨有两种：<a id="a-If"></a>一者、<a id="a-Ig"></a>在家，<a id="a-Ih"></a>二者、<a id="a-Ii"></a>出家。<a id="a-Ij"></a>出家菩萨得解脱分法，<a id="a-Ik"></a>是不为难；<a id="a-Il"></a>在家得者，<a id="a-Im"></a>是乃为难。<a id="a-In"></a>何以故？<a id="a-Io"></a>在家之人多恶因缘所缠绕故。<a id="a-Ip"></a>”</p>
  <p data-pb></p>
  <h2 id="aIq">三种菩提品第五</h2>
  <p id="aIr">善生言：<a id="a-Is"></a>“世尊，<a id="a-It"></a>如佛所说，<a id="a-Iu"></a>菩萨有二种：<a id="a-Iv"></a>一者、<a id="a-Iw"></a>在家，<a id="a-Ix"></a>二者、<a id="a-Iy"></a>出家。<a id="a-Iz"></a>菩提三种：<a id="a-J0"></a>一者、<a id="a-J1"></a>声闻菩提，<a id="a-J2"></a>二者、<a id="a-J3"></a>缘觉菩提，<a id="a-J4"></a>三者、<a id="a-J5"></a>诸佛菩提。<a id="a-J6"></a>若得菩提名为佛者，<a id="a-J7"></a>何故声闻、<a id="a-J8"></a>辟支佛不名为佛？<a id="a-J9"></a>若觉法性名为佛者，<a id="a-JA"></a>声闻、<a id="a-JB"></a>缘觉亦觉法性，<a id="a-JC"></a>以何缘故不名为佛？<a id="a-JD"></a>若一切智名为佛者，<a id="a-JE"></a>声闻缘觉亦一切智，<a id="a-JF"></a>复何以故不名为佛？<a id="a-JG"></a>言一切者，<a id="a-JH"></a>即是四谛。<a id="a-JI"></a>”</p>
  <p id="aJJ">佛言：<a id="a-JK"></a>“善男子，<a id="a-JL"></a>菩提有三种：<a id="a-JM"></a>一者、<a id="a-JN"></a>从闻得，<a id="a-JO"></a>二者、<a id="a-JP"></a>从思惟得，<a id="a-JQ"></a>三者、<a id="a-JR"></a>从修得。<a id="a-JS"></a>声闻之人，<a id="a-JT"></a>从闻得故，<a id="a-JU"></a>不名为佛；<a id="a-JV"></a>辟支佛人，<a id="a-JW"></a>从思惟已，<a id="a-JX"></a>少分觉故，<a id="a-JY"></a>名辟支佛；<a id="a-JZ"></a>如来无师，<a id="a-Ja"></a>不依闻思，<a id="a-Jb"></a>从修而得，<a id="a-Jc"></a>觉悟一切，<a id="a-Jd"></a>是故名佛。</p>
  <p id="aJe">“善男子，<a id="a-Jf"></a>了知法性，<a id="a-Jg"></a>故名为佛。<a id="a-Jh"></a>法性二种：<a id="a-Ji"></a>一者、<a id="a-Jj"></a>总相，<a id="a-Jk"></a>二者、<a id="a-Jl"></a>别相。<a id="a-Jm"></a>声闻之人，<a id="a-Jn"></a>总相知故，<a id="a-Jo"></a>不名为佛；<a id="a-Jp"></a>辟支佛人，<a id="a-Jq"></a>同知总相，<a id="a-Jr"></a>不从闻故，<a id="a-Js"></a>名辟支佛，<a id="a-Jt"></a>不名为佛；<a id="a-Ju"></a>如来世尊，<a id="a-Jv"></a>总相别相，<a id="a-Jw"></a>一切觉了，<a id="a-Jx"></a>不依闻思，<a id="a-Jy"></a>无师独悟，<a id="a-Jz"></a>从修而得，<a id="a-K0"></a>故名为佛。<a id="a-K1"></a>善男子，<a id="a-K2"></a>如来世尊，<a id="a-K3"></a>缘智具足。<a id="a-K4"></a>声闻、<a id="a-K5"></a>缘觉虽知四谛，<a id="a-K6"></a>缘智不具足，<a id="a-K7"></a>以是义故，<a id="a-K8"></a>不得名佛。<a id="a-K9"></a>如来世尊，<a id="a-KA"></a>缘智具足，<a id="a-KB"></a>故得名佛。</p>
  <p id="aKC">“善男子，<a id="a-KD"></a>如恒河水，<a id="a-KE"></a>三兽俱度，<a id="a-KF"></a>兔、<a id="a-KG"></a>马、<a id="a-KH"></a>香象。<a id="a-KI"></a>兔不至底，<a id="a-KJ"></a>浮水而过，<a id="a-KK"></a>马或至底，<a id="a-KL"></a>或不至底，<a id="a-KM"></a>象则尽底。<a id="a-KN"></a>恒河水者，<a id="a-KO"></a>即是十二因缘河也。<a id="a-KP"></a>声闻渡时，<a id="a-KQ"></a>犹如彼兔；<a id="a-KR"></a>缘觉渡时，<a id="a-KS"></a>犹如彼马；<a id="a-KT"></a>如来渡时，<a id="a-KU"></a>如彼香象。<a id="a-KV"></a>是故如来，<a id="a-KW"></a>得名为佛。<a id="a-KX"></a>声闻、<a id="a-KY"></a>缘觉虽断烦恼，<a id="a-KZ"></a>不断习气；<a id="a-Ka"></a>如来能拔一切烦恼、<a id="a-Kb"></a>习气根原，<a id="a-Kc"></a>故名为佛。</p>
  <p id="aKd">“善男子，<a id="a-Ke"></a>疑有二种：<a id="a-Kf"></a>一、<a id="a-Kg"></a>烦恼疑，<a id="a-Kh"></a>二、<a id="a-Ki"></a>无记疑。<a id="a-Kj"></a>二乘之人断烦恼疑，<a id="a-Kk"></a>不断无记；<a id="a-Kl"></a>如来悉断如是二疑，<a id="a-Km"></a>是故名佛。</p>
  <p id="aKn">“善男子，<a id="a-Ko"></a>声闻之人，<a id="a-Kp"></a>厌于多闻；<a id="a-Kq"></a>缘觉之人，<a id="a-Kr"></a>厌于思惟；<a id="a-Ks"></a>佛于是二，<a id="a-Kt"></a>心无疲厌，<a id="a-Ku"></a>故名为佛。</p>
  <p id="aKv">“善男子，<a id="a-Kw"></a>譬如净物，<a id="a-Kx"></a>置之净器，<a id="a-Ky"></a>表里俱净。<a id="a-Kz"></a>声闻、<a id="a-L0"></a>缘觉，<a id="a-L1"></a>智虽清静，<a id="a-L2"></a>而器不净；<a id="a-L3"></a>如来不尔，<a id="a-L4"></a>智器俱净，<a id="a-L5"></a>是故名佛。</p>
  <p id="aL6">“善男子，<a id="a-L7"></a>净有二种：<a id="a-L8"></a>一者、<a id="a-L9"></a>智净，<a id="a-LA"></a>二者、<a id="a-LB"></a>行净。<a id="a-LC"></a>声闻、<a id="a-LD"></a>缘觉虽有净智，<a id="a-LE"></a>行不清静；<a id="a-LF"></a>如来世尊智行俱净，<a id="a-LG"></a>是故名佛。</p>
  <p id="aLH">“善男子，<a id="a-LI"></a>声闻、<a id="a-LJ"></a>缘觉其行有边，<a id="a-LK"></a>如来世尊其行无边，<a id="a-LL"></a>是故名佛。</p>
  <p id="aLM">“善男子，<a id="a-LN"></a>如来世尊能于一念破坏二障：<a id="a-LO"></a>一者、<a id="a-LP"></a>智障，<a id="a-LQ"></a>二者、<a id="a-LR"></a>解脱障，<a id="a-LS"></a>是故名佛。<a id="a-LT"></a>如来具足智因智果，<a id="a-LU"></a>是故名佛。</p>
  <p id="aLV">“善男子，<a id="a-LW"></a>如来出言，<a id="a-LX"></a>无二无谬，<a id="a-LY"></a>亦无虚妄，<a id="a-LZ"></a>智慧无碍，<a id="a-La"></a>乐说亦尔。<a id="a-Lb"></a>具足因智、<a id="a-Lc"></a>时智、<a id="a-Ld"></a>相智，<a id="a-Le"></a>无有覆藏，<a id="a-Lf"></a>不须守护，<a id="a-Lg"></a>无能说过。<a id="a-Lh"></a>悉知一切众生烦恼，<a id="a-Li"></a>起结因缘、<a id="a-Lj"></a>灭结因缘，<a id="a-Lk"></a>世间八法所不能污，<a id="a-Ll"></a>有大怜愍，<a id="a-Lm"></a>救拔苦恼，<a id="a-Ln"></a>具足十力、<a id="a-Lo"></a>四无所畏，<a id="a-Lp"></a>大悲三念，<a id="a-Lq"></a>身心二力悉皆满足。<a id="a-Lr"></a>云何身力具足？<a id="a-Ls"></a>善男子，<a id="a-Lt"></a>三十三天有一大城，<a id="a-Lu"></a>名曰善见。<a id="a-Lv"></a>其城纵广满十万里，<a id="a-Lw"></a>宫室百万，<a id="a-Lx"></a>诸天一千六十六万六千六百六十有六。<a id="a-Ly"></a>夏三月时，<a id="a-Lz"></a>释提桓因欲往波利质多林中，<a id="a-M0"></a>欢娱受乐。<a id="a-M1"></a>由乾陀山有一香象，<a id="a-M2"></a>名伊罗钵那，<a id="a-M3"></a>具足七头。<a id="a-M4"></a>帝释发念，<a id="a-M5"></a>象知即来。<a id="a-M6"></a>善见城中所有诸天，<a id="a-M7"></a>处其头上，<a id="a-M8"></a>旋行而往。<a id="a-M9"></a>其林距城五十由延。<a id="a-MA"></a>是象身力，<a id="a-MB"></a>出胜一切香象身力。<a id="a-MC"></a>正使和合如是香象一万八千，<a id="a-MD"></a>其力唯敌佛一节力，<a id="a-ME"></a>是故身力出胜一切众生之力。<a id="a-MF"></a>世界无边，<a id="a-MG"></a>众生亦尔；<a id="a-MH"></a>如来心力，<a id="a-MI"></a>亦复无边。</p>
  <p id="aMJ">“是故如来，<a id="a-MK"></a>独得名佛，<a id="a-ML"></a>非二乘人名为佛也。<a id="a-MM"></a>以是义故，<a id="a-MN"></a>名无上师，<a id="a-MO"></a>名大丈夫、<a id="a-MP"></a>人中香象师子龙王、<a id="a-MQ"></a>调御、<a id="a-MR"></a>示导，<a id="a-MS"></a>名大船师，<a id="a-MT"></a>名大医师，<a id="a-MU"></a>大牛之王、<a id="a-MV"></a>人中牛王，<a id="a-MW"></a>名净莲华，<a id="a-MX"></a>无师独觉，<a id="a-MY"></a>为诸众生之眼目也。<a id="a-MZ"></a>是大施主、<a id="a-Ma"></a>是大沙门、<a id="a-Mb"></a>大婆罗门，<a id="a-Mc"></a>寂静持戒，<a id="a-Md"></a>勤行精进，<a id="a-Me"></a>到于彼岸，<a id="a-Mf"></a>获得解脱。<a id="a-Mg"></a>善男子，<a id="a-Mh"></a>声闻、<a id="a-Mi"></a>缘觉虽有菩提，<a id="a-Mj"></a>都无是事，<a id="a-Mk"></a>是故名佛。</p>
  <p id="aMl">“善男子，<a id="a-Mm"></a>菩萨有两种：<a id="a-Mn"></a>一者、<a id="a-Mo"></a>在家，<a id="a-Mp"></a>二者、<a id="a-Mq"></a>出家。<a id="a-Mr"></a>出家菩萨分别如是三种菩提，<a id="a-Ms"></a>是不为难；<a id="a-Mt"></a>在家分别，<a id="a-Mu"></a>是乃为难。<a id="a-Mv"></a>何以故？<a id="a-Mw"></a>在家之人多恶因缘所缠绕故。<a id="a-Mx"></a>”</p>
  <p data-pb></p>
  <h2 id="aMy">修三十二相业品第六</h2>
  <p id="aMz">善生言：<a id="a-N0"></a>“世尊，<a id="a-N1"></a>如佛所说，<a id="a-N2"></a>菩萨身力，<a id="a-N3"></a>何时成就？<a id="a-N4"></a>”</p>
  <p id="aN5">佛言：<a id="a-N6"></a>“善男子，<a id="a-N7"></a>初修三十二相业时。</p>
  <p id="aN8">“善男子，<a id="a-N9"></a>菩萨修习如是业时，<a id="a-NA"></a>得名菩萨，<a id="a-NB"></a>兼得二定：<a id="a-NC"></a>一者、<a id="a-ND"></a>菩提定，<a id="a-NE"></a>二者、<a id="a-NF"></a>有定。<a id="a-NG"></a>复得二定：<a id="a-NH"></a>一者、<a id="a-NI"></a>知宿命定，<a id="a-NJ"></a>二者、<a id="a-NK"></a>生正法因定。</p>
  <p id="aNL">“善男子，<a id="a-NM"></a>菩萨从修三十二相业，<a id="a-NN"></a>乃至得阿耨多罗三藐三菩提，<a id="a-NO"></a>于其中间，<a id="a-NP"></a>多闻无厌。<a id="a-NQ"></a>菩萨摩诃萨修一一相，<a id="a-NR"></a>以百福德而为围绕，<a id="a-NS"></a>修心五十，<a id="a-NT"></a>具心五十，<a id="a-NU"></a>是则名为百种福德。</p>
  <p id="aNV">“善男子，<a id="a-NW"></a>一切世间所有福德，<a id="a-NX"></a>不及如来一毛功德；<a id="a-NY"></a>如来一切毛孔功德，<a id="a-NZ"></a>不如一好功德；<a id="a-Na"></a>聚合八十种好功德，<a id="a-Nb"></a>不及一相功德；<a id="a-Nc"></a>一切相功德，<a id="a-Nd"></a>不如白毫相功德；<a id="a-Ne"></a>白毫功德，<a id="a-Nf"></a>复不得及无见顶相。</p>
  <p id="aNg">“善男子，<a id="a-Nh"></a>菩萨常于无量劫中，<a id="a-Ni"></a>为诸众生作大利益，<a id="a-Nj"></a>至心勤作一切善业，<a id="a-Nk"></a>是故如来成就具足无量功德。<a id="a-Nl"></a>是三十二相，<a id="a-Nm"></a>即是大悲之果报也。<a id="a-Nn"></a>转轮圣王虽有是相，<a id="a-No"></a>相不明了具足成就。<a id="a-Np"></a>是相业体，<a id="a-Nq"></a>即身、<a id="a-Nr"></a>口、<a id="a-Ns"></a>意业。<a id="a-Nt"></a>修是业时，<a id="a-Nu"></a>非于天中、<a id="a-Nv"></a>北郁单越，<a id="a-Nw"></a>唯在三方，<a id="a-Nx"></a>男子之身，<a id="a-Ny"></a>非女人身也。<a id="a-Nz"></a>菩萨摩诃萨修习是业已，<a id="a-O0"></a>名为满三阿僧祗劫，<a id="a-O1"></a>次第获得阿耨多罗三藐三菩提。</p>
  <p id="aO2">“善男子，<a id="a-O3"></a>我于往昔宝顶佛所满足第一阿僧祗劫，<a id="a-O4"></a>然灯佛所满足第二阿僧祗劫，<a id="a-O5"></a>迦叶佛所满足第三阿僧祗劫。</p>
  <p id="aO6">“善男子，<a id="a-O7"></a>我于往昔释迦牟尼佛所，<a id="a-O8"></a>始发阿耨多罗三藐三菩提心。<a id="a-O9"></a>发是心已，<a id="a-OA"></a>供养无量恒沙诸佛，<a id="a-OB"></a>种诸善根，<a id="a-OC"></a>修道、<a id="a-OD"></a>持戒、<a id="a-OE"></a>精进、<a id="a-OF"></a>多闻。<a id="a-OG"></a>善男子，<a id="a-OH"></a>菩萨摩诃萨修是三十二相业已，<a id="a-OI"></a>了了自知定得阿耨多罗三藐三菩提，<a id="a-OJ"></a>如观掌中庵摩勒果。<a id="a-OK"></a>其业虽定，<a id="a-OL"></a>修时次第，<a id="a-OM"></a>不必定也。</p>
  <p id="aON">“或有人言，<a id="a-OO"></a>如来先得牛王眼相。<a id="a-OP"></a>何以故？<a id="a-OQ"></a>为菩萨时，<a id="a-OR"></a>于无量世，<a id="a-OS"></a>乐以善眼，<a id="a-OT"></a>和视众生，<a id="a-OU"></a>是故先得牛王眼相，<a id="a-OV"></a>次得余相。</p>
  <p id="aOW">“或有说言，<a id="a-OX"></a>如来先得八梵音相，<a id="a-OY"></a>余次第得。<a id="a-OZ"></a>何以故？<a id="a-Oa"></a>为菩萨时，<a id="a-Ob"></a>于无量世，<a id="a-Oc"></a>恒以软语、<a id="a-Od"></a>实语，<a id="a-Oe"></a>教化众生，<a id="a-Of"></a>是故先得八梵音相。</p>
  <p id="aOg">“或有说言，<a id="a-Oh"></a>如来先得无见顶相，<a id="a-Oi"></a>余次第得。<a id="a-Oj"></a>何以故？<a id="a-Ok"></a>为菩萨时，<a id="a-Ol"></a>于无量世，<a id="a-Om"></a>供养师长、<a id="a-On"></a>诸佛菩萨，<a id="a-Oo"></a>顶头礼拜，<a id="a-Op"></a>破骄慢故，<a id="a-Oq"></a>是故先得无见顶相。</p>
  <p id="aOr">“或有说言，<a id="a-Os"></a>如来先得白毫毛相，<a id="a-Ot"></a>余次第得。<a id="a-Ou"></a>何以故？<a id="a-Ov"></a>为菩萨时，<a id="a-Ow"></a>于无量世，<a id="a-Ox"></a>不诳一切诸众生故，<a id="a-Oy"></a>是故先得眉间毫相。<a id="a-Oz"></a>善男子，<a id="a-P0"></a>除佛世尊，<a id="a-P1"></a>余无能说如是相业。</p>
  <p id="aP2">“善男子，<a id="a-P3"></a>或复有人次第说言，<a id="a-P4"></a>如来先得足下平相，<a id="a-P5"></a>余次第得。<a id="a-P6"></a>何以故？<a id="a-P7"></a>为菩萨时，<a id="a-P8"></a>于无量世，<a id="a-P9"></a>布施、<a id="a-PA"></a>持戒、<a id="a-PB"></a>修习道时，<a id="a-PC"></a>其心不动，<a id="a-PD"></a>是故先得足下平相。</p>
  <p id="aPE">“得是相已，<a id="a-PF"></a>次第获得足下轮相。<a id="a-PG"></a>何以故？<a id="a-PH"></a>为菩萨时，<a id="a-PI"></a>于无量世，<a id="a-PJ"></a>供养父母、<a id="a-PK"></a>师长、<a id="a-PL"></a>善友，<a id="a-PM"></a>如法拥护一切众生，<a id="a-PN"></a>是故次得手足轮相。</p>
  <p id="aPO">“得是相已，<a id="a-PP"></a>次第获得纤长指相。<a id="a-PQ"></a>何以故？<a id="a-PR"></a>为菩萨时，<a id="a-PS"></a>至心受持第一、<a id="a-PT"></a>第四优婆塞戒，<a id="a-PU"></a>是故次得纤长指相、<a id="a-PV"></a>足跟长相。</p>
  <p id="aPW">“得是相已，<a id="a-PX"></a>次第获得身臃满相。<a id="a-PY"></a>何以故？<a id="a-PZ"></a>为菩萨时，<a id="a-Pa"></a>善受师长、<a id="a-Pb"></a>父母、<a id="a-Pc"></a>善友所教敕故，<a id="a-Pd"></a>是故次得身臃满相。</p>
  <p id="aPe">“得是相已，<a id="a-Pf"></a>次得手足合网缦相。<a id="a-Pg"></a>何以故？<a id="a-Ph"></a>为菩萨时，<a id="a-Pi"></a>以四摄法，<a id="a-Pj"></a>摄众生故，<a id="a-Pk"></a>是故次得手足网缦相。</p>
  <p id="aPl">“得是相已，<a id="a-Pm"></a>次第或得手足柔软、<a id="a-Pn"></a>胜余身相。<a id="a-Po"></a>何以故？<a id="a-Pp"></a>为菩萨时，<a id="a-Pq"></a>于无量世以手摩洗师长、<a id="a-Pr"></a>父母身，<a id="a-Ps"></a>除去垢秽，<a id="a-Pt"></a>香油涂之，<a id="a-Pu"></a>是故次得手足软相。</p>
  <p id="aPv">“得是相已，<a id="a-Pw"></a>次得身毛上靡相。<a id="a-Px"></a>何以故？<a id="a-Py"></a>为菩萨时，<a id="a-Pz"></a>于无量世，<a id="a-Q0"></a>常化众生，<a id="a-Q1"></a>令修施、<a id="a-Q2"></a>戒、<a id="a-Q3"></a>一切善法，<a id="a-Q4"></a>是故次得毛上靡相。</p>
  <p id="aQ5">“得是相已，<a id="a-Q6"></a>次第获得鹿王腨相。<a id="a-Q7"></a>何以故。<a id="a-Q8"></a>为菩萨时，<a id="a-Q9"></a>至心听法、<a id="a-QA"></a>至心说法，<a id="a-QB"></a>为坏生死诸过咎故，<a id="a-QC"></a>是故次得鹿王腨相。</p>
  <p id="aQD">“得是相已，<a id="a-QE"></a>次第获得身方圆相，<a id="a-QF"></a>如尼拘陀树王。<a id="a-QG"></a>何以故？<a id="a-QH"></a>为菩萨时，<a id="a-QI"></a>于无量世，<a id="a-QJ"></a>常施一切众生病药，<a id="a-QK"></a>是故次得身方圆相。</p>
  <p id="aQL">“得是相已，<a id="a-QM"></a>次第获得手过膝相。<a id="a-QN"></a>何以故？<a id="a-QO"></a>为菩萨时，<a id="a-QP"></a>终不欺诳一切圣贤、<a id="a-QQ"></a>父母、<a id="a-QR"></a>师长、<a id="a-QS"></a>善友、<a id="a-QT"></a>知识，<a id="a-QU"></a>是故次得手过膝相。</p>
  <p id="aQV">“得是相已，<a id="a-QW"></a>次得象王、<a id="a-QX"></a>马王藏相。<a id="a-QY"></a>何以故？<a id="a-QZ"></a>为菩萨时，<a id="a-Qa"></a>于无量世，<a id="a-Qb"></a>见怖畏者，<a id="a-Qc"></a>能为救护，<a id="a-Qd"></a>心生惭愧，<a id="a-Qe"></a>不说他过，<a id="a-Qf"></a>善覆人罪，<a id="a-Qg"></a>是故次得象马相藏。</p>
  <p id="aQh">“得是相已，<a id="a-Qi"></a>次得软身，<a id="a-Qj"></a>一一孔中一毛生相。<a id="a-Qk"></a>何以故？<a id="a-Ql"></a>为菩萨时，<a id="a-Qm"></a>于无量世，<a id="a-Qn"></a>亲近智者，<a id="a-Qo"></a>乐闻、<a id="a-Qp"></a>乐论，<a id="a-Qq"></a>闻已乐修，<a id="a-Qr"></a>乐治道路，<a id="a-Qs"></a>除去棘刺，<a id="a-Qt"></a>是故次得皮肤柔软，<a id="a-Qu"></a>一一孔中一毛生相。</p>
  <p id="aQv">“得是相已，<a id="a-Qw"></a>次第或得身金色相。<a id="a-Qx"></a>何以故？<a id="a-Qy"></a>为菩萨时，<a id="a-Qz"></a>于无量世，<a id="a-R0"></a>常施众生房舍、<a id="a-R1"></a>卧具、<a id="a-R2"></a>饮食、<a id="a-R3"></a>灯明，<a id="a-R4"></a>是故次得金色身相。</p>
  <p id="aR5">“得是相已，<a id="a-R6"></a>次第获得七处满相。<a id="a-R7"></a>何以故？<a id="a-R8"></a>为菩萨时，<a id="a-R9"></a>于无量世，<a id="a-RA"></a>可嗔之处，<a id="a-RB"></a>不生嗔心；<a id="a-RC"></a>乐施众生，<a id="a-RD"></a>随意所须，<a id="a-RE"></a>是故次得七处满相。</p>
  <p id="aRF">“得是相已，<a id="a-RG"></a>次第获得缺骨满相。<a id="a-RH"></a>何以故？<a id="a-RI"></a>为菩萨时，<a id="a-RJ"></a>于无量世，<a id="a-RK"></a>善能分别善不善相，<a id="a-RL"></a>言无错谬，<a id="a-RM"></a>不说无义；<a id="a-RN"></a>可受之法，<a id="a-RO"></a>口常宣说；<a id="a-RP"></a>不可受者，<a id="a-RQ"></a>不妄宣传，<a id="a-RR"></a>是故次得缺骨满相。</p>
  <p id="aRS">“得是相已，<a id="a-RT"></a>次得二相：<a id="a-RU"></a>一者、<a id="a-RV"></a>上身，<a id="a-RW"></a>二者、<a id="a-RX"></a>颊车，<a id="a-RY"></a>皆如狮子。<a id="a-RZ"></a>何以故？<a id="a-Ra"></a>为菩萨时，<a id="a-Rb"></a>于无量世，<a id="a-Rc"></a>自无两舌，<a id="a-Rd"></a>教他不为，<a id="a-Re"></a>是故次得如是二相。</p>
  <p id="aRf">“得是相已，<a id="a-Rg"></a>次得三相：<a id="a-Rh"></a>一、<a id="a-Ri"></a>四十齿，<a id="a-Rj"></a>二、<a id="a-Rk"></a>白净相，<a id="a-Rl"></a>三、<a id="a-Rm"></a>齐密相。<a id="a-Rn"></a>何以故？<a id="a-Ro"></a>为菩萨时，<a id="a-Rp"></a>于无量世，<a id="a-Rq"></a>以十善法净化众生，<a id="a-Rr"></a>众生受已，<a id="a-Rs"></a>心生欢喜，<a id="a-Rt"></a>常乐称扬他人功德，<a id="a-Ru"></a>是故次得如是三相。</p>
  <p id="aRv">“得是相已，<a id="a-Rw"></a>次第获得四牙白相。<a id="a-Rx"></a>何以故？<a id="a-Ry"></a>为菩萨时，<a id="a-Rz"></a>于无量世，<a id="a-S0"></a>修欲界慈，<a id="a-S1"></a>乐思善法，<a id="a-S2"></a>是故次得四牙白相。</p>
  <p id="aS3">“得是相已，<a id="a-S4"></a>次得味中最上味相。<a id="a-S5"></a>何以故？<a id="a-S6"></a>为菩萨时，<a id="a-S7"></a>于无量世，<a id="a-S8"></a>不待求己，<a id="a-S9"></a>然后方施，<a id="a-SA"></a>是故次得味上味相。</p>
  <p id="aSB">“得是相已，<a id="a-SC"></a>次得二相：<a id="a-SD"></a>一者、<a id="a-SE"></a>肉髻，<a id="a-SF"></a>二、<a id="a-SG"></a>广长舌。<a id="a-SH"></a>何以故？<a id="a-SI"></a>为菩萨时，<a id="a-SJ"></a>于无量世，<a id="a-SK"></a>至心受持十善法教，<a id="a-SL"></a>兼化众生，<a id="a-SM"></a>是故次得如是二相。</p>
  <p id="aSN">“得是相已，<a id="a-SO"></a>次梵音相。<a id="a-SP"></a>何以故？<a id="a-SQ"></a>为菩萨时，<a id="a-SR"></a>于无量世，<a id="a-SS"></a>自不恶口，<a id="a-ST"></a>教他不为，<a id="a-SU"></a>是故次得梵音声相。</p>
  <p id="aSV">“得是相已，<a id="a-SW"></a>次得牛王绀色目相。<a id="a-SX"></a>何以故？<a id="a-SY"></a>为菩萨时，<a id="a-SZ"></a>于无量世，<a id="a-Sa"></a>等以慈善，<a id="a-Sb"></a>视怨亲故，<a id="a-Sc"></a>是故次得牛王目相。</p>
  <p id="aSd">“得是相已，<a id="a-Se"></a>次得白毫相。<a id="a-Sf"></a>何以故？<a id="a-Sg"></a>为菩萨时，<a id="a-Sh"></a>于无量世，<a id="a-Si"></a>宣说正法，<a id="a-Sj"></a>实法不虚，<a id="a-Sk"></a>是故次得白毫光相。</p>
  <p id="aSl">“得是相已，<a id="a-Sm"></a>次得无见顶相。<a id="a-Sn"></a>何以故？<a id="a-So"></a>为菩萨时，<a id="a-Sp"></a>于无量世，<a id="a-Sq"></a>头顶礼拜一切圣贤、<a id="a-Sr"></a>师长、<a id="a-Ss"></a>父母，<a id="a-St"></a>尊重赞叹，<a id="a-Su"></a>恭敬供养，<a id="a-Sv"></a>是故获得无见顶相。</p>
  <p id="aSw">“善男子，<a id="a-Sx"></a>菩萨二种：<a id="a-Sy"></a>一者、<a id="a-Sz"></a>在家，<a id="a-T0"></a>二者、<a id="a-T1"></a>出家。<a id="a-T2"></a>出家菩萨修如是业，<a id="a-T3"></a>是不为难；<a id="a-T4"></a>在家菩萨修是业者，<a id="a-T5"></a>是乃为难。<a id="a-T6"></a>何以故？<a id="a-T7"></a>在家之人多恶因缘所缠绕故。<a id="a-T8"></a>”</p>
 </body>
</html>