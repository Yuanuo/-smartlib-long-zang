<!doctype html>
<html id="z3IBUsqlP" data-ver="1844">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘律">
  <meta period="北凉">
 </head>
 <body>
  <h1 id="a1">优婆塞戒经卷第五</h1>
  <h2 id="a2">杂品之余</h2>
  <p id="a3">“善男子，<a id="a-4"></a>若复有人，<a id="a-5"></a>于身、<a id="a-6"></a>命、<a id="a-7"></a>财，<a id="a-8"></a>悭吝不施，<a id="a-9"></a>是名为悭。<a id="a-A"></a>护惜悭人不施之心，<a id="a-B"></a>不生怜愍，<a id="a-C"></a>留待福田，<a id="a-D"></a>求觅福田，<a id="a-E"></a>既得求过，<a id="a-F"></a>观财难得，<a id="a-G"></a>为之受苦，<a id="a-H"></a>或说无果、<a id="a-I"></a>无施、<a id="a-J"></a>无受。<a id="a-K"></a>护惜妻子眷属等心，<a id="a-L"></a>积财求名，<a id="a-M"></a>见多生喜，<a id="a-N"></a>观财是常，<a id="a-O"></a>是名悭垢。<a id="a-P"></a>是垢，<a id="a-Q"></a>能污诸众生心。<a id="a-R"></a>以是因缘，<a id="a-S"></a>于他物中，<a id="a-T"></a>尚不能施，<a id="a-U"></a>况出自物。<a id="a-V"></a>智人行施，<a id="a-W"></a>不为报恩，<a id="a-X"></a>不为求事，<a id="a-Y"></a>不为护惜悭贪之人，<a id="a-Z"></a>不为生天人中受乐，<a id="a-a"></a>不为善名流布于外，<a id="a-b"></a>不为畏怖三恶道苦，<a id="a-c"></a>不为他求，<a id="a-d"></a>不为胜他，<a id="a-e"></a>不为失财，<a id="a-f"></a>不以多有，<a id="a-g"></a>不为不用，<a id="a-h"></a>不为家法，<a id="a-i"></a>不为亲近。<a id="a-j"></a>智人行施为怜愍故，<a id="a-k"></a>为欲令他得安乐故，<a id="a-l"></a>为令他人生施心故，<a id="a-m"></a>为诸圣人本行道故，<a id="a-n"></a>为欲破坏诸烦恼故，<a id="a-o"></a>为入涅盘断于有故。</p>
  <p id="ap">“善男子，<a id="a-q"></a>菩萨布施，<a id="a-r"></a>远离四恶：<a id="a-s"></a>一者、<a id="a-t"></a>破戒，<a id="a-u"></a>二者、<a id="a-v"></a>疑网，<a id="a-w"></a>三者、<a id="a-x"></a>邪见，<a id="a-y"></a>四者、<a id="a-z"></a>悭吝。</p>
  <p id="a10">“复离五法：<a id="a-11"></a>一者、<a id="a-12"></a>施时不选有德、<a id="a-13"></a>无德，<a id="a-14"></a>二者、<a id="a-15"></a>施时不说善恶，<a id="a-16"></a>三者、<a id="a-17"></a>施时不择种姓，<a id="a-18"></a>四者、<a id="a-19"></a>施时不轻求者，<a id="a-1A"></a>五者、<a id="a-1B"></a>施时不恶口骂。</p>
  <p id="a1C">“复有三事，<a id="a-1D"></a>施已不得胜妙果报：<a id="a-1E"></a>一者、<a id="a-1F"></a>先多发心，<a id="a-1G"></a>后则少与；<a id="a-1H"></a>二者、<a id="a-1I"></a>择选恶物，<a id="a-1J"></a>持以施人；<a id="a-1K"></a>三者、<a id="a-1L"></a>既行施已，<a id="a-1M"></a>心生悔恨。</p>
  <p id="a1N">“善男子，<a id="a-1O"></a>复有八事，<a id="a-1P"></a>施已不得成就上果：<a id="a-1Q"></a>一者、<a id="a-1R"></a>施已，<a id="a-1S"></a>见受者过；<a id="a-1T"></a>二者、<a id="a-1U"></a>施时，<a id="a-1V"></a>心不平施；<a id="a-1W"></a>三者、<a id="a-1X"></a>施已，<a id="a-1Y"></a>求受者作；<a id="a-1Z"></a>四者、<a id="a-1a"></a>施已，<a id="a-1b"></a>喜自赞叹；<a id="a-1c"></a>五者、<a id="a-1d"></a>说无，<a id="a-1e"></a>后乃与之；<a id="a-1f"></a>六者、<a id="a-1g"></a>施已，<a id="a-1h"></a>恶口骂詈；<a id="a-1i"></a>七者、<a id="a-1j"></a>施已，<a id="a-1k"></a>求还二倍；<a id="a-1l"></a>八者、<a id="a-1m"></a>施已，<a id="a-1n"></a>生于疑心。<a id="a-1o"></a>如是施主则不能得亲近诸佛贤圣之人。</p>
  <p id="a1p">“若以具足色、<a id="a-1q"></a>香、<a id="a-1r"></a>味、<a id="a-1s"></a>触施于彼者，<a id="a-1t"></a>是名净施。<a id="a-1u"></a>若能如法得财施者，<a id="a-1v"></a>是名净施。<a id="a-1w"></a>观财无常，<a id="a-1x"></a>不可久保而行布施，<a id="a-1y"></a>是名净施。<a id="a-1z"></a>为破烦恼故行布施，<a id="a-20"></a>是名净施。<a id="a-21"></a>为净自心因缘故施，<a id="a-22"></a>是名净施。<a id="a-23"></a>若观谁施？<a id="a-24"></a>谁是受者？<a id="a-25"></a>施何等物？<a id="a-26"></a>何缘故施？<a id="a-27"></a>是施因缘得何等果？<a id="a-28"></a>如是布施即十二入，<a id="a-29"></a>受者、<a id="a-2A"></a>施主、<a id="a-2B"></a>因缘、<a id="a-2C"></a>果报皆十二入，<a id="a-2D"></a>能如是观行于施者，<a id="a-2E"></a>是名净施。</p>
  <p id="a2F">“若行施时，<a id="a-2G"></a>于福田所，<a id="a-2H"></a>生欢喜心，<a id="a-2I"></a>如诸福田所求功德，<a id="a-2J"></a>我亦如是求之不息。<a id="a-2K"></a>施于妻子、<a id="a-2L"></a>眷属、<a id="a-2M"></a>仆使生怜愍心；<a id="a-2N"></a>施于贫穷，<a id="a-2O"></a>为坏苦恼。<a id="a-2P"></a>施时不求世间果报。<a id="a-2Q"></a>破骄慢施、<a id="a-2R"></a>柔软心施、<a id="a-2S"></a>离诸有施、<a id="a-2T"></a>为求无上解脱故施、<a id="a-2U"></a>深观生死多过罪施、<a id="a-2V"></a>不观福田非福田施。<a id="a-2W"></a>若能如是行布施者，<a id="a-2X"></a>报逐是人，<a id="a-2Y"></a>如犊随母。</p>
  <p id="a2Z">“若求果施，<a id="a-2a"></a>市易无异。<a id="a-2b"></a>如为身命，<a id="a-2c"></a>耕田种作，<a id="a-2d"></a>随其种子，<a id="a-2e"></a>获其果实；<a id="a-2f"></a>施主施已，<a id="a-2g"></a>亦复如是，<a id="a-2h"></a>随其所施，<a id="a-2i"></a>获其福报。<a id="a-2j"></a>如受施者受已，<a id="a-2k"></a>得命、<a id="a-2l"></a>色、<a id="a-2m"></a>力、<a id="a-2n"></a>安、<a id="a-2o"></a>辩，<a id="a-2p"></a>施主亦得如是五报。<a id="a-2q"></a>若施畜生，<a id="a-2r"></a>得百倍报；<a id="a-2s"></a>施破戒者，<a id="a-2t"></a>得千倍报；<a id="a-2u"></a>施持戒者，<a id="a-2v"></a>得十万报；<a id="a-2w"></a>施外道离欲，<a id="a-2x"></a>得百万报；<a id="a-2y"></a>施向道者，<a id="a-2z"></a>得千亿报；<a id="a-30"></a>施须陀洹，<a id="a-31"></a>得无量报；<a id="a-32"></a>向斯陀含，<a id="a-33"></a>亦无量报；<a id="a-34"></a>乃至成佛，<a id="a-35"></a>亦无量报。</p>
  <p id="a36">“善男子，<a id="a-37"></a>我为分别诸福田故，<a id="a-38"></a>作如是说，<a id="a-39"></a>得百倍报，<a id="a-3A"></a>至无量报。<a id="a-3B"></a>若能至心，<a id="a-3C"></a>生大怜愍，<a id="a-3D"></a>施于畜生；<a id="a-3E"></a>专心恭敬，<a id="a-3F"></a>施于诸佛，<a id="a-3G"></a>其福正等，<a id="a-3H"></a>无有差别。<a id="a-3I"></a>言百倍者，<a id="a-3J"></a>如以寿命、<a id="a-3K"></a>色、<a id="a-3L"></a>力、<a id="a-3M"></a>安、<a id="a-3N"></a>辩施于彼者，<a id="a-3O"></a>施主后得寿命、<a id="a-3P"></a>色、<a id="a-3Q"></a>力、<a id="a-3R"></a>安乐、<a id="a-3S"></a>辩才，<a id="a-3T"></a>各各百倍，<a id="a-3U"></a>乃至无量，<a id="a-3V"></a>亦复如是。<a id="a-3W"></a>是故我于契经中说：<a id="a-3X"></a>‘我施舍利弗，<a id="a-3Y"></a>舍利弗亦施于我，<a id="a-3Z"></a>然我得多，<a id="a-3a"></a>非舍利弗得福多也。<a id="a-3b"></a>’</p>
  <p id="a3c">“或有人说：<a id="a-3d"></a>‘受者作恶，<a id="a-3e"></a>罪及施主。<a id="a-3f"></a>’是义不然。<a id="a-3g"></a>何以故？<a id="a-3h"></a>施主施时，<a id="a-3i"></a>为破彼苦，<a id="a-3j"></a>非为作罪。<a id="a-3k"></a>是故施主应得善果，<a id="a-3l"></a>受者作恶，<a id="a-3m"></a>罪自种之，<a id="a-3n"></a>不及施主。<a id="a-3o"></a>施主若以净妙物施，<a id="a-3p"></a>后得好色，<a id="a-3q"></a>人所乐见，<a id="a-3r"></a>善名流布，<a id="a-3s"></a>所求如意，<a id="a-3t"></a>生上种姓，<a id="a-3u"></a>是不名恶，<a id="a-3v"></a>云何说言施主得罪？</p>
  <p id="a3w">“施主施已，<a id="a-3x"></a>欢喜不悔，<a id="a-3y"></a>亲近善人，<a id="a-3z"></a>财富自在，<a id="a-40"></a>生上族家，<a id="a-41"></a>得人天乐，<a id="a-42"></a>至无上乐，<a id="a-43"></a>能离一切烦恼结缚。<a id="a-44"></a>施主乃得如是妙果，<a id="a-45"></a>云何说言得恶果报？</p>
  <p id="a46">“施主若能自手施已，<a id="a-47"></a>生上姓家，<a id="a-48"></a>遇善知识，<a id="a-49"></a>多饶财宝，<a id="a-4A"></a>眷属成就，<a id="a-4B"></a>能用、<a id="a-4C"></a>能施，<a id="a-4D"></a>一切众生喜乐见之，<a id="a-4E"></a>见已恭敬、<a id="a-4F"></a>尊重、<a id="a-4G"></a>赞叹。<a id="a-4H"></a>施主受报，<a id="a-4I"></a>得如是事，<a id="a-4J"></a>云何说言得恶果报？</p>
  <p id="a4K">“施主若以净物施已，<a id="a-4L"></a>以是因缘，<a id="a-4M"></a>多饶财宝，<a id="a-4N"></a>生上种姓，<a id="a-4O"></a>眷属无量，<a id="a-4P"></a>身无病苦，<a id="a-4Q"></a>心无忧怖，<a id="a-4R"></a>所有财物，<a id="a-4S"></a>王、<a id="a-4T"></a>贼、<a id="a-4U"></a>水、<a id="a-4V"></a>火所不能侵，<a id="a-4W"></a>设失财物，<a id="a-4X"></a>不生愁恼，<a id="a-4Y"></a>无量世中，<a id="a-4Z"></a>身心安乐，<a id="a-4a"></a>云何说言受恶果报？</p>
  <p id="a4b">“若未施时，<a id="a-4c"></a>生于信心，<a id="a-4d"></a>施时欢喜，<a id="a-4e"></a>施已安乐，<a id="a-4f"></a>求时、<a id="a-4g"></a>守时、<a id="a-4h"></a>用时不苦。<a id="a-4i"></a>若以衣施，<a id="a-4j"></a>得上妙色；<a id="a-4k"></a>若以食施，<a id="a-4l"></a>得无上力；<a id="a-4m"></a>若以灯施，<a id="a-4n"></a>得净妙眼；<a id="a-4o"></a>若以乘施，<a id="a-4p"></a>身受安乐；<a id="a-4q"></a>若以舍施，<a id="a-4r"></a>所须无乏。<a id="a-4s"></a>施主乃得如是善报，<a id="a-4t"></a>云何说言得恶果耶？</p>
  <p id="a4u">“复次，<a id="a-4v"></a>施主若施佛已，<a id="a-4w"></a>用与不用，<a id="a-4x"></a>果报已定；<a id="a-4y"></a>施人及僧有二种福：<a id="a-4z"></a>一、<a id="a-50"></a>从用生，<a id="a-51"></a>二、<a id="a-52"></a>从受生。<a id="a-53"></a>何以故？<a id="a-54"></a>施主施时，<a id="a-55"></a>自破悭吝，<a id="a-56"></a>受者用时，<a id="a-57"></a>破他悭吝，<a id="a-58"></a>是故说言，<a id="a-59"></a>从用生福。</p>
  <p id="a5A">“有复从用，<a id="a-5B"></a>人能转用，<a id="a-5C"></a>僧能增长，<a id="a-5D"></a>施已不求世之果报，<a id="a-5E"></a>不以能起烦恼因施，<a id="a-5F"></a>是故能得无上净果，<a id="a-5G"></a>名曰涅盘。</p>
  <p id="a5H">“若有人能日日立要，<a id="a-5I"></a>先施他食，<a id="a-5J"></a>然后自食，<a id="a-5K"></a>若违此要，<a id="a-5L"></a>誓输佛物，<a id="a-5M"></a>犯则生愧；<a id="a-5N"></a>如其不违，<a id="a-5O"></a>即是微妙智慧因缘。<a id="a-5P"></a>如是施者，<a id="a-5Q"></a>诸施中最，<a id="a-5R"></a>是人亦得名上施主。</p>
  <p id="a5S">“若能随顺求者意施，<a id="a-5T"></a>是人于后无量世中，<a id="a-5U"></a>所求如意。<a id="a-5V"></a>若有净心，<a id="a-5W"></a>财物、<a id="a-5X"></a>福田悉清净者，<a id="a-5Y"></a>是人则得无量果报。<a id="a-5Z"></a>若给妻子、<a id="a-5a"></a>奴婢衣食，<a id="a-5b"></a>恒以怜愍欢喜心与，<a id="a-5c"></a>未来则得无量福德。</p>
  <p id="a5d">“复观田仓多有鼠雀，<a id="a-5e"></a>犯暴谷米，<a id="a-5f"></a>恒生怜愍。<a id="a-5g"></a>复作是念：<a id="a-5h"></a>‘如是鼠雀因我得活。<a id="a-5i"></a>’念已欢喜，<a id="a-5j"></a>无触恼想，<a id="a-5k"></a>当知是人得福无量。</p>
  <p id="a5l">“若为自身造作衣服、<a id="a-5m"></a>璎珞、<a id="a-5n"></a>环钏，<a id="a-5o"></a>严身之具，<a id="a-5p"></a>种种器物，<a id="a-5q"></a>作已欢喜，<a id="a-5r"></a>自未服用，<a id="a-5s"></a>持以施人，<a id="a-5t"></a>是人未来得如意树。</p>
  <p id="a5u">“若有说言：<a id="a-5v"></a>‘离于布施，<a id="a-5w"></a>得善果者，<a id="a-5x"></a>无有是处。<a id="a-5y"></a>离财得施，<a id="a-5z"></a>离受有施，<a id="a-60"></a>不离悭惜成布施者，<a id="a-61"></a>亦无是处。<a id="a-62"></a>’若不求施，<a id="a-63"></a>若乏时施，<a id="a-64"></a>少求多施，<a id="a-65"></a>求恶施好，<a id="a-66"></a>教他索施，<a id="a-67"></a>自往行施，<a id="a-68"></a>当知是人未来之世多获宝藏，<a id="a-69"></a>非宝之物悉变成宝。</p>
  <p id="a6A">“为戏笑施，<a id="a-6B"></a>非福田施，<a id="a-6C"></a>不信因果施，<a id="a-6D"></a>如是布施，<a id="a-6E"></a>不名为施。<a id="a-6F"></a>若人偏为良福田施，<a id="a-6G"></a>不乐常施，<a id="a-6H"></a>是人未来得果报时，<a id="a-6I"></a>不乐惠施。</p>
  <p id="a6J">“若人施已，<a id="a-6K"></a>生于悔心，<a id="a-6L"></a>若劫他物持以布施，<a id="a-6M"></a>是人未来虽得财物，<a id="a-6N"></a>常耗不集。<a id="a-6O"></a>若恼眷属，<a id="a-6P"></a>得物以施，<a id="a-6Q"></a>是人未来虽得大报，<a id="a-6R"></a>身常病苦。<a id="a-6S"></a>若先不能供养父母，<a id="a-6T"></a>恼其妻子奴婢困苦，<a id="a-6U"></a>而布施者，<a id="a-6V"></a>是名恶人，<a id="a-6W"></a>是假名施，<a id="a-6X"></a>不名义施。<a id="a-6Y"></a>如是施者，<a id="a-6Z"></a>名无怜愍，<a id="a-6a"></a>不知恩报，<a id="a-6b"></a>是人未来虽得财宝，<a id="a-6c"></a>常失不集，<a id="a-6d"></a>不能出用，<a id="a-6e"></a>身多病苦。</p>
  <p id="a6f">“若人如法以财布施，<a id="a-6g"></a>是人未来得无量福，<a id="a-6h"></a>有财能用。<a id="a-6i"></a>若有不以如法财施，<a id="a-6j"></a>是人未来虽得果报，<a id="a-6k"></a>恒赖他得，<a id="a-6l"></a>他若丧没，<a id="a-6m"></a>寻便贫穷。<a id="a-6n"></a>有智之人，<a id="a-6o"></a>深观人天转轮王乐，<a id="a-6p"></a>虽复微妙，<a id="a-6q"></a>皆是无常，<a id="a-6r"></a>是故施时，<a id="a-6s"></a>不为人天。</p>
  <p id="a6t">“善男子，<a id="a-6u"></a>施有二种：<a id="a-6v"></a>一者、<a id="a-6w"></a>财施，<a id="a-6x"></a>二者、<a id="a-6y"></a>法施。<a id="a-6z"></a>财施名下，<a id="a-70"></a>法施名上。<a id="a-71"></a>云何法施？<a id="a-72"></a>若有比丘、<a id="a-73"></a>比丘尼、<a id="a-74"></a>优婆塞、<a id="a-75"></a>优婆夷，<a id="a-76"></a>能教他人具信、<a id="a-77"></a>戒、<a id="a-78"></a>施、<a id="a-79"></a>多闻、<a id="a-7A"></a>智慧，<a id="a-7B"></a>若以纸墨令人书写，<a id="a-7C"></a>若自书写如来正典，<a id="a-7D"></a>然后施人令得读诵，<a id="a-7E"></a>是名法施。<a id="a-7F"></a>如是施者，<a id="a-7G"></a>未来无量得好上色。<a id="a-7H"></a>何以故？<a id="a-7I"></a>众生闻法，<a id="a-7J"></a>断除嗔心，<a id="a-7K"></a>以是因缘，<a id="a-7L"></a>施主未来无量世中得成上色；<a id="a-7M"></a>众生闻法，<a id="a-7N"></a>慈心不杀，<a id="a-7O"></a>以是因缘，<a id="a-7P"></a>施主未来无量世中，<a id="a-7Q"></a>得寿命长；<a id="a-7R"></a>众生闻法，<a id="a-7S"></a>不盗他财，<a id="a-7T"></a>以是因缘，<a id="a-7U"></a>施主未来无量世中，<a id="a-7V"></a>多饶财宝；<a id="a-7W"></a>众生闻已，<a id="a-7X"></a>开心乐施，<a id="a-7Y"></a>以是因缘，<a id="a-7Z"></a>施主未来无量世中，<a id="a-7a"></a>身得大力；<a id="a-7b"></a>众生闻法，<a id="a-7c"></a>断诸放逸，<a id="a-7d"></a>以是因缘，<a id="a-7e"></a>施主未来无量世中，<a id="a-7f"></a>身得安乐；<a id="a-7g"></a>众生闻法，<a id="a-7h"></a>断除痴心，<a id="a-7i"></a>以是因缘，<a id="a-7j"></a>施主未来无量世中，<a id="a-7k"></a>得无碍辩；<a id="a-7l"></a>众生闻法，<a id="a-7m"></a>生信无疑，<a id="a-7n"></a>以是因缘，<a id="a-7o"></a>施主未来无量世中，<a id="a-7p"></a>信心明了；<a id="a-7q"></a>戒、<a id="a-7r"></a>施、<a id="a-7s"></a>闻、<a id="a-7t"></a>慧，<a id="a-7u"></a>亦复如是。<a id="a-7v"></a>是故法施胜于财施。</p>
  <p id="a7w">“或有说言：<a id="a-7x"></a>‘子修善法，<a id="a-7y"></a>父作不善。<a id="a-7z"></a>因子修善，<a id="a-80"></a>令父不堕三恶道者。<a id="a-81"></a>’是义不然。<a id="a-82"></a>何以故？<a id="a-83"></a>身、<a id="a-84"></a>口、<a id="a-85"></a>意业，<a id="a-86"></a>各别异故。<a id="a-87"></a>若父丧已，<a id="a-88"></a>堕饿鬼中，<a id="a-89"></a>子为追福，<a id="a-8A"></a>当知即得；<a id="a-8B"></a>若生天中，<a id="a-8C"></a>都不思念人中之物。<a id="a-8D"></a>何以故？<a id="a-8E"></a>天上成就胜妙宝故；<a id="a-8F"></a>若入地狱，<a id="a-8G"></a>身受苦恼，<a id="a-8H"></a>不暇思念，<a id="a-8I"></a>是故不得；<a id="a-8J"></a>畜生、<a id="a-8K"></a>人中，<a id="a-8L"></a>亦复如是。<a id="a-8M"></a>若谓饿鬼，<a id="a-8N"></a>何缘独得？<a id="a-8O"></a>以其本有爱、<a id="a-8P"></a>贪、<a id="a-8Q"></a>悭吝，<a id="a-8R"></a>故堕饿鬼中；<a id="a-8S"></a>既为饿鬼，<a id="a-8T"></a>常悔本过，<a id="a-8U"></a>思念欲得，<a id="a-8V"></a>是故得之；<a id="a-8W"></a>若所为者，<a id="a-8X"></a>生余道中，<a id="a-8Y"></a>其余眷属堕饿鬼者，<a id="a-8Z"></a>皆悉得之。<a id="a-8a"></a>是故智者应为饿鬼勤作福德。<a id="a-8b"></a>若以衣、<a id="a-8c"></a>食、<a id="a-8d"></a>房舍、<a id="a-8e"></a>卧具、<a id="a-8f"></a>资生所须，<a id="a-8g"></a>施于沙门、<a id="a-8h"></a>婆罗门等贫穷乞士，<a id="a-8i"></a>为其咒愿，<a id="a-8j"></a>令其得福，<a id="a-8k"></a>以是施愿因缘力故，<a id="a-8l"></a>堕饿鬼者得大势力，<a id="a-8m"></a>随施随得。<a id="a-8n"></a>何以故？<a id="a-8o"></a>生处尔故。<a id="a-8p"></a>诸饿鬼等，<a id="a-8q"></a>所食不同：<a id="a-8r"></a>或有食脓，<a id="a-8s"></a>或有食粪，<a id="a-8t"></a>或食血污、<a id="a-8u"></a>呕吐、<a id="a-8v"></a>涕唾。<a id="a-8w"></a>得是施已，<a id="a-8x"></a>一切变成上妙色味。<a id="a-8y"></a>虽以不净荡涤汁等，<a id="a-8z"></a>施应食者，<a id="a-90"></a>然有遮护，<a id="a-91"></a>竟不得食。<a id="a-92"></a>如是施主，<a id="a-93"></a>亦得福德。<a id="a-94"></a>何以故？<a id="a-95"></a>以施主心慈怜愍故。</p>
  <p id="a96">“若有祠祀，<a id="a-97"></a>谁是受者？<a id="a-98"></a>随其祀处，<a id="a-99"></a>而为受者。<a id="a-9A"></a>若近树林，<a id="a-9B"></a>则树神受，<a id="a-9C"></a>舍、<a id="a-9D"></a>河、<a id="a-9E"></a>泉井、<a id="a-9F"></a>山林、<a id="a-9G"></a>堆阜，<a id="a-9H"></a>亦复如是。<a id="a-9I"></a>是人祀已，<a id="a-9J"></a>亦得福德。<a id="a-9K"></a>何以故？<a id="a-9L"></a>令彼受者生喜心故。<a id="a-9M"></a>是祀福德，<a id="a-9N"></a>能护身财。<a id="a-9O"></a>若说：<a id="a-9P"></a>‘杀生祀祠得福。<a id="a-9Q"></a>’是义不然。<a id="a-9R"></a>何以故？<a id="a-9S"></a>不见世人种伊兰子，<a id="a-9T"></a>生旃檀树；<a id="a-9U"></a>断众生命，<a id="a-9V"></a>而得福德。<a id="a-9W"></a>若欲祀者，<a id="a-9X"></a>应用香华、<a id="a-9Y"></a>乳酪、<a id="a-9Z"></a>酥药。<a id="a-9a"></a>为亡追福，<a id="a-9b"></a>则有三时：<a id="a-9c"></a>春时二月，<a id="a-9d"></a>夏时五月，<a id="a-9e"></a>秋时九月。</p>
  <p id="a9f">“若人以房舍、<a id="a-9g"></a>卧具、<a id="a-9h"></a>汤药、<a id="a-9i"></a>园林、<a id="a-9j"></a>池井、<a id="a-9k"></a>牛、<a id="a-9l"></a>羊、<a id="a-9m"></a>象、<a id="a-9n"></a>马，<a id="a-9o"></a>种种资生，<a id="a-9p"></a>布施于他，<a id="a-9q"></a>施已命终。<a id="a-9r"></a>是人福德，<a id="a-9s"></a>随所施物，<a id="a-9t"></a>任用久近，<a id="a-9u"></a>福德常生。<a id="a-9v"></a>是福追人，<a id="a-9w"></a>如影随形。<a id="a-9x"></a>或有说言：<a id="a-9y"></a>‘终已便失。<a id="a-9z"></a>’是义不然。<a id="a-A0"></a>何以故？<a id="a-A1"></a>物坏不用，<a id="a-A2"></a>二时中失，<a id="a-A3"></a>非命尽失。<a id="a-A4"></a>若出家人，<a id="a-A5"></a>效在家人，<a id="a-A6"></a>岁节之日，<a id="a-A7"></a>喜饮食者，<a id="a-A8"></a>随世法故，<a id="a-A9"></a>非真实也，<a id="a-AA"></a>亦信世法、<a id="a-AB"></a>出世法故。<a id="a-AC"></a>若能随家所有好恶，<a id="a-AD"></a>常乐施者，<a id="a-AE"></a>名一切施。<a id="a-AF"></a>若以身分，<a id="a-AG"></a>及以妻子所重之物，<a id="a-AH"></a>施于人者，<a id="a-AI"></a>是则名为不思议施。<a id="a-AJ"></a>若有恶人、<a id="a-AK"></a>毁戒、<a id="a-AL"></a>怨家、<a id="a-AM"></a>不知恩义、<a id="a-AN"></a>不信因果、<a id="a-AO"></a>强乞索者、<a id="a-AP"></a>大势力人、<a id="a-AQ"></a>健骂詈者、<a id="a-AR"></a>得已嗔恚、<a id="a-AS"></a>诈现好相、<a id="a-AT"></a>大富贵者，<a id="a-AU"></a>施如是等十一种人，<a id="a-AV"></a>名不思议施。</p>
  <p id="aAW">“善男子，<a id="a-AX"></a>一切布施有三根本。<a id="a-AY"></a>施于贫穷，<a id="a-AZ"></a>以怜愍故；<a id="a-Aa"></a>施于怨家，<a id="a-Ab"></a>不求报故；<a id="a-Ac"></a>施福德人，<a id="a-Ad"></a>心喜敬故。</p>
  <p id="aAe">“善男子，<a id="a-Af"></a>若人多财，<a id="a-Ag"></a>无量岁中，<a id="a-Ah"></a>供养三宝，<a id="a-Ai"></a>虽得无量福德果报，<a id="a-Aj"></a>不如劝人共和合作。<a id="a-Ak"></a>若人轻于少物、<a id="a-Al"></a>恶物，<a id="a-Am"></a>羞不肯施，<a id="a-An"></a>是人增长来世贫苦。<a id="a-Ao"></a>若人共施财物，<a id="a-Ap"></a>福田、<a id="a-Aq"></a>施心俱等，<a id="a-Ar"></a>是二得果，<a id="a-As"></a>无有差别。<a id="a-At"></a>有财、<a id="a-Au"></a>心俱等，<a id="a-Av"></a>福田胜者，<a id="a-Aw"></a>得果报胜；<a id="a-Ax"></a>有田、<a id="a-Ay"></a>心俱下，<a id="a-Az"></a>财物胜者，<a id="a-B0"></a>得果则胜；<a id="a-B1"></a>有田、<a id="a-B2"></a>财俱下，<a id="a-B3"></a>施心胜者，<a id="a-B4"></a>得果亦胜；<a id="a-B5"></a>有田、<a id="a-B6"></a>财俱胜，<a id="a-B7"></a>施心下者，<a id="a-B8"></a>得果不如。</p>
  <p id="aB9">“善男子，<a id="a-BA"></a>智者施时，<a id="a-BB"></a>不为果报。<a id="a-BC"></a>何以故？<a id="a-BD"></a>定知此因必得果故。<a id="a-BE"></a>若人无慈、<a id="a-BF"></a>不知恩义，<a id="a-BG"></a>不贪圣人所有功德，<a id="a-BH"></a>惜财、<a id="a-BI"></a>身命，<a id="a-BJ"></a>贪著心重，<a id="a-BK"></a>如是之人不能布施。<a id="a-BL"></a>智者深观一切众生，<a id="a-BM"></a>求财物时，<a id="a-BN"></a>不惜身命；<a id="a-BO"></a>既得财物，<a id="a-BP"></a>能舍施人，<a id="a-BQ"></a>当知是人能舍身命。<a id="a-BR"></a>若人悭吝，<a id="a-BS"></a>不能舍财，<a id="a-BT"></a>当知是人亦惜身命。<a id="a-BU"></a>若舍身命，<a id="a-BV"></a>求得财物，<a id="a-BW"></a>以布施者，<a id="a-BX"></a>当知是人是大施主。<a id="a-BY"></a>若人得财，<a id="a-BZ"></a>贪惜不施，<a id="a-Ba"></a>当知即是未来世中贫穷种子。<a id="a-Bb"></a>是故我于契经中说：<a id="a-Bc"></a>‘四天下中，<a id="a-Bd"></a>阎浮提人，<a id="a-Be"></a>有三事胜：<a id="a-Bf"></a>一者、<a id="a-Bg"></a>勇健，<a id="a-Bh"></a>二者、<a id="a-Bi"></a>念心，<a id="a-Bj"></a>三者、<a id="a-Bk"></a>行净。<a id="a-Bl"></a>’不见果报，<a id="a-Bm"></a>能予作因；<a id="a-Bn"></a>不惜身命，<a id="a-Bo"></a>求得财已，<a id="a-Bp"></a>能坏悭吝；<a id="a-Bq"></a>舍已思施，<a id="a-Br"></a>既舍施已，<a id="a-Bs"></a>心不生悔，<a id="a-Bt"></a>复能分别福田、<a id="a-Bu"></a>非福田，<a id="a-Bv"></a>是名勇健。</p>
  <p id="aBw">“善男子，<a id="a-Bx"></a>施已生悔，<a id="a-By"></a>因于三事：<a id="a-Bz"></a>一者、<a id="a-C0"></a>于财贪爱，<a id="a-C1"></a>二者、<a id="a-C2"></a>咨承邪见，<a id="a-C3"></a>三者、<a id="a-C4"></a>见受者过。<a id="a-C5"></a>复有三事：<a id="a-C6"></a>一者、<a id="a-C7"></a>畏他诃责，<a id="a-C8"></a>二者、<a id="a-C9"></a>畏财尽受苦，<a id="a-CA"></a>三者、<a id="a-CB"></a>见他施已，<a id="a-CC"></a>受诸衰恼。</p>
  <p id="aCD">“善男子，<a id="a-CE"></a>智人三时不生悔心。<a id="a-CF"></a>复有三事：<a id="a-CG"></a>一者、<a id="a-CH"></a>明信因果，<a id="a-CI"></a>二者、<a id="a-CJ"></a>亲近善友，<a id="a-CK"></a>三者、<a id="a-CL"></a>不贪著财。<a id="a-CM"></a>信因果者，<a id="a-CN"></a>复有二事：<a id="a-CO"></a>一者、<a id="a-CP"></a>从他闻法，<a id="a-CQ"></a>二者、<a id="a-CR"></a>内自思惟。<a id="a-CS"></a>亲近善友，<a id="a-CT"></a>复有二事：<a id="a-CU"></a>一者、<a id="a-CV"></a>深信，<a id="a-CW"></a>二者、<a id="a-CX"></a>智慧。<a id="a-CY"></a>不贪著财，<a id="a-CZ"></a>复有二事：<a id="a-Ca"></a>一、<a id="a-Cb"></a>观无常，<a id="a-Cc"></a>二、<a id="a-Cd"></a>不自在。</p>
  <p id="aCe">“善男子，<a id="a-Cf"></a>施主若能如是观察，<a id="a-Cg"></a>如是行施，<a id="a-Ch"></a>当知是人，<a id="a-Ci"></a>能具足行檀波罗蜜。<a id="a-Cj"></a>是故我先说，<a id="a-Ck"></a>有布施、<a id="a-Cl"></a>非波罗蜜，<a id="a-Cm"></a>有波罗蜜、<a id="a-Cn"></a>非是布施，<a id="a-Co"></a>有亦布施、<a id="a-Cp"></a>亦波罗蜜，<a id="a-Cq"></a>有非布施、<a id="a-Cr"></a>非波罗蜜。</p>
  <p id="aCs">“善男子，<a id="a-Ct"></a>智有三种、<a id="a-Cu"></a>一者、<a id="a-Cv"></a>能舍外物，<a id="a-Cw"></a>二者、<a id="a-Cx"></a>舍内外物，<a id="a-Cy"></a>三者、<a id="a-Cz"></a>施内外物已，<a id="a-D0"></a>兼化众生。<a id="a-D1"></a>云何教化？<a id="a-D2"></a>见贫穷者先当语言：<a id="a-D3"></a>‘汝能归依于三宝不？<a id="a-D4"></a>受斋戒不？<a id="a-D5"></a>’若言能者，<a id="a-D6"></a>先授三归及以斋戒，<a id="a-D7"></a>后则施物；<a id="a-D8"></a>若言不能，<a id="a-D9"></a>复应语言：<a id="a-DA"></a>‘若不能者，<a id="a-DB"></a>汝能随我说一切法无常、<a id="a-DC"></a>无我、<a id="a-DD"></a>涅盘寂灭不？<a id="a-DE"></a>’若言能者，<a id="a-DF"></a>复当教之，<a id="a-DG"></a>教已便施。<a id="a-DH"></a>若言：<a id="a-DI"></a>‘我今能说二事，<a id="a-DJ"></a>唯不能说诸法无我。<a id="a-DK"></a>’复应语言：<a id="a-DL"></a>汝若不能说诸法无我，<a id="a-DM"></a>能说诸法是无性不？<a id="a-DN"></a>‘若言能者，<a id="a-DO"></a>教已便施。<a id="a-DP"></a>若能如是先教后施，<a id="a-DQ"></a>名大施主。</p>
  <p id="aDR">“善男子，<a id="a-DS"></a>若能如是教化众生，<a id="a-DT"></a>及诸怨亲，<a id="a-DU"></a>无所选择，<a id="a-DV"></a>名大施主。<a id="a-DW"></a>善男子，<a id="a-DX"></a>智者若有财宝物时，<a id="a-DY"></a>应当如是修行布施。<a id="a-DZ"></a>如其无财，<a id="a-Da"></a>复当转教余有财者，<a id="a-Db"></a>令作是施。<a id="a-Dc"></a>若余施主先知此法，<a id="a-Dd"></a>不须教者，<a id="a-De"></a>应以身力往佐助之。<a id="a-Df"></a>若穷无物，<a id="a-Dg"></a>应诵医方、<a id="a-Dh"></a>种种咒术，<a id="a-Di"></a>求贱汤药，<a id="a-Dj"></a>须者施之。<a id="a-Dk"></a>至心瞻病，<a id="a-Dl"></a>将养疗治；<a id="a-Dm"></a>劝有财者和合诸药，<a id="a-Dn"></a>若丸、<a id="a-Do"></a>若散，<a id="a-Dp"></a>若种种汤。<a id="a-Dq"></a>既了医方，<a id="a-Dr"></a>遍行看病，<a id="a-Ds"></a>案方诊视，<a id="a-Dt"></a>知病所在，<a id="a-Du"></a>随其病处，<a id="a-Dv"></a>而为疗治。<a id="a-Dw"></a>疗治病时，<a id="a-Dx"></a>善知方便，<a id="a-Dy"></a>虽处不净，<a id="a-Dz"></a>不生厌心。<a id="a-E0"></a>病增知增，<a id="a-E1"></a>损时知损。<a id="a-E2"></a>复能善知如是食药能增病苦，<a id="a-E3"></a>如是食药能除病苦。<a id="a-E4"></a>病者若求增病食药，<a id="a-E5"></a>应当方便，<a id="a-E6"></a>随宜喻语，<a id="a-E7"></a>不得言无；<a id="a-E8"></a>若言无者，<a id="a-E9"></a>或增苦剧。<a id="a-EA"></a>若知定死，<a id="a-EB"></a>亦不言死，<a id="a-EC"></a>但当教令归依三宝，<a id="a-ED"></a>念佛、<a id="a-EE"></a>法、<a id="a-EF"></a>僧，<a id="a-EG"></a>勤修供养，<a id="a-EH"></a>为说病苦皆是往世不善因缘，<a id="a-EI"></a>获是苦报，<a id="a-EJ"></a>今当忏悔。<a id="a-EK"></a>病者闻已，<a id="a-EL"></a>或生嗔恚，<a id="a-EM"></a>恶口骂詈，<a id="a-EN"></a>默不报之，<a id="a-EO"></a>亦不舍弃。<a id="a-EP"></a>虽复瞻养，<a id="a-EQ"></a>慎无责恩，<a id="a-ER"></a>瘥已犹看，<a id="a-ES"></a>恐后劳复。<a id="a-ET"></a>若见平复，<a id="a-EU"></a>如本健时，<a id="a-EV"></a>心应生喜，<a id="a-EW"></a>不求恩报。<a id="a-EX"></a>如其死已，<a id="a-EY"></a>当为殡葬，<a id="a-EZ"></a>说法慰喻知识眷属，<a id="a-Ea"></a>无以增病食药施人。<a id="a-Eb"></a>若病瘥已，<a id="a-Ec"></a>喜心施物，<a id="a-Ed"></a>便可受之，<a id="a-Ee"></a>受已转施余穷乏者。<a id="a-Ef"></a>若能如是瞻养治病，<a id="a-Eg"></a>当知是人是大施主，<a id="a-Eh"></a>真求无上菩提之道。</p>
  <p id="aEi">“善男子，<a id="a-Ej"></a>有智之人，<a id="a-Ek"></a>求菩提时，<a id="a-El"></a>设多财宝，<a id="a-Em"></a>亦当读诵如是医方，<a id="a-En"></a>作瞻病舍，<a id="a-Eo"></a>具病所须饮食、<a id="a-Ep"></a>汤药，<a id="a-Eq"></a>以供给之。<a id="a-Er"></a>道路凹窄，<a id="a-Es"></a>平治令宽，<a id="a-Et"></a>除去刺石、<a id="a-Eu"></a>粪秽不净。<a id="a-Ev"></a>险处所须，<a id="a-Ew"></a>若板、<a id="a-Ex"></a>若梯、<a id="a-Ey"></a>若椽、<a id="a-Ez"></a>若索，<a id="a-F0"></a>悉皆施之。<a id="a-F1"></a>旷路作井，<a id="a-F2"></a>种果树林，<a id="a-F3"></a>修治泉潢。<a id="a-F4"></a>无树林处，<a id="a-F5"></a>为畜竖柱。<a id="a-F6"></a>负担息处，<a id="a-F7"></a>为作埵基造立客舍，<a id="a-F8"></a>具诸所须，<a id="a-F9"></a>瓶、<a id="a-FA"></a>盆、<a id="a-FB"></a>烛、<a id="a-FC"></a>灯、<a id="a-FD"></a>床卧、<a id="a-FE"></a>敷具。<a id="a-FF"></a>臭秽流处，<a id="a-FG"></a>为作桥蹬，<a id="a-FH"></a>津济渡头，<a id="a-FI"></a>施桥、<a id="a-FJ"></a>船、<a id="a-FK"></a>筏。<a id="a-FL"></a>不能渡者，<a id="a-FM"></a>自往渡之。<a id="a-FN"></a>老小赢瘦、<a id="a-FO"></a>无筋力者，<a id="a-FP"></a>自手携将，<a id="a-FQ"></a>而令得过。<a id="a-FR"></a>路次作塔，<a id="a-FS"></a>种华果树。<a id="a-FT"></a>见怖畏者，<a id="a-FU"></a>辄为救藏，<a id="a-FV"></a>以物、<a id="a-FW"></a>善语，<a id="a-FX"></a>诱喻捕者。<a id="a-FY"></a>若见行者，<a id="a-FZ"></a>次至险处，<a id="a-Fa"></a>辄前扶接，<a id="a-Fb"></a>令得过险。<a id="a-Fc"></a>若见失土、<a id="a-Fd"></a>破丧之人，<a id="a-Fe"></a>随宜给与，<a id="a-Ff"></a>善言慰喻。<a id="a-Fg"></a>远行疲极，<a id="a-Fh"></a>当为洗浴，<a id="a-Fi"></a>按摩手足，<a id="a-Fj"></a>施以床座；<a id="a-Fk"></a>若无床座，<a id="a-Fl"></a>以草为敷。<a id="a-Fm"></a>热时，<a id="a-Fn"></a>以扇、<a id="a-Fo"></a>衣裳作荫；<a id="a-Fp"></a>寒时，<a id="a-Fq"></a>施火、<a id="a-Fr"></a>衣服温暖。<a id="a-Fs"></a>若自为之，<a id="a-Ft"></a>若教人为。<a id="a-Fu"></a>贩卖市易，<a id="a-Fv"></a>教令依平，<a id="a-Fw"></a>无贪小利，<a id="a-Fx"></a>共相中欺。<a id="a-Fy"></a>见行路者，<a id="a-Fz"></a>示道、<a id="a-G0"></a>非道。<a id="a-G1"></a>道者，<a id="a-G2"></a>所谓多饶水草，<a id="a-G3"></a>无有贼盗。<a id="a-G4"></a>宣说非道，<a id="a-G5"></a>多诸患难。<a id="a-G6"></a>见人靴履、<a id="a-G7"></a>衣裳、<a id="a-G8"></a>钵盂，<a id="a-G9"></a>朽故坏者，<a id="a-GA"></a>即为缝补、<a id="a-GB"></a>浣染、<a id="a-GC"></a>熏治。<a id="a-GD"></a>有患鼠、<a id="a-GE"></a>蛇、<a id="a-GF"></a>壁虱、<a id="a-GG"></a>毒虫，<a id="a-GH"></a>能为除遣。<a id="a-GI"></a>施人如意、<a id="a-GJ"></a>摘抓、<a id="a-GK"></a>耳钩。<a id="a-GL"></a>缝制、<a id="a-GM"></a>浣濯招提僧物，<a id="a-GN"></a>谓坐卧具，<a id="a-GO"></a>厕上安置净水、<a id="a-GP"></a>澡豆、<a id="a-GQ"></a>净灰土等。<a id="a-GR"></a>若自造作衣服、<a id="a-GS"></a>钵器，<a id="a-GT"></a>先奉上佛，<a id="a-GU"></a>并令父母、<a id="a-GV"></a>师长、<a id="a-GW"></a>和尚，<a id="a-GX"></a>先一受用，<a id="a-GY"></a>然后自服。<a id="a-GZ"></a>若上佛者，<a id="a-Ga"></a>以华香赎。<a id="a-Gb"></a>凡所食啖，<a id="a-Gc"></a>要先施于沙门、<a id="a-Gd"></a>梵志，<a id="a-Ge"></a>然后自食。<a id="a-Gf"></a>见远至者，<a id="a-Gg"></a>软言问讯，<a id="a-Gh"></a>施以净水洗浴身体，<a id="a-Gi"></a>与油涂足，<a id="a-Gj"></a>香华、<a id="a-Gk"></a>杨枝、<a id="a-Gl"></a>澡豆、<a id="a-Gm"></a>灰土、<a id="a-Gn"></a>香油、<a id="a-Go"></a>香水、<a id="a-Gp"></a>蜜、<a id="a-Gq"></a>毗钵罗舍勒、<a id="a-Gr"></a>小衣。<a id="a-Gs"></a>作涂油者洗已，<a id="a-Gt"></a>复以种种香、<a id="a-Gu"></a>华、<a id="a-Gv"></a>丸药、<a id="a-Gw"></a>散药、<a id="a-Gx"></a>饮食、<a id="a-Gy"></a>浆水，<a id="a-Gz"></a>随所须施。<a id="a-H0"></a>复施剃刀、<a id="a-H1"></a>漉水囊等，<a id="a-H2"></a>针、<a id="a-H3"></a>缕、<a id="a-H4"></a>衣衲、<a id="a-H5"></a>纸、<a id="a-H6"></a>笔、<a id="a-H7"></a>墨等。<a id="a-H8"></a>若不能常，<a id="a-H9"></a>随斋日施。<a id="a-HA"></a>若见盲者，<a id="a-HB"></a>自前捉手，<a id="a-HC"></a>施杖示道。<a id="a-HD"></a>若见有苦，<a id="a-HE"></a>亡失财物，<a id="a-HF"></a>父母丧殁，<a id="a-HG"></a>当以财给，<a id="a-HH"></a>善语说法，<a id="a-HI"></a>慰喻劝谏，<a id="a-HJ"></a>善说烦恼、<a id="a-HK"></a>福德二果。<a id="a-HL"></a>善男子，<a id="a-HM"></a>若能修习如是施者，<a id="a-HN"></a>名净施主。</p>
  <p id="aHO">“善男子，<a id="a-HP"></a>菩萨二种：<a id="a-HQ"></a>一者、<a id="a-HR"></a>在家，<a id="a-HS"></a>二者、<a id="a-HT"></a>出家。<a id="a-HU"></a>出家菩萨为净施主，<a id="a-HV"></a>是不为难；<a id="a-HW"></a>在家菩萨为净施主，<a id="a-HX"></a>是乃为难。<a id="a-HY"></a>何以故？<a id="a-HZ"></a>在家之人多恶因缘所缠绕故。<a id="a-Ha"></a>”</p>
  <p data-pb></p>
  <h2 id="aHb">净三归品第二十</h2>
  <p id="aHc">善生言：<a id="a-Hd"></a>“世尊，<a id="a-He"></a>如佛先说，<a id="a-Hf"></a>有来乞者，<a id="a-Hg"></a>当先教令受三归依，<a id="a-Hh"></a>然后施者，<a id="a-Hi"></a>何因缘故，<a id="a-Hj"></a>受三归依？<a id="a-Hk"></a>云何名为三归依耶？</p>
  <p id="aHl">“善男子，<a id="a-Hm"></a>为破诸苦，<a id="a-Hn"></a>断除烦恼，<a id="a-Ho"></a>受于无上寂灭之乐，<a id="a-Hp"></a>以是因缘受三归依。<a id="a-Hq"></a>如汝所问，<a id="a-Hr"></a>云何三归依者？<a id="a-Hs"></a>善男子，<a id="a-Ht"></a>谓佛、<a id="a-Hu"></a>法、<a id="a-Hv"></a>僧。<a id="a-Hw"></a>佛者，<a id="a-Hx"></a>能说坏烦恼因，<a id="a-Hy"></a>得正解脱。<a id="a-Hz"></a>法者，<a id="a-I0"></a>即是坏烦恼因，<a id="a-I1"></a>真实解脱。<a id="a-I2"></a>僧者，<a id="a-I3"></a>禀受破烦恼因，<a id="a-I4"></a>得正解脱。</p>
  <p id="aI5">“或有说言：<a id="a-I6"></a>‘若如是者，<a id="a-I7"></a>即是一归。<a id="a-I8"></a>’是义不然。<a id="a-I9"></a>何以故？<a id="a-IA"></a>如来出世，<a id="a-IB"></a>及不出世，<a id="a-IC"></a>正法常有，<a id="a-ID"></a>无分别者；<a id="a-IE"></a>如来出已，<a id="a-IF"></a>则有分别，<a id="a-IG"></a>是故应当别归依佛。<a id="a-IH"></a>如来出世，<a id="a-II"></a>及不出世，<a id="a-IJ"></a>正法常有，<a id="a-IK"></a>无有受者；<a id="a-IL"></a>佛弟子众，<a id="a-IM"></a>能禀受故，<a id="a-IN"></a>是故应当别归依僧。<a id="a-IO"></a>正道解脱，<a id="a-IP"></a>是名为法；<a id="a-IQ"></a>无师独觉，<a id="a-IR"></a>是名为佛；<a id="a-IS"></a>能如法受，<a id="a-IT"></a>是名为僧。<a id="a-IU"></a>若无三归，<a id="a-IV"></a>云何说有四不坏信？<a id="a-IW"></a>得三归者，<a id="a-IX"></a>或有具足，<a id="a-IY"></a>或不具足。<a id="a-IZ"></a>云何具足？<a id="a-Ia"></a>所谓归佛、<a id="a-Ib"></a>法、<a id="a-Ic"></a>僧；<a id="a-Id"></a>不具足者，<a id="a-Ie"></a>所谓如来，<a id="a-If"></a>归依于法。</p>
  <p id="aIg">“善男子，<a id="a-Ih"></a>得三归者，<a id="a-Ii"></a>无不具足，<a id="a-Ij"></a>如比丘、<a id="a-Ik"></a>比丘尼、<a id="a-Il"></a>优婆塞、<a id="a-Im"></a>优婆夷戒。<a id="a-In"></a>善男子，<a id="a-Io"></a>如佛、<a id="a-Ip"></a>缘觉、<a id="a-Iq"></a>声闻各异，<a id="a-Ir"></a>是故三宝不得不异。<a id="a-Is"></a>云何为异？<a id="a-It"></a>发心时异、<a id="a-Iu"></a>庄严时异、<a id="a-Iv"></a>得道时异、<a id="a-Iw"></a>性分各异，<a id="a-Ix"></a>是故为异。<a id="a-Iy"></a>何因缘故，<a id="a-Iz"></a>说佛即法？<a id="a-J0"></a>能解是法，<a id="a-J1"></a>故名为佛。<a id="a-J2"></a>受分别说，<a id="a-J3"></a>故名为僧。<a id="a-J4"></a>若有说言：<a id="a-J5"></a>‘佛入僧数。<a id="a-J6"></a>’是义不然。<a id="a-J7"></a>何以故？<a id="a-J8"></a>佛若入僧中，<a id="a-J9"></a>则无三宝及三归依、<a id="a-JA"></a>四不坏信。</p>
  <p id="aJB">“善男子，<a id="a-JC"></a>菩萨法异，<a id="a-JD"></a>佛法亦异。<a id="a-JE"></a>菩萨二种：<a id="a-JF"></a>一者、<a id="a-JG"></a>后身，<a id="a-JH"></a>二者、<a id="a-JI"></a>修道。<a id="a-JJ"></a>归依后身，<a id="a-JK"></a>名归依法；<a id="a-JL"></a>归依修道，<a id="a-JM"></a>名归依僧。<a id="a-JN"></a>观有为法，<a id="a-JO"></a>多诸罪过，<a id="a-JP"></a>独处修行，<a id="a-JQ"></a>得甘露味，<a id="a-JR"></a>故名为佛；<a id="a-JS"></a>一切无漏，<a id="a-JT"></a>无为法界，<a id="a-JU"></a>故名为法；<a id="a-JV"></a>受持禁戒，<a id="a-JW"></a>读诵、<a id="a-JX"></a>解说十二部经，<a id="a-JY"></a>故名为僧。</p>
  <p id="aJZ">“若有问言：<a id="a-Ja"></a>‘如来灭已，<a id="a-Jb"></a>归依佛者，<a id="a-Jc"></a>是何归依？<a id="a-Jd"></a>’善男子，<a id="a-Je"></a>如是归依，<a id="a-Jf"></a>名为归依过去诸佛无学之法。<a id="a-Jg"></a>如我先教提谓长者：<a id="a-Jh"></a>‘汝当归依未来世僧。<a id="a-Ji"></a>’归依过去佛，<a id="a-Jj"></a>亦复如是。<a id="a-Jk"></a>福田果报，<a id="a-Jl"></a>有多少故，<a id="a-Jm"></a>差别为三。<a id="a-Jn"></a>若佛在世及涅盘后，<a id="a-Jo"></a>供养果报，<a id="a-Jp"></a>无有差别；<a id="a-Jq"></a>受归依者，<a id="a-Jr"></a>亦复如是。<a id="a-Js"></a>如佛在世，<a id="a-Jt"></a>为诸弟子，<a id="a-Ju"></a>立诸要制，<a id="a-Jv"></a>佛虽过去，<a id="a-Jw"></a>有犯之者，<a id="a-Jx"></a>亦获罪报；<a id="a-Jy"></a>归过去佛，<a id="a-Jz"></a>亦复如是。<a id="a-K0"></a>犹如如来临涅盘时，<a id="a-K1"></a>一切人天为涅盘故，<a id="a-K2"></a>多设供养，<a id="a-K3"></a>尔时如来未入涅盘，<a id="a-K4"></a>犹故在世，<a id="a-K5"></a>悬受未来世供养事；<a id="a-K6"></a>归过去佛，<a id="a-K7"></a>亦复如是。<a id="a-K8"></a>譬如有人，<a id="a-K9"></a>父母在远，<a id="a-KA"></a>是人或时嗔骂，<a id="a-KB"></a>得罪，<a id="a-KC"></a>或时恭敬赞叹，<a id="a-KD"></a>得福；<a id="a-KE"></a>归过去佛，<a id="a-KF"></a>亦复如是。<a id="a-KG"></a>是故我说：<a id="a-KH"></a>‘我若在世，<a id="a-KI"></a>及涅盘后，<a id="a-KJ"></a>所设供养，<a id="a-KK"></a>施者受福，<a id="a-KL"></a>等无差别。<a id="a-KM"></a>’</p>
  <p id="aKN">“善男子，<a id="a-KO"></a>若男、<a id="a-KP"></a>若女，<a id="a-KQ"></a>若能三说三归依者，<a id="a-KR"></a>名优婆塞、<a id="a-KS"></a>名优婆夷。<a id="a-KT"></a>一切诸佛虽归依法，<a id="a-KU"></a>法由佛说，<a id="a-KV"></a>故得显现，<a id="a-KW"></a>是故先应归依于佛。<a id="a-KX"></a>净身口意，<a id="a-KY"></a>至心念佛；<a id="a-KZ"></a>念已，<a id="a-Ka"></a>即离怖畏、<a id="a-Kb"></a>苦恼，<a id="a-Kc"></a>是故应当先归依佛。<a id="a-Kd"></a>智者深观如来智慧、<a id="a-Ke"></a>解脱最胜，<a id="a-Kf"></a>能说解脱及解脱因，<a id="a-Kg"></a>能说无上寂静之处，<a id="a-Kh"></a>能竭生死苦恼大海，<a id="a-Ki"></a>威仪详序，<a id="a-Kj"></a>三业寂静，<a id="a-Kk"></a>是故应当先归依佛。</p>
  <p id="aKl">“智者深观生死大法，<a id="a-Km"></a>是大苦聚；<a id="a-Kn"></a>无上正道，<a id="a-Ko"></a>能永断之。<a id="a-Kp"></a>生死之法，<a id="a-Kq"></a>可爱饥馑；<a id="a-Kr"></a>无上甘露，<a id="a-Ks"></a>味能充足。<a id="a-Kt"></a>生死之法，<a id="a-Ku"></a>怖畏险难；<a id="a-Kv"></a>无上正法，<a id="a-Kw"></a>能除断之。<a id="a-Kx"></a>生死错谬，<a id="a-Ky"></a>邪僻不正，<a id="a-Kz"></a>无常见常，<a id="a-L0"></a>无我见我，<a id="a-L1"></a>无乐见乐，<a id="a-L2"></a>不净见净；<a id="a-L3"></a>无上正法，<a id="a-L4"></a>悉能断除。<a id="a-L5"></a>以是因缘，<a id="a-L6"></a>应归依法。</p>
  <p id="aL7">“智者应观外道徒众，<a id="a-L8"></a>无惭无愧，<a id="a-L9"></a>非如法住。<a id="a-LA"></a>虽为道行，<a id="a-LB"></a>不知正路；<a id="a-LC"></a>虽求解脱，<a id="a-LD"></a>不得正要。<a id="a-LE"></a>虽得世俗微善之法，<a id="a-LF"></a>悭吝护惜，<a id="a-LG"></a>不能转说。<a id="a-LH"></a>非善行性，<a id="a-LI"></a>作善行想。<a id="a-LJ"></a>佛僧寂静，<a id="a-LK"></a>心多怜愍，<a id="a-LL"></a>少欲知足，<a id="a-LM"></a>如法而住，<a id="a-LN"></a>修于正道，<a id="a-LO"></a>得正解脱；<a id="a-LP"></a>得已，<a id="a-LQ"></a>复能转为人说。<a id="a-LR"></a>是故应当次归依僧。</p>
  <p id="aLS">“若能礼拜如是三宝，<a id="a-LT"></a>来迎去送，<a id="a-LU"></a>尊重赞叹，<a id="a-LV"></a>如法而住，<a id="a-LW"></a>信之不疑，<a id="a-LX"></a>是则名为供养三宝。<a id="a-LY"></a>若有人能归三宝已，<a id="a-LZ"></a>虽不受戒，<a id="a-La"></a>断一切恶，<a id="a-Lb"></a>修一切善，<a id="a-Lc"></a>虽复在家，<a id="a-Ld"></a>如法而住，<a id="a-Le"></a>是亦得名为优婆塞。</p>
  <p id="aLf">“若有说言：<a id="a-Lg"></a>‘先不归依佛、<a id="a-Lh"></a>法、<a id="a-Li"></a>僧宝，<a id="a-Lj"></a>当知是人不得戒者。<a id="a-Lk"></a>’是义不然。<a id="a-Ll"></a>何以故？<a id="a-Lm"></a>如我先说：<a id="a-Ln"></a>‘善来比丘！<a id="a-Lo"></a>’是竟未得归依三宝，<a id="a-Lp"></a>而其戒律，<a id="a-Lq"></a>悉得具足。</p>
  <p id="aLr">“或有说言：<a id="a-Ls"></a>‘若不具受，<a id="a-Lt"></a>则不得戒；<a id="a-Lu"></a>八戒斋法，<a id="a-Lv"></a>亦复如是。<a id="a-Lw"></a>’是义不然。<a id="a-Lx"></a>何以故？<a id="a-Ly"></a>若不具受不得戒者，<a id="a-Lz"></a>求有优婆塞，<a id="a-M0"></a>云何得戒？<a id="a-M1"></a>实是得戒，<a id="a-M2"></a>但不具足八戒斋法。<a id="a-M3"></a>若不具受，<a id="a-M4"></a>虽不名斋，<a id="a-M5"></a>可得名善。</p>
  <p id="aM6">“善男子，<a id="a-M7"></a>若能净洁身、<a id="a-M8"></a>口、<a id="a-M9"></a>意业，<a id="a-MA"></a>受优婆塞戒，<a id="a-MB"></a>是名五阴。<a id="a-MC"></a>云何五阴？<a id="a-MD"></a>不受邪见，<a id="a-ME"></a>不说邪见，<a id="a-MF"></a>信受正见，<a id="a-MG"></a>说于正见，<a id="a-MH"></a>修行正法，<a id="a-MI"></a>是名五阴。</p>
  <p id="aMJ">“受三归已，<a id="a-MK"></a>造作痴业，<a id="a-ML"></a>受外道法、<a id="a-MM"></a>自在天语，<a id="a-MN"></a>以是因缘，<a id="a-MO"></a>失于三归。<a id="a-MP"></a>若人质直，<a id="a-MQ"></a>心无悭贪，<a id="a-MR"></a>常修惭愧，<a id="a-MS"></a>少欲知足，<a id="a-MT"></a>是人不久得寂静身。<a id="a-MU"></a>若有造作种种杂业，<a id="a-MV"></a>为受乐故，<a id="a-MW"></a>修于善事如市易法，<a id="a-MX"></a>其心不能怜愍众生，<a id="a-MY"></a>如是之人，<a id="a-MZ"></a>不得三归。<a id="a-Ma"></a>若人为护舍宅、<a id="a-Mb"></a>身命，<a id="a-Mc"></a>祠祀诸神，<a id="a-Md"></a>是人不名，<a id="a-Me"></a>失归依法。<a id="a-Mf"></a>若人至心，<a id="a-Mg"></a>信其能救一切怖畏，<a id="a-Mh"></a>礼拜外道，<a id="a-Mi"></a>是人则失三归依法。<a id="a-Mj"></a>若闻诸天有曾见佛功德胜已，<a id="a-Mk"></a>礼拜供养，<a id="a-Ml"></a>是人不失归依之法。<a id="a-Mm"></a>若时礼拜自在天王，<a id="a-Mn"></a>应如礼拜世间诸王、<a id="a-Mo"></a>长者、<a id="a-Mp"></a>贵人、<a id="a-Mq"></a>耆旧、<a id="a-Mr"></a>有德，<a id="a-Ms"></a>如是之人，<a id="a-Mt"></a>亦复不失归依之法。</p>
  <p id="aMu">“虽复礼拜，<a id="a-Mv"></a>所说邪见法，<a id="a-Mw"></a>慎无受之。<a id="a-Mx"></a>供养天时，<a id="a-My"></a>当起慈心，<a id="a-Mz"></a>为护身命、<a id="a-N0"></a>财物、<a id="a-N1"></a>国土、<a id="a-N2"></a>人民、<a id="a-N3"></a>恐怖。<a id="a-N4"></a>所说邪见，<a id="a-N5"></a>何故不受？<a id="a-N6"></a>智者应观，<a id="a-N7"></a>外道所说：<a id="a-N8"></a>‘云一切物，<a id="a-N9"></a>悉是自在天之所作。<a id="a-NA"></a>’‘若是自在之所作者，<a id="a-NB"></a>我今何故修是善业？<a id="a-NC"></a>或说投渊、<a id="a-ND"></a>赴火、<a id="a-NE"></a>自饿、<a id="a-NF"></a>舍命，<a id="a-NG"></a>即得离苦；<a id="a-NH"></a>此即苦因，<a id="a-NI"></a>云何说言得远离苦？<a id="a-NJ"></a>一切众生作善恶业，<a id="a-NK"></a>以是业缘，<a id="a-NL"></a>自受果报。<a id="a-NM"></a>’复有说言：<a id="a-NN"></a>‘一切万物、<a id="a-NO"></a>时节、<a id="a-NP"></a>星宿，<a id="a-NQ"></a>自在天作。<a id="a-NR"></a>’‘如是邪说，<a id="a-NS"></a>我云何受现在造业，<a id="a-NT"></a>亦受过去所作业果？<a id="a-NU"></a>’智者了了，<a id="a-NV"></a>知是业果。<a id="a-NW"></a>云何说言，<a id="a-NX"></a>时节、<a id="a-NY"></a>星宿，<a id="a-NZ"></a>自在作耶？<a id="a-Na"></a>若以时节、<a id="a-Nb"></a>星宿因缘，<a id="a-Nc"></a>受苦乐者，<a id="a-Nd"></a>天下多有同时、<a id="a-Ne"></a>同宿，<a id="a-Nf"></a>云何复有一人受苦，<a id="a-Ng"></a>一人受乐？<a id="a-Nh"></a>一人是男，<a id="a-Ni"></a>一人是女？<a id="a-Nj"></a>天、<a id="a-Nk"></a>阿修罗，<a id="a-Nl"></a>有同时生，<a id="a-Nm"></a>同宿生者，<a id="a-Nn"></a>或有天胜，<a id="a-No"></a>阿修罗负；<a id="a-Np"></a>阿修罗胜，<a id="a-Nq"></a>诸天不如。<a id="a-Nr"></a>复有诸王同时、<a id="a-Ns"></a>同宿，<a id="a-Nt"></a>俱供治政，<a id="a-Nu"></a>一人失国，<a id="a-Nv"></a>一则保土。<a id="a-Nw"></a>诸外道等，<a id="a-Nx"></a>亦复说言：<a id="a-Ny"></a>‘若有恶年、<a id="a-Nz"></a>恶宿现时，<a id="a-O0"></a>当教众生令修善法，<a id="a-O1"></a>以禳却之。<a id="a-O2"></a>’若是年、<a id="a-O3"></a>宿，<a id="a-O4"></a>何得修善而得除灭？<a id="a-O5"></a>以是因缘，<a id="a-O6"></a>智者云何受于外道邪错之说？</p>
  <p id="aO7">“善男子，<a id="a-O8"></a>一切众生随于业行。<a id="a-O9"></a>若修正见，<a id="a-OA"></a>受于安乐；<a id="a-OB"></a>修邪见者，<a id="a-OC"></a>受大苦恼。<a id="a-OD"></a>因修善业，<a id="a-OE"></a>得大自在；<a id="a-OF"></a>得自在已，<a id="a-OG"></a>众生亲近。<a id="a-OH"></a>复为宣说善业因缘，<a id="a-OI"></a>善业因缘故得自在。<a id="a-OJ"></a>一切众生，<a id="a-OK"></a>皆由修善业因缘故，<a id="a-OL"></a>得受安乐，<a id="a-OM"></a>非年、<a id="a-ON"></a>宿也。</p>
  <p id="aOO">“善男子，<a id="a-OP"></a>阿阇世王、<a id="a-OQ"></a>提婆达多，<a id="a-OR"></a>皆由造恶业因缘故，<a id="a-OS"></a>堕于地狱，<a id="a-OT"></a>非因年、<a id="a-OU"></a>宿得是报也。<a id="a-OV"></a>郁头蓝弗，<a id="a-OW"></a>邪见因缘，<a id="a-OX"></a>未来当堕大地狱中。</p>
  <p id="aOY">“善男子，<a id="a-OZ"></a>一切善法，<a id="a-Oa"></a>欲为根本。<a id="a-Ob"></a>是欲因缘，<a id="a-Oc"></a>得三菩提及解脱果，<a id="a-Od"></a>入出家法，<a id="a-Oe"></a>破大恶业及诸有业，<a id="a-Of"></a>能受持戒，<a id="a-Og"></a>亲近诸佛，<a id="a-Oh"></a>能一切舍，<a id="a-Oi"></a>施于乞者，<a id="a-Oj"></a>能作定性，<a id="a-Ok"></a>坏恶果报，<a id="a-Ol"></a>灭大恶罪，<a id="a-Om"></a>得决定聚，<a id="a-On"></a>离于三障，<a id="a-Oo"></a>善能修习，<a id="a-Op"></a>坏烦恼道。<a id="a-Oq"></a>是欲因缘，<a id="a-Or"></a>能受三归；<a id="a-Os"></a>因三归已，<a id="a-Ot"></a>即能受戒；<a id="a-Ou"></a>既受戒已，<a id="a-Ov"></a>行见修道过于声闻。<a id="a-Ow"></a>若有畏于狮子、<a id="a-Ox"></a>虎、<a id="a-Oy"></a>狼、<a id="a-Oz"></a>恶兽等类，<a id="a-P0"></a>归依于佛，<a id="a-P1"></a>尚得解脱，<a id="a-P2"></a>况发善心，<a id="a-P3"></a>求出世者，<a id="a-P4"></a>不得解脱？<a id="a-P5"></a>阿那邠坻教告家内，<a id="a-P6"></a>在胎之子，<a id="a-P7"></a>悉受归依；<a id="a-P8"></a>是胎中子，<a id="a-P9"></a>实不成就。<a id="a-PA"></a>何以故？<a id="a-PB"></a>是法要当口自宣说；<a id="a-PC"></a>虽不成就，<a id="a-PD"></a>亦能护之。</p>
  <p id="aPE">“善男子，<a id="a-PF"></a>诸外道说：<a id="a-PG"></a>‘一切世间，<a id="a-PH"></a>皆是自在天之所作。<a id="a-PI"></a>’亦复说言：<a id="a-PJ"></a>‘未来之世，<a id="a-PK"></a>过百劫已，<a id="a-PL"></a>当有幻出。<a id="a-PM"></a>所言幻者，<a id="a-PN"></a>即是佛也。<a id="a-PO"></a>’若自在天能作佛者，<a id="a-PP"></a>是佛云何能破归依自在天义？<a id="a-PQ"></a>若自在天不能作佛，<a id="a-PR"></a>云何说言，<a id="a-PS"></a>一切皆是自在天作？<a id="a-PT"></a>外道复说：<a id="a-PU"></a>‘大梵天王、<a id="a-PV"></a>大自在天、<a id="a-PW"></a>毗纽天主，<a id="a-PX"></a>悉皆是一。<a id="a-PY"></a>’复说：<a id="a-PZ"></a>‘生处、<a id="a-Pa"></a>各各别异，<a id="a-Pb"></a>自在天者，<a id="a-Pc"></a>名自在天、<a id="a-Pd"></a>名常、<a id="a-Pe"></a>名主、<a id="a-Pf"></a>名有、<a id="a-Pg"></a>名曰律陀、<a id="a-Ph"></a>名曰尸婆。<a id="a-Pi"></a>如是一一名，<a id="a-Pj"></a>各有异事，<a id="a-Pk"></a>亦求解脱，<a id="a-Pl"></a>亦即解脱。<a id="a-Pm"></a>’是义不然。<a id="a-Pn"></a>何以故？<a id="a-Po"></a>若自在天能生众生，<a id="a-Pp"></a>造作诸有，<a id="a-Pq"></a>作善恶业，<a id="a-Pr"></a>及业果报，<a id="a-Ps"></a>作贪、<a id="a-Pt"></a>嗔、<a id="a-Pu"></a>痴，<a id="a-Pv"></a>系缚众生。<a id="a-Pw"></a>复言：<a id="a-Px"></a>‘众生得解脱时，<a id="a-Py"></a>悉入身中，<a id="a-Pz"></a>是故解脱是无常法。<a id="a-Q0"></a>’是义不然。<a id="a-Q1"></a>何以故？<a id="a-Q2"></a>若无常者，<a id="a-Q3"></a>云何得名为解脱也？<a id="a-Q4"></a>如婆罗门子，<a id="a-Q5"></a>还得寿命，<a id="a-Q6"></a>是故不得名自在天。<a id="a-Q7"></a>是三种天，<a id="a-Q8"></a>亦不得一。<a id="a-Q9"></a>何以故？<a id="a-QA"></a>阿周那人，<a id="a-QB"></a>毗纽大天为作解脱，<a id="a-QC"></a>以是义故，<a id="a-QD"></a>亦不得一。<a id="a-QE"></a>若言解脱，<a id="a-QF"></a>是无常者，<a id="a-QG"></a>当知是幻，<a id="a-QH"></a>非佛名幻。<a id="a-QI"></a>若能了了正见真我，<a id="a-QJ"></a>是名解脱。<a id="a-QK"></a>复有说言：<a id="a-QL"></a>‘见微尘者，<a id="a-QM"></a>是名解脱。<a id="a-QN"></a>’复有说言：<a id="a-QO"></a>‘见性异、<a id="a-QP"></a>我异，<a id="a-QQ"></a>是名解脱。<a id="a-QR"></a>’是义不然。<a id="a-QS"></a>何以故？<a id="a-QT"></a>若能修道，<a id="a-QU"></a>见四真谛，<a id="a-QV"></a>是人乃得见性、<a id="a-QW"></a>见我。<a id="a-QX"></a>若人能受三归依者，<a id="a-QY"></a>是人乃能真见四谛。<a id="a-QZ"></a>是三归依，<a id="a-Qa"></a>乃是一切无量善法，<a id="a-Qb"></a>乃至阿耨多罗三藐三菩提之根本也。</p>
  <p id="aQc">“菩萨二种：<a id="a-Qd"></a>一者、<a id="a-Qe"></a>在家，<a id="a-Qf"></a>二者、<a id="a-Qg"></a>出家。<a id="a-Qh"></a>出家菩萨净三归依，<a id="a-Qi"></a>是不为难；<a id="a-Qj"></a>在家菩萨修净，<a id="a-Qk"></a>是乃为难。<a id="a-Ql"></a>何以故？<a id="a-Qm"></a>在家之人多恶因缘所缠绕故。<a id="a-Qn"></a>”</p>
  <p data-pb></p>
  <h2 id="aQo">八戒斋品第二十一</h2>
  <p id="aQp">善生言：<a id="a-Qq"></a>“世尊，<a id="a-Qr"></a>若有人能受三归斋戒，<a id="a-Qs"></a>是人当得何等果报？</p>
  <p id="aQt">“善男子，<a id="a-Qu"></a>若人能受三归依者，<a id="a-Qv"></a>当知是人所得福报不可穷尽。</p>
  <p id="aQw">“善男子，<a id="a-Qx"></a>迦陵伽国，<a id="a-Qy"></a>有七宝藏，<a id="a-Qz"></a>名宾伽罗，<a id="a-R0"></a>其国人民，<a id="a-R1"></a>大小、<a id="a-R2"></a>男女，<a id="a-R3"></a>于七日中，<a id="a-R4"></a>七月、<a id="a-R5"></a>七年，<a id="a-R6"></a>常以车乘、<a id="a-R7"></a>象、<a id="a-R8"></a>马、<a id="a-R9"></a>驼、<a id="a-RA"></a>驴，<a id="a-RB"></a>担负持去，<a id="a-RC"></a>犹不能尽。<a id="a-RD"></a>若有至心受三归斋，<a id="a-RE"></a>是人所得功德果报，<a id="a-RF"></a>出胜彼藏所有宝物。</p>
  <p id="aRG">“善男子，<a id="a-RH"></a>毗提诃国，<a id="a-RI"></a>有七宝藏，<a id="a-RJ"></a>名半陆迦，<a id="a-RK"></a>其国人民，<a id="a-RL"></a>男女、<a id="a-RM"></a>大小，<a id="a-RN"></a>于七日中，<a id="a-RO"></a>七月、<a id="a-RP"></a>七年，<a id="a-RQ"></a>常以车乘、<a id="a-RR"></a>象、<a id="a-RS"></a>马、<a id="a-RT"></a>驼、<a id="a-RU"></a>驴，<a id="a-RV"></a>担负持去，<a id="a-RW"></a>亦不能尽。<a id="a-RX"></a>若有至心受三归斋，<a id="a-RY"></a>是人所得功德果报，<a id="a-RZ"></a>出胜彼藏所有宝物。</p>
  <p id="aRa">“善男子，<a id="a-Rb"></a>波罗奈国，<a id="a-Rc"></a>有七宝藏，<a id="a-Rd"></a>名半陆迦，<a id="a-Re"></a>其国人民，<a id="a-Rf"></a>男女、<a id="a-Rg"></a>大小，<a id="a-Rh"></a>于七日中，<a id="a-Ri"></a>七月、<a id="a-Rj"></a>七年，<a id="a-Rk"></a>常以车乘、<a id="a-Rl"></a>象、<a id="a-Rm"></a>马、<a id="a-Rn"></a>驼、<a id="a-Ro"></a>驴，<a id="a-Rp"></a>担负持去，<a id="a-Rq"></a>犹不能尽。<a id="a-Rr"></a>若有至心受三归斋，<a id="a-Rs"></a>是人所得功德果报，<a id="a-Rt"></a>出胜彼藏所有宝物。</p>
  <p id="aRu">“善男子，<a id="a-Rv"></a>乾陀罗国，<a id="a-Rw"></a>有七宝藏，<a id="a-Rx"></a>名伊罗钵多，<a id="a-Ry"></a>其国人民，<a id="a-Rz"></a>男女、<a id="a-S0"></a>大小，<a id="a-S1"></a>于七日中，<a id="a-S2"></a>七月、<a id="a-S3"></a>七年，<a id="a-S4"></a>常以车乘、<a id="a-S5"></a>象、<a id="a-S6"></a>马、<a id="a-S7"></a>驼、<a id="a-S8"></a>驴，<a id="a-S9"></a>担负持去，<a id="a-SA"></a>亦不能尽。<a id="a-SB"></a>若有至心受三归斋，<a id="a-SC"></a>是人所得功德果报，<a id="a-SD"></a>出胜彼藏所有宝物。</p>
  <p id="aSE">“善男子，<a id="a-SF"></a>若有从他三受三归，<a id="a-SG"></a>三受八戒，<a id="a-SH"></a>是名得具一日一夜优婆塞斋。<a id="a-SI"></a>明相出时，<a id="a-SJ"></a>是时则失。<a id="a-SK"></a>是故不得佛像边受，<a id="a-SL"></a>要当从人。<a id="a-SM"></a>根本清净，<a id="a-SN"></a>受已清净，<a id="a-SO"></a>庄严清净，<a id="a-SP"></a>觉观清净，<a id="a-SQ"></a>念心清净，<a id="a-SR"></a>求报清净，<a id="a-SS"></a>是名三归清净斋法。</p>
  <p id="aST">“善男子，<a id="a-SU"></a>若能如是清净归依，<a id="a-SV"></a>受八戒者，<a id="a-SW"></a>除五逆罪，<a id="a-SX"></a>余一切罪悉皆消灭。<a id="a-SY"></a>如是戒者，<a id="a-SZ"></a>不得一时，<a id="a-Sa"></a>二人并受。<a id="a-Sb"></a>何以故？<a id="a-Sc"></a>若一时中，<a id="a-Sd"></a>二人共受，<a id="a-Se"></a>何因缘故一人毁犯？<a id="a-Sf"></a>一人坚持？<a id="a-Sg"></a>是戒力故，<a id="a-Sh"></a>后世生时，<a id="a-Si"></a>不能造恶，<a id="a-Sj"></a>受已作罪，<a id="a-Sk"></a>复不永失。<a id="a-Sl"></a>若先遣信，<a id="a-Sm"></a>欲刑戮人，<a id="a-Sn"></a>信迟未至，<a id="a-So"></a>其人寻后发心受斋，<a id="a-Sp"></a>当受斋时，<a id="a-Sq"></a>信至即杀。<a id="a-Sr"></a>虽后一时，<a id="a-Ss"></a>以戒力故，<a id="a-St"></a>不得杀罪。<a id="a-Su"></a>若诸贵人，<a id="a-Sv"></a>常敕作恶，<a id="a-Sw"></a>若欲受斋，<a id="a-Sx"></a>先当敕语，<a id="a-Sy"></a>遮先诸恶，<a id="a-Sz"></a>乃得成就。<a id="a-T0"></a>若先不遮，<a id="a-T1"></a>辄便受斋者，<a id="a-T2"></a>不名得斋。<a id="a-T3"></a>欲受斋者，<a id="a-T4"></a>先当宣令所属国境：<a id="a-T5"></a>‘我欲受斋，<a id="a-T6"></a>凡是斋日，<a id="a-T7"></a>悉断诸恶、<a id="a-T8"></a>罚戮之事。<a id="a-T9"></a>’若能如是清净受持八戒斋者，<a id="a-TA"></a>是人则得无量果报，<a id="a-TB"></a>至无上乐。</p>
  <p id="aTC">“弥勒出时，<a id="a-TD"></a>百年受斋，<a id="a-TE"></a>不如我世一日一夜。<a id="a-TF"></a>何以故？<a id="a-TG"></a>我时众生，<a id="a-TH"></a>具五浊故。<a id="a-TI"></a>是故我为鹿子母说：<a id="a-TJ"></a>‘善女，<a id="a-TK"></a>若娑罗树，<a id="a-TL"></a>能受八斋，<a id="a-TM"></a>是亦得受人天之乐，<a id="a-TN"></a>至无上乐。<a id="a-TO"></a>’</p>
  <p id="aTP">“善男子，<a id="a-TQ"></a>是八戒斋，<a id="a-TR"></a>即是庄严无上菩提之璎珞也。<a id="a-TS"></a>如是斋者，<a id="a-TT"></a>既是易作，<a id="a-TU"></a>而能获得无量功德。<a id="a-TV"></a>若有易作而不作者，<a id="a-TW"></a>是名放逸。</p>
  <p id="aTX">“善男子，<a id="a-TY"></a>菩萨二种：<a id="a-TZ"></a>一者、<a id="a-Ta"></a>在家，<a id="a-Tb"></a>二者、<a id="a-Tc"></a>出家。<a id="a-Td"></a>出家菩萨能教众生净八戒斋，<a id="a-Te"></a>是不为难；<a id="a-Tf"></a>在家菩萨教他清净，<a id="a-Tg"></a>是乃为难。<a id="a-Th"></a>何以故？<a id="a-Ti"></a>在家之人多恶因缘所缠绕故。<a id="a-Tj"></a>”</p>
 </body>
</html>