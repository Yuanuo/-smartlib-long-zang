<!doctype html>
<html id="z3IBUsrlQ" data-ver="1984">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘律">
  <meta period="北凉">
 </head>
 <body>
  <h1 id="a1">优婆塞戒经卷第六</h1>
  <h2 id="a2">五戒品第二十二</h2>
  <p id="a3">善生言：<a id="a-4"></a>“世尊，<a id="a-5"></a>何等之人得三归依？<a id="a-6"></a>何等智人不得三归？<a id="a-7"></a>”</p>
  <p id="a8">“善男子，<a id="a-9"></a>若人信因、<a id="a-A"></a>信果、<a id="a-B"></a>信谛、<a id="a-C"></a>信有得道，<a id="a-D"></a>如是之人，<a id="a-E"></a>则得三归。<a id="a-F"></a>若人至心，<a id="a-G"></a>信不可败，<a id="a-H"></a>亲近三宝，<a id="a-I"></a>受善友教，<a id="a-J"></a>如是之人，<a id="a-K"></a>则得三归。<a id="a-L"></a>优婆塞戒亦复如是。<a id="a-M"></a>若能观是优婆塞戒，<a id="a-N"></a>多有无量功德果报，<a id="a-O"></a>能坏无量弊恶之法。<a id="a-P"></a>众生无边，<a id="a-Q"></a>受苦亦尔，<a id="a-R"></a>难得人身；<a id="a-S"></a>虽得人身，<a id="a-T"></a>难具诸根；<a id="a-U"></a>虽具诸根，<a id="a-V"></a>难得信心；<a id="a-W"></a>虽得信心，<a id="a-X"></a>难遇善友；<a id="a-Y"></a>虽遇善友，<a id="a-Z"></a>难得自在；<a id="a-a"></a>虽得自在，<a id="a-b"></a>诸法无常。<a id="a-c"></a>我今若造恶业，<a id="a-d"></a>因是恶业，<a id="a-e"></a>获得二世身心恶报。<a id="a-f"></a>以是因缘，<a id="a-g"></a>身口意恶，<a id="a-h"></a>即是我怨。<a id="a-i"></a>设三业恶不得恶报，<a id="a-j"></a>现在之恶，<a id="a-k"></a>亦不应作。<a id="a-l"></a>是三恶业，<a id="a-m"></a>现在能生弊恶色等，<a id="a-n"></a>死时生悔。<a id="a-o"></a>以是因缘，<a id="a-p"></a>我受三归，<a id="a-q"></a>及八斋法，<a id="a-r"></a>远离一切恶不善业。</p>
  <p id="as">“智者当观，<a id="a-t"></a>戒有二种：<a id="a-u"></a>一者、<a id="a-v"></a>世戒，<a id="a-w"></a>二者、<a id="a-x"></a>第一义戒。<a id="a-y"></a>若不依于三宝受戒，<a id="a-z"></a>是名世戒。<a id="a-10"></a>是戒不坚，<a id="a-11"></a>如彩色无胶。<a id="a-12"></a>是故我先归依三宝，<a id="a-13"></a>然后受戒。<a id="a-14"></a>若终身受，<a id="a-15"></a>若一日一夜，<a id="a-16"></a>所谓优婆塞戒、<a id="a-17"></a>八戒斋法。<a id="a-18"></a>夫世戒者，<a id="a-19"></a>不能破坏先诸恶业；<a id="a-1A"></a>受三归戒，<a id="a-1B"></a>则能坏之；<a id="a-1C"></a>虽作大罪，<a id="a-1D"></a>亦不失戒。<a id="a-1E"></a>何以故？<a id="a-1F"></a>戒力势故。<a id="a-1G"></a>俱有二人同共作罪，<a id="a-1H"></a>一者、<a id="a-1I"></a>受戒，<a id="a-1J"></a>二、<a id="a-1K"></a>不受戒。<a id="a-1L"></a>已受戒者，<a id="a-1M"></a>犯则罪重；<a id="a-1N"></a>不受戒者，<a id="a-1O"></a>犯则罪轻。<a id="a-1P"></a>何以故？<a id="a-1Q"></a>毁佛语故。</p>
  <p id="a1R">“罪有二种：<a id="a-1S"></a>一者、<a id="a-1T"></a>性重，<a id="a-1U"></a>二者、<a id="a-1V"></a>遮重。<a id="a-1W"></a>是二种罪，<a id="a-1X"></a>复有轻重。<a id="a-1Y"></a>或有人能重罪作轻，<a id="a-1Z"></a>轻罪作重。<a id="a-1a"></a>如鸳掘魔，<a id="a-1b"></a>受于世戒，<a id="a-1c"></a>伊罗钵龙，<a id="a-1d"></a>受于义戒；<a id="a-1e"></a>鸳掘魔罗，<a id="a-1f"></a>破于性重，<a id="a-1g"></a>不得重罪，<a id="a-1h"></a>伊罗钵龙，<a id="a-1i"></a>坏于遮制，<a id="a-1j"></a>而得重罪。<a id="a-1k"></a>是故有人，<a id="a-1l"></a>重罪作轻，<a id="a-1m"></a>轻罪作重。<a id="a-1n"></a>是故不应以戒同故，<a id="a-1o"></a>得果亦同。</p>
  <p id="a1p">“世戒亦有不杀、<a id="a-1q"></a>不盗，<a id="a-1r"></a>义戒亦有不杀、<a id="a-1s"></a>不盗，<a id="a-1t"></a>至不饮酒，<a id="a-1u"></a>亦复如是。<a id="a-1v"></a>如是世戒，<a id="a-1w"></a>根本不净，<a id="a-1x"></a>受已不净，<a id="a-1y"></a>庄严不净，<a id="a-1z"></a>觉观不净，<a id="a-20"></a>念心不净，<a id="a-21"></a>果报不净，<a id="a-22"></a>故不得名为第一义戒，<a id="a-23"></a>唯名世戒。<a id="a-24"></a>是故我当受于义戒。</p>
  <p id="a25">“善男子，<a id="a-26"></a>后世众生，<a id="a-27"></a>身长八丈，<a id="a-28"></a>寿命满足八万四千岁，<a id="a-29"></a>是时受戒，<a id="a-2A"></a>复有于今恶世受戒，<a id="a-2B"></a>是二所得果报正等。<a id="a-2C"></a>何以故？<a id="a-2D"></a>三善根，<a id="a-2E"></a>平等故。<a id="a-2F"></a>或有说言：<a id="a-2G"></a>‘可断命处，<a id="a-2H"></a>乃得戒者。<a id="a-2I"></a>’是义不然。<a id="a-2J"></a>何以故？<a id="a-2K"></a>夫禁戒者，<a id="a-2L"></a>悉于一切可杀、<a id="a-2M"></a>不可杀中，<a id="a-2N"></a>得一切可杀、<a id="a-2O"></a>不可杀者，<a id="a-2P"></a>无量无边，<a id="a-2Q"></a>戒之果报，<a id="a-2R"></a>亦复如是无量无边。</p>
  <p id="a2S">“善男子，<a id="a-2T"></a>一切施中，<a id="a-2U"></a>施无怖畏，<a id="a-2V"></a>最为第一。<a id="a-2W"></a>是故我说，<a id="a-2X"></a>五大施者即是五戒。<a id="a-2Y"></a>如是五戒，<a id="a-2Z"></a>能令众生离五怖畏。<a id="a-2a"></a>是五种施，<a id="a-2b"></a>易可修行，<a id="a-2c"></a>自在无碍，<a id="a-2d"></a>不失财物，<a id="a-2e"></a>然得无量无边福德。<a id="a-2f"></a>离是五施，<a id="a-2g"></a>不能获得须陀洹果，<a id="a-2h"></a>乃至得阿耨多罗三藐三菩提。</p>
  <p id="a2i">“善男子，<a id="a-2j"></a>若受戒已，<a id="a-2k"></a>当知是人为诸天人恭敬守护，<a id="a-2l"></a>得大名称；<a id="a-2m"></a>虽遭恶对，<a id="a-2n"></a>心无愁恼，<a id="a-2o"></a>众生亲附，<a id="a-2p"></a>乐来依止。<a id="a-2q"></a>阿那邠坻长者之子，<a id="a-2r"></a>虽为八千金钱受戒，<a id="a-2s"></a>亦得无量功德果报。<a id="a-2t"></a>善男子，<a id="a-2u"></a>为财受戒，<a id="a-2v"></a>尚得利益，<a id="a-2w"></a>况有至心，<a id="a-2x"></a>为于解脱而当不得？</p>
  <p id="a2y">“善男子，<a id="a-2z"></a>有五善法围绕是戒，<a id="a-30"></a>常得增长，<a id="a-31"></a>如恒河水。<a id="a-32"></a>何等为五？<a id="a-33"></a>一者、<a id="a-34"></a>慈，<a id="a-35"></a>二者、<a id="a-36"></a>悲，<a id="a-37"></a>三者、<a id="a-38"></a>喜，<a id="a-39"></a>四者、<a id="a-3A"></a>忍，<a id="a-3B"></a>五者、<a id="a-3C"></a>信。<a id="a-3D"></a>若人能破殷重邪见，<a id="a-3E"></a>心无疑网，<a id="a-3F"></a>则具正念，<a id="a-3G"></a>庄严清净，<a id="a-3H"></a>根本清净，<a id="a-3I"></a>离恶觉观。</p>
  <p id="a3J">“若善男子，<a id="a-3K"></a>若人能远五恶事者，<a id="a-3L"></a>是名受戒，<a id="a-3M"></a>远离一切身口意恶。<a id="a-3N"></a>若有说言：<a id="a-3O"></a>‘离五戒已，<a id="a-3P"></a>度生死者。<a id="a-3Q"></a>’无有是处。<a id="a-3R"></a>善男子，<a id="a-3S"></a>若人欲度生死大海，<a id="a-3T"></a>应当至心受持五戒。<a id="a-3U"></a>是五戒中，<a id="a-3V"></a>四于后世成无作戒，<a id="a-3W"></a>唯爱难断，<a id="a-3X"></a>故不得成。<a id="a-3Y"></a>以是因缘，<a id="a-3Z"></a>淫欲缠绵，<a id="a-3a"></a>应当至心，<a id="a-3b"></a>慎无放逸。</p>
  <p id="a3c">“若有说言：<a id="a-3d"></a>‘更有无量极重之法，<a id="a-3e"></a>过去诸佛，<a id="a-3f"></a>何缘不制，<a id="a-3g"></a>而制于酒？<a id="a-3h"></a>’善男子，<a id="a-3i"></a>因于饮酒，<a id="a-3j"></a>惭愧心坏，<a id="a-3k"></a>于三恶道不生怖畏，<a id="a-3l"></a>以是因缘，<a id="a-3m"></a>则不能受其余四戒，<a id="a-3n"></a>是故过去诸佛如来制不听饮。<a id="a-3o"></a>若有说言：<a id="a-3p"></a>‘如来已说，<a id="a-3q"></a>酒多过失，<a id="a-3r"></a>何故不在五戒初说？<a id="a-3s"></a>’是义不然。<a id="a-3t"></a>何以故？<a id="a-3u"></a>如是酒戒，<a id="a-3v"></a>名为遮重，<a id="a-3w"></a>不为性重。<a id="a-3x"></a>如来先制性重之戒，<a id="a-3y"></a>后制遮重。</p>
  <p id="a3z">“善男子，<a id="a-40"></a>如来先说白黑月中，<a id="a-41"></a>各有三斋，<a id="a-42"></a>随外道故。<a id="a-43"></a>诸外道辈，<a id="a-44"></a>常以此日，<a id="a-45"></a>供养诸天，<a id="a-46"></a>是故如来说有三斋。<a id="a-47"></a>善男子，<a id="a-48"></a>如因帐窗，<a id="a-49"></a>帐勒故不堕，<a id="a-4A"></a>三斋之法，<a id="a-4B"></a>亦复如是。<a id="a-4C"></a>众生若有发心受持，<a id="a-4D"></a>终不堕于三恶道中。</p>
  <p id="a4E">“善男子，<a id="a-4F"></a>有人若欲施时，<a id="a-4G"></a>供养三宝时，<a id="a-4H"></a>若坐禅时，<a id="a-4I"></a>若修善时，<a id="a-4J"></a>若读经时，<a id="a-4K"></a>供养父母时，<a id="a-4L"></a>当先立制：<a id="a-4M"></a>‘我若不作，<a id="a-4N"></a>要自克罚！<a id="a-4O"></a>’是人福德，<a id="a-4P"></a>日夜增长，<a id="a-4Q"></a>如恒河流。</p>
  <p id="a4R">“如是五戒有五种果：<a id="a-4S"></a>一者、<a id="a-4T"></a>无作果，<a id="a-4U"></a>二者、<a id="a-4V"></a>报果，<a id="a-4W"></a>三者、<a id="a-4X"></a>余果，<a id="a-4Y"></a>四者、<a id="a-4Z"></a>作果，<a id="a-4a"></a>五者、<a id="a-4b"></a>解脱果。<a id="a-4c"></a>若有具足受持五戒，<a id="a-4d"></a>当知是人得是五果。</p>
  <p id="a4e">“若优婆塞常能出至寺庙、<a id="a-4f"></a>僧坊，<a id="a-4g"></a>到已，<a id="a-4h"></a>亲近诸比丘等；<a id="a-4i"></a>既亲近已，<a id="a-4j"></a>咨问法味；<a id="a-4k"></a>既问法已，<a id="a-4l"></a>当至心听；<a id="a-4m"></a>听已受持，<a id="a-4n"></a>忆念不忘，<a id="a-4o"></a>能分别义；<a id="a-4p"></a>分别义已，<a id="a-4q"></a>转化众生，<a id="a-4r"></a>是名优婆塞自利、<a id="a-4s"></a>利他。</p>
  <p id="a4t">“若优婆塞不能习学如是所说，<a id="a-4u"></a>轻慢比丘，<a id="a-4v"></a>为求过失，<a id="a-4w"></a>而往听法，<a id="a-4x"></a>无信敬心。<a id="a-4y"></a>奉事外道，<a id="a-4z"></a>见其功德，<a id="a-50"></a>深信日、<a id="a-51"></a>月、<a id="a-52"></a>五星、<a id="a-53"></a>诸宿，<a id="a-54"></a>是优婆塞不名坚固如法住也。</p>
  <p id="a55">“若优婆塞虽不自作五恶之业，<a id="a-56"></a>教人作者，<a id="a-57"></a>是优婆塞非如法住。</p>
  <p id="a58">“若优婆塞先取他物，<a id="a-59"></a>许为了事，<a id="a-5A"></a>是优婆塞非如法住。</p>
  <p id="a5B">“若优婆塞典知官津，<a id="a-5C"></a>税卖估物，<a id="a-5D"></a>是优婆塞非如法住。</p>
  <p id="a5E">“若优婆塞计价治病，<a id="a-5F"></a>治已卖物，<a id="a-5G"></a>是优婆塞非如法住。</p>
  <p id="a5H">“若优婆塞违官私制，<a id="a-5I"></a>非如法住。</p>
  <p id="a5J">“若优婆塞自不作恶，<a id="a-5K"></a>不教他作，<a id="a-5L"></a>心不念恶，<a id="a-5M"></a>名如法住。</p>
  <p id="a5N">“若优婆塞因客烦恼所起之罪，<a id="a-5O"></a>作已，<a id="a-5P"></a>不生惭愧悔心，<a id="a-5Q"></a>非如法住。</p>
  <p id="a5R">“若优婆塞为身命故，<a id="a-5S"></a>作诸恶事，<a id="a-5T"></a>非如法住。</p>
  <p id="a5U">“若优婆塞虽得人身，<a id="a-5V"></a>行于非法，<a id="a-5W"></a>不名为人。</p>
  <p id="a5X">“若得信心，<a id="a-5Y"></a>能作福德，<a id="a-5Z"></a>善修正念，<a id="a-5a"></a>观一切法，<a id="a-5b"></a>皆是无常，<a id="a-5c"></a>无我、<a id="a-5d"></a>无所，<a id="a-5e"></a>于一切法，<a id="a-5f"></a>心无取著，<a id="a-5g"></a>见一切法，<a id="a-5h"></a>不得自在，<a id="a-5i"></a>生、<a id="a-5j"></a>灭、<a id="a-5k"></a>苦、<a id="a-5l"></a>空，<a id="a-5m"></a>无有寂静。<a id="a-5n"></a>人身难得，<a id="a-5o"></a>虽得人身，<a id="a-5p"></a>难具诸根；<a id="a-5q"></a>虽具诸根，<a id="a-5r"></a>难得正见；<a id="a-5s"></a>虽具正见，<a id="a-5t"></a>难得信心；<a id="a-5u"></a>虽得信心，<a id="a-5v"></a>难遇善友；<a id="a-5w"></a>虽遇善友，<a id="a-5x"></a>难闻正法；<a id="a-5y"></a>虽闻正法，<a id="a-5z"></a>难得受持。<a id="a-60"></a>能如是观，<a id="a-61"></a>是名人身。</p>
  <p id="a62">“若人能观欲界无常，<a id="a-63"></a>乃至非想非非想处皆悉无常，<a id="a-64"></a>以是因缘，<a id="a-65"></a>不求三恶，<a id="a-66"></a>乃至非想非非想处。<a id="a-67"></a>如是观已，<a id="a-68"></a>见三不坚，<a id="a-69"></a>以不坚身易于坚身。<a id="a-6A"></a>礼拜、<a id="a-6B"></a>供养，<a id="a-6C"></a>来迎、<a id="a-6D"></a>去送，<a id="a-6E"></a>自手施与，<a id="a-6F"></a>亲执福事，<a id="a-6G"></a>是名以不坚身易于坚身。</p>
  <p id="a6H">“以不坚财易于坚财。<a id="a-6I"></a>能自食用，<a id="a-6J"></a>亦以布施，<a id="a-6K"></a>供给病瘦行路之人，<a id="a-6L"></a>供养沙门、<a id="a-6M"></a>婆罗门等贫穷下贱，<a id="a-6N"></a>是名以不坚财易于坚财。</p>
  <p id="a6O">“以不坚命易于坚命。<a id="a-6P"></a>修于六念，<a id="a-6Q"></a>慈、<a id="a-6R"></a>悲、<a id="a-6S"></a>喜、<a id="a-6T"></a>舍，<a id="a-6U"></a>证四真谛，<a id="a-6V"></a>善能观察生老病死，<a id="a-6W"></a>明信善恶业之果报，<a id="a-6X"></a>定知恩爱当有别离，<a id="a-6Y"></a>一切众生不得自在，<a id="a-6Z"></a>未得圣道，<a id="a-6a"></a>生死力大，<a id="a-6b"></a>一切世乐常与苦俱，<a id="a-6c"></a>虽复受之，<a id="a-6d"></a>心不染著，<a id="a-6e"></a>犹如寒月求火自暖，<a id="a-6f"></a>虽复为之终不作恶，<a id="a-6g"></a>修忍二施以润众生。<a id="a-6h"></a>深观苦乐，<a id="a-6i"></a>其性平等。<a id="a-6j"></a>凡所发言，<a id="a-6k"></a>言则柔软，<a id="a-6l"></a>善化众生，<a id="a-6m"></a>令如法住。<a id="a-6n"></a>远离恶友，<a id="a-6o"></a>心无放逸，<a id="a-6p"></a>饮酒、<a id="a-6q"></a>博弈、<a id="a-6r"></a>射猎之事，<a id="a-6s"></a>悉不为之。<a id="a-6t"></a>是名以不坚命易于坚命。</p>
  <p id="a6u">“善男子，<a id="a-6v"></a>若得人身，<a id="a-6w"></a>多饶财物，<a id="a-6x"></a>兼得自在，<a id="a-6y"></a>先应供养父母、<a id="a-6z"></a>师长、<a id="a-70"></a>和尚、<a id="a-71"></a>耆旧，<a id="a-72"></a>持法之人，<a id="a-73"></a>供给远至、<a id="a-74"></a>初行之人，<a id="a-75"></a>疾病所须。<a id="a-76"></a>言则柔软，<a id="a-77"></a>多有惭愧。<a id="a-78"></a>不偏信敬有德一人。<a id="a-79"></a>见有贤圣持戒、<a id="a-7A"></a>多闻，<a id="a-7B"></a>能以舍宅、<a id="a-7C"></a>饮食、<a id="a-7D"></a>卧具、<a id="a-7E"></a>衣服、<a id="a-7F"></a>病药而供养之。<a id="a-7G"></a>深信僧中多有功德，<a id="a-7H"></a>修习向道，<a id="a-7I"></a>得须陀洹果，<a id="a-7J"></a>乃至能修向阿罗汉，<a id="a-7K"></a>得阿罗汉果，<a id="a-7L"></a>修金刚三昧、<a id="a-7M"></a>电光三昧。<a id="a-7N"></a>观如是已，<a id="a-7O"></a>平等奉施。<a id="a-7P"></a>如是施已，<a id="a-7Q"></a>得无量福。<a id="a-7R"></a>是故我于《鹿子经》中，<a id="a-7S"></a>告鹿子母曰：<a id="a-7T"></a>‘虽复请佛，<a id="a-7U"></a>及五百阿罗汉，<a id="a-7V"></a>犹故不得名请僧福。<a id="a-7W"></a>若能僧中，<a id="a-7X"></a>施一像似极恶比丘，<a id="a-7Y"></a>优得无量福德果报。<a id="a-7Z"></a>何以故？<a id="a-7a"></a>如是比丘虽是恶人，<a id="a-7b"></a>无戒多闻，<a id="a-7c"></a>不修善法，<a id="a-7d"></a>亦能演说三种菩提，<a id="a-7e"></a>有因有果，<a id="a-7f"></a>亦不诽谤佛法僧宝，<a id="a-7g"></a>执持如来无上胜幡，<a id="a-7h"></a>正见无谬。<a id="a-7i"></a>若供养僧，<a id="a-7j"></a>即是供养佛、<a id="a-7k"></a>僧二宝。<a id="a-7l"></a>若观佛法功德微妙，<a id="a-7m"></a>即是具足供养三宝。<a id="a-7n"></a>’</p>
  <p id="a7o">“若人施时不求果报，<a id="a-7p"></a>即是供养无上菩提，<a id="a-7q"></a>具足成就檀波罗蜜，<a id="a-7r"></a>修菩提道，<a id="a-7s"></a>能得未来无量功德，<a id="a-7t"></a>亦能自利及利益他。<a id="a-7u"></a>能修慈悲，<a id="a-7v"></a>为破他苦，<a id="a-7w"></a>自舍己乐。<a id="a-7x"></a>未得菩提，<a id="a-7y"></a>心无忧悔。<a id="a-7z"></a>虽闻菩提久远难得，<a id="a-80"></a>而其内心，<a id="a-81"></a>初无退转。<a id="a-82"></a>为诸众生，<a id="a-83"></a>无量世中受大苦恼，<a id="a-84"></a>亦不疲厌。<a id="a-85"></a>乐如法行，<a id="a-86"></a>不求世乐，<a id="a-87"></a>乐处寂静，<a id="a-88"></a>出家修道。<a id="a-89"></a>未得出家，<a id="a-8A"></a>虽在家居，<a id="a-8B"></a>如解脱人，<a id="a-8C"></a>不作众恶，<a id="a-8D"></a>得三种戒：<a id="a-8E"></a>戒戒、<a id="a-8F"></a>定戒、<a id="a-8G"></a>无漏戒。</p>
  <p id="a8H">“善男子，<a id="a-8I"></a>菩萨二种：<a id="a-8J"></a>一者、<a id="a-8K"></a>在家，<a id="a-8L"></a>二者、<a id="a-8M"></a>出家。<a id="a-8N"></a>出家菩萨如法修行，<a id="a-8O"></a>是不为难；<a id="a-8P"></a>在家菩萨如法修行，<a id="a-8Q"></a>是乃为难。<a id="a-8R"></a>何以故？<a id="a-8S"></a>在家之人多恶因缘所缠绕故。<a id="a-8T"></a>”</p>
  <p data-pb></p>
  <h2 id="a8U">尸波罗蜜品第二十三</h2>
  <p id="a8V">善生言：<a id="a-8W"></a>“世尊，<a id="a-8X"></a>云何菩萨趣向菩提，<a id="a-8Y"></a>其心坚固？<a id="a-8Z"></a>”</p>
  <p id="a8a">“善男子，<a id="a-8b"></a>菩萨坚固，<a id="a-8c"></a>具足四法：<a id="a-8d"></a>一者、<a id="a-8e"></a>受大苦时，<a id="a-8f"></a>终不舍离如法之行；<a id="a-8g"></a>二者、<a id="a-8h"></a>得大自在，<a id="a-8i"></a>常修忍辱；<a id="a-8j"></a>三者、<a id="a-8k"></a>身处贫穷，<a id="a-8l"></a>常乐施与；<a id="a-8m"></a>四者、<a id="a-8n"></a>盛壮之年，<a id="a-8o"></a>常乐出家。<a id="a-8p"></a>若有菩萨具足四法，<a id="a-8q"></a>趣向菩提，<a id="a-8r"></a>其心坚固。</p>
  <p id="a8s">“菩萨具足如是四法，<a id="a-8t"></a>复作是念：<a id="a-8u"></a>‘是菩提道，<a id="a-8v"></a>初根本地，<a id="a-8w"></a>名之为戒。<a id="a-8x"></a>如是戒者，<a id="a-8y"></a>亦名初地，<a id="a-8z"></a>亦名导地，<a id="a-90"></a>亦名平地，<a id="a-91"></a>亦名等地，<a id="a-92"></a>亦名慈地，<a id="a-93"></a>亦名悲地，<a id="a-94"></a>亦名佛迹，<a id="a-95"></a>亦名一切功德根本，<a id="a-96"></a>亦名福田。<a id="a-97"></a>’以是因缘，<a id="a-98"></a>智者应当受持不毁。</p>
  <p id="a99">“复次，<a id="a-9A"></a>智者又作是念：<a id="a-9B"></a>‘戒有二果：<a id="a-9C"></a>一、<a id="a-9D"></a>诸天乐，<a id="a-9E"></a>二、<a id="a-9F"></a>菩提乐。<a id="a-9G"></a>智者应当求菩提乐，<a id="a-9H"></a>不求天乐。<a id="a-9I"></a>’若受戒已，<a id="a-9J"></a>所不应作而故作之，<a id="a-9K"></a>所不应思而故思惟，<a id="a-9L"></a>懈怠、<a id="a-9M"></a>懒惰，<a id="a-9N"></a>乐于睡眠，<a id="a-9O"></a>念恶觉观，<a id="a-9P"></a>邪命、<a id="a-9Q"></a>恶愿，<a id="a-9R"></a>是名污戒。</p>
  <p id="a9S">“若受戒已，<a id="a-9T"></a>心生悔恨，<a id="a-9U"></a>求人天乐，<a id="a-9V"></a>多诸放逸，<a id="a-9W"></a>不生怜愍，<a id="a-9X"></a>是名污戒。</p>
  <p id="a9Y">“若畏贫穷，<a id="a-9Z"></a>若为恐怖，<a id="a-9a"></a>若为失财，<a id="a-9b"></a>若畏作役，<a id="a-9c"></a>若为身命，<a id="a-9d"></a>若为利养，<a id="a-9e"></a>若为爱心，<a id="a-9f"></a>而受禁戒，<a id="a-9g"></a>既受戒已，<a id="a-9h"></a>心生疑惑，<a id="a-9i"></a>是名污戒。</p>
  <p id="a9j">“善男子，<a id="a-9k"></a>若人不乐久处生死，<a id="a-9l"></a>深见过罪，<a id="a-9m"></a>观人天乐，<a id="a-9n"></a>阿鼻狱苦，<a id="a-9o"></a>平等无差，<a id="a-9p"></a>怜愍众生，<a id="a-9q"></a>具足正念，<a id="a-9r"></a>为欲利益无量众生，<a id="a-9s"></a>使得成道，<a id="a-9t"></a>为具无上菩提道故，<a id="a-9u"></a>为如法行故，<a id="a-9v"></a>受持是戒，<a id="a-9w"></a>心不放逸。<a id="a-9x"></a>能观过去、<a id="a-9y"></a>未来、<a id="a-9z"></a>现在身口意业，<a id="a-A0"></a>知轻知重，<a id="a-A1"></a>凡所作事，<a id="a-A2"></a>先当系心，<a id="a-A3"></a>修不放逸，<a id="a-A4"></a>作已、<a id="a-A5"></a>作时，<a id="a-A6"></a>亦复如是修不放逸。<a id="a-A7"></a>若先不知，<a id="a-A8"></a>作已得罪；<a id="a-A9"></a>若失念心，<a id="a-AA"></a>亦得犯罪。<a id="a-AB"></a>若客烦恼，<a id="a-AC"></a>时暂起者，<a id="a-AD"></a>亦得犯罪；<a id="a-AE"></a>若小放逸，<a id="a-AF"></a>亦得犯罪。<a id="a-AG"></a>是人常观，<a id="a-AH"></a>犯轻如重，<a id="a-AI"></a>观已生悔及惭愧心，<a id="a-AJ"></a>怖畏、<a id="a-AK"></a>愁恼，<a id="a-AL"></a>心不乐之，<a id="a-AM"></a>至心忏悔；<a id="a-AN"></a>既忏悔已，<a id="a-AO"></a>心生欢喜，<a id="a-AP"></a>慎护受持，<a id="a-AQ"></a>更不敢犯，<a id="a-AR"></a>是名净戒。</p>
  <p id="aAS">“善男子，<a id="a-AT"></a>有智之人既受戒已，<a id="a-AU"></a>当观三事不作恶行：<a id="a-AV"></a>一者、<a id="a-AW"></a>自为，<a id="a-AX"></a>二者、<a id="a-AY"></a>为世，<a id="a-AZ"></a>三者、<a id="a-Aa"></a>为法。</p>
  <p id="aAb">“云何自为？<a id="a-Ac"></a>‘我自证知，<a id="a-Ad"></a>此是恶事。<a id="a-Ae"></a>知作恶业，<a id="a-Af"></a>得如是果；<a id="a-Ag"></a>知作善业，<a id="a-Ah"></a>得如是果。<a id="a-Ai"></a>所作恶业无有虚妄，<a id="a-Aj"></a>决定还得诸恶之果；<a id="a-Ak"></a>所作善业亦无虚妄，<a id="a-Al"></a>决定还得诸善之果。<a id="a-Am"></a>若是二业无虚妄者，<a id="a-An"></a>我今云何而自欺诳？<a id="a-Ao"></a>以是因缘，<a id="a-Ap"></a>我受戒已，<a id="a-Aq"></a>不应毁犯，<a id="a-Ar"></a>当至心持。<a id="a-As"></a>’是名自为。</p>
  <p id="aAt">“云何为世？<a id="a-Au"></a>有智者观世间之人，<a id="a-Av"></a>有得清净天耳、<a id="a-Aw"></a>天眼及他心智：<a id="a-Ax"></a>‘我若作恶，<a id="a-Ay"></a>是人必当见闻知我。<a id="a-Az"></a>若见闻知我，<a id="a-B0"></a>当云何不生惭愧，<a id="a-B1"></a>而作恶耶？<a id="a-B2"></a>’复观诸天，<a id="a-B3"></a>具足无量福德，<a id="a-B4"></a>神足、<a id="a-B5"></a>天耳、<a id="a-B6"></a>天眼，<a id="a-B7"></a>具他心智，<a id="a-B8"></a>遥能见闻；<a id="a-B9"></a>虽近于人，<a id="a-BA"></a>人不能见：<a id="a-BB"></a>‘若我作恶，<a id="a-BC"></a>如是等天，<a id="a-BD"></a>当见闻知。<a id="a-BE"></a>若是天等，<a id="a-BF"></a>了了见我，<a id="a-BG"></a>我当云何不生惭愧，<a id="a-BH"></a>故作罪耶？<a id="a-BI"></a>’是名为世。</p>
  <p id="aBJ">“云何为法？<a id="a-BK"></a>有智之人观如来法，<a id="a-BL"></a>清净无染，<a id="a-BM"></a>得现在利，<a id="a-BN"></a>能令寂静，<a id="a-BO"></a>度于彼岸，<a id="a-BP"></a>能作解脱，<a id="a-BQ"></a>不选时节。<a id="a-BR"></a>‘我为是法，<a id="a-BS"></a>故受持戒。<a id="a-BT"></a>我若不能先受小制，<a id="a-BU"></a>云何能得受大制耶？<a id="a-BV"></a>破小制已，<a id="a-BW"></a>增五有苦；<a id="a-BX"></a>若至心持，<a id="a-BY"></a>增无上乐。<a id="a-BZ"></a>我受身来，<a id="a-Ba"></a>所以未得证解脱者，<a id="a-Bb"></a>实由不从过去无量诸佛如来受禁戒故。<a id="a-Bc"></a>我今受戒，<a id="a-Bd"></a>未来定当值遇恒河沙等诸佛。<a id="a-Be"></a>’深观是已，<a id="a-Bf"></a>生大怜愍，<a id="a-Bg"></a>至心受戒；<a id="a-Bh"></a>受已坚持，<a id="a-Bi"></a>为阿耨多罗三藐三菩提，<a id="a-Bj"></a>利益无量诸众生故。</p>
  <p id="aBk">“善男子，<a id="a-Bl"></a>若在家、<a id="a-Bm"></a>若出家，<a id="a-Bn"></a>若三归、<a id="a-Bo"></a>若八斋、<a id="a-Bp"></a>若五戒，<a id="a-Bq"></a>若具足、<a id="a-Br"></a>若不具足，<a id="a-Bs"></a>若一日一夜、<a id="a-Bt"></a>若一时一念、<a id="a-Bu"></a>若尽形寿至心受持，<a id="a-Bv"></a>当知是人得大福德。</p>
  <p id="aBw">“善男子，<a id="a-Bx"></a>若受戒已，<a id="a-By"></a>修三善业，<a id="a-Bz"></a>多闻、<a id="a-C0"></a>布施、<a id="a-C1"></a>修定、<a id="a-C2"></a>修善，<a id="a-C3"></a>供养三宝，<a id="a-C4"></a>是则名为庄严菩提。<a id="a-C5"></a>若受戒已，<a id="a-C6"></a>能读如来十二部经，<a id="a-C7"></a>是名无上大法之藏。<a id="a-C8"></a>勤加精进，<a id="a-C9"></a>欲得具足尸波罗蜜。<a id="a-CA"></a>如是戒者，<a id="a-CB"></a>今世受已，<a id="a-CC"></a>后虽不受，<a id="a-CD"></a>成无作戒。</p>
  <p id="aCE">“善男子，<a id="a-CF"></a>有戒、<a id="a-CG"></a>非波罗蜜，<a id="a-CH"></a>有波罗蜜、<a id="a-CI"></a>非戒，<a id="a-CJ"></a>有戒、<a id="a-CK"></a>有波罗蜜，<a id="a-CL"></a>有非戒、<a id="a-CM"></a>非波罗蜜。<a id="a-CN"></a>是戒、<a id="a-CO"></a>非波罗蜜者，<a id="a-CP"></a>所谓声闻、<a id="a-CQ"></a>辟支佛戒。<a id="a-CR"></a>是波罗蜜、<a id="a-CS"></a>非是戒者，<a id="a-CT"></a>所谓檀波罗蜜。<a id="a-CU"></a>是戒、<a id="a-CV"></a>是波罗蜜者，<a id="a-CW"></a>如昔菩萨受瞿陀身时，<a id="a-CX"></a>为诸虫兽及诸蚁子之所唼食，<a id="a-CY"></a>身不倾动，<a id="a-CZ"></a>不生恶心；<a id="a-Ca"></a>亦如仙人为众生故，<a id="a-Cb"></a>十二年中，<a id="a-Cc"></a>青雀处顶，<a id="a-Cd"></a>不起不动。<a id="a-Ce"></a>非戒、<a id="a-Cf"></a>非波罗蜜者，<a id="a-Cg"></a>如世俗施。</p>
  <p id="aCh">“善男子，<a id="a-Ci"></a>菩萨摩诃萨住尸波罗蜜时，<a id="a-Cj"></a>所受众苦，<a id="a-Ck"></a>谁能说之。<a id="a-Cl"></a>有人若受小小戒已，<a id="a-Cm"></a>少欲知足，<a id="a-Cn"></a>不能怜愍诸苦众生，<a id="a-Co"></a>当知是人不能具足尸波罗蜜。<a id="a-Cp"></a>若能修忍三昧智慧，<a id="a-Cq"></a>勤行精进，<a id="a-Cr"></a>乐于多闻，<a id="a-Cs"></a>当知是人则增长尸波罗蜜，<a id="a-Ct"></a>庄严菩提，<a id="a-Cu"></a>证菩提果。<a id="a-Cv"></a>如是戒者，<a id="a-Cw"></a>无量众善故，<a id="a-Cx"></a>无量果报故，<a id="a-Cy"></a>无量戒禁故，<a id="a-Cz"></a>以是因缘，<a id="a-D0"></a>庄严菩提。</p>
  <p id="aD1">“善男子，<a id="a-D2"></a>菩萨摩诃萨既受戒已，<a id="a-D3"></a>口不说恶，<a id="a-D4"></a>耳不乐闻；<a id="a-D5"></a>不乐说世，<a id="a-D6"></a>亦不乐闻；<a id="a-D7"></a>终不放心在恶觉观；<a id="a-D8"></a>不亲恶友；<a id="a-D9"></a>是故得名寂静净戒。<a id="a-DA"></a>菩萨若见破戒恶人，<a id="a-DB"></a>不生恶心，<a id="a-DC"></a>为设种种善巧方便而调伏之；<a id="a-DD"></a>若不调伏，<a id="a-DE"></a>当生怜愍。<a id="a-DF"></a>不为身命，<a id="a-DG"></a>破戒、<a id="a-DH"></a>舍戒。<a id="a-DI"></a>食已，<a id="a-DJ"></a>先修惭愧之心、<a id="a-DK"></a>不放逸心，<a id="a-DL"></a>为治身命，<a id="a-DM"></a>如疗恶疮。<a id="a-DN"></a>若入村落，<a id="a-DO"></a>如刀刺林，<a id="a-DP"></a>摄护诸根，<a id="a-DQ"></a>修习正念，<a id="a-DR"></a>观察可作及不可作，<a id="a-DS"></a>不生放逸：<a id="a-DT"></a>‘若人作福，<a id="a-DU"></a>亦因于我；<a id="a-DV"></a>若人作罪，<a id="a-DW"></a>亦因于我。<a id="a-DX"></a>是故我得大供养时，<a id="a-DY"></a>不应生喜；<a id="a-DZ"></a>得衰苦时，<a id="a-Da"></a>不应生嗔。<a id="a-Db"></a>’得少供养，<a id="a-Dc"></a>应作是念：<a id="a-Dd"></a>‘我今信、<a id="a-De"></a>戒、<a id="a-Df"></a>施、<a id="a-Dg"></a>闻、<a id="a-Dh"></a>智、<a id="a-Di"></a>慧、<a id="a-Dj"></a>如法住少，<a id="a-Dk"></a>故得如是微少供养，<a id="a-Dl"></a>是故今我不应生于愁苦之念。<a id="a-Dm"></a>我为二事，<a id="a-Dn"></a>受他信施：<a id="a-Do"></a>一者、<a id="a-Dp"></a>为增他福，<a id="a-Dq"></a>二者、<a id="a-Dr"></a>为增自善。<a id="a-Ds"></a>是故若得少物、<a id="a-Dt"></a>恶物，<a id="a-Du"></a>不应生恼。<a id="a-Dv"></a>’久住迟得，<a id="a-Dw"></a>轻骂已得，<a id="a-Dx"></a>尔时复当深自责其身：<a id="a-Dy"></a>‘是我宿罪，<a id="a-Dz"></a>非众生过，<a id="a-E0"></a>是故我今不应生恼。<a id="a-E1"></a>’若受戒已，<a id="a-E2"></a>为他作罪，<a id="a-E3"></a>亦应说言：<a id="a-E4"></a>‘如是所作，<a id="a-E5"></a>实非是道。<a id="a-E6"></a>何以故？<a id="a-E7"></a>十二部经不说诸恶为菩提道，<a id="a-E8"></a>是故我今获得杂报。<a id="a-E9"></a>’若能如是深观察者，<a id="a-EA"></a>当知是人则能具足尸波罗蜜。</p>
  <p id="aEB">“善男子，<a id="a-EC"></a>若有人能摄护诸根、<a id="a-ED"></a>身四威仪，<a id="a-EE"></a>不作诸恶，<a id="a-EF"></a>能堪众苦，<a id="a-EG"></a>不作邪命，<a id="a-EH"></a>当知是人则能具足尸波罗蜜。</p>
  <p id="aEI">“若于轻重戒中，<a id="a-EJ"></a>等生怖畏，<a id="a-EK"></a>虽遭恶时，<a id="a-EL"></a>不犯小戒，<a id="a-EM"></a>不令烦恼秽污其心，<a id="a-EN"></a>修习忍辱，<a id="a-EO"></a>当知是人则能具足尸波罗蜜。</p>
  <p id="aEP">“若离恶友，<a id="a-EQ"></a>令诸众生远恶邪见，<a id="a-ER"></a>知恩报恩，<a id="a-ES"></a>当知是人则能具足尸波罗蜜。</p>
  <p id="aET">“若为善事，<a id="a-EU"></a>不惜身命，<a id="a-EV"></a>罢散自事，<a id="a-EW"></a>营成他事，<a id="a-EX"></a>见骂詈者不生恶心，<a id="a-EY"></a>当知是人则能具足尸波罗蜜。</p>
  <p id="aEZ">“若见如来所开之处，<a id="a-Ea"></a>如本持之，<a id="a-Eb"></a>护众生命，<a id="a-Ec"></a>不惜财命，<a id="a-Ed"></a>乃至命终不犯小戒。<a id="a-Ee"></a>虽得微妙七珍之物，<a id="a-Ef"></a>心不生贪。<a id="a-Eg"></a>不为报恩，<a id="a-Eh"></a>以善加人，<a id="a-Ei"></a>为怜愍故，<a id="a-Ej"></a>受持禁戒；<a id="a-Ek"></a>既受持已，<a id="a-El"></a>善发大愿，<a id="a-Em"></a>愿诸众生，<a id="a-En"></a>悉得净戒，<a id="a-Eo"></a>当知是人则能具足尸波罗蜜。</p>
  <p id="aEp">“善男子，<a id="a-Eq"></a>菩萨二种：<a id="a-Er"></a>一者、<a id="a-Es"></a>在家，<a id="a-Et"></a>二者、<a id="a-Eu"></a>出家。<a id="a-Ev"></a>出家菩萨具足尸波罗蜜，<a id="a-Ew"></a>是不为难；<a id="a-Ex"></a>在家具足，<a id="a-Ey"></a>是乃为难。<a id="a-Ez"></a>何以故？<a id="a-F0"></a>在家之人多恶因缘所缠绕故。<a id="a-F1"></a>”</p>
  <p data-pb></p>
  <h2 id="aF2">业品第二十四</h2>
  <p id="aF3">善生言：<a id="a-F4"></a>“世尊，<a id="a-F5"></a>诸佛如来未出世时，<a id="a-F6"></a>菩萨摩诃萨以何为戒？<a id="a-F7"></a>”</p>
  <p id="aF8">“善男子，<a id="a-F9"></a>佛未出世，<a id="a-FA"></a>是时无有三归依戒，<a id="a-FB"></a>唯有智人，<a id="a-FC"></a>求菩提道，<a id="a-FD"></a>修十善法。<a id="a-FE"></a>是十善法，<a id="a-FF"></a>除佛无能分别说者，<a id="a-FG"></a>过去佛说，<a id="a-FH"></a>流转至今，<a id="a-FI"></a>无有漏失，<a id="a-FJ"></a>智者受行。<a id="a-FK"></a>善男子，<a id="a-FL"></a>众生不能受持修习十善法者，<a id="a-FM"></a>皆由过去不能亲近咨承佛故。</p>
  <p id="aFN">“善男子，<a id="a-FO"></a>一切众生皆有杂心。<a id="a-FP"></a>杂心因缘，<a id="a-FQ"></a>有杂烦恼；<a id="a-FR"></a>杂烦恼故，<a id="a-FS"></a>造作杂业；<a id="a-FT"></a>杂业因缘，<a id="a-FU"></a>受于杂有；<a id="a-FV"></a>杂有因缘，<a id="a-FW"></a>受于杂身。<a id="a-FX"></a>善男子，<a id="a-FY"></a>一切众生得杂身已，<a id="a-FZ"></a>见于杂色；<a id="a-Fa"></a>见杂色已，<a id="a-Fb"></a>生恶思惟；<a id="a-Fc"></a>是恶思惟，<a id="a-Fd"></a>名为无明。<a id="a-Fe"></a>无明因缘，<a id="a-Ff"></a>生于求心，<a id="a-Fg"></a>名之为爱；<a id="a-Fh"></a>因爱所作，<a id="a-Fi"></a>名之为业；<a id="a-Fj"></a>是业因缘，<a id="a-Fk"></a>获得果报。<a id="a-Fl"></a>有智之人，<a id="a-Fm"></a>能破析之，<a id="a-Fn"></a>由内烦恼，<a id="a-Fo"></a>外有因缘，<a id="a-Fp"></a>则能系缚；<a id="a-Fq"></a>修十善已，<a id="a-Fr"></a>则能解之。<a id="a-Fs"></a>是故如来初得阿耨多罗三藐三菩提时，<a id="a-Ft"></a>分别演说十善之法。<a id="a-Fu"></a>因十善故，<a id="a-Fv"></a>世间则有善行、<a id="a-Fw"></a>恶行，<a id="a-Fx"></a>善有、<a id="a-Fy"></a>恶有，<a id="a-Fz"></a>乃至解脱。<a id="a-G0"></a>是故众生应当至心，<a id="a-G1"></a>分别体解十善之道。<a id="a-G2"></a>若有风云，<a id="a-G3"></a>为持大水，<a id="a-G4"></a>阿修罗宫，<a id="a-G5"></a>大地、<a id="a-G6"></a>大山、<a id="a-G7"></a>饿鬼、<a id="a-G8"></a>畜生、<a id="a-G9"></a>地狱、<a id="a-GA"></a>四天王处，<a id="a-GB"></a>乃至他化自在天处，<a id="a-GC"></a>悉因众生十业道故。<a id="a-GD"></a>转轮圣王所有四轮，<a id="a-GE"></a>金、<a id="a-GF"></a>银、<a id="a-GG"></a>铜、<a id="a-GH"></a>铁；<a id="a-GI"></a>七众受戒，<a id="a-GJ"></a>求三菩提，<a id="a-GK"></a>亦由十善业因缘故。<a id="a-GL"></a>是十善业道因缘故，<a id="a-GM"></a>一切众生，<a id="a-GN"></a>内外之物，<a id="a-GO"></a>色之与命，<a id="a-GP"></a>皆有增减，<a id="a-GQ"></a>是故智者应当具足修十善道。</p>
  <p id="aGR">“若诸众生，<a id="a-GS"></a>少壮老时，<a id="a-GT"></a>春秋冬夏，<a id="a-GU"></a>所起烦恼，<a id="a-GV"></a>各各别异；<a id="a-GW"></a>小中大劫，<a id="a-GX"></a>所起烦恼，<a id="a-GY"></a>亦复如是，<a id="a-GZ"></a>各各别异。<a id="a-Ga"></a>众生初修十善业时，<a id="a-Gb"></a>得无量命，<a id="a-Gc"></a>色、<a id="a-Gd"></a>香、<a id="a-Ge"></a>味具；<a id="a-Gf"></a>因贪嗔痴，<a id="a-Gg"></a>一切皆失。<a id="a-Gh"></a>是十恶业道因缘故，<a id="a-Gi"></a>时节、<a id="a-Gj"></a>年岁、<a id="a-Gk"></a>星辰、<a id="a-Gl"></a>日月，<a id="a-Gm"></a>四大变异。<a id="a-Gn"></a>若人能观如是事者，<a id="a-Go"></a>当知是人能得解脱。</p>
  <p id="aGp">“众生皆由苦因缘故，<a id="a-Gq"></a>则生信心；<a id="a-Gr"></a>既得信心，<a id="a-Gs"></a>能观善恶；<a id="a-Gt"></a>如是观已，<a id="a-Gu"></a>修十善法。<a id="a-Gv"></a>意行十处、<a id="a-Gw"></a>故名十道。</p>
  <p id="aGx">“身三道者，<a id="a-Gy"></a>谓杀、<a id="a-Gz"></a>盗、<a id="a-H0"></a>淫；<a id="a-H1"></a>口四道者，<a id="a-H2"></a>恶口、<a id="a-H3"></a>妄语、<a id="a-H4"></a>两舌、<a id="a-H5"></a>无义语；<a id="a-H6"></a>心三道者，<a id="a-H7"></a>妒、<a id="a-H8"></a>嗔、<a id="a-H9"></a>邪见。<a id="a-HA"></a>是十恶业，<a id="a-HB"></a>悉是一切众罪根本。<a id="a-HC"></a>若诸众生，<a id="a-HD"></a>异界、<a id="a-HE"></a>异有、<a id="a-HF"></a>异生、<a id="a-HG"></a>异色、<a id="a-HH"></a>异命、<a id="a-HI"></a>异名，<a id="a-HJ"></a>以是因缘应名无量，<a id="a-HK"></a>不但有十。<a id="a-HL"></a>如是十事，<a id="a-HM"></a>三名为业，<a id="a-HN"></a>不名为道；<a id="a-HO"></a>身、<a id="a-HP"></a>口七事，<a id="a-HQ"></a>亦业亦道，<a id="a-HR"></a>是故名十。<a id="a-HS"></a>是十业道，<a id="a-HT"></a>自作、<a id="a-HU"></a>他作、<a id="a-HV"></a>自他共作，<a id="a-HW"></a>从是而得善恶二果，<a id="a-HX"></a>亦是众生善恶因缘。<a id="a-HY"></a>是故智者尚不应念，<a id="a-HZ"></a>况身故作？</p>
  <p id="aHa">“若人令业烦恼诸结，<a id="a-Hb"></a>得自在者，<a id="a-Hc"></a>当知即是行十恶道；<a id="a-Hd"></a>若有能坏烦恼诸结，<a id="a-He"></a>不令自在，<a id="a-Hf"></a>是人即是行十善道。<a id="a-Hg"></a>若人始设方便，<a id="a-Hh"></a>若先不思惟，<a id="a-Hi"></a>当时猝作，<a id="a-Hj"></a>是人不得业所摄罪。<a id="a-Hk"></a>是故智者，<a id="a-Hl"></a>应当勤修十善业道，<a id="a-Hm"></a>证四真谛，<a id="a-Hn"></a>亦复如是。</p>
  <p id="aHo">“作期为恶，<a id="a-Hp"></a>若失期者，<a id="a-Hq"></a>亦不得罪。<a id="a-Hr"></a>是故智者应修十善。<a id="a-Hs"></a>因是十善，<a id="a-Ht"></a>众生修已，<a id="a-Hu"></a>增长寿命及内外物。<a id="a-Hv"></a>烦恼因缘故，<a id="a-Hw"></a>十恶业增；<a id="a-Hx"></a>无烦恼因缘故，<a id="a-Hy"></a>十善业增。</p>
  <p id="aHz">“善男子，<a id="a-I0"></a>是十业道，<a id="a-I1"></a>一一事中各有三事：<a id="a-I2"></a>一者、<a id="a-I3"></a>根本，<a id="a-I4"></a>二者、<a id="a-I5"></a>方便，<a id="a-I6"></a>三者、<a id="a-I7"></a>成已。<a id="a-I8"></a>根本者，<a id="a-I9"></a>若有他想、<a id="a-IA"></a>有众生想，<a id="a-IB"></a>若以疑心，<a id="a-IC"></a>断其命根，<a id="a-ID"></a>若动身作相，<a id="a-IE"></a>或口说杀，<a id="a-IF"></a>是名根本。<a id="a-IG"></a>求刀、<a id="a-IH"></a>磨利，<a id="a-II"></a>置毒、<a id="a-IJ"></a>作索，<a id="a-IK"></a>是名方便。<a id="a-IL"></a>杀已手触、<a id="a-IM"></a>称量、<a id="a-IN"></a>提持，<a id="a-IO"></a>若自食啖，<a id="a-IP"></a>若与人食，<a id="a-IQ"></a>得物用度，<a id="a-IR"></a>任意施与，<a id="a-IS"></a>欢喜受乐，<a id="a-IT"></a>无有惭愧，<a id="a-IU"></a>心不悔恨，<a id="a-IV"></a>自赞其身，<a id="a-IW"></a>生大骄慢，<a id="a-IX"></a>是名成已。</p>
  <p id="aIY">“欢喜是他财有，<a id="a-IZ"></a>亦作他想，<a id="a-Ia"></a>若自往取，<a id="a-Ib"></a>若遣人取，<a id="a-Ic"></a>若以疑心，<a id="a-Id"></a>移置异处，<a id="a-Ie"></a>是名根本。<a id="a-If"></a>若坏垣墙，<a id="a-Ig"></a>咨问计数，<a id="a-Ih"></a>置梯缘墙，<a id="a-Ii"></a>入舍求觅，<a id="a-Ij"></a>乃至手触，<a id="a-Ik"></a>是名方便。<a id="a-Il"></a>若得物已，<a id="a-Im"></a>负担藏隐，<a id="a-In"></a>任意施与，<a id="a-Io"></a>卖用赐遗，<a id="a-Ip"></a>欢喜受乐，<a id="a-Iq"></a>无有惭愧，<a id="a-Ir"></a>心不悔恨，<a id="a-Is"></a>自赞其身，<a id="a-It"></a>生大骄慢，<a id="a-Iu"></a>是名成已。</p>
  <p id="aIv">“若是妇女，<a id="a-Iw"></a>系属他人，<a id="a-Ix"></a>起于他想，<a id="a-Iy"></a>若以疑心，<a id="a-Iz"></a>作非梵行，<a id="a-J0"></a>是名根本。<a id="a-J1"></a>若遣使往，<a id="a-J2"></a>若自眼见，<a id="a-J3"></a>若与信物，<a id="a-J4"></a>若以手触，<a id="a-J5"></a>若软细语，<a id="a-J6"></a>是名方便。<a id="a-J7"></a>若事已竟，<a id="a-J8"></a>遗以璎珞，<a id="a-J9"></a>共坐饮食，<a id="a-JA"></a>欢喜受乐，<a id="a-JB"></a>无有惭愧，<a id="a-JC"></a>心不悔恨，<a id="a-JD"></a>自赞其身，<a id="a-JE"></a>生大骄慢，<a id="a-JF"></a>是名成已。</p>
  <p id="aJG">“若于大众，<a id="a-JH"></a>舍离本相，<a id="a-JI"></a>若于三时，<a id="a-JJ"></a>若二时中，<a id="a-JK"></a>虚妄说之，<a id="a-JL"></a>是名根本。<a id="a-JM"></a>若于先时，<a id="a-JN"></a>次第庄严，<a id="a-JO"></a>构言语端，<a id="a-JP"></a>或受他语，<a id="a-JQ"></a>起往彼说，<a id="a-JR"></a>是名方便。<a id="a-JS"></a>若事成已，<a id="a-JT"></a>受取财物，<a id="a-JU"></a>任意施与，<a id="a-JV"></a>欢喜受乐，<a id="a-JW"></a>无有惭愧，<a id="a-JX"></a>不生悔恨，<a id="a-JY"></a>自赞其身，<a id="a-JZ"></a>生大骄慢，<a id="a-Ja"></a>是名成已。</p>
  <p id="aJb">“是妄语中，<a id="a-Jc"></a>杂有两舌，<a id="a-Jd"></a>能坏和合，<a id="a-Je"></a>是名根本。<a id="a-Jf"></a>若说他过，<a id="a-Jg"></a>及余恶事，<a id="a-Jh"></a>言和合者，<a id="a-Ji"></a>必有不可，<a id="a-Jj"></a>若离坏者，<a id="a-Jk"></a>则有好事，<a id="a-Jl"></a>是名方便。<a id="a-Jm"></a>和合既离，<a id="a-Jn"></a>受他财物，<a id="a-Jo"></a>任意施与，<a id="a-Jp"></a>欢喜受乐，<a id="a-Jq"></a>无有惭愧，<a id="a-Jr"></a>不生悔恨，<a id="a-Js"></a>自赞其身，<a id="a-Jt"></a>生大骄慢，<a id="a-Ju"></a>是名成已。</p>
  <p id="aJv">“若变容色，<a id="a-Jw"></a>恶口骂詈，<a id="a-Jx"></a>是名根本。<a id="a-Jy"></a>若闻他罪，<a id="a-Jz"></a>庄严辞章，<a id="a-K0"></a>起去到彼，<a id="a-K1"></a>欲说是恶，<a id="a-K2"></a>是名方便。<a id="a-K3"></a>若骂詈已，<a id="a-K4"></a>还受他物，<a id="a-K5"></a>任意施与，<a id="a-K6"></a>欢喜受乐，<a id="a-K7"></a>无有惭愧，<a id="a-K8"></a>不生悔恨，<a id="a-K9"></a>自赞其身，<a id="a-KA"></a>生大骄慢，<a id="a-KB"></a>是名成已。</p>
  <p id="aKC">“若说欲事，<a id="a-KD"></a>非时之言，<a id="a-KE"></a>是名根本。<a id="a-KF"></a>若歌、<a id="a-KG"></a>若颂无义章句，<a id="a-KH"></a>随人所喜，<a id="a-KI"></a>造作百端，<a id="a-KJ"></a>是名方便。<a id="a-KK"></a>若教他已，<a id="a-KL"></a>还受财物，<a id="a-KM"></a>任意施与，<a id="a-KN"></a>欢喜受乐，<a id="a-KO"></a>无有惭愧，<a id="a-KP"></a>不生悔恨，<a id="a-KQ"></a>自赞其身，<a id="a-KR"></a>生大骄慢，<a id="a-KS"></a>是名成已。</p>
  <p id="aKT">“于他财物，<a id="a-KU"></a>生贪欲得，<a id="a-KV"></a>是名根本。<a id="a-KW"></a>发烦恼心，<a id="a-KX"></a>是名方便。<a id="a-KY"></a>作已得财，<a id="a-KZ"></a>任意施与，<a id="a-Ka"></a>欢喜受乐，<a id="a-Kb"></a>复向余说，<a id="a-Kc"></a>无有惭愧，<a id="a-Kd"></a>不生悔恨，<a id="a-Ke"></a>自赞其身，<a id="a-Kf"></a>生大骄慢，<a id="a-Kg"></a>是名成已。</p>
  <p id="aKh">“若打骂人，<a id="a-Ki"></a>是名根本。<a id="a-Kj"></a>若捉杖石，<a id="a-Kk"></a>问其过罪，<a id="a-Kl"></a>是名方便。<a id="a-Km"></a>打已生喜，<a id="a-Kn"></a>受取财物，<a id="a-Ko"></a>任意施与，<a id="a-Kp"></a>欢喜受乐，<a id="a-Kq"></a>无有惭愧，<a id="a-Kr"></a>不生悔恨，<a id="a-Ks"></a>自赞其身，<a id="a-Kt"></a>生大骄慢，<a id="a-Ku"></a>是名成已。</p>
  <p id="aKv">“若诽谤业因果、<a id="a-Kw"></a>真谛贤圣之人，<a id="a-Kx"></a>是名根本。<a id="a-Ky"></a>若读诵、<a id="a-Kz"></a>书写、<a id="a-L0"></a>信受邪书，<a id="a-L1"></a>赞叹称誉，<a id="a-L2"></a>是名方便。<a id="a-L3"></a>受已向他分别演说，<a id="a-L4"></a>增其邪见，<a id="a-L5"></a>受取财物，<a id="a-L6"></a>任意施与，<a id="a-L7"></a>欢喜受乐，<a id="a-L8"></a>无有惭愧，<a id="a-L9"></a>不生悔恨，<a id="a-LA"></a>自赞其身，<a id="a-LB"></a>生大骄慢，<a id="a-LC"></a>是名成已。</p>
  <p id="aLD">“若复有人于十业道，<a id="a-LE"></a>一时作二，<a id="a-LF"></a>妄语、<a id="a-LG"></a>两舍。<a id="a-LH"></a>或一时三，<a id="a-LI"></a>所谓妄语、<a id="a-LJ"></a>两舌、<a id="a-LK"></a>恶口。<a id="a-LL"></a>又复有三，<a id="a-LM"></a>所谓邪见、<a id="a-LN"></a>恶口、<a id="a-LO"></a>妄语。<a id="a-LP"></a>如是说者，<a id="a-LQ"></a>即是无义，<a id="a-LR"></a>是名为四。<a id="a-LS"></a>嗔之与贪不得一时，<a id="a-LT"></a>其余八事，<a id="a-LU"></a>可得一时。<a id="a-LV"></a>云何一时？<a id="a-LW"></a>六处遣使，<a id="a-LX"></a>自作二事：<a id="a-LY"></a>一者、<a id="a-LZ"></a>淫他妻妇，<a id="a-La"></a>二者、<a id="a-Lb"></a>谓无业果。<a id="a-Lc"></a>先作期要，<a id="a-Ld"></a>一时得业。<a id="a-Le"></a>是十恶业，<a id="a-Lf"></a>或得作色，<a id="a-Lg"></a>无无作色，<a id="a-Lh"></a>或有作色，<a id="a-Li"></a>及无作色。<a id="a-Lj"></a>若无方便，<a id="a-Lk"></a>及成已者，<a id="a-Ll"></a>则得作色，<a id="a-Lm"></a>无无作色。<a id="a-Ln"></a>若有庄严，<a id="a-Lo"></a>及成已者，<a id="a-Lp"></a>则得作色，<a id="a-Lq"></a>及无作色。<a id="a-Lr"></a>是十业道，<a id="a-Ls"></a>有轻有重。<a id="a-Lt"></a>若杀父母及辟支佛，<a id="a-Lu"></a>偷三宝物，<a id="a-Lv"></a>于所生母及罗汉尼作非梵行，<a id="a-Lw"></a>妄语坏僧，<a id="a-Lx"></a>是名为重。</p>
  <p id="aLy">“善男子，<a id="a-Lz"></a>是十业道各有三种：<a id="a-M0"></a>一、<a id="a-M1"></a>从贪生，<a id="a-M2"></a>二、<a id="a-M3"></a>从嗔生，<a id="a-M4"></a>三、<a id="a-M5"></a>从痴生。<a id="a-M6"></a>若为贪利故害命者，<a id="a-M7"></a>是名从贪。<a id="a-M8"></a>若杀怨家者，<a id="a-M9"></a>是名从嗔。<a id="a-MA"></a>杀父母者，<a id="a-MB"></a>是名从痴。</p>
  <p id="aMC">“劫盗他财，<a id="a-MD"></a>亦复三种：<a id="a-ME"></a>自为己身、<a id="a-MF"></a>妻子、<a id="a-MG"></a>眷属，<a id="a-MH"></a>贪他财物，<a id="a-MI"></a>而往劫夺，<a id="a-MJ"></a>是名从贪。<a id="a-MK"></a>盗怨家物，<a id="a-ML"></a>是名从嗔。<a id="a-MM"></a>劫夺下姓，<a id="a-MN"></a>是名从痴。</p>
  <p id="aMO">“邪淫亦三：<a id="a-MP"></a>若为自乐，<a id="a-MQ"></a>行非梵行，<a id="a-MR"></a>是名从贪。<a id="a-MS"></a>淫怨眷属，<a id="a-MT"></a>是名从嗔。<a id="a-MU"></a>于所生母，<a id="a-MV"></a>作非梵行，<a id="a-MW"></a>是名从痴。</p>
  <p id="aMX">“妄语三种：<a id="a-MY"></a>若为财利，<a id="a-MZ"></a>自受快乐，<a id="a-Ma"></a>是名从贪。<a id="a-Mb"></a>为坏怨故，<a id="a-Mc"></a>是名从嗔。<a id="a-Md"></a>若畏他死，<a id="a-Me"></a>是名从痴。</p>
  <p id="aMf">“两舍三种：<a id="a-Mg"></a>若为财利，<a id="a-Mh"></a>是名从贪。<a id="a-Mi"></a>为坏怨故，<a id="a-Mj"></a>是名从嗔。<a id="a-Mk"></a>破坏和合、<a id="a-Ml"></a>邪见之众，<a id="a-Mm"></a>是名从痴。</p>
  <p id="aMn">“恶口三种：<a id="a-Mo"></a>为财利故，<a id="a-Mp"></a>骂詈妇儿，<a id="a-Mq"></a>是名从贪。<a id="a-Mr"></a>故向怨家说所恶事，<a id="a-Ms"></a>是名从嗔。<a id="a-Mt"></a>说他往昔先人过罪，<a id="a-Mu"></a>是名从痴。</p>
  <p id="aMv">“无义语亦三种：<a id="a-Mw"></a>若为欢乐，<a id="a-Mx"></a>歌叫喧哗，<a id="a-My"></a>是名从贪。<a id="a-Mz"></a>为胜他故，<a id="a-N0"></a>歌叫喧哗，<a id="a-N1"></a>是名从嗔。<a id="a-N2"></a>为增邪见，<a id="a-N3"></a>歌叫喧哗，<a id="a-N4"></a>是名从痴。</p>
  <p id="aN5">“从贪生者，<a id="a-N6"></a>是名为妒；<a id="a-N7"></a>从嗔生者，<a id="a-N8"></a>是名为恚；<a id="a-N9"></a>从痴生者，<a id="a-NA"></a>是名邪见。</p>
  <p id="aNB">“修十善已，<a id="a-NC"></a>一一事中，<a id="a-ND"></a>得三解脱。<a id="a-NE"></a>是十恶业，<a id="a-NF"></a>决定当得地狱果报，<a id="a-NG"></a>或有饿鬼，<a id="a-NH"></a>或有畜生。<a id="a-NI"></a>余果则得人中短命，<a id="a-NJ"></a>贫穷乏财，<a id="a-NK"></a>妇不贞廉；<a id="a-NL"></a>有所言说，<a id="a-NM"></a>人不信受；<a id="a-NN"></a>无有亲厚，<a id="a-NO"></a>常被诽谤，<a id="a-NP"></a>耳初不闻善好之言；<a id="a-NQ"></a>能令外物、<a id="a-NR"></a>四大衰微，<a id="a-NS"></a>无有真实；<a id="a-NT"></a>恶风暴雨，<a id="a-NU"></a>烂臭败坏；<a id="a-NV"></a>土地不平，<a id="a-NW"></a>无有七宝，<a id="a-NX"></a>多有石沙、<a id="a-NY"></a>荆棘恶刺；<a id="a-NZ"></a>时节转变，<a id="a-Na"></a>无有常定；<a id="a-Nb"></a>果瓜少实，<a id="a-Nc"></a>味不具足。<a id="a-Nd"></a>若欲破坏如是等事，<a id="a-Ne"></a>应当至心修行十善。</p>
  <p id="aNf">“是十善法，<a id="a-Ng"></a>三天下具，<a id="a-Nh"></a>或有戒摄，<a id="a-Ni"></a>或非戒摄。<a id="a-Nj"></a>北郁单越，<a id="a-Nk"></a>唯有四事。<a id="a-Nl"></a>地狱有五。<a id="a-Nm"></a>饿鬼、<a id="a-Nn"></a>畜生、<a id="a-No"></a>天中具十，<a id="a-Np"></a>非戒所摄。<a id="a-Nq"></a>欲界六天，<a id="a-Nr"></a>无有方便，<a id="a-Ns"></a>唯有根本、<a id="a-Nt"></a>成已二事。</p>
  <p id="aNu">“夫业道者，<a id="a-Nv"></a>一念中得。<a id="a-Nw"></a>如其杀者，<a id="a-Nx"></a>可杀俱死，<a id="a-Ny"></a>是则不得根本业果。<a id="a-Nz"></a>若作庄严，<a id="a-O0"></a>事竟不成，<a id="a-O1"></a>唯得方便，<a id="a-O2"></a>不得根本。<a id="a-O3"></a>作庄严已，<a id="a-O4"></a>便得杀者，<a id="a-O5"></a>得根本罪。<a id="a-O6"></a>如其杀已，<a id="a-O7"></a>不追成已，<a id="a-O8"></a>无无作罪。<a id="a-O9"></a>若杀者，<a id="a-OA"></a>一念中死，<a id="a-OB"></a>可杀之者，<a id="a-OC"></a>次后念死，<a id="a-OD"></a>杀者，<a id="a-OE"></a>不得根本业罪。<a id="a-OF"></a>若遣使杀，<a id="a-OG"></a>使得作罪；<a id="a-OH"></a>口敕之者，<a id="a-OI"></a>得无作罪。<a id="a-OJ"></a>若恶口敕，<a id="a-OK"></a>亦得作罪，<a id="a-OL"></a>及无作罪。<a id="a-OM"></a>若其杀已，<a id="a-ON"></a>心善无记，<a id="a-OO"></a>亦得作罪，<a id="a-OP"></a>及无作罪。</p>
  <p id="aOQ">“若有说言：<a id="a-OR"></a>‘过去已灭，<a id="a-OS"></a>未来未生，<a id="a-OT"></a>现在无住，<a id="a-OU"></a>云何名杀？<a id="a-OV"></a>一念不杀，<a id="a-OW"></a>微尘不坏，<a id="a-OX"></a>若一不杀，<a id="a-OY"></a>多亦不能，<a id="a-OZ"></a>云何言杀？<a id="a-Oa"></a>’是义不然。<a id="a-Ob"></a>何以故？<a id="a-Oc"></a>虽复现在一念不杀，<a id="a-Od"></a>能遮未来，<a id="a-Oe"></a>使不起故，<a id="a-Of"></a>故得名杀。<a id="a-Og"></a>以是义故，<a id="a-Oh"></a>不可以见一处无杀，<a id="a-Oi"></a>举一切处悉便无杀。<a id="a-Oj"></a>有人刺手则便命终，<a id="a-Ok"></a>或有截足而命全者，<a id="a-Ol"></a>头则不尔，<a id="a-Om"></a>刺截则死。<a id="a-On"></a>若有作已，<a id="a-Oo"></a>得大罪道，<a id="a-Op"></a>是名业道。<a id="a-Oq"></a>三业自得，<a id="a-Or"></a>七业自他。<a id="a-Os"></a>若无作者，<a id="a-Ot"></a>亦无无作。</p>
  <p id="aOu">“或有说言：<a id="a-Ov"></a>‘身业三事，<a id="a-Ow"></a>有作无作，<a id="a-Ox"></a>口不如是。<a id="a-Oy"></a>’是义不然。<a id="a-Oz"></a>何以故？<a id="a-P0"></a>若口有作，<a id="a-P1"></a>无无作者，<a id="a-P2"></a>口敕杀已，<a id="a-P3"></a>不应得罪。<a id="a-P4"></a>是故口业，<a id="a-P5"></a>亦应有作，<a id="a-P6"></a>及以无作。<a id="a-P7"></a>心则不尔。<a id="a-P8"></a>何以故？<a id="a-P9"></a>贤圣之人不得罪故。<a id="a-PA"></a>何因缘故名作无作？<a id="a-PB"></a>是业堕于三恶道故，<a id="a-PC"></a>生于人中，<a id="a-PD"></a>寿命短故，<a id="a-PE"></a>所有六入，<a id="a-PF"></a>常受苦故，<a id="a-PG"></a>余果相似，<a id="a-PH"></a>根本正果，<a id="a-PI"></a>或有相似，<a id="a-PJ"></a>或不相似。<a id="a-PK"></a>受果报时，<a id="a-PL"></a>在活地狱、<a id="a-PM"></a>黑绳地狱，<a id="a-PN"></a>饿鬼、<a id="a-PO"></a>畜生、<a id="a-PP"></a>人中三处受于余果。<a id="a-PQ"></a>若于一人，<a id="a-PR"></a>作杀庄严，<a id="a-PS"></a>作庄严已，<a id="a-PT"></a>有二人死，<a id="a-PU"></a>当知唯于本所为人，<a id="a-PV"></a>得作无作。</p>
  <p id="aPW">“若有说言：<a id="a-PX"></a>‘色是无记，<a id="a-PY"></a>命亦无记。<a id="a-PZ"></a>如是无记，<a id="a-Pa"></a>云何杀已而得杀罪？<a id="a-Pb"></a>’是义不然。<a id="a-Pc"></a>何以故？<a id="a-Pd"></a>如是身命，<a id="a-Pe"></a>是善恶心器；<a id="a-Pf"></a>若坏是器，<a id="a-Pg"></a>遮于未来善恶心故，<a id="a-Ph"></a>是故得罪。<a id="a-Pi"></a>若王敕杀，<a id="a-Pj"></a>侍臣称善，<a id="a-Pk"></a>是王与臣，<a id="a-Pl"></a>罪无差别。<a id="a-Pm"></a>猎亦如是。<a id="a-Pn"></a>若以垂终，<a id="a-Po"></a>其命余残，<a id="a-Pp"></a>有一念在，<a id="a-Pq"></a>若下刀杀，<a id="a-Pr"></a>是得杀罪。<a id="a-Ps"></a>若命已尽，<a id="a-Pt"></a>而下刀者，<a id="a-Pu"></a>不得杀罪。<a id="a-Pv"></a>若先作意，<a id="a-Pw"></a>规欲挝打，<a id="a-Px"></a>然下手时，<a id="a-Py"></a>彼便命终，<a id="a-Pz"></a>不得杀罪。<a id="a-Q0"></a>若作毒药与怀妊者，<a id="a-Q1"></a>若破歌罗罗，<a id="a-Q2"></a>是人则得作无作罪。<a id="a-Q3"></a>若自刑者，<a id="a-Q4"></a>不得杀罪。<a id="a-Q5"></a>何以故？<a id="a-Q6"></a>不起他想故，<a id="a-Q7"></a>无嗔恚心故，<a id="a-Q8"></a>非他自因缘故。</p>
  <p id="aQ9">“或有说言：<a id="a-QA"></a>‘若心在善、<a id="a-QB"></a>不善、<a id="a-QC"></a>无记，<a id="a-QD"></a>悉得杀罪。<a id="a-QE"></a>犹如火、<a id="a-QF"></a>毒，<a id="a-QG"></a>虽复善心、<a id="a-QH"></a>不善、<a id="a-QI"></a>无记，<a id="a-QJ"></a>触食之者，<a id="a-QK"></a>悉皆死者。<a id="a-QL"></a>’是义不然。<a id="a-QM"></a>何以故？<a id="a-QN"></a>世间有人，<a id="a-QO"></a>捉火不烧，<a id="a-QP"></a>食毒不死，<a id="a-QQ"></a>非恶心杀，<a id="a-QR"></a>亦复如是，<a id="a-QS"></a>不得杀罪，<a id="a-QT"></a>如诸医等。</p>
  <p id="aQU">“或有说言：<a id="a-QV"></a>‘婆薮仙人说咒、<a id="a-QW"></a>杀人、<a id="a-QX"></a>杀羊祀天，<a id="a-QY"></a>不得杀罪。<a id="a-QZ"></a>’是义不然。<a id="a-Qa"></a>何以故？<a id="a-Qb"></a>断他命故，<a id="a-Qc"></a>痴因缘故。<a id="a-Qd"></a>若见人死，<a id="a-Qe"></a>心生欢喜，<a id="a-Qf"></a>当知是人得成已罪。<a id="a-Qg"></a>见他杀已，<a id="a-Qh"></a>心生欢喜，<a id="a-Qi"></a>出财赏之，<a id="a-Qj"></a>亦复如是。<a id="a-Qk"></a>若使他杀，<a id="a-Ql"></a>受使之人到已，<a id="a-Qm"></a>更以种种苦毒而杀戮之；<a id="a-Qn"></a>口敕之者，<a id="a-Qo"></a>唯得作罪，<a id="a-Qp"></a>受使之人，<a id="a-Qq"></a>兼得二罪，<a id="a-Qr"></a>作以无作。</p>
  <p id="aQs">“若发恶心夺取他物，<a id="a-Qt"></a>是人亦得作无作罪。<a id="a-Qu"></a>若数时取，<a id="a-Qv"></a>若寄时取，<a id="a-Qw"></a>因市易取，<a id="a-Qx"></a>亦得偷罪。<a id="a-Qy"></a>若自不取，<a id="a-Qz"></a>不贪，<a id="a-R0"></a>不用，<a id="a-R1"></a>教他令取，<a id="a-R2"></a>是人亦得作无作罪。<a id="a-R3"></a>若欲偷金，<a id="a-R4"></a>取时得银，<a id="a-R5"></a>出外识已，<a id="a-R6"></a>还置本处，<a id="a-R7"></a>是人不得盗罪。<a id="a-R8"></a>若欲偷金，<a id="a-R9"></a>得已、<a id="a-RA"></a>即念无常之想，<a id="a-RB"></a>心生悔恨，<a id="a-RC"></a>欲还本主，<a id="a-RD"></a>而复畏之，<a id="a-RE"></a>设余方便，<a id="a-RF"></a>还所偷物，<a id="a-RG"></a>虽离本处，<a id="a-RH"></a>不得偷罪。<a id="a-RI"></a>奴仆财产，<a id="a-RJ"></a>先悉生意，<a id="a-RK"></a>与主同共，<a id="a-RL"></a>后生贪想，<a id="a-RM"></a>辄取主物，<a id="a-RN"></a>取已，<a id="a-RO"></a>生疑，<a id="a-RP"></a>而便藏避，<a id="a-RQ"></a>复思是物，<a id="a-RR"></a>同共无异，<a id="a-RS"></a>虽离本处，<a id="a-RT"></a>不得偷罪。<a id="a-RU"></a>若人行路，<a id="a-RV"></a>为贼所劫，<a id="a-RW"></a>既至村落，<a id="a-RX"></a>村主问言：<a id="a-RY"></a>‘汝失何物？<a id="a-RZ"></a>我当偿之。<a id="a-Ra"></a>’若说过所失，<a id="a-Rb"></a>取他物者，<a id="a-Rc"></a>是得偷罪。<a id="a-Rd"></a>若有发心，<a id="a-Re"></a>施他二衣，<a id="a-Rf"></a>受者取一，<a id="a-Rg"></a>云不须二，<a id="a-Rh"></a>辄还留者，<a id="a-Ri"></a>是得偷罪。<a id="a-Rj"></a>若人发心，<a id="a-Rk"></a>欲以房舍、<a id="a-Rl"></a>卧具、<a id="a-Rm"></a>医药、<a id="a-Rn"></a>资生所须，<a id="a-Ro"></a>施一比丘，<a id="a-Rp"></a>未与之间，<a id="a-Rq"></a>更闻他方有大德来，<a id="a-Rr"></a>辄回施之，<a id="a-Rs"></a>是得偷罪。<a id="a-Rt"></a>若取命过比丘财物，<a id="a-Ru"></a>谁边得罪？<a id="a-Rv"></a>若羯磨已，<a id="a-Rw"></a>从羯磨僧得；<a id="a-Rx"></a>若未羯磨，<a id="a-Ry"></a>从十方僧得；<a id="a-Rz"></a>若临终时，<a id="a-S0"></a>随所与处，<a id="a-S1"></a>因之得罪。<a id="a-S2"></a>若偷佛物，<a id="a-S3"></a>从守塔人主边得罪。<a id="a-S4"></a>若暴水漂财物、<a id="a-S5"></a>谷米、<a id="a-S6"></a>果瓜、<a id="a-S7"></a>衣服、<a id="a-S8"></a>资生之物，<a id="a-S9"></a>取不得罪。</p>
  <p id="aSA">“若於非时、<a id="a-SB"></a>非处、<a id="a-SC"></a>非女、<a id="a-SD"></a>处女、<a id="a-SE"></a>他妇、<a id="a-SF"></a>若属自身，<a id="a-SG"></a>是名邪淫。<a id="a-SH"></a>唯三天下有邪淫罪，<a id="a-SI"></a>郁单越无。<a id="a-SJ"></a>若畜牲，<a id="a-SK"></a>若破坏，<a id="a-SL"></a>若属僧，<a id="a-SM"></a>若系狱，<a id="a-SN"></a>若亡逃，<a id="a-SO"></a>若师妇，<a id="a-SP"></a>若出家人，<a id="a-SQ"></a>近如是人，<a id="a-SR"></a>名为邪淫。<a id="a-SS"></a>出家之人无所系属，<a id="a-ST"></a>从谁得罪？<a id="a-SU"></a>从其亲属，<a id="a-SV"></a>王所得罪。<a id="a-SW"></a>恶时、<a id="a-SX"></a>乱时、<a id="a-SY"></a>虐王出时，<a id="a-SZ"></a>怖畏之时，<a id="a-Sa"></a>若令妇妾出家、<a id="a-Sb"></a>剃发，<a id="a-Sc"></a>还近之者，<a id="a-Sd"></a>是得淫罪。<a id="a-Se"></a>若到三道，<a id="a-Sf"></a>是得淫罪。<a id="a-Sg"></a>若自若他，<a id="a-Sh"></a>在於道边、<a id="a-Si"></a>塔边、<a id="a-Sj"></a>祠边、<a id="a-Sk"></a>大会之处，<a id="a-Sl"></a>作非梵行，<a id="a-Sm"></a>得邪淫罪。<a id="a-Sn"></a>若为父母、<a id="a-So"></a>兄弟、<a id="a-Sp"></a>国王之所守护，<a id="a-Sq"></a>或先与他期，<a id="a-Sr"></a>或先许他，<a id="a-Ss"></a>或先受财，<a id="a-St"></a>或先受请，<a id="a-Su"></a>木泥画像，<a id="a-Sv"></a>及以死尸，<a id="a-Sw"></a>如是人边，<a id="a-Sx"></a>作非梵行，<a id="a-Sy"></a>得邪淫罪。<a id="a-Sz"></a>若属自身而作他想，<a id="a-T0"></a>属他之人而作自想，<a id="a-T1"></a>亦名邪淫。<a id="a-T2"></a>如是邪淫亦有轻重，<a id="a-T3"></a>从重烦恼，<a id="a-T4"></a>则得重罪；<a id="a-T5"></a>从轻烦恼，<a id="a-T6"></a>则得轻罪。</p>
  <p id="aT7">“若有疑心、<a id="a-T8"></a>若无疑心，<a id="a-T9"></a>若见、<a id="a-TA"></a>若闻、<a id="a-TB"></a>若觉、<a id="a-TC"></a>若知，<a id="a-TD"></a>若问、<a id="a-TE"></a>不问，<a id="a-TF"></a>异本说者，<a id="a-TG"></a>是名妄语。<a id="a-TH"></a>若言不本见、<a id="a-TI"></a>闻、<a id="a-TJ"></a>觉、<a id="a-TK"></a>知，<a id="a-TL"></a>亦是妄语，<a id="a-TM"></a>不名具足。<a id="a-TN"></a>若破相说，<a id="a-TO"></a>无覆藏相，<a id="a-TP"></a>是非妄语。<a id="a-TQ"></a>若异音说，<a id="a-TR"></a>前人不解，<a id="a-TS"></a>亦是妄语，<a id="a-TT"></a>不名具足。<a id="a-TU"></a>若颠倒语，<a id="a-TV"></a>若发大声，<a id="a-TW"></a>不了了语，<a id="a-TX"></a>若有所说，<a id="a-TY"></a>前人不解，<a id="a-TZ"></a>亦是妄语，<a id="a-Ta"></a>不名具足。</p>
  <p id="aTb">“两舌、<a id="a-Tc"></a>恶口，<a id="a-Td"></a>若坏前人、<a id="a-Te"></a>不坏前人，<a id="a-Tf"></a>作已得罪。<a id="a-Tg"></a>无义语，<a id="a-Th"></a>亦复如是。<a id="a-Ti"></a>如是七事，<a id="a-Tj"></a>亦道、<a id="a-Tk"></a>亦业，<a id="a-Tl"></a> 其余三事，<a id="a-Tm"></a>是业、<a id="a-Tn"></a>非道。<a id="a-To"></a> 何以故? <a id="a-Tp"></a>自不行故，<a id="a-Tq"></a>妨于自他，<a id="a-Tr"></a>得大罪故。</p>
  <p id="aTs">“或有说言：<a id="a-Tt"></a>‘一切微尘，<a id="a-Tu"></a>次第而住，<a id="a-Tv"></a>亦念念灭，<a id="a-Tw"></a>灭已无住；<a id="a-Tx"></a>若无住者，<a id="a-Ty"></a>尚无有作，<a id="a-Tz"></a>况有无作？<a id="a-U0"></a>’是义不然。<a id="a-U1"></a>何以故？<a id="a-U2"></a>世间之法，<a id="a-U3"></a>有因有果，<a id="a-U4"></a>无因无果。<a id="a-U5"></a>如面水镜，<a id="a-U6"></a>则有像现，<a id="a-U7"></a>离面无像。<a id="a-U8"></a>作亦如是，<a id="a-U9"></a>从身有作，<a id="a-UA"></a>从是作法则出无作；<a id="a-UB"></a>如面水镜，<a id="a-UC"></a>则有像现。<a id="a-UD"></a>譬如有人，<a id="a-UE"></a>发恶心故，<a id="a-UF"></a>则恶色现；<a id="a-UG"></a>发善心故，<a id="a-UH"></a>则善色现；<a id="a-UI"></a>作以无作，<a id="a-UJ"></a>亦复如是。<a id="a-UK"></a>若因善业，<a id="a-UL"></a>得善妙色；<a id="a-UM"></a>若因恶业，<a id="a-UN"></a>得粗恶色；<a id="a-UO"></a>作以无作，<a id="a-UP"></a>亦复如是。<a id="a-UQ"></a>若以念念常灭，<a id="a-UR"></a>无有作、<a id="a-US"></a>无作者，<a id="a-UT"></a>如先所说灯、<a id="a-UU"></a>河等喻，<a id="a-UV"></a>虽念念灭，<a id="a-UW"></a>以二谛故，<a id="a-UX"></a>说作、<a id="a-UY"></a>无作。</p>
  <p id="aUZ">“微尘虽复次第不住，<a id="a-Ua"></a>亦复不破世谛法也。<a id="a-Ub"></a>正以微尘，<a id="a-Uc"></a>次第得名。<a id="a-Ud"></a>父母、<a id="a-Ue"></a>罗汉，<a id="a-Uf"></a>其有杀者，<a id="a-Ug"></a>得无量罪。<a id="a-Uh"></a>父母、<a id="a-Ui"></a>罗汉，<a id="a-Uj"></a>及以他人，<a id="a-Uk"></a>阴、<a id="a-Ul"></a>界、<a id="a-Um"></a>入等，<a id="a-Un"></a>等无差别，<a id="a-Uo"></a>所以得重，<a id="a-Up"></a>以是福田、<a id="a-Uq"></a>报恩田故。</p>
  <p id="aUr">“如说二字，<a id="a-Us"></a>不得一时。<a id="a-Ut"></a>然此二字，<a id="a-Uu"></a>终不和合，<a id="a-Uv"></a>义不可说。<a id="a-Uw"></a>虽念念灭，<a id="a-Ux"></a>亦名妄语，<a id="a-Uy"></a>不破世谛。<a id="a-Uz"></a>犹如射箭，<a id="a-V0"></a>虽念念灭，<a id="a-V1"></a>因于身业微尘力故，<a id="a-V2"></a>到不到处；<a id="a-V3"></a>作以无作，<a id="a-V4"></a>亦复如是。<a id="a-V5"></a>如舞独乐，<a id="a-V6"></a>虽念念灭，<a id="a-V7"></a>因于身业微尘力故，<a id="a-V8"></a>而能动转；<a id="a-V9"></a>作以无作，<a id="a-VA"></a>亦复如是。<a id="a-VB"></a>如旋火轮，<a id="a-VC"></a>虽念念灭，<a id="a-VD"></a>因于身业微尘力故，<a id="a-VE"></a>火得圆匝。<a id="a-VF"></a>初发心异，<a id="a-VG"></a>方便心异，<a id="a-VH"></a>作时心异，<a id="a-VI"></a>说时心异，<a id="a-VJ"></a>众缘和合，<a id="a-VK"></a>故得名为作。<a id="a-VL"></a>以作因缘，<a id="a-VM"></a>生于无作。<a id="a-VN"></a>如威仪异，<a id="a-VO"></a>其心亦异，<a id="a-VP"></a>不可得坏，<a id="a-VQ"></a>故名无作。<a id="a-VR"></a>从此作法，<a id="a-VS"></a>得无作已，<a id="a-VT"></a>心虽在善、<a id="a-VU"></a>不善、<a id="a-VV"></a>无记，<a id="a-VW"></a>所作诸业无有漏失，<a id="a-VX"></a>故名无作。<a id="a-VY"></a>若身作善，<a id="a-VZ"></a>口作不善，<a id="a-Va"></a>当知是人获得杂果。<a id="a-Vb"></a>若身善业，<a id="a-Vc"></a>有作、<a id="a-Vd"></a>无作；<a id="a-Ve"></a>口不善业，<a id="a-Vf"></a>唯有有作，<a id="a-Vg"></a>无有无作；<a id="a-Vh"></a>当知是人，<a id="a-Vi"></a>唯得善果，<a id="a-Vj"></a>不得恶果。<a id="a-Vk"></a>是故经中说，<a id="a-Vl"></a>七种业有作、<a id="a-Vm"></a>无作。<a id="a-Vn"></a>如人重病，<a id="a-Vo"></a>要须众药，<a id="a-Vp"></a>和合治之，<a id="a-Vq"></a>若少一种则不能治。<a id="a-Vr"></a>何以故？<a id="a-Vs"></a>其病重故。<a id="a-Vt"></a>一切众生亦复如是，<a id="a-Vu"></a>具诸恶故，<a id="a-Vv"></a>要须众戒，<a id="a-Vw"></a>然后治之，<a id="a-Vx"></a>若少一戒，<a id="a-Vy"></a>则不能治。<a id="a-Vz"></a>”</p>
 </body>
</html>