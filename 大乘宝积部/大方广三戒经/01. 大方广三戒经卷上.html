<!doctype html>
<html id="z3IBTIJDd" data-ver="968">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘宝积部">
  <meta period="北凉">
 </head>
 <body>
  <h1 id="a1">大方广三戒经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛住王舍城祇阇崛山。<a id="a-5"></a>而是山王，<a id="a-6"></a>高峻广博持众杂谷，<a id="a-7"></a>犹如大地生杂种华。<a id="a-8"></a>紧那罗、<a id="a-9"></a>乾闼婆众，<a id="a-A"></a>常所游止。<a id="a-B"></a>有种种诸众，<a id="a-C"></a>天、<a id="a-D"></a>龙、<a id="a-E"></a>夜叉、<a id="a-F"></a>罗刹、<a id="a-G"></a>毗舍遮止住其中。<a id="a-H"></a>多种杂类，<a id="a-I"></a>所谓师子、<a id="a-J"></a>虎、<a id="a-K"></a>犳、<a id="a-L"></a>象、<a id="a-M"></a>马、<a id="a-N"></a>骐驎、<a id="a-O"></a>熊、<a id="a-P"></a>罴、<a id="a-Q"></a>獐鹿、<a id="a-R"></a>青牛、<a id="a-S"></a>水牛、<a id="a-T"></a>羖羝、<a id="a-U"></a>猕猴，<a id="a-V"></a>是等众兽止住其中。<a id="a-W"></a>有无量众鸟，<a id="a-X"></a>所谓孔雀、<a id="a-Y"></a>鹦鹉、<a id="a-Z"></a>鹦鹆、<a id="a-a"></a>命命、<a id="a-b"></a>鸲鳲、<a id="a-c"></a>凫雁、<a id="a-d"></a>鸳鸯、<a id="a-e"></a>鹅、<a id="a-f"></a>鸭、<a id="a-g"></a>黑雁、<a id="a-h"></a>山鸡、<a id="a-i"></a>鹖鸡、<a id="a-j"></a>乌雉、<a id="a-k"></a>鸠鸽、<a id="a-l"></a>雕、<a id="a-m"></a>鹫、<a id="a-n"></a>雀、<a id="a-o"></a>遮沙，<a id="a-p"></a>如是众鸟依止而住。<a id="a-q"></a>是诸众生以佛力故，<a id="a-r"></a>不为贪欲嗔痴所恼，<a id="a-s"></a>不相茹食，<a id="a-t"></a>共相亲爱如母如子。<a id="a-u"></a>是时山王中，<a id="a-v"></a>稠林郁茂，<a id="a-w"></a>枝条无折，<a id="a-x"></a>多众杂树，<a id="a-y"></a>天木树、<a id="a-z"></a>毕利叉树、<a id="a-10"></a>马耳树、<a id="a-11"></a>毕钵罗树、<a id="a-12"></a>紧柷加树、<a id="a-13"></a>呵梨勒树、<a id="a-14"></a>呵摩勒树、<a id="a-15"></a>毗醯勒树、<a id="a-16"></a>多罗树、<a id="a-17"></a>迦尼迦树、<a id="a-18"></a>庵婆罗树、<a id="a-19"></a>阎浮树、<a id="a-1A"></a>木瓜蒲萄桃杏梨奈婆隆伽树、<a id="a-1B"></a>胡桃安石留镇头迦树、<a id="a-1C"></a>尼驹罗树、<a id="a-1D"></a>松柏豫樟波奢树，<a id="a-1E"></a>勋陆、<a id="a-1F"></a>栴檀、<a id="a-1G"></a>沉水、<a id="a-1H"></a>苏合，<a id="a-1I"></a>是等诸树无不备有。</p>
  <p id="a1J">是山王中，<a id="a-1K"></a>水陆众华悉皆具足，<a id="a-1L"></a>谓阿提目多华、<a id="a-1M"></a>瞻婆华、<a id="a-1N"></a>波吒罗华、<a id="a-1O"></a>婆师华、<a id="a-1P"></a>须曼华、<a id="a-1Q"></a>修乾陀华、<a id="a-1R"></a>由提迦华、<a id="a-1S"></a>迦腻迦华、<a id="a-1T"></a>牛蕀百叶曼殊沙华，<a id="a-1U"></a>是等众华遍布其地光饰山王。<a id="a-1V"></a>又有水华，<a id="a-1W"></a>青黄赤白杂色莲华，<a id="a-1X"></a>皆悉具足。<a id="a-1Y"></a>是山王中，<a id="a-1Z"></a>常于夜半兴起大云，<a id="a-1a"></a>天龙微云降于八味细微香雨，<a id="a-1b"></a>一[慤-心+牛]牛顷，<a id="a-1c"></a>此雨普润祇阇崛山；<a id="a-1d"></a>后夜清明无诸云翳，<a id="a-1e"></a>微风清凉悦适身心。<a id="a-1f"></a>是山王中所住众生，<a id="a-1g"></a>及诸草木充润光泽，<a id="a-1h"></a>犹如华鬘以水洒之，<a id="a-1i"></a>光色鲜净遂倍增胜。<a id="a-1j"></a>祇阇崛山生柔软草，<a id="a-1k"></a>色香味具青缥右旋，<a id="a-1l"></a>众杂妙色如孔雀项，<a id="a-1m"></a>其香犹如婆师罗华，<a id="a-1n"></a>其触犹如迦陵迦衣。<a id="a-1o"></a>其地柔软，<a id="a-1p"></a>下足之时足陷四指，<a id="a-1q"></a>举足还复。<a id="a-1r"></a>是山王中多诸池流，<a id="a-1s"></a>清冷水满，<a id="a-1t"></a>生诸莲华青黄赤白红紫等色，<a id="a-1u"></a>大如车轮。<a id="a-1v"></a>若取华时，<a id="a-1w"></a>香气普熏满一由旬。</p>
  <p id="a1x">是山王顶，<a id="a-1y"></a>出生大妙莲华之座，<a id="a-1z"></a>无降伏宝，<a id="a-20"></a>青琉璃为茎，<a id="a-21"></a>阎浮檀金为叶，<a id="a-22"></a>坚黑栴檀为台，<a id="a-23"></a>碼碯宝王以为其须，<a id="a-24"></a>纵广如海，<a id="a-25"></a>百亿阿修罗王常所执持，<a id="a-26"></a>百亿杂色宝王网以覆其上，<a id="a-27"></a>百亿龙王雨妙香雨，<a id="a-28"></a>百亿金翅鸟王口衔缯彩，<a id="a-29"></a>百亿紧那罗王欢喜瞻察，<a id="a-2A"></a>百亿摩睺罗王而观视之，<a id="a-2B"></a>百亿乾闼婆王歌咏赞叹，<a id="a-2C"></a>百亿天王雨末香衣服，<a id="a-2D"></a>雨香华鬘幢幡盖雨，<a id="a-2E"></a>百亿梵王在上空中合掌而侍，<a id="a-2F"></a>百亿净居天众合掌礼敬，<a id="a-2G"></a>百亿转轮人王七宝侍从来至其所，<a id="a-2H"></a>百亿海王从大海出而敬礼之，<a id="a-2I"></a>百亿大珠宝王以为照明，<a id="a-2J"></a>百亿净摩尼宝王以间错之，<a id="a-2K"></a>百亿遍悦宝王为华子实，<a id="a-2L"></a>百亿光明德宝王以为照明，<a id="a-2M"></a>百亿杂色摩尼宝王以为照明，<a id="a-2N"></a>阎浮幢宝王为善安持，<a id="a-2O"></a>百亿金刚师子宝王不坏庄严，<a id="a-2P"></a>百亿日藏宝王以杂庄严，<a id="a-2Q"></a>百亿杂色不可思议宝王出杂种色，<a id="a-2R"></a>百亿如意宝王出无尽庄严。<a id="a-2S"></a>是大莲华从于如来出世善根之所出生，<a id="a-2T"></a>菩萨志意之所护持遍现诸方，<a id="a-2U"></a>从如幻法出善法业生，<a id="a-2V"></a>从无诤法眼之所庄严如梦法生，<a id="a-2W"></a>从无行起，<a id="a-2X"></a>从无碍道来，<a id="a-2Y"></a>充遍满于十方法界，<a id="a-2Z"></a>是佛境界功德所致，<a id="a-2a"></a>若于无量阿僧祇劫，<a id="a-2b"></a>叹其功德不可穷尽。</p>
  <p id="a2c">尔时，<a id="a-2d"></a>世尊于是华上结跏趺坐，<a id="a-2e"></a>与大比丘众八千人俱，<a id="a-2f"></a>其名曰：<a id="a-2g"></a>阿若憍陈如、<a id="a-2h"></a>大德曷尸波阇、<a id="a-2i"></a>大德婆宾、<a id="a-2j"></a>大德摩诃男、<a id="a-2k"></a>大德优陀耶、<a id="a-2l"></a>大德耶奢、<a id="a-2m"></a>大德富那、<a id="a-2n"></a>大德无垢、<a id="a-2o"></a>大德憍梵钵提、<a id="a-2p"></a>大德善臂、<a id="a-2q"></a>大德优楼频螺迦葉、<a id="a-2r"></a>伽耶迦葉、<a id="a-2s"></a>那提迦葉、<a id="a-2t"></a>摩诃迦葉、<a id="a-2u"></a>大德迦栴延、<a id="a-2v"></a>大德舍利弗、<a id="a-2w"></a>大德大目乾连、<a id="a-2x"></a>大德阿那律、<a id="a-2y"></a>须菩提、<a id="a-2z"></a>离波多、<a id="a-30"></a>富娄那、<a id="a-31"></a>弥多罗尼子、<a id="a-32"></a>优波离、<a id="a-33"></a>罗睺罗、<a id="a-34"></a>难陀、<a id="a-35"></a>大德阿难等，<a id="a-36"></a>如是上首八千人俱。<a id="a-37"></a>悉皆谛了如实之性观察实际，<a id="a-38"></a>度于法性，<a id="a-39"></a>度诸有海，<a id="a-3A"></a>行于如来虚空之行，<a id="a-3B"></a>结缚永断无巢窟碍，<a id="a-3C"></a>行空寂静永断疑网，<a id="a-3D"></a>信佛智海度到彼岸，<a id="a-3E"></a>益利世间作不请友，<a id="a-3F"></a>欲护一切所有众生，<a id="a-3G"></a>慈心不舍一切众生，<a id="a-3H"></a>善能演出一切佛行，<a id="a-3I"></a>守护佛法誓护佛法，<a id="a-3J"></a>善趣佛种向一切智。</p>
  <p id="a3K">复有菩萨摩诃萨八千人俱，<a id="a-3L"></a>普贤菩萨、<a id="a-3M"></a>文殊师利等而为上首。<a id="a-3N"></a>无上智菩萨、<a id="a-3O"></a>无上宝智菩萨、<a id="a-3P"></a>无碍智菩萨、<a id="a-3Q"></a>华上智菩萨、<a id="a-3R"></a>日上智菩萨、<a id="a-3S"></a>月上智菩萨、<a id="a-3T"></a>无垢上智菩萨、<a id="a-3U"></a>金刚智菩萨、<a id="a-3V"></a>远尘智菩萨、<a id="a-3W"></a>遍说智菩萨、<a id="a-3X"></a>光幢菩萨、<a id="a-3Y"></a>山幢菩萨、<a id="a-3Z"></a>宝幢菩萨、<a id="a-3a"></a>无碍幢菩萨、<a id="a-3b"></a>华幢菩萨、<a id="a-3c"></a>净幢菩萨、<a id="a-3d"></a>日幢菩萨、<a id="a-3e"></a>欲乐幢菩萨、<a id="a-3f"></a>离垢幢菩萨、<a id="a-3g"></a>遍悦幢菩萨、<a id="a-3h"></a>地威德菩萨、<a id="a-3i"></a>宝威德菩萨、<a id="a-3j"></a>大威德菩萨、<a id="a-3k"></a>金刚智威德菩萨、<a id="a-3l"></a>无垢威德菩萨、<a id="a-3m"></a>日威德菩萨、<a id="a-3n"></a>月威德菩萨、<a id="a-3o"></a>山威德菩萨、<a id="a-3p"></a>智照威德菩萨、<a id="a-3q"></a>遍威德菩萨、<a id="a-3r"></a>地藏菩萨、<a id="a-3s"></a>虚空藏菩萨、<a id="a-3t"></a>莲华藏菩萨、<a id="a-3u"></a>宝藏菩萨、<a id="a-3v"></a>日藏菩萨、<a id="a-3w"></a>净德藏菩萨、<a id="a-3x"></a>法海藏菩萨、<a id="a-3y"></a>遍悦藏菩萨、<a id="a-3z"></a>船藏菩萨、<a id="a-40"></a>莲华德藏菩萨、<a id="a-41"></a>日眼菩萨、<a id="a-42"></a>净眼菩萨、<a id="a-43"></a>无垢眼菩萨、<a id="a-44"></a>无碍眼菩萨、<a id="a-45"></a>遍见眼菩萨、<a id="a-46"></a>善利智眼菩萨、<a id="a-47"></a>金刚眼菩萨、<a id="a-48"></a>宝眼菩萨、<a id="a-49"></a>虚空眼菩萨、<a id="a-4A"></a>普眼菩萨、<a id="a-4B"></a>天冠菩萨、<a id="a-4C"></a>照法界志冠菩萨、<a id="a-4D"></a>道场珠冠菩萨、<a id="a-4E"></a>悦诸方冠菩萨、<a id="a-4F"></a>一切佛现在藏冠菩萨、<a id="a-4G"></a>超一切世间冠菩萨、<a id="a-4H"></a>遍悦一切冠菩萨、<a id="a-4I"></a>无毁冠菩萨、<a id="a-4J"></a>覆一切如来师子座冠菩萨、<a id="a-4K"></a>照一切法界虚空冠菩萨、<a id="a-4L"></a>龙主髻菩萨、<a id="a-4M"></a>梵主髻菩萨、<a id="a-4N"></a>离一切佛法慢髻菩萨、<a id="a-4O"></a>道场髻菩萨、<a id="a-4P"></a>出一切愿海音珠髻菩萨、<a id="a-4Q"></a>放一切如来光场珠髻菩萨、<a id="a-4R"></a>一切虚空无坏语宝髻菩萨、<a id="a-4S"></a>诸佛神通遍照幢宝珠网覆髻菩萨、<a id="a-4T"></a>出一切如来法论声髻菩萨、<a id="a-4U"></a>出一切三世名声髻菩萨、<a id="a-4V"></a>大光菩萨、<a id="a-4W"></a>净光菩萨、<a id="a-4X"></a>宝光菩萨、<a id="a-4Y"></a>离垢光菩萨、<a id="a-4Z"></a>月光菩萨、<a id="a-4a"></a>法光菩萨、<a id="a-4b"></a>寂光菩萨、<a id="a-4c"></a>日光菩萨、<a id="a-4d"></a>神通光菩萨、<a id="a-4e"></a>天光菩萨、<a id="a-4f"></a>德相菩萨、<a id="a-4g"></a>智相菩萨、<a id="a-4h"></a>法相菩萨、<a id="a-4i"></a>无坏相菩萨、<a id="a-4j"></a>光相菩萨、<a id="a-4k"></a>华相菩萨、<a id="a-4l"></a>珠相菩萨、<a id="a-4m"></a>佛相菩萨、<a id="a-4n"></a>梵相菩萨、<a id="a-4o"></a>遍超相菩萨、<a id="a-4p"></a>梵音菩萨、<a id="a-4q"></a>海音菩萨、<a id="a-4r"></a>地音菩萨、<a id="a-4s"></a>世音菩萨、<a id="a-4t"></a>石山音菩萨、<a id="a-4u"></a>遍法界音菩萨、<a id="a-4v"></a>出一切法海雷音菩萨、<a id="a-4w"></a>摧一切魔场音菩萨、<a id="a-4x"></a>出大悲道雷音菩萨、<a id="a-4y"></a>灭一切世苦恼音菩萨、<a id="a-4z"></a>法勇菩萨、<a id="a-50"></a>增勇菩萨、<a id="a-51"></a>智勇菩萨、<a id="a-52"></a>德山勇菩萨、<a id="a-53"></a>德增勇菩萨、<a id="a-54"></a>名称勇菩萨、<a id="a-55"></a>普照勇菩萨、<a id="a-56"></a>大慈勇菩萨、<a id="a-57"></a>智照勇菩萨、<a id="a-58"></a>如来种性勇菩萨、<a id="a-59"></a>光德菩萨、<a id="a-5A"></a>胜德菩萨、<a id="a-5B"></a>法勇德菩萨、<a id="a-5C"></a>遍光德菩萨、<a id="a-5D"></a>法德菩萨、<a id="a-5E"></a>月德菩萨、<a id="a-5F"></a>虚空德菩萨、<a id="a-5G"></a>宝德菩萨、<a id="a-5H"></a>相德菩萨、<a id="a-5I"></a>智德菩萨、<a id="a-5J"></a>婆罗王德菩萨、<a id="a-5K"></a>法主王菩萨、<a id="a-5L"></a>世主王菩萨、<a id="a-5M"></a>梵主王菩萨、<a id="a-5N"></a>石山主王菩萨、<a id="a-5O"></a>众主王菩萨、<a id="a-5P"></a>天主王菩萨、<a id="a-5Q"></a>寂主王菩萨、<a id="a-5R"></a>不动主王菩萨、<a id="a-5S"></a>化主王菩萨、<a id="a-5T"></a>菩提胜主王菩萨、<a id="a-5U"></a>寂声菩萨、<a id="a-5V"></a>无碍声菩萨、<a id="a-5W"></a>地声菩萨、<a id="a-5X"></a>大海声菩萨、<a id="a-5Y"></a>雷声菩萨、<a id="a-5Z"></a>照法声菩萨、<a id="a-5a"></a>虚空声菩萨、<a id="a-5b"></a>一切声菩萨、<a id="a-5c"></a>善眼雷声菩萨、<a id="a-5d"></a>发本愿声菩萨、<a id="a-5e"></a>灭一切魔场觉菩萨、<a id="a-5f"></a>智山觉菩萨、<a id="a-5g"></a>虚空觉菩萨、<a id="a-5h"></a>无碍觉菩萨、<a id="a-5i"></a>寤音觉菩萨、<a id="a-5j"></a>照三世觉菩萨、<a id="a-5k"></a>宝觉菩萨、<a id="a-5l"></a>无畏觉菩萨、<a id="a-5m"></a>遍照觉菩萨、<a id="a-5n"></a>法界眼照觉菩萨，<a id="a-5o"></a>如是等菩萨摩诃萨八千人俱。<a id="a-5p"></a>悉皆具足普贤愿行所行无碍，<a id="a-5q"></a>遍诸佛刹现无量身，<a id="a-5r"></a>悉能往至一切佛所，<a id="a-5s"></a>眼界清净所见无量，<a id="a-5t"></a>悉能现佛一切神通所缘无量，<a id="a-5u"></a>一切如来有成佛处，<a id="a-5v"></a>悉往其所无有疲惓，<a id="a-5w"></a>智光普照一切法海，<a id="a-5x"></a>无量亿劫叹德叵尽，<a id="a-5y"></a>乐说清净量同虚空，<a id="a-5z"></a>智行清净无所依倚，<a id="a-60"></a>随众所乐而为现形无有障碍，<a id="a-61"></a>解无众生无我等界，<a id="a-62"></a>慧如虚空如智光网，<a id="a-63"></a>普照一切所有法界。<a id="a-64"></a>其心毕竟寂静无乱，<a id="a-65"></a>一切陀罗尼智种境界，<a id="a-66"></a>三昧无畏所往无碍，<a id="a-67"></a>住于法界百亿眼目，<a id="a-68"></a>行一切法得无所畏，<a id="a-69"></a>观无量智海禅波罗蜜到于彼岸，<a id="a-6A"></a>得般若波罗蜜、<a id="a-6B"></a>神通波罗蜜，<a id="a-6C"></a>过诸世间三昧波罗蜜善得自在。</p>
  <p id="a6D">复有五百比丘尼，<a id="a-6E"></a>其名曰：<a id="a-6F"></a>摩诃波阇波提比丘尼、<a id="a-6G"></a>安隐比丘尼、<a id="a-6H"></a>莲华比丘尼、<a id="a-6I"></a>极苦瞿昙弥比丘尼、<a id="a-6J"></a>罗睺罗母耶输陀罗比丘尼，<a id="a-6K"></a>是等上首五百比丘尼俱。<a id="a-6L"></a>复有五百优婆塞，<a id="a-6M"></a>其名曰：<a id="a-6N"></a>善威德优婆塞、<a id="a-6O"></a>天威德优婆塞、<a id="a-6P"></a>慧光优婆塞、<a id="a-6Q"></a>名称威德优婆塞、<a id="a-6R"></a>过名称威德优婆塞、<a id="a-6S"></a>善志优婆塞、<a id="a-6T"></a>月德优婆塞、<a id="a-6U"></a>月欢喜优婆塞、<a id="a-6V"></a>大欢喜优婆塞、<a id="a-6W"></a>罗睺跋陀优婆塞、<a id="a-6X"></a>大贤优婆塞，<a id="a-6Y"></a>如是上首五百优婆塞。<a id="a-6Z"></a>复有五百优婆斯，<a id="a-6a"></a>大光优婆斯、<a id="a-6b"></a>善光优婆斯、<a id="a-6c"></a>善身优婆斯、<a id="a-6d"></a>可乐身优婆斯、<a id="a-6e"></a>贤优婆斯、<a id="a-6f"></a>贤德优婆斯、<a id="a-6g"></a>月光优婆斯、<a id="a-6h"></a>相光优婆斯、<a id="a-6i"></a>德光优婆斯、<a id="a-6j"></a>善眼优婆斯，<a id="a-6k"></a>是等上首五百优婆斯。<a id="a-6l"></a>及余天、<a id="a-6m"></a>龙、<a id="a-6n"></a>夜叉、<a id="a-6o"></a>乾闼婆、<a id="a-6p"></a>阿修罗、<a id="a-6q"></a>迦楼罗、<a id="a-6r"></a>紧那罗、<a id="a-6s"></a>摩睺罗伽等，<a id="a-6t"></a>恭敬围绕于佛世尊。</p>
  <p id="a6u">尔时，<a id="a-6v"></a>世尊而演说法，<a id="a-6w"></a>名曰三戒，<a id="a-6x"></a>广分别说一切诸佛如来境界菩萨所行，<a id="a-6y"></a>能悉普照一切法界，<a id="a-6z"></a>明照一切诸法界场，<a id="a-70"></a>入净庄严一切法界，<a id="a-71"></a>摧灭一切诸外道等降诸魔怨，<a id="a-72"></a>普悦一切诸众生界，<a id="a-73"></a>能知一切诸众生等迷惑之心，<a id="a-74"></a>随众生心而为演说，<a id="a-75"></a>善能照了转众生根而为显示。</p>
  <p id="a76">是时，<a id="a-77"></a>大德摩诃迦葉，<a id="a-78"></a>从座而起整衣服，<a id="a-79"></a>偏袒右肩，<a id="a-7A"></a>右膝著地，<a id="a-7B"></a>合掌向佛白佛言：<a id="a-7C"></a>“世尊，<a id="a-7D"></a>若诸众生求于佛法力、<a id="a-7E"></a>无所畏，<a id="a-7F"></a>如是等人当集何法？<a id="a-7G"></a>当以何法护是众生？<a id="a-7H"></a>当以何法令不退转无上正道？<a id="a-7I"></a>”</p>
  <p id="a7J">如是请已，<a id="a-7K"></a>佛告迦葉：<a id="a-7L"></a>“善哉！<a id="a-7M"></a>善哉！<a id="a-7N"></a>迦葉，<a id="a-7O"></a>汝今所问多所安乐，<a id="a-7P"></a>安隐世间利益天人，<a id="a-7Q"></a>乃能问佛如是之事。<a id="a-7R"></a>迦葉，<a id="a-7S"></a>汝今谛听！<a id="a-7T"></a>善思念之，<a id="a-7U"></a>吾当为汝分别解说。<a id="a-7V"></a>”大德迦葉及诸大众受教而听。</p>
  <p id="a7W">佛告迦葉：<a id="a-7X"></a>“若有众生求佛智慧、<a id="a-7Y"></a>佛力无畏，<a id="a-7Z"></a>迦葉，<a id="a-7a"></a>是等众生于一切法，<a id="a-7b"></a>应无所得、<a id="a-7c"></a>无所依倚生诸善根。<a id="a-7d"></a>迦葉，<a id="a-7e"></a>若有菩萨求于无上正真道时，<a id="a-7f"></a>若有相著，<a id="a-7g"></a>或于佛法起有为相，<a id="a-7h"></a>或于佛法起无为相，<a id="a-7i"></a>或于佛法而起盲想，<a id="a-7j"></a>自作是相我知佛法，<a id="a-7k"></a>于是相中坚执不舍，<a id="a-7l"></a>当说是人不名为向于无上道。<a id="a-7m"></a>何以故？<a id="a-7n"></a>希欲佛法则为著我。<a id="a-7o"></a>当作是修，<a id="a-7p"></a>若数执我则不能断，<a id="a-7q"></a>若不能断则有希望，<a id="a-7r"></a>所希望处乃希望法便为所害，<a id="a-7s"></a>若为所害便起驰骋，<a id="a-7t"></a>若起驰骋则有流转，<a id="a-7u"></a>若已流转则有贯穿，<a id="a-7v"></a>若已贯穿则有妄想，<a id="a-7w"></a>若已妄想则有分别，<a id="a-7x"></a>若已分别增益妄想，<a id="a-7y"></a>若增妄想则有思觉，<a id="a-7z"></a>若已思觉则有坚著，<a id="a-80"></a>若已坚著则有随逐，<a id="a-81"></a>若有随逐则有迷惑，<a id="a-82"></a>若已迷惑则便为失。<a id="a-83"></a>云何为失？<a id="a-84"></a>谓失安隐。<a id="a-85"></a>云何安隐？<a id="a-86"></a>谓无分别。<a id="a-87"></a>若起分别则便有常，<a id="a-88"></a>若已有常则有对碍，<a id="a-89"></a>若有对碍则便有住，<a id="a-8A"></a>若已有住则有相续，<a id="a-8B"></a>若已相续则有相违，<a id="a-8C"></a>若已相违则重相违，<a id="a-8D"></a>若重相违则有虚错，<a id="a-8E"></a>若已虚错则有狂乱，<a id="a-8F"></a>若已狂乱则有虚诳，<a id="a-8G"></a>若已虚诳则有忧恼，<a id="a-8H"></a>若已忧恼则有悔恨，<a id="a-8I"></a>若已悔恨则有所害，<a id="a-8J"></a>善不善法随所爱著。<a id="a-8K"></a>然实无有定法可著，<a id="a-8L"></a>但以想转为想所缚，<a id="a-8M"></a>是名想缚。<a id="a-8N"></a>贪无定处，<a id="a-8O"></a>嗔无定处，<a id="a-8P"></a>痴无定处，<a id="a-8Q"></a>起于妄想分别之心不能度得无上正道。</p>
  <p id="a8R">“迦葉，<a id="a-8S"></a>是名爱处。<a id="a-8T"></a>何故名之为爱处？<a id="a-8U"></a>无有定法名之为爱，<a id="a-8V"></a>无可爱法、<a id="a-8W"></a>无可爱处。<a id="a-8X"></a>但坚著爱，<a id="a-8Y"></a>唯空坚著，<a id="a-8Z"></a>谓坚著我、<a id="a-8a"></a>坚著众生、<a id="a-8b"></a>坚著净不净。<a id="a-8c"></a>迦葉，<a id="a-8d"></a>一切法空，<a id="a-8e"></a>妄想为物。<a id="a-8f"></a>若无物物想，<a id="a-8g"></a>则以菩提为物；<a id="a-8h"></a>若以菩提为物，<a id="a-8i"></a>则是我想；<a id="a-8j"></a>若有我想，<a id="a-8k"></a>是则不名为菩萨也。<a id="a-8l"></a>何故名之为我想也？<a id="a-8m"></a>虽有所想想无所得，<a id="a-8n"></a>想无所得名为我想；<a id="a-8o"></a>是故不真实句名为我想，<a id="a-8p"></a>若众生实则菩提实。<a id="a-8q"></a>云何为菩提？<a id="a-8r"></a>谓见诸法皆悉如幻。<a id="a-8s"></a>云何如幻？<a id="a-8t"></a>谓不说我想、<a id="a-8u"></a>命想、<a id="a-8v"></a>众生想。<a id="a-8w"></a>若有无想在于心者，<a id="a-8x"></a>是人则著想及非想；<a id="a-8y"></a>若著想非想是则狂醉；<a id="a-8z"></a>若已狂醉则为一切众苦所追；<a id="a-90"></a>若为一切众苦所追，<a id="a-91"></a>如来说名为住狂谄。<a id="a-92"></a>何以名谄？<a id="a-93"></a>住于狂乱有妄思惟，<a id="a-94"></a>若妄思惟则有我我所，<a id="a-95"></a>若有我我所则有言说；<a id="a-96"></a>若有言说，<a id="a-97"></a>如来说名为无言说；<a id="a-98"></a>彼为言说言说所持，<a id="a-99"></a>是故说言一切诸法从思惟有，<a id="a-9A"></a>悉是我实。</p>
  <p id="a9B">“迦葉，<a id="a-9C"></a>犹如空中有云聚起，<a id="a-9D"></a>而是云聚不从东、<a id="a-9E"></a>西、<a id="a-9F"></a>南、<a id="a-9G"></a>北、<a id="a-9H"></a>四维、<a id="a-9I"></a>上、<a id="a-9J"></a>下而来，<a id="a-9K"></a>如来实说不从十方方所而来，<a id="a-9L"></a>解如是已如实而说，<a id="a-9M"></a>随义演说相应实说，<a id="a-9N"></a>而是云聚则非是聚，<a id="a-9O"></a>说名云聚。<a id="a-9P"></a>何故说名云聚也？<a id="a-9Q"></a>起众杂色，<a id="a-9R"></a>种种杂色从虚妄起，<a id="a-9S"></a>是中无定名为云雾。<a id="a-9T"></a>见云雾起，<a id="a-9U"></a>虽见云雾无有定想，<a id="a-9V"></a>是中毕竟无云雾实。<a id="a-9W"></a>迦葉，<a id="a-9X"></a>犹如有人语余人言：<a id="a-9Y"></a>‘相与共往至荫处坐。<a id="a-9Z"></a>’智慧之人作如是言：<a id="a-9a"></a>‘我今不往。<a id="a-9b"></a>’是人答言：<a id="a-9c"></a>‘不说有我，<a id="a-9d"></a>但说有荫。<a id="a-9e"></a>’智者有言：<a id="a-9f"></a>‘汝若说荫则为非荫。<a id="a-9g"></a>’迦葉，<a id="a-9h"></a>汝观是人，<a id="a-9i"></a>于少言说尚不系著如是。</p>
  <p id="a9j">“迦葉，<a id="a-9k"></a>若解如来法性道者，<a id="a-9l"></a>于大众中正师子吼。<a id="a-9m"></a>迦葉，<a id="a-9n"></a>如来尚欲于不善法行于善法。<a id="a-9o"></a>若世众生有我想者，<a id="a-9p"></a>于如来所是第一义。<a id="a-9q"></a>何以故？<a id="a-9r"></a>如来解如是我想者则为非想，<a id="a-9s"></a>余小凡夫不知如来随宜所说，<a id="a-9t"></a>与如来诤。<a id="a-9u"></a>是故我说世间与我诤，<a id="a-9v"></a>我不与世间诤。<a id="a-9w"></a>云何世间？<a id="a-9x"></a>世间者名曰众生。<a id="a-9y"></a>云何名为众生世间？<a id="a-9z"></a>如来了知世间如如，<a id="a-A0"></a>是故名曰众生世间。<a id="a-A1"></a>诸凡夫等自生是知，<a id="a-A2"></a>是生是灭互相残害，<a id="a-A3"></a>是彼言说欲得出世。<a id="a-A4"></a>何以故？<a id="a-A5"></a>此得大闇住著世故。<a id="a-A6"></a>若住著世则便有贪，<a id="a-A7"></a>若贪则嗔，<a id="a-A8"></a>若嗔则痴，<a id="a-A9"></a>若痴则有诤，<a id="a-AA"></a>若诤则相违。<a id="a-AB"></a>与谁相违？<a id="a-AC"></a>谓与如来及声闻僧。<a id="a-AD"></a>若相违则贪，<a id="a-AE"></a>若其有贪则重相违，<a id="a-AF"></a>若重相违便取于有，<a id="a-AG"></a>若取于有则便求有，<a id="a-AH"></a>若已求有便不知足，<a id="a-AI"></a>若不知足则便多作，<a id="a-AJ"></a>若已多作便有多欲，<a id="a-AK"></a>若有多欲则住欲界、<a id="a-AL"></a>色无色界，<a id="a-AM"></a>若住三界则便执著，<a id="a-AN"></a>若已执著则无逆流，<a id="a-AO"></a>若无逆流则常受死，<a id="a-AP"></a>若常受死不至涅槃；<a id="a-AQ"></a>若不至涅槃，<a id="a-AR"></a>至叵至处，<a id="a-AS"></a>至叵至处谓至地狱如是。</p>
  <p id="aAT">“迦葉，<a id="a-AU"></a>修行不吉名为不修，<a id="a-AV"></a>若不正修则有嗔恚，<a id="a-AW"></a>若有嗔恚则无推求，<a id="a-AX"></a>若不推求则不识我想，<a id="a-AY"></a>若不识我想则同一聚同为一物，<a id="a-AZ"></a>谓我、<a id="a-Aa"></a>我所。<a id="a-Ab"></a>云何名我？<a id="a-Ac"></a>执著不实作种种妄想，<a id="a-Ad"></a>造作诸业；<a id="a-Ae"></a>若作种种妄想，<a id="a-Af"></a>造作诸业则著于我。<a id="a-Ag"></a>云何我所？<a id="a-Ah"></a>无有智故名为我所。<a id="a-Ai"></a>又是身者，<a id="a-Aj"></a>诸物和合名之为身，<a id="a-Ak"></a>名戒聚果，<a id="a-Al"></a>以嗔恚心轻于他人，<a id="a-Am"></a>以嗔恚故生于我慢，<a id="a-An"></a>如聚生谷摄受守护，<a id="a-Ao"></a>是名我所。<a id="a-Ap"></a>若有我所则有狂惑，<a id="a-Aq"></a>若有狂惑则便有痴，<a id="a-Ar"></a>若已有痴便有诽谤，<a id="a-As"></a>若有诽谤则便有嗔，<a id="a-At"></a>若已有嗔便有贪取，<a id="a-Au"></a>则为所烧，<a id="a-Av"></a>为所烧者为想所烧，<a id="a-Aw"></a>所谓男想、<a id="a-Ax"></a>女想、<a id="a-Ay"></a>命想，<a id="a-Az"></a>此是我许，<a id="a-B0"></a>是名我所。<a id="a-B1"></a>有我所者彼骂我所，<a id="a-B2"></a>骂我所者谓是凡夫，<a id="a-B3"></a>是凡夫道之所依止，<a id="a-B4"></a>是名我所。</p>
  <p id="aB5">“迦葉，<a id="a-B6"></a>若不闻此法，<a id="a-B7"></a>知于菩提，<a id="a-B8"></a>知菩萨行，<a id="a-B9"></a>此知于行，<a id="a-BA"></a>迦葉，<a id="a-BB"></a>是菩萨行都无有行名菩萨行。<a id="a-BC"></a>又迦葉，<a id="a-BD"></a>菩萨行满决定清净极为清净，<a id="a-BE"></a>无有是处。<a id="a-BF"></a>若有精进斯说大法，<a id="a-BG"></a>此以诸法如虚空聚不取法聚；<a id="a-BH"></a>是人所说，<a id="a-BI"></a>大法相应非不相应，<a id="a-BJ"></a>斯有功德不住恶处，<a id="a-BK"></a>是有德行非是德行，<a id="a-BL"></a>是能持法，<a id="a-BM"></a>如是受持不著持法。<a id="a-BN"></a>何以故？<a id="a-BO"></a>如来所说，<a id="a-BP"></a>最为第一应供中最。<a id="a-BQ"></a>众生问道，<a id="a-BR"></a>我应当以胜法而答。<a id="a-BS"></a>云何胜法？<a id="a-BT"></a>所谓一切诸法无想。</p>
  <p id="aBU">“迦葉，<a id="a-BV"></a>如是菩萨名净持戒，<a id="a-BW"></a>心不起恶不作障碍，<a id="a-BX"></a>不谤比丘尼，<a id="a-BY"></a>不亲近白衣，<a id="a-BZ"></a>不杀、<a id="a-Ba"></a>不盗、<a id="a-Bb"></a>不邪淫、<a id="a-Bc"></a>不妄语、<a id="a-Bd"></a>不两舌、<a id="a-Be"></a>不恶口、<a id="a-Bf"></a>不绮语、<a id="a-Bg"></a>不贪嗔、<a id="a-Bh"></a>不邪见，<a id="a-Bi"></a>不自恼、<a id="a-Bj"></a>不恼他，<a id="a-Bk"></a>不亲近欲、<a id="a-Bl"></a>不贪欲于欲，<a id="a-Bm"></a>不毁呰、<a id="a-Bn"></a>不调戏，<a id="a-Bo"></a>不自作、<a id="a-Bp"></a>不教他作，<a id="a-Bq"></a>不至淫舍，<a id="a-Br"></a>不至寡妇，<a id="a-Bs"></a>不至童女，<a id="a-Bt"></a>不近捕鸟网鱼猎师，<a id="a-Bu"></a>不近魁脍旃陀罗人，<a id="a-Bv"></a>不近他妻、<a id="a-Bw"></a>饮酒之人，<a id="a-Bx"></a>乃至不以手执其手而共诤竞。<a id="a-By"></a>如避恶狗，<a id="a-Bz"></a>远此亦尔；<a id="a-C0"></a>舍远此时，<a id="a-C1"></a>乃至不生一念恶心，<a id="a-C2"></a>住于慈心。<a id="a-C3"></a>舍二十事。<a id="a-C4"></a>何等二十？<a id="a-C5"></a>舍离女人，<a id="a-C6"></a>终不共戏与其粗语；<a id="a-C7"></a>不共论议起于斗诤；<a id="a-C8"></a>离不恭敬，<a id="a-C9"></a>供养父母；<a id="a-CA"></a>离不恭敬佛法僧；<a id="a-CB"></a>若女减少，<a id="a-CC"></a>无二十众不为说法，<a id="a-CD"></a>除有男子；<a id="a-CE"></a>若比丘尼聚会说法，<a id="a-CF"></a>不往其所；<a id="a-CG"></a>终不问讯于比丘尼；<a id="a-CH"></a>不与女人书，<a id="a-CI"></a>亦不为作；<a id="a-CJ"></a>亲族别请不受其请；<a id="a-CK"></a>终不欲心住女人前，<a id="a-CL"></a>乃至不宜共同道行；<a id="a-CM"></a>若有比丘尼而戏弄之，<a id="a-CN"></a>后不还报；<a id="a-CO"></a>一切时中，<a id="a-CP"></a>终不受著比丘尼衣，<a id="a-CQ"></a>除在四众演说法时有施衣者，<a id="a-CR"></a>生心如地，<a id="a-CS"></a>然后受之不面前受；<a id="a-CT"></a>一切时中，<a id="a-CU"></a>若有比丘尼劝道施衣终不受取；<a id="a-CV"></a>一切时中，<a id="a-CW"></a>设令病苦，<a id="a-CX"></a>若尼劝食终不食之，<a id="a-CY"></a>况复无病？<a id="a-CZ"></a>一切时中，<a id="a-Ca"></a>寡妇请食，<a id="a-Cb"></a>若僧数不满终不受之；<a id="a-Cc"></a>一切时中，<a id="a-Cd"></a>不入于比丘尼寺；<a id="a-Ce"></a>一切时中，<a id="a-Cf"></a>亦不请唤于比丘尼，<a id="a-Cg"></a>请唤拱手仰头弃舍背去；<a id="a-Ch"></a>若说法时，<a id="a-Ci"></a>有比丘尼来礼其足，<a id="a-Cj"></a>至心合掌，<a id="a-Ck"></a>目不异视，<a id="a-Cl"></a>不动其足，<a id="a-Cm"></a>非为身健名大丈夫，<a id="a-Cn"></a>若心勇健正念一处名曰丈夫；<a id="a-Co"></a>于一切物不生爱心；<a id="a-Cp"></a>于一切时终不生嗔，<a id="a-Cq"></a>常当专念于一切智。<a id="a-Cr"></a>闻是法已，<a id="a-Cs"></a>应当修学而增长之。</p>
  <p id="aCt">“迦葉，<a id="a-Cu"></a>向菩萨乘善男子、<a id="a-Cv"></a>善女人，<a id="a-Cw"></a>闻法已不能修学，<a id="a-Cx"></a>是终不得无上正道。<a id="a-Cy"></a>何以故？<a id="a-Cz"></a>迦葉，<a id="a-D0"></a>由修学故得无上道，<a id="a-D1"></a>非不修学得无上道。<a id="a-D2"></a>迦葉，<a id="a-D3"></a>若不修学得无上道，<a id="a-D4"></a>兔马猫狸亦当得成于无上道。<a id="a-D5"></a>何以故？<a id="a-D6"></a>不正行者无菩提故。<a id="a-D7"></a>迦葉，<a id="a-D8"></a>若以音声得阿耨多罗三藐三菩提，<a id="a-D9"></a>作如是言‘我当作佛！<a id="a-DA"></a>我当作佛！<a id="a-DB"></a>’而成佛者，<a id="a-DC"></a>无边众生亦当作佛。<a id="a-DD"></a>迦葉，<a id="a-DE"></a>但是众生具是行难，<a id="a-DF"></a>乃至一日一夜尚不能专，<a id="a-DG"></a>况复一劫乃至千劫？<a id="a-DH"></a>是故如来出世甚难。<a id="a-DI"></a>迦葉，<a id="a-DJ"></a>三千大千世界之中一切众生，<a id="a-DK"></a>若一劫、<a id="a-DL"></a>若十劫、<a id="a-DM"></a>若百劫、<a id="a-DN"></a>若千劫、<a id="a-DO"></a>若百千劫、<a id="a-DP"></a>若万亿劫，<a id="a-DQ"></a>皆共同声唱：<a id="a-DR"></a>‘一切众生，<a id="a-DS"></a>汝当作佛！<a id="a-DT"></a>汝当作佛！<a id="a-DU"></a>’是诸人等如是不懈常作是言：<a id="a-DV"></a>‘汝当作佛！<a id="a-DW"></a>汝当作佛！<a id="a-DX"></a>’口业不息，<a id="a-DY"></a>不能令其起菩提心，<a id="a-DZ"></a>若得作佛，<a id="a-Da"></a>无有是处。</p>
  <p id="aDb">“迦葉，<a id="a-Dc"></a>我灭度后末世之时，<a id="a-Dd"></a>及与汝等般涅槃后，<a id="a-De"></a>诸天不护。<a id="a-Df"></a>尔时虽有闻我所说发菩提心，<a id="a-Dg"></a>有诸比丘发菩提心，<a id="a-Dh"></a>当住二十法。<a id="a-Di"></a>何等二十？<a id="a-Dj"></a>谓当亲近于比丘尼，<a id="a-Dk"></a>食不净食、<a id="a-Dl"></a>著揣食、<a id="a-Dm"></a>受尼劝食。<a id="a-Dn"></a>迦葉，<a id="a-Do"></a>犹如今时多闻比丘，<a id="a-Dp"></a>空闲静处若在众会勤修集法。<a id="a-Dq"></a>如是，<a id="a-Dr"></a>迦葉，<a id="a-Ds"></a>当于尔时，<a id="a-Dt"></a>诸比丘等，<a id="a-Du"></a>若在聚落、<a id="a-Dv"></a>若闲静处，<a id="a-Dw"></a>与比丘尼而共和集勤问于法，<a id="a-Dx"></a>当重生于淫欲心，<a id="a-Dy"></a>不生法心；<a id="a-Dz"></a>是比丘尼多生欲心，<a id="a-E0"></a>少生法心。<a id="a-E1"></a>迦葉，<a id="a-E2"></a>汝观是人得菩提名，<a id="a-E3"></a>当堕大恶可畏道中。<a id="a-E4"></a>迦葉，<a id="a-E5"></a>汝观尔时诈以为法共相亲近，<a id="a-E6"></a>若相见时欲火所烧出不净言，<a id="a-E7"></a>相亲近时用为弟子，<a id="a-E8"></a>初以师法和南礼敬，<a id="a-E9"></a>自是之后当渐遣使，<a id="a-EA"></a>若遣使时胜达名字，<a id="a-EB"></a>既达名已私窃为妻共道入出。<a id="a-EC"></a>后闻他问：<a id="a-ED"></a>‘是谁所有？<a id="a-EE"></a>云何族亲？<a id="a-EF"></a>’呼为姊妹数数相见，<a id="a-EG"></a>数相见故则堕非处，<a id="a-EH"></a>互生欲心渐现欲相，<a id="a-EI"></a>以言说之遂为不净行，<a id="a-EJ"></a>习阎罗王法，<a id="a-EK"></a>失于菩提生天涅槃，<a id="a-EL"></a>舍于如来及舍远法亦无僧利，<a id="a-EM"></a>住于一处生欲觉、<a id="a-EN"></a>嗔觉、<a id="a-EO"></a>恼觉、<a id="a-EP"></a>害觉。<a id="a-EQ"></a>菩萨行业四净梵行，<a id="a-ER"></a>是人无有。<a id="a-ES"></a>如余菩萨勤四梵行，<a id="a-ET"></a>是人勤行欲嗔等觉，<a id="a-EU"></a>亦复如是。</p>
  <p id="aEV">“迦葉，<a id="a-EW"></a>当于尔时，<a id="a-EX"></a>是恶人住，<a id="a-EY"></a>有是贼住，<a id="a-EZ"></a>有斗诤住。<a id="a-Ea"></a>迦葉，<a id="a-Eb"></a>尔时禁制悉皆毁坏，<a id="a-Ec"></a>闻是等经便生轻毁，<a id="a-Ed"></a>本所持戒，<a id="a-Ee"></a>本行檀施，<a id="a-Ef"></a>生于欢喜发菩提心，<a id="a-Eg"></a>后闻是经而毁谤之。<a id="a-Eh"></a>迦葉，<a id="a-Ei"></a>当于尔时有是印相，<a id="a-Ej"></a>闻如是经而生诽谤。<a id="a-Ek"></a>若有净戒持法比丘应如是知，<a id="a-El"></a>如经句来，<a id="a-Em"></a>应当舍离如是之人，<a id="a-En"></a>以其无有爱法心故。<a id="a-Eo"></a>复次，<a id="a-Ep"></a>迦葉，<a id="a-Eq"></a>当于尔时，<a id="a-Er"></a>是诸人等自唱是言‘我行菩萨道’生于狂逸，<a id="a-Es"></a>以狂逸故，<a id="a-Et"></a>自称‘我是大阿罗汉’、<a id="a-Eu"></a>‘我是缘觉’，<a id="a-Ev"></a>彼不可治、<a id="a-Ew"></a>不可复住、<a id="a-Ex"></a>向于恶趣。<a id="a-Ey"></a>复次，<a id="a-Ez"></a>迦葉，<a id="a-F0"></a>尔时无有作善业者，<a id="a-F1"></a>令多众生毁呰菩提。</p>
  <p id="aF2">“迦葉，<a id="a-F3"></a>当于尔时粗有形相。<a id="a-F4"></a>复次，<a id="a-F5"></a>迦葉，<a id="a-F6"></a>当尔之时，<a id="a-F7"></a>有一人行相似波罗蜜，<a id="a-F8"></a>是为后世粗有形相。<a id="a-F9"></a>复次，<a id="a-FA"></a>迦葉，<a id="a-FB"></a>当于尔时，<a id="a-FC"></a>如是等经说真实者当被谤毁，<a id="a-FD"></a>当见舍弃云邪见说。<a id="a-FE"></a>迦葉，<a id="a-FF"></a>时痴人不知此经禁制破戒。<a id="a-FG"></a>迦葉，<a id="a-FH"></a>当于尔时悉为恶贼，<a id="a-FI"></a>自不见法无恼菩提，<a id="a-FJ"></a>愚默靖思谤无菩提。<a id="a-FK"></a>复次，<a id="a-FL"></a>迦葉，<a id="a-FM"></a>当于是时，<a id="a-FN"></a>无和合僧粗有形相。<a id="a-FO"></a>复次，<a id="a-FP"></a>迦葉，<a id="a-FQ"></a>当于是时，<a id="a-FR"></a>多不知恩勇健为恶，<a id="a-FS"></a>作何等恶数数言说，<a id="a-FT"></a>称佛名号以致供养。<a id="a-FU"></a>复次，<a id="a-FV"></a>迦葉，<a id="a-FW"></a>当于是时，<a id="a-FX"></a>呵解脱戒不护口业，<a id="a-FY"></a>不护口业故，<a id="a-FZ"></a>不护威仪住不净处，<a id="a-Fa"></a>住不净处而演说法，<a id="a-Fb"></a>我法是时渐当薄贱。</p>
 </body>
</html>