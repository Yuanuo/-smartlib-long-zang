<!doctype html>
<html id="z3IBTIODf" data-ver="1521">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘宝积部">
  <meta period="北凉">
 </head>
 <body>
  <h1 id="a1">大方广三戒经卷下</h1>
  <p id="a2">尔时，<a id="a-3"></a>大德迦葉白佛言：<a id="a-4"></a>“奇哉！<a id="a-5"></a>世尊，<a id="a-6"></a>闻是等经乃能不生爱惜之心。<a id="a-7"></a>”</p>
  <p id="a8">佛告迦葉：<a id="a-9"></a>“众生成就四法，<a id="a-A"></a>闻是等经不生爱惜心。<a id="a-B"></a>何等四？<a id="a-C"></a>多诸放逸，<a id="a-D"></a>不信业报，<a id="a-E"></a>不信大地狱，<a id="a-F"></a>不信我当死。<a id="a-G"></a>迦葉，<a id="a-H"></a>是名四法不生爱惜心。<a id="a-I"></a>迦葉，<a id="a-J"></a>众生复有四法，<a id="a-K"></a>不生爱惜心：<a id="a-L"></a>自怙强壮，<a id="a-M"></a>自怙有力，<a id="a-N"></a>染著五欲耽荒嗜酒，<a id="a-O"></a>不起善心，<a id="a-P"></a>是名四法不生爱惜心。<a id="a-Q"></a>迦葉，<a id="a-R"></a>比丘成就四法，<a id="a-S"></a>谤佛菩提。<a id="a-T"></a>何等四？<a id="a-U"></a>本造众恶；<a id="a-V"></a>毁乱正法；<a id="a-W"></a>现造恶业谤比丘尼；<a id="a-X"></a>彼有和尚、<a id="a-Y"></a>阿阇梨多人所敬，<a id="a-Z"></a>然谤菩提，<a id="a-a"></a>是亦随学谤于菩提，<a id="a-b"></a>少于闻见以嫉妒故谤佛菩提。<a id="a-c"></a>迦葉，<a id="a-d"></a>是名四法谤佛菩提。</p>
  <p id="ae">“迦葉，<a id="a-f"></a>又有一法，<a id="a-g"></a>沙门、<a id="a-h"></a>婆罗门之所应作。<a id="a-i"></a>何等一法？<a id="a-j"></a>于一切法心无所住，<a id="a-k"></a>是为一法，<a id="a-l"></a>沙门、<a id="a-m"></a>婆罗门之所应作。<a id="a-n"></a>迦葉，<a id="a-o"></a>犹如有人堕高山顶，<a id="a-p"></a>其心迷闷无所觉知，<a id="a-q"></a>不识地处，<a id="a-r"></a>不识树处，<a id="a-s"></a>悉作空想，<a id="a-t"></a>出入气息断绝不续。<a id="a-u"></a>如是，<a id="a-v"></a>迦葉，<a id="a-w"></a>彼执一切法，<a id="a-x"></a>执著眼想，<a id="a-y"></a>执著眼相，<a id="a-z"></a>作非沙门法、<a id="a-10"></a>非婆罗门法，<a id="a-11"></a>如是执著耳鼻舌身意想，<a id="a-12"></a>执著耳鼻舌身意相，<a id="a-13"></a>作非沙门法、<a id="a-14"></a>非婆罗门法；<a id="a-15"></a>执著色受想行识想，<a id="a-16"></a>执著色受想行识相，<a id="a-17"></a>作非沙门法、<a id="a-18"></a>非婆罗门法；<a id="a-19"></a>执著净持戒，<a id="a-1A"></a>执著持戒相，<a id="a-1B"></a>求于菩提；<a id="a-1C"></a>执著多闻，<a id="a-1D"></a>执著多闻相，<a id="a-1E"></a>求于菩提；<a id="a-1F"></a>执著惭愧，<a id="a-1G"></a>执著去来，<a id="a-1H"></a>作非沙门法、<a id="a-1I"></a>非婆罗门法。<a id="a-1J"></a>若有执著则为所害。<a id="a-1K"></a>云何为害？<a id="a-1L"></a>为贪所害，<a id="a-1M"></a>嗔痴所害；<a id="a-1N"></a>执著眼想，<a id="a-1O"></a>是执著眼相，<a id="a-1P"></a>为眼所害；<a id="a-1Q"></a>受不受色，<a id="a-1R"></a>如是执著耳鼻舌身意，<a id="a-1S"></a>以执著故为意所害，<a id="a-1T"></a>谓可意法、<a id="a-1U"></a>不可意法。<a id="a-1V"></a>若为所害则为所欺，<a id="a-1W"></a>所谓地狱、<a id="a-1X"></a>饿鬼、<a id="a-1Y"></a>畜生，<a id="a-1Z"></a>及与人、<a id="a-1a"></a>天诸所害者，<a id="a-1b"></a>皆由著故为其所害。<a id="a-1c"></a>是中云何名为想著？<a id="a-1d"></a>谓想著我想、<a id="a-1e"></a>著我所想，<a id="a-1f"></a>著地大、<a id="a-1g"></a>水火风大想，<a id="a-1h"></a>著骨想、<a id="a-1i"></a>坏想、<a id="a-1j"></a>青想、<a id="a-1k"></a>虫想、<a id="a-1l"></a>血涂想、<a id="a-1m"></a>脆想、<a id="a-1n"></a>解脱想，<a id="a-1o"></a>而是解脱当有何想而犹执著？<a id="a-1p"></a>谓执于此当得解脱，<a id="a-1q"></a>执著过去无量生处，<a id="a-1r"></a>执著我当忆念是处，<a id="a-1s"></a>执著未来，<a id="a-1t"></a>及著现在起如是想，<a id="a-1u"></a>我是过去、<a id="a-1v"></a>我是现在，<a id="a-1w"></a>随在在处皆起想著，<a id="a-1x"></a>乃至涅槃亦起想著，<a id="a-1y"></a>作是念言我当得涅槃，<a id="a-1z"></a>起是想著。<a id="a-20"></a>迦葉，<a id="a-21"></a>略说乃至随所意想皆名为著，<a id="a-22"></a>乃至空想皆名想著。<a id="a-23"></a>如是皆悉非沙门法、<a id="a-24"></a>非婆罗门法，<a id="a-25"></a>非沙门行、<a id="a-26"></a>非婆罗门行。<a id="a-27"></a>沙门、<a id="a-28"></a>婆罗门法，<a id="a-29"></a>如来所说。</p>
  <p id="a2A">“迦葉，<a id="a-2B"></a>犹如虚空及与大地，<a id="a-2C"></a>不作是念‘我是虚空’、<a id="a-2D"></a>‘我是大地’；<a id="a-2E"></a>如是，<a id="a-2F"></a>迦葉，<a id="a-2G"></a>沙门、<a id="a-2H"></a>婆罗门不作是念‘我是沙门’、<a id="a-2I"></a>‘我是婆罗门’所作之法。<a id="a-2J"></a>以何缘故，<a id="a-2K"></a>名沙门我是婆罗门？<a id="a-2L"></a>迦葉，<a id="a-2M"></a>若无意念，<a id="a-2N"></a>是名沙门、<a id="a-2O"></a>婆罗门所作之法。<a id="a-2P"></a>以何缘故，<a id="a-2Q"></a>名沙门、<a id="a-2R"></a>婆罗门所作之法？<a id="a-2S"></a>沙门、<a id="a-2T"></a>婆罗门不作是念‘我当作是’、<a id="a-2U"></a>‘我不作是’，<a id="a-2V"></a>沙门、<a id="a-2W"></a>婆罗门终不作于如是之念。<a id="a-2X"></a>迦葉，<a id="a-2Y"></a>犹如有人于夜闇中，<a id="a-2Z"></a>以其两手扪摸虚空摇动口鼻，<a id="a-2a"></a>作如是言：<a id="a-2b"></a>‘我弄世间！<a id="a-2c"></a>我弄世间！<a id="a-2d"></a>’迦葉，<a id="a-2e"></a>于意云何，<a id="a-2f"></a>为弄于谁？<a id="a-2g"></a>”</p>
  <p id="a2h">迦葉白佛言：<a id="a-2i"></a>“世尊，<a id="a-2j"></a>是人自弄。<a id="a-2k"></a>何以故？<a id="a-2l"></a>是黑闇中无人见故，<a id="a-2m"></a>无可弄故。<a id="a-2n"></a>”</p>
  <p id="a2o">佛言：<a id="a-2p"></a>“如是，<a id="a-2q"></a>迦葉，<a id="a-2r"></a>若有比丘至阿练儿处，<a id="a-2s"></a>或至树下若至露处空处，<a id="a-2t"></a>作是想念：<a id="a-2u"></a>‘眼是无常，<a id="a-2v"></a>耳鼻舌身意悉是无常。<a id="a-2w"></a>’作是思惟，<a id="a-2x"></a>思惟色是无常，<a id="a-2y"></a>声香味触法悉是无常。<a id="a-2z"></a>作是想念：<a id="a-30"></a>‘我趣涅槃则为自诳，<a id="a-31"></a>非沙门行。<a id="a-32"></a>何以故？<a id="a-33"></a>先著于眼，<a id="a-34"></a>后修无常；<a id="a-35"></a>后行无常作是恶执。<a id="a-36"></a>先执著耳鼻舌身意，<a id="a-37"></a>后修无常；<a id="a-38"></a>后行无常，<a id="a-39"></a>而是三处俱不可得。<a id="a-3A"></a>执著三处随所想著，<a id="a-3B"></a>当于何处而得一心？<a id="a-3C"></a>迦葉，<a id="a-3D"></a>诸佛菩提极为甚深，<a id="a-3E"></a>难得难到，<a id="a-3F"></a>生死难过。<a id="a-3G"></a>迦葉，<a id="a-3H"></a>云何名一心？<a id="a-3I"></a>推求法时不见一法，<a id="a-3J"></a>不得眼实，<a id="a-3K"></a>不得耳鼻舌身意实；<a id="a-3L"></a>虽言一切诸法不实，<a id="a-3M"></a>亦复不得。<a id="a-3N"></a>何以故？<a id="a-3O"></a>本性如是。<a id="a-3P"></a>本性若尔，<a id="a-3Q"></a>终不生心。<a id="a-3R"></a>言一切法不实叵得，<a id="a-3S"></a>不得是心，<a id="a-3T"></a>若过去世、<a id="a-3U"></a>未来、<a id="a-3V"></a>现在，<a id="a-3W"></a>无念无行是名无行。<a id="a-3X"></a>云何名无行？<a id="a-3Y"></a>无新无故故名无行，<a id="a-3Z"></a>是中无过去心解脱，<a id="a-3a"></a>无未来心解脱，<a id="a-3b"></a>无现在心解脱。<a id="a-3c"></a>若不得心是名一心，<a id="a-3d"></a>是名说一心。</p>
  <p id="a3e">“迦葉，<a id="a-3f"></a>未来当有自名比丘、<a id="a-3g"></a>比丘尼、<a id="a-3h"></a>优婆塞、<a id="a-3i"></a>优婆夷，<a id="a-3j"></a>是等当作破坏言说。<a id="a-3k"></a>彼有阴想，<a id="a-3l"></a>如来所说五阴如梦，<a id="a-3m"></a>是等尔时说阴是实：<a id="a-3n"></a>‘此梦是有，<a id="a-3o"></a>有梦言说。<a id="a-3p"></a>梦若无者，<a id="a-3q"></a>我等何由于是生想？<a id="a-3r"></a>有此说故我等于中而生梦想。<a id="a-3s"></a>定有此阴，<a id="a-3t"></a>是故说言阴犹如梦。<a id="a-3u"></a>若无有阴，<a id="a-3v"></a>则不应说阴犹如梦。<a id="a-3w"></a>’是诸痴人复于此梦而生实想，<a id="a-3x"></a>闻是等经而生诽谤。<a id="a-3y"></a>有比丘尼往施主家唱如是言：<a id="a-3z"></a>‘某是罗汉，<a id="a-40"></a>某是罗汉。<a id="a-41"></a>’是比丘等依止浅智，<a id="a-42"></a>比丘尼住妨废善事造不善业。<a id="a-43"></a>是中优婆塞、<a id="a-44"></a>优婆夷，<a id="a-45"></a>闻于少戒乃至少偈，<a id="a-46"></a>闻已便去。</p>
  <p id="a47">“迦葉，<a id="a-48"></a>当尔之时，<a id="a-49"></a>诸比丘等有二十腊至三十腊住阿练儿处，<a id="a-4A"></a>有优婆塞初信一日所解佛经，<a id="a-4B"></a>等无差别。<a id="a-4C"></a>迦葉，<a id="a-4D"></a>当尔时世互唱空名，<a id="a-4E"></a>此空此净此空此净。<a id="a-4F"></a>时有比丘，<a id="a-4G"></a>闻是法已共相聚集，<a id="a-4H"></a>闻已不畏作如是言：<a id="a-4I"></a>‘此经不与出家相应，<a id="a-4J"></a>非在家相应，<a id="a-4K"></a>共舍弃之，<a id="a-4L"></a>非导师说。<a id="a-4M"></a>何以故？<a id="a-4N"></a>此非我同，<a id="a-4O"></a>又不汝同。<a id="a-4P"></a>’若有闻说甚深大法，<a id="a-4Q"></a>在家出家悉当诽谤。<a id="a-4R"></a>何以故？<a id="a-4S"></a>迦葉，<a id="a-4T"></a>今者梵行极为纯净信者尚少，<a id="a-4U"></a>况复尔时！<a id="a-4V"></a>如是智者渐已灭度，<a id="a-4W"></a>好者转少，<a id="a-4X"></a>好者转少。</p>
  <p id="a4Y">“迦葉，<a id="a-4Z"></a>当于是时，<a id="a-4a"></a>千比丘中，<a id="a-4b"></a>求一比丘正入正解犹尚难得。<a id="a-4c"></a>设有一人轻笑不学，<a id="a-4d"></a>乃至三千比丘众，<a id="a-4e"></a>欲索一人正入正解亦当难得。<a id="a-4f"></a>迦葉，<a id="a-4g"></a>当尔之时，<a id="a-4h"></a>在家、<a id="a-4i"></a>出家互相诽谤。<a id="a-4j"></a>迦葉，<a id="a-4k"></a>未来若有诸比丘等勤行精进，<a id="a-4l"></a>为断一切诸不善法，<a id="a-4m"></a>成就善法，<a id="a-4n"></a>初夜后夜离于睡眠，<a id="a-4o"></a>是诸恶人当夺其命，<a id="a-4p"></a>轻贱呵毁舍而弃之。<a id="a-4q"></a>迦葉，<a id="a-4r"></a>当尔之时，<a id="a-4s"></a>佛法毁坏，<a id="a-4t"></a>比丘毁坏，<a id="a-4u"></a>是中智者信甚深者、<a id="a-4v"></a>无染著者，<a id="a-4w"></a>应好恭敬，<a id="a-4x"></a>应好爱念，<a id="a-4y"></a>共相聚集住空闲处。<a id="a-4z"></a>”</p>
  <p id="a50">尔时，<a id="a-51"></a>世尊而说偈言：</p>
  <p id="a52">“我此所说法，<a id="a-53"></a> 为明第一义，</p>
  <p id="a54">说阴无坚实，<a id="a-55"></a> 观之犹如梦。</p>
  <p id="a56">尔时诸比丘，<a id="a-57"></a> 更互共斗诤，</p>
  <p id="a58">彼此无有异，<a id="a-59"></a> 是得于有相。</p>
  <p id="a5A">比丘作是说，<a id="a-5B"></a> 彼报言如是，</p>
  <p id="a5C">如此之法眼，<a id="a-5D"></a> 当无有差别。</p>
  <p id="a5E">比丘语在家，<a id="a-5F"></a> 汝甚为希有，</p>
  <p id="a5G">能解此菩提，<a id="a-5H"></a> 汝逮得初果。</p>
  <p id="a5I">彼自谓见法，<a id="a-5J"></a> 来亲是比丘，</p>
  <p id="a5K">持最上供养，<a id="a-5L"></a> 数数而奉施。</p>
  <p id="a5M">如此比丘说，<a id="a-5N"></a> 真实无有异，</p>
  <p id="a5O">与我所知同，<a id="a-5P"></a> 见法而语我。</p>
  <p id="a5Q">施主及比丘，<a id="a-5R"></a> 不住于正法，</p>
  <p id="a5S">破坏佛菩提，<a id="a-5T"></a> 是出时未久。</p>
  <p id="a5U">勿亲彼近我，<a id="a-5V"></a> 我是说道者，</p>
  <p id="a5W">汝当速疾得，<a id="a-5X"></a> 如我之速得。</p>
  <p id="a5Y">此是第一句，<a id="a-5Z"></a> 更互说寂静，</p>
  <p id="a5a">和合为一侣，<a id="a-5b"></a> 毁坏于我法。</p>
  <p id="a5c">犹如大恶贼，<a id="a-5d"></a> 杀害诸聚落，</p>
  <p id="a5e">令聚落空荒，<a id="a-5f"></a> 及与诸城邑。</p>
  <p id="a5g">比丘当如是，<a id="a-5h"></a> 无智闇钝者，</p>
  <p id="a5i">无慧毁禁戒，<a id="a-5j"></a> 依著我命人。</p>
  <p id="a5k">我所说应离，<a id="a-5l"></a> 而反依于眼，</p>
  <p id="a5m">自说是罗汉，<a id="a-5n"></a> 实是增上慢。</p>
  <p id="a5o">自和合聚集，<a id="a-5p"></a> 我是最上僧，</p>
  <p id="a5q">有名无有智，<a id="a-5r"></a> 一人尚难得。</p>
  <p id="a5s">若复有比丘，<a id="a-5t"></a> 有恶往如实，</p>
  <p id="a5u">尚说其恶名，<a id="a-5v"></a> 云非佛声闻。</p>
  <p id="a5w">毁谤于菩提，<a id="a-5x"></a> 法王之所有，</p>
  <p id="a5y">诸天极忧苦，<a id="a-5z"></a> 数数而啼泣，</p>
  <p id="a60">闷绝坠于地；<a id="a-61"></a> 有信诸天等，</p>
  <p id="a62">云此释师子，<a id="a-63"></a> 胜法今毁坏。</p>
  <p id="a64">奇哉佛世尊，<a id="a-65"></a> 奇哉离染法，</p>
  <p id="a66">奇哉福田僧，<a id="a-67"></a> 佛之所爱子，</p>
  <p id="a68">我更不复闻，<a id="a-69"></a> 法王之所说，</p>
  <p id="a6A">当有大痴闇，<a id="a-6B"></a> 能仁法毁坏。</p>
  <p id="a6C">发起大音声，<a id="a-6D"></a> 地天及中间，</p>
  <p id="a6E">唱令告诸天，<a id="a-6F"></a> 法炬今欲灭，</p>
  <p id="a6G">莫后诸天龙，<a id="a-6H"></a> 而致大悔恨，</p>
  <p id="a6I">仁自闻佛法，<a id="a-6J"></a> 今当更不闻。</p>
  <p id="a6K">是佛无数劫，<a id="a-6L"></a> 若自及与他，</p>
  <p id="a6M">堪忍是众生，<a id="a-6N"></a> 何时当成佛？</p>
  <p id="a6O">是佛世导师，<a id="a-6P"></a> 为一切众生，</p>
  <p id="a6Q">所演说正法，<a id="a-6R"></a> 今当灭永尽。</p>
  <p id="a6S">今法坏乱起，<a id="a-6T"></a> 极造大暴恶，</p>
  <p id="a6U">魔使极恶魔，<a id="a-6V"></a> 少欲者劣弱，</p>
  <p id="a6W">诈伪无智慧，<a id="a-6X"></a> 幻伪小凡夫，</p>
  <p id="a6Y">炽盛生嗔恚，<a id="a-6Z"></a> 谤毁善逝法。</p>
  <p id="a6a">闻地天声已，<a id="a-6b"></a> 上天生惊怪，</p>
  <p id="a6c">四大天王等，<a id="a-6d"></a> 闻已生愁闷。</p>
  <p id="a6e">夜叉众来集，<a id="a-6f"></a> 聚在旷野城，</p>
  <p id="a6g">悉皆同愁泪，<a id="a-6h"></a> 发大呼哭声。</p>
  <p id="a6i">大音甚悲切，<a id="a-6j"></a> 诸天悉来集，</p>
  <p id="a6k">更互共相语，<a id="a-6l"></a> 心中所念者。</p>
  <p id="a6m">诸庄严城邑，<a id="a-6n"></a> 众宝之所成，</p>
  <p id="a6o">一切无光色，<a id="a-6p"></a> 犹若如土聚。</p>
  <p id="a6q">是城无威德，<a id="a-6r"></a> 无须臾可乐！</p>
  <p id="a6s">是城无威德，<a id="a-6t"></a> 如本可爱乐！</p>
  <p id="a6u">我本所生处，<a id="a-6v"></a> 诸天众来至，</p>
  <p id="a6w">见已闷躄地，<a id="a-6x"></a> 当作如是报。</p>
  <p id="a6y">诸天下至地，<a id="a-6z"></a> 往至可畏处，</p>
  <p id="a70">如此真实法，<a id="a-71"></a> 今者悉毁坏。</p>
  <p id="a72">下至阎浮提，<a id="a-73"></a> 见大毁坏事，</p>
  <p id="a74">佛子见逼恼，<a id="a-75"></a> 逃窜至异处。</p>
  <p id="a76">胜城七日中，<a id="a-77"></a> 无诸威德色，</p>
  <p id="a78">是诸天七日，<a id="a-79"></a> 数数而啼泣：</p>
  <p id="a7A">咄哉勇健佛，<a id="a-7B"></a> 我等面睹见，</p>
  <p id="a7C">今者永不见，<a id="a-7D"></a> 佛法复灭尽。</p>
  <p id="a7E">舍卫所住处，<a id="a-7F"></a> 来至恭敬已，</p>
  <p id="a7G">于是住处地，<a id="a-7H"></a> 数数而啼泣：</p>
  <p id="a7I">此是佛所坐，<a id="a-7J"></a> 人尊所坐处，</p>
  <p id="a7K">演说四圣谛，<a id="a-7L"></a> 我等面自闻。</p>
  <p id="a7M">世间还黑闇，<a id="a-7N"></a> 互不相恭敬，</p>
  <p id="a7O">作恶已当往，<a id="a-7P"></a> 堕于恶道中。</p>
  <p id="a7Q">多有诸天宫，<a id="a-7R"></a> 皆悉当复空，</p>
  <p id="a7S">众生无救护，<a id="a-7T"></a> 阎浮提如是。</p>
  <p id="a7U">此是经行处，<a id="a-7V"></a> 空荒悉毁坏，</p>
  <p id="a7W">世间不可乐，<a id="a-7X"></a> 法王灭度后。</p>
  <p id="a7Y">帝释自在主，<a id="a-7Z"></a> 三十三天中，</p>
  <p id="a7a">忧愁受苦恼，<a id="a-7b"></a> 发起大音声。</p>
  <p id="a7c">诸三十三天，<a id="a-7d"></a> 举手而号哭，</p>
  <p id="a7e">如所闻诸国，<a id="a-7f"></a> 在中而驰走。</p>
  <p id="a7g">当有诸天等，<a id="a-7h"></a> 数数论说佛，</p>
  <p id="a7i">导师舍离我，<a id="a-7j"></a> 能多说法者。</p>
  <p id="a7k">诸天更不食，<a id="a-7l"></a> 无诸歌笑声，</p>
  <p id="a7m">帝释天六月，<a id="a-7n"></a> 心中甚忧恼。</p>
  <p id="a7o">阿修罗等闻，<a id="a-7p"></a> 佛法无光明，</p>
  <p id="a7q">我等今当往，<a id="a-7r"></a> 至三十三天。</p>
  <p id="a7s">阎浮提诸王，<a id="a-7t"></a> 当坏佛塔寺，</p>
  <p id="a7u">天阿修罗集，<a id="a-7v"></a> 尔时当有是。</p>
  <p id="a7w">有诸比丘等，<a id="a-7x"></a> 当堕在恶道，</p>
  <p id="a7y">有诸比丘尼，<a id="a-7z"></a> 亦堕于恶道。</p>
  <p id="a80">在家毁戒者，<a id="a-81"></a> 住家优婆塞，</p>
  <p id="a82">发大恶声已，<a id="a-83"></a> 当趣于恶道。</p>
  <p id="a84">有诸恶女人，<a id="a-85"></a> 是亦至恶处，</p>
  <p id="a86">世界悉动摇，<a id="a-87"></a> 尔时有是事。</p>
  <p id="a88">有逃至聚落，<a id="a-89"></a> 有走至山林，</p>
  <p id="a8A">众生悉驰骋，<a id="a-8B"></a> 少有存活者。</p>
  <p id="a8C">多有诸贼盗，<a id="a-8D"></a> 及与诸饥馑，</p>
  <p id="a8E">种五谷不获，<a id="a-8F"></a> 蟥虫作灾患。</p>
  <p id="a8G">时谷米勇贵，<a id="a-8H"></a> 人有命终者，</p>
  <p id="a8I">死后堕饿鬼，<a id="a-8J"></a> 于是受众苦。</p>
  <p id="a8K">诸有塔寺处，<a id="a-8L"></a> 四方招提僧，</p>
  <p id="a8M">尔时诸比丘，<a id="a-8N"></a> 当共分取之。</p>
  <p id="a8O">如是等众苦，<a id="a-8P"></a> 于我灭度后，</p>
  <p id="a8Q">宜当速疾作，<a id="a-8R"></a> 莫观见是时。</p>
  <p id="a8S">诸凡夫无智，<a id="a-8T"></a> 诸凡夫无慧，</p>
  <p id="a8U">造凡夫行已，<a id="a-8V"></a> 速疾堕恶道。</p>
  <p id="a8W">应当勤读诵，<a id="a-8X"></a> 从慧者来处，</p>
  <p id="a8Y">以慧教众生，<a id="a-8Z"></a> 速至于善道。</p>
  <p id="a8a">以慧光照明，<a id="a-8b"></a> 应当学如我，</p>
  <p id="a8c">舍一切烦恼，<a id="a-8d"></a> 速疾至涅槃。</p>
  <p id="a8e">正法不久住，<a id="a-8f"></a> 应坚勤精进，</p>
  <p id="a8g">我如是戒敕，<a id="a-8h"></a> 应当正修行。</p>
  <p id="a8i">于我灭后持，<a id="a-8j"></a> 六十小劫中，</p>
  <p id="a8k">有闻佛名号，<a id="a-8l"></a> 谁当有爱者？</p>
  <p id="a8m">互共来集会，<a id="a-8n"></a> 为饥所逼切，</p>
  <p id="a8o">食母食子肉，<a id="a-8p"></a> 互展转为是。</p>
  <p id="a8q">诸有生小儿，<a id="a-8r"></a> 不令至余家，</p>
  <p id="a8s">儿自在于室，<a id="a-8t"></a> 犹生大恐畏。</p>
  <p id="a8u">有见闻此者，<a id="a-8v"></a> 生死苦如是，</p>
  <p id="a8w">谁生于贪欲，<a id="a-8x"></a> 欲想是女人？</p>
  <p id="a8y">生无知慧根，<a id="a-8z"></a> 欲本是女人，</p>
  <p id="a90">生起众苦根，<a id="a-91"></a> 是故应舍苦。</p>
  <p id="a92">若有痴众生，<a id="a-93"></a> 亲近欲女人；</p>
  <p id="a94">若有智慧人，<a id="a-95"></a> 速至于涅槃。</p>
  <p id="a96">不正造业苦，<a id="a-97"></a> 果报来应现，</p>
  <p id="a98">此果是有漏，<a id="a-99"></a> 是故堕恶道。</p>
  <p id="a9A">若诸无漏法，<a id="a-9B"></a> 空为无所有，</p>
  <p id="a9C">不坚寂静者，<a id="a-9D"></a> 速应修行道。</p>
  <p id="a9E">“迦葉，<a id="a-9F"></a>是名比丘成就初法。<a id="a-9G"></a>若有欲乐无漏法心，<a id="a-9H"></a>应不住于一切诸法说一切法。<a id="a-9I"></a>复次，<a id="a-9J"></a>迦葉，<a id="a-9K"></a>菩萨应当坚作、<a id="a-9L"></a>坚住，<a id="a-9M"></a>云何坚作？<a id="a-9N"></a>云何坚住？<a id="a-9O"></a>应坚其心，<a id="a-9P"></a>应坚精进。<a id="a-9Q"></a>是中云何名曰坚心？<a id="a-9R"></a>名曰坚进？<a id="a-9S"></a>迦葉，<a id="a-9T"></a>坚心者，<a id="a-9U"></a>菩萨应生如是之心：<a id="a-9V"></a>‘供养恒河沙等诸佛，<a id="a-9W"></a>然后乃发于一念心；<a id="a-9X"></a>如是恒河沙等劫中无一佛出，<a id="a-9Y"></a>如是复起恒沙等心，<a id="a-9Z"></a>得一人身，<a id="a-9a"></a>得于是恒沙等身，<a id="a-9b"></a>闻一句法，<a id="a-9c"></a>增长此慧至无上道。<a id="a-9d"></a>’是菩萨生如是之心，<a id="a-9e"></a>是菩萨念：<a id="a-9f"></a>‘我今应当修行如是难行、<a id="a-9g"></a>苦行，<a id="a-9h"></a>精进勤修于佛智慧。<a id="a-9i"></a>我今应当如是推求！<a id="a-9j"></a>’迦葉，<a id="a-9k"></a>菩萨应当如是坚心。<a id="a-9l"></a>迦葉，<a id="a-9m"></a>我引是喻，<a id="a-9n"></a>诸有智者以喻解耳！<a id="a-9o"></a>迦葉，<a id="a-9p"></a>若如是苦行得于菩提，<a id="a-9q"></a>恒河沙劫不应懈怠，<a id="a-9r"></a>勤学不懈，<a id="a-9s"></a>勤学不息，<a id="a-9t"></a>恒沙等劫学于菩提。<a id="a-9u"></a>菩萨念：<a id="a-9v"></a>‘我今应生坚势、<a id="a-9w"></a>坚欲，<a id="a-9x"></a>我终不舍无上正道。<a id="a-9y"></a>’迦葉，<a id="a-9z"></a>菩萨如是应坚其心。</p>
  <p id="aA0">“迦葉，<a id="a-A1"></a>若有菩萨，<a id="a-A2"></a>如是坚心为取何等？<a id="a-A3"></a>谓不取处、<a id="a-A4"></a>不取非处。<a id="a-A5"></a>云何不取处、<a id="a-A6"></a>不取非处？<a id="a-A7"></a>若处、<a id="a-A8"></a>非处悉无所有，<a id="a-A9"></a>不障碍于阿耨多罗三藐三菩提，<a id="a-AA"></a>速疾得成。<a id="a-AB"></a>迦葉，<a id="a-AC"></a>若使三千大千世界，<a id="a-AD"></a>满中七宝持用布施，<a id="a-AE"></a>若于如来今所演说如是等经，<a id="a-AF"></a>趣向菩提正眼之处，<a id="a-AG"></a>推求索之依附依住，<a id="a-AH"></a>是人福聚倍多胜彼！<a id="a-AI"></a>迦葉，<a id="a-AJ"></a>菩萨应当如是坚心，<a id="a-AK"></a>亦复不得于是坚心，<a id="a-AL"></a>然不休息。<a id="a-AM"></a>云何初业？<a id="a-AN"></a>多植初业。<a id="a-AO"></a>云何多植？<a id="a-AP"></a>不谓一心能知多业。<a id="a-AQ"></a>何以故？<a id="a-AR"></a>是法不可以言说故，<a id="a-AS"></a>恒于是中多种初业，<a id="a-AT"></a>所谓坚心。<a id="a-AU"></a>”</p>
  <p id="aAV">尔时，<a id="a-AW"></a>世尊而说颂曰：</p>
  <p id="aAX">“非心作心相，<a id="a-AY"></a> 常有大怖畏，</p>
  <p id="aAZ">我当成不成，<a id="a-Aa"></a> 是事当云何？</p>
  <p id="aAb">是常起疑觉，<a id="a-Ac"></a> 住在于一切，</p>
  <p id="aAd">修造作方便，<a id="a-Ae"></a> 云何得菩提？</p>
  <p id="aAf">彼是懈怠想，<a id="a-Ag"></a> 非是菩提想，</p>
  <p id="aAh">斯有一切疑，<a id="a-Ai"></a> 若佛及声闻。</p>
  <p id="aAj">希望而不及，<a id="a-Ak"></a> 善贤诸佛法，</p>
  <p id="aAl">不以音声故，<a id="a-Am"></a> 能获值安乐。</p>
  <p id="aAn">斯有信欲乐，<a id="a-Ao"></a> 能集极胜妙，</p>
  <p id="aAp">非但小思惟，<a id="a-Aq"></a> 能获得胜道。</p>
  <p id="aAr">于一切法中，<a id="a-As"></a> 当住于一法，</p>
  <p id="aAt">觉智增益已，<a id="a-Au"></a> 修行为得道。</p>
  <p id="aAv">“迦葉，<a id="a-Aw"></a>说是法时，<a id="a-Ax"></a>若有菩萨成就此行不值于佛，<a id="a-Ay"></a>而自说言：<a id="a-Az"></a>‘我当作佛如来应供正遍觉。<a id="a-B0"></a>’迦葉，<a id="a-B1"></a>在家菩萨应如是作，<a id="a-B2"></a>云何修行能得菩提？<a id="a-B3"></a>迦葉，<a id="a-B4"></a>在家菩萨有三种业求于菩提。<a id="a-B5"></a>何等三？<a id="a-B6"></a>生极欲心，<a id="a-B7"></a>于一切智不著本作，<a id="a-B8"></a>应持五戒，<a id="a-B9"></a>具是三分趣于六法。<a id="a-BA"></a>何等六？<a id="a-BB"></a>得于圣法，<a id="a-BC"></a>诸根完具，<a id="a-BD"></a>不盲聋哑，<a id="a-BE"></a>不粗恶色，<a id="a-BF"></a>速得信心不畏深法，<a id="a-BG"></a>闻已速解疾得不退，<a id="a-BH"></a>应当具足如是六法。<a id="a-BI"></a>五障法应当善知。<a id="a-BJ"></a>何等五？<a id="a-BK"></a>知于两舌，<a id="a-BL"></a>终不妄语，<a id="a-BM"></a>菩萨之人应见，<a id="a-BN"></a>是悭是菩萨障应当不悭，<a id="a-BO"></a>若著于欲是菩萨障终不作欲，<a id="a-BP"></a>如是五法能作障碍。<a id="a-BQ"></a>又复应当作于三法。<a id="a-BR"></a>何等三？<a id="a-BS"></a>常恒有于欲出家心；<a id="a-BT"></a>于净持戒沙门、<a id="a-BU"></a>婆罗门所，<a id="a-BV"></a>殷重恭敬从受教诲；<a id="a-BW"></a>诸有著相演说法者应常远离。<a id="a-BX"></a>何以故？<a id="a-BY"></a>是菩萨所不应学故。<a id="a-BZ"></a>菩萨不应担不实草。<a id="a-Ba"></a>何以故？<a id="a-Bb"></a>是非菩提故。<a id="a-Bc"></a>若担不实是学障碍，<a id="a-Bd"></a>不学集法。<a id="a-Be"></a>复次，<a id="a-Bf"></a>迦葉，<a id="a-Bg"></a>菩萨当学于三法。<a id="a-Bh"></a>何等三？<a id="a-Bi"></a>心常专念趣向作佛，<a id="a-Bj"></a>应当精勤修习读诵，<a id="a-Bk"></a>常于众生修行慈心，<a id="a-Bl"></a>应当修集如是三法。<a id="a-Bm"></a>又复应当亲近三法。<a id="a-Bn"></a>何等三？<a id="a-Bo"></a>离搏捶打，<a id="a-Bp"></a>不说他人云是卑贱，<a id="a-Bq"></a>怖畏众生而为作救，<a id="a-Br"></a>应当亲近如是三法。<a id="a-Bs"></a>”而说偈言：</p>
  <p id="aBt">“不亲近下人，<a id="a-Bu"></a> 见不正直者，</p>
  <p id="aBv">见已当远离，<a id="a-Bw"></a> 犹远恶毒蛇。</p>
  <p id="aBx">不应学于彼，<a id="a-By"></a> 亦不礼敬是，</p>
  <p id="aBz">应当极远离，<a id="a-C0"></a> 犹如见恶狗。</p>
  <p id="aC1">是人堕恶道，<a id="a-C2"></a> 诸有著相者，</p>
  <p id="aC3">若修是学者，<a id="a-C4"></a> 此亦同彼去。</p>
  <p id="aC5">不疑于空法，<a id="a-C6"></a> 闻于佛法已，</p>
  <p id="aC7">及乐空比丘，<a id="a-C8"></a> 此所生恭敬。</p>
  <p id="aC9">是中增多闻，<a id="a-CA"></a> 亦生利智慧，</p>
  <p id="aCB">得近菩提道，<a id="a-CC"></a> 为一切所礼。</p>
  <p id="aCD">速疾受斋戒，<a id="a-CE"></a> 速受已读诵，</p>
  <p id="aCF">斯增益智慧，<a id="a-CG"></a> 犹水青莲华。</p>
  <p id="aCH">速疾受斋戒，<a id="a-CI"></a> 多听受于法，</p>
  <p id="aCJ">斯增益智慧，<a id="a-CK"></a> 以断诸漏结。</p>
  <p id="aCL">大智大精进，<a id="a-CM"></a> 大威德无畏，</p>
  <p id="aCN">作利以益己，<a id="a-CO"></a> 及利益于他。</p>
  <p id="aCP">终不打搏他，<a id="a-CQ"></a> 应当乐如是，</p>
  <p id="aCR">进助菩提分，<a id="a-CS"></a> 是人法无减。</p>
  <p id="aCT">是人少病患，<a id="a-CU"></a> 有最上妙色，</p>
  <p id="aCV">为众生所爱，<a id="a-CW"></a> 爱利益已法。</p>
  <p id="aCX">修行于慈心，<a id="a-CY"></a> 住在家菩萨，</p>
  <p id="aCZ">舍一切恶道，<a id="a-Ca"></a> 速疾得生天。</p>
  <p id="aCb">是得天名已，<a id="a-Cc"></a> 五欲自娱乐，</p>
  <p id="aCd">从天命终已，<a id="a-Ce"></a> 终不生恶道。</p>
  <p id="aCf">生在人道中，<a id="a-Cg"></a> 种族豪贵家，</p>
  <p id="aCh">形色极殊妙，<a id="a-Ci"></a> 无有能欺者。</p>
  <p id="aCj">无能所守护，<a id="a-Ck"></a> 是人修行法，</p>
  <p id="aCl">得见于胜处，<a id="a-Cm"></a> 一切众生爱。</p>
  <p id="aCn">善得安隐眠，<a id="a-Co"></a> 寤已欢喜乐，</p>
  <p id="aCp">终不生怖畏，<a id="a-Cq"></a> 是亦天所护。</p>
  <p id="aCr">犹如粪秽法，<a id="a-Cs"></a> 彼有是观相，</p>
  <p id="aCt">居家亦如是，<a id="a-Cu"></a> 广及余亦尔。</p>
  <p id="aCv">当为诸善人，<a id="a-Cw"></a> 所称誉赞叹，</p>
  <p id="aCx">怖者施无畏，<a id="a-Cy"></a> 诸在家菩萨。</p>
  <p id="aCz">更不事余天，<a id="a-D0"></a> 亦不见余天，</p>
  <p id="aD1">此道极正直，<a id="a-D2"></a> 诸慧者所集。</p>
  <p id="aD3">是以此善根，<a id="a-D4"></a> 舍一切恶道，</p>
  <p id="aD5">一切智三明，<a id="a-D6"></a> 善学三戒故。</p>
  <p id="aD7">如所作功德，<a id="a-D8"></a> 如其所礼事，</p>
  <p id="aD9">斯亦当见礼，<a id="a-DA"></a> 诸众生独故。</p>
  <p id="aDB">如所作功德，<a id="a-DC"></a> 如其所礼事，</p>
  <p id="aDD">当为众生上，<a id="a-DE"></a> 如佛见礼事。</p>
  <p id="aDF">住于在家地，<a id="a-DG"></a> 起作菩提心，</p>
  <p id="aDH">此所称赞法，<a id="a-DI"></a> 及余法今听。</p>
  <p id="aDJ">“迦葉，<a id="a-DK"></a>在家菩萨应成三法。<a id="a-DL"></a>何等三？<a id="a-DM"></a>应当远离希望吉祥，<a id="a-DN"></a>是菩萨应修治舍宅，<a id="a-DO"></a>除诸妨碍勤修多闻。<a id="a-DP"></a>菩萨当具足三法，<a id="a-DQ"></a>复起三法。<a id="a-DR"></a>何等三？<a id="a-DS"></a>不应断绝说法师辩，<a id="a-DT"></a>应当勤请于说法者，<a id="a-DU"></a>应当常燃灯烛众明，<a id="a-DV"></a>应当修行如是三法。<a id="a-DW"></a>复次，<a id="a-DX"></a>迦葉，<a id="a-DY"></a>在家菩萨，<a id="a-DZ"></a>应当终竟不造三法作女人行。<a id="a-Da"></a>何等三？<a id="a-Db"></a>不留难母令不听法，<a id="a-Dc"></a>不留难母不往比丘所；<a id="a-Dd"></a>不遮固妻至比丘所，<a id="a-De"></a>欲听法者不作障碍；<a id="a-Df"></a>于女人所不舍正道而犯非道。<a id="a-Dg"></a>如是三法一切不作，<a id="a-Dh"></a>若造此业便堕女人。<a id="a-Di"></a>”而说颂曰：</p>
  <p id="aDj">“应当燃灯明，<a id="a-Dk"></a> 数数以信心，</p>
  <p id="aDl">得无尘垢眼，<a id="a-Dm"></a> 及获得佛眼。</p>
  <p id="aDn">导师以此眼，<a id="a-Do"></a> 能知于一切，</p>
  <p id="aDp">若知如此智，<a id="a-Dq"></a> 则知于实智。</p>
  <p id="aDr">知过去世法，<a id="a-Ds"></a> 现在亦如是，</p>
  <p id="aDt">不意想未来，<a id="a-Du"></a> 不造作三相。</p>
  <p id="aDv">若有是三相，<a id="a-Dw"></a> 三亦应当舍，</p>
  <p id="aDx">悉同为一义，<a id="a-Dy"></a> 相即为非相。</p>
  <p id="aDz">佛所说诸根，<a id="a-E0"></a> 然法无有根，</p>
  <p id="aE1">以彼不分别，<a id="a-E2"></a> 菩提最为上。</p>
  <p id="aE3">净修佛眼已，<a id="a-E4"></a> 悉皆现了知，</p>
  <p id="aE5">是句即菩提，<a id="a-E6"></a> 如上之所说。</p>
  <p id="aE7">如是所说法，<a id="a-E8"></a> 亦不毁坏法，</p>
  <p id="aE9">一切法是空，<a id="a-EA"></a> 是故名为说。</p>
  <p id="aEB">诸外道邪见，<a id="a-EC"></a> 为在家说法，</p>
  <p id="aED">如作于明灯，<a id="a-EE"></a> 有眼者能知。</p>
  <p id="aEF">不断他说法，<a id="a-EG"></a> 于释师子法，</p>
  <p id="aEH">莫速至恶道，<a id="a-EI"></a> 疾作生盲者。</p>
  <p id="aEJ">数数而劝请，<a id="a-EK"></a> 演说善逝法，</p>
  <p id="aEL">以此之善根，<a id="a-EM"></a> 转无上法轮。</p>
  <p id="aEN">不应作留难，<a id="a-EO"></a> 若母欲听法；</p>
  <p id="aEP">作极恶女人，<a id="a-EQ"></a> 盲偻极丑恶，</p>
  <p id="aER">不见睹众色，<a id="a-ES"></a> 亦不闻妙声，</p>
  <p id="aET">在于黑闇处，<a id="a-EU"></a> 犹若如蛇住。</p>
  <p id="aEV">作于障碍已，<a id="a-EW"></a> 贪嫉为妻故，</p>
  <p id="aEX">速疾命终已，<a id="a-EY"></a> 作弊恶女人，</p>
  <p id="aEZ">黄头而青眼，<a id="a-Ea"></a> 黑恶难可看，</p>
  <p id="aEb">疽恶脚缭戾，<a id="a-Ec"></a> 聋騃无所知。</p>
  <p id="aEd">于如是等处，<a id="a-Ee"></a> 无慈者速受，</p>
  <p id="aEf">为嫉妒男子，<a id="a-Eg"></a> 数数造欲因。</p>
  <p id="aEh">“复次，<a id="a-Ei"></a>迦葉，<a id="a-Ej"></a>在家菩萨不应作三法。<a id="a-Ek"></a>何等三？<a id="a-El"></a>不请女人，<a id="a-Em"></a>为欲因缘施酥、<a id="a-En"></a>醍醐及诸恶施；<a id="a-Eo"></a>若欲出家不作留难，<a id="a-Ep"></a>未出家者劝令出家；<a id="a-Eq"></a>造如来塔作营事人劝助示导，<a id="a-Er"></a>不应侵夺取于是物。<a id="a-Es"></a>如是三法，<a id="a-Et"></a>在家菩萨所不应作。<a id="a-Eu"></a>”而说颂曰：</p>
  <p id="aEv">“不施他女人，<a id="a-Ew"></a> 不造作非法，</p>
  <p id="aEx">无婚过难来，<a id="a-Ey"></a> 故一切不施。</p>
  <p id="aEz">有言者往彼，<a id="a-F0"></a> 合掌而作礼，</p>
  <p id="aF1">与已复当与，<a id="a-F2"></a> 以善欢喜心。</p>
  <p id="aF3">若彼僧中少，<a id="a-F4"></a> 为僧给使人，</p>
  <p id="aF5">若有请取是，<a id="a-F6"></a> 应佐少人者。</p>
  <p id="aF7">勿触水令浊，<a id="a-F8"></a> 若有依此者，</p>
  <p id="aF9">于斯无嫌害，<a id="a-FA"></a> 生心起嗔恶。</p>
  <p id="aFB">若有欲出家，<a id="a-FC"></a> 自子及亲属，</p>
  <p id="aFD">菩萨于是中，<a id="a-FE"></a> 终不作留难。</p>
  <p id="aFF">令诸众生乐，<a id="a-FG"></a> 得证于灭度，</p>
  <p id="aFH">此是我本欲，<a id="a-FI"></a> 说于无上法。</p>
  <p id="aFJ">知是诸过已，<a id="a-FK"></a> 自不造诸妒，</p>
  <p id="aFL">莫长夜常忧，<a id="a-FM"></a> 为烦恼所染。</p>
  <p id="aFN">“迦葉，<a id="a-FO"></a>在家菩萨复有三法不应修集。<a id="a-FP"></a>何等三？<a id="a-FQ"></a>不买男子，<a id="a-FR"></a>不买女人，<a id="a-FS"></a>不施毒药。<a id="a-FT"></a>若有作者亦勿亲近。<a id="a-FU"></a>”而说颂曰：</p>
  <p id="aFV">“离买男子业，<a id="a-FW"></a> 亦离买女人，</p>
  <p id="aFX">不施与毒药，<a id="a-FY"></a> 若与者远离。</p>
  <p id="aFZ">天亦呵是法，<a id="a-Fa"></a> 众生得苦恼，</p>
  <p id="aFb">随趣诸方面，<a id="a-Fc"></a> 忧恼箭所害。</p>
  <p id="aFd">此长夜忧恼，<a id="a-Fe"></a> 多获众苦恼，</p>
  <p id="aFf">亦绝便命终，<a id="a-Fg"></a> 是故不应作。</p>
  <p id="aFh">是过及余过，<a id="a-Fi"></a> 我知是所作，</p>
  <p id="aFj">今说其少分，<a id="a-Fk"></a> 为于菩提故。</p>
  <p id="aFl">“迦葉，<a id="a-Fm"></a>在家菩萨不应造三法。<a id="a-Fn"></a>何等三？<a id="a-Fo"></a>不至淫女家，<a id="a-Fp"></a>若男若女不犯非道，<a id="a-Fq"></a>若屠牛处不在边住。<a id="a-Fr"></a>如是三法，<a id="a-Fs"></a>在家菩萨所不应作。<a id="a-Ft"></a>”而说颂曰：</p>
  <p id="aFu">“不至淫女家，<a id="a-Fv"></a> 秽恶为欲者，</p>
  <p id="aFw">速致不恭敬，<a id="a-Fx"></a> 由近下欲故。</p>
  <p id="aFy">师见去至此，<a id="a-Fz"></a> 为彼之所轻，</p>
  <p id="aG0">速疾致疾患，<a id="a-G1"></a> 以是致命终。</p>
  <p id="aG2">若男女非道，<a id="a-G3"></a> 二俱不亲近，</p>
  <p id="aG4">是女所不喜，<a id="a-G5"></a> 云何当犯是？</p>
  <p id="aG6">若有屠牛处，<a id="a-G7"></a> 一切不往彼，</p>
  <p id="aG8">此非我所宜，<a id="a-G9"></a> 菩萨法如是。</p>
  <p id="aGA">如是诸过患，<a id="a-GB"></a> 佛悉皆知之，</p>
  <p id="aGC">是故不正行，<a id="a-GD"></a> 今为如实说。</p>
  <p id="aGE">佛如是少说，<a id="a-GF"></a> 我声闻能知，</p>
  <p id="aGG">斯于佛面前，<a id="a-GH"></a> 云何所后处？</p>
  <p id="aGI">众生信圣者，<a id="a-GJ"></a> 欲疾至涅槃，</p>
  <p id="aGK">为是故我说，<a id="a-GL"></a> 不为难教者。</p>
  <p id="aGM">“复次，<a id="a-GN"></a>迦葉，<a id="a-GO"></a>在家菩萨应成就三法。<a id="a-GP"></a>何等三？<a id="a-GQ"></a>居住家中犹如客使不起我想；<a id="a-GR"></a>若已施者起集聚想，<a id="a-GS"></a>其未施者远离于我千由旬想；<a id="a-GT"></a>不为子息作于藏举宝藏之想。<a id="a-GU"></a>迦葉，<a id="a-GV"></a>在家菩萨应当成就如是三想。<a id="a-GW"></a>”而说颂曰：</p>
  <p id="aGX">“当修习死想，<a id="a-GY"></a> 我不久命终，</p>
  <p id="aGZ">是故诸所藏，<a id="a-Ga"></a> 此财应修坚。</p>
  <p id="aGb">为别男女事，<a id="a-Gc"></a> 终不为利是，</p>
  <p id="aGd">速疾求坚法，<a id="a-Ge"></a> 身命及财物。</p>
  <p id="aGf">殷重欲菩提，<a id="a-Gg"></a> 所作不轻躁，</p>
  <p id="aGh">为求法利故，<a id="a-Gi"></a> 一切时摧伏。</p>
  <p id="aGj">犹如小女戏，<a id="a-Gk"></a> 亦如光渐现，</p>
  <p id="aGl">不乐著于味，<a id="a-Gm"></a> 欲法者如是。</p>
  <p id="aGn">读诵不休息，<a id="a-Go"></a> 善好法庄严，</p>
  <p id="aGp">其难可修集，<a id="a-Gq"></a> 于种种诸众。</p>
  <p id="aGr">如是相似法，<a id="a-Gs"></a> 迦葉我已说，</p>
  <p id="aGt">其有聪利者，<a id="a-Gu"></a> 我悉知是人。</p>
  <p id="aGv">彼知已解了，<a id="a-Gw"></a> 自怜愍于己，</p>
  <p id="aGx">是人于彼时，<a id="a-Gy"></a> 数数与我对。</p>
  <p id="aGz">“复次，<a id="a-H0"></a>迦葉，<a id="a-H1"></a>在家菩萨成就三法不退阿耨多罗三藐三菩提。<a id="a-H2"></a>何等三？<a id="a-H3"></a>父母不信化令住信，<a id="a-H4"></a>父母毁戒劝令住戒，<a id="a-H5"></a>父母悭贪劝令住舍，<a id="a-H6"></a>叹无上道在大众中而演说法。<a id="a-H7"></a>是名初法，<a id="a-H8"></a>在家菩萨不退无上正真之道。<a id="a-H9"></a>复次，<a id="a-HA"></a>迦葉，<a id="a-HB"></a>在家菩萨应当善知可供养者及不可供。<a id="a-HC"></a>若知是已，<a id="a-HD"></a>诸可供者而设供食，<a id="a-HE"></a>不可供者而不设供，<a id="a-HF"></a>于是人所应修慈心。<a id="a-HG"></a>迦葉，<a id="a-HH"></a>是名第二法，<a id="a-HI"></a>在家菩萨不退无上正真之道。<a id="a-HJ"></a>复次，<a id="a-HK"></a>迦葉，<a id="a-HL"></a>在家菩萨所有财物勤苦集聚，<a id="a-HM"></a>是不应失不令尽失，<a id="a-HN"></a>不施于他，<a id="a-HO"></a>坚藏牢举，<a id="a-HP"></a>施住净戒沙门、<a id="a-HQ"></a>婆罗门，<a id="a-HR"></a>平等封邑财封无系一切净行。<a id="a-HS"></a>迦葉，<a id="a-HT"></a>是名第三法，<a id="a-HU"></a>在家菩萨不退无上正真之道。<a id="a-HV"></a>”而说颂曰：</p>
  <p id="aHW">“若在家菩萨，<a id="a-HX"></a> 集无上菩提，</p>
  <p id="aHY">生起三种慧，<a id="a-HZ"></a> 以学无上道。</p>
  <p id="aHa">若父及与母，<a id="a-Hb"></a> 恶慧无有信，</p>
  <p id="aHc">劝之令生信，<a id="a-Hd"></a> 令趣向胜法。</p>
  <p id="aHe">悭犯住戒舍，<a id="a-Hf"></a> 无慧者信慧，</p>
  <p id="aHg">向无上菩提，<a id="a-Hh"></a> 劝令至是处。</p>
  <p id="aHi">若去至四方，<a id="a-Hj"></a> 求善说法者，</p>
  <p id="aHk">应行于法施，<a id="a-Hl"></a> 以增益智慧。</p>
  <p id="aHm">犯戒教住戒，<a id="a-Hn"></a> 无信者教信，</p>
  <p id="aHo">无慧者教慧，<a id="a-Hp"></a> 是人终不退。</p>
  <p id="aHq">若见慧比丘，<a id="a-Hr"></a> 持戒多闻者，</p>
  <p id="aHs">恭敬信近之，<a id="a-Ht"></a> 数数而咨问。</p>
  <p id="aHu">所以近比丘，<a id="a-Hv"></a> 数数为咨问，</p>
  <p id="aHw">速疾受其法，<a id="a-Hx"></a> 是故不退转。</p>
  <p id="aHy">彼觉智增益，<a id="a-Hz"></a> 闻处及智者，</p>
  <p id="aI0">觉智增益已，<a id="a-I1"></a> 舍己肉供养。</p>
  <p id="aI2">是有信解相，<a id="a-I3"></a> 如我之所说，</p>
  <p id="aI4">不以不信心，<a id="a-I5"></a> 能趣向菩提。</p>
  <p id="aI6">渐渐见增益，<a id="a-I7"></a> 速疾得增长，</p>
  <p id="aI8">于是诸增益，<a id="a-I9"></a> 彼得不为难。</p>
  <p id="aIA">知是增益已，<a id="a-IB"></a> 若自及与他，</p>
  <p id="aIC">心喜而趣向，<a id="a-ID"></a> 是人增益智。</p>
  <p id="aIE">随所有财封，<a id="a-IF"></a> 本所聚集者，</p>
  <p id="aIG">诸有持戒人，<a id="a-IH"></a> 一切以置前。</p>
  <p id="aII">是无有异语，<a id="a-IJ"></a> 终不说异言，</p>
  <p id="aIK">健勇进坚施，<a id="a-IL"></a> 是能成如来。</p>
  <p id="aIM">柔和易共住，<a id="a-IN"></a> 勇健者得慈，</p>
  <p id="aIO">欢喜而坚舍，<a id="a-IP"></a> 如先后亦然。</p>
  <p id="aIQ">勇健上施主，<a id="a-IR"></a> 不从他所求，</p>
  <p id="aIS">众施中最健，<a id="a-IT"></a> 一切无不舍。</p>
  <p id="aIU">若金银及钱，<a id="a-IV"></a> 本生亦曾施，</p>
  <p id="aIW">希望于上法，<a id="a-IX"></a> 甚深最上句。</p>
  <p id="aIY">一切天及世，<a id="a-IZ"></a> 相应专供养，</p>
  <p id="aIa">若求于法者，<a id="a-Ib"></a> 悉应供是人。</p>
  <p id="aIc">勇健者集法，<a id="a-Id"></a> 以法而活命，</p>
  <p id="aIe">有智慧胜法，<a id="a-If"></a> 当为救世者。</p>
  <p id="aIg">“复次，<a id="a-Ih"></a>迦葉，<a id="a-Ii"></a>在家菩萨有三法，<a id="a-Ij"></a>发阿耨多罗三藐三菩提已，<a id="a-Ik"></a>疾堕声闻而般涅槃。<a id="a-Il"></a>何等三？<a id="a-Im"></a>若暂一发菩提心已，<a id="a-In"></a>怖畏地狱、<a id="a-Io"></a>饿鬼、<a id="a-Ip"></a>畜生，<a id="a-Iq"></a>于是菩提道起重担想求诸善根，<a id="a-Ir"></a>不专思念，<a id="a-Is"></a>不好善求，<a id="a-It"></a>是人为于心意所害生起苦想。<a id="a-Iu"></a>迦葉，<a id="a-Iv"></a>是名初法，<a id="a-Iw"></a>在家菩萨退无上道，<a id="a-Ix"></a>疾堕声闻而般涅槃。<a id="a-Iy"></a>复次，<a id="a-Iz"></a>迦葉，<a id="a-J0"></a>在家菩萨，<a id="a-J1"></a>若暂一发菩提心已，<a id="a-J2"></a>若行施时嗔恚而与，<a id="a-J3"></a>与已生悔，<a id="a-J4"></a>是人不能至于佛智。<a id="a-J5"></a>迦葉，<a id="a-J6"></a>是为二法，<a id="a-J7"></a>在家菩萨退菩提心，<a id="a-J8"></a>疾堕声闻而般涅槃。<a id="a-J9"></a>复次，<a id="a-JA"></a>迦葉，<a id="a-JB"></a>在家菩萨，<a id="a-JC"></a>若暂一发菩提心已，<a id="a-JD"></a>不勤精进集于多闻，<a id="a-JE"></a>是人以是少许善根速入涅槃。<a id="a-JF"></a>迦葉，<a id="a-JG"></a>是名三法，<a id="a-JH"></a>在家菩萨退菩提心。<a id="a-JI"></a>”而说颂曰：</p>
  <p id="aJJ">“发菩提心已，<a id="a-JK"></a> 而不修正行，</p>
  <p id="aJL">毁坏于佛乘，<a id="a-JM"></a> 堕在声闻乘。</p>
  <p id="aJN">菩提非不信，<a id="a-JO"></a> 及懈怠者得，</p>
  <p id="aJP">悭贪无智慧，<a id="a-JQ"></a> 是等作障碍。</p>
  <p id="aJR">知恩住净戒，<a id="a-JS"></a> 心常乐行舍，</p>
  <p id="aJT">舍时心欢喜，<a id="a-JU"></a> 菩提不难得。</p>
  <p id="aJV">心造作诸恶，<a id="a-JW"></a> 心亦能行施，</p>
  <p id="aJX">是众生心坚，<a id="a-JY"></a> 当作世间塔。</p>
  <p id="aJZ">若不舍是法，<a id="a-Ja"></a> 心趣向菩提，</p>
  <p id="aJb">当作佛出世，<a id="a-Jc"></a> 为世作福田。</p>
  <p id="aJd">“迦葉，<a id="a-Je"></a>在家菩萨有三法，<a id="a-Jf"></a>退菩提心，<a id="a-Jg"></a>堕缘觉涅槃而般涅槃。<a id="a-Jh"></a>何等三？<a id="a-Ji"></a>是在家菩萨，<a id="a-Jj"></a>一发心已吝惜秘法。<a id="a-Jk"></a>迦葉，<a id="a-Jl"></a>是名在家菩萨初法，<a id="a-Jm"></a>退菩提心，<a id="a-Jn"></a>堕缘觉涅槃而般涅槃。<a id="a-Jo"></a>复次，<a id="a-Jp"></a>迦葉，<a id="a-Jq"></a>在家菩萨一发心已，<a id="a-Jr"></a>希望良时求觅吉日。<a id="a-Js"></a>迦葉，<a id="a-Jt"></a>是名在家菩萨二法，<a id="a-Ju"></a>退菩提心，<a id="a-Jv"></a>堕缘觉涅槃而般涅槃。<a id="a-Jw"></a>复次，<a id="a-Jx"></a>迦葉，<a id="a-Jy"></a>在家菩萨懈怠懒惰，<a id="a-Jz"></a>不勤求助菩提之法。<a id="a-K0"></a>迦葉，<a id="a-K1"></a>是名在家菩萨三法，<a id="a-K2"></a>退菩提心，<a id="a-K3"></a>堕缘觉涅槃而般涅槃。<a id="a-K4"></a>”而说颂曰：</p>
  <p id="aK5">“悭吝惜秘法，<a id="a-K6"></a> 不教诲他人，</p>
  <p id="aK7">当堕缘觉地，<a id="a-K8"></a> 是退失菩提。</p>
  <p id="aK9">是退堕于三，<a id="a-KA"></a> 失利有苦来，</p>
  <p id="aKB">去已而现在，<a id="a-KC"></a> 是疑于菩提。</p>
  <p id="aKD">思惟大乘已，<a id="a-KE"></a> 速希望吉祥，</p>
  <p id="aKF">此非信解相，<a id="a-KG"></a> 佛不亲近是。</p>
  <p id="aKH">若有极专心，<a id="a-KI"></a> 坚求菩提道，</p>
  <p id="aKJ">此不礼事余，<a id="a-KK"></a> 唯除世间塔。</p>
  <p id="aKL">若有是信心，<a id="a-KM"></a> 不得其余天，</p>
  <p id="aKN">是成就最上，<a id="a-KO"></a> 名为天中天。</p>
  <p id="aKP">生菩提心已，<a id="a-KQ"></a> 是不礼事余，</p>
  <p id="aKR">是有最上色，<a id="a-KS"></a> 在在所生处。</p>
  <p id="aKT">“迦葉，<a id="a-KU"></a>在家菩萨有三法得身极黑。<a id="a-KV"></a>何等三法？<a id="a-KW"></a>断佛塔中所燃灯明；<a id="a-KX"></a>他有斗诤生嗔恚心，<a id="a-KY"></a>不豫己事代他诤讼；<a id="a-KZ"></a>见黑色人而形呰之。<a id="a-Ka"></a>迦葉，<a id="a-Kb"></a>是名在家菩萨三法其身极黑。<a id="a-Kc"></a>”而说颂曰：</p>
  <p id="aKd">“塔中燃灯明，<a id="a-Ke"></a> 断取是光明，</p>
  <p id="aKf">其身极甚黑，<a id="a-Kg"></a> 犹如黑漆盘。</p>
  <p id="aKh">见黑人形呰，<a id="a-Ki"></a> 我白汝极黑，</p>
  <p id="aKj">是轻毁他已，<a id="a-Kk"></a> 受身黑如炭。</p>
  <p id="aKl">善守护口业，<a id="a-Km"></a> 作业终不失，</p>
  <p id="aKn">随如所作业，<a id="a-Ko"></a> 当有如是器。</p>
  <p id="aKp">“迦葉，<a id="a-Kq"></a>在家菩萨有三法生工巧家。<a id="a-Kr"></a>何等三？<a id="a-Ks"></a>迦葉，<a id="a-Kt"></a>在家菩萨自受五戒，<a id="a-Ku"></a>若有知识从远而来与酒令饮，<a id="a-Kv"></a>或请余人饮之以酒。<a id="a-Kw"></a>迦葉，<a id="a-Kx"></a>是名在家菩萨初法，<a id="a-Ky"></a>生工巧家。<a id="a-Kz"></a>复次，<a id="a-L0"></a>迦葉，<a id="a-L1"></a>在家菩萨自持净行，<a id="a-L2"></a>和合他人令行欲秽，<a id="a-L3"></a>以此业故生工巧家。<a id="a-L4"></a>迦葉，<a id="a-L5"></a>是名在家菩萨二法，<a id="a-L6"></a>生工巧家。<a id="a-L7"></a>复次，<a id="a-L8"></a>迦葉，<a id="a-L9"></a>在家菩萨，<a id="a-LA"></a>若见他人营造法事勤读诵者，<a id="a-LB"></a>然是人者欲造天舍，<a id="a-LC"></a>而是菩萨语此人言：<a id="a-LD"></a>‘汝舍读诵，<a id="a-LE"></a>营造所作，<a id="a-LF"></a>作已还读。<a id="a-LG"></a>’以是业故生工巧家。<a id="a-LH"></a>”而说颂曰：</p>
  <p id="aLI">“以酒请他人，<a id="a-LJ"></a> 及与己知识，</p>
  <p id="aLK">以酒为上供，<a id="a-LL"></a> 是业堕工巧。</p>
  <p id="aLM">不能作刀针，<a id="a-LN"></a> 及诸工巧事，</p>
  <p id="aLO">唯能坐地已，<a id="a-LP"></a> 手执捉排囊。</p>
  <p id="aLQ">自己舍女人，<a id="a-LR"></a> 向他赞淫欲，</p>
  <p id="aLS">以是业报故，<a id="a-LT"></a> 生堕工巧家。</p>
  <p id="aLU">不能作刀针，<a id="a-LV"></a> 不知鼓排囊，</p>
  <p id="aLW">教令执捉椎，<a id="a-LX"></a> 以锻于钉铁。</p>
  <p id="aLY">以此障碍法，<a id="a-LZ"></a> 令他舍法故，</p>
  <p id="aLa">堕在工巧家，<a id="a-Lb"></a> 此人生是家。</p>
  <p id="aLc">彼不见排囊，<a id="a-Ld"></a> 亦不见椎钳，</p>
  <p id="aLe">悉破坏众器，<a id="a-Lf"></a> 其业报如是。</p>
  <p id="aLg">迦葉护口业，<a id="a-Lh"></a> 亦护慎心业，</p>
  <p id="aLi">一切不善法，<a id="a-Lj"></a> 不向他人说。</p>
  <p id="aLk">生死受众苦，<a id="a-Ll"></a> 生已增长爱，</p>
  <p id="aLm">是故勤行法，<a id="a-Ln"></a> 舍诸不善法。</p>
  <p id="aLo">“迦葉，<a id="a-Lp"></a>在家菩萨成就三法，<a id="a-Lq"></a>生在王家，<a id="a-Lr"></a>颜色姝特，<a id="a-Ls"></a>端正可爱，<a id="a-Lt"></a>鲜净红白而不懒惰，<a id="a-Lu"></a>聪黠明了。<a id="a-Lv"></a>何等三？<a id="a-Lw"></a>迦葉，<a id="a-Lx"></a>在家菩萨，<a id="a-Ly"></a>睹未曾见沙门、<a id="a-Lz"></a>婆罗门，<a id="a-M0"></a>若其见已生信敬心：<a id="a-M1"></a>‘此是福田，<a id="a-M2"></a>此应供养，<a id="a-M3"></a>此应礼敬。<a id="a-M4"></a>’此是福田生信敬已，<a id="a-M5"></a>请与衣服、<a id="a-M6"></a>饮食、<a id="a-M7"></a>卧具及诸病药。<a id="a-M8"></a>迦葉，<a id="a-M9"></a>是名初法，<a id="a-MA"></a>在家菩萨生在王家。<a id="a-MB"></a>复次，<a id="a-MC"></a>迦葉，<a id="a-MD"></a>在家菩萨坚住本誓，<a id="a-ME"></a>住本誓时如说而住，<a id="a-MF"></a>终不妄语。<a id="a-MG"></a>迦葉，<a id="a-MH"></a>是名二法，<a id="a-MI"></a>在家菩萨生在王家。<a id="a-MJ"></a>复次，<a id="a-MK"></a>迦葉，<a id="a-ML"></a>在家菩萨于住净戒沙门、<a id="a-MM"></a>婆罗门所，<a id="a-MN"></a>亲近咨受修于坚法。<a id="a-MO"></a>迦葉，<a id="a-MP"></a>是名在家菩萨三法，<a id="a-MQ"></a>生大王家。<a id="a-MR"></a>”而说颂曰：</p>
  <p id="aMS">“慧者见已知，<a id="a-MT"></a> 净戒多闻者，</p>
  <p id="aMU">是起如是心，<a id="a-MV"></a> 往彼请命之。</p>
  <p id="aMW">彼既请命已，<a id="a-MX"></a> 如实而施作，</p>
  <p id="aMY">是不为涅槃，<a id="a-MZ"></a> 所施无所害。</p>
  <p id="aMa">是取于坚法，<a id="a-Mb"></a> 如所亲近者，</p>
  <p id="aMc">种种智增益，<a id="a-Md"></a> 速疾获难得。</p>
  <p id="aMe">如斯之信心，<a id="a-Mf"></a> 趣向菩提者，</p>
  <p id="aMg">得菩提不难，<a id="a-Mh"></a> 如智者行处。</p>
  <p id="aMi">最上活命已，<a id="a-Mj"></a> 舍最上财封，</p>
  <p id="aMk">集聚上妙法，<a id="a-Ml"></a> 证于最上灭。</p>
  <p id="aMm">是人生上族，<a id="a-Mn"></a> 是有上妙色，</p>
  <p id="aMo">服上妙衣服，<a id="a-Mp"></a> 获最上涅槃。</p>
  <p id="aMq">知于如是法，<a id="a-Mr"></a> 有智聪慧人，</p>
  <p id="aMs">修行无怯弱，<a id="a-Mt"></a> 如佛之所说。</p>
  <p id="aMu">志趣向胜乘，<a id="a-Mv"></a> 是人到胜乘，</p>
  <p id="aMw">灭一切结使，<a id="a-Mx"></a> 如彼最上果。</p>
  <p id="aMy">如所造作业，<a id="a-Mz"></a> 果报亦如是，</p>
  <p id="aN0">终始不败亡，<a id="a-N1"></a> 经百千亿劫。</p>
  <p id="aN2">“迦葉，<a id="a-N3"></a>在家菩萨，<a id="a-N4"></a>住在家地成就三法，<a id="a-N5"></a>种是善根，<a id="a-N6"></a>终不受于五欲之乐，<a id="a-N7"></a>乃至得于无上正道。<a id="a-N8"></a>迦葉，<a id="a-N9"></a>是在家菩萨受持五戒，<a id="a-NA"></a>不向他人赞五欲乐，<a id="a-NB"></a>不诱引女人，<a id="a-NC"></a>勤修自业起如是心：<a id="a-ND"></a>‘我今不当亲近女人。<a id="a-NE"></a>’此终不欲五欲之乐，<a id="a-NF"></a>乃至得成无上正道。<a id="a-NG"></a>迦葉，<a id="a-NH"></a>是名在家菩萨初法，<a id="a-NI"></a>终不受于五欲之乐，<a id="a-NJ"></a>乃至得成无上正道。<a id="a-NK"></a>复次，<a id="a-NL"></a>迦葉，<a id="a-NM"></a>在家菩萨，<a id="a-NN"></a>若闻是等甚深经典净信修习。<a id="a-NO"></a>迦葉，<a id="a-NP"></a>若是深经至于非器彼应劝进。<a id="a-NQ"></a>迦葉，<a id="a-NR"></a>若善男子，<a id="a-NS"></a>能令他人舍离疑心，<a id="a-NT"></a>而是菩萨以此善根，<a id="a-NU"></a>得无碍辩，<a id="a-NV"></a>得不系辩，<a id="a-NW"></a>生及命终速得见佛；<a id="a-NX"></a>既命终已得生天上，<a id="a-NY"></a>不久当得阿耨多罗三藐三菩提。<a id="a-NZ"></a>迦葉，<a id="a-Na"></a>是名在家菩萨三法，<a id="a-Nb"></a>乃至得成无上正道，<a id="a-Nc"></a>不受五欲。<a id="a-Nd"></a>复次，<a id="a-Ne"></a>迦葉，<a id="a-Nf"></a>在家菩萨所有善根，<a id="a-Ng"></a>皆悉回向无上正道，<a id="a-Nh"></a>不乐色声香味触法，<a id="a-Ni"></a>不乐财封，<a id="a-Nj"></a>不乐自在，<a id="a-Nk"></a>不乐眷属，<a id="a-Nl"></a>无漏之心无漏果报，<a id="a-Nm"></a>速成阿耨多罗三藐三菩提，<a id="a-Nn"></a>不受五欲乐。<a id="a-No"></a>迦葉，<a id="a-Np"></a>是名在家菩萨三法，<a id="a-Nq"></a>不贪受于五欲之乐，<a id="a-Nr"></a>乃至得成无上正道。<a id="a-Ns"></a>”而说颂曰：</p>
  <p id="aNt">“在家持五戒，<a id="a-Nu"></a> 护持善守护，</p>
  <p id="aNv">离亲近女人，<a id="a-Nw"></a> 轻毁斯下处。</p>
  <p id="aNx">如是相似法，<a id="a-Ny"></a> 修集无漏足，</p>
  <p id="aNz">若有疑惑者，<a id="a-O0"></a> 教令速解了。</p>
  <p id="aO1">一切诸善根，<a id="a-O2"></a> 悉回向菩提，</p>
  <p id="aO3">以此诸善根，<a id="a-O4"></a> 速舍五欲乐。</p>
  <p id="aO5">常有于多闻，<a id="a-O6"></a> 为众生说法，</p>
  <p id="aO7">生起大悲心，<a id="a-O8"></a> 求于菩提道。</p>
  <p id="aO9">是故闻是已，<a id="a-OA"></a> 生贤善妙欲，</p>
  <p id="aOB">终不亲近欲，<a id="a-OC"></a> 速疾转法轮。<a id="a-OD"></a>”</p>
  <p id="aOE">尔时，<a id="a-OF"></a>大迦葉白佛言：<a id="a-OG"></a>“世尊，<a id="a-OH"></a>今此经法以何名之，<a id="a-OI"></a>我等当共而奉持之？<a id="a-OJ"></a>”</p>
  <p id="aOK">佛告迦葉：<a id="a-OL"></a>“是经名曰《演说三戒》，<a id="a-OM"></a>亦名曰说《菩萨禁戒》，<a id="a-ON"></a>亦名曰《集一切佛法》。<a id="a-OO"></a>”</p>
  <p id="aOP">佛说此经已，<a id="a-OQ"></a>大德摩诃迦葉及诸大众，<a id="a-OR"></a>天、<a id="a-OS"></a>人、<a id="a-OT"></a>阿修罗、<a id="a-OU"></a>乾闼婆，<a id="a-OV"></a>闻佛所说，<a id="a-OW"></a>皆大欢喜。</p>
 </body>
</html>