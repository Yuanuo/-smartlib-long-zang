<!doctype html>
<html id="z3IBTIMDe" data-ver="1421">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘宝积部">
  <meta period="北凉">
 </head>
 <body>
  <h1 id="a1">大方广三戒经卷中</h1>
  <p id="a2">“如是渐渐多有女人，<a id="a-3"></a>弃舍其夫游诸僧坊；<a id="a-4"></a>入僧坊已，<a id="a-5"></a>为一女人而独说法示解脱法。<a id="a-6"></a>迦葉，<a id="a-7"></a>我见尔时纯是非法，<a id="a-8"></a>五百非法门、<a id="a-9"></a>五百烦恼门，<a id="a-A"></a>不修行人当于尔时，<a id="a-B"></a>悉是无戒在家无异。</p>
  <p id="aC">“迦葉，<a id="a-D"></a>当于尔时戒法极恶。<a id="a-E"></a>若希望利益求菩提者，<a id="a-F"></a>不应亲近于比丘尼，<a id="a-G"></a>不住是处，<a id="a-H"></a>离不亲近更勿亲近；<a id="a-I"></a>舍世利养，<a id="a-J"></a>依乞食行；<a id="a-K"></a>舍爱衣服，<a id="a-L"></a>受粪扫衣；<a id="a-M"></a>舍离台观、<a id="a-N"></a>床卧、<a id="a-O"></a>敷具，<a id="a-P"></a>依止山林坑涧窟舍；<a id="a-Q"></a>舍离一切甘美病药，<a id="a-R"></a>依陈弃药；<a id="a-S"></a>于诸众生生亲爱想修行慈心，<a id="a-T"></a>当忍一切毁骂挝打；<a id="a-U"></a>舍离一切知识亲族，<a id="a-V"></a>修业自活，<a id="a-W"></a>不应同彼在家之人；<a id="a-X"></a>说解脱戒，<a id="a-Y"></a>当随顺行。</p>
  <p id="aZ">“迦葉，<a id="a-a"></a>若违解脱戒，<a id="a-b"></a>便违如来力、<a id="a-c"></a>无所畏等，<a id="a-d"></a>则违过去、<a id="a-e"></a>未来、<a id="a-f"></a>现在诸佛菩萨。<a id="a-g"></a>如是罪报，<a id="a-h"></a>若三千大千世界，<a id="a-i"></a>所有一切众生悉堕地狱，<a id="a-j"></a>是等众生所受苦痛，<a id="a-k"></a>比是苦痛百分不及一，<a id="a-l"></a>千分、<a id="a-m"></a>百千分、<a id="a-n"></a>百千亿，<a id="a-o"></a>乃至算数譬喻所不能及。<a id="a-p"></a>若欲得离如是等苦，<a id="a-q"></a>应当舍离是痴恶人百千由旬，<a id="a-r"></a>若闻其声犹应当离，<a id="a-s"></a>况复见闻而不离之？<a id="a-t"></a>应亲近一法。<a id="a-u"></a>云何一法？<a id="a-v"></a>一切诸法悉无所有。<a id="a-w"></a>若忍诸法悉无所有，<a id="a-x"></a>应当远离如是恶人而不亲近。<a id="a-y"></a>又复应当亲近二法。<a id="a-z"></a>何等二法？<a id="a-10"></a>一切诸法悉无所有，<a id="a-11"></a>求集诸法不著集心。<a id="a-12"></a>云何为集？<a id="a-13"></a>如所集者都不可得，<a id="a-14"></a>不可得中而不生心。<a id="a-15"></a>如离邪见舍离三有，<a id="a-16"></a>亦复如是行菩萨行，<a id="a-17"></a>离诸相心行菩萨行，<a id="a-18"></a>行菩萨行时舍离如上所说，<a id="a-19"></a>舍离是已值弥勒佛。<a id="a-1A"></a>离诸怖畏作如是言：<a id="a-1B"></a>‘快哉安乐！<a id="a-1C"></a>快哉得离于魔伴侣！<a id="a-1D"></a>快哉得离远于恶道！<a id="a-1E"></a>’</p>
  <p id="a1F">“迦葉，<a id="a-1G"></a>若闻是经已不怖不惊，<a id="a-1H"></a>自见己身生能持心，<a id="a-1I"></a>如来悉知是人能持于我法藏。<a id="a-1J"></a>迦葉，<a id="a-1K"></a>犹如长者多财封禄，<a id="a-1L"></a>是长者子，<a id="a-1M"></a>所见诸物起父财想，<a id="a-1N"></a>初始见时此是我物，<a id="a-1O"></a>后持此物随所至处处处藏举。<a id="a-1P"></a>如是，<a id="a-1Q"></a>迦葉，<a id="a-1R"></a>尔时比丘闻是等经，<a id="a-1S"></a>作是念言：<a id="a-1T"></a>‘此是如来软妙梵音之所演说。<a id="a-1U"></a>’复有比丘闻是法已而起诽谤。<a id="a-1V"></a>是持法比丘作如是言：<a id="a-1W"></a>‘此是佛说，<a id="a-1X"></a>最为真实。<a id="a-1Y"></a>’少于伴侣是人劣弱，<a id="a-1Z"></a>居处劣恶，<a id="a-1a"></a>处处藏举。</p>
  <p id="a1b">“迦葉，<a id="a-1c"></a>我后世护法城者甚为极少！<a id="a-1d"></a>我持是等委付弥勒为其伴侣，<a id="a-1e"></a>是等当修行于大舍。<a id="a-1f"></a>若有善男子，<a id="a-1g"></a>闻是法已如教而作，<a id="a-1h"></a>是当在于弥勒初会修行梵行，<a id="a-1i"></a>正见众生当护法城。<a id="a-1j"></a>迦葉，<a id="a-1k"></a>我不见有乃至一人不值于我，<a id="a-1l"></a>后五百岁法欲灭时，<a id="a-1m"></a>闻是法已而不诽谤；<a id="a-1n"></a>能受持读诵，<a id="a-1o"></a>无有是处。<a id="a-1p"></a>若已见我亲近恭敬，<a id="a-1q"></a>于后末世五百岁时闻如是经，<a id="a-1r"></a>能受能持，<a id="a-1s"></a>能读能诵。<a id="a-1t"></a>如是人等不待我读，<a id="a-1u"></a>斯自当有一切智心，<a id="a-1v"></a>念于我已生于欢喜，<a id="a-1w"></a>作如是言：<a id="a-1x"></a>‘奇哉！<a id="a-1y"></a>奇哉！<a id="a-1z"></a>释迦牟尼世尊，<a id="a-20"></a>能授我法，<a id="a-21"></a>守护于我。<a id="a-22"></a>’是故迦葉，<a id="a-23"></a>当学此法；<a id="a-24"></a>学此法者，<a id="a-25"></a>随所欲乐必成无难。<a id="a-26"></a>”</p>
  <p id="a27">尔时，<a id="a-28"></a>摩诃迦葉白言：<a id="a-29"></a>“世尊，<a id="a-2A"></a>如我今者，<a id="a-2B"></a>永无希望失于无上正真之道。<a id="a-2C"></a>世尊，<a id="a-2D"></a>若令我具一切智者，<a id="a-2E"></a>甚用欢喜。<a id="a-2F"></a>若我得无上道者，<a id="a-2G"></a>得希有色身。<a id="a-2H"></a>”</p>
  <p id="a2I">佛告迦葉：<a id="a-2J"></a>“我不导汝，<a id="a-2K"></a>我因汝故说于是等，<a id="a-2L"></a>令少疑惑速成无上正真之道。<a id="a-2M"></a>复次，<a id="a-2N"></a>迦葉，<a id="a-2O"></a>若有众生渴法成就修集成就，<a id="a-2P"></a>是等渐渐成无上道，<a id="a-2Q"></a>普断一切所有盖缠而为说法。<a id="a-2R"></a>迦葉，<a id="a-2S"></a>菩萨应当成就四法。<a id="a-2T"></a>何等四？<a id="a-2U"></a>菩萨应当发大精进。<a id="a-2V"></a>云何精进？<a id="a-2W"></a>精进者，<a id="a-2X"></a>谓不求色受想行识，<a id="a-2Y"></a>集无漏法。<a id="a-2Z"></a>云何无漏法者？<a id="a-2a"></a>无地大，<a id="a-2b"></a>不说地大；<a id="a-2c"></a>无水火风大，<a id="a-2d"></a>不说水火风大。<a id="a-2e"></a>一切言说皆是不实，<a id="a-2f"></a>是菩萨取言说彼岸。<a id="a-2g"></a>”</p>
  <p id="a2h">迦葉白言：<a id="a-2i"></a>“世尊，<a id="a-2j"></a>设有人问：<a id="a-2k"></a>‘如来亦以言语说法可不实耶？<a id="a-2l"></a>’世尊，<a id="a-2m"></a>如是之人当云何答？<a id="a-2n"></a>我今欲从如来应供正遍觉闻。<a id="a-2o"></a>”</p>
  <p id="a2p">佛告迦葉：<a id="a-2q"></a>“未来当有诸恶比丘，<a id="a-2r"></a>不修身、<a id="a-2s"></a>不修戒、<a id="a-2t"></a>不修心、<a id="a-2u"></a>不修慧，<a id="a-2v"></a>嗔恚勇盛，<a id="a-2w"></a>口业勇健，<a id="a-2x"></a>不受不持不读不诵如是等经。<a id="a-2y"></a>何以故？<a id="a-2z"></a>是生起色受想行识。<a id="a-30"></a>如是等经言说之法，<a id="a-31"></a>尔时世间当有比丘，<a id="a-32"></a>生起于色受想行识。<a id="a-33"></a>彼时比丘当如是住犹如在家，<a id="a-34"></a>终不推求于第一义。</p>
  <p id="a35">“迦葉，<a id="a-36"></a>如生盲人著金华鬘是不自知；<a id="a-37"></a>迦葉，<a id="a-38"></a>将来比丘亦复如是，<a id="a-39"></a>闻是等经不能持文，<a id="a-3A"></a>况能推求解第一义？<a id="a-3B"></a>迦葉，<a id="a-3C"></a>如有男女为他丈夫之所呵诘，<a id="a-3D"></a>而是男女更于异时，<a id="a-3E"></a>若复闻说是丈夫名惊恐怖畏；<a id="a-3F"></a>如是，<a id="a-3G"></a>迦葉，<a id="a-3H"></a>后末世时诸比丘等，<a id="a-3I"></a>闻是经说如实过恶贪于衣服，<a id="a-3J"></a>知己有过惊恐怖畏。<a id="a-3K"></a>迦葉，<a id="a-3L"></a>犹如猕猴为枷锁系，<a id="a-3M"></a>而是猕猴目不欲见如是枷锁；<a id="a-3N"></a>如是，<a id="a-3O"></a>迦葉，<a id="a-3P"></a>后比丘等亦复如是，<a id="a-3Q"></a>闻是等经目不喜见，<a id="a-3R"></a>背而舍去。<a id="a-3S"></a>迦葉，<a id="a-3T"></a>犹如有狗驰逐野干，<a id="a-3U"></a>而是野干走趣冢间孔穴深坑；<a id="a-3V"></a>如是，<a id="a-3W"></a>迦葉，<a id="a-3X"></a>未来比丘闻是经已，<a id="a-3Y"></a>如野干走，<a id="a-3Z"></a>野干驰走谓犯禁戒，<a id="a-3a"></a>闻是等经而生诽谤。<a id="a-3b"></a>迦葉，<a id="a-3c"></a>如野干走趣于冢间；<a id="a-3d"></a>如是，<a id="a-3e"></a>迦葉，<a id="a-3f"></a>未来比丘闻是法已，<a id="a-3g"></a>驰趣还家、<a id="a-3h"></a>驰趣色欲、<a id="a-3i"></a>驰趣女人、<a id="a-3j"></a>趣于斗诤、<a id="a-3k"></a>趣于医术、<a id="a-3l"></a>趣于断事，<a id="a-3m"></a>住是诸处设犯禁戒，<a id="a-3n"></a>我说是等喻趣冢间。<a id="a-3o"></a>迦葉，<a id="a-3p"></a>如野干趣于孔穴；<a id="a-3q"></a>如是，<a id="a-3r"></a>迦葉，<a id="a-3s"></a>尔时比丘，<a id="a-3t"></a>身坏命终趣于地狱，<a id="a-3u"></a>我说是等名趣孔穴。<a id="a-3v"></a>迦葉，<a id="a-3w"></a>如野干走趣于深坑，<a id="a-3x"></a>未来比丘亦复如是，<a id="a-3y"></a>身坏命终生刺地狱。<a id="a-3z"></a>迦葉，<a id="a-40"></a>我说是等名趣深坑。<a id="a-41"></a>迦葉，<a id="a-42"></a>同如野干，<a id="a-43"></a>诸比丘等，<a id="a-44"></a>不能推求如是等经解其义趣，<a id="a-45"></a>但能如是毁谤扬恶，<a id="a-46"></a>身坏命终堕在恶道。</p>
  <p id="a47">“迦葉，<a id="a-48"></a>若有比丘作如是言：<a id="a-49"></a>‘汝说之法悉是不实。<a id="a-4A"></a>如来言说，<a id="a-4B"></a>为是真实，<a id="a-4C"></a>为不真实智？<a id="a-4D"></a>’比丘言：<a id="a-4E"></a>‘大德，<a id="a-4F"></a>今者为执何事？<a id="a-4G"></a>为执于空？<a id="a-4H"></a>为执言说？<a id="a-4I"></a>’答言：<a id="a-4J"></a>‘我执言说。<a id="a-4K"></a>’问曰：<a id="a-4L"></a>‘汝即是佛。<a id="a-4M"></a>何以故？<a id="a-4N"></a>汝今亦以言说故。<a id="a-4O"></a>’答言：<a id="a-4P"></a>‘我执于空。<a id="a-4Q"></a>’问曰：<a id="a-4R"></a>‘此当分别。<a id="a-4S"></a>何以故？<a id="a-4T"></a>不可分别名之为空，<a id="a-4U"></a>汝之空者即是言说。<a id="a-4V"></a>又汝空者，<a id="a-4W"></a>为是我空，<a id="a-4X"></a>为我所空，<a id="a-4Y"></a>为众生空故空？<a id="a-4Z"></a>’又复问言：<a id="a-4a"></a>‘比丘，<a id="a-4b"></a>汝意云何？<a id="a-4c"></a>汝喜一切法空不也？<a id="a-4d"></a>’答曰：<a id="a-4e"></a>‘我都不喜一切法空。<a id="a-4f"></a>’又问：<a id="a-4g"></a>‘大德，<a id="a-4h"></a>久失沙门释子之法。<a id="a-4i"></a>何以故？<a id="a-4j"></a>是佛世尊说一切法空，<a id="a-4k"></a>不说有我、<a id="a-4l"></a>众生、<a id="a-4m"></a>寿命，<a id="a-4n"></a>不说有人。<a id="a-4o"></a>’答曰：<a id="a-4p"></a>‘我今喜乐一切法空。<a id="a-4q"></a>’问曰：<a id="a-4r"></a>‘大德尚喜一切法空，<a id="a-4s"></a>况复如来应供正遍觉！<a id="a-4t"></a>大德，<a id="a-4u"></a>于意云何？<a id="a-4v"></a>眼是如来不？<a id="a-4w"></a>耳鼻舌身意是如来不？<a id="a-4x"></a>’答曰：<a id="a-4y"></a>‘眼是如来，<a id="a-4z"></a>耳鼻舌身意是如来。<a id="a-50"></a>’问曰：<a id="a-51"></a>‘此当分别，<a id="a-52"></a>若其尔者，<a id="a-53"></a>大德便为亦是如来。<a id="a-54"></a>’答曰：<a id="a-55"></a>‘眼是言说，<a id="a-56"></a>非是如来；<a id="a-57"></a>耳鼻舌身意是言说，<a id="a-58"></a>非是如来。<a id="a-59"></a>’问曰：<a id="a-5A"></a>‘此当分别，<a id="a-5B"></a>若眼非如来，<a id="a-5C"></a>耳鼻舌身意非是如来，<a id="a-5D"></a>大德先说，<a id="a-5E"></a>如来即是言说，<a id="a-5F"></a>今者何故说言非也？<a id="a-5G"></a>’答言：<a id="a-5H"></a>‘眼非如来，<a id="a-5I"></a>非离眼是如来，<a id="a-5J"></a>乃至意非如来，<a id="a-5K"></a>不离意是如来。<a id="a-5L"></a>’问曰：<a id="a-5M"></a>‘如来说十二入是众生，<a id="a-5N"></a>此当分别，<a id="a-5O"></a>大德，<a id="a-5P"></a>眼色是如来不？<a id="a-5Q"></a>乃至意法是如来不？<a id="a-5R"></a>’答曰：<a id="a-5S"></a>‘眼色是如来，<a id="a-5T"></a>乃至意法是如来。<a id="a-5U"></a>’问曰：<a id="a-5V"></a>‘如汝言者，<a id="a-5W"></a>一切众生即是如来，<a id="a-5X"></a>一切诸地、<a id="a-5Y"></a>一切诸山、<a id="a-5Z"></a>树林草木悉是如来。<a id="a-5a"></a>’答曰：<a id="a-5b"></a>‘眼非如来，<a id="a-5c"></a>乃至意非如来。<a id="a-5d"></a>’问曰：<a id="a-5e"></a>‘若其尔者，<a id="a-5f"></a>则说如来是法、<a id="a-5g"></a>非法？<a id="a-5h"></a>’答曰：<a id="a-5i"></a>‘色非如来，<a id="a-5j"></a>乃至法非如来。<a id="a-5k"></a>’问曰：<a id="a-5l"></a>‘大德，<a id="a-5m"></a>法非如来也？<a id="a-5n"></a>’答曰：<a id="a-5o"></a>‘法非如来。<a id="a-5p"></a>’问曰：<a id="a-5q"></a>‘若其尔者，<a id="a-5r"></a>有诸众生，<a id="a-5s"></a>说无父母，<a id="a-5t"></a>无沙门、<a id="a-5u"></a>婆罗门、<a id="a-5v"></a>不净种性，<a id="a-5w"></a>杀、<a id="a-5x"></a>盗、<a id="a-5y"></a>邪淫、<a id="a-5z"></a>妄言、<a id="a-60"></a>两舌、<a id="a-61"></a>恶口、<a id="a-62"></a>绮语、<a id="a-63"></a>贪、<a id="a-64"></a>嗔、<a id="a-65"></a>邪见，<a id="a-66"></a>如汝所言皆是如来。<a id="a-67"></a>’答曰：<a id="a-68"></a>‘非是不善名为如来。<a id="a-69"></a>’问曰：<a id="a-6A"></a>‘若其尔者，<a id="a-6B"></a>如汝所说，<a id="a-6C"></a>法非如来，<a id="a-6D"></a>非法非如来。<a id="a-6E"></a>若非法非非法，<a id="a-6F"></a>则无言说。<a id="a-6G"></a>如大德言，<a id="a-6H"></a>无有言说名为如来。<a id="a-6I"></a>’</p>
  <p id="a6J">“迦葉，<a id="a-6K"></a>应当如是数数折伏是诸恶人。<a id="a-6L"></a>迦葉，<a id="a-6M"></a>我不见世间人天魔梵，<a id="a-6N"></a>能与如是如法说者而共语论；<a id="a-6O"></a>唯除嗔痴不堪忍者，<a id="a-6P"></a>无因缘者，<a id="a-6Q"></a>毁呰空法弃舍而去。<a id="a-6R"></a>是故，<a id="a-6S"></a>迦葉，<a id="a-6T"></a>汝等当持如是比经。<a id="a-6U"></a>迦葉，<a id="a-6V"></a>未来世有持是法者，<a id="a-6W"></a>当有三名。<a id="a-6X"></a>何等三？<a id="a-6Y"></a>谓说断灭，<a id="a-6Z"></a>谓说无物，<a id="a-6a"></a>说无阴聚，<a id="a-6b"></a>无有恭敬。<a id="a-6c"></a>迦葉，<a id="a-6d"></a>当尔之时，<a id="a-6e"></a>如是等经当被诽谤。<a id="a-6f"></a>迦葉汝观，<a id="a-6g"></a>尔时不恭敬佛、<a id="a-6h"></a>不恭敬法、<a id="a-6i"></a>不恭敬僧；<a id="a-6j"></a>若不恭敬佛法僧已，<a id="a-6k"></a>何僧名住？<a id="a-6l"></a>但依言说依于名字，<a id="a-6m"></a>虽唱佛名于众显说，<a id="a-6n"></a>而不能见何者是佛。<a id="a-6o"></a>虽口说法，<a id="a-6p"></a>而不能知如来世尊云何说法。<a id="a-6q"></a>虽作是言，<a id="a-6r"></a>四向四得是佛世尊声闻之僧，<a id="a-6s"></a>俱知于名而不能知依名实德。<a id="a-6t"></a>为于衣服、<a id="a-6u"></a>饮食、<a id="a-6v"></a>卧具、<a id="a-6w"></a>病药缘故，<a id="a-6x"></a>毁谤于法。<a id="a-6y"></a>菩萨是中应勤精进，<a id="a-6z"></a>于是等经生希欲乐，<a id="a-70"></a>应当受持而读诵之。<a id="a-71"></a>何以故？<a id="a-72"></a>是人来世当护法城。<a id="a-73"></a>何以故？<a id="a-74"></a>九十一劫不闻演说是空法故。</p>
  <p id="a75">“迦葉，<a id="a-76"></a>我今惟念过世千劫，<a id="a-77"></a>尔时有佛出现于世，<a id="a-78"></a>号曰寂灭，<a id="a-79"></a>寿命八万四千岁，<a id="a-7A"></a>守护菩萨利益世间。<a id="a-7B"></a>复有如来号曰离垢，<a id="a-7C"></a>寿命二十一劫，<a id="a-7D"></a>行菩萨道然后乃成于无上道。<a id="a-7E"></a>迦葉，<a id="a-7F"></a>汝观如来作几难行摄诸众生？<a id="a-7G"></a>迦葉，<a id="a-7H"></a>劫浊尽时不应呵是。<a id="a-7I"></a>何以故？<a id="a-7J"></a>迦葉，<a id="a-7K"></a>劫浊尽时若有一人能信此法，<a id="a-7L"></a>甚为希有！<a id="a-7M"></a>当于尔时，<a id="a-7N"></a>持是法者，<a id="a-7O"></a>不被刀杖瓦石所害，<a id="a-7P"></a>甚为希有！<a id="a-7Q"></a>何以故？<a id="a-7R"></a>迦葉，<a id="a-7S"></a>此法是大善丈夫法，<a id="a-7T"></a>谓说一切行是非行。<a id="a-7U"></a>若著我见、<a id="a-7V"></a>众生见、<a id="a-7W"></a>命见、<a id="a-7X"></a>人见，<a id="a-7Y"></a>有见者等所不能解。<a id="a-7Z"></a>及依见者，<a id="a-7a"></a>谓依戒见、<a id="a-7b"></a>佛见、<a id="a-7c"></a>法见、<a id="a-7d"></a>僧见、<a id="a-7e"></a>涅槃见，<a id="a-7f"></a>若有起于涅槃见者，<a id="a-7g"></a>如来悉知是为邪见。<a id="a-7h"></a>何以故？<a id="a-7i"></a>迦葉，<a id="a-7j"></a>如来不有涅槃，<a id="a-7k"></a>不得涅槃。<a id="a-7l"></a>迦葉，<a id="a-7m"></a>若有涅槃、<a id="a-7n"></a>得涅槃者，<a id="a-7o"></a>如来悉说名为邪见；<a id="a-7p"></a>若邪见者说名无智；<a id="a-7q"></a>若为无智之所害者，<a id="a-7r"></a>是愚凡夫；<a id="a-7s"></a>若愚凡夫，<a id="a-7t"></a>生天尚难，<a id="a-7u"></a>况佛菩提！</p>
  <p id="a7v">“迦葉，<a id="a-7w"></a>未来世中当有比丘，<a id="a-7x"></a>年二十、<a id="a-7y"></a>三十、<a id="a-7z"></a>四十、<a id="a-80"></a>五十、<a id="a-81"></a>六十、<a id="a-82"></a>七十、<a id="a-83"></a>八十乃至百岁，<a id="a-84"></a>老耄无智，<a id="a-85"></a>庄严衣服，<a id="a-86"></a>剃发毁形。<a id="a-87"></a>痴老之人无有威德起于邪业，<a id="a-88"></a>是临终时，<a id="a-89"></a>复更造恶作毁戒法，<a id="a-8A"></a>斯以三事作于奸诈。<a id="a-8B"></a>何等三？<a id="a-8C"></a>示现威仪，<a id="a-8D"></a>示现持戒，<a id="a-8E"></a>行善人相。<a id="a-8F"></a>举指现相，<a id="a-8G"></a>以如此法用显己德，<a id="a-8H"></a>是堕大慢，<a id="a-8I"></a>以痴悔心而取命终，<a id="a-8J"></a>身坏命终堕于地狱。</p>
  <p id="a8K">“是故，<a id="a-8L"></a>迦葉，<a id="a-8M"></a>我今唱令，<a id="a-8N"></a>我为汝等真是知识，<a id="a-8O"></a>我教汝等，<a id="a-8P"></a>欲利汝等，<a id="a-8Q"></a>怜愍汝等，<a id="a-8R"></a>不令于后受大热恼。<a id="a-8S"></a>迦葉，<a id="a-8T"></a>我终不听，<a id="a-8U"></a>著见众生而得出家，<a id="a-8V"></a>著我见者、<a id="a-8W"></a>众生见者、<a id="a-8X"></a>命见者、<a id="a-8Y"></a>著人见者而得出家。<a id="a-8Z"></a>我实不听，<a id="a-8a"></a>强在我法而便出家，<a id="a-8b"></a>食重信施无有真实持戒功德。<a id="a-8c"></a>迦葉，<a id="a-8d"></a>人宁六日断于饮食，<a id="a-8e"></a>非著我见、<a id="a-8f"></a>众生见、<a id="a-8g"></a>命见、<a id="a-8h"></a>人见乃至涅槃见受食信施。<a id="a-8i"></a>菩萨是中，<a id="a-8j"></a>应勤精进不著我见至涅槃见。<a id="a-8k"></a>迦葉，<a id="a-8l"></a>我是等经，<a id="a-8m"></a>付嘱如是诸善丈夫。<a id="a-8n"></a>何以故？<a id="a-8o"></a>是等所行如我行故。<a id="a-8p"></a>如是之人即是我侣，<a id="a-8q"></a>即是我伴。<a id="a-8r"></a>”</p>
  <p id="a8s">尔时，<a id="a-8t"></a>世尊而说偈言：</p>
  <p id="a8u">“诸苦恼众生，<a id="a-8v"></a> 都无有救护，</p>
  <p id="a8w">唯除世导师，<a id="a-8x"></a> 无有戏论者。</p>
  <p id="a8y">诸苦恼众生，<a id="a-8z"></a> 依止下道者，</p>
  <p id="a90">渐增长诸欲，<a id="a-91"></a> 由是堕恶道；</p>
  <p id="a92">无导无利益，<a id="a-93"></a> 住在险旷处，</p>
  <p id="a94">趣向不正路，<a id="a-95"></a> 终无有安隐。</p>
  <p id="a96">犹如持财宝，<a id="a-97"></a> 求利行旷野，</p>
  <p id="a98">彼有群贼起，<a id="a-99"></a> 一切悉劫夺；</p>
  <p id="a9A">失财已还归，<a id="a-9B"></a> 失利增苦恼，</p>
  <p id="a9C">从他所贷财，<a id="a-9D"></a> 以此倍增苦。</p>
  <p id="a9E">是等亦如是，<a id="a-9F"></a> 造业已未还，</p>
  <p id="a9G">本所造白业，<a id="a-9H"></a> 还来食此财。</p>
  <p id="a9I">依止劫夺者，<a id="a-9J"></a> 凡夫堕见者，</p>
  <p id="a9K">执著于我见，<a id="a-9L"></a> 命见及人见。</p>
  <p id="a9M">说空法比丘，<a id="a-9N"></a> 依我人见者，</p>
  <p id="a9O">于是生谤心，<a id="a-9P"></a> 速疾堕恶道。</p>
  <p id="a9Q">生起造嗔恚，<a id="a-9R"></a> 更互相轻毁，</p>
  <p id="a9S">诽谤说不实，<a id="a-9T"></a> 于此惭愧者。</p>
  <p id="a9U">身恶及口恶，<a id="a-9V"></a> 意业极奸谄，</p>
  <p id="a9W">坚执著诸见，<a id="a-9X"></a> 斯趣极恶处。</p>
  <p id="a9Y">作于恶业已，<a id="a-9Z"></a> 速疾至恶处，</p>
  <p id="a9a">多受众苦恼，<a id="a-9b"></a> 无有救护者。</p>
  <p id="a9c">未来世当有，<a id="a-9d"></a> 嗔恚勇盛人，</p>
  <p id="a9e">苦切逼比丘，<a id="a-9f"></a> 趣向菩提者。</p>
  <p id="a9g">于如是等经，<a id="a-9h"></a> 无慈者当毁，</p>
  <p id="a9i">而不生信敬，<a id="a-9j"></a> 于释师子法。</p>
  <p id="a9k">更互生诤讼，<a id="a-9l"></a> 速起大忿诤，</p>
  <p id="a9m">更互相谤毁，<a id="a-9n"></a> 扬恶遍诸方。</p>
  <p id="a9o">造种种诽谤，<a id="a-9p"></a> 加彼惭愧者，</p>
  <p id="a9q">恶友得势力，<a id="a-9r"></a> 柔软者弱劣。</p>
  <p id="a9s">知正法劣弱，<a id="a-9t"></a> 恶法增势力，</p>
  <p id="a9u">是比丘当去，<a id="a-9v"></a> 我之所爱子，</p>
  <p id="a9w">当去至何方，<a id="a-9x"></a> 得于安隐处？</p>
  <p id="a9y">众恶者除放，<a id="a-9z"></a> 于此无悲心。</p>
  <p id="aA0">我如是等经，<a id="a-A1"></a> 常当思念之，</p>
  <p id="aA2">导师如是说，<a id="a-A3"></a> 以是自娱乐。</p>
  <p id="aA4">我当至此处，<a id="a-A5"></a> 佛所称誉者，</p>
  <p id="aA6">今法毁坏时，<a id="a-A7"></a> 柔和者难得。</p>
  <p id="aA8">或有作是言，<a id="a-A9"></a> 当速离是处，</p>
  <p id="aAA">当至大仙人，<a id="a-AB"></a> 得无上道处。</p>
  <p id="aAC">复有作是言，<a id="a-AD"></a> 善哉说是语，</p>
  <p id="aAE">导师如是说，<a id="a-AF"></a> 当游礼诸塔。</p>
  <p id="aAG">宁当至是处，<a id="a-AH"></a> 可乐菩提树，</p>
  <p id="aAI">非彼嫉妒者，<a id="a-AJ"></a> 嗔恚忿诤处。</p>
  <p id="aAK">是比丘便去，<a id="a-AL"></a> 我所说应行，</p>
  <p id="aAM">见是余住处，<a id="a-AN"></a> 谓佛所住处，</p>
  <p id="aAO">经行及坐处，<a id="a-AP"></a> 若石及空处，</p>
  <p id="aAQ">集趣是处已，<a id="a-AR"></a> 数相对啼泣。</p>
  <p id="aAS">此是大仙处，<a id="a-AT"></a> 经行受用处，</p>
  <p id="aAU">佛本在是处，<a id="a-AV"></a> 见处不见佛。</p>
  <p id="aAW">此无上仙人，<a id="a-AX"></a> 所说无上法，</p>
  <p id="aAY">我等今不见，<a id="a-AZ"></a> 有为悉无常。</p>
  <p id="aAa">人及诸非人，<a id="a-Ab"></a> 天龙悉等来，</p>
  <p id="aAc">善说令欢悦，<a id="a-Ad"></a> 我等今不见。</p>
  <p id="aAe">至是所住处，<a id="a-Af"></a> 谓菩提树下，</p>
  <p id="aAg">既集至此已，<a id="a-Ah"></a> 正念善思惟。</p>
  <p id="aAi">尔时世导师，<a id="a-Aj"></a> 得无上菩提，</p>
  <p id="aAk">惊怖魔王众，<a id="a-Al"></a> 犹如小野干。</p>
  <p id="aAm">此本道场地，<a id="a-An"></a> 如来所坐处，</p>
  <p id="aAo">过去未来佛，<a id="a-Ap"></a> 悉在是坐处。</p>
  <p id="aAq">此是勇健者，<a id="a-Ar"></a> 亿天所恭敬，</p>
  <p id="aAs">跏趺坐七日，<a id="a-At"></a> 观视此树王。</p>
  <p id="aAu">是人供养已，<a id="a-Av"></a> 复诣说法处，</p>
  <p id="aAw">是处转法轮，<a id="a-Ax"></a> 声闻于梵世。</p>
  <p id="aAy">是比丘往彼，<a id="a-Az"></a> 数数而啼泣，</p>
  <p id="aB0">勇健者来此，<a id="a-B1"></a> 调伏是五人。</p>
  <p id="aB2">五人见佛已，<a id="a-B3"></a> 即生起忧恼，</p>
  <p id="aB4">而共计议恶，<a id="a-B5"></a> 皆悉勿为起。</p>
  <p id="aB6">是大悲世尊，<a id="a-B7"></a> 于众起悲心，</p>
  <p id="aB8">为五比丘说，<a id="a-B9"></a> 转甘露法句。</p>
  <p id="aBA">礼法轮处已，<a id="a-BB"></a> 复数数啼泣，</p>
  <p id="aBC">复至涅槃处，<a id="a-BD"></a> 见佛最后处。</p>
  <p id="aBE">尔时世导师，<a id="a-BF"></a> 利益多众生，</p>
  <p id="aBG">碎末破己身，<a id="a-BH"></a> 佛此入灭度。</p>
  <p id="aBI">咄哉佛世尊，<a id="a-BJ"></a> 释师子能仁，</p>
  <p id="aBK">今唯闻其名，<a id="a-BL"></a> 而不睹其形。</p>
  <p id="aBM">是无上仙人，<a id="a-BN"></a> 善贤最在后，</p>
  <p id="aBO">大智知是已，<a id="a-BP"></a> 此是我最后。</p>
  <p id="aBQ">或游行命终，<a id="a-BR"></a> 或住处命终，</p>
  <p id="aBS">游行竟命终，<a id="a-BT"></a> 悉往生善处。</p>
  <p id="aBU">于后末世时，<a id="a-BV"></a> 是广大佛法，</p>
  <p id="aBW">斯当得涅槃，<a id="a-BX"></a> 诸住净戒者。</p>
  <p id="aBY">若毁戒比丘，<a id="a-BZ"></a> 普亦得供养，</p>
  <p id="aBa">服食重供已，<a id="a-Bb"></a> 速往至恶道。</p>
  <p id="aBc">观此诸比丘，<a id="a-Bd"></a> 有如是差降，</p>
  <p id="aBe">智者于后终，<a id="a-Bf"></a> 速疾得生天。</p>
  <p id="aBg">是等照世灯，<a id="a-Bh"></a> 怜愍世间者，</p>
  <p id="aBi">大智慧菩萨，<a id="a-Bj"></a> 慈心利众生。</p>
  <p id="aBk">当住营事人，<a id="a-Bl"></a> 踊跃欢喜心，</p>
  <p id="aBm">我当得作佛，<a id="a-Bn"></a> 亦得值弥勒。</p>
  <p id="aBo">当供彼世尊，<a id="a-Bp"></a> 在一切众前，</p>
  <p id="aBq">一切智记我，<a id="a-Br"></a> 如我之所念。</p>
  <p id="aBs">是有大势力，<a id="a-Bt"></a> 我说如是义，</p>
  <p id="aBu">虽不见于佛，<a id="a-Bv"></a> 当知如面对。</p>
  <p id="aBw">我当安慰此，<a id="a-Bx"></a> 亦复当如是，</p>
  <p id="aBy">修行菩提分，<a id="a-Bz"></a> 悉礼一切佛。</p>
  <p id="aC0">若有诸女人，<a id="a-C1"></a> 向无上菩提，</p>
  <p id="aC2">我亦安慰是，<a id="a-C3"></a> 及无量如来。</p>
  <p id="aC4">舍是女身已，<a id="a-C5"></a> 速成男子身，</p>
  <p id="aC6">得见于弥勒，<a id="a-C7"></a> 是当供养之。</p>
  <p id="aC8">一切所求索，<a id="a-C9"></a> 悉皆如其意，</p>
  <p id="aCA">随学是智者，<a id="a-CB"></a> 生殷重坚欲。</p>
  <p id="aCC">有于坚欲已，<a id="a-CD"></a> 持戒广多闻，</p>
  <p id="aCE">斯为弥勒佛，<a id="a-CF"></a> 得受于记莂。</p>
  <p id="aCG">是故闻是利，<a id="a-CH"></a> 生起贤善信，</p>
  <p id="aCI">坚信而趣向，<a id="a-CJ"></a> 摄一切众生。</p>
  <p id="aCK">谁有求是处，<a id="a-CL"></a> 而有不得者？</p>
  <p id="aCM">有慧及精进，<a id="a-CN"></a> 菩提不难得！</p>
  <p id="aCO">不作谄曲心，<a id="a-CP"></a> 修习行慈心，</p>
  <p id="aCQ">常住闲静处，<a id="a-CR"></a> 此名菩提行。</p>
  <p id="aCS">舍弃如是处，<a id="a-CT"></a> 但说菩提处，</p>
  <p id="aCU">此是大贪贼，<a id="a-CV"></a> 一切诸远离。</p>
  <p id="aCW">若为于饮食，<a id="a-CX"></a> 及诸利养事，</p>
  <p id="aCY">诈现执正法，<a id="a-CZ"></a> 更互共演说，</p>
  <p id="aCa">斯不净活命，<a id="a-Cb"></a> 以痴用自活，</p>
  <p id="aCc">为众恶所害，<a id="a-Cd"></a> 恶道所侵逼。</p>
  <p id="aCe">是一味法门，<a id="a-Cf"></a> 但假比丘名，</p>
  <p id="aCg">毁谤如此法，<a id="a-Ch"></a> 及与解脱戒。</p>
  <p id="aCi">若有持戒者，<a id="a-Cj"></a> 我说禁戒法，</p>
  <p id="aCk">像比丘当谤，<a id="a-Cl"></a> 彼不至贤处。</p>
  <p id="aCm">一切天世间，<a id="a-Cn"></a> 悉皆弃舍离，</p>
  <p id="aCo">一切智世尊，<a id="a-Cp"></a> 亦倍离是人。</p>
  <p id="aCq">若身无恶业，<a id="a-Cr"></a> 口业亦无恶，</p>
  <p id="aCs">意业悉清净，<a id="a-Ct"></a> 速疾至涅槃。</p>
  <p id="aCu">“迦葉，<a id="a-Cv"></a>如来灭后后末世时，<a id="a-Cw"></a>有诸比丘，<a id="a-Cx"></a>于先佛所种善根者悉般涅槃，<a id="a-Cy"></a>纯善众生命终去尽。<a id="a-Cz"></a>有后五百岁时，<a id="a-D0"></a>当有比丘，<a id="a-D1"></a>贪求无厌，<a id="a-D2"></a>嗔恚别离、<a id="a-D3"></a>粗涩毒恶、<a id="a-D4"></a>嗔面颦蹙，<a id="a-D5"></a>住于三法。<a id="a-D6"></a>何等三？<a id="a-D7"></a>专修医道，<a id="a-D8"></a>住于贩卖，<a id="a-D9"></a>亲近女人。<a id="a-DA"></a>住是三法当失四法。<a id="a-DB"></a>何等四？<a id="a-DC"></a>失于戒聚，<a id="a-DD"></a>失于善道，<a id="a-DE"></a>失得果证，<a id="a-DF"></a>失如实见法。<a id="a-DG"></a>是人有于此四法已，<a id="a-DH"></a>复增炽四法。<a id="a-DI"></a>何等四法？<a id="a-DJ"></a>嫉妒炽盛，<a id="a-DK"></a>嗔恚炽盛，<a id="a-DL"></a>贪他家炽盛，<a id="a-DM"></a>贪著利养贮聚炽盛。<a id="a-DN"></a>贪爱衣服造作箱箧，<a id="a-DO"></a>以此为业空无所有，<a id="a-DP"></a>无沙门法。<a id="a-DQ"></a>闻是法已当堕四法。<a id="a-DR"></a>何等四？<a id="a-DS"></a>堕在谤法，<a id="a-DT"></a>不知时言，<a id="a-DU"></a>独为女人而演说法，<a id="a-DV"></a>渐毁犯戒。<a id="a-DW"></a>闻是等法已堕在灾祸。</p>
  <p id="aDX">“迦葉，<a id="a-DY"></a>犹如恶狗打触其鼻。<a id="a-DZ"></a>迦葉，<a id="a-Da"></a>于意云何？<a id="a-Db"></a>是狗为当倍恶不？<a id="a-Dc"></a>”</p>
  <p id="aDd">白言：<a id="a-De"></a>“如是，<a id="a-Df"></a>当倍增恶。<a id="a-Dg"></a>”</p>
  <p id="aDh">佛言：<a id="a-Di"></a>“迦葉，<a id="a-Dj"></a>是等恶人如彼恶狗，<a id="a-Dk"></a>如毗舍遮。<a id="a-Dl"></a>若净意比丘，<a id="a-Dm"></a>持是等法说是等法，<a id="a-Dn"></a>真实少欲叹说少欲，<a id="a-Do"></a>是等闻已惊怪不信，<a id="a-Dp"></a>沉没怯弱生于恼热，<a id="a-Dq"></a>复增嗔恚当住何业？<a id="a-Dr"></a>是时未至，<a id="a-Ds"></a>我今预说，<a id="a-Dt"></a>彼闻此经当生诽谤，<a id="a-Du"></a>如被牟刺生大嗔怒，<a id="a-Dv"></a>作如是言：<a id="a-Dw"></a>‘此非佛说。<a id="a-Dx"></a>’毁少欲者作如是言：<a id="a-Dy"></a>‘当名是人为多欲者，<a id="a-Dz"></a>非是少欲。<a id="a-E0"></a>’迦葉，<a id="a-E1"></a>我常种种叹少欲者，<a id="a-E2"></a>叹知足者、<a id="a-E3"></a>善布萨者、<a id="a-E4"></a>易共住者、<a id="a-E5"></a>行头陀者、<a id="a-E6"></a>阿练儿处者、<a id="a-E7"></a>净活命者，<a id="a-E8"></a>汝等莫共是杂恶行者而共是同。<a id="a-E9"></a>何以故？<a id="a-EA"></a>此是在家法，<a id="a-EB"></a>莫以是法侵欺于人。<a id="a-EC"></a>是在家法，<a id="a-ED"></a>汝等不应起大嗔忿；<a id="a-EE"></a>汝等莫大多集财物，<a id="a-EF"></a>当舍财贿；<a id="a-EG"></a>汝等慎勿显现异相叹誉己德；<a id="a-EH"></a>汝等应当无所系恋，<a id="a-EI"></a>勿多贮积；<a id="a-EJ"></a>汝等勿畜驼马牛驴；<a id="a-EK"></a>汝等不应懈怠懒惰，<a id="a-EL"></a>当勤精进，<a id="a-EM"></a>断不善法，<a id="a-EN"></a>修集善法。</p>
  <p id="aEO">“迦葉，<a id="a-EP"></a>我常种种因缘，<a id="a-EQ"></a>赞叹阿练儿处，<a id="a-ER"></a>清净寂静离亲近家。<a id="a-ES"></a>后末世时违我此法，<a id="a-ET"></a>违我法已，<a id="a-EU"></a>欲造众患毁谤正法。<a id="a-EV"></a>迦葉，<a id="a-EW"></a>犹如有人热时服酥，<a id="a-EX"></a>服已患渴，<a id="a-EY"></a>语余人言：<a id="a-EZ"></a>‘汝与我水。<a id="a-Ea"></a>’是人答言：<a id="a-Eb"></a>‘善大丈夫，<a id="a-Ec"></a>汝勿求水以服酥故，<a id="a-Ed"></a>汝莫因此而便致死。<a id="a-Ee"></a>’是人嗔忿毁骂此人，<a id="a-Ef"></a>不顺他故饮已命终。<a id="a-Eg"></a>如是，<a id="a-Eh"></a>迦葉，<a id="a-Ei"></a>未来比丘著有见者，<a id="a-Ej"></a>住于诸恶持，<a id="a-Ek"></a>是比丘作如是言：<a id="a-El"></a>‘此事应住，<a id="a-Em"></a>此不应住。<a id="a-En"></a>’反生嗔恚毁谤骂詈，<a id="a-Eo"></a>谤是等经如来教法。<a id="a-Ep"></a>是故，<a id="a-Eq"></a>迦葉，<a id="a-Er"></a>如是等人反与如来而共诤竞。</p>
  <p id="aEs">“迦葉，<a id="a-Et"></a>汝且观是贤护比丘，<a id="a-Eu"></a>如来制戒‘诸比丘僧一坐而食’，<a id="a-Ev"></a>闻已嗔恚，<a id="a-Ew"></a>于三月中不至我所。<a id="a-Ex"></a>迦葉，<a id="a-Ey"></a>尔时梵行清净完具，<a id="a-Ez"></a>尚能如是，<a id="a-F0"></a>况灭度后贪著饮食，<a id="a-F1"></a>贪著衣钵、<a id="a-F2"></a>卧具、<a id="a-F3"></a>病药，<a id="a-F4"></a>为睡眠所覆，<a id="a-F5"></a>嗔恚勇盛！<a id="a-F6"></a>闻是等经，<a id="a-F7"></a>尚不恭敬于佛如来，<a id="a-F8"></a>况余比丘如法行者！<a id="a-F9"></a>迦葉，<a id="a-FA"></a>若是等法已隐灭者，<a id="a-FB"></a>极为不善！<a id="a-FC"></a>甚为不善！</p>
  <p id="aFD">“迦葉，<a id="a-FE"></a>若善男子，<a id="a-FF"></a>欲求善利信我是法，<a id="a-FG"></a>后末世时浊恶灾变，<a id="a-FH"></a>我法末时，<a id="a-FI"></a>末世滓秽嗔恚盛时，<a id="a-FJ"></a>善人难得时，<a id="a-FK"></a>若有闻信是等深经，<a id="a-FL"></a>当信是人，<a id="a-FM"></a>作于相应、<a id="a-FN"></a>非不相应，<a id="a-FO"></a>当言信受、<a id="a-FP"></a>非不信受。<a id="a-FQ"></a>迦葉，<a id="a-FR"></a>我今亦说，<a id="a-FS"></a>名为相应，<a id="a-FT"></a>非不相应，<a id="a-FU"></a>非是不信。</p>
  <p id="aFV">“迦葉，<a id="a-FW"></a>犹如恶马，<a id="a-FX"></a>与善调马而共同驾，<a id="a-FY"></a>若安静无声尚不调顺，<a id="a-FZ"></a>况当吹贝椎钟鸣鼓能堪忍之？<a id="a-Fa"></a>无有是处。<a id="a-Fb"></a>如是，<a id="a-Fc"></a>迦葉，<a id="a-Fd"></a>破戒比丘，<a id="a-Fe"></a>若能堪忍善丈夫法，<a id="a-Ff"></a>无有是处。<a id="a-Fg"></a>迦葉，<a id="a-Fh"></a>犹如恶马，<a id="a-Fi"></a>以鞭一策是马惊畏；<a id="a-Fj"></a>如是，<a id="a-Fk"></a>迦葉，<a id="a-Fl"></a>若闻一说无我空法，<a id="a-Fm"></a>著我想者惊畏怖恐而起诤讼，<a id="a-Fn"></a>况复广说！</p>
  <p id="aFo">“迦葉，<a id="a-Fp"></a>应当发起大精进根，<a id="a-Fq"></a>发大庄严，<a id="a-Fr"></a>降伏百千万亿诸魔，<a id="a-Fs"></a>令其毕竟不起诤讼。<a id="a-Ft"></a>云何起精进根？<a id="a-Fu"></a>无欲是精进根，<a id="a-Fv"></a>头陀功德是精进根，<a id="a-Fw"></a>无贪是精进根，<a id="a-Fx"></a>无痴无嗔是精进根，<a id="a-Fy"></a>无嫉是精进根，<a id="a-Fz"></a>离欲是精进根，<a id="a-G0"></a>独无伴侣是精进根，<a id="a-G1"></a>离于睡眠是精进根，<a id="a-G2"></a>于一切时不起一切诸恶之心是精进根，<a id="a-G3"></a>于一切时不起欲心是精进根，<a id="a-G4"></a>不起疑心起大精进离一切疑。<a id="a-G5"></a>离一切疑大庄严已，<a id="a-G6"></a>发菩提心无所依倚，<a id="a-G7"></a>况复当起于我想也？<a id="a-G8"></a>是终不应起于我想、<a id="a-G9"></a>众生之想、<a id="a-GA"></a>命想、<a id="a-GB"></a>人想、<a id="a-GC"></a>男想、<a id="a-GD"></a>女想，<a id="a-GE"></a>不起地大、<a id="a-GF"></a>水大、<a id="a-GG"></a>火大、<a id="a-GH"></a>风大之想，<a id="a-GI"></a>不起欲界想、<a id="a-GJ"></a>色无色界想，<a id="a-GK"></a>不起戒想、<a id="a-GL"></a>犯戒之想，<a id="a-GM"></a>不起空想，<a id="a-GN"></a>悉不应起一切诸想，<a id="a-GO"></a>至涅槃想亦不应起。<a id="a-GP"></a>云何名为不起诸想？<a id="a-GQ"></a>如是诸想是中叵得。</p>
  <p id="aGR">“迦葉，<a id="a-GS"></a>若贪欲不实，<a id="a-GT"></a>知灭欲者亦复不实。<a id="a-GU"></a>迦葉，<a id="a-GV"></a>欲无定处但虚妄说，<a id="a-GW"></a>是故如来如实而说：<a id="a-GX"></a>此欲非我，<a id="a-GY"></a>如是之法是寂灭法。<a id="a-GZ"></a>云何寂灭法？<a id="a-Ga"></a>若执无著，<a id="a-Gb"></a>是则著想如须弥山。<a id="a-Gc"></a>若人著想，<a id="a-Gd"></a>当知是人败失圣法。<a id="a-Ge"></a>彼不能起于沙门法，<a id="a-Gf"></a>不住沙门法，<a id="a-Gg"></a>是则名为痴人痴者，<a id="a-Gh"></a>永不能起沙门法。<a id="a-Gi"></a>何以故？<a id="a-Gj"></a>是著想者，<a id="a-Gk"></a>无量劫中为无间狱之所摄故。</p>
  <p id="aGl">“迦葉，<a id="a-Gm"></a>如观拘迦离比丘、<a id="a-Gn"></a>提婆达多比丘、<a id="a-Go"></a>碎财比丘、<a id="a-Gp"></a>黑丘舍比丘、<a id="a-Gq"></a>海与比丘。<a id="a-Gr"></a>迦葉，<a id="a-Gs"></a>马师比丘、<a id="a-Gt"></a>满宿比丘、<a id="a-Gu"></a>善星比丘，<a id="a-Gv"></a>是我给侍面闻我说，<a id="a-Gw"></a>见我经行，<a id="a-Gx"></a>见我端坐，<a id="a-Gy"></a>见我神通经行虚空，<a id="a-Gz"></a>见我降伏百千外道，<a id="a-H0"></a>如是等人尚于我所不生好心，<a id="a-H1"></a>以足下虫与我相违自致恶道。<a id="a-H2"></a>若有实说如来功德，<a id="a-H3"></a>应栴檀末如须弥山，<a id="a-H4"></a>以散其上作大宝盖如三千界，<a id="a-H5"></a>于是人上虚空中侍。<a id="a-H6"></a>何以故？<a id="a-H7"></a>迦葉，<a id="a-H8"></a>能有信心称佛名号实信者少，<a id="a-H9"></a>况有信已从佛出家，<a id="a-HA"></a>远离欲秽修无著禅，<a id="a-HB"></a>甚为希有！</p>
  <p id="aHC">“迦葉，<a id="a-HD"></a>若众生能持于我所说禁戒，<a id="a-HE"></a>信解如是甘露之法，<a id="a-HF"></a>倍为希有！<a id="a-HG"></a>迦葉，<a id="a-HH"></a>犹如大众聚集祠处作一革箱，<a id="a-HI"></a>形容极妙彩画众色，<a id="a-HJ"></a>盛以粪秽。<a id="a-HK"></a>若复有人，<a id="a-HL"></a>以上衣裹持行示人，<a id="a-HM"></a>中有见知其不实者，<a id="a-HN"></a>背而舍之。<a id="a-HO"></a>如是，<a id="a-HP"></a>迦葉，<a id="a-HQ"></a>若有比丘，<a id="a-HR"></a>见于如来功德法祠，<a id="a-HS"></a>中有比丘有于我想。<a id="a-HT"></a>迦葉，<a id="a-HU"></a>若有我想则起于欲，<a id="a-HV"></a>若有他相则起于欲。<a id="a-HW"></a>迦葉，<a id="a-HX"></a>无我想者，<a id="a-HY"></a>闻是等经不生嗔恚。<a id="a-HZ"></a>何以故？<a id="a-Ha"></a>毁呰他者此为不善，<a id="a-Hb"></a>以是事故，<a id="a-Hc"></a>闻此法已得于好心。<a id="a-Hd"></a>若有染著于我相者是为邪见，<a id="a-He"></a>若邪见者闻于是等真实教诲，<a id="a-Hf"></a>则生嗔恚。<a id="a-Hg"></a>何以故？<a id="a-Hh"></a>迦葉，<a id="a-Hi"></a>有我相者则起嗔恚。</p>
  <p id="aHj">“迦葉，<a id="a-Hk"></a>若比丘、<a id="a-Hl"></a>比丘尼、<a id="a-Hm"></a>优婆塞、<a id="a-Hn"></a>优婆夷，<a id="a-Ho"></a>闻是等法若起嗔恚诽谤之者，<a id="a-Hp"></a>是人但有沙门形名，<a id="a-Hq"></a>我非彼师，<a id="a-Hr"></a>彼非我弟子。<a id="a-Hs"></a>何以故？<a id="a-Ht"></a>其妄语者非我弟子，<a id="a-Hu"></a>我亦非是妄语者师。<a id="a-Hv"></a>何以故？<a id="a-Hw"></a>迦葉，<a id="a-Hx"></a>如来世尊是实语者，<a id="a-Hy"></a>如来说言一切法空。<a id="a-Hz"></a>迦葉，<a id="a-I0"></a>如来世尊坏一切我，<a id="a-I1"></a>是故是人与如来诤。<a id="a-I2"></a>若有与佛如来诤者，<a id="a-I3"></a>说名为魔，<a id="a-I4"></a>如来不听魔党出家受具足戒。</p>
  <p id="aI5">“迦葉，<a id="a-I6"></a>若说小马从龙象生。<a id="a-I7"></a>迦葉，<a id="a-I8"></a>于意云何？<a id="a-I9"></a>是人语者为可信不？<a id="a-IA"></a>”</p>
  <p id="aIB">迦葉白言：<a id="a-IC"></a>“不也，<a id="a-ID"></a>世尊。<a id="a-IE"></a>”</p>
  <p id="aIF">“迦葉，<a id="a-IG"></a>是语相应不？<a id="a-IH"></a>”</p>
  <p id="aII">“不也，<a id="a-IJ"></a>世尊。<a id="a-IK"></a>”</p>
  <p id="aIL">“迦葉，<a id="a-IM"></a>若有众生著我想、<a id="a-IN"></a>众生想、<a id="a-IO"></a>命想、<a id="a-IP"></a>人想，<a id="a-IQ"></a>乃至涅槃想，<a id="a-IR"></a>称我为师倍不相应。<a id="a-IS"></a>迦葉，<a id="a-IT"></a>若有人来作如是言，<a id="a-IU"></a>金翅鸟王从乌而生。<a id="a-IV"></a>迦葉，<a id="a-IW"></a>汝意云何，<a id="a-IX"></a>如是之言为可信不？<a id="a-IY"></a>”</p>
  <p id="aIZ">“不也，<a id="a-Ia"></a>世尊。<a id="a-Ib"></a>”</p>
  <p id="aIc">“迦葉，<a id="a-Id"></a>如是言语为是相应，<a id="a-Ie"></a>为不相应？<a id="a-If"></a>”</p>
  <p id="aIg">迦葉白言：<a id="a-Ih"></a>“是不相应。<a id="a-Ii"></a>”</p>
  <p id="aIj">“迦葉，<a id="a-Ik"></a>若有著我乃至有著于涅槃者，<a id="a-Il"></a>名我为师倍不相应。<a id="a-Im"></a>迦葉，<a id="a-In"></a>若使有人作如是言，<a id="a-Io"></a>有荧火虫负须弥去。<a id="a-Ip"></a>迦葉，<a id="a-Iq"></a>汝意云何，<a id="a-Ir"></a>如是之语为可信不？<a id="a-Is"></a>”</p>
  <p id="aIt">“不也，<a id="a-Iu"></a>世尊。<a id="a-Iv"></a>”</p>
  <p id="aIw">“迦葉，<a id="a-Ix"></a>是相应不？<a id="a-Iy"></a>”</p>
  <p id="aIz">“不也，<a id="a-J0"></a>世尊。<a id="a-J1"></a>”</p>
  <p id="aJ2">“迦葉，<a id="a-J3"></a>诸恶人等，<a id="a-J4"></a>著于我见、<a id="a-J5"></a>众生见，<a id="a-J6"></a>至涅槃见，<a id="a-J7"></a>名我为师倍不相应。<a id="a-J8"></a>迦葉，<a id="a-J9"></a>犹如大王有给使人，<a id="a-JA"></a>更有余人人不识者，<a id="a-JB"></a>假依此使虚传王令至大富家：<a id="a-JC"></a>‘王作是令，<a id="a-JD"></a>王语某甲作如是事。<a id="a-JE"></a>’时诸大臣及诸富人，<a id="a-JF"></a>见是异人乘自在处，<a id="a-JG"></a>答是人言：<a id="a-JH"></a>‘我当作是。<a id="a-JI"></a>’时诸富人往至王所为活命故。<a id="a-JJ"></a>如是，<a id="a-JK"></a>迦葉，<a id="a-JL"></a>如来福力具足自在，<a id="a-JM"></a>如王安乐无有怨敌，<a id="a-JN"></a>王居大地饮食具足，<a id="a-JO"></a>如来僧众亦复如是无有怨敌，<a id="a-JP"></a>住佛国界法食丰足。<a id="a-JQ"></a>有一异人，<a id="a-JR"></a>无有请者来入众中，<a id="a-JS"></a>自说我见至涅槃见，<a id="a-JT"></a>作如是言：<a id="a-JU"></a>‘如来说是，<a id="a-JV"></a>如来说是，<a id="a-JW"></a>此应作，<a id="a-JX"></a>此不应作。<a id="a-JY"></a>’诸如来所有信心者，<a id="a-JZ"></a>不违佛教，<a id="a-Ja"></a>闻是说已，<a id="a-Jb"></a>自割衣食及妻子，<a id="a-Jc"></a>分上妙好者而给与之，<a id="a-Jd"></a>信恭敬与信敬而与至未识时。<a id="a-Je"></a>如是之人如彼异人，<a id="a-Jf"></a>是食供已乐喜众闹，<a id="a-Jg"></a>论说王事、<a id="a-Jh"></a>贼事，<a id="a-Ji"></a>论说饮食，<a id="a-Jj"></a>论说淫女，<a id="a-Jk"></a>论说医事，<a id="a-Jl"></a>作如是言，<a id="a-Jm"></a>月蚀日蚀，<a id="a-Jn"></a>诸王来去论说王家。<a id="a-Jo"></a>复作是言，<a id="a-Jp"></a>是处得食，<a id="a-Jq"></a>是处不得，<a id="a-Jr"></a>作如是等种种论说。<a id="a-Js"></a>以是尽日，<a id="a-Jt"></a>夜还住处，<a id="a-Ju"></a>二宿、<a id="a-Jv"></a>三宿乃至六宿，<a id="a-Jw"></a>随所宿处论说诸事，<a id="a-Jx"></a>种种嫉慢，<a id="a-Jy"></a>种种戏笑，<a id="a-Jz"></a>言语杂合，<a id="a-K0"></a>唌唾流出，<a id="a-K1"></a>乱想睡眠，<a id="a-K2"></a>随所想处卧则梦见，<a id="a-K3"></a>梦见自身往至彼处承迎恭敬，<a id="a-K4"></a>既睡寤已互相说梦：<a id="a-K5"></a>‘大德，<a id="a-K6"></a>我夜梦汝，<a id="a-K7"></a>往于是处得如是物。<a id="a-K8"></a>’彼作是言：<a id="a-K9"></a>‘此梦吉祥，<a id="a-KA"></a>宜应速往。<a id="a-KB"></a>’是便往诣城邑人间，<a id="a-KC"></a>眼目视瞻摇动眉目，<a id="a-KD"></a>心多所期逼恼生热，<a id="a-KE"></a>心不专一威仪轻躁，<a id="a-KF"></a>诸根不谛心乱调动；<a id="a-KG"></a>至他家已毁犯禁戒，<a id="a-KH"></a>与一女人共独说法，<a id="a-KI"></a>因缘戏笑渐现欲相；<a id="a-KJ"></a>以其利养，<a id="a-KK"></a>得利养已爱乐贪染，<a id="a-KL"></a>耽重或著常居止住，<a id="a-KM"></a>若违本意啼泣而去。<a id="a-KN"></a>趣于二处，<a id="a-KO"></a>浓厚之处及赞叹处。<a id="a-KP"></a>若不浓厚，<a id="a-KQ"></a>骂是施主，<a id="a-KR"></a>复相聚集互相问言：<a id="a-KS"></a>‘谁施于众？<a id="a-KT"></a>众何所得？<a id="a-KU"></a>为得几许？<a id="a-KV"></a>汝食几许？<a id="a-KW"></a>’</p>
  <p id="aKX">“迦葉，<a id="a-KY"></a>有如是等不相应行乃至于死。<a id="a-KZ"></a>迦葉，<a id="a-Ka"></a>是等复有不相应行，<a id="a-Kb"></a>谓谤正法。<a id="a-Kc"></a>迦葉当知，<a id="a-Kd"></a>应当于是恶比丘所生于悲心。<a id="a-Ke"></a>何以故？<a id="a-Kf"></a>是等当获大苦报故。<a id="a-Kg"></a>”</p>
  <p id="aKh">尔时，<a id="a-Ki"></a>世尊欲重宣此义，<a id="a-Kj"></a>而说颂曰：</p>
  <p id="aKk">“凡夫王给使，<a id="a-Kl"></a> 为欲活命故，</p>
  <p id="aKm">游历于诸家，<a id="a-Kn"></a> 王作如是令；</p>
  <p id="aKo">彼闻敕令已，<a id="a-Kp"></a> 莫嗔谪罚我，</p>
  <p id="aKq">愚凡以此势，<a id="a-Kr"></a> 常用自活命；</p>
  <p id="aKs">何况佛最胜，<a id="a-Kt"></a> 于百千亿劫，</p>
  <p id="aKu">布施于手足，<a id="a-Kv"></a> 多造众苦行！</p>
  <p id="aKw">此非我法王，<a id="a-Kx"></a> 令住是谪罚，</p>
  <p id="aKy">亦无有问者，<a id="a-Kz"></a> 为当作不作。</p>
  <p id="aL0">在家施比丘，<a id="a-L1"></a> 上妙美饮食，</p>
  <p id="aL2">衣服中妙者，<a id="a-L3"></a> 一切恭敬与；</p>
  <p id="aL4">自己不服食，<a id="a-L5"></a> 又不与子息，</p>
  <p id="aL6">聚集上妙色，<a id="a-L7"></a> 以施持戒者。</p>
  <p id="aL8">不相应行者，<a id="a-L9"></a> 食已速舍去，</p>
  <p id="aLA">共集于一处，<a id="a-LB"></a> 相问乐食不？</p>
  <p id="aLC">说王及贼事，<a id="a-LD"></a> 又说关逻事，</p>
  <p id="aLE">亦说饮食事，<a id="a-LF"></a> 云何佛聚集？</p>
  <p id="aLG">或说日月蚀，<a id="a-LH"></a> 问王去来事，</p>
  <p id="aLI">彼当得于胜，<a id="a-LJ"></a> 亦说当尽灭。</p>
  <p id="aLK">是不相应语，<a id="a-LL"></a> 数数恒演说，</p>
  <p id="aLM">速往于彼家，<a id="a-LN"></a> 是多富有处，</p>
  <p id="aLO">是家极悭吝，<a id="a-LP"></a> 不得上美食，</p>
  <p id="aLQ">生如是觉想，<a id="a-LR"></a> 百种思虑已。</p>
  <p id="aLS">恶行不知者，<a id="a-LT"></a> 犹驴负重担，</p>
  <p id="aLU">于是夜梦中，<a id="a-LV"></a> 见本所忆事，</p>
  <p id="aLW">寤已相向说，<a id="a-LX"></a> 种种而解释，</p>
  <p id="aLY">无忧大喜笑，<a id="a-LZ"></a> 汝当得安乐，</p>
  <p id="aLa">速往成此事，<a id="a-Lb"></a> 勿迟后致悔。</p>
  <p id="aLc">往诣村城邑，<a id="a-Ld"></a> 如是不正行，</p>
  <p id="aLe">邪视动眉目，<a id="a-Lf"></a> 犹若如猕猴。</p>
  <p id="aLg">是入城邑已，<a id="a-Lh"></a> 为女人说法，</p>
  <p id="aLi">弃舍于佛经，<a id="a-Lj"></a> 及与解脱戒。</p>
  <p id="aLk">既至是处已，<a id="a-Ll"></a> 云何设粗恶，</p>
  <p id="aLm">毁骂是施主，<a id="a-Ln"></a> 及所知识者？</p>
  <p id="aLo">复共相聚集，<a id="a-Lp"></a> 更互共相问，</p>
  <p id="aLq">汝得何等食，<a id="a-Lr"></a> 所得食妙不？</p>
  <p id="aLs">比说如是事，<a id="a-Lt"></a> 经于百千岁，</p>
  <p id="aLu">如是所思觉，<a id="a-Lv"></a> 以是为自活。</p>
  <p id="aLw">是起于诤讼，<a id="a-Lx"></a> 聚酒及香花，</p>
  <p id="aLy">当以此为药，<a id="a-Lz"></a> 则便少病痛。</p>
  <p id="aM0">佛当奈是何？<a id="a-M1"></a> 纵令有百佛，</p>
  <p id="aM2">是舍所修行，<a id="a-M3"></a> 习近在家法。</p>
  <p id="aM4">我见及常见，<a id="a-M5"></a> 起见已爱著，</p>
  <p id="aM6">彼当修是行，<a id="a-M7"></a> 以致至恶道。</p>
  <p id="aM8">斯当受呰苦，<a id="a-M9"></a> 诸谤正法者，</p>
  <p id="aMA">凡夫少觉知，<a id="a-MB"></a> 修集在家行。</p>
  <p id="aMC">诸是释师子，<a id="a-MD"></a> 实行诸声闻，</p>
  <p id="aME">不以活命故，<a id="a-MF"></a> 而毁犯禁戒。</p>
  <p id="aMG">智者不贪食，<a id="a-MH"></a> 起于动摇想，</p>
  <p id="aMI">于食修不净，<a id="a-MJ"></a> 定坐报施恩。</p>
  <p id="aMK">断诸欲漏结，<a id="a-ML"></a> 修集于诸想，</p>
  <p id="aMM">彼修行方便，<a id="a-MN"></a> 从佛法出家。</p>
  <p id="aMO">知于无诤法，<a id="a-MP"></a> 诸所说空法，</p>
  <p id="aMQ">数数而修集，<a id="a-MR"></a> 中不得坚实。</p>
  <p id="aMS">勇健智慧人，<a id="a-MT"></a> 知于空道者，</p>
  <p id="aMU">魔及众怖畏，<a id="a-MV"></a> 是报信施恩。</p>
  <p id="aMW">此终无有爱，<a id="a-MX"></a> 亦不毁败空，</p>
  <p id="aMY">是勇健佛子，<a id="a-MZ"></a> 二足中福田。</p>
  <p id="aMa">正法不久住，<a id="a-Mb"></a> 多有恶人故，</p>
  <p id="aMc">柔软比丘少，<a id="a-Md"></a> 不放逸利者。</p>
  <p id="aMe">智者作是虑：<a id="a-Mf"></a> 不久速至死，</p>
  <p id="aMg">我夜当云何？<a id="a-Mh"></a> 昼亦如是尽。</p>
  <p id="aMi">世更无救护，<a id="a-Mj"></a> 唯除二足尊，</p>
  <p id="aMk">诸学及无学，<a id="a-Ml"></a> 皆悉当灭度。</p>
  <p id="aMm">此不知如是，<a id="a-Mn"></a> 随宜所说法，</p>
  <p id="aMo">欺不恭敬佛，<a id="a-Mp"></a> 及无上正法。</p>
  <p id="aMq">正法欲毁灭，<a id="a-Mr"></a> 应当勤精进，</p>
  <p id="aMs">未久当得闻，<a id="a-Mt"></a> 乃至于少许。<a id="a-Mu"></a>”</p>
 </body>
</html>