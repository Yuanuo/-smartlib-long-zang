<!doctype html>
<html id="z3IBTISDg" data-ver="1874">
 <head>
  <meta charset="utf-8">
  <meta author="支娄迦识">
  <meta library="龙藏">
  <meta catalog="大乘宝积部">
  <meta period="后汉">
 </head>
 <body>
  <h1 id="a1">佛说无量清净平等觉经卷上</h1>
  <p id="a2"></p>
  <p id="a3">佛在王舍国灵鸟山中，<a id="a-4"></a>与大弟子众千二百五十人，<a id="a-5"></a>菩萨七十二那术，<a id="a-6"></a>比丘尼五百人，<a id="a-7"></a>清信士七千人，<a id="a-8"></a>清信女五百人，<a id="a-9"></a>欲天子八十万，<a id="a-A"></a>色天子七十万，<a id="a-B"></a>遍净天子六十那术，<a id="a-C"></a>梵天一亿，<a id="a-D"></a>皆随佛住。<a id="a-E"></a>神通飞化弟子，<a id="a-F"></a>名曰知本际贤者、<a id="a-G"></a>马师贤者、<a id="a-H"></a>大力贤者、<a id="a-I"></a>安详贤者、<a id="a-J"></a>能赞贤者、<a id="a-K"></a>满愿臂贤者、<a id="a-L"></a>无尘贤者、<a id="a-M"></a>氏聚迦葉贤者、<a id="a-N"></a>牛齝贤者、<a id="a-O"></a>上时迦葉贤者、<a id="a-P"></a>治恒迦葉贤者、<a id="a-Q"></a>金杵坦迦葉贤者、<a id="a-R"></a>舍利弗贤者、<a id="a-S"></a>大目揵连贤者、<a id="a-T"></a>大迦葉贤者、<a id="a-U"></a>大迦旃延贤者、<a id="a-V"></a>多睡贤者、<a id="a-W"></a>大贾师贤者、<a id="a-X"></a>大瘦短贤者、<a id="a-Y"></a>盈辨了贤者、<a id="a-Z"></a>不争有无贤者、<a id="a-a"></a>知宿命贤者、<a id="a-b"></a>了深定贤者、<a id="a-c"></a>善来贤者、<a id="a-d"></a>离越贤者、<a id="a-e"></a>痴王贤者、<a id="a-f"></a>氏戒聚贤者、<a id="a-g"></a>类亲贤者、<a id="a-h"></a>氏梵经贤者、<a id="a-i"></a>多欲贤者、<a id="a-j"></a>王宫生贤者、<a id="a-k"></a>告来贤者、<a id="a-l"></a>氏黑山贤者、<a id="a-m"></a>经刹利贤者、<a id="a-n"></a>博闻贤者、<a id="a-o"></a>仁吉贤者。<a id="a-p"></a>其女弟子，<a id="a-q"></a>名曰大钦姓比丘尼、<a id="a-r"></a>幻者比丘尼、<a id="a-s"></a>莲华色比丘尼、<a id="a-t"></a>生地动比丘尼、<a id="a-u"></a>生地担比丘尼、<a id="a-v"></a>生则侍者头痛比丘尼、<a id="a-w"></a>安丰殖比丘尼、<a id="a-x"></a>体柔软比丘尼、<a id="a-y"></a>勇生行比丘尼、<a id="a-z"></a>自净比丘尼。<a id="a-10"></a>清信士，<a id="a-11"></a>名曰给饭孤独长者、<a id="a-12"></a>安念众长者、<a id="a-13"></a>快臂长者、<a id="a-14"></a>火英长者、<a id="a-15"></a>善容长者、<a id="a-16"></a>具足宝长者、<a id="a-17"></a>名远闻长者、<a id="a-18"></a>香辟疫长者、<a id="a-19"></a>安吉长者、<a id="a-1A"></a>施宝盈长者、<a id="a-1B"></a>欣赞长者、<a id="a-1C"></a>胎施殷长者、<a id="a-1D"></a>供异道长者、<a id="a-1E"></a>勇降怨长者、<a id="a-1F"></a>宝珥长者、<a id="a-1G"></a>宝结长者。<a id="a-1H"></a>清信女，<a id="a-1I"></a>名曰生偻，<a id="a-1J"></a>名曰黑哲，<a id="a-1K"></a>名曰信法，<a id="a-1L"></a>名曰软善，<a id="a-1M"></a>名曰乐凉，<a id="a-1N"></a>名曰忍苦乐，<a id="a-1O"></a>名曰乐爱优婆夷。<a id="a-1P"></a>如此之人皆一种类，<a id="a-1Q"></a>消尽诸垢，<a id="a-1R"></a>勇净者也。<a id="a-1S"></a>无数之众悉共大会。</p>
  <p id="a1T">于时，<a id="a-1U"></a>佛坐思念正道，<a id="a-1V"></a>面有九色光，<a id="a-1W"></a>数千百变，<a id="a-1X"></a>光甚大明。<a id="a-1Y"></a>贤者阿难即从座起，<a id="a-1Z"></a>更正衣服，<a id="a-1a"></a>稽首佛足，<a id="a-1b"></a>长跪叉手，<a id="a-1c"></a>前白佛言：<a id="a-1d"></a>“今佛面目光色，<a id="a-1e"></a>何以时时更变明乃尔乎？<a id="a-1f"></a>今佛面目光精数百千色，<a id="a-1g"></a>上下明彻，<a id="a-1h"></a>好乃如是。<a id="a-1i"></a>我侍佛已来，<a id="a-1j"></a>未曾见佛身体光曜巍巍重明乃尔！<a id="a-1k"></a>我未曾见至真等正觉光明威神有如今日明好不妄，<a id="a-1l"></a>会当念诸过去、<a id="a-1m"></a>当来、<a id="a-1n"></a>若他方佛国今现在佛。<a id="a-1o"></a>”</p>
  <p id="a1p">佛告阿难：<a id="a-1q"></a>“有诸天来教汝，<a id="a-1r"></a>诸佛教汝，<a id="a-1s"></a>令问我耶？<a id="a-1t"></a>若自从智出乎？<a id="a-1u"></a>”</p>
  <p id="a1v">阿难白佛言：<a id="a-1w"></a>“亦无诸天、<a id="a-1x"></a>无诸佛教。<a id="a-1y"></a>我今问佛者，<a id="a-1z"></a>自从意出来白佛耳！<a id="a-20"></a>每佛坐起若行出入，<a id="a-21"></a>有所至到，<a id="a-22"></a>所当作为，<a id="a-23"></a>所当教敕，<a id="a-24"></a>我辄知佛意。<a id="a-25"></a>今佛独当展转相思，<a id="a-26"></a>故使面色光明乃如此耳！<a id="a-27"></a>”</p>
  <p id="a28">佛言：<a id="a-29"></a>“善哉！<a id="a-2A"></a>阿难，<a id="a-2B"></a>若所问者，<a id="a-2C"></a>甚深快善，<a id="a-2D"></a>多所度脱。<a id="a-2E"></a>若问佛者，<a id="a-2F"></a>胜于供养一天下阿罗汉、<a id="a-2G"></a>辟支佛，<a id="a-2H"></a>布施诸天人民及蜎飞蠕动之类累劫，<a id="a-2I"></a>百千万亿倍矣！<a id="a-2J"></a>”</p>
  <p id="a2K">佛言：<a id="a-2L"></a>“阿难，<a id="a-2M"></a>今诸天帝王人民，<a id="a-2N"></a>及蜎飞蠕动之类，<a id="a-2O"></a>汝皆度脱之。<a id="a-2P"></a>”</p>
  <p id="a2Q">佛言：<a id="a-2R"></a>“佛威神甚重难当！<a id="a-2S"></a>若所问者大深。<a id="a-2T"></a>汝乃慈心，<a id="a-2U"></a>于佛所哀诸天人民，<a id="a-2V"></a>若比丘、<a id="a-2W"></a>比丘尼、<a id="a-2X"></a>优婆塞、<a id="a-2Y"></a>优婆夷大善！<a id="a-2Z"></a>当尔尔，<a id="a-2a"></a>皆过度之。<a id="a-2b"></a>”</p>
  <p id="a2c">佛语阿难：<a id="a-2d"></a>“如世间有优昙钵树，<a id="a-2e"></a>但有实，<a id="a-2f"></a>无有华；<a id="a-2g"></a>天下有佛，<a id="a-2h"></a>乃有华出耳！<a id="a-2i"></a>世间有佛，<a id="a-2j"></a>甚难得值。<a id="a-2k"></a>今我作佛出于天下，<a id="a-2l"></a>若有大德聪明善心，<a id="a-2m"></a>豫知佛意，<a id="a-2n"></a>若不忘在佛边侍佛也。<a id="a-2o"></a>若今所问，<a id="a-2p"></a>善听！<a id="a-2q"></a>谛听！<a id="a-2r"></a>”</p>
  <p id="a2s">佛语阿难：<a id="a-2t"></a>“前已过去劫，<a id="a-2u"></a>大众多不可计，<a id="a-2v"></a>无边幅不可议，<a id="a-2w"></a>及尔时有过去佛，<a id="a-2x"></a>名锭光如来；<a id="a-2y"></a>复次有佛，<a id="a-2z"></a>名曰曜光；<a id="a-30"></a>复次有佛，<a id="a-31"></a>名日月香；<a id="a-32"></a>复次有佛，<a id="a-33"></a>名安明山；<a id="a-34"></a>复次有佛，<a id="a-35"></a>名日月面；<a id="a-36"></a>复次有佛，<a id="a-37"></a>名无尘垢；<a id="a-38"></a>复次有佛，<a id="a-39"></a>名无沾污；<a id="a-3A"></a>复次有佛，<a id="a-3B"></a>名曰如龙无所不伏；<a id="a-3C"></a>复次有佛，<a id="a-3D"></a>名曰日光；<a id="a-3E"></a>复次有佛，<a id="a-3F"></a>名大音王；<a id="a-3G"></a>复次有佛，<a id="a-3H"></a>名宝洁明；<a id="a-3I"></a>复次有佛，<a id="a-3J"></a>名曰金藏；<a id="a-3K"></a>复次有佛，<a id="a-3L"></a>名焰宝光；<a id="a-3M"></a>复次有佛，<a id="a-3N"></a>名曰有举地；<a id="a-3O"></a>复次有佛，<a id="a-3P"></a>名曰琉璃光；<a id="a-3Q"></a>复次有佛，<a id="a-3R"></a>名日月光；<a id="a-3S"></a>复次有佛，<a id="a-3T"></a>名曰日音声；<a id="a-3U"></a>复次有佛，<a id="a-3V"></a>名光明华；<a id="a-3W"></a>复次有佛，<a id="a-3X"></a>名神通游持意如海；<a id="a-3Y"></a>复次有佛，<a id="a-3Z"></a>名嗟叹光；<a id="a-3a"></a>复次有佛，<a id="a-3b"></a>名具足宝洁；<a id="a-3c"></a>复次有佛，<a id="a-3d"></a>名曰光开化；<a id="a-3e"></a>复次有佛，<a id="a-3f"></a>名曰大香闻；<a id="a-3g"></a>复次有佛，<a id="a-3h"></a>名曰降弃恚嫉；<a id="a-3i"></a>复次有佛，<a id="a-3j"></a>名妙琉璃紫磨金焰；<a id="a-3k"></a>复次有佛，<a id="a-3l"></a>名心持道华无能过者；<a id="a-3m"></a>复次有佛，<a id="a-3n"></a>名曰积众华；<a id="a-3o"></a>复次有佛，<a id="a-3p"></a>名水月光；<a id="a-3q"></a>复次有佛，<a id="a-3r"></a>名曰除众冥；<a id="a-3s"></a>复次有佛，<a id="a-3t"></a>名日光盖；<a id="a-3u"></a>复次有佛，<a id="a-3v"></a>名曰温和如来；<a id="a-3w"></a>复次有佛，<a id="a-3x"></a>名曰法意；<a id="a-3y"></a>复次有佛，<a id="a-3z"></a>名曰师子威象王步；<a id="a-40"></a>复次有佛，<a id="a-41"></a>名曰世豪；<a id="a-42"></a>复次有佛，<a id="a-43"></a>名曰净音；<a id="a-44"></a>复次有佛，<a id="a-45"></a>名曰不可胜；<a id="a-46"></a>复次有佛，<a id="a-47"></a>名四楼夷亘罗，<a id="a-48"></a>在中教授四十二劫，<a id="a-49"></a>皆已过去；<a id="a-4A"></a>乃尔劫时作佛，<a id="a-4B"></a>天上天下人中之雄，<a id="a-4C"></a>经道法中勇猛之将。<a id="a-4D"></a>佛为诸天及世人民，<a id="a-4E"></a>说经讲道莫能过者。<a id="a-4F"></a>世饶王闻经道欢喜开解，<a id="a-4G"></a>便弃国位行作比丘，<a id="a-4H"></a>名昙摩迦留，<a id="a-4I"></a>发菩萨意，<a id="a-4J"></a>为人高才，<a id="a-4K"></a>智慧勇猛，<a id="a-4L"></a>无能踰者，<a id="a-4M"></a>与世绝异。<a id="a-4N"></a>到世饶王佛所，<a id="a-4O"></a>稽首为礼，<a id="a-4P"></a>长跪叉手，<a id="a-4Q"></a>称赞佛言：</p>
  <p id="a4R">“无量之光曜，<a id="a-4S"></a> 威神无有极，</p>
  <p id="a4T">如是之焰明，<a id="a-4U"></a> 无能与等者，</p>
  <p id="a4V">若以日摩尼，<a id="a-4W"></a> 火月水之形，</p>
  <p id="a4X">其景不可及，<a id="a-4Y"></a> 其色亦难比。</p>
  <p id="a4Z">颜色难称量，<a id="a-4a"></a> 一切世之最，</p>
  <p id="a4b">如是大音声，<a id="a-4c"></a> 遍诸无数刹，</p>
  <p id="a4d">或以三昧定，<a id="a-4e"></a> 精进及智慧，</p>
  <p id="a4f">威德无有辈，<a id="a-4g"></a> 殊胜亦希有。</p>
  <p id="a4h">深微谛善念，<a id="a-4i"></a> 从是得佛法，</p>
  <p id="a4j">持觉若如海，<a id="a-4k"></a> 其限无有底。</p>
  <p id="a4l">瞋恚及愚痴，<a id="a-4m"></a> 世尊之所无，</p>
  <p id="a4n">嗟叹佛世雄，<a id="a-4o"></a> 终始无厌足。</p>
  <p id="a4p">佛如好花树，<a id="a-4q"></a> 莫不爱乐者，</p>
  <p id="a4r">处处人民见，<a id="a-4s"></a> 一切皆欢喜。</p>
  <p id="a4t">令我作佛时，<a id="a-4u"></a> 愿使如法王，</p>
  <p id="a4v">过度于生死，<a id="a-4w"></a> 无不解脱者。</p>
  <p id="a4x">檀施调伏意，<a id="a-4y"></a> 戒忍及精进，</p>
  <p id="a4z">如是三昧定，<a id="a-50"></a> 智慧为上最。</p>
  <p id="a51">吾誓得佛者，<a id="a-52"></a> 普逮得此事，</p>
  <p id="a53">一切诸恐惧，<a id="a-54"></a> 我为获大安。</p>
  <p id="a55">假令有百千，<a id="a-56"></a> 亿万那术佛，</p>
  <p id="a57">如是佛之数，<a id="a-58"></a> 使如恒水沙，</p>
  <p id="a59">计以沙等佛，<a id="a-5A"></a> 一切皆供养，</p>
  <p id="a5B">不如求正道，<a id="a-5C"></a> 坚勇而不怯。</p>
  <p id="a5D">譬如恒水中，<a id="a-5E"></a> 流沙之世界，</p>
  <p id="a5F">复倍不可计，<a id="a-5G"></a> 无数之刹土，</p>
  <p id="a5H">光焰一切照，<a id="a-5I"></a> 遍此诸数国，</p>
  <p id="a5J">如是精进力，<a id="a-5K"></a> 威神难可量。</p>
  <p id="a5L">令我为世雄，<a id="a-5M"></a> 国土最第一，</p>
  <p id="a5N">其众殊妙好，<a id="a-5O"></a> 道场踰诸刹，</p>
  <p id="a5P">国如泥洹界，<a id="a-5Q"></a> 而无有等双。</p>
  <p id="a5R">我当常愍哀，<a id="a-5S"></a> 度脱一切人，</p>
  <p id="a5T">十方往生者，<a id="a-5U"></a> 其心悦清净，</p>
  <p id="a5V">已来到我国，<a id="a-5W"></a> 快乐喜安隐。</p>
  <p id="a5X">幸佛见信明，<a id="a-5Y"></a> 是我第一证，</p>
  <p id="a5Z">发愿在于彼，<a id="a-5a"></a> 精进力所欲。</p>
  <p id="a5b">十方诸世尊，<a id="a-5c"></a> 皆有无碍慧，</p>
  <p id="a5d">常念此尊雄，<a id="a-5e"></a> 知我心所行，</p>
  <p id="a5f">令我身止住，<a id="a-5g"></a> 于诸苦毒中，</p>
  <p id="a5h">我行精进力，<a id="a-5i"></a> 忍之终不悔。</p>
  <p id="a5j">“法宝藏比丘，<a id="a-5k"></a>说此唱赞世饶王如来至真等正觉已，<a id="a-5l"></a>发意欲求无上正真道最正觉：<a id="a-5m"></a>‘我立是愿，<a id="a-5n"></a>如多陀竭佛所有者，<a id="a-5o"></a>愿悉得之；<a id="a-5p"></a>拔人勤苦生死根本，<a id="a-5q"></a>悉令如佛；<a id="a-5r"></a>唯为说经，<a id="a-5s"></a>所可施行，<a id="a-5t"></a>令疾得决；<a id="a-5u"></a>我作佛时，<a id="a-5v"></a>令无及者。<a id="a-5w"></a>愿佛为我说诸佛国功德，<a id="a-5x"></a>我当奉持，<a id="a-5y"></a>当那中住，<a id="a-5z"></a>取愿作佛国亦如是。<a id="a-60"></a>’”</p>
  <p id="a61">佛语阿难：<a id="a-62"></a>“其世饶王佛，<a id="a-63"></a>知其高明，<a id="a-64"></a>所愿快善，<a id="a-65"></a>即为法宝藏菩萨说经言：<a id="a-66"></a>‘譬如大海水，<a id="a-67"></a>一人升量之，<a id="a-68"></a>一劫不止，<a id="a-69"></a>尚可枯尽，<a id="a-6A"></a>令海空竭，<a id="a-6B"></a>得其底泥。<a id="a-6C"></a>人至心求道，<a id="a-6D"></a>何而当不可得乎？<a id="a-6E"></a>求索精进 ，<a id="a-6F"></a>进不休止者，<a id="a-6G"></a>会得心中所欲愿耳！<a id="a-6H"></a>’法宝藏菩萨，<a id="a-6I"></a>闻世饶王佛说经如是，<a id="a-6J"></a>则大欢喜踊跃。<a id="a-6K"></a>其佛则为选择二百一十亿佛国中诸天人民善恶、<a id="a-6L"></a>国土之好丑，<a id="a-6M"></a>为选心中所愿用与之。<a id="a-6N"></a>世饶王佛说经竟，<a id="a-6O"></a>法宝藏菩萨便一其心，<a id="a-6P"></a>则得天眼彻视，<a id="a-6Q"></a>悉自见二百一十亿诸佛国中诸天人民之善恶、<a id="a-6R"></a>国土之好丑，<a id="a-6S"></a>则选心所欲愿，<a id="a-6T"></a>便结得是二十四愿经，<a id="a-6U"></a>则奉行之。<a id="a-6V"></a>精进勇猛，<a id="a-6W"></a>勤苦求索，<a id="a-6X"></a>如是无央数劫，<a id="a-6Y"></a>所师事供养，<a id="a-6Z"></a>请已过去佛，<a id="a-6a"></a>亦无央数。<a id="a-6b"></a>其法宝藏菩萨至其然后，<a id="a-6c"></a>自致得作佛，<a id="a-6d"></a>名无量清净觉，<a id="a-6e"></a>最尊智慧勇猛，<a id="a-6f"></a>光明无比，<a id="a-6g"></a>今现在所居国甚快善。<a id="a-6h"></a>在他方异佛国 ，<a id="a-6i"></a>教授八方上下无央数诸天人民，<a id="a-6j"></a>及蜎飞蠕动之类，<a id="a-6k"></a>莫不得过度解脱忧苦者。<a id="a-6l"></a>无量清净佛为菩萨时，<a id="a-6m"></a>常奉行是二十四愿，<a id="a-6n"></a>珍宝爱重，<a id="a-6o"></a>保持恭顺，<a id="a-6p"></a>精进禅行之，<a id="a-6q"></a>与众超绝 ，<a id="a-6r"></a>卓然有异，<a id="a-6s"></a>皆无有能及者。<a id="a-6t"></a>”</p>
  <p id="a6u">佛言：<a id="a-6v"></a>“何等为二十四愿者？</p>
  <p id="a6w">“一、<a id="a-6x"></a>我作佛时，<a id="a-6y"></a>令我国中无有地狱、<a id="a-6z"></a>禽兽、<a id="a-70"></a>饿鬼、<a id="a-71"></a>蜎飞蠕动之类，<a id="a-72"></a>得是愿乃作佛。<a id="a-73"></a>不得从是愿，<a id="a-74"></a>终不作佛。</p>
  <p id="a75">“二、<a id="a-76"></a>我作佛时，<a id="a-77"></a>令我国中人民有来生我国者，<a id="a-78"></a>从我国去，<a id="a-79"></a>不复更地狱、<a id="a-7A"></a>饿鬼、<a id="a-7B"></a>禽兽、<a id="a-7C"></a>蠕动。<a id="a-7D"></a>有生其中者，<a id="a-7E"></a>我不作佛。</p>
  <p id="a7F">“三、<a id="a-7G"></a>我作佛时，<a id="a-7H"></a>人民有来生我国者，<a id="a-7I"></a>不一色类金色者，<a id="a-7J"></a>我不作佛。</p>
  <p id="a7K">“四、<a id="a-7L"></a>我作佛时，<a id="a-7M"></a>人民有来生我国者，<a id="a-7N"></a>天人世间人有异者，<a id="a-7O"></a>我不作佛。</p>
  <p id="a7P">“五、<a id="a-7Q"></a>我作佛时，<a id="a-7R"></a>人民有来生我国者，<a id="a-7S"></a>皆自推所从来生本末所从来十亿劫宿命。<a id="a-7T"></a>不悉知念所从来生，<a id="a-7U"></a>我不作佛。</p>
  <p id="a7V">“六、<a id="a-7W"></a>我作佛时，<a id="a-7X"></a>人民有来生我国者，<a id="a-7Y"></a>不悉彻视，<a id="a-7Z"></a>我不作佛。</p>
  <p id="a7a">“七、<a id="a-7b"></a>我作佛时，<a id="a-7c"></a>人民有来生我国者，<a id="a-7d"></a>不悉知他人心中所念者，<a id="a-7e"></a>我不作佛。</p>
  <p id="a7f">“八、<a id="a-7g"></a>我作佛时，<a id="a-7h"></a>我国中人民不悉飞者，<a id="a-7i"></a>我不作佛。</p>
  <p id="a7j">“九、<a id="a-7k"></a>我作佛时，<a id="a-7l"></a>我国中人民不悉彻听者，<a id="a-7m"></a>我不作佛。</p>
  <p id="a7n">“十、<a id="a-7o"></a>我作佛时，<a id="a-7p"></a>我国中人民有爱欲者，<a id="a-7q"></a>我不作佛。</p>
  <p id="a7r">“十一、<a id="a-7s"></a>我作佛时，<a id="a-7t"></a>我国中人民住止尽般泥洹。<a id="a-7u"></a>不尔者，<a id="a-7v"></a>我不作佛。</p>
  <p id="a7w">“十二、<a id="a-7x"></a>我作佛时，<a id="a-7y"></a>我国诸弟子，<a id="a-7z"></a>令八方上下各千亿佛国中，<a id="a-80"></a>诸天人民蠕动之类，<a id="a-81"></a>作缘一觉大弟子，<a id="a-82"></a>皆禅一心，<a id="a-83"></a>共数我国中诸弟子，<a id="a-84"></a>住至百亿劫无能数者。<a id="a-85"></a>不尔者，<a id="a-86"></a>我不作佛。</p>
  <p id="a87">“十三、<a id="a-88"></a>我作佛时，<a id="a-89"></a>令我光明胜于日月，<a id="a-8A"></a>诸佛之明百亿万倍，<a id="a-8B"></a>照无数天下窈冥之处皆常大明，<a id="a-8C"></a>诸天人民蠕动之类见我光明，<a id="a-8D"></a>莫不慈心作善来生我国。<a id="a-8E"></a>不尔者，<a id="a-8F"></a>我不作佛。</p>
  <p id="a8G">“十四、<a id="a-8H"></a>我作佛时，<a id="a-8I"></a>令八方上下无数佛国诸天人民蠕动之类，<a id="a-8J"></a>令得缘一觉果证弟子坐禅一心，<a id="a-8K"></a>欲共计知我年寿几千万亿劫，<a id="a-8L"></a>令无能知寿崖底者。<a id="a-8M"></a>不尔者，<a id="a-8N"></a>我不作佛。</p>
  <p id="a8O">“十五、<a id="a-8P"></a>我作佛时，<a id="a-8Q"></a>人民有来生我国者，<a id="a-8R"></a>除我国中人民所愿，<a id="a-8S"></a>余人民寿命无有能计者。<a id="a-8T"></a>不尔者，<a id="a-8U"></a>我不作佛。</p>
  <p id="a8V">“十六、<a id="a-8W"></a>我作佛时，<a id="a-8X"></a>国中人民皆使莫有恶心。<a id="a-8Y"></a>不尔者，<a id="a-8Z"></a>我不作佛。</p>
  <p id="a8a">“十七、<a id="a-8b"></a>我作佛时，<a id="a-8c"></a>令我名闻八方上下无数佛国，<a id="a-8d"></a>诸佛各于弟子众中，<a id="a-8e"></a>叹我功德国土之善，<a id="a-8f"></a>诸天人民蠕动之类闻我名字，<a id="a-8g"></a>皆悉踊跃来生我国。<a id="a-8h"></a>不尔者，<a id="a-8i"></a>我不作佛。</p>
  <p id="a8j">“十八、<a id="a-8k"></a>我作佛时，<a id="a-8l"></a>诸佛国人民有作菩萨道者，<a id="a-8m"></a>常念我净洁心，<a id="a-8n"></a>寿终时我与不可计比丘众，<a id="a-8o"></a>飞行迎之，<a id="a-8p"></a>共在前立，<a id="a-8q"></a>即还生我国作阿惟越致。<a id="a-8r"></a>不尔者，<a id="a-8s"></a>我不作佛。</p>
  <p id="a8t">“十九、<a id="a-8u"></a>我作佛时，<a id="a-8v"></a>他方佛国人民，<a id="a-8w"></a>前世为恶，<a id="a-8x"></a>闻我名字及正为道，<a id="a-8y"></a>欲来生我国，<a id="a-8z"></a>寿终皆令不复更三恶道，<a id="a-90"></a>则生我国在心所愿。<a id="a-91"></a>不尔者，<a id="a-92"></a>我不作佛。</p>
  <p id="a93">“二十、<a id="a-94"></a>我作佛时，<a id="a-95"></a>我国诸菩萨不一生等，<a id="a-96"></a>置是余愿功德。<a id="a-97"></a>不尔者，<a id="a-98"></a>我不作佛。</p>
  <p id="a99">“二十一、<a id="a-9A"></a>我作佛时，<a id="a-9B"></a>我国诸菩萨不悉三十二相者，<a id="a-9C"></a>我不作佛。</p>
  <p id="a9D">“二十二、<a id="a-9E"></a>我作佛时，<a id="a-9F"></a>我国诸菩萨，<a id="a-9G"></a>欲共供养八方上下无数诸佛，<a id="a-9H"></a>皆令飞行；<a id="a-9I"></a>欲得万种自然之物，<a id="a-9J"></a>则皆在前，<a id="a-9K"></a>持用供养诸佛，<a id="a-9L"></a>悉遍已后，<a id="a-9M"></a>日未中则还我国。<a id="a-9N"></a>不尔者，<a id="a-9O"></a>我不作佛。</p>
  <p id="a9P">“二十三、<a id="a-9Q"></a>我作佛时，<a id="a-9R"></a>我国诸菩萨欲饭时，<a id="a-9S"></a>则七宝钵中生自然百味饮食在前，<a id="a-9T"></a>食已钵皆自然去。<a id="a-9U"></a>不尔者，<a id="a-9V"></a>我不作佛。</p>
  <p id="a9W">“二十四、<a id="a-9X"></a>我作佛时，<a id="a-9Y"></a>我国诸菩萨说经行道不如佛者，<a id="a-9Z"></a>我不作佛。<a id="a-9a"></a>”</p>
  <p id="a9b">佛告阿难：<a id="a-9c"></a>“无量清净佛为菩萨时，<a id="a-9d"></a>常奉行是二十四愿，<a id="a-9e"></a>分檀布施不犯道禁，<a id="a-9f"></a>忍辱、<a id="a-9g"></a>精进、<a id="a-9h"></a>一心、<a id="a-9i"></a>智慧，<a id="a-9j"></a>志愿常勇猛，<a id="a-9k"></a>不毁经法，<a id="a-9l"></a>求索不懈，<a id="a-9m"></a>每独弃国捐王，<a id="a-9n"></a>绝去财色，<a id="a-9o"></a>精明求愿无所适莫，<a id="a-9p"></a>积功累德无央数劫，<a id="a-9q"></a>自致作佛悉皆得之，<a id="a-9r"></a>不忘其功也。<a id="a-9s"></a>”</p>
  <p id="a9t">佛言：<a id="a-9u"></a>“无量清净佛光明最尊第一无比，<a id="a-9v"></a>诸佛光明皆所不及也。<a id="a-9w"></a>八方上下无央数诸佛中，<a id="a-9x"></a>有佛项中光明照七丈，<a id="a-9y"></a>中有佛项中光照一里，<a id="a-9z"></a>中有佛项中光明照五里，<a id="a-A0"></a>中有佛项中光照二十里，<a id="a-A1"></a>中有佛项中光明照四十里，<a id="a-A2"></a>中有佛项中光明照八十里，<a id="a-A3"></a>中有佛项中光明照百六十里，<a id="a-A4"></a>中有佛项中光明照三百二十里，<a id="a-A5"></a>中有佛项中光明照六百四十里，<a id="a-A6"></a>中有佛项中光明照千三百里，<a id="a-A7"></a>中有佛项中光明照二千六百里，<a id="a-A8"></a>中有佛项中光明照五千二百里，<a id="a-A9"></a>中有佛项中光明照万四百里，<a id="a-AA"></a>中有佛项中光明照二万一千里，<a id="a-AB"></a>中有佛项中光明照四万二千里，<a id="a-AC"></a>中有佛项中光明照八万四千里，<a id="a-AD"></a>中有佛项中光明照十七万里，<a id="a-AE"></a>中有佛项中光明照三十五万里，<a id="a-AF"></a>中有佛项中光明照七十万里，<a id="a-AG"></a>中有佛项中光明照百五十万里，<a id="a-AH"></a>中有佛项中光明照三百万里，<a id="a-AI"></a>中有佛项中光明照六百万里，<a id="a-AJ"></a>中有佛项中光明照千二百万里，<a id="a-AK"></a>中有佛项中光明照一佛国，<a id="a-AL"></a>中有佛项中光明照两佛国，<a id="a-AM"></a>中有佛项中光明照四佛国，<a id="a-AN"></a>中有佛项中光明照八佛国，<a id="a-AO"></a>中有佛项中光明照十五佛国，<a id="a-AP"></a>中有佛项中光明照三十佛国，<a id="a-AQ"></a>中有佛项中光明照六十佛国，<a id="a-AR"></a>中有佛项中光明照百二十佛国，<a id="a-AS"></a>中有佛项中光明照五百佛国，<a id="a-AT"></a>中有佛项中光明照千佛国，<a id="a-AU"></a>中有佛项中光明照二千佛国，<a id="a-AV"></a>中有佛项中光明照四千佛国，<a id="a-AW"></a>中有佛项中光明照八千佛国，<a id="a-AX"></a>中有佛项中光明照万六千佛国，<a id="a-AY"></a>中有佛项中光明照三万二千佛国，<a id="a-AZ"></a>中有佛项中光明照六万四千佛国，<a id="a-Aa"></a>中有佛项中光明照十三万佛国，<a id="a-Ab"></a>中有佛项中光明照二十六万佛国，<a id="a-Ac"></a>中有佛项中光明照五十万佛国，<a id="a-Ad"></a>中有佛项中光明照百万佛国，<a id="a-Ae"></a>中有佛项中光明照二百万佛国。<a id="a-Af"></a>”</p>
  <p id="aAg">佛言：<a id="a-Ah"></a>“八方上下无央数诸佛，<a id="a-Ai"></a>其项中光明所照，<a id="a-Aj"></a>皆如是也。<a id="a-Ak"></a>无量清净佛项中光明，<a id="a-Al"></a>焰照千万佛国。<a id="a-Am"></a>所以诸佛光明所照有远近者何？<a id="a-An"></a>本前世宿命，<a id="a-Ao"></a>求道为菩萨时所愿功德，<a id="a-Ap"></a>各自有大小，<a id="a-Aq"></a>至其然后作佛时，<a id="a-Ar"></a>悉各自得之，<a id="a-As"></a>是故令光明转不同等。<a id="a-At"></a>诸佛威神同等耳，<a id="a-Au"></a>自在意所欲作为不豫计。<a id="a-Av"></a>无量清净佛光明所照最大，<a id="a-Aw"></a>诸佛光明皆所不能及也！<a id="a-Ax"></a>”</p>
  <p id="aAy">佛称誉无量清净佛光明：<a id="a-Az"></a>“无量清净佛光明极善，<a id="a-B0"></a>善中明好，<a id="a-B1"></a>甚快无比，<a id="a-B2"></a>绝殊无极也！<a id="a-B3"></a>无量清净佛光明殊好，<a id="a-B4"></a>胜于日月之明百亿万倍也！<a id="a-B5"></a>无量清净佛光明，<a id="a-B6"></a>诸佛光明中之极明也！<a id="a-B7"></a>无量清净佛光明，<a id="a-B8"></a>诸佛光明中之极好也！<a id="a-B9"></a>无量清净佛光明，<a id="a-BA"></a>诸佛光明中之极雄杰也！<a id="a-BB"></a>无量清净佛光明，<a id="a-BC"></a>诸佛光明中之快善也！<a id="a-BD"></a>无量清净佛光明，<a id="a-BE"></a>诸佛光明中之王也！<a id="a-BF"></a>无量清净佛光明，<a id="a-BG"></a>诸佛光明中之最极尊也！<a id="a-BH"></a>无量清净佛光明，<a id="a-BI"></a>诸佛光明中之寿明无极！<a id="a-BJ"></a>无量清净佛光明，<a id="a-BK"></a>焰照诸无央数天下幽冥之处皆常明。<a id="a-BL"></a>诸有人民蜎飞蠕动之类，<a id="a-BM"></a>莫不见无量清净佛光明，<a id="a-BN"></a>见无量清净佛光明，<a id="a-BO"></a>莫不慈心欢喜者。<a id="a-BP"></a>世间诸有淫泆、<a id="a-BQ"></a>瞋怒、<a id="a-BR"></a>愚痴，<a id="a-BS"></a>见无量清净佛光明，<a id="a-BT"></a>莫不作善者。<a id="a-BU"></a>诸泥犁、<a id="a-BV"></a>禽兽、<a id="a-BW"></a>薛荔、<a id="a-BX"></a>考掠勤苦之处，<a id="a-BY"></a>见无量清净佛光明至，<a id="a-BZ"></a>皆休止不得复治，<a id="a-Ba"></a>死后莫不得解脱忧苦者也！<a id="a-Bb"></a>无量清净佛光明，<a id="a-Bc"></a>名闻八方上下无穷无极无央数佛国，<a id="a-Bd"></a>诸天人民莫不闻知，<a id="a-Be"></a>闻知者莫不得过度者。<a id="a-Bf"></a>”</p>
  <p id="aBg">佛言：<a id="a-Bh"></a>“我不独称誉无量清净佛光明也。<a id="a-Bi"></a>八方上下无央数诸佛、<a id="a-Bj"></a>辟支佛、<a id="a-Bk"></a>菩萨、<a id="a-Bl"></a>阿罗汉，<a id="a-Bm"></a>所称誉皆如是。<a id="a-Bn"></a>”</p>
  <p id="aBo">佛言：<a id="a-Bp"></a>“其有人民，<a id="a-Bq"></a>善男子、<a id="a-Br"></a>善女人，<a id="a-Bs"></a>闻无量清净佛声，<a id="a-Bt"></a>称誉光明，<a id="a-Bu"></a>如是朝暮，<a id="a-Bv"></a>常称誉其光明明好，<a id="a-Bw"></a>至心不断绝，<a id="a-Bx"></a>在心所欲愿往生无量清净佛国，<a id="a-By"></a>可得为诸菩萨、<a id="a-Bz"></a>阿罗汉所尊敬，<a id="a-C0"></a>智慧勇猛。<a id="a-C1"></a>若其然后作佛者，<a id="a-C2"></a>亦当复为八方上下无央数辟支佛、<a id="a-C3"></a>菩萨、<a id="a-C4"></a>阿罗汉所称誉。<a id="a-C5"></a>光明亦当复如是，<a id="a-C6"></a>则众比丘僧，<a id="a-C7"></a>诸菩萨、<a id="a-C8"></a>阿罗汉，<a id="a-C9"></a>诸天、<a id="a-CA"></a>帝王、<a id="a-CB"></a>人民，<a id="a-CC"></a>闻之皆欢喜踊跃，<a id="a-CD"></a>莫不赞叹者。<a id="a-CE"></a>”</p>
  <p id="aCF">佛言：<a id="a-CG"></a>“我道无量清净佛光明姝好，<a id="a-CH"></a>巍巍称誉快善，<a id="a-CI"></a>昼夜一劫尚未竟也，<a id="a-CJ"></a>我但为若曹小说之耳！<a id="a-CK"></a>”</p>
  <p id="aCL">佛说无量清净佛，<a id="a-CM"></a>为菩萨求索得是二十四愿时，<a id="a-CN"></a>阿阇世王太子，<a id="a-CO"></a>与五百大长者迦罗越子，<a id="a-CP"></a>各持一金华盖，<a id="a-CQ"></a>前上佛已，<a id="a-CR"></a>悉却坐一面听经。<a id="a-CS"></a>阿阇世王太子，<a id="a-CT"></a>及五百长者子，<a id="a-CU"></a>闻无量清净佛二十四愿，<a id="a-CV"></a>皆大欢喜踊跃，<a id="a-CW"></a>心中俱愿言：<a id="a-CX"></a>“令我等后作佛时，<a id="a-CY"></a>皆如无量清净佛。<a id="a-CZ"></a>”</p>
  <p id="aCa">佛则知之，<a id="a-Cb"></a>告诸比丘僧：<a id="a-Cc"></a>“是阿阇世王太子，<a id="a-Cd"></a>及五百长者子，<a id="a-Ce"></a>却后无央数劫，<a id="a-Cf"></a>皆当作佛如无量清净佛。<a id="a-Cg"></a>”</p>
  <p id="aCh">佛言：<a id="a-Ci"></a>“是阿阇世王太子，<a id="a-Cj"></a>五百长者子，<a id="a-Ck"></a>作菩萨道已来无央数劫，<a id="a-Cl"></a>皆各供养四百亿佛已，<a id="a-Cm"></a>今复来供养我。<a id="a-Cn"></a>是阿阇世王太子，<a id="a-Co"></a>及五百人等，<a id="a-Cp"></a>皆前世迦葉佛时为我作弟子，<a id="a-Cq"></a>今皆复会是共相值也。<a id="a-Cr"></a>”则诸比丘僧，<a id="a-Cs"></a>闻佛言皆心踊跃，<a id="a-Ct"></a>莫不欢喜者。</p>
  <p id="aCu">佛告阿难：<a id="a-Cv"></a>“无量清净佛作佛已来凡十八劫，<a id="a-Cw"></a>所居国名须摩提，<a id="a-Cx"></a>正在西方，<a id="a-Cy"></a>去是阎浮利地界千亿万须弥山佛国。<a id="a-Cz"></a>其国地皆自然七宝，<a id="a-D0"></a>其一宝者名白银，<a id="a-D1"></a>二宝者名黄金，<a id="a-D2"></a>三宝者水精，<a id="a-D3"></a>四宝者琉璃，<a id="a-D4"></a>五宝者珊瑚，<a id="a-D5"></a>六宝者琥珀，<a id="a-D6"></a>七宝者砗磲。<a id="a-D7"></a>是七宝皆以自共为地，<a id="a-D8"></a>旷荡甚大无极，<a id="a-D9"></a>皆自相参转相入中，<a id="a-DA"></a>各自焜煌参光极明，<a id="a-DB"></a>自然软甚姝好无比。<a id="a-DC"></a>如其七宝地，<a id="a-DD"></a>诸八方上下众宝中精，<a id="a-DE"></a>都自然之合会共化生耳！<a id="a-DF"></a>其宝比如第六天上之七宝也。<a id="a-DG"></a>其国中无有须弥山，<a id="a-DH"></a>其日月星辰、<a id="a-DI"></a>第一四天王、<a id="a-DJ"></a>第二忉利天，<a id="a-DK"></a>皆在虚空中。<a id="a-DL"></a>其国土无有大海水，<a id="a-DM"></a>亦无小海水，<a id="a-DN"></a>无江河洹水也，<a id="a-DO"></a>亦无山林溪谷，<a id="a-DP"></a>无有幽冥之处。<a id="a-DQ"></a>其国七宝地皆平正，<a id="a-DR"></a>无有泥犁、<a id="a-DS"></a>禽兽、<a id="a-DT"></a>饿鬼、<a id="a-DU"></a>蜎飞蠕动之类也。<a id="a-DV"></a>无阿须伦、<a id="a-DW"></a>诸龙鬼神也。<a id="a-DX"></a>终无有大雨时，<a id="a-DY"></a>亦无春夏秋冬也。<a id="a-DZ"></a>亦无有大寒，<a id="a-Da"></a>亦不大热，<a id="a-Db"></a>常和调中，<a id="a-Dc"></a>适甚快善无比。<a id="a-Dd"></a>皆有万种自然之物、<a id="a-De"></a>百味饮食，<a id="a-Df"></a>意欲有所得则自然在前，<a id="a-Dg"></a>意不用者则自然化去；<a id="a-Dh"></a>比如第六天上自然之物，<a id="a-Di"></a>恣若自然则皆随意。<a id="a-Dj"></a>其国中悉诸菩萨、<a id="a-Dk"></a>阿罗汉，<a id="a-Dl"></a>无有妇女。<a id="a-Dm"></a>寿命极寿，<a id="a-Dn"></a>寿亦无央数劫。<a id="a-Do"></a>女人往生者，<a id="a-Dp"></a>则化生皆作男子。<a id="a-Dq"></a>但有菩萨、<a id="a-Dr"></a>阿罗汉无央数，<a id="a-Ds"></a>悉皆洞视彻听，<a id="a-Dt"></a>悉遥相见，<a id="a-Du"></a>遥相瞻望，<a id="a-Dv"></a>遥相闻语声，<a id="a-Dw"></a>悉皆求道善者，<a id="a-Dx"></a>同一种类无有异人也。<a id="a-Dy"></a>其诸菩萨、<a id="a-Dz"></a>阿罗汉，<a id="a-E0"></a>面目皆端正，<a id="a-E1"></a>清洁绝好，<a id="a-E2"></a>悉同一色，<a id="a-E3"></a>无有偏丑恶者。<a id="a-E4"></a>诸菩萨、<a id="a-E5"></a>阿罗汉，<a id="a-E6"></a>皆才猛黠慧。<a id="a-E7"></a>其所衣服，<a id="a-E8"></a>皆衣自然之衣。<a id="a-E9"></a>都心中所念，<a id="a-EA"></a>常念道德。<a id="a-EB"></a>其所欲语言，<a id="a-EC"></a>便皆豫相知意。<a id="a-ED"></a>其所念言道，<a id="a-EE"></a>常说五事。<a id="a-EF"></a>其国中诸菩萨、<a id="a-EG"></a>阿罗汉，<a id="a-EH"></a>自共相与语言，<a id="a-EI"></a>辄说经道，<a id="a-EJ"></a>终不说他余之恶。<a id="a-EK"></a>其语言音响，<a id="a-EL"></a>如三百钟声。<a id="a-EM"></a>皆相敬爱，<a id="a-EN"></a>无有相憎者。<a id="a-EO"></a>皆自以长幼上下先后言之，<a id="a-EP"></a>都共往会以义而礼，<a id="a-EQ"></a>转相敬事如兄如弟。<a id="a-ER"></a>以仁履义，<a id="a-ES"></a>不妄动作，<a id="a-ET"></a>言语而诚，<a id="a-EU"></a>转相教令，<a id="a-EV"></a>不相违戾，<a id="a-EW"></a>转相承受。<a id="a-EX"></a>皆心洁净无所贪慕，<a id="a-EY"></a>终无有淫泆、<a id="a-EZ"></a>瞋怒之心、<a id="a-Ea"></a>愚痴之态也，<a id="a-Eb"></a>无有邪心念妇女意也。<a id="a-Ec"></a>悉智慧勇猛，<a id="a-Ed"></a>和心欢乐，<a id="a-Ee"></a>好喜经道。<a id="a-Ef"></a>皆自知其前世所从来生，<a id="a-Eg"></a>亿万劫世时宿命善恶存亡，<a id="a-Eh"></a>现在却知无极。</p>
  <p id="aEi">“无量清净佛所可教授讲堂精舍，<a id="a-Ej"></a>皆复自然七宝，<a id="a-Ek"></a>金、<a id="a-El"></a>银、<a id="a-Em"></a>水精、<a id="a-En"></a>琉璃、<a id="a-Eo"></a>白玉、<a id="a-Ep"></a>琥珀、<a id="a-Eq"></a>砗磲，<a id="a-Er"></a>自共转相成也，<a id="a-Es"></a>甚姝明好，<a id="a-Et"></a>绝姝无比，<a id="a-Eu"></a>亦无有作者，<a id="a-Ev"></a>亦不知所从来，<a id="a-Ew"></a>亦无有持来者，<a id="a-Ex"></a>亦无所从去。<a id="a-Ey"></a>无量清净佛所愿德重，<a id="a-Ez"></a>其人作善故，<a id="a-F0"></a>论经语义，<a id="a-F1"></a>说经行道，<a id="a-F2"></a>讲会其中，<a id="a-F3"></a>自然化生耳。<a id="a-F4"></a>其讲堂精舍，<a id="a-F5"></a>皆复有七宝楼观栏楯，<a id="a-F6"></a>复以金、<a id="a-F7"></a>银、<a id="a-F8"></a>水精、<a id="a-F9"></a>琉璃、<a id="a-FA"></a>白玉、<a id="a-FB"></a>琥珀、<a id="a-FC"></a>砗磲为璎珞，<a id="a-FD"></a>复以白珠、<a id="a-FE"></a>明月珠、<a id="a-FF"></a>摩尼珠为交络覆盖其上，<a id="a-FG"></a>皆自作五音声，<a id="a-FH"></a>音声甚姝无比。<a id="a-FI"></a>无量清净佛国，<a id="a-FJ"></a>诸菩萨、<a id="a-FK"></a>阿罗汉所居舍宅，<a id="a-FL"></a>皆复以七宝，<a id="a-FM"></a>金、<a id="a-FN"></a>银、<a id="a-FO"></a>水精、<a id="a-FP"></a>琉璃、<a id="a-FQ"></a>珊瑚、<a id="a-FR"></a>琥珀、<a id="a-FS"></a>砗磲、<a id="a-FT"></a>玛瑙，<a id="a-FU"></a>化生转共相成也。<a id="a-FV"></a>其舍宅皆悉各有七宝楼观栏楯，<a id="a-FW"></a>复以金、<a id="a-FX"></a>银、<a id="a-FY"></a>水精、<a id="a-FZ"></a>琉璃、<a id="a-Fa"></a>白玉、<a id="a-Fb"></a>琥珀、<a id="a-Fc"></a>砗磲为璎珞，<a id="a-Fd"></a>复以白珠、<a id="a-Fe"></a>明月珠、<a id="a-Ff"></a>摩尼珠为交络覆盖其上，<a id="a-Fg"></a>皆各复自作五音声。<a id="a-Fh"></a>无量清净佛讲堂精舍，<a id="a-Fi"></a>及诸菩萨、<a id="a-Fj"></a>阿罗汉所居，<a id="a-Fk"></a>七宝舍宅中外内处处，<a id="a-Fl"></a>皆复自然流泉水浴池。<a id="a-Fm"></a>其浴池者，<a id="a-Fn"></a>皆复以自然七宝，<a id="a-Fo"></a>七宝俱生，<a id="a-Fp"></a>金、<a id="a-Fq"></a>银、<a id="a-Fr"></a>水精、<a id="a-Fs"></a>琉璃、<a id="a-Ft"></a>珊瑚、<a id="a-Fu"></a>琥珀、<a id="a-Fv"></a>砗磲，<a id="a-Fw"></a>转共相成也。<a id="a-Fx"></a>水底沙皆复以七宝金、<a id="a-Fy"></a>银、<a id="a-Fz"></a>水精、<a id="a-G0"></a>琉璃、<a id="a-G1"></a>珊瑚、<a id="a-G2"></a>琥珀、<a id="a-G3"></a>砗磲也。<a id="a-G4"></a>有纯白银池者，<a id="a-G5"></a>其底沙皆黄金也。<a id="a-G6"></a>中有纯黄金池者，<a id="a-G7"></a>其水底沙皆白银也。<a id="a-G8"></a>中有纯水精池者，<a id="a-G9"></a>其水底沙皆琉璃也。<a id="a-GA"></a>中有纯琉璃池者，<a id="a-GB"></a>其水底沙皆水精也。<a id="a-GC"></a>中有纯珊瑚池者，<a id="a-GD"></a>其水底沙皆琥珀也。<a id="a-GE"></a>中有纯琥珀池者，<a id="a-GF"></a>其水底沙皆珊瑚也。<a id="a-GG"></a>中有纯砗磲池者，<a id="a-GH"></a>其水底沙皆玛瑙也。<a id="a-GI"></a>中有纯玛瑙池者，<a id="a-GJ"></a>其水底沙者皆砗磲也。<a id="a-GK"></a>中有纯白玉池者，<a id="a-GL"></a>其水底沙者皆紫磨金也。<a id="a-GM"></a>中有纯紫磨金池者，<a id="a-GN"></a>其水底沙者皆白玉也。<a id="a-GO"></a>中复有二宝共作一池者，<a id="a-GP"></a>其水底沙者皆金、<a id="a-GQ"></a>银也。<a id="a-GR"></a>中复有三宝共作一池者，<a id="a-GS"></a>其水底沙者皆金、<a id="a-GT"></a>银、<a id="a-GU"></a>水精也。<a id="a-GV"></a>中复有四宝共作一池者，<a id="a-GW"></a>其水底沙金、<a id="a-GX"></a>银、<a id="a-GY"></a>水精、<a id="a-GZ"></a>琉璃也。<a id="a-Ga"></a>中复有五宝共作一池者，<a id="a-Gb"></a>其水底沙皆金、<a id="a-Gc"></a>银、<a id="a-Gd"></a>水精、<a id="a-Ge"></a>琉璃、<a id="a-Gf"></a>珊瑚、<a id="a-Gg"></a>琥珀也。<a id="a-Gh"></a>中复有六宝共作一池者，<a id="a-Gi"></a>其水底沙皆金、<a id="a-Gj"></a>银、<a id="a-Gk"></a>水精、<a id="a-Gl"></a>琉璃、<a id="a-Gm"></a>珊瑚、<a id="a-Gn"></a>琥珀、<a id="a-Go"></a>砗磲也。<a id="a-Gp"></a>中复有七宝共作一池者，<a id="a-Gq"></a>其水底沙皆金、<a id="a-Gr"></a>银、<a id="a-Gs"></a>水精、<a id="a-Gt"></a>琉璃、<a id="a-Gu"></a>珊瑚、<a id="a-Gv"></a>琥珀、<a id="a-Gw"></a>砗磲、<a id="a-Gx"></a>玛瑙也。<a id="a-Gy"></a>其浴池中有长四十里者，<a id="a-Gz"></a>中有池长八十里者，<a id="a-H0"></a>中有池长百六十里者，<a id="a-H1"></a>中有池长三百二十里者，<a id="a-H2"></a>中有池长六百四十里者，<a id="a-H3"></a>中有池长千二百八十里者，<a id="a-H4"></a>中有浴池长二千五百六十里者，<a id="a-H5"></a>中有浴池长五千一百二十里者，<a id="a-H6"></a>中有浴池长万二百四十里者，<a id="a-H7"></a>中有浴池长二万四百八十里者，<a id="a-H8"></a>其纵广各适等。<a id="a-H9"></a>是浴池者，<a id="a-HA"></a>皆诸菩萨、<a id="a-HB"></a>阿罗汉常所可浴池。<a id="a-HC"></a>”</p>
  <p id="aHD">佛言：<a id="a-HE"></a>“无量清净佛浴池，<a id="a-HF"></a>长四万八千里，<a id="a-HG"></a>广亦四万八千里，<a id="a-HH"></a>其浴池皆七宝转自共相成。<a id="a-HI"></a>其池水底沙，<a id="a-HJ"></a>皆复以七宝、<a id="a-HK"></a>白珠、<a id="a-HL"></a>明月珠、<a id="a-HM"></a>摩尼珠也。<a id="a-HN"></a>无量清净佛及诸菩萨、<a id="a-HO"></a>阿罗汉浴池中水，<a id="a-HP"></a>皆清净香洁，<a id="a-HQ"></a>中皆有香华，<a id="a-HR"></a>悉自然生百种华，<a id="a-HS"></a>种种异色异香。<a id="a-HT"></a>华皆千叶，<a id="a-HU"></a>诸华甚香无比，<a id="a-HV"></a>香不可言也。<a id="a-HW"></a>其华香者，<a id="a-HX"></a>亦复非世间之华，<a id="a-HY"></a>复胜天上之华。<a id="a-HZ"></a>是华香者，<a id="a-Ha"></a>八方上下众华香中精自然生耳。<a id="a-Hb"></a>池中水流行，<a id="a-Hc"></a>转相灌注，<a id="a-Hd"></a>池中水流亦不迟亦不驶，<a id="a-He"></a>皆复自作五音声。<a id="a-Hf"></a>”</p>
  <p id="aHg">佛言：<a id="a-Hh"></a>“八方上下无央数佛国，<a id="a-Hi"></a>诸天人民及蜎飞蠕动之类，<a id="a-Hj"></a>诸生无量清净佛国者，<a id="a-Hk"></a>都皆于是七宝水池莲华中化生，<a id="a-Hl"></a>便则自然长大。<a id="a-Hm"></a>亦无乳养之者，<a id="a-Hn"></a>皆食自然之饮食。<a id="a-Ho"></a>其身体者，<a id="a-Hp"></a>亦非世间人之身体也，<a id="a-Hq"></a>亦非天上人之身体也，<a id="a-Hr"></a>皆积众善之德，<a id="a-Hs"></a>悉受自然虚无之身体，<a id="a-Ht"></a>甚姝好无比。<a id="a-Hu"></a>”</p>
  <p id="aHv">佛语阿难：<a id="a-Hw"></a>“如世间贫穷乞丐人，<a id="a-Hx"></a>令在帝王边住者，<a id="a-Hy"></a>其人面目形貌，<a id="a-Hz"></a>何等类乎？<a id="a-I0"></a>宁类帝王面目形貌颜色不？<a id="a-I1"></a>”</p>
  <p id="aI2">阿难言：<a id="a-I3"></a>“假令使子在帝王边住者，<a id="a-I4"></a>其面目形状甚丑恶不好，<a id="a-I5"></a>不如帝王面目形类姝好百千亿万倍也！<a id="a-I6"></a>所以者何？<a id="a-I7"></a>见乞人贫穷困极，<a id="a-I8"></a>饮食未曾有美食时也。<a id="a-I9"></a>既恶食不能得饱食，<a id="a-IA"></a>食才支命，<a id="a-IB"></a>骨节相撑拄，<a id="a-IC"></a>无所用，<a id="a-ID"></a>自给常乏，<a id="a-IE"></a>无有储积，<a id="a-IF"></a>饥饿寒冻，<a id="a-IG"></a>怔忪愁苦。<a id="a-IH"></a>但坐其前世宿命为人时，<a id="a-II"></a>愚痴无智，<a id="a-IJ"></a>富益悭贪，<a id="a-IK"></a>有财不肯慈哀、<a id="a-IL"></a>仁贤为善、<a id="a-IM"></a>博爱施与，<a id="a-IN"></a>但欲唐得，<a id="a-IO"></a>贪惜饮食，<a id="a-IP"></a>独食嗜美，<a id="a-IQ"></a>不信施贷后得偿报也。<a id="a-IR"></a>复不信作善后世得其福，<a id="a-IS"></a>蒙笼顽佷益作众恶，<a id="a-IT"></a>如是寿终财物尽索，<a id="a-IU"></a>素无恩德无所恃怙，<a id="a-IV"></a>入恶道中坐之适苦，<a id="a-IW"></a>然后得出解脱，<a id="a-IX"></a>今生为人作于下贱，<a id="a-IY"></a>贫家作子，<a id="a-IZ"></a>强像人形，<a id="a-Ia"></a>状貌甚丑，<a id="a-Ib"></a>衣被弊坏，<a id="a-Ic"></a>单空独立，<a id="a-Id"></a>不蔽形体，<a id="a-Ie"></a>乞丐生活耳！<a id="a-If"></a>饥寒因苦，<a id="a-Ig"></a>面目羸劣，<a id="a-Ih"></a>不类人色，<a id="a-Ii"></a>坐其前世身之所作，<a id="a-Ij"></a>受其殃罚，<a id="a-Ik"></a>示众见之，<a id="a-Il"></a>莫谁哀者？<a id="a-Im"></a>弃捐市道，<a id="a-In"></a>暴露痟瘦，<a id="a-Io"></a>黑丑恶极，<a id="a-Ip"></a>不及人耳！<a id="a-Iq"></a>所以帝王人中独尊最好者何？<a id="a-Ir"></a>皆其前世宿命为人时作善信，<a id="a-Is"></a>爱乐经道，<a id="a-It"></a>布施恩德，<a id="a-Iu"></a>博爱顺义，<a id="a-Iv"></a>慈仁喜与，<a id="a-Iw"></a>不贪饮食与众共之，<a id="a-Ix"></a>无所遗惜，<a id="a-Iy"></a>都无违诤，<a id="a-Iz"></a>得其福德寿终德随不更恶道，<a id="a-J0"></a>今生为人，<a id="a-J1"></a>得生王家自然尊贵，<a id="a-J2"></a>独王典主，<a id="a-J3"></a>揽制人民，<a id="a-J4"></a>为人雄杰，<a id="a-J5"></a>面自洁白，<a id="a-J6"></a>和颜好色，<a id="a-J7"></a>身体端正，<a id="a-J8"></a>众共敬事，<a id="a-J9"></a>美食好衣随心恣意，<a id="a-JA"></a>在乐所欲自然在前都无违诤，<a id="a-JB"></a>于人中姝好，<a id="a-JC"></a>无忧快乐，<a id="a-JD"></a>面色光泽，<a id="a-JE"></a>故乃尔耳！<a id="a-JF"></a>”</p>
  <p id="aJG">佛告阿难：<a id="a-JH"></a>“若言是也。<a id="a-JI"></a>如帝王虽于人中获好无比，<a id="a-JJ"></a>当令在遮迦越王边住者，<a id="a-JK"></a>其面目形貌甚丑恶，<a id="a-JL"></a>其状不好，<a id="a-JM"></a>比如乞人在帝王边住耳！<a id="a-JN"></a>帝王面丑，<a id="a-JO"></a>尚复不如遮迦越王面色姝好，<a id="a-JP"></a>百千亿万倍也！<a id="a-JQ"></a>如遮迦越王，<a id="a-JR"></a>于天下绝好无比，<a id="a-JS"></a>当令在第二忉利天帝释边住者，<a id="a-JT"></a>其面甚丑不好，<a id="a-JU"></a>尚复不如天帝释面貌端正姝好，<a id="a-JV"></a>百千亿万倍也！<a id="a-JW"></a>如天帝释，<a id="a-JX"></a>令在第六天王边住者，<a id="a-JY"></a>其面貌甚丑不好，<a id="a-JZ"></a>尚复不如第六天王面貌端正姝好，<a id="a-Ja"></a>百千亿万倍也！<a id="a-Jb"></a>如第六天王，<a id="a-Jc"></a>令在无量清净佛国中诸菩萨、<a id="a-Jd"></a>阿罗汉边住者，<a id="a-Je"></a>其面甚丑，<a id="a-Jf"></a>尚复不如无量清净佛国中诸菩萨、<a id="a-Jg"></a>阿罗汉面貌端正姝好，<a id="a-Jh"></a>百千亿万倍也！<a id="a-Ji"></a>”</p>
  <p id="aJj">佛言：<a id="a-Jk"></a>“无量清净佛诸菩萨、<a id="a-Jl"></a>阿罗汉面貌，<a id="a-Jm"></a>悉皆端正，<a id="a-Jn"></a>绝好无比，<a id="a-Jo"></a>次于泥洹之道也。<a id="a-Jp"></a>”</p>
  <p id="aJq">佛告阿难：<a id="a-Jr"></a>“无量清净佛及诸菩萨、<a id="a-Js"></a>阿罗汉，<a id="a-Jt"></a>讲堂精舍所居处舍宅，<a id="a-Ju"></a>中外浴池上，<a id="a-Jv"></a>皆有七宝树。<a id="a-Jw"></a>中有纯银树，<a id="a-Jx"></a>中有纯金树，<a id="a-Jy"></a>中有纯水精树，<a id="a-Jz"></a>中有纯琉璃树，<a id="a-K0"></a>中有纯白玉树，<a id="a-K1"></a>中有纯珊瑚树，<a id="a-K2"></a>中有纯琥珀树，<a id="a-K3"></a>中有纯砗磲树，<a id="a-K4"></a>种种各自异行。<a id="a-K5"></a>中复有两宝共作一树者，<a id="a-K6"></a>银树，<a id="a-K7"></a>银根、<a id="a-K8"></a>金茎、<a id="a-K9"></a>银枝、<a id="a-KA"></a>金叶、<a id="a-KB"></a>银华、<a id="a-KC"></a>金实；<a id="a-KD"></a>金树者，<a id="a-KE"></a>金根、<a id="a-KF"></a>银茎、<a id="a-KG"></a>金枝、<a id="a-KH"></a>银叶、<a id="a-KI"></a>金华、<a id="a-KJ"></a>银实。<a id="a-KK"></a>是两宝树转共相成，<a id="a-KL"></a>各自异行。<a id="a-KM"></a>中复有三宝共作一树者，<a id="a-KN"></a>银树，<a id="a-KO"></a>银根、<a id="a-KP"></a>金茎、<a id="a-KQ"></a>水精枝、<a id="a-KR"></a>银叶、<a id="a-KS"></a>金华、<a id="a-KT"></a>水精实；<a id="a-KU"></a>金树者，<a id="a-KV"></a>金根、<a id="a-KW"></a>银茎、<a id="a-KX"></a>水精枝、<a id="a-KY"></a>金叶、<a id="a-KZ"></a>银华、<a id="a-Ka"></a>水精实；<a id="a-Kb"></a>水精树者，<a id="a-Kc"></a>水精根、<a id="a-Kd"></a>银茎、<a id="a-Ke"></a>金枝、<a id="a-Kf"></a>水精叶、<a id="a-Kg"></a>银华、<a id="a-Kh"></a>金实。<a id="a-Ki"></a>是三宝树转共相成，<a id="a-Kj"></a>各自异行中。<a id="a-Kk"></a>复有四宝共作一树者，<a id="a-Kl"></a>银树，<a id="a-Km"></a>银根、<a id="a-Kn"></a>金茎、<a id="a-Ko"></a>水精枝、<a id="a-Kp"></a>琉璃叶、<a id="a-Kq"></a>银华、<a id="a-Kr"></a>金实；<a id="a-Ks"></a>金树者，<a id="a-Kt"></a>金根、<a id="a-Ku"></a>银茎、<a id="a-Kv"></a>水精枝、<a id="a-Kw"></a>琉璃叶、<a id="a-Kx"></a>金华、<a id="a-Ky"></a>银实；<a id="a-Kz"></a>水精树者，<a id="a-L0"></a>水精根、<a id="a-L1"></a>琉璃茎、<a id="a-L2"></a>银枝、<a id="a-L3"></a>金叶、<a id="a-L4"></a>水精华、<a id="a-L5"></a>琉璃实；<a id="a-L6"></a>琉璃树者，<a id="a-L7"></a>琉璃根、<a id="a-L8"></a>水精茎、<a id="a-L9"></a>金枝、<a id="a-LA"></a>银叶、<a id="a-LB"></a>琉璃华、<a id="a-LC"></a>水精实。<a id="a-LD"></a>是四宝树转共相成，<a id="a-LE"></a>各自异行中。<a id="a-LF"></a>复有五宝共作一树者，<a id="a-LG"></a>银树，<a id="a-LH"></a>银根、<a id="a-LI"></a>金茎、<a id="a-LJ"></a>水精枝、<a id="a-LK"></a>琉璃叶、<a id="a-LL"></a>珊瑚华、<a id="a-LM"></a>金实；<a id="a-LN"></a>金树者，<a id="a-LO"></a>金根、<a id="a-LP"></a>银茎、<a id="a-LQ"></a>水精枝、<a id="a-LR"></a>琉璃叶、<a id="a-LS"></a>珊瑚华、<a id="a-LT"></a>银实；<a id="a-LU"></a>水精树者，<a id="a-LV"></a>水精根、<a id="a-LW"></a>琉璃茎、<a id="a-LX"></a>珊瑚枝、<a id="a-LY"></a>银叶、<a id="a-LZ"></a>金华、<a id="a-La"></a>琉璃实；<a id="a-Lb"></a>琉璃树者，<a id="a-Lc"></a>琉璃根、<a id="a-Ld"></a>珊瑚茎、<a id="a-Le"></a>水精枝、<a id="a-Lf"></a>金叶、<a id="a-Lg"></a>银华、<a id="a-Lh"></a>珊瑚实；<a id="a-Li"></a>珊瑚树者，<a id="a-Lj"></a>珊瑚根、<a id="a-Lk"></a>琉璃茎、<a id="a-Ll"></a>水精枝、<a id="a-Lm"></a>金叶、<a id="a-Ln"></a>银华、<a id="a-Lo"></a>琉璃实。<a id="a-Lp"></a>是五宝树转共相成，<a id="a-Lq"></a>各自异行中。<a id="a-Lr"></a>复有六宝共作一树者，<a id="a-Ls"></a>银树，<a id="a-Lt"></a>银根、<a id="a-Lu"></a>金茎、<a id="a-Lv"></a>水精枝、<a id="a-Lw"></a>琉璃叶、<a id="a-Lx"></a>珊瑚华、<a id="a-Ly"></a>琥珀实；<a id="a-Lz"></a>金树者，<a id="a-M0"></a>金根、<a id="a-M1"></a>银茎、<a id="a-M2"></a>水精枝、<a id="a-M3"></a>琉璃叶、<a id="a-M4"></a>琥珀华、<a id="a-M5"></a>珊瑚实；<a id="a-M6"></a>水精树者，<a id="a-M7"></a>水精根、<a id="a-M8"></a>琉璃茎、<a id="a-M9"></a>珊瑚枝、<a id="a-MA"></a>银叶、<a id="a-MB"></a>琥珀华、<a id="a-MC"></a>金实；<a id="a-MD"></a>琉璃树者，<a id="a-ME"></a>琉璃根、<a id="a-MF"></a>珊瑚茎、<a id="a-MG"></a>琥珀枝、<a id="a-MH"></a>水精叶、<a id="a-MI"></a>金华、<a id="a-MJ"></a>银实；<a id="a-MK"></a>珊瑚树者，<a id="a-ML"></a>珊瑚根、<a id="a-MM"></a>琥珀茎、<a id="a-MN"></a>银枝、<a id="a-MO"></a>金叶、<a id="a-MP"></a>水精华、<a id="a-MQ"></a>琉璃实；<a id="a-MR"></a>琥珀树者，<a id="a-MS"></a>琥珀根、<a id="a-MT"></a>珊瑚茎、<a id="a-MU"></a>金枝、<a id="a-MV"></a>银叶、<a id="a-MW"></a>琉璃华、<a id="a-MX"></a>水精实。<a id="a-MY"></a>是六宝树转共相成，<a id="a-MZ"></a>各自异行中。<a id="a-Ma"></a>复有七宝共作一树者，<a id="a-Mb"></a>银树，<a id="a-Mc"></a>银根、<a id="a-Md"></a>金茎、<a id="a-Me"></a>水精节、<a id="a-Mf"></a>琉璃枝、<a id="a-Mg"></a>珊瑚叶、<a id="a-Mh"></a>琥珀华、<a id="a-Mi"></a>砗磲实；<a id="a-Mj"></a>金树者，<a id="a-Mk"></a>金根、<a id="a-Ml"></a>水精茎、<a id="a-Mm"></a>琉璃节、<a id="a-Mn"></a>珊瑚枝、<a id="a-Mo"></a>琥珀叶、<a id="a-Mp"></a>砗磲华、<a id="a-Mq"></a>银实；<a id="a-Mr"></a>水精树者，<a id="a-Ms"></a>水精根、<a id="a-Mt"></a>琉璃茎、<a id="a-Mu"></a>珊瑚节、<a id="a-Mv"></a>琥珀枝、<a id="a-Mw"></a>砗磲叶、<a id="a-Mx"></a>白玉华、<a id="a-My"></a>金实；<a id="a-Mz"></a>琉璃树者，<a id="a-N0"></a>琉璃根、<a id="a-N1"></a>珊瑚茎、<a id="a-N2"></a>琥珀节、<a id="a-N3"></a>白玉枝、<a id="a-N4"></a>砗磲叶、<a id="a-N5"></a>水精华、<a id="a-N6"></a>银实；<a id="a-N7"></a>珊瑚树者，<a id="a-N8"></a>珊瑚根、<a id="a-N9"></a>琥珀茎、<a id="a-NA"></a>白玉节、<a id="a-NB"></a>银枝、<a id="a-NC"></a>明月珠叶、<a id="a-ND"></a>金华、<a id="a-NE"></a>水精实；<a id="a-NF"></a>琥珀树者，<a id="a-NG"></a>琥珀根、<a id="a-NH"></a>白玉茎、<a id="a-NI"></a>珊瑚节、<a id="a-NJ"></a>琉璃枝、<a id="a-NK"></a>砗磲叶、<a id="a-NL"></a>水精华、<a id="a-NM"></a>金实；<a id="a-NN"></a>白玉树者，<a id="a-NO"></a>白玉根、<a id="a-NP"></a>砗磲茎、<a id="a-NQ"></a>琉璃节、<a id="a-NR"></a>珊瑚枝、<a id="a-NS"></a>琥珀叶、<a id="a-NT"></a>金华、<a id="a-NU"></a>摩尼珠实。<a id="a-NV"></a>是七宝树转共相成，<a id="a-NW"></a>种种各自异行，<a id="a-NX"></a>行行自相值，<a id="a-NY"></a>茎茎自相准，<a id="a-NZ"></a>枝枝自相值，<a id="a-Na"></a>叶叶自相向，<a id="a-Nb"></a>华华自相望，<a id="a-Nc"></a>极自软好，<a id="a-Nd"></a>实实自相当。<a id="a-Ne"></a>”</p>
  <p id="aNf">佛言：<a id="a-Ng"></a>“无量清净佛讲堂精舍中，<a id="a-Nh"></a>外内七宝浴池绕边。<a id="a-Ni"></a>上诸七宝树，<a id="a-Nj"></a>及诸菩萨、<a id="a-Nk"></a>阿罗汉七宝舍宅中，<a id="a-Nl"></a>外七宝池绕。<a id="a-Nm"></a>池边七宝树，<a id="a-Nn"></a>数千百重行，<a id="a-No"></a>皆各各如是行行，<a id="a-Np"></a>自作五音，<a id="a-Nq"></a>声甚好无比。<a id="a-Nr"></a>”</p>
  <p id="aNs">佛语阿难：<a id="a-Nt"></a>“如世间帝王万种妓乐音声，<a id="a-Nu"></a>不如遮迦越王诸妓乐一音声好，<a id="a-Nv"></a>百千亿万倍也！<a id="a-Nw"></a>如遮迦越王万种妓乐音声，<a id="a-Nx"></a>尚复不如第二忉利天上诸妓乐一音声好，<a id="a-Ny"></a>百千亿万倍也！<a id="a-Nz"></a>如忉利天上万种妓乐之声，<a id="a-O0"></a>尚复不如第六天上诸妓乐一音声好，<a id="a-O1"></a>百千万倍也！<a id="a-O2"></a>如第六天上万种音乐之声，<a id="a-O3"></a>尚复不如无量清净佛国中七宝树一音声好，<a id="a-O4"></a>百千亿万倍也！<a id="a-O5"></a>无量清净佛国亦有万种自然之妓乐无极也。<a id="a-O6"></a>无量清净佛及诸菩萨、<a id="a-O7"></a>阿罗汉欲浴时，<a id="a-O8"></a>便各自入其七宝池中浴。<a id="a-O9"></a>诸菩萨、<a id="a-OA"></a>阿罗汉意欲令水没足，<a id="a-OB"></a>水则没足；<a id="a-OC"></a>意欲令水至膝，<a id="a-OD"></a>水则至膝；<a id="a-OE"></a>意欲令水至腰，<a id="a-OF"></a>水则至腰；<a id="a-OG"></a>意欲令水至腋，<a id="a-OH"></a>水则至腋；<a id="a-OI"></a>意欲令水至颈，<a id="a-OJ"></a>水则至颈；<a id="a-OK"></a>意欲令水自灌身上，<a id="a-OL"></a>水则灌身上；<a id="a-OM"></a>意欲令水转复还如故，<a id="a-ON"></a>水则转还复如故，<a id="a-OO"></a>恣若随意所欲好喜。<a id="a-OP"></a>”</p>
  <p id="aOQ">佛言：<a id="a-OR"></a>“无量清净佛及诸菩萨、<a id="a-OS"></a>阿罗汉皆浴已，<a id="a-OT"></a>悉自于一莲华上坐，<a id="a-OU"></a>则四方自然乱风起。<a id="a-OV"></a>其乱风者，<a id="a-OW"></a>亦非世间之风也，<a id="a-OX"></a>亦复非天上之风也。<a id="a-OY"></a>是乱风者，<a id="a-OZ"></a>都为八方上下众风中之自然都相合会共化生耳！<a id="a-Oa"></a>其乱风亦不大寒，<a id="a-Ob"></a>亦不大温，<a id="a-Oc"></a>常和调中，<a id="a-Od"></a>适其凉好无比。<a id="a-Oe"></a>乱风徐起，<a id="a-Of"></a>亦不迟，<a id="a-Og"></a>亦不疾，<a id="a-Oh"></a>适得中宜，<a id="a-Oi"></a>吹国中七宝树。<a id="a-Oj"></a>七宝树皆复自作五音声。<a id="a-Ok"></a>乱风吹华，<a id="a-Ol"></a>悉覆盖其国中，<a id="a-Om"></a>华皆自散无量清净佛，<a id="a-On"></a>及诸菩萨、<a id="a-Oo"></a>阿罗汉上。<a id="a-Op"></a>华适堕地，<a id="a-Oq"></a>华皆厚四寸，<a id="a-Or"></a>极自软好无比。<a id="a-Os"></a>华小萎，<a id="a-Ot"></a>则自然乱风吹萎华悉自然去。<a id="a-Ou"></a>则复四方，<a id="a-Ov"></a>复自然乱风起吹七宝树，<a id="a-Ow"></a>七宝树皆复自作五音声。<a id="a-Ox"></a>乱风吹华，<a id="a-Oy"></a>悉复自然散无量清净佛，<a id="a-Oz"></a>及诸菩萨、<a id="a-P0"></a>阿罗汉上。<a id="a-P1"></a>华堕地，<a id="a-P2"></a>则自然乱风，<a id="a-P3"></a>复吹萎华悉自然去。<a id="a-P4"></a>则复四方自然乱风起，<a id="a-P5"></a>吹七宝树华，<a id="a-P6"></a>如是者四反。<a id="a-P7"></a>诸菩萨、<a id="a-P8"></a>阿罗汉，<a id="a-P9"></a>中有但欲闻经者，<a id="a-PA"></a>中有但欲闻音乐声者，<a id="a-PB"></a>中有但欲闻华香者，<a id="a-PC"></a>中有不欲闻经者，<a id="a-PD"></a>中有不欲闻五音者，<a id="a-PE"></a>中有不欲闻华香者。<a id="a-PF"></a>其所欲闻者，<a id="a-PG"></a>辄则独闻之。<a id="a-PH"></a>其所不欲闻者，<a id="a-PI"></a>了独不闻也。<a id="a-PJ"></a>则皆自然随意在所欲喜乐，<a id="a-PK"></a>不违其心中所欲愿也。<a id="a-PL"></a>无量清净佛及诸菩萨、<a id="a-PM"></a>阿罗汉，<a id="a-PN"></a>皆浴讫已各自去。<a id="a-PO"></a>其诸菩萨、<a id="a-PP"></a>阿罗汉各自行道，<a id="a-PQ"></a>中有在地讲经者，<a id="a-PR"></a>中有在地诵经者，<a id="a-PS"></a>中有在地说经者，<a id="a-PT"></a>中有在地口受经者，<a id="a-PU"></a>中有在地听经者，<a id="a-PV"></a>中有在地念经者，<a id="a-PW"></a>中有在地思道者，<a id="a-PX"></a>中有在地坐禅一心者，<a id="a-PY"></a>中有在地经行者，<a id="a-PZ"></a>中有在虚空中讲经者，<a id="a-Pa"></a>中有在虚空中诵经者，<a id="a-Pb"></a>中有在虚空中说经者，<a id="a-Pc"></a>中有在虚空中口受经者，<a id="a-Pd"></a>中有在虚空中听经者，<a id="a-Pe"></a>中有在虚空中念经者，<a id="a-Pf"></a>中有在虚空中思念道者，<a id="a-Pg"></a>中有在虚空中坐禅一心者，<a id="a-Ph"></a>中有在虚空中经行者，<a id="a-Pi"></a>中有未得须陀洹道者则得须陀洹道，<a id="a-Pj"></a>中有未得斯陀含道者则得斯陀含道，<a id="a-Pk"></a>中有未得阿那含道者则得阿那含道，<a id="a-Pl"></a>中有未得阿罗汉道者则得阿罗汉道，<a id="a-Pm"></a>中有未得阿惟越致菩萨者则得阿惟越致菩萨。<a id="a-Pn"></a>菩萨、<a id="a-Po"></a>阿罗汉各自说经行道，<a id="a-Pp"></a>皆悉得道，<a id="a-Pq"></a>莫不欢喜踊跃者。<a id="a-Pr"></a>诸菩萨中，<a id="a-Ps"></a>有意欲供养八方上下无央数诸佛，<a id="a-Pt"></a>即皆俱前，<a id="a-Pu"></a>为无量清净佛作礼，<a id="a-Pv"></a>却长跪叉手白佛辞行，<a id="a-Pw"></a>欲供养八方上下诸无央数佛。<a id="a-Px"></a>无量清净佛则然可之，<a id="a-Py"></a>则使其行供养诸菩萨等，<a id="a-Pz"></a>皆大欢喜。<a id="a-Q0"></a>数千亿万人，<a id="a-Q1"></a>无央数不可复计，<a id="a-Q2"></a>皆智慧勇猛，<a id="a-Q3"></a>各自翻飞，<a id="a-Q4"></a>等辈相追，<a id="a-Q5"></a>俱共散飞，<a id="a-Q6"></a>则行即到八方上下无央数诸佛所，<a id="a-Q7"></a>皆前为佛作礼便则供养诸佛。<a id="a-Q8"></a>其诸菩萨，<a id="a-Q9"></a>意欲得万种自然之物在前，<a id="a-QA"></a>则自然百种杂色华，<a id="a-QB"></a>百种自然杂缯幡彩，<a id="a-QC"></a>百种物自然劫波育衣，<a id="a-QD"></a>自然七宝，<a id="a-QE"></a>自然灯火，<a id="a-QF"></a>自然万种妓乐，<a id="a-QG"></a>悉皆在前。<a id="a-QH"></a>其华香万种自然之物者，<a id="a-QI"></a>亦非世间之物也，<a id="a-QJ"></a>亦复非天上之物也。<a id="a-QK"></a>是万种之物，<a id="a-QL"></a>都为八方上下众物自然共合会化生耳。<a id="a-QM"></a>意欲得者，<a id="a-QN"></a>则自然化生在前。<a id="a-QO"></a>意不用者，<a id="a-QP"></a>便则自化去。<a id="a-QQ"></a>诸菩萨便共持供养诸佛及诸菩萨、<a id="a-QR"></a>阿罗汉上，<a id="a-QS"></a>边傍前后徊绕周匝，<a id="a-QT"></a>自在意所欲得，<a id="a-QU"></a>则辄皆至。<a id="a-QV"></a>当尔之时，<a id="a-QW"></a>快乐不可言也！</p>
  <p id="aQX">“诸菩萨意，<a id="a-QY"></a>各欲得四十里华，<a id="a-QZ"></a>则自然四十里华在前。<a id="a-Qa"></a>诸菩萨皆于虚空中，<a id="a-Qb"></a>共持华则散诸佛及诸菩萨、<a id="a-Qc"></a>阿罗汉上。<a id="a-Qd"></a>华皆在虚空中下向，<a id="a-Qe"></a>华甚香好。<a id="a-Qf"></a>华适小萎便自堕地，<a id="a-Qg"></a>则自然乱风吹，<a id="a-Qh"></a>萎华悉自然去。<a id="a-Qi"></a>诸菩萨意，<a id="a-Qj"></a>各复欲得八十里华，<a id="a-Qk"></a>则自然八十里华在前。<a id="a-Ql"></a>诸菩萨皆复于虚空中，<a id="a-Qm"></a>共持华散诸菩萨、<a id="a-Qn"></a>阿罗汉上。<a id="a-Qo"></a>华皆复在虚空中下向。<a id="a-Qp"></a>华小萎便自堕地，<a id="a-Qq"></a>则自然乱风吹萎华去。<a id="a-Qr"></a>诸菩萨意，<a id="a-Qs"></a>各复欲得百六十里华，<a id="a-Qt"></a>则自然百六十里华在前。<a id="a-Qu"></a>诸菩萨皆复于虚空中，<a id="a-Qv"></a>共持华则散诸佛及诸菩萨、<a id="a-Qw"></a>阿罗汉上。<a id="a-Qx"></a>华皆复于虚空中下向。<a id="a-Qy"></a>华适小萎便自堕地，<a id="a-Qz"></a>则自然乱风吹，<a id="a-R0"></a>华悉自然去。<a id="a-R1"></a>诸菩萨意，<a id="a-R2"></a>各复欲得三百二十里华，<a id="a-R3"></a>则自然三百二十里华在前。<a id="a-R4"></a>诸菩萨皆复于虚空中，<a id="a-R5"></a>共持华则散诸佛及诸菩萨、<a id="a-R6"></a>阿罗汉上。<a id="a-R7"></a>华皆复在虚空中下向。<a id="a-R8"></a>华适小萎便自堕地，<a id="a-R9"></a>则自然乱风吹，<a id="a-RA"></a>华悉自然去。<a id="a-RB"></a>诸菩萨意，<a id="a-RC"></a>各复欲得六百四十里华，<a id="a-RD"></a>则自然六百四十里华在前。<a id="a-RE"></a>诸菩萨皆复于虚空中，<a id="a-RF"></a>共持华散诸佛及诸菩萨、<a id="a-RG"></a>阿罗汉上。<a id="a-RH"></a>华皆复在虚空中下向。<a id="a-RI"></a>华适小萎便自堕地，<a id="a-RJ"></a>则自然乱风吹，<a id="a-RK"></a>华悉自然去。<a id="a-RL"></a>诸菩萨意各复欲得千二百八十里华，<a id="a-RM"></a>则自然千二百八十里华在前。<a id="a-RN"></a>诸菩萨皆复于虚空中，<a id="a-RO"></a>共持华散诸佛及诸菩萨、<a id="a-RP"></a>阿罗汉上。<a id="a-RQ"></a>华皆复在虚空中下向。<a id="a-RR"></a>华适小萎便自堕地，<a id="a-RS"></a>则自然乱风吹，<a id="a-RT"></a>华悉自然去。<a id="a-RU"></a>诸菩萨意，<a id="a-RV"></a>各复欲得二千五百六十里华，<a id="a-RW"></a>则自然二千五百六十里华在前。<a id="a-RX"></a>诸菩萨皆复于虚空中，<a id="a-RY"></a>共持华散诸佛及诸菩萨、<a id="a-RZ"></a>阿罗汉上。<a id="a-Ra"></a>华皆复在虚空中下向。<a id="a-Rb"></a>华适小萎便自堕地，<a id="a-Rc"></a>则自然乱风吹，<a id="a-Rd"></a>华悉自然去。<a id="a-Re"></a>诸菩萨意，<a id="a-Rf"></a>各复欲得五千一百二十里华，<a id="a-Rg"></a>则自然五千一百二十里华在前。<a id="a-Rh"></a>诸菩萨皆复于虚空中，<a id="a-Ri"></a>共持华则散诸佛及诸菩萨、<a id="a-Rj"></a>阿罗汉上。<a id="a-Rk"></a>华皆复在虚空中下向。<a id="a-Rl"></a>华适小萎便自堕地，<a id="a-Rm"></a>则自然乱风吹，<a id="a-Rn"></a>华悉自然去。<a id="a-Ro"></a>诸菩萨意，<a id="a-Rp"></a>各复欲得万二百四十里华，<a id="a-Rq"></a>则自然万二百四十里华在前。<a id="a-Rr"></a>诸菩萨皆复于虚空中，<a id="a-Rs"></a>共持华散诸佛及诸菩萨、<a id="a-Rt"></a>阿罗汉上。<a id="a-Ru"></a>华皆复在虚空中下向。<a id="a-Rv"></a>华适小萎便自堕地，<a id="a-Rw"></a>则自然乱风吹，<a id="a-Rx"></a>华则自然去。<a id="a-Ry"></a>诸菩萨意，<a id="a-Rz"></a>各复欲得二万四百八十里华，<a id="a-S0"></a>则自然二万四百八十里华在前。<a id="a-S1"></a>诸菩萨皆复于虚空中。<a id="a-S2"></a>持华散诸佛及诸菩萨、<a id="a-S3"></a>阿罗汉上。<a id="a-S4"></a>华皆复在虚空中下向。<a id="a-S5"></a>华适小萎便自堕地，<a id="a-S6"></a>自然乱风吹，<a id="a-S7"></a>华悉自然去。<a id="a-S8"></a>诸菩萨意，<a id="a-S9"></a>各复欲得五万里华，<a id="a-SA"></a>则自然五万里华在前。<a id="a-SB"></a>诸菩萨皆复于虚空中，<a id="a-SC"></a>共持华散诸佛及诸菩萨、<a id="a-SD"></a>阿罗汉上。<a id="a-SE"></a>华皆在虚空中下向。<a id="a-SF"></a>华适小萎便自堕地，<a id="a-SG"></a>则自然乱风吹，<a id="a-SH"></a>华悉自然去。<a id="a-SI"></a>诸菩萨意，<a id="a-SJ"></a>各复欲得十万里华，<a id="a-SK"></a>则自然十万里华在前。<a id="a-SL"></a>诸菩萨皆复于虚空中，<a id="a-SM"></a>共持华则散诸佛及诸菩萨、<a id="a-SN"></a>阿罗汉上。<a id="a-SO"></a>华皆在虚空中下向。<a id="a-SP"></a>华适小萎便自堕地，<a id="a-SQ"></a>则自然乱风吹，<a id="a-SR"></a>华悉自然去。<a id="a-SS"></a>诸菩萨意，<a id="a-ST"></a>各复欲得二十万里华，<a id="a-SU"></a>则自然二十万里华在前。<a id="a-SV"></a>诸菩萨皆复于虚空中，<a id="a-SW"></a>共持华则散诸佛及诸菩萨、<a id="a-SX"></a>阿罗汉上。<a id="a-SY"></a>华皆在虚空中下向。<a id="a-SZ"></a>华适小萎便自堕地，<a id="a-Sa"></a>则自然乱风吹，<a id="a-Sb"></a>华悉自然去。<a id="a-Sc"></a>诸菩萨意，<a id="a-Sd"></a>各复欲得四十万里华，<a id="a-Se"></a>则自然四十万里华在前。<a id="a-Sf"></a>诸菩萨皆复于虚空中，<a id="a-Sg"></a>共持华则散诸佛及诸菩萨、<a id="a-Sh"></a>阿罗汉上。<a id="a-Si"></a>华皆在虚空中下向。<a id="a-Sj"></a>华适小萎便自堕地，<a id="a-Sk"></a>则自然乱风吹，<a id="a-Sl"></a>华悉自然去。<a id="a-Sm"></a>诸菩萨意，<a id="a-Sn"></a>各复欲得八十万里华，<a id="a-So"></a>则自然八十万里华在前。<a id="a-Sp"></a>诸菩萨皆复于虚空中，<a id="a-Sq"></a>共持华则散诸佛及诸菩萨、<a id="a-Sr"></a>阿罗汉上。<a id="a-Ss"></a>华皆在虚空中下向。<a id="a-St"></a>华适小萎便自堕地，<a id="a-Su"></a>则自然乱风吹，<a id="a-Sv"></a>华则自然去。<a id="a-Sw"></a>诸菩萨意，<a id="a-Sx"></a>各复欲得百六十万里华，<a id="a-Sy"></a>则自然百六十万里华在前。<a id="a-Sz"></a>诸菩萨皆复于虚空中，<a id="a-T0"></a>共持华则散诸佛及诸菩萨、<a id="a-T1"></a>阿罗汉上。<a id="a-T2"></a>华皆在虚空中下向。<a id="a-T3"></a>华适小萎便自堕地，<a id="a-T4"></a>则自然乱风吹，<a id="a-T5"></a>华悉自然去。<a id="a-T6"></a>诸菩萨意，<a id="a-T7"></a>各复欲得三百万里华，<a id="a-T8"></a>则自然三百万里华在前。<a id="a-T9"></a>诸菩萨皆复于虚空中，<a id="a-TA"></a>共持华则散诸佛及诸菩萨、<a id="a-TB"></a>阿罗汉上。<a id="a-TC"></a>华皆在虚空中下向。<a id="a-TD"></a>华适小萎便自堕地，<a id="a-TE"></a>则自然乱风吹，<a id="a-TF"></a>华悉自然去。<a id="a-TG"></a>诸菩萨意，<a id="a-TH"></a>各复欲得四百万里华，<a id="a-TI"></a>则自然四百万里华在前。<a id="a-TJ"></a>诸菩萨心意，<a id="a-TK"></a>俱大欢喜踊跃，<a id="a-TL"></a>皆在虚空中，<a id="a-TM"></a>共持华则散诸佛及诸菩萨、<a id="a-TN"></a>阿罗汉上。<a id="a-TO"></a>华都自然合为一华，<a id="a-TP"></a>华正团圆周匝各适等，<a id="a-TQ"></a>华转倍前极自软好，<a id="a-TR"></a>转胜于前华好，<a id="a-TS"></a>数百千色，<a id="a-TT"></a>色色异香，<a id="a-TU"></a>甚香不可言。<a id="a-TV"></a>诸菩萨大欢喜，<a id="a-TW"></a>俱于虚空中，<a id="a-TX"></a>大共作众音自然妓乐，<a id="a-TY"></a>乐佛及诸菩萨、<a id="a-TZ"></a>阿罗汉。<a id="a-Ta"></a>当是之时，<a id="a-Tb"></a>快乐不可言。<a id="a-Tc"></a>诸菩萨皆悉却坐听经，<a id="a-Td"></a>听经竟则悉皆讽诵通利，<a id="a-Te"></a>重知经道，<a id="a-Tf"></a>益明智慧。<a id="a-Tg"></a>其诸华香，<a id="a-Th"></a>小萎便自堕地，<a id="a-Ti"></a>则自然乱风吹华，<a id="a-Tj"></a>悉皆自然去。<a id="a-Tk"></a>则诸佛国中，<a id="a-Tl"></a>从第一四天王上，<a id="a-Tm"></a>至三十六天上，<a id="a-Tn"></a>诸菩萨、<a id="a-To"></a>阿罗汉、<a id="a-Tp"></a>天、<a id="a-Tq"></a>人，<a id="a-Tr"></a>皆复于虚空中，<a id="a-Ts"></a>大共作众音妓乐。<a id="a-Tt"></a>诸天人前来者，<a id="a-Tu"></a>转去避后来者，<a id="a-Tv"></a>后来者转复供养如前，<a id="a-Tw"></a>更相开避。<a id="a-Tx"></a>诸天人欢喜听经，<a id="a-Ty"></a>皆大共作音乐。<a id="a-Tz"></a>当是之时，<a id="a-U0"></a>快乐无极。<a id="a-U1"></a>诸菩萨供养听经讫竟，<a id="a-U2"></a>便皆起为诸佛作礼而去，<a id="a-U3"></a>则复飞到八方上下无央数诸佛所，<a id="a-U4"></a>则复供养听经，<a id="a-U5"></a>皆各如前时悉遍。<a id="a-U6"></a>以后日未中时，<a id="a-U7"></a>诸菩萨则皆飞而去，<a id="a-U8"></a>则还其国，<a id="a-U9"></a>悉前为无量清净佛作礼，<a id="a-UA"></a>皆却坐一面听经，<a id="a-UB"></a>听经竟，<a id="a-UC"></a>皆大欢喜。<a id="a-UD"></a>”</p>
 </body>
</html>