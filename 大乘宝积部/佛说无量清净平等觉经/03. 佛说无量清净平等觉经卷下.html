<!doctype html>
<html id="z3IBTIXDi" data-ver="1733">
 <head>
  <meta charset="utf-8">
  <meta author="支娄迦识">
  <meta library="龙藏">
  <meta catalog="大乘宝积部">
  <meta period="后汉">
 </head>
 <body>
  <h1 id="a1">佛说无量清净平等觉经卷下</h1>
  <p id="a2"></p>
  <p id="a3">佛言：<a id="a-4"></a>“无量清净佛国诸菩萨、<a id="a-5"></a>阿罗汉众等，<a id="a-6"></a>大道聚会自都集，<a id="a-7"></a>拘心制意，<a id="a-8"></a>端身正行，<a id="a-9"></a>游戏洞达，<a id="a-A"></a>俱相随飞行，<a id="a-B"></a>翻辈出入，<a id="a-C"></a>供养无极，<a id="a-D"></a>欢心喜乐。<a id="a-E"></a>乐共观经行道，<a id="a-F"></a>和好文习，<a id="a-G"></a>才猛智慧，<a id="a-H"></a>志若虚空，<a id="a-I"></a>精进求愿，<a id="a-J"></a>心终不复中回意、<a id="a-K"></a>终不复转、<a id="a-L"></a>终无有懈极时。<a id="a-M"></a>虽求道外若迟缓，<a id="a-N"></a>内独驶急疾。<a id="a-O"></a>容容虚空中，<a id="a-P"></a>适得其中，<a id="a-Q"></a>中表相应，<a id="a-R"></a>自然严整，<a id="a-S"></a>检敛端直。<a id="a-T"></a>身心净洁，<a id="a-U"></a>无有爱欲有所适贪，<a id="a-V"></a>无有众恶瑕秽。<a id="a-W"></a>其志愿皆安定殊好，<a id="a-X"></a>无增缺减。<a id="a-Y"></a>求道和正，<a id="a-Z"></a>不误倾邪，<a id="a-a"></a>准望道法，<a id="a-b"></a>随经约令，<a id="a-c"></a>不敢违失蹉跌，<a id="a-d"></a>若于绳墨。<a id="a-e"></a>游于八方上下，<a id="a-f"></a>无有边幅，<a id="a-g"></a>自在所欲，<a id="a-h"></a>至到无穷无极，<a id="a-i"></a>咸然为道，<a id="a-j"></a>恢廓慕及，<a id="a-k"></a>旷荡念道，<a id="a-l"></a>无他之念，<a id="a-m"></a>无有忧思，<a id="a-n"></a>自然无为，<a id="a-o"></a>虚无空立，<a id="a-p"></a>淡安无欲，<a id="a-q"></a>作德善愿，<a id="a-r"></a>尽心求索，<a id="a-s"></a>含哀慈愍，<a id="a-t"></a>精进中表，<a id="a-u"></a>礼义都合，<a id="a-v"></a>通洞无违，<a id="a-w"></a>和顺副称，<a id="a-x"></a>苞罗表里，<a id="a-y"></a>过度解脱，<a id="a-z"></a>敢升入于泥洹，<a id="a-10"></a>长与道德合明，<a id="a-11"></a>自然相保守，<a id="a-12"></a>快意之滋滋真真了，<a id="a-13"></a>洁白志愿高无上，<a id="a-14"></a>清净定安，<a id="a-15"></a>静乐之无有极，<a id="a-16"></a>善好无有比，<a id="a-17"></a>巍巍之耀照照，<a id="a-18"></a>一旦开达明彻，<a id="a-19"></a>自然中自然相，<a id="a-1A"></a>自然之有根本，<a id="a-1B"></a>自然成五光至九色，<a id="a-1C"></a>五光至九色参回转，<a id="a-1D"></a>数百千更变，<a id="a-1E"></a>最胜之自然，<a id="a-1F"></a>自然成七宝，<a id="a-1G"></a>横揽成万物，<a id="a-1H"></a>光精参明俱出好，<a id="a-1I"></a>甚姝无有极。<a id="a-1J"></a>其国土甚姝好若此，<a id="a-1K"></a>何不力为善，<a id="a-1L"></a>念道之自然，<a id="a-1M"></a>著于无上下，<a id="a-1N"></a>洞达无边幅，<a id="a-1O"></a>捐志虚空中？<a id="a-1P"></a>何不各精进，<a id="a-1Q"></a>努力自求索，<a id="a-1R"></a>可得超绝去？<a id="a-1S"></a>往生无量清净阿弥陀佛国，<a id="a-1T"></a>横截于五道，<a id="a-1U"></a>恶道自闭塞，<a id="a-1V"></a>升道之无极，<a id="a-1W"></a>易往无有人。<a id="a-1X"></a>其国土不逆违，<a id="a-1Y"></a>自然之随牵，<a id="a-1Z"></a>何不弃世事，<a id="a-1a"></a>行求道德，<a id="a-1b"></a>可得极长生，<a id="a-1c"></a>寿乐无有极？<a id="a-1d"></a>何为用世事，<a id="a-1e"></a>饶共忧，<a id="a-1f"></a>无有常？</p>
  <p id="a1g">“世人薄俗，<a id="a-1h"></a>共争不急之事，<a id="a-1i"></a>共于是处剧恶极苦之中，<a id="a-1j"></a>勤身治生，<a id="a-1k"></a>用相给活，<a id="a-1l"></a>无尊无卑，<a id="a-1m"></a>无富无贫，<a id="a-1n"></a>无老无少，<a id="a-1o"></a>无男无女，<a id="a-1p"></a>皆当共忧钱财，<a id="a-1q"></a>有无同然，<a id="a-1r"></a>忧思适等，<a id="a-1s"></a>屏营愁苦，<a id="a-1t"></a>累念思虑，<a id="a-1u"></a>为之走使，<a id="a-1v"></a>无有安时。<a id="a-1w"></a>有田忧田，<a id="a-1x"></a>有宅忧宅，<a id="a-1y"></a>有牛忧牛，<a id="a-1z"></a>有马忧马，<a id="a-20"></a>有六畜忧六畜，<a id="a-21"></a>有奴婢忧奴婢，<a id="a-22"></a>衣被钱财金银宝物复共忧之，<a id="a-23"></a>重思累息，<a id="a-24"></a>忧念怀愁恐，<a id="a-25"></a>横为非常水、<a id="a-26"></a>火、<a id="a-27"></a>盗贼、<a id="a-28"></a>怨家、<a id="a-29"></a>债主所漂烧系唐突没溺，<a id="a-2A"></a>忧毒怔忪无有解时，<a id="a-2B"></a>结愤心中慉气毒怒，<a id="a-2C"></a>病在胸腹忧苦心离，<a id="a-2D"></a>心坚意固适无纵舍，<a id="a-2E"></a>或坐摧藏终亡身命，<a id="a-2F"></a>弃捐之去莫谁随者，<a id="a-2G"></a>尊贵豪富有此忧惧，<a id="a-2H"></a>勤苦若此，<a id="a-2I"></a>结众寒热与痛共居。<a id="a-2J"></a>小家贫者穷困乏无，<a id="a-2K"></a>无田亦忧欲有田，<a id="a-2L"></a>无宅亦忧欲有宅，<a id="a-2M"></a>无牛亦忧欲有牛，<a id="a-2N"></a>无马亦忧欲有马，<a id="a-2O"></a>无六畜亦忧欲有六畜，<a id="a-2P"></a>无奴婢亦忧欲有奴婢，<a id="a-2Q"></a>无衣被钱财什物饭食之属亦忧欲有之，<a id="a-2R"></a>适有一少一，<a id="a-2S"></a>有是少是思有齐等，<a id="a-2T"></a>适小具有便复儩尽，<a id="a-2U"></a>如是苦生，<a id="a-2V"></a>当复求索，<a id="a-2W"></a>思想无益不能时得，<a id="a-2X"></a>身心俱劳坐起不安，<a id="a-2Y"></a>忧念相随勤苦若此。<a id="a-2Z"></a>焦心不离，<a id="a-2a"></a>恚恨独怒，<a id="a-2b"></a>亦结众寒热与痛共居。<a id="a-2c"></a>或时坐之终身夭命，<a id="a-2d"></a>亦不肯作善为道，<a id="a-2e"></a>寿命尽死，<a id="a-2f"></a>皆当独远去，<a id="a-2g"></a>有所趣向，<a id="a-2h"></a>善恶之道莫能知者。</p>
  <p id="a2i">“或时世人父子兄弟、<a id="a-2j"></a>夫妇家室、<a id="a-2k"></a>中外亲属，<a id="a-2l"></a>居天地之间，<a id="a-2m"></a>当相敬爱，<a id="a-2n"></a>不当相憎，<a id="a-2o"></a>有无当相给与，<a id="a-2p"></a>不当有贪，<a id="a-2q"></a>言色当和，<a id="a-2r"></a>莫相违戾。<a id="a-2s"></a>或傥心争有所恚怒，<a id="a-2t"></a>今世恨意微相嫉憎，<a id="a-2u"></a>后世转剧至成大怨。<a id="a-2v"></a>所以者何？<a id="a-2w"></a>今世之事，<a id="a-2x"></a>更欲相患害，<a id="a-2y"></a>虽不临时应急相破，<a id="a-2z"></a>杀之愁毒结愤精神，<a id="a-30"></a>自然克识不得相离，<a id="a-31"></a>皆当对相生，<a id="a-32"></a>值更相报复。<a id="a-33"></a>人在世间爱欲之中，<a id="a-34"></a>独来独去死生，<a id="a-35"></a>当行至趣苦乐之处，<a id="a-36"></a>身自当之，<a id="a-37"></a>无有代者。<a id="a-38"></a>善恶变化，<a id="a-39"></a>殃咎异处，<a id="a-3A"></a>宿豫严待，<a id="a-3B"></a>当独升入远到他处，<a id="a-3C"></a>莫能见者去在何所。<a id="a-3D"></a>善恶自然追逐往生，<a id="a-3E"></a>窈窈冥冥别离久长，<a id="a-3F"></a>道路不同会见无期，<a id="a-3G"></a>甚难甚难复得相值。<a id="a-3H"></a>何不弃众事，<a id="a-3I"></a>各励强健时，<a id="a-3J"></a>努力为善，<a id="a-3K"></a>精进来度世，<a id="a-3L"></a>可得极长寿。<a id="a-3M"></a>殊不肯求于道，<a id="a-3N"></a>复欲何须待？<a id="a-3O"></a>欲何乐乎？</p>
  <p id="a3P">“如是世人，<a id="a-3Q"></a>不信作善得善，<a id="a-3R"></a>不信为道得道，<a id="a-3S"></a>不信死后世复生，<a id="a-3T"></a>不信施与得其福德，<a id="a-3U"></a>都不信之，<a id="a-3V"></a>亦以谓之不然，<a id="a-3W"></a>言无有是。<a id="a-3X"></a>但坐是故且自见之，<a id="a-3Y"></a>更相看视，<a id="a-3Z"></a>前后转相承受父余教令。<a id="a-3a"></a>先人祖父，<a id="a-3b"></a>素不作善，<a id="a-3c"></a>本不为道，<a id="a-3d"></a>身愚神闇，<a id="a-3e"></a>心塞意闭，<a id="a-3f"></a>不见天道，<a id="a-3g"></a>殊无有能见人生死有所趣向，<a id="a-3h"></a>亦莫能知者，<a id="a-3i"></a>适无有见善恶之道，<a id="a-3j"></a>复无有语者，<a id="a-3k"></a>为用作善恶福德、<a id="a-3l"></a>殃咎祸罚，<a id="a-3m"></a>各自竞作为之用，<a id="a-3n"></a>殊无有怪也。<a id="a-3o"></a>至于生死之道转相续，<a id="a-3p"></a>颠倒上下，<a id="a-3q"></a>无常根本，<a id="a-3r"></a>皆当过去不可常得，<a id="a-3s"></a>教语开导，<a id="a-3t"></a>信道者少，<a id="a-3u"></a>皆当生死无有休止。<a id="a-3v"></a>如是曹人，<a id="a-3w"></a>朦冥抵突，<a id="a-3x"></a>不信经语，<a id="a-3y"></a>各欲快意，<a id="a-3z"></a>心不计虑，<a id="a-40"></a>愚痴于爱欲，<a id="a-41"></a>不解于道德，<a id="a-42"></a>迷惑于瞋怒，<a id="a-43"></a>贪猥于财色，<a id="a-44"></a>坐之不得道，<a id="a-45"></a>当更勤苦极，<a id="a-46"></a>在于恶处生，<a id="a-47"></a>终不得止休息，<a id="a-48"></a>痛之甚可伤。<a id="a-49"></a>或时家室中外、<a id="a-4A"></a>父子兄弟夫妇，<a id="a-4B"></a>至于生死之义，<a id="a-4C"></a>更相哭泪，<a id="a-4D"></a>转相思慕，<a id="a-4E"></a>忧念愤结，<a id="a-4F"></a>恩爱绕续，<a id="a-4G"></a>心意痛著，<a id="a-4H"></a>对相顾思，<a id="a-4I"></a>昼夜无有解时。<a id="a-4J"></a>教示道德，<a id="a-4K"></a>心不开明，<a id="a-4L"></a>恩爱情欲不离，<a id="a-4M"></a>闭塞蒙蒙交错覆蔽，<a id="a-4N"></a>不得思计心自端正决断世事、<a id="a-4O"></a>专精行道便旋至竟，<a id="a-4P"></a>年寿命尽不能得道，<a id="a-4Q"></a>无可奈何！<a id="a-4R"></a>总猥愦譊皆贪爱欲。</p>
  <p id="a4S">“如是之法，<a id="a-4T"></a>不解道者多，<a id="a-4U"></a>得道者少。<a id="a-4V"></a>世间匆匆无可聊赖，<a id="a-4W"></a>尊卑上下、<a id="a-4X"></a>豪贵贫富、<a id="a-4Y"></a>男女大小各自匆务，<a id="a-4Z"></a>勤苦躬身，<a id="a-4a"></a>各怀杀毒，<a id="a-4b"></a>恶气窈冥，<a id="a-4c"></a>莫不惆怅，<a id="a-4d"></a>为妄作事，<a id="a-4e"></a>恶逆天地，<a id="a-4f"></a>不从仁心、<a id="a-4g"></a>道德、<a id="a-4h"></a>非恶，<a id="a-4i"></a>先随与之，<a id="a-4j"></a>恣听所为。<a id="a-4k"></a>其寿未至，<a id="a-4l"></a>便顿夺之，<a id="a-4m"></a>下入恶道，<a id="a-4n"></a>累世勤苦，<a id="a-4o"></a>展转愁毒，<a id="a-4p"></a>数千万亿岁，<a id="a-4q"></a>无有出期，<a id="a-4r"></a>痛不可言，<a id="a-4s"></a>甚可怜愍。<a id="a-4t"></a>”</p>
  <p id="a4u">佛告阿逸菩萨等诸天帝王人民：<a id="a-4v"></a>“我皆语若曹世间之事，<a id="a-4w"></a>人用是故坐不得道。<a id="a-4x"></a>若曹熟思惟之，<a id="a-4y"></a>恶者当纵舍远离之；<a id="a-4z"></a>从其善者，<a id="a-50"></a>当坚持之，<a id="a-51"></a>勿妄为非，<a id="a-52"></a>益作诸善。<a id="a-53"></a>大小多少爱欲之荣，<a id="a-54"></a>皆不可常得，<a id="a-55"></a>犹当别离，<a id="a-56"></a>无可乐者。<a id="a-57"></a>曼佛世时，<a id="a-58"></a>其有信爱佛经，<a id="a-59"></a>诸深奉行道德，<a id="a-5A"></a>皆是我弟子也。<a id="a-5B"></a>其有甫欲学佛经戒者，<a id="a-5C"></a>皆是我弟子也。<a id="a-5D"></a>其有欲出身去家舍妻子，<a id="a-5E"></a>绝去财色，<a id="a-5F"></a>欲来作沙门，<a id="a-5G"></a>为佛作比丘者，<a id="a-5H"></a>皆是我子孙。<a id="a-5I"></a>我世甚难得值，<a id="a-5J"></a>其有愿欲生无量清净佛国者，<a id="a-5K"></a>可得智慧勇猛，<a id="a-5L"></a>为众所尊敬，<a id="a-5M"></a>勿得随心所欲，<a id="a-5N"></a>亏负经戒。<a id="a-5O"></a>在人后傥有疑意不解经者，<a id="a-5P"></a>复前问佛，<a id="a-5Q"></a>佛当为若解之。<a id="a-5R"></a>”</p>
  <p id="a5S">阿逸菩萨长跪叉手言：<a id="a-5T"></a>“佛威神尊重，<a id="a-5U"></a>所说经快善！<a id="a-5V"></a>我曹听佛经语，<a id="a-5W"></a>皆心贯思之。<a id="a-5X"></a>世人实尔，<a id="a-5Y"></a>如佛所语，<a id="a-5Z"></a>无有异。<a id="a-5a"></a>今佛慈哀，<a id="a-5b"></a>我曹开视天道教语生路，<a id="a-5c"></a>耳目聪明长得度脱。<a id="a-5d"></a>若得更生，<a id="a-5e"></a>我曹听佛经语，<a id="a-5f"></a>莫不慈心欢喜踊跃开解者。<a id="a-5g"></a>我曹及诸天、<a id="a-5h"></a>帝王人民、<a id="a-5i"></a>蜎飞蠕动之类皆蒙佛恩，<a id="a-5j"></a>无不得解脱忧苦者。<a id="a-5k"></a>佛诸教戒甚深，<a id="a-5l"></a>无极无底。<a id="a-5m"></a>佛智慧所见知，<a id="a-5n"></a>八方上下、<a id="a-5o"></a>去来现在之事无上无边幅。<a id="a-5p"></a>佛甚难得值，<a id="a-5q"></a>经道甚难得闻，<a id="a-5r"></a>我曹皆慈心于佛所。<a id="a-5s"></a>今我曹得度脱者，<a id="a-5t"></a>皆是佛前世求道时，<a id="a-5u"></a>慊苦学问，<a id="a-5v"></a>精进所致，<a id="a-5w"></a>恩德普覆，<a id="a-5x"></a>所施行福德，<a id="a-5y"></a>相禄巍巍，<a id="a-5z"></a>光明彻照，<a id="a-60"></a>洞虚无极，<a id="a-61"></a>开入泥洹，<a id="a-62"></a>教授经典，<a id="a-63"></a>制威消化，<a id="a-64"></a>愍动八方上下，<a id="a-65"></a>无穷无极。<a id="a-66"></a>佛为师法尊绝群圣，<a id="a-67"></a>都无能及佛者。<a id="a-68"></a>佛为八方上下诸天帝王人民作师，<a id="a-69"></a>随其心所欲愿，<a id="a-6A"></a>大小皆令得道。<a id="a-6B"></a>今我曹得与佛相见，<a id="a-6C"></a>得闻无量清净佛声，<a id="a-6D"></a>我曹甚喜，<a id="a-6E"></a>莫不得黠慧开明者。<a id="a-6F"></a>”</p>
  <p id="a6G">佛告阿逸菩萨：<a id="a-6H"></a>“若言是当尔。<a id="a-6I"></a>若有慈心于佛所者，<a id="a-6J"></a>大喜实当念佛。<a id="a-6K"></a>天下久久乃复有佛耳！<a id="a-6L"></a>今我于苦世作佛，<a id="a-6M"></a>所出经道，<a id="a-6N"></a>教授洞达，<a id="a-6O"></a>截断狐疑，<a id="a-6P"></a>端心正行，<a id="a-6Q"></a>拔诸爱欲，<a id="a-6R"></a>绝众恶根本，<a id="a-6S"></a>游步无拘，<a id="a-6T"></a>典总智慧，<a id="a-6U"></a>众道表里，<a id="a-6V"></a>揽持维纲，<a id="a-6W"></a>昭然分明开示道，<a id="a-6X"></a>决正生死泥洹之道。<a id="a-6Y"></a>”</p>
  <p id="a6Z">佛言：<a id="a-6a"></a>“若曹从无数劫以来，<a id="a-6b"></a>不可复计劫，<a id="a-6c"></a>若作菩萨道，<a id="a-6d"></a>欲过度诸天人民，<a id="a-6e"></a>及蜎飞蠕动之类，<a id="a-6f"></a>以来甚久远。<a id="a-6g"></a>人从若得道度者无央数，<a id="a-6h"></a>至得泥洹之道者亦无央数。<a id="a-6i"></a>若曹及八方上下，<a id="a-6j"></a>诸天帝王人民，<a id="a-6k"></a>若比丘、<a id="a-6l"></a>比丘尼、<a id="a-6m"></a>优婆塞、<a id="a-6n"></a>优婆夷，<a id="a-6o"></a>若曹宿命从无数劫以来，<a id="a-6p"></a>展转是五道中，<a id="a-6q"></a>死生呼嗟，<a id="a-6r"></a>更相哭泪，<a id="a-6s"></a>转相贪慕，<a id="a-6t"></a>忧思愁毒，<a id="a-6u"></a>痛苦不可言，<a id="a-6v"></a>至今世生死不绝，<a id="a-6w"></a>今日与佛相见共会，<a id="a-6x"></a>乃闻无量清净佛声。<a id="a-6y"></a>甚快！<a id="a-6z"></a>善哉！<a id="a-70"></a>助汝曹喜，<a id="a-71"></a>亦可自厌死生痛痒，<a id="a-72"></a>生时甚痛苦甚极，<a id="a-73"></a>至年长大亦痛亦苦亦极，<a id="a-74"></a>饥时亦痛亦苦亦极，<a id="a-75"></a>病时亦痛亦苦亦极，<a id="a-76"></a>死时亦痛亦苦亦极，<a id="a-77"></a>恶臭处不净洁了无有可者。<a id="a-78"></a>佛故悉语若曹，<a id="a-79"></a>若曹亦可自决断臭处恶露。<a id="a-7A"></a>若曹亦可端心正身，<a id="a-7B"></a>益作诸善，<a id="a-7C"></a>于是常端中表内外，<a id="a-7D"></a>洁净身体，<a id="a-7E"></a>洗除心垢，<a id="a-7F"></a>自相约检，<a id="a-7G"></a>表里相应，<a id="a-7H"></a>言行忠信，<a id="a-7I"></a>人能自度脱，<a id="a-7J"></a>转自相接扶，<a id="a-7K"></a>拔诸爱欲，<a id="a-7L"></a>精明至心，<a id="a-7M"></a>求愿不转，<a id="a-7N"></a>结其善道根本。<a id="a-7O"></a>虽精进苦一世，<a id="a-7P"></a>须臾间耳！<a id="a-7Q"></a>今世为善，<a id="a-7R"></a>后世生无量清净佛国，<a id="a-7S"></a>快乐甚无极！<a id="a-7T"></a>长与道德合明，<a id="a-7U"></a>然善极相保，<a id="a-7V"></a>长去离恶道痛痒之臭处，<a id="a-7W"></a>拔勤苦诸恶根本，<a id="a-7X"></a>断诸爱欲恩好。<a id="a-7Y"></a>长生无量清净国，<a id="a-7Z"></a>亦无有诸痛痒，<a id="a-7a"></a>亦无复诸恶臭处，<a id="a-7b"></a>亦无复有勤苦，<a id="a-7c"></a>亦无复有淫泆、<a id="a-7d"></a>瞋怒、<a id="a-7e"></a>愚痴，<a id="a-7f"></a>亦无复有忧思愁毒。<a id="a-7g"></a>生于无量清净佛国，<a id="a-7h"></a>欲寿一劫、<a id="a-7i"></a>十劫、<a id="a-7j"></a>百劫、<a id="a-7k"></a>千劫、<a id="a-7l"></a>万劫、<a id="a-7m"></a>亿劫、<a id="a-7n"></a>万亿劫，<a id="a-7o"></a>自恣若意，<a id="a-7p"></a>欲住止寿无央数劫、<a id="a-7q"></a>不可复数劫，<a id="a-7r"></a>恣汝随意皆可得之，<a id="a-7s"></a>欲食不食，<a id="a-7t"></a>恣若其意，<a id="a-7u"></a>都悉自然，<a id="a-7v"></a>皆可得之。<a id="a-7w"></a>次于泥洹之道，<a id="a-7x"></a>皆各自精明求索。<a id="a-7y"></a>心所欲愿，<a id="a-7z"></a>勿得狐疑心中悔，<a id="a-80"></a>欲往生者，<a id="a-81"></a>无得坐其过失，<a id="a-82"></a>在无量清净佛国界边，<a id="a-83"></a>自然七宝城中，<a id="a-84"></a>讁五百岁。<a id="a-85"></a>”</p>
  <p id="a86">阿逸菩萨言：<a id="a-87"></a>“受佛严明重教，<a id="a-88"></a>皆精进求索，<a id="a-89"></a>请奉行之，<a id="a-8A"></a>不敢疑怠。<a id="a-8B"></a>”</p>
  <p id="a8C">佛告阿逸菩萨等：<a id="a-8D"></a>“若曹于是世，<a id="a-8E"></a>能自制心正意，<a id="a-8F"></a>身不作恶者，<a id="a-8G"></a>是为大德善，<a id="a-8H"></a>都为八方上下最无有比。<a id="a-8I"></a>所以者何？<a id="a-8J"></a>八方上下无央数佛国中，<a id="a-8K"></a>诸天人民皆自然作善，<a id="a-8L"></a>不大为恶，<a id="a-8M"></a>易教化。<a id="a-8N"></a>今我于是世间为佛，<a id="a-8O"></a>于五恶、<a id="a-8P"></a>五痛、<a id="a-8Q"></a>五烧之中作佛为最剧，<a id="a-8R"></a>教语人民，<a id="a-8S"></a>令绝五恶，<a id="a-8T"></a>令去五痛，<a id="a-8U"></a>令去五烧，<a id="a-8V"></a>降化其心，<a id="a-8W"></a>令持五善，<a id="a-8X"></a>得其福德度世长寿泥洹之道。<a id="a-8Y"></a>”</p>
  <p id="a8Z">佛言：<a id="a-8a"></a>“何等为五恶？<a id="a-8b"></a>何等为五痛？<a id="a-8c"></a>何等为五烧中者？<a id="a-8d"></a>何等为消化五恶令持五善者？<a id="a-8e"></a>何等为持五善，<a id="a-8f"></a>得其福德长寿度世泥洹之道？<a id="a-8g"></a>”</p>
  <p id="a8h">佛言：<a id="a-8i"></a>“其一恶者，<a id="a-8j"></a>诸天人民下至禽兽蜎飞蠕动之类，<a id="a-8k"></a>欲为众恶，<a id="a-8l"></a>强者伏弱，<a id="a-8m"></a>转相克贼，<a id="a-8n"></a>自相杀伤，<a id="a-8o"></a>更相食啖，<a id="a-8p"></a>不知为善，<a id="a-8q"></a>恶逆不道，<a id="a-8r"></a>受其殃罚，<a id="a-8s"></a>道之自然，<a id="a-8t"></a>当往趣向，<a id="a-8u"></a>神明记识，<a id="a-8v"></a>犯之不贯，<a id="a-8w"></a>转相承续，<a id="a-8x"></a>故有贪穷、<a id="a-8y"></a>下贱、<a id="a-8z"></a>乞丐、<a id="a-90"></a>孤独人，<a id="a-91"></a>有聋、<a id="a-92"></a>盲、<a id="a-93"></a>喑哑、<a id="a-94"></a>愚痴、<a id="a-95"></a>弊恶，<a id="a-96"></a>下有尪狂不及逮之属。<a id="a-97"></a>其有尊贵豪富，<a id="a-98"></a>高才明达，<a id="a-99"></a>智慧勇猛，<a id="a-9A"></a>皆其前世宿命，<a id="a-9B"></a>为善慈孝，<a id="a-9C"></a>布恩施德故有。<a id="a-9D"></a>官事、<a id="a-9E"></a>王法、<a id="a-9F"></a>牢狱，<a id="a-9G"></a>不肯畏慎作恶入法，<a id="a-9H"></a>受其过讁重罚致剧，<a id="a-9I"></a>求望解脱难得度出，<a id="a-9J"></a>今世有是目前现在；<a id="a-9K"></a>寿终尤剧，<a id="a-9L"></a>入其窈冥，<a id="a-9M"></a>受身更生，<a id="a-9N"></a>譬若王法剧苦极刑，<a id="a-9O"></a>故有自然泥犁、<a id="a-9P"></a>禽兽、<a id="a-9Q"></a>薜荔、<a id="a-9R"></a>蜎飞蠕动之属，<a id="a-9S"></a>转贸身形，<a id="a-9T"></a>改恶易道，<a id="a-9U"></a>寿命短长，<a id="a-9V"></a>魂神命精，<a id="a-9W"></a>自然入趣，<a id="a-9X"></a>受形寄胎，<a id="a-9Y"></a>当独值向，<a id="a-9Z"></a>相从共生，<a id="a-9a"></a>转相报偿，<a id="a-9b"></a>当相还复，<a id="a-9c"></a>殃恶讁罚，<a id="a-9d"></a>众事未尽，<a id="a-9e"></a>终不得离，<a id="a-9f"></a>展转其中，<a id="a-9g"></a>世世累劫，<a id="a-9h"></a>无有出期，<a id="a-9i"></a>难得解脱。<a id="a-9j"></a>痛不可言，<a id="a-9k"></a>天地之间自然有是！<a id="a-9l"></a>虽不临时卒暴至，<a id="a-9m"></a>应时恒取自然之道，<a id="a-9n"></a>皆当善恶归之。<a id="a-9o"></a>是为一大恶，<a id="a-9p"></a>为一痛，<a id="a-9q"></a>为一烧，<a id="a-9r"></a>勤苦如是，<a id="a-9s"></a>愁毒呼嗟！<a id="a-9t"></a>比如剧火起烧人身，<a id="a-9u"></a>人能自于其中，<a id="a-9v"></a>一心制意，<a id="a-9w"></a>端身正行，<a id="a-9x"></a>独作诸善，<a id="a-9y"></a>不为众恶者，<a id="a-9z"></a>身独度脱，<a id="a-A0"></a>得其福德，<a id="a-A1"></a>可得长寿度世上天泥洹之道。<a id="a-A2"></a>是为一大善。<a id="a-A3"></a>”</p>
  <p id="aA4">佛言：<a id="a-A5"></a>“其二恶者，<a id="a-A6"></a>世间帝王、<a id="a-A7"></a>长吏人民、<a id="a-A8"></a>父子兄弟、<a id="a-A9"></a>室家夫妇，<a id="a-AA"></a>略无义理，<a id="a-AB"></a>不从政令，<a id="a-AC"></a>转淫奢骄慢，<a id="a-AD"></a>各欲快意，<a id="a-AE"></a>恣心自在，<a id="a-AF"></a>更相欺调，<a id="a-AG"></a>殊不惧死，<a id="a-AH"></a>心口各异，<a id="a-AI"></a>言念无实，<a id="a-AJ"></a>佞谄不忠，<a id="a-AK"></a>谀媚巧辞，<a id="a-AL"></a>行不端正，<a id="a-AM"></a>更相嫉憎，<a id="a-AN"></a>转相谗恶陷入恶枉。<a id="a-AO"></a>主上不明，<a id="a-AP"></a>心不察照，<a id="a-AQ"></a>任用臣下，<a id="a-AR"></a>臣下存在，<a id="a-AS"></a>践度能行，<a id="a-AT"></a>知其形势，<a id="a-AU"></a>在位不正，<a id="a-AV"></a>为其所调，<a id="a-AW"></a>妄捐忠良，<a id="a-AX"></a>不当天心，<a id="a-AY"></a>甚违道理。<a id="a-AZ"></a>臣欺其君，<a id="a-Aa"></a>子欺其父，<a id="a-Ab"></a>弟欺其兄，<a id="a-Ac"></a>妇欺其夫，<a id="a-Ad"></a>室家中外，<a id="a-Ae"></a>知识相殆，<a id="a-Af"></a>各怀贪淫。<a id="a-Ag"></a>心独恚怒、<a id="a-Ah"></a>朦胧愚痴、<a id="a-Ai"></a>杀盗，<a id="a-Aj"></a>无有尊卑上下，<a id="a-Ak"></a>无男无女，<a id="a-Al"></a>无大无小。<a id="a-Am"></a>心俱同然，<a id="a-An"></a>欲自厚己，<a id="a-Ao"></a>破家亡身，<a id="a-Ap"></a>不顾念前后家室亲属，<a id="a-Aq"></a>坐之破族。<a id="a-Ar"></a>或时家中内外、<a id="a-As"></a>知识、<a id="a-At"></a>朋友、<a id="a-Au"></a>乡党、<a id="a-Av"></a>市里愚民，<a id="a-Aw"></a>转共从事，<a id="a-Ax"></a>更相利害，<a id="a-Ay"></a>争钱财斗，<a id="a-Az"></a>忿怒成仇，<a id="a-B0"></a>转争胜负，<a id="a-B1"></a>悭富焦心，<a id="a-B2"></a>不肯施与，<a id="a-B3"></a>专专守惜，<a id="a-B4"></a>爱宝贪重，<a id="a-B5"></a>坐之思念，<a id="a-B6"></a>心劳身苦。<a id="a-B7"></a>如是至竟，<a id="a-B8"></a>无所恃怙，<a id="a-B9"></a>独来独去，<a id="a-BA"></a>无一随者，<a id="a-BB"></a>善恶祸福，<a id="a-BC"></a>殃咎讁罚，<a id="a-BD"></a>追命所生，<a id="a-BE"></a>或在乐处，<a id="a-BF"></a>或入毒苦，<a id="a-BG"></a>然后乃悔，<a id="a-BH"></a>当复何及？<a id="a-BI"></a>或时世人，<a id="a-BJ"></a>愚心少智，<a id="a-BK"></a>见善诽谤恚之，<a id="a-BL"></a>不肯慕及，<a id="a-BM"></a>但欲为恶，<a id="a-BN"></a>妄作非法，<a id="a-BO"></a>但欲盗窃，<a id="a-BP"></a>常怀毒心，<a id="a-BQ"></a>欲得他人财物，<a id="a-BR"></a>用自供给，<a id="a-BS"></a>消散摩尽，<a id="a-BT"></a>赐复求索，<a id="a-BU"></a>邪心不正，<a id="a-BV"></a>常独恐怖，<a id="a-BW"></a>畏人有色，<a id="a-BX"></a>临时不计，<a id="a-BY"></a>事至乃悔，<a id="a-BZ"></a>今世现在，<a id="a-Ba"></a>长吏牢狱，<a id="a-Bb"></a>自然趣向，<a id="a-Bc"></a>受其殃咎。<a id="a-Bd"></a>世间贫穷，<a id="a-Be"></a>乞丐孤独，<a id="a-Bf"></a>但坐前世宿命，<a id="a-Bg"></a>不信道德，<a id="a-Bh"></a>不肯为善，<a id="a-Bi"></a>今世为恶，<a id="a-Bj"></a>天神别籍，<a id="a-Bk"></a>寿终入恶道，<a id="a-Bl"></a>故有自然泥犁、<a id="a-Bm"></a>禽兽、<a id="a-Bn"></a>薜荔、<a id="a-Bo"></a>蜎飞蠕动之类，<a id="a-Bp"></a>展转其中，<a id="a-Bq"></a>世世累劫，<a id="a-Br"></a>无有出期，<a id="a-Bs"></a>难得解脱，<a id="a-Bt"></a>痛不可言。<a id="a-Bu"></a>是为二大恶、<a id="a-Bv"></a>二痛、<a id="a-Bw"></a>二烧，<a id="a-Bx"></a>勤苦如是。<a id="a-By"></a>比如火起烧人身，<a id="a-Bz"></a>人能自于其中，<a id="a-C0"></a>一心制意，<a id="a-C1"></a>端身正行，<a id="a-C2"></a>独作众善，<a id="a-C3"></a>不为众恶者，<a id="a-C4"></a>身独度脱，<a id="a-C5"></a>得其福德，<a id="a-C6"></a>可得长寿度世上天泥洹之道。<a id="a-C7"></a>是为二大善。<a id="a-C8"></a>”</p>
  <p id="aC9">佛言：<a id="a-CA"></a>“其三恶者，<a id="a-CB"></a>世间人民，<a id="a-CC"></a>寄生相假，<a id="a-CD"></a>因共依居天地之间，<a id="a-CE"></a>处年寿命，<a id="a-CF"></a>无能几岁。<a id="a-CG"></a>至有豪贵长者、<a id="a-CH"></a>贤明善人。<a id="a-CI"></a>下有贫贱尪羸愚者，<a id="a-CJ"></a>中有不良之人，<a id="a-CK"></a>但怀念毒恶，<a id="a-CL"></a>身心不正，<a id="a-CM"></a>常念淫泆，<a id="a-CN"></a>烦满胸中，<a id="a-CO"></a>爱欲交错，<a id="a-CP"></a>坐起不安；<a id="a-CQ"></a>贪意悭惜，<a id="a-CR"></a>但欲唐得；<a id="a-CS"></a>眄睐细色，<a id="a-CT"></a>恶态淫泆，<a id="a-CU"></a>有妇厌憎，<a id="a-CV"></a>私妄出入；<a id="a-CW"></a>持家所有，<a id="a-CX"></a>相结为非，<a id="a-CY"></a>聚会饮食，<a id="a-CZ"></a>自共作恶；<a id="a-Ca"></a>兴兵作贼，<a id="a-Cb"></a>攻城格斗；<a id="a-Cc"></a>劫杀截断，<a id="a-Cd"></a>强夺不道；<a id="a-Ce"></a>取人财物，<a id="a-Cf"></a>偷窃趣得，<a id="a-Cg"></a>不肯治生；<a id="a-Ch"></a>所当求者，<a id="a-Ci"></a>不肯为之；<a id="a-Cj"></a>恶心在外，<a id="a-Ck"></a>不能专作，<a id="a-Cl"></a>欲击成事，<a id="a-Cm"></a>恐势迫胁，<a id="a-Cn"></a>持归给家，<a id="a-Co"></a>共相生活，<a id="a-Cp"></a>恣心快意，<a id="a-Cq"></a>极身作乐，<a id="a-Cr"></a>行乱他人妇女，<a id="a-Cs"></a>或于其亲属不避；<a id="a-Ct"></a>尊卑长老众共憎恶，<a id="a-Cu"></a>家室中外患而苦之，<a id="a-Cv"></a>亦复不畏县官法令无所避录。<a id="a-Cw"></a>如是之恶，<a id="a-Cx"></a>自然牢狱，<a id="a-Cy"></a>日月照识，<a id="a-Cz"></a>神明记取，<a id="a-D0"></a>诸神摄录，<a id="a-D1"></a>故有自然泥犁、<a id="a-D2"></a>禽兽、<a id="a-D3"></a>薜荔、<a id="a-D4"></a>蜎飞蠕动之类，<a id="a-D5"></a>展转其中，<a id="a-D6"></a>世世累劫，<a id="a-D7"></a>无有出期，<a id="a-D8"></a>难得度脱，<a id="a-D9"></a>痛不可言。<a id="a-DA"></a>是为三大恶、<a id="a-DB"></a>三痛、<a id="a-DC"></a>三烧，<a id="a-DD"></a>勤苦如是。<a id="a-DE"></a>比如若火起烧人身，<a id="a-DF"></a>人能自于其中，<a id="a-DG"></a>一心制意，<a id="a-DH"></a>端身正行，<a id="a-DI"></a>独作众善，<a id="a-DJ"></a>不为众恶者，<a id="a-DK"></a>身独度脱，<a id="a-DL"></a>得其福德，<a id="a-DM"></a>可得长寿度世上天泥洹之道。<a id="a-DN"></a>是为三大善。<a id="a-DO"></a>”</p>
  <p id="aDP">佛言：<a id="a-DQ"></a>“其四恶者，<a id="a-DR"></a>诸恶人不能作善，<a id="a-DS"></a>自相坏败，<a id="a-DT"></a>转相教令，<a id="a-DU"></a>共作众恶，<a id="a-DV"></a>主为传言，<a id="a-DW"></a>但欲两舌、<a id="a-DX"></a>恶口、<a id="a-DY"></a>骂詈、<a id="a-DZ"></a>妄语、<a id="a-Da"></a>相嫉，<a id="a-Db"></a>更相斗乱，<a id="a-Dc"></a>憎嫉善人，<a id="a-Dd"></a>败坏贤善，<a id="a-De"></a>于傍快恶。<a id="a-Df"></a>复不孝顺供养父母，<a id="a-Dg"></a>轻易师父知识，<a id="a-Dh"></a>无信难得诚实，<a id="a-Di"></a>自大尊贵有道，<a id="a-Dj"></a>横行威武，<a id="a-Dk"></a>加卷力势，<a id="a-Dl"></a>侵克易人，<a id="a-Dm"></a>不能自知为恶，<a id="a-Dn"></a>不自羞惭，<a id="a-Do"></a>自用颇健，<a id="a-Dp"></a>令人承事敬畏，<a id="a-Dq"></a>复不敬畏天地、<a id="a-Dr"></a>神明、<a id="a-Ds"></a>日月，<a id="a-Dt"></a>亦不可教令作善，<a id="a-Du"></a>不可降化，<a id="a-Dv"></a>自用偃蹇，<a id="a-Dw"></a>谓常当尔，<a id="a-Dx"></a>亦复无忧哀心，<a id="a-Dy"></a>亦不知恐惧。<a id="a-Dz"></a>恣意憍慢如是，<a id="a-E0"></a>天神记识，<a id="a-E1"></a>赖其前世宿命，<a id="a-E2"></a>颇作福德，<a id="a-E3"></a>小善扶接，<a id="a-E4"></a>营护助之。<a id="a-E5"></a>今世作恶，<a id="a-E6"></a>福德尽儩，<a id="a-E7"></a>诸善鬼神各去离之，<a id="a-E8"></a>身独空立，<a id="a-E9"></a>无所复依，<a id="a-EA"></a>受重殃讁。<a id="a-EB"></a>寿命终，<a id="a-EC"></a>身恶绕归，<a id="a-ED"></a>自然迫促，<a id="a-EE"></a>当往追逐，<a id="a-EF"></a>不得止息，<a id="a-EG"></a>自然众恶，<a id="a-EH"></a>共趣顿乏。<a id="a-EI"></a>其有名籍，<a id="a-EJ"></a>在神明所，<a id="a-EK"></a>殃咎引牵，<a id="a-EL"></a>当值相得，<a id="a-EM"></a>当往趣向，<a id="a-EN"></a>受过讁罚，<a id="a-EO"></a>身心摧碎，<a id="a-EP"></a>神形苦极，<a id="a-EQ"></a>不得离却，<a id="a-ER"></a>但得前行，<a id="a-ES"></a>入于火镬，<a id="a-ET"></a>当是时悔复何益？<a id="a-EU"></a>当复何及？<a id="a-EV"></a>天道自然，<a id="a-EW"></a>不得蹉跌，<a id="a-EX"></a>故有泥犁、<a id="a-EY"></a>禽兽、<a id="a-EZ"></a>薜荔、<a id="a-Ea"></a>蜎飞蠕动之属，<a id="a-Eb"></a>展转其中，<a id="a-Ec"></a>世世累劫，<a id="a-Ed"></a>无有出期，<a id="a-Ee"></a>难得解脱，<a id="a-Ef"></a>痛不可言。<a id="a-Eg"></a>是为四大恶、<a id="a-Eh"></a>四痛、<a id="a-Ei"></a>四烧，<a id="a-Ej"></a>勤苦如是。<a id="a-Ek"></a>比如火起烧人身，<a id="a-El"></a>人能于其中，<a id="a-Em"></a>一心制意，<a id="a-En"></a>端身正行，<a id="a-Eo"></a>独作众善，<a id="a-Ep"></a>不为众恶者，<a id="a-Eq"></a>身独度脱，<a id="a-Er"></a>得其福德，<a id="a-Es"></a>可得长寿度世上天泥洹之道。<a id="a-Et"></a>是为四大善。<a id="a-Eu"></a>”</p>
  <p id="aEv">佛言：<a id="a-Ew"></a>“其五恶者，<a id="a-Ex"></a>世人徒倚懈惰，<a id="a-Ey"></a>不肯作善，<a id="a-Ez"></a>不念治生，<a id="a-F0"></a>妻子饥寒。<a id="a-F1"></a>父母俱然，<a id="a-F2"></a>欲呵教其子，<a id="a-F3"></a>其子恶心，<a id="a-F4"></a>瞋目应怒，<a id="a-F5"></a>言令不和，<a id="a-F6"></a>违戾反逆剧于野人，<a id="a-F7"></a>比若怨家，<a id="a-F8"></a>不如无子。<a id="a-F9"></a>妄遍假贷，<a id="a-FA"></a>众共患厌，<a id="a-FB"></a>尤无返复，<a id="a-FC"></a>无有报偿之心，<a id="a-FD"></a>穷贫困乏，<a id="a-FE"></a>不能复得。<a id="a-FF"></a>辜较谐声，<a id="a-FG"></a>放纵游散，<a id="a-FH"></a>串数唐得，<a id="a-FI"></a>自用赈给，<a id="a-FJ"></a>不畏防禁，<a id="a-FK"></a>饮食无极，<a id="a-FL"></a>吃酒嗜美，<a id="a-FM"></a>出入无有期度，<a id="a-FN"></a>鲁扈抵突。<a id="a-FO"></a>不知人情，<a id="a-FP"></a>睢眄强制。<a id="a-FQ"></a>见人有喜，<a id="a-FR"></a>憎嫉恚之。<a id="a-FS"></a>无义无礼，<a id="a-FT"></a>自用职当，<a id="a-FU"></a>不可谏晓。<a id="a-FV"></a>亦复不忧念父母妻子有无，<a id="a-FW"></a>又复不念卒报父母之德，<a id="a-FX"></a>亦复不念师父之恩。<a id="a-FY"></a>心常念恶，<a id="a-FZ"></a>口常言恶，<a id="a-Fa"></a>日不成就，<a id="a-Fb"></a>不信道德，<a id="a-Fc"></a>不信有贤明先圣，<a id="a-Fd"></a>不信作善为道可得度世，<a id="a-Fe"></a>不信世间有佛，<a id="a-Ff"></a>欲杀罗汉，<a id="a-Fg"></a>斗比丘僧。<a id="a-Fh"></a>常欲杀人，<a id="a-Fi"></a>欲杀父母、<a id="a-Fj"></a>兄弟、<a id="a-Fk"></a>妻子、<a id="a-Fl"></a>宗亲朋友，<a id="a-Fm"></a>父母、<a id="a-Fn"></a>兄弟、<a id="a-Fo"></a>妻子、<a id="a-Fp"></a>宗亲朋友憎恶见之，<a id="a-Fq"></a>欲使之死。<a id="a-Fr"></a>不信佛经语，<a id="a-Fs"></a>不信人寿命终尽死，<a id="a-Ft"></a>后世复生。<a id="a-Fu"></a>不信作善得善，<a id="a-Fv"></a>不信作恶得恶。<a id="a-Fw"></a>如是曹人，<a id="a-Fx"></a>男子女人，<a id="a-Fy"></a>心意俱然，<a id="a-Fz"></a>违戾反逆，<a id="a-G0"></a>愚痴蒙冥，<a id="a-G1"></a>瞋怒嗜欲，<a id="a-G2"></a>无所识知，<a id="a-G3"></a>自用快善为大智慧，<a id="a-G4"></a>亦不知所从来、<a id="a-G5"></a>生死所趣向，<a id="a-G6"></a>不肯慈孝，<a id="a-G7"></a>恶逆天地，<a id="a-G8"></a>于其中间，<a id="a-G9"></a>求望侥幸，<a id="a-GA"></a>欲得长生，<a id="a-GB"></a>躬得不死，<a id="a-GC"></a>会当归就生死勤苦善恶之道，<a id="a-GD"></a>身所作恶，<a id="a-GE"></a>殃咎众趣，<a id="a-GF"></a>不得度脱。<a id="a-GG"></a>亦不可降化令作善，<a id="a-GH"></a>慈心教语，<a id="a-GI"></a>开导生死善恶所趣有是，<a id="a-GJ"></a>复不信之。<a id="a-GK"></a>然苦心与语，<a id="a-GL"></a>欲令度脱，<a id="a-GM"></a>无益其人。<a id="a-GN"></a>心中闭塞，<a id="a-GO"></a>意不开解，<a id="a-GP"></a>大命将至，<a id="a-GQ"></a>至时皆悔，<a id="a-GR"></a>其后乃悔，<a id="a-GS"></a>当复何及？<a id="a-GT"></a>不豫计善，<a id="a-GU"></a>临穷何益？<a id="a-GV"></a>天地之间，<a id="a-GW"></a>五道分明，<a id="a-GX"></a>恢廓窈窕，<a id="a-GY"></a>浩浩茫茫，<a id="a-GZ"></a>转相承受，<a id="a-Ga"></a>善恶毒痛，<a id="a-Gb"></a>身自当之，<a id="a-Gc"></a>无有代者。<a id="a-Gd"></a>道之自然，<a id="a-Ge"></a>随其所行，<a id="a-Gf"></a>追命所生，<a id="a-Gg"></a>不得纵舍。<a id="a-Gh"></a>善人行善，<a id="a-Gi"></a>从善慈孝，<a id="a-Gj"></a>从乐入乐，<a id="a-Gk"></a>从明入明；<a id="a-Gl"></a>恶人行恶，<a id="a-Gm"></a>从苦入苦，<a id="a-Gn"></a>从冥入冥，<a id="a-Go"></a>谁能知者？<a id="a-Gp"></a>独佛见知耳！<a id="a-Gq"></a>教语人民，<a id="a-Gr"></a>信用者少。<a id="a-Gs"></a>生死不休，<a id="a-Gt"></a>恶道不绝。<a id="a-Gu"></a>如是世人，<a id="a-Gv"></a>不可悉道，<a id="a-Gw"></a>故有自然泥犁、<a id="a-Gx"></a>禽兽、<a id="a-Gy"></a>薜荔、<a id="a-Gz"></a>蜎飞蠕动之类，<a id="a-H0"></a>展转其中，<a id="a-H1"></a>世世累劫，<a id="a-H2"></a>无有出期，<a id="a-H3"></a>难得解脱，<a id="a-H4"></a>痛不可言。<a id="a-H5"></a>是为五大恶、<a id="a-H6"></a>五痛、<a id="a-H7"></a>五烧，<a id="a-H8"></a>勤苦如是。<a id="a-H9"></a>比如火起烧人身，<a id="a-HA"></a>人能自于其中，<a id="a-HB"></a>一心制意，<a id="a-HC"></a>端身正行，<a id="a-HD"></a>言行相副，<a id="a-HE"></a>所作至诚，<a id="a-HF"></a>所语如语，<a id="a-HG"></a>心口不转，<a id="a-HH"></a>独作众善，<a id="a-HI"></a>不为众恶者，<a id="a-HJ"></a>身独度脱，<a id="a-HK"></a>得其福德，<a id="a-HL"></a>可得长寿度世上天泥洹之道。<a id="a-HM"></a>是为五大善。<a id="a-HN"></a>”</p>
  <p id="aHO">佛告阿逸菩萨等：<a id="a-HP"></a>“我皆语若曹，<a id="a-HQ"></a>是世五恶，<a id="a-HR"></a>勤苦如是，<a id="a-HS"></a>令起五痛，<a id="a-HT"></a>令起五烧，<a id="a-HU"></a>展转相生。<a id="a-HV"></a>世间人民，<a id="a-HW"></a>不肯为善，<a id="a-HX"></a>欲作众恶，<a id="a-HY"></a>敢有犯此诸恶事者，<a id="a-HZ"></a>皆悉自然，<a id="a-Ha"></a>当更具历入恶道中。<a id="a-Hb"></a>或其今世，<a id="a-Hc"></a>先被病殃，<a id="a-Hd"></a>死生不得，<a id="a-He"></a>示众见之，<a id="a-Hf"></a>寿终趣入至极大苦，<a id="a-Hg"></a>愁痛酷毒，<a id="a-Hh"></a>自相焦燃，<a id="a-Hi"></a>转相烧灭。<a id="a-Hj"></a>至其后共作怨家，<a id="a-Hk"></a>更相伤杀。<a id="a-Hl"></a>从小微起至大困剧，<a id="a-Hm"></a>皆从贪淫财色，<a id="a-Hn"></a>不肯忍辱施与，<a id="a-Ho"></a>各欲自快，<a id="a-Hp"></a>无复有曲直；<a id="a-Hq"></a>欲得健名，<a id="a-Hr"></a>为痴欲所迫；<a id="a-Hs"></a>随心思想不能得也，<a id="a-Ht"></a>结愤胸中，<a id="a-Hu"></a>财色缚束，<a id="a-Hv"></a>无有解脱，<a id="a-Hw"></a>不知厌足；<a id="a-Hx"></a>厚己诤欲，<a id="a-Hy"></a>无所省录，<a id="a-Hz"></a>都无义理，<a id="a-I0"></a>不随正道。<a id="a-I1"></a>富贵荣华，<a id="a-I2"></a>当时快意，<a id="a-I3"></a>不能忍辱，<a id="a-I4"></a>不知施善；<a id="a-I5"></a>威势无几，<a id="a-I6"></a>随恶名焦，<a id="a-I7"></a>身坐劳苦，<a id="a-I8"></a>久后大剧自然随逐，<a id="a-I9"></a>无有解已，<a id="a-IA"></a>王法施张，<a id="a-IB"></a>自然纠举，<a id="a-IC"></a>上下相应，<a id="a-ID"></a>罗网纲纪，<a id="a-IE"></a>煢煢忪忪，<a id="a-IF"></a>当入其中。<a id="a-IG"></a>古今有是，<a id="a-IH"></a>痛哉可伤！<a id="a-II"></a>”</p>
  <p id="aIJ">佛语阿逸菩萨等：<a id="a-IK"></a>“若世有是佛，<a id="a-IL"></a>皆慈愍哀之，<a id="a-IM"></a>威神摧动，<a id="a-IN"></a>众恶诸事皆消化之，<a id="a-IO"></a>令得去恶就善，<a id="a-IP"></a>弃捐所思，<a id="a-IQ"></a>奉持经戒，<a id="a-IR"></a>莫不承奉施行经法，<a id="a-IS"></a>不敢违失度世无为泥洹之道，<a id="a-IT"></a>快善极乐！<a id="a-IU"></a>甚明无极！<a id="a-IV"></a>”</p>
  <p id="aIW">佛言：<a id="a-IX"></a>“若曹诸天、<a id="a-IY"></a>帝王人民及后世人，<a id="a-IZ"></a>得佛经语熟思惟之，<a id="a-Ia"></a>能自于其中端心正行。<a id="a-Ib"></a>其主上为善率化，<a id="a-Ic"></a>检御其下，<a id="a-Id"></a>教语人民，<a id="a-Ie"></a>转相敕令，<a id="a-If"></a>转共为善，<a id="a-Ig"></a>转相度脱，<a id="a-Ih"></a>各自端守，<a id="a-Ii"></a>慈仁愍哀，<a id="a-Ij"></a>终身不殆，<a id="a-Ik"></a>尊圣敬孝，<a id="a-Il"></a>通洞博爱，<a id="a-Im"></a>佛语教令无敢亏负，<a id="a-In"></a>当忧度世泥洹之道，<a id="a-Io"></a>当忧断截生死痛痒、<a id="a-Ip"></a>拔恶根本，<a id="a-Iq"></a>当忧断绝泥犁、<a id="a-Ir"></a>禽兽、<a id="a-Is"></a>薜荔、<a id="a-It"></a>蜎飞蠕动之类。<a id="a-Iu"></a>恶苦之道，<a id="a-Iv"></a>当励佛世，<a id="a-Iw"></a>坚持经道，<a id="a-Ix"></a>无敢失也。<a id="a-Iy"></a>”</p>
  <p id="aIz">佛言：<a id="a-J0"></a>“若曹当作善者，<a id="a-J1"></a>云何第一急？<a id="a-J2"></a>当自端身，<a id="a-J3"></a>当自端心，<a id="a-J4"></a>当自端目，<a id="a-J5"></a>当自端耳，<a id="a-J6"></a>当自端鼻，<a id="a-J7"></a>当自端口，<a id="a-J8"></a>当自端手，<a id="a-J9"></a>当自端足，<a id="a-JA"></a>能自检敛，<a id="a-JB"></a>莫妄动作，<a id="a-JC"></a>身心净洁，<a id="a-JD"></a>俱善相应，<a id="a-JE"></a>中外约束，<a id="a-JF"></a>勿随嗜欲，<a id="a-JG"></a>不犯诸恶，<a id="a-JH"></a>言色常和，<a id="a-JI"></a>身行当专，<a id="a-JJ"></a>行步坐起不动。<a id="a-JK"></a>作事所为，<a id="a-JL"></a>当先熟思虑计之，<a id="a-JM"></a>揆度才能；<a id="a-JN"></a>视瞻圆规，<a id="a-JO"></a>安定徐作为之。<a id="a-JP"></a>作事仓卒，<a id="a-JQ"></a>不豫熟计，<a id="a-JR"></a>为之不谛，<a id="a-JS"></a>亡其功夫，<a id="a-JT"></a>败悔在后，<a id="a-JU"></a>唐苦亡身。<a id="a-JV"></a>至诚忠信，<a id="a-JW"></a>得道绝去。<a id="a-JX"></a>”</p>
  <p id="aJY">佛言：<a id="a-JZ"></a>“若曹于是，<a id="a-Ja"></a>益作诸善，<a id="a-Jb"></a>布恩施德，<a id="a-Jc"></a>能不绝道禁，<a id="a-Jd"></a>忍辱、<a id="a-Je"></a>精进、<a id="a-Jf"></a>一心、<a id="a-Jg"></a>智慧，<a id="a-Jh"></a>展转复相教化，<a id="a-Ji"></a>作善为德。<a id="a-Jj"></a>如是经法，<a id="a-Jk"></a>慈心专一，<a id="a-Jl"></a>斋戒清净，<a id="a-Jm"></a>一日一夜者，<a id="a-Jn"></a>胜于在无量清净佛国作善百岁。<a id="a-Jo"></a>所以者何？<a id="a-Jp"></a>无量清净佛国，<a id="a-Jq"></a>皆积德众善，<a id="a-Jr"></a>无为自然，<a id="a-Js"></a>在所求索，<a id="a-Jt"></a>无有诸恶大如毛发。<a id="a-Ju"></a>”</p>
  <p id="aJv">佛言：<a id="a-Jw"></a>“于是作善十日十夜者，<a id="a-Jx"></a>其得福，<a id="a-Jy"></a>胜于他方佛国中人民作善千岁。<a id="a-Jz"></a>所以者何？<a id="a-K0"></a>他方佛国皆悉作善，<a id="a-K1"></a>作善者多，<a id="a-K2"></a>为恶者少，<a id="a-K3"></a>皆有自然之物，<a id="a-K4"></a>不行求作便自得之。<a id="a-K5"></a>是间为恶者多，<a id="a-K6"></a>为善者少，<a id="a-K7"></a>不行求作不能得也。<a id="a-K8"></a>世人能自端制作善，<a id="a-K9"></a>至心求道，<a id="a-KA"></a>故能尔耳。<a id="a-KB"></a>是间无有自然，<a id="a-KC"></a>不能自给，<a id="a-KD"></a>当行求索勤苦治生，<a id="a-KE"></a>转相欺怠调作好恶，<a id="a-KF"></a>得其财物归给妻子，<a id="a-KG"></a>饮苦食毒，<a id="a-KH"></a>劳心苦身，<a id="a-KI"></a>如是至竟，<a id="a-KJ"></a>心意不专周旋不安。<a id="a-KK"></a>人能自安静为善，<a id="a-KL"></a>精进作德，<a id="a-KM"></a>故能尔耳。<a id="a-KN"></a>”</p>
  <p id="aKO">佛言：<a id="a-KP"></a>“我皆哀若曹及诸天帝王人民，<a id="a-KQ"></a>皆教令作诸善，<a id="a-KR"></a>不为众恶，<a id="a-KS"></a>随其所能辄授与道，<a id="a-KT"></a>教戒开导悉奉行之。<a id="a-KU"></a>则君率化为善，<a id="a-KV"></a>教令臣下，<a id="a-KW"></a>父教其子，<a id="a-KX"></a>兄教其弟，<a id="a-KY"></a>夫教其妇，<a id="a-KZ"></a>室家内外、<a id="a-Ka"></a>亲属朋友转相教语作善为道，<a id="a-Kb"></a>奉经持戒，<a id="a-Kc"></a>各自端守，<a id="a-Kd"></a>上下相检，<a id="a-Ke"></a>无尊无卑、<a id="a-Kf"></a>无男无女，<a id="a-Kg"></a>斋戒清净，<a id="a-Kh"></a>莫不欢喜，<a id="a-Ki"></a>和顺义理，<a id="a-Kj"></a>劝乐慈孝，<a id="a-Kk"></a>自相约检。<a id="a-Kl"></a>其有得佛经语，<a id="a-Km"></a>悉持思之。<a id="a-Kn"></a>不当所作，<a id="a-Ko"></a>如犯为之则自悔过，<a id="a-Kp"></a>去恶就善，<a id="a-Kq"></a>弃邪为正，<a id="a-Kr"></a>朝闻夕改，<a id="a-Ks"></a>奉持经戒，<a id="a-Kt"></a>剧如贫人得宝。<a id="a-Ku"></a>佛所行处，<a id="a-Kv"></a>所在郡国，<a id="a-Kw"></a>辄授与经戒，<a id="a-Kx"></a>诸天、<a id="a-Ky"></a>日月星辰诸神，<a id="a-Kz"></a>国王、<a id="a-L0"></a>傍臣、<a id="a-L1"></a>长吏、<a id="a-L2"></a>人民，<a id="a-L3"></a>诸龙鬼神，<a id="a-L4"></a>泥犁、<a id="a-L5"></a>禽兽，<a id="a-L6"></a>承奉行之，<a id="a-L7"></a>则君改化为善，<a id="a-L8"></a>斋戒精思，<a id="a-L9"></a>净自湔洒，<a id="a-LA"></a>端心正行，<a id="a-LB"></a>居位严慄，<a id="a-LC"></a>教敕率众为善，<a id="a-LD"></a>奉行道禁，<a id="a-LE"></a>令言令止，<a id="a-LF"></a>臣事其君，<a id="a-LG"></a>忠直受令，<a id="a-LH"></a>不敢违负，<a id="a-LI"></a>父子言令孝顺承受，<a id="a-LJ"></a>兄弟、<a id="a-LK"></a>夫妇、<a id="a-LL"></a>宗亲朋友，<a id="a-LM"></a>上下相令顺言和理，<a id="a-LN"></a>尊卑大小转相敬事，<a id="a-LO"></a>以礼如义不相违负，<a id="a-LP"></a>莫不改往修来，<a id="a-LQ"></a>洒心易行，<a id="a-LR"></a>端正中表，<a id="a-LS"></a>自然作善，<a id="a-LT"></a>所愿辄得，<a id="a-LU"></a>感善降化自然之道，<a id="a-LV"></a>求欲不死则可得长寿，<a id="a-LW"></a>求欲度世则可得泥洹之道。<a id="a-LX"></a>”</p>
  <p id="aLY">佛言：<a id="a-LZ"></a>“佛威神尊重，<a id="a-La"></a>消恶化善，<a id="a-Lb"></a>莫不度脱。<a id="a-Lc"></a>今我出于天下，<a id="a-Ld"></a>在是恶中，<a id="a-Le"></a>于苦世作佛，<a id="a-Lf"></a>慈愍哀伤教语开道，<a id="a-Lg"></a>诸天帝王、<a id="a-Lh"></a>傍臣左右、<a id="a-Li"></a>长吏人民，<a id="a-Lj"></a>随其心所欲愿乐皆令得道。<a id="a-Lk"></a>佛诸所行处，<a id="a-Ll"></a>所更过历郡国、<a id="a-Lm"></a>县邑、<a id="a-Ln"></a>丘聚、<a id="a-Lo"></a>市里莫不丰熟，<a id="a-Lp"></a>天下太平，<a id="a-Lq"></a>日月运照，<a id="a-Lr"></a>倍益明好，<a id="a-Ls"></a>风雨时节，<a id="a-Lt"></a>人民安宁，<a id="a-Lu"></a>强不凌弱，<a id="a-Lv"></a>各得其所，<a id="a-Lw"></a>无恶岁疾疫，<a id="a-Lx"></a>无病瘦者，<a id="a-Ly"></a>兵革不起，<a id="a-Lz"></a>国无盗贼、<a id="a-M0"></a>无有怨抂、<a id="a-M1"></a>无有拘闭者，<a id="a-M2"></a>君臣人民莫不欢喜，<a id="a-M3"></a>忠慈至诚各自端守，<a id="a-M4"></a>皆自然守国，<a id="a-M5"></a>雍和孝顺莫不欢乐，<a id="a-M6"></a>有无相与布恩施德，<a id="a-M7"></a>心欢乐与皆相敬爱，<a id="a-M8"></a>推财让义，<a id="a-M9"></a>谦让于先，<a id="a-MA"></a>前后以礼敬事，<a id="a-MB"></a>如父如子，<a id="a-MC"></a>如兄如弟，<a id="a-MD"></a>莫不仁贤，<a id="a-ME"></a>和顺礼节都无违诤，<a id="a-MF"></a>快善无极。<a id="a-MG"></a>”</p>
  <p id="aMH">佛言：<a id="a-MI"></a>“我哀子曹欲度脱之，<a id="a-MJ"></a>剧父母念子。<a id="a-MK"></a>今八方上下，<a id="a-ML"></a>诸天、<a id="a-MM"></a>帝王人民及蜎飞蠕动之类，<a id="a-MN"></a>得佛经戒，<a id="a-MO"></a>奉行佛道，<a id="a-MP"></a>皆得明慧，<a id="a-MQ"></a>心悉开解，<a id="a-MR"></a>莫不得度过度脱忧苦者。<a id="a-MS"></a>今我作佛，<a id="a-MT"></a>在于五恶、<a id="a-MU"></a>五痛、<a id="a-MV"></a>五烧之中，<a id="a-MW"></a>降化五恶，<a id="a-MX"></a>消尽五痛，<a id="a-MY"></a>绝灭五烧，<a id="a-MZ"></a>以善攻恶拔去毒苦，<a id="a-Ma"></a>令得五善明好，<a id="a-Mb"></a>烧恶不起。<a id="a-Mc"></a>我般泥洹去后，<a id="a-Md"></a>经道稍稍断绝，<a id="a-Me"></a>人民谀谄，<a id="a-Mf"></a>淳为众恶，<a id="a-Mg"></a>不复作善，<a id="a-Mh"></a>五烧复起，<a id="a-Mi"></a>五痛剧苦，<a id="a-Mj"></a>复如前法，<a id="a-Mk"></a>自然还复，<a id="a-Ml"></a>久后转剧不可悉说。<a id="a-Mm"></a>我但为若曹，<a id="a-Mn"></a>小道之耳！<a id="a-Mo"></a>”</p>
  <p id="aMp">佛告阿逸菩萨等：<a id="a-Mq"></a>“若曹各思持之，<a id="a-Mr"></a>展转相教戒，<a id="a-Ms"></a>如佛经法无敢犯也。<a id="a-Mt"></a>”</p>
  <p id="aMu">阿逸菩萨长跪叉手言：<a id="a-Mv"></a>“佛所说甚苦痛！<a id="a-Mw"></a>世人为恶，<a id="a-Mx"></a>其剧如是如是。<a id="a-My"></a>佛皆慈哀悉度脱之，<a id="a-Mz"></a>皆言受佛重教，<a id="a-N0"></a>请展转相承，<a id="a-N1"></a>不敢犯也。<a id="a-N2"></a>”</p>
  <p id="aN3">佛告阿难：<a id="a-N4"></a>“我哀若曹，<a id="a-N5"></a>令悉见无量清净佛及诸菩萨、<a id="a-N6"></a>阿罗汉所居国土，<a id="a-N7"></a>若欲见之不？<a id="a-N8"></a>”</p>
  <p id="aN9">阿难则大喜，<a id="a-NA"></a>长跪叉手言：<a id="a-NB"></a>“愿皆欲见之。<a id="a-NC"></a>”</p>
  <p id="aND">佛言：<a id="a-NE"></a>“若起更被袈裟西向拜，<a id="a-NF"></a>当日没处，<a id="a-NG"></a>为无量清净佛作礼，<a id="a-NH"></a>以头面著地言：<a id="a-NI"></a>南无无量清净平等觉！<a id="a-NJ"></a>”</p>
  <p id="aNK">阿难言诺受教，<a id="a-NL"></a>则起更被袈裟西向拜，<a id="a-NM"></a>当日所没处，<a id="a-NN"></a>为无量清净佛作礼，<a id="a-NO"></a>以头脑著地言：<a id="a-NP"></a>“南无无量清净平等觉！<a id="a-NQ"></a>”阿难未起，<a id="a-NR"></a>无量清净佛便大放光明威神，<a id="a-NS"></a>则遍八方上下。<a id="a-NT"></a>诸无央数佛国天地，<a id="a-NU"></a>则皆为大震动。<a id="a-NV"></a>诸天无央数天地，<a id="a-NW"></a>须弥山罗宝、<a id="a-NX"></a>摩诃须弥大山罗宝，<a id="a-NY"></a>诸天地大界、<a id="a-NZ"></a>小界，<a id="a-Na"></a>其中诸有大泥犁、<a id="a-Nb"></a>小泥犁，<a id="a-Nc"></a>诸山林溪谷幽冥之处，<a id="a-Nd"></a>皆则大明，<a id="a-Ne"></a>悉皆大开辟。<a id="a-Nf"></a>则阿难、<a id="a-Ng"></a>诸菩萨、<a id="a-Nh"></a>阿罗汉等，<a id="a-Ni"></a>诸天、<a id="a-Nj"></a>帝王人民，<a id="a-Nk"></a>悉皆见无量清净佛，<a id="a-Nl"></a>及诸菩萨、<a id="a-Nm"></a>阿罗汉、<a id="a-Nn"></a>国土、<a id="a-No"></a>七宝已，<a id="a-Np"></a>心皆大欢喜踊跃，<a id="a-Nq"></a>悉起为无量清净佛作礼，<a id="a-Nr"></a>以头脑著地，<a id="a-Ns"></a>皆言：<a id="a-Nt"></a>“南无无量清净三藐三佛陀。<a id="a-Nu"></a>”</p>
  <p id="aNv">无量清净佛放光明威神已，<a id="a-Nw"></a>诸无央数天人民及蜎飞蠕动之类，<a id="a-Nx"></a>皆悉见无量清净佛光明，<a id="a-Ny"></a>莫不慈心欢喜作善者。<a id="a-Nz"></a>诸有泥犁、<a id="a-O0"></a>禽兽、<a id="a-O1"></a>薜荔，<a id="a-O2"></a>诸有考治勤苦之处，<a id="a-O3"></a>则皆休止不复治，<a id="a-O4"></a>莫不解脱忧苦者。<a id="a-O5"></a>诸有盲者则皆得视，<a id="a-O6"></a>诸跛躄蹇者则皆得走行，<a id="a-O7"></a>诸病者则皆愈起，<a id="a-O8"></a>诸尪者则皆强健，<a id="a-O9"></a>愚痴者则皆更黠慧，<a id="a-OA"></a>诸有淫泆者皆修梵行，<a id="a-OB"></a>瞋怒者皆悉慈心作善，<a id="a-OC"></a>诸有被毒者，<a id="a-OD"></a>毒皆不行。<a id="a-OE"></a>钟鼓琴瑟箜篌乐器，<a id="a-OF"></a>诸伎不鼓皆自作音声，<a id="a-OG"></a>妇女珠环皆自作声，<a id="a-OH"></a>百鸟畜兽皆自悲鸣。<a id="a-OI"></a>当是之时，<a id="a-OJ"></a>莫不欢喜得过度者。<a id="a-OK"></a>则时尔日，<a id="a-OL"></a>诸佛国中，<a id="a-OM"></a>诸天人莫不持天上华香来下，<a id="a-ON"></a>于虚空中悉皆供养，<a id="a-OO"></a>散诸佛及无量清净佛上。<a id="a-OP"></a>诸天各共大作万种自然 妓乐，<a id="a-OQ"></a>乐诸佛及诸菩萨、<a id="a-OR"></a>阿罗汉。<a id="a-OS"></a>当是之时，<a id="a-OT"></a>甚快乐不可言。</p>
  <p id="aOU">佛告阿难、<a id="a-OV"></a>阿逸菩萨等：<a id="a-OW"></a>“我说无量清净佛及诸菩萨、<a id="a-OX"></a>阿罗汉、<a id="a-OY"></a>国土、<a id="a-OZ"></a>自然七宝，<a id="a-Oa"></a>当无有异乎？<a id="a-Ob"></a>”</p>
  <p id="aOc">阿难长跪叉手言：<a id="a-Od"></a>“佛说无量清净佛国土快善！<a id="a-Oe"></a>如佛所说，<a id="a-Of"></a>无有一异。<a id="a-Og"></a>”</p>
  <p id="aOh">佛言：<a id="a-Oi"></a>“我说无量清净佛功德国土快善！<a id="a-Oj"></a>昼夜一劫尚复未竟，<a id="a-Ok"></a>我但为若曹小说之耳！<a id="a-Ol"></a>”</p>
  <p id="aOm">阿逸菩萨则长跪叉手，<a id="a-On"></a>问佛言：<a id="a-Oo"></a>“今佛国从是间当有几阿惟越致菩萨，<a id="a-Op"></a>往生无量清净佛国？<a id="a-Oq"></a>愿闻之。<a id="a-Or"></a>”</p>
  <p id="aOs">佛言：<a id="a-Ot"></a>“若欲知者，<a id="a-Ou"></a>明听著心中。<a id="a-Ov"></a>”</p>
  <p id="aOw">阿逸菩萨言：<a id="a-Ox"></a>“受教。<a id="a-Oy"></a>”</p>
  <p id="aOz">佛言：<a id="a-P0"></a>“从我国当有七百二十亿阿惟越致菩萨，<a id="a-P1"></a>皆当往生无量清净佛国。<a id="a-P2"></a>一阿惟越致菩萨者，<a id="a-P3"></a>前后供养无央数诸佛，<a id="a-P4"></a>以次如弥勒皆当作佛。<a id="a-P5"></a>及其余诸小菩萨辈者，<a id="a-P6"></a>无央数不可复计，<a id="a-P7"></a>皆当往生无量清净佛国。<a id="a-P8"></a>”</p>
  <p id="aP9">佛告阿逸菩萨：<a id="a-PA"></a>“不但我国中诸菩萨当往生无量清净佛国，<a id="a-PB"></a>他方异国复有佛亦复如是。<a id="a-PC"></a>第一佛名光远照，<a id="a-PD"></a>其国有百八十亿菩萨，<a id="a-PE"></a>皆当往生无量清净佛国。<a id="a-PF"></a>他方异国，<a id="a-PG"></a>第二佛佛名宝积，<a id="a-PH"></a>其国有九十亿菩萨，<a id="a-PI"></a>皆当往生无量清净佛国。<a id="a-PJ"></a>他方异国，<a id="a-PK"></a>第三佛名儒无垢，<a id="a-PL"></a>有二百二十亿菩萨，<a id="a-PM"></a>皆当往生阿弥陀佛国。<a id="a-PN"></a>他方异国，<a id="a-PO"></a>第四佛名无极光明，<a id="a-PP"></a>其国有二百五十亿菩萨，<a id="a-PQ"></a>皆当往生无量清净佛国。<a id="a-PR"></a>他方异国，<a id="a-PS"></a>第五佛名于世无上，<a id="a-PT"></a>其国有六百亿菩萨，<a id="a-PU"></a>皆当往生无量清净佛国。<a id="a-PV"></a>他方异国，<a id="a-PW"></a>第六佛名勇光，<a id="a-PX"></a>其国有万四千菩萨，<a id="a-PY"></a>皆当往生无量清净佛国。<a id="a-PZ"></a>他方异国，<a id="a-Pa"></a>第七佛名具足交络，<a id="a-Pb"></a>其国有十四亿菩萨，<a id="a-Pc"></a>皆当往生无量清净佛国。<a id="a-Pd"></a>他方异国，<a id="a-Pe"></a>第八佛名雄慧王，<a id="a-Pf"></a>其国有八菩萨，<a id="a-Pg"></a>皆当往生无量清净佛国。<a id="a-Ph"></a>他方异国，<a id="a-Pi"></a>第九佛名多力无过者，<a id="a-Pj"></a>其国有八百一十亿菩萨，<a id="a-Pk"></a>皆当往生无量清净佛国。<a id="a-Pl"></a>他方异国，<a id="a-Pm"></a>第十佛名吉良，<a id="a-Pn"></a>其国有万亿菩萨，<a id="a-Po"></a>皆当往生无量清净佛国。<a id="a-Pp"></a>他方异国，<a id="a-Pq"></a>第十一佛名慧辩，<a id="a-Pr"></a>其国有万二千菩萨，<a id="a-Ps"></a>皆当往生无量清净佛国。<a id="a-Pt"></a>他方异国，<a id="a-Pu"></a>第十二佛名无上华，<a id="a-Pv"></a>其国有诸菩萨无央数不可复计，<a id="a-Pw"></a>皆阿惟越致，<a id="a-Px"></a>皆智慧勇猛，<a id="a-Py"></a>各供养无央数诸佛，<a id="a-Pz"></a>以一时俱心愿欲往，<a id="a-Q0"></a>皆当生无量清净佛国。<a id="a-Q1"></a>他方异国，<a id="a-Q2"></a>第十三佛名乐大妙音，<a id="a-Q3"></a>其国有七百九十亿菩萨，<a id="a-Q4"></a>皆当往生无量清净佛国。<a id="a-Q5"></a>”</p>
  <p id="aQ6">佛言：<a id="a-Q7"></a>“是诸菩萨皆阿惟越致。<a id="a-Q8"></a>诸比丘僧中，<a id="a-Q9"></a>及小菩萨辈无央数，<a id="a-QA"></a>皆当往生无量清净佛国。<a id="a-QB"></a>不独是十四佛国中诸菩萨当往生也，<a id="a-QC"></a>都八方上下无央数佛国诸菩萨辈，<a id="a-QD"></a>各各如是，<a id="a-QE"></a>皆当往生无量清净佛国。<a id="a-QF"></a>其无央数，<a id="a-QG"></a>都共往会无量清净佛国。<a id="a-QH"></a>大众多不可复计，<a id="a-QI"></a>我但说八方上下无央数佛名字，<a id="a-QJ"></a>昼夜一劫尚未竟。<a id="a-QK"></a>我但复说佛国诸比丘僧、<a id="a-QL"></a>众菩萨，<a id="a-QM"></a>当往生无量清净佛国人数，<a id="a-QN"></a>说之一劫不休止尚未竟。<a id="a-QO"></a>我但为若曹，<a id="a-QP"></a>总揽都小说之耳！<a id="a-QQ"></a>”</p>
  <p id="aQR">佛语阿难、<a id="a-QS"></a>阿逸菩萨等：<a id="a-QT"></a>“其世间帝王人民，<a id="a-QU"></a>善男子、<a id="a-QV"></a>善女人，<a id="a-QW"></a>前世宿命行善所致相禄，<a id="a-QX"></a>乃当闻无量清净佛声，<a id="a-QY"></a>慈心欢喜，<a id="a-QZ"></a>我代之喜。<a id="a-Qa"></a>”</p>
  <p id="aQb">佛言：<a id="a-Qc"></a>“其有善男子、<a id="a-Qd"></a>善女人，<a id="a-Qe"></a>闻无量清净佛声，<a id="a-Qf"></a>慈心欢喜，<a id="a-Qg"></a>一时踊跃，<a id="a-Qh"></a>心意清净，<a id="a-Qi"></a>衣毛为起泪出者，<a id="a-Qj"></a>皆前世宿命作佛道，<a id="a-Qk"></a>若他方佛故菩萨，<a id="a-Ql"></a>非凡人。<a id="a-Qm"></a>其有人民男子女人，<a id="a-Qn"></a>闻无量清净佛声，<a id="a-Qo"></a>不信有佛者，<a id="a-Qp"></a>不信佛经语，<a id="a-Qq"></a>不信有比丘僧，<a id="a-Qr"></a>心中狐疑都无所信者，<a id="a-Qs"></a>皆故从恶道中来生。<a id="a-Qt"></a>愚蒙不解，<a id="a-Qu"></a>宿命殃恶未尽，<a id="a-Qv"></a>未当得度脱故，<a id="a-Qw"></a>心中狐疑不信向耳！<a id="a-Qx"></a>”</p>
  <p id="aQy">佛言：<a id="a-Qz"></a>“我语若曹，<a id="a-R0"></a>若曹所当作善法，<a id="a-R1"></a>皆当奉行信之。<a id="a-R2"></a>无得以我般泥洹去后故，<a id="a-R3"></a>若曹及后世人无得复言：<a id="a-R4"></a>‘我不信有无量清净佛国。<a id="a-R5"></a>’我故令若曹悉见无量清净佛国土，<a id="a-R6"></a>所当为者若自求之。<a id="a-R7"></a>我具为汝曹道说经戒顺法，<a id="a-R8"></a>若曹当如佛法持之，<a id="a-R9"></a>无得毁失。<a id="a-RA"></a>我持是经以累汝曹，<a id="a-RB"></a>汝曹当坚持之，<a id="a-RC"></a>无以为妄增减是经法。<a id="a-RD"></a>我般泥洹去后，<a id="a-RE"></a>经道留止千岁，<a id="a-RF"></a>千岁后经道断绝。<a id="a-RG"></a>我皆慈哀，<a id="a-RH"></a>特留是经法止住百岁，<a id="a-RI"></a>百岁中竟乃休止绝，<a id="a-RJ"></a>在心所愿皆可得道。<a id="a-RK"></a>”</p>
  <p id="aRL">佛言：<a id="a-RM"></a>“师开导人耳目，<a id="a-RN"></a>智慧明达，<a id="a-RO"></a>度脱人令得善舍泥洹之道，<a id="a-RP"></a>常当慈孝，<a id="a-RQ"></a>于佛如父母，<a id="a-RR"></a>常念师恩，<a id="a-RS"></a>当念不断绝，<a id="a-RT"></a>则得道疾。<a id="a-RU"></a>”</p>
  <p id="aRV">佛言：<a id="a-RW"></a>“天下有佛者，<a id="a-RX"></a>甚难得值；<a id="a-RY"></a>人有信受师法经语深者，<a id="a-RZ"></a>亦难得值；<a id="a-Ra"></a>若有沙门，<a id="a-Rb"></a>若师为人说佛经者，<a id="a-Rc"></a>甚难得值。<a id="a-Rd"></a>”</p>
  <p id="aRe">佛说是经时，<a id="a-Rf"></a>则万二千亿诸天人民，<a id="a-Rg"></a>皆得天眼彻视，<a id="a-Rh"></a>悉一心皆为菩萨道。<a id="a-Ri"></a>则二百二十亿诸天人民，<a id="a-Rj"></a>皆得阿那含道。<a id="a-Rk"></a>则八百沙门，<a id="a-Rl"></a>皆得阿罗汉道。<a id="a-Rm"></a>则四十亿菩萨，<a id="a-Rn"></a>皆得阿惟越致。</p>
  <p id="aRo">佛说经已，<a id="a-Rp"></a>诸菩萨、<a id="a-Rq"></a>阿罗汉，<a id="a-Rr"></a>诸天、<a id="a-Rs"></a>帝王人民，<a id="a-Rt"></a>皆大欢喜，<a id="a-Ru"></a>前趣为佛作礼，<a id="a-Rv"></a>绕佛三匝，<a id="a-Rw"></a>以头面著佛足而去。</p>
 </body>
</html>