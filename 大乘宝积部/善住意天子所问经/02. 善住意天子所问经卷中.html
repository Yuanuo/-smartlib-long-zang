<!doctype html>
<html id="z3IBTJyE4" data-ver="1695">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="大乘宝积部">
  <meta period="元魏">
 </head>
 <body>
  <h1 id="a1">善住意天子所问经卷中</h1>
  <p id="a2">尔时，<a id="a-3"></a>文殊师利童子，<a id="a-4"></a>随心化作三十二殿，<a id="a-5"></a>四角四柱纵广正等，<a id="a-6"></a>种种严饰甚可爱乐。<a id="a-7"></a>于彼殿中有化床座，<a id="a-8"></a>以天宝物而覆其上。<a id="a-9"></a>一一床座有化菩萨，<a id="a-A"></a>具三十二大人之相。<a id="a-B"></a>尔时，<a id="a-C"></a>文殊师利童子，<a id="a-D"></a>以威神力，<a id="a-E"></a>令此莲华遍行三千大千世界往如来所，<a id="a-F"></a>围绕世尊及比丘僧满三匝已，<a id="a-G"></a>住虚空中光明遍满，<a id="a-H"></a>世尊众会四方围绕。<a id="a-I"></a>尔时，<a id="a-J"></a>莲华台中菩萨，<a id="a-K"></a>并化殿上诸化菩萨，<a id="a-L"></a>彼诸菩萨，<a id="a-M"></a>同声以偈赞如来曰：</p>
  <p id="aN">“于恒河沙等，<a id="a-O"></a> 不思议佛所，</p>
  <p id="aP">供养多亿佛，<a id="a-Q"></a> 炽然勤精进，</p>
  <p id="aR">如是久修行，<a id="a-S"></a> 第一菩萨行，</p>
  <p id="aT">彼甚可喜庆，<a id="a-U"></a> 一切人之上。</p>
  <p id="aV">光明色胜妙，<a id="a-W"></a> 三界最第一，</p>
  <p id="aX">离相牟尼尊，<a id="a-Y"></a> 说法令人听，</p>
  <p id="aZ">何处无有人，<a id="a-a"></a> 无命无丈夫，</p>
  <p id="ab">世尊如是知，<a id="a-c"></a> 一切人之主。</p>
  <p id="ad">行布施持戒，<a id="a-e"></a> 是第一律师，</p>
  <p id="af">忍辱勤精进，<a id="a-g"></a> 如禅定思量，</p>
  <p id="ah">具足深般若，<a id="a-i"></a> 三界不著尊，</p>
  <p id="aj">善知彼岸道，<a id="a-k"></a> 是故我归依。</p>
  <p id="al">若忆念知有，<a id="a-m"></a> 世间人之主，</p>
  <p id="an">法主之世尊，<a id="a-o"></a> 天人来供养，</p>
  <p id="ap">于甚深空法，<a id="a-q"></a> 究竟无有余，</p>
  <p id="ar">当知如是人，<a id="a-s"></a> 世界之尊主。</p>
  <p id="at">过去诸如来，<a id="a-u"></a> 有方处人主，</p>
  <p id="av">常说人空法，<a id="a-w"></a> 无物本无相，</p>
  <p id="ax">此处无众生，<a id="a-y"></a> 若生若死灭，</p>
  <p id="az">不来亦不去，<a id="a-10"></a> 一切法相空。</p>
  <p id="a11">化人空中眠，<a id="a-12"></a> 非是真实见，</p>
  <p id="a13">是法善逝说，<a id="a-14"></a> 如化亦如梦；</p>
  <p id="a15">恒沙世界宝，<a id="a-16"></a> 有施与何人，</p>
  <p id="a17">此福感有为，<a id="a-18"></a> 空忍胜于是。</p>
  <p id="a19">劫际如恒沙，<a id="a-1A"></a> 供养人中尊，</p>
  <p id="a1B">奉香华饮食，<a id="a-1C"></a> 为得佛菩提；</p>
  <p id="a1D">若闻如是法，<a id="a-1E"></a> 无人命丈夫，</p>
  <p id="a1F">得彼忍光明，<a id="a-1G"></a> 供养如来上。</p>
  <p id="a1H">多劫行布施，<a id="a-1I"></a> 饮食象马等，</p>
  <p id="a1J">彼非解脱因，<a id="a-1K"></a> 以有人想故。</p>
  <p id="a1L">彼寂静人上，<a id="a-1M"></a> 令多众解脱，</p>
  <p id="a1N">空性本光明，<a id="a-1O"></a> 知解脱庄严。</p>
  <p id="a1P">佛出世难值，<a id="a-1Q"></a> 闻法生信难，</p>
  <p id="a1R">生世为人难，<a id="a-1S"></a> 善哉入佛法！</p>
  <p id="a1T">已离于八难，<a id="a-1U"></a> 复得于难得，</p>
  <p id="a1V">得信善逝法，<a id="a-1W"></a> 善思惟得见。</p>
  <p id="a1X">常专心听法，<a id="a-1Y"></a> 莫如声取义，</p>
  <p id="a1Z">恒宿阿兰若，<a id="a-1a"></a> 必得人中雄。</p>
  <p id="a1b">近善友法器，<a id="a-1c"></a> 远离恶知识，</p>
  <p id="a1d">等心于众生，<a id="a-1e"></a> 莫欺于菩萨。</p>
  <p id="a1f">持戒乐多闻，<a id="a-1g"></a> 粪扫衣乞食，</p>
  <p id="a1h">近树下精进，<a id="a-1i"></a> 随得食而食。</p>
  <p id="a1j">有为皆无常，<a id="a-1k"></a> 一相如阳炎，</p>
  <p id="a1l">一际知真谛，<a id="a-1m"></a> 速得菩提觉。</p>
  <p id="a1n">五阴如幻化，<a id="a-1o"></a> 内外入空聚，</p>
  <p id="a1p">常说如是法，<a id="a-1q"></a> 彼处无造作。</p>
  <p id="a1r">贪嗔本空无，<a id="a-1s"></a> 痴慢分别起，</p>
  <p id="a1t">非已今当有，<a id="a-1u"></a> 如是知得佛。<a id="a-1v"></a>”</p>
  <p id="a1w">说此偈时，<a id="a-1x"></a>于众会中二万二千人，<a id="a-1y"></a>皆发阿耨多罗三藐三菩提心；<a id="a-1z"></a>五百比丘不受诸法，<a id="a-20"></a>漏尽心得解脱；<a id="a-21"></a>三百比丘尼，<a id="a-22"></a>远尘离垢得法眼净；<a id="a-23"></a>七千优婆塞、<a id="a-24"></a>优婆夷，<a id="a-25"></a>二万七千天子，<a id="a-26"></a>得离垢法眼；<a id="a-27"></a>三百菩萨得无生法忍。<a id="a-28"></a>于此三千大千世界六种震动，<a id="a-29"></a>动、<a id="a-2A"></a>遍动、<a id="a-2B"></a>等遍动，<a id="a-2C"></a>震、<a id="a-2D"></a>遍震、<a id="a-2E"></a>等遍震。</p>
  <p id="a2F">尔时，<a id="a-2G"></a>长老舍利弗白佛言：<a id="a-2H"></a>“世尊，<a id="a-2I"></a>是谁威力令此三千大千世界六种震动，<a id="a-2J"></a>此莲花中殿中菩萨善说如是甚深之法，<a id="a-2K"></a>放大光明遍照此会，<a id="a-2L"></a>如是无量多亿天子皆悉来集，<a id="a-2M"></a>如是无量多亿菩萨皆悉来集？<a id="a-2N"></a>”</p>
  <p id="a2O">佛言：<a id="a-2P"></a>“舍利弗，<a id="a-2Q"></a>此是文殊师利童子威神力故，<a id="a-2R"></a>得见如是妙色庄严。<a id="a-2S"></a>何以故？<a id="a-2T"></a>舍利弗，<a id="a-2U"></a>文殊师利童子与善住意天子，<a id="a-2V"></a>今日相随请问，<a id="a-2W"></a>如来破坏魔军三昧法门，<a id="a-2X"></a>如法问难不可思议甚深佛法。<a id="a-2Y"></a>”</p>
  <p id="a2Z">尊者舍利弗言：<a id="a-2a"></a>“不尔，<a id="a-2b"></a>世尊，<a id="a-2c"></a>文殊师利童子未来此会，<a id="a-2d"></a>我不曾见。<a id="a-2e"></a>”</p>
  <p id="a2f">佛言：<a id="a-2g"></a>“舍利弗，<a id="a-2h"></a>汝善谛观如是文殊师利童子，<a id="a-2i"></a>今在此处与一切魔、<a id="a-2j"></a>一切魔众、<a id="a-2k"></a>一切魔官作大衰变，<a id="a-2l"></a>极大庄严来至我所。<a id="a-2m"></a>”</p>
  <p id="a2n">尔时，<a id="a-2o"></a>文殊师利童子，<a id="a-2p"></a>入坏魔军三昧法门。<a id="a-2q"></a>文殊师利入坏魔军三昧门时，<a id="a-2r"></a>若干三千大千世界，<a id="a-2s"></a>百亿魔宫毁变欲坏，<a id="a-2t"></a>陈朽闇冥无有威光；<a id="a-2u"></a>一切魔身皆悉衰变，<a id="a-2v"></a>极成老弊，<a id="a-2w"></a>各自知见拄杖而去；<a id="a-2x"></a>魔之眷属亦复如是，<a id="a-2y"></a>见已宫殿毁变欲坏，<a id="a-2z"></a>陈朽闇冥无有威光。<a id="a-30"></a>尔时，<a id="a-31"></a>众魔皆生怖畏，<a id="a-32"></a>惊恐毛竖心生疑虑，<a id="a-33"></a>作如是念：<a id="a-34"></a>“以何因缘，<a id="a-35"></a>我此宫殿毁变欲坏，<a id="a-36"></a>如是陈朽，<a id="a-37"></a>如是闇冥无有威光？<a id="a-38"></a>莫令我身退失此处。<a id="a-39"></a>”</p>
  <p id="a3A">时，<a id="a-3B"></a>彼众魔生如是心未久之间，<a id="a-3C"></a>尔时文殊师利童子，<a id="a-3D"></a>即复化作百亿天子在于魔前。<a id="a-3E"></a>彼化天子语魔波旬，<a id="a-3F"></a>作如是言：<a id="a-3G"></a>“汝莫怖畏！<a id="a-3H"></a>非汝有恶，<a id="a-3I"></a>非汝有衰，<a id="a-3J"></a>非汝欲退。<a id="a-3K"></a>今有童子菩萨摩诃萨，<a id="a-3L"></a>名文殊师利，<a id="a-3M"></a>得不退转，<a id="a-3N"></a>彼今住在破坏魔军三昧法门，<a id="a-3O"></a>是彼菩萨威力所作。<a id="a-3P"></a>”彼化天子说如是语，<a id="a-3Q"></a>时魔既闻文殊师利童子名已，<a id="a-3R"></a>转更恐怖，<a id="a-3S"></a>一切魔宫皆悉战动。</p>
  <p id="a3T">时，<a id="a-3U"></a>魔波旬语化天子作如是言：<a id="a-3V"></a>“愿君救我！<a id="a-3W"></a>愿君救我！<a id="a-3X"></a>”</p>
  <p id="a3Y">时，<a id="a-3Z"></a>化天子语魔波旬作如是言：<a id="a-3a"></a>“勿怖！<a id="a-3b"></a>勿怖！<a id="a-3c"></a>汝今往诣释迦牟尼如来佛所，<a id="a-3d"></a>如来大悲于怖畏者能施无畏。<a id="a-3e"></a>”彼化天子如是说已，<a id="a-3f"></a>即于其处忽然不现。</p>
  <p id="a3g">时，<a id="a-3h"></a>魔波旬一切眷属于一念顷、<a id="a-3i"></a>一罗波顷、<a id="a-3j"></a>摩睺多顷，<a id="a-3k"></a>百亿波旬无量眷属，<a id="a-3l"></a>如老极老拄杖而去，<a id="a-3m"></a>何处如来应正遍知往到佛所，<a id="a-3n"></a>一切同声而白佛言：<a id="a-3o"></a>“救我世尊！<a id="a-3p"></a>救我世尊！<a id="a-3q"></a>救我善逝！<a id="a-3r"></a>救我善逝！<a id="a-3s"></a>惟愿世尊救我救我！<a id="a-3t"></a>惟愿善逝救我救我！<a id="a-3u"></a>我本妙色，<a id="a-3v"></a>今者如是衰变不好者。<a id="a-3w"></a>世尊，<a id="a-3x"></a>我宁闻说亿百千佛如来名号，<a id="a-3y"></a>而不用闻文殊师利童子一名。<a id="a-3z"></a>何以故？<a id="a-40"></a>以我闻此文殊师利童子名字，<a id="a-41"></a>生大怖畏，<a id="a-42"></a>惊恐危故，<a id="a-43"></a>畏退失故，<a id="a-44"></a>我今如是恐畏退失。<a id="a-45"></a>”</p>
  <p id="a46">尔时，<a id="a-47"></a>世尊语魔波旬作如是言：<a id="a-48"></a>“汝今云何如是说耶？<a id="a-49"></a>亿百千佛如来名号不作一切众生利益，<a id="a-4A"></a>不曾已作，<a id="a-4B"></a>今亦不作，<a id="a-4C"></a>当亦不作。<a id="a-4D"></a>如是文殊师利童子，<a id="a-4E"></a>常作一切众生利益，<a id="a-4F"></a>已作、<a id="a-4G"></a>今作、<a id="a-4H"></a>当作利益，<a id="a-4I"></a>众生熟已令得解脱。<a id="a-4J"></a>汝今虽闻亿百千佛如来名号，<a id="a-4K"></a>不生苦恼，<a id="a-4L"></a>不生怖畏，<a id="a-4M"></a>云何而言文殊师利一童子名我不用闻？<a id="a-4N"></a>”</p>
  <p id="a4O">尔时，<a id="a-4P"></a>魔波旬白佛言：<a id="a-4Q"></a>“世尊，<a id="a-4R"></a>我甚耻愧如是身老，<a id="a-4S"></a>我甚怖畏。<a id="a-4T"></a>世尊，<a id="a-4U"></a>我忆本身，<a id="a-4V"></a>我忆本色，<a id="a-4W"></a>愿还如本少身少色。<a id="a-4X"></a>”</p>
  <p id="a4Y">佛言：<a id="a-4Z"></a>“波旬，<a id="a-4a"></a>且住！<a id="a-4b"></a>且住！<a id="a-4c"></a>且待须臾！<a id="a-4d"></a>文殊师利童子菩萨当来至此，<a id="a-4e"></a>汝此色者，<a id="a-4f"></a>非是真色，<a id="a-4g"></a>宜可除舍。<a id="a-4h"></a>”</p>
  <p id="a4i">尔时，<a id="a-4j"></a>文殊师利童子起彼三昧，<a id="a-4k"></a>无量百千诸天，<a id="a-4l"></a>导从无量百千诸大菩萨，<a id="a-4m"></a>诸龙、<a id="a-4n"></a>夜叉、<a id="a-4o"></a>乾闼婆、<a id="a-4p"></a>阿修罗、<a id="a-4q"></a>伽楼罗、<a id="a-4r"></a>紧那罗、<a id="a-4s"></a>摩睺罗伽，<a id="a-4t"></a>百千音乐皆出妙声，<a id="a-4u"></a>优钵罗花、<a id="a-4v"></a>钵头摩花、<a id="a-4w"></a>拘物头花、<a id="a-4x"></a>芬陀利花，<a id="a-4y"></a>如雨而下，<a id="a-4z"></a>极大庄严娱乐戏乐，<a id="a-50"></a>来至佛所头面礼足，<a id="a-51"></a>右绕三匝却住一面。</p>
  <p id="a52">尔时，<a id="a-53"></a>世尊告彼童子文殊师利作如是言：<a id="a-54"></a>“文殊师利，<a id="a-55"></a>汝入破坏一切魔军三昧门耶？<a id="a-56"></a>”</p>
  <p id="a57">文殊师利答如来言：<a id="a-58"></a>“入已，<a id="a-59"></a>世尊。<a id="a-5A"></a>”</p>
  <p id="a5B">尔时，<a id="a-5C"></a>世尊问童子言：<a id="a-5D"></a>“文殊师利，<a id="a-5E"></a>于何佛所得是三昧？<a id="a-5F"></a>闻此三昧其已久如？<a id="a-5G"></a>”</p>
  <p id="a5H">文殊师利童子答言：<a id="a-5I"></a>“世尊，<a id="a-5J"></a>未发菩提心时，<a id="a-5K"></a>我从彼佛得闻如是三昧法门，<a id="a-5L"></a>我此三昧如是成已。<a id="a-5M"></a>”</p>
  <p id="a5N">世尊问言：<a id="a-5O"></a>“文殊师利，<a id="a-5P"></a>彼佛如来名字何等说是三昧，<a id="a-5Q"></a>汝从彼佛，<a id="a-5R"></a>得闻如是三昧法门？<a id="a-5S"></a>”</p>
  <p id="a5T">文殊师利答言：<a id="a-5U"></a>“世尊，<a id="a-5V"></a>乃往过去无量无边不可思议阿僧祇耶阿僧祇劫有佛出世，<a id="a-5W"></a>号曼陀罗婆花香如来、<a id="a-5X"></a>应、<a id="a-5Y"></a>正遍知、<a id="a-5Z"></a>明行足、<a id="a-5a"></a>善逝、<a id="a-5b"></a>世间解、<a id="a-5c"></a>无上士、<a id="a-5d"></a>调御丈夫、<a id="a-5e"></a>天人师、<a id="a-5f"></a>佛世尊。<a id="a-5g"></a>彼说如是三昧法门，<a id="a-5h"></a>我从彼佛得闻如是破坏魔军三昧法门。<a id="a-5i"></a>”</p>
  <p id="a5j">世尊问言：<a id="a-5k"></a>“文殊师利，<a id="a-5l"></a>此三昧门云何而得？<a id="a-5m"></a>”</p>
  <p id="a5n">文殊师利答言：<a id="a-5o"></a>“世尊，<a id="a-5p"></a>有二十法，<a id="a-5q"></a>若菩萨摩诃萨毕竟成就彼二十法，<a id="a-5r"></a>得此三昧能坏魔军。<a id="a-5s"></a>何等二十？<a id="a-5t"></a>世尊，<a id="a-5u"></a>所谓菩萨破坏贪欲、<a id="a-5v"></a>破坏贪心，<a id="a-5w"></a>破坏嗔恚、<a id="a-5x"></a>破坏嗔心，<a id="a-5y"></a>破坏愚痴、<a id="a-5z"></a>破坏痴心，<a id="a-60"></a>破坏嫉妒、<a id="a-61"></a>破坏嫉心，<a id="a-62"></a>破坏憍慢、<a id="a-63"></a>破坏慢心，<a id="a-64"></a>破坏垢恶、<a id="a-65"></a>破坏垢心，<a id="a-66"></a>破坏热恼、<a id="a-67"></a>破坏热心，<a id="a-68"></a>破坏想念、<a id="a-69"></a>破坏想心，<a id="a-6A"></a>破坏见著、<a id="a-6B"></a>破坏见心，<a id="a-6C"></a>破坏分别、<a id="a-6D"></a>破坏分别心，<a id="a-6E"></a>破坏取著、<a id="a-6F"></a>破坏取心，<a id="a-6G"></a>破坏执著、<a id="a-6H"></a>破坏执心，<a id="a-6I"></a>破坏取相、<a id="a-6J"></a>破坏相心，<a id="a-6K"></a>破坏有法、<a id="a-6L"></a>破坏有心，<a id="a-6M"></a>破坏常法、<a id="a-6N"></a>破坏常心，<a id="a-6O"></a>破坏断法、<a id="a-6P"></a>破坏断心，<a id="a-6Q"></a>破坏阴法、<a id="a-6R"></a>破坏阴心，<a id="a-6S"></a>破坏界法、<a id="a-6T"></a>破坏界心，<a id="a-6U"></a>破坏入法、<a id="a-6V"></a>破坏入心，<a id="a-6W"></a>破坏三界、<a id="a-6X"></a>破坏三界心。<a id="a-6Y"></a>如是二十，<a id="a-6Z"></a>菩萨若能毕竟成就此二十法，<a id="a-6a"></a>得此三昧。</p>
  <p id="a6b">“复次，<a id="a-6c"></a>世尊，<a id="a-6d"></a>有四种法，<a id="a-6e"></a>若菩萨摩诃萨毕竟成就彼四种法，<a id="a-6f"></a>得此三昧。<a id="a-6g"></a>何等为四？<a id="a-6h"></a>一者、<a id="a-6i"></a>清净心，<a id="a-6j"></a>二者、<a id="a-6k"></a>不谄曲心，<a id="a-6l"></a>三者、<a id="a-6m"></a>深心，<a id="a-6n"></a>四者、<a id="a-6o"></a>一切施与。<a id="a-6p"></a>如是四法，<a id="a-6q"></a>菩萨若能毕竟成就此四种法，<a id="a-6r"></a>得此三昧。<a id="a-6s"></a>复有四法，<a id="a-6t"></a>若菩萨摩诃萨毕竟成就彼四种法，<a id="a-6u"></a>得此三昧。<a id="a-6v"></a>何等为四？<a id="a-6w"></a>一者、<a id="a-6x"></a>不违于信，<a id="a-6y"></a>二者、<a id="a-6z"></a>毕竟实语，<a id="a-70"></a>三者、<a id="a-71"></a>随顺想行，<a id="a-72"></a>四者、<a id="a-73"></a>不取一切法。<a id="a-74"></a>是为四法。<a id="a-75"></a>复有四法，<a id="a-76"></a>若菩萨摩诃萨毕竟成就彼四种法，<a id="a-77"></a>得此三昧。<a id="a-78"></a>何等为四？<a id="a-79"></a>一者、<a id="a-7A"></a>亲近善知识，<a id="a-7B"></a>二者、<a id="a-7C"></a>正念思惟，<a id="a-7D"></a>三者、<a id="a-7E"></a>如法修行，<a id="a-7F"></a>四者、<a id="a-7G"></a>不与恶人相随。<a id="a-7H"></a>是为四法。<a id="a-7I"></a>复有四法，<a id="a-7J"></a>若菩萨摩诃萨毕竟成就彼四种法，<a id="a-7K"></a>得此三昧。<a id="a-7L"></a>何等为四？<a id="a-7M"></a>谓不缺戒，<a id="a-7N"></a>不穿漏戒，<a id="a-7O"></a>不依止戒，<a id="a-7P"></a>不浊戒等。<a id="a-7Q"></a>是为四法。<a id="a-7R"></a>复有四法，<a id="a-7S"></a>若菩萨摩诃萨毕竟成就彼四种法，<a id="a-7T"></a>得此三昧。<a id="a-7U"></a>何等为四？<a id="a-7V"></a>一者、<a id="a-7W"></a>舍声闻心，<a id="a-7X"></a>二者、<a id="a-7Y"></a>不受辟支佛心，<a id="a-7Z"></a>三者、<a id="a-7a"></a>堪忍住持，<a id="a-7b"></a>四者、<a id="a-7c"></a>不舍众生。<a id="a-7d"></a>是为四法。<a id="a-7e"></a>复有四法，<a id="a-7f"></a>若菩萨摩诃萨毕竟成就彼四种法，<a id="a-7g"></a>得此三昧。<a id="a-7h"></a>何等为四？<a id="a-7i"></a>一者、<a id="a-7j"></a>修习空法不取丈夫，<a id="a-7k"></a>二者、<a id="a-7l"></a>修习无相不取于相，<a id="a-7m"></a>三者、<a id="a-7n"></a>修习无愿不取愿心，<a id="a-7o"></a>四者、<a id="a-7p"></a>心不贪著一切能舍。<a id="a-7q"></a>是为四法。<a id="a-7r"></a>世尊，<a id="a-7s"></a>菩萨摩诃萨毕竟成就如是法门，<a id="a-7t"></a>是故得此破坏魔军三昧法门。<a id="a-7u"></a>如是，<a id="a-7v"></a>世尊，<a id="a-7w"></a>彼曼陀罗婆华香如来，<a id="a-7x"></a>说此三昧门，<a id="a-7y"></a>我从彼佛得闻如是三昧门已；<a id="a-7z"></a>复有如来，<a id="a-80"></a>号一切珠宝电蔽日月光如来应正遍知，<a id="a-81"></a>我于彼佛闻此三昧具足成就。<a id="a-82"></a>彼佛说此三昧门时，<a id="a-83"></a>彼众会中十千菩萨，<a id="a-84"></a>皆得成就此三昧门。<a id="a-85"></a>”</p>
  <p id="a86">尔时，<a id="a-87"></a>长老舍利弗白佛言：<a id="a-88"></a>“世尊，<a id="a-89"></a>希有世尊！<a id="a-8A"></a>今此童子文殊师利，<a id="a-8B"></a>乃能善得此三昧门。<a id="a-8C"></a>既成就此三昧门已，<a id="a-8D"></a>令魔波旬得此衰变。<a id="a-8E"></a>”</p>
  <p id="a8F">尔时，<a id="a-8G"></a>世尊即告尊者舍利弗言：<a id="a-8H"></a>“于意云何？<a id="a-8I"></a>汝舍利弗，<a id="a-8J"></a>见此三千大千世界魔波旬如是变者，<a id="a-8K"></a>勿作是见。<a id="a-8L"></a>何以故？<a id="a-8M"></a>舍利弗，<a id="a-8N"></a>如是十方恒河沙等诸佛世界彼魔波旬，<a id="a-8O"></a>一切皆悉如是衰变，<a id="a-8P"></a>悉是文殊师利童子威力所作。<a id="a-8Q"></a>”</p>
  <p id="a8R">尔时，<a id="a-8S"></a>世尊如是说已，<a id="a-8T"></a>复告文殊师利童子作如是言：<a id="a-8U"></a>“文殊师利，<a id="a-8V"></a>止汝神力所入三昧，<a id="a-8W"></a>令魔波旬还复前色如本具足。<a id="a-8X"></a>”</p>
  <p id="a8Y">尔时，<a id="a-8Z"></a>文殊师利童子，<a id="a-8a"></a>即止神力。<a id="a-8b"></a>时魔波旬一切前色，<a id="a-8c"></a>皆悉还复如本具足。</p>
  <p id="a8d">尔时，<a id="a-8e"></a>文殊师利童子问魔波旬作如是言：<a id="a-8f"></a>“魔波旬，<a id="a-8g"></a>何处波旬眼，<a id="a-8h"></a>何处眼想，<a id="a-8i"></a>何处眼著，<a id="a-8j"></a>何处眼相，<a id="a-8k"></a>何处眼攀缘，<a id="a-8l"></a>何处眼障碍，<a id="a-8m"></a>何处眼忆念，<a id="a-8n"></a>何处眼我，<a id="a-8o"></a>何处眼依止，<a id="a-8p"></a>何处眼喜乐，<a id="a-8q"></a>何处眼戏论，<a id="a-8r"></a>何处眼我所，<a id="a-8s"></a>何处眼护，<a id="a-8t"></a>何处眼修，<a id="a-8u"></a>何处眼取，<a id="a-8v"></a>何处眼舍，<a id="a-8w"></a>何处眼分别，<a id="a-8x"></a>何处眼思量，<a id="a-8y"></a>何处眼决定，<a id="a-8z"></a>何处眼灭，<a id="a-90"></a>何处眼生，<a id="a-91"></a>何处眼执，<a id="a-92"></a>何处眼来，<a id="a-93"></a>如是等法，<a id="a-94"></a>是汝境界，<a id="a-95"></a>魔业妨碍，<a id="a-96"></a>如是至意应如是知，<a id="a-97"></a>色乃至法应如是知。<a id="a-98"></a>何处波旬非眼，<a id="a-99"></a>非眼想，<a id="a-9A"></a>非眼著，<a id="a-9B"></a>非眼相，<a id="a-9C"></a>非眼攀缘，<a id="a-9D"></a>非眼障碍，<a id="a-9E"></a>非眼忆念，<a id="a-9F"></a>非眼我，<a id="a-9G"></a>非眼依止，<a id="a-9H"></a>非眼喜乐，<a id="a-9I"></a>非眼戏论，<a id="a-9J"></a>非眼我所，<a id="a-9K"></a>非眼护，<a id="a-9L"></a>非眼修，<a id="a-9M"></a>非眼取，<a id="a-9N"></a>非眼舍，<a id="a-9O"></a>非眼分别，<a id="a-9P"></a>非眼思量，<a id="a-9Q"></a>非眼决定，<a id="a-9R"></a>非眼灭，<a id="a-9S"></a>非眼生，<a id="a-9T"></a>非眼执，<a id="a-9U"></a>非眼来，<a id="a-9V"></a>如是等法，<a id="a-9W"></a>非汝境界。<a id="a-9X"></a>汝于其中无主无力，<a id="a-9Y"></a>无自在非自在取，<a id="a-9Z"></a>如是至意应如是知，<a id="a-9a"></a>色乃至法应如是知。<a id="a-9b"></a>”</p>
  <p id="a9c">尔时，<a id="a-9d"></a>文殊师利童子如如法说，<a id="a-9e"></a>彼魔众中十千魔众，<a id="a-9f"></a>发阿耨多罗三藐三菩提心；<a id="a-9g"></a>魔之眷属八万四千，<a id="a-9h"></a>远尘离垢得法眼净。</p>
  <p id="a9i">尔时，<a id="a-9j"></a>长老摩诃迦葉白佛言：<a id="a-9k"></a>“世尊，<a id="a-9l"></a>我欲得见文殊师利童子并彼菩萨摩诃萨。<a id="a-9m"></a>何以故？<a id="a-9n"></a>世尊，<a id="a-9o"></a>如是善人难可得见。<a id="a-9p"></a>”</p>
  <p id="a9q">尔时，<a id="a-9r"></a>世尊语文殊师利童子言：<a id="a-9s"></a>“文殊师利，<a id="a-9t"></a>汝现十方诸来菩萨摩诃萨身，<a id="a-9u"></a>此会大众渴仰欲见。<a id="a-9v"></a>”</p>
  <p id="a9w">尔时，<a id="a-9x"></a>文殊师利童子语诸菩萨，<a id="a-9y"></a>名法菩萨、<a id="a-9z"></a>希有日光菩萨、<a id="a-A0"></a>魔杖菩萨、<a id="a-A1"></a>妙音菩萨、<a id="a-A2"></a>定恶菩萨、<a id="a-A3"></a>寂治菩萨、<a id="a-A4"></a>胜治菩萨、<a id="a-A5"></a>法王吼菩萨，<a id="a-A6"></a>语如是等无量菩萨摩诃萨言：<a id="a-A7"></a>“各各现汝童子本身，<a id="a-A8"></a>如汝各各自佛世界诸菩萨身。<a id="a-A9"></a>”文殊师利如是说已，<a id="a-AA"></a>尔时彼诸菩萨等起彼三昧，<a id="a-AB"></a>起三昧已各示本身，<a id="a-AC"></a>一切皆见彼大众中。<a id="a-AD"></a>有菩萨身等须弥山，<a id="a-AE"></a>有菩萨身八万由旬，<a id="a-AF"></a>有菩萨身百千由旬，<a id="a-AG"></a>有菩萨身九十、<a id="a-AH"></a>八十、<a id="a-AI"></a>七十、<a id="a-AJ"></a>六十、<a id="a-AK"></a>五十、<a id="a-AL"></a>四十、<a id="a-AM"></a>三十、<a id="a-AN"></a>二十、<a id="a-AO"></a>十千由旬，<a id="a-AP"></a>复有菩萨摩诃萨身一千由旬，<a id="a-AQ"></a>有菩萨身五百由旬，<a id="a-AR"></a>有菩萨身一百由旬，<a id="a-AS"></a>有菩萨身五十由旬、<a id="a-AT"></a>四十由旬、<a id="a-AU"></a>三十由旬、<a id="a-AV"></a>二十由旬、<a id="a-AW"></a>十由旬者，<a id="a-AX"></a>有五由旬至一由旬。<a id="a-AY"></a>复有菩萨摩诃萨身，<a id="a-AZ"></a>如此娑婆世界众生三肘半身，<a id="a-Aa"></a>自有菩萨示如是身。<a id="a-Ab"></a>当尔之时，<a id="a-Ac"></a>此处三千大千世界，<a id="a-Ad"></a>无有空地，<a id="a-Ae"></a>如掷杖处一切悉遍，<a id="a-Af"></a>胜菩萨摩诃萨集。<a id="a-Ag"></a>彼诸菩萨摩诃萨等，<a id="a-Ah"></a>放大光明，<a id="a-Ai"></a>遍照十方亿千诸佛如来世界。</p>
  <p id="aAj">尔时，<a id="a-Ak"></a>文殊师利童子，<a id="a-Al"></a>从座而起，<a id="a-Am"></a>整服左肩，<a id="a-An"></a>右膝著地，<a id="a-Ao"></a>摄身圆坐，<a id="a-Ap"></a>向佛合掌，<a id="a-Aq"></a>白言：<a id="a-Ar"></a>“世尊，<a id="a-As"></a>我问如来应正遍知一面方处。<a id="a-At"></a>如是，<a id="a-Au"></a>世尊，<a id="a-Av"></a>我于今者欲少问难，<a id="a-Aw"></a>愿为解说。<a id="a-Ax"></a>”</p>
  <p id="aAy">佛言：<a id="a-Az"></a>“文殊师利，<a id="a-B0"></a>如来应正遍知恣汝所问。<a id="a-B1"></a>文殊师利随意问难，<a id="a-B2"></a>我能解说令汝心喜。<a id="a-B3"></a>”尔时，<a id="a-B4"></a>文殊师利童子，<a id="a-B5"></a>一切众会至心静听。</p>
  <p id="aB6">文殊师利言：<a id="a-B7"></a>“世尊所言菩萨摩诃萨者，<a id="a-B8"></a>为何谓耶？<a id="a-B9"></a>以何义故得言菩萨摩诃萨乎？<a id="a-BA"></a>”</p>
  <p id="aBB">佛告文殊师利童子作如是言：<a id="a-BC"></a>“文殊师利，<a id="a-BD"></a>所言菩萨摩诃萨者，<a id="a-BE"></a>一切法觉得言菩萨摩诃萨也。<a id="a-BF"></a>文殊师利，<a id="a-BG"></a>一切法者，<a id="a-BH"></a>言语所说彼菩萨觉。<a id="a-BI"></a>文殊师利，<a id="a-BJ"></a>如此菩萨，<a id="a-BK"></a>眼觉、<a id="a-BL"></a>耳觉、<a id="a-BM"></a>鼻觉、<a id="a-BN"></a>舌觉、<a id="a-BO"></a>身觉、<a id="a-BP"></a>意觉。<a id="a-BQ"></a>文殊师利，<a id="a-BR"></a>如此菩萨？<a id="a-BS"></a>何者眼觉？<a id="a-BT"></a>何者耳鼻舌身意觉？<a id="a-BU"></a>文殊师利，<a id="a-BV"></a>如此菩萨，<a id="a-BW"></a>眼本性空觉非有我觉，<a id="a-BX"></a>分别耳鼻舌身意等本性空觉非有我觉，<a id="a-BY"></a>分别色声香味触法本性空觉非有我觉。<a id="a-BZ"></a>复次，<a id="a-Ba"></a>文殊师利，<a id="a-Bb"></a>所言菩萨摩诃萨者，<a id="a-Bc"></a>五取阴觉。<a id="a-Bd"></a>何等法觉？<a id="a-Be"></a>所谓空觉、<a id="a-Bf"></a>无相觉、<a id="a-Bg"></a>无愿觉、<a id="a-Bh"></a>无染觉、<a id="a-Bi"></a>寂静觉、<a id="a-Bj"></a>远离觉、<a id="a-Bk"></a>无物觉、<a id="a-Bl"></a>无体觉、<a id="a-Bm"></a>不动觉、<a id="a-Bn"></a>不生觉、<a id="a-Bo"></a>不来觉、<a id="a-Bp"></a>不去觉、<a id="a-Bq"></a>无有觉、<a id="a-Br"></a>无主觉、<a id="a-Bs"></a>无记觉、<a id="a-Bt"></a>无知觉、<a id="a-Bu"></a>无见觉、<a id="a-Bv"></a>无人知觉、<a id="a-Bw"></a>无戏论觉、<a id="a-Bx"></a>无我觉、<a id="a-By"></a>分别起觉、<a id="a-Bz"></a>无分别起觉、<a id="a-C0"></a>因缘生觉、<a id="a-C1"></a>如幻觉、<a id="a-C2"></a>如梦觉、<a id="a-C3"></a>如焰觉、<a id="a-C4"></a>如响觉、<a id="a-C5"></a>如芭蕉坚觉、<a id="a-C6"></a>不久坚觉、<a id="a-C7"></a>无物空觉。<a id="a-C8"></a>复次，<a id="a-C9"></a>文殊师利，<a id="a-CA"></a>所言菩萨摩诃萨者，<a id="a-CB"></a>贪嗔痴觉。<a id="a-CC"></a>云何而觉？<a id="a-CD"></a>从分别起，<a id="a-CE"></a>贪嗔痴觉，<a id="a-CF"></a>彼分别空，<a id="a-CG"></a>非有无体，<a id="a-CH"></a>非戏论，<a id="a-CI"></a>非记觉。<a id="a-CJ"></a>复次，<a id="a-CK"></a>文殊师利，<a id="a-CL"></a>所言菩萨摩诃萨者，<a id="a-CM"></a>谓欲界觉，<a id="a-CN"></a>色界、<a id="a-CO"></a>无色界觉。<a id="a-CP"></a>云何而觉？<a id="a-CQ"></a>无我行名空远离觉。<a id="a-CR"></a>复次，<a id="a-CS"></a>文殊师利，<a id="a-CT"></a>所言菩萨摩诃萨者，<a id="a-CU"></a>众生行觉。<a id="a-CV"></a>云何而觉？<a id="a-CW"></a>谓此众生欲行、<a id="a-CX"></a>嗔行、<a id="a-CY"></a>痴行平等，<a id="a-CZ"></a>平等行故善知行觉。<a id="a-Ca"></a>彼觉觉已，<a id="a-Cb"></a>如如法说，<a id="a-Cc"></a>令彼众生如如解脱。<a id="a-Cd"></a>复次，<a id="a-Ce"></a>文殊师利，<a id="a-Cf"></a>所言菩萨摩诃萨者，<a id="a-Cg"></a>一切众生觉。<a id="a-Ch"></a>云何而觉？<a id="a-Ci"></a>一切众生唯空有名，<a id="a-Cj"></a>不离彼名更有众生，<a id="a-Ck"></a>一切众生即一众生，<a id="a-Cl"></a>彼众生者非是众生。<a id="a-Cm"></a>若如是知不分别者，<a id="a-Cn"></a>得言菩萨摩诃萨也。</p>
  <p id="aCo">“菩萨何等一切法觉？<a id="a-Cp"></a>彼觉菩提得言菩萨。<a id="a-Cq"></a>觉眼耳空心不分别我，<a id="a-Cr"></a>如是觉得言菩萨。<a id="a-Cs"></a>觉鼻舌空心不分别我，<a id="a-Ct"></a>如是觉得言菩萨。<a id="a-Cu"></a>智慧觉身觉意本空，<a id="a-Cv"></a>觉已而说得言菩萨。<a id="a-Cw"></a>觉色声香味触意乐一切皆空得言菩萨。<a id="a-Cx"></a>觉色想受行本性空，<a id="a-Cy"></a>觉识如幻得言菩萨。<a id="a-Cz"></a>五阴如梦一相无相，<a id="a-D0"></a>不取我觉得言菩萨。<a id="a-D1"></a>内法不生，<a id="a-D2"></a>不戏论觉，<a id="a-D3"></a>有为名说彼名无物；<a id="a-D4"></a>觉贪欲恚分别心生，<a id="a-D5"></a>彼不分别，<a id="a-D6"></a>常空无物；<a id="a-D7"></a>痴分别生分别因生，<a id="a-D8"></a>因见而生，<a id="a-D9"></a>不得彼见，<a id="a-DA"></a>觉三界空，<a id="a-DB"></a>一切无主非少物行得言菩萨。<a id="a-DC"></a>未过欲界分别中起，<a id="a-DD"></a>色、<a id="a-DE"></a>无色界一切无主，<a id="a-DF"></a>少行众生黠慧皆觉如是欲行、<a id="a-DG"></a>嗔行、<a id="a-DH"></a>痴行，<a id="a-DI"></a>一切众生即一众生，<a id="a-DJ"></a>彼众生无觉法无念，<a id="a-DK"></a>一切法生颠倒心觉，<a id="a-DL"></a>觉不实相一切智慧于中生善，<a id="a-DM"></a>乃无一声可忆可乐，<a id="a-DN"></a>无障碍相随行而行，<a id="a-DO"></a>菩萨如是得言菩萨。<a id="a-DP"></a>舍自身肉无所依止，<a id="a-DQ"></a>次第觉知得言菩萨。<a id="a-DR"></a>得彼岸戒、<a id="a-DS"></a>无念佛戒，<a id="a-DT"></a>若物不生则不和合，<a id="a-DU"></a>普慈众生众生不取，<a id="a-DV"></a>觉已利益故说大慈，<a id="a-DW"></a>住精进处思有为行，<a id="a-DX"></a>觉世间空，<a id="a-DY"></a>是菩提上禅有依止，<a id="a-DZ"></a>非黠慧禅无处攀缘。<a id="a-Da"></a>是黠慧禅修般若刀，<a id="a-Db"></a>割烦恼见观察法性，<a id="a-Dc"></a>非坏非割。<a id="a-Dd"></a>”</p>
  <p id="aDe">尔时，<a id="a-Df"></a>文殊师利童子白佛言：<a id="a-Dg"></a>“世尊，<a id="a-Dh"></a>菩萨初发菩提心者，<a id="a-Di"></a>云何说言初发心耶？<a id="a-Dj"></a>以何义故名初发心？<a id="a-Dk"></a>”</p>
  <p id="aDl">佛言：<a id="a-Dm"></a>“文殊师利，<a id="a-Dn"></a>何等菩萨正观三界一切想生，<a id="a-Do"></a>如是得言初发心者？<a id="a-Dp"></a>”</p>
  <p id="aDq">文殊师利言：<a id="a-Dr"></a>“世尊，<a id="a-Ds"></a>如我解佛所说义者，<a id="a-Dt"></a>贪生、<a id="a-Du"></a>嗔生、<a id="a-Dv"></a>愚痴心生得言菩萨初发心者。<a id="a-Dw"></a>”</p>
  <p id="aDx">善住意天子语文殊师利童子言：<a id="a-Dy"></a>“文殊师利，<a id="a-Dz"></a>若使菩萨初发心时，<a id="a-E0"></a>有贪欲恚愚痴生者，<a id="a-E1"></a>毛道凡夫皆有初心，<a id="a-E2"></a>应名菩萨。<a id="a-E3"></a>何以故？<a id="a-E4"></a>以取贪恚愚痴生故。<a id="a-E5"></a>”</p>
  <p id="aE6">文殊师利言：<a id="a-E7"></a>“不尔，<a id="a-E8"></a>天子，<a id="a-E9"></a>毛道凡夫贪欲恚痴无力能生。<a id="a-EA"></a>何以故？<a id="a-EB"></a>天子，<a id="a-EC"></a>诸佛如来、<a id="a-ED"></a>缘觉、<a id="a-EE"></a>声闻、<a id="a-EF"></a>不退菩萨贪恚痴生。<a id="a-EG"></a>”</p>
  <p id="aEH">天子问言：<a id="a-EI"></a>“文殊师利，<a id="a-EJ"></a>以何意故如是说耶？<a id="a-EK"></a>如是众会不解仁者如是言语皆生疑心，<a id="a-EL"></a>云何云何？<a id="a-EM"></a>”</p>
  <p id="aEN">文殊师利问言：<a id="a-EO"></a>“天子，<a id="a-EP"></a>于意云何？<a id="a-EQ"></a>于虚空中鸟行动去，<a id="a-ER"></a>彼鸟迹相，<a id="a-ES"></a>得言有行？<a id="a-ET"></a>不得言行？<a id="a-EU"></a>”</p>
  <p id="aEV">天子言：<a id="a-EW"></a>“行。<a id="a-EX"></a>”</p>
  <p id="aEY">文殊师利言：<a id="a-EZ"></a>“如是，<a id="a-Ea"></a>天子，<a id="a-Eb"></a>如说彼相，<a id="a-Ec"></a>如是言语我如是说，<a id="a-Ed"></a>诸佛如来、<a id="a-Ee"></a>缘觉、<a id="a-Ef"></a>声闻、<a id="a-Eg"></a>不退菩萨贪恚痴生。<a id="a-Eh"></a>天子当知，<a id="a-Ei"></a>随于何处，<a id="a-Ej"></a>无依止生，<a id="a-Ek"></a>无处可取，<a id="a-El"></a>彼如是生，<a id="a-Em"></a>于何处所无差别生。<a id="a-En"></a>天子，<a id="a-Eo"></a>于何处所无所依止，<a id="a-Ep"></a>无处可取无差别生，<a id="a-Eq"></a>不平等生，<a id="a-Er"></a>无迹无句，<a id="a-Es"></a>不得言迹，<a id="a-Et"></a>不得言句，<a id="a-Eu"></a>如是言生；<a id="a-Ev"></a>不分别句，<a id="a-Ew"></a>如是言生；<a id="a-Ex"></a>不他生句，<a id="a-Ey"></a>如是言生；<a id="a-Ez"></a>无物体句，<a id="a-F0"></a>如是言生；<a id="a-F1"></a>无物说句，<a id="a-F2"></a>如是言生；<a id="a-F3"></a>以不来句，<a id="a-F4"></a>如是言生；<a id="a-F5"></a>以不去句，<a id="a-F6"></a>如是言生；<a id="a-F7"></a>以不生句，<a id="a-F8"></a>如是言生；<a id="a-F9"></a>无受持句，<a id="a-FA"></a>如是言生；<a id="a-FB"></a>以无记句，<a id="a-FC"></a>如是言生；<a id="a-FD"></a>以微尘句，<a id="a-FE"></a>如是言生；<a id="a-FF"></a>无忆念句，<a id="a-FG"></a>如是言生；<a id="a-FH"></a>无物行句，<a id="a-FI"></a>如是言生；<a id="a-FJ"></a>不可说句，<a id="a-FK"></a>如是言生；<a id="a-FL"></a>不破坏句，<a id="a-FM"></a>如是言生；<a id="a-FN"></a>以无字句，<a id="a-FO"></a>如是言生；<a id="a-FP"></a>以不执句，<a id="a-FQ"></a>如是言生；<a id="a-FR"></a>无阿梨耶句，<a id="a-FS"></a>如是言生；<a id="a-FT"></a>以不取句，<a id="a-FU"></a>如是言生；<a id="a-FV"></a>以不上句，<a id="a-FW"></a>如是言生。<a id="a-FX"></a>天子当知，<a id="a-FY"></a>初心菩萨发菩提心，<a id="a-FZ"></a>于如是法不忆念，<a id="a-Fa"></a>不观察不思量，<a id="a-Fb"></a>不起不见，<a id="a-Fc"></a>不闻不知，<a id="a-Fd"></a>不取不舍，<a id="a-Fe"></a>不生不灭。<a id="a-Ff"></a>如是，<a id="a-Fg"></a>天子，<a id="a-Fh"></a>菩萨摩诃萨依止何等，<a id="a-Fi"></a>此法界，<a id="a-Fj"></a>此平等，<a id="a-Fk"></a>此实际，<a id="a-Fl"></a>此方便，<a id="a-Fm"></a>贪生、<a id="a-Fn"></a>嗔生、<a id="a-Fo"></a>愚痴心生，<a id="a-Fp"></a>眼依止生，<a id="a-Fq"></a>如是乃至意依止生；<a id="a-Fr"></a>色无处取生，<a id="a-Fs"></a>如是至识无处取生；<a id="a-Ft"></a>名生、<a id="a-Fu"></a>色生、<a id="a-Fv"></a>因生、<a id="a-Fw"></a>一切见行生，<a id="a-Fx"></a>无明生有爱生，<a id="a-Fy"></a>乃至十二分因缘流转生；<a id="a-Fz"></a>五欲功德生，<a id="a-G0"></a>三界处生，<a id="a-G1"></a>我我所生，<a id="a-G2"></a>自身生、<a id="a-G3"></a>自身见生，<a id="a-G4"></a>自身根本六十二见生；<a id="a-G5"></a>佛想、<a id="a-G6"></a>法想、<a id="a-G7"></a>僧想生，<a id="a-G8"></a>我想、<a id="a-G9"></a>他想生，<a id="a-GA"></a>地想、<a id="a-GB"></a>水想、<a id="a-GC"></a>火想、<a id="a-GD"></a>风想、<a id="a-GE"></a>空想、<a id="a-GF"></a>识想生，<a id="a-GG"></a>四颠倒生，<a id="a-GH"></a>五盖生，<a id="a-GI"></a>四识住、<a id="a-GJ"></a>八邪九恼、<a id="a-GK"></a>十不善业道生。<a id="a-GL"></a>天子当知，<a id="a-GM"></a>如是乃至一切分别，<a id="a-GN"></a>一切不分别，<a id="a-GO"></a>一切分别不分别，<a id="a-GP"></a>一切想，<a id="a-GQ"></a>一切戏论，<a id="a-GR"></a>一切求，<a id="a-GS"></a>一切取著，<a id="a-GT"></a>一切喜乐，<a id="a-GU"></a>一切想，<a id="a-GV"></a>一切忆念，<a id="a-GW"></a>一切障碍，<a id="a-GX"></a>菩萨皆生。<a id="a-GY"></a>天子，<a id="a-GZ"></a>如是法门如是应知。<a id="a-Ga"></a>天子，<a id="a-Gb"></a>若于此法不取无喜乐，<a id="a-Gc"></a>无处取法如是言生。<a id="a-Gd"></a>”</p>
  <p id="aGe">尔时，<a id="a-Gf"></a>世尊赞叹文殊师利童子，<a id="a-Gg"></a>作如是言：<a id="a-Gh"></a>“善哉！<a id="a-Gi"></a>善哉！<a id="a-Gj"></a>文殊师利，<a id="a-Gk"></a>如是菩萨何处初发菩提之心。<a id="a-Gl"></a>文殊师利，<a id="a-Gm"></a>汝已供养恒河沙等诸佛世尊能如是说。<a id="a-Gn"></a>”</p>
  <p id="aGo">尔时，<a id="a-Gp"></a>尊者舍利弗白佛言：<a id="a-Gq"></a>“世尊如是，<a id="a-Gr"></a>世尊如此。<a id="a-Gs"></a>文殊师利童子，<a id="a-Gt"></a>已说菩萨初发菩提心，<a id="a-Gu"></a>与得无生法忍，<a id="a-Gv"></a>此二心生平等无异。<a id="a-Gw"></a>”</p>
  <p id="aGx">佛言：<a id="a-Gy"></a>“如是，<a id="a-Gz"></a>舍利弗，<a id="a-H0"></a>如汝所说。<a id="a-H1"></a>舍利弗，<a id="a-H2"></a>燃灯如来授我记言：<a id="a-H3"></a>‘汝于来世阿僧祇劫当得作佛，<a id="a-H4"></a>号释迦牟尼如来应正遍知。<a id="a-H5"></a>’舍利弗，<a id="a-H6"></a>我于尔时不舍此心，<a id="a-H7"></a>得无生法忍。<a id="a-H8"></a>如是，<a id="a-H9"></a>舍利弗，<a id="a-HA"></a>此初发心菩萨，<a id="a-HB"></a>如文殊师利童子所说。<a id="a-HC"></a>”</p>
  <p id="aHD">尔时，<a id="a-HE"></a>文殊师利童子白佛言：<a id="a-HF"></a>“世尊，<a id="a-HG"></a>如我解佛所说义者，<a id="a-HH"></a>一切菩萨皆初发心。<a id="a-HI"></a>何以故？<a id="a-HJ"></a>如世尊说一切心生皆是不生，<a id="a-HK"></a>若不生者则彼菩萨初发心生，<a id="a-HL"></a>如是言生。<a id="a-HM"></a>”</p>
  <p id="aHN">说此法时，<a id="a-HO"></a>二万三千菩萨，<a id="a-HP"></a>得无生法忍；<a id="a-HQ"></a>五千比丘不受诸法，<a id="a-HR"></a>漏尽心得解脱；<a id="a-HS"></a>六十亿天子远尘离垢，<a id="a-HT"></a>于诸法中得法眼净。</p>
  <p id="aHU">尔时，<a id="a-HV"></a>长老摩诃迦葉白佛言：<a id="a-HW"></a>“世尊，<a id="a-HX"></a>文殊师利童子，<a id="a-HY"></a>能作难作。<a id="a-HZ"></a>文殊师利童子，<a id="a-Ha"></a>说法如是能作众生利益。<a id="a-Hb"></a>”</p>
  <p id="aHc">文殊师利言：<a id="a-Hd"></a>“长老大迦葉，<a id="a-He"></a>此乃非我能作难作！<a id="a-Hf"></a>一切诸法皆悉不作，<a id="a-Hg"></a>无有已作，<a id="a-Hh"></a>无有今作，<a id="a-Hi"></a>无有当作。<a id="a-Hj"></a>长老大迦葉，<a id="a-Hk"></a>我亦如是，<a id="a-Hl"></a>非有法作，<a id="a-Hm"></a>亦非有作，<a id="a-Hn"></a>亦非不作，<a id="a-Ho"></a>非有众生，<a id="a-Hp"></a>非缚非解。<a id="a-Hq"></a>何以故？<a id="a-Hr"></a>无物可取乃是正法。<a id="a-Hs"></a>若大迦葉作如是说，<a id="a-Ht"></a>能作难作，<a id="a-Hu"></a>汝莫说我能作难作，<a id="a-Hv"></a>非我难作，<a id="a-Hw"></a>非如来作，<a id="a-Hx"></a>非阿罗汉、<a id="a-Hy"></a>非辟支佛。<a id="a-Hz"></a>长老大迦葉，<a id="a-I0"></a>正说何人能作难作？<a id="a-I1"></a>毛道凡夫是正说说。<a id="a-I2"></a>何以故？<a id="a-I3"></a>长老大迦葉，<a id="a-I4"></a>若一切佛皆不已得、<a id="a-I5"></a>今得、<a id="a-I6"></a>当得，<a id="a-I7"></a>若一切声闻、<a id="a-I8"></a>一切缘觉皆不已得、<a id="a-I9"></a>今得、<a id="a-IA"></a>当得，<a id="a-IB"></a>毛道凡夫一切皆得。<a id="a-IC"></a>”</p>
  <p id="aID">大迦葉言：<a id="a-IE"></a>“文殊师利，<a id="a-IF"></a>一切诸佛不得何法？<a id="a-IG"></a>”</p>
  <p id="aIH">文殊师利言：<a id="a-II"></a>“长老大迦葉，<a id="a-IJ"></a>一切诸佛皆不得我，<a id="a-IK"></a>不得众生，<a id="a-IL"></a>不得寿命，<a id="a-IM"></a>不得丈夫，<a id="a-IN"></a>亦不得断，<a id="a-IO"></a>亦不得常，<a id="a-IP"></a>亦不得阴，<a id="a-IQ"></a>亦不得界，<a id="a-IR"></a>亦不得入，<a id="a-IS"></a>亦不得心，<a id="a-IT"></a>亦不得色，<a id="a-IU"></a>不得欲界，<a id="a-IV"></a>不得色界，<a id="a-IW"></a>不得无色界，<a id="a-IX"></a>不得分别，<a id="a-IY"></a>不得无分别，<a id="a-IZ"></a>不得因生，<a id="a-Ia"></a>不得颠倒，<a id="a-Ib"></a>不得贪嗔痴，<a id="a-Ic"></a>不得此世，<a id="a-Id"></a>不得彼世，<a id="a-Ie"></a>亦不得我，<a id="a-If"></a>不得我所，<a id="a-Ig"></a>乃至不得一切诸法。<a id="a-Ih"></a>长老大迦葉，<a id="a-Ii"></a>非一切法悉皆不得不失不脱、<a id="a-Ij"></a>不取不舍、<a id="a-Ik"></a>不近不远。<a id="a-Il"></a>如是法门，<a id="a-Im"></a>摩诃迦葉，<a id="a-In"></a>应如是知，<a id="a-Io"></a>若一切佛悉皆不得，<a id="a-Ip"></a>毛道凡夫一切皆得，<a id="a-Iq"></a>如是难作。<a id="a-Ir"></a>若非佛作、<a id="a-Is"></a>非声闻作、<a id="a-It"></a>非缘觉作，<a id="a-Iu"></a>则是毛道凡夫人作。<a id="a-Iv"></a>”</p>
  <p id="aIw">大迦葉言：<a id="a-Ix"></a>“云何作耶？<a id="a-Iy"></a>”</p>
  <p id="aIz">文殊师利言：<a id="a-J0"></a>“断作、<a id="a-J1"></a>常作，<a id="a-J2"></a>阿梨耶作，<a id="a-J3"></a>忆念欲作，<a id="a-J4"></a>不作取舍戏论分别随顺举下。<a id="a-J5"></a>长老大迦葉，<a id="a-J6"></a>诸佛世尊不作此法，<a id="a-J7"></a>皆不已作、<a id="a-J8"></a>今作、<a id="a-J9"></a>当作，<a id="a-JA"></a>彼凡夫作如是难作。<a id="a-JB"></a>”</p>
  <p id="aJC">尔时，<a id="a-JD"></a>文殊师利童子白佛言：<a id="a-JE"></a>“世尊，<a id="a-JF"></a>言无生忍，<a id="a-JG"></a>无生忍者，<a id="a-JH"></a>云何而说无生忍耶？<a id="a-JI"></a>世尊，<a id="a-JJ"></a>以何义故言无生忍？<a id="a-JK"></a>何法中忍得云法忍？<a id="a-JL"></a>菩萨何法得无生法忍？<a id="a-JM"></a>”</p>
  <p id="aJN">佛言：<a id="a-JO"></a>“文殊师利，<a id="a-JP"></a>实无有人生中法中得无生忍，<a id="a-JQ"></a>实无得忍。<a id="a-JR"></a>言得忍者，<a id="a-JS"></a>唯有言语。<a id="a-JT"></a>何以故？<a id="a-JU"></a>实无所得，<a id="a-JV"></a>彼忍法故，<a id="a-JW"></a>不得法忍，<a id="a-JX"></a>得无所得，<a id="a-JY"></a>不得不失，<a id="a-JZ"></a>如是得言得无生忍。<a id="a-Ja"></a>文殊师利，<a id="a-Jb"></a>无生法忍者不生，<a id="a-Jc"></a>一切法忍不来，<a id="a-Jd"></a>一切法忍不去，<a id="a-Je"></a>一切法忍无主，<a id="a-Jf"></a>一切法忍不取，<a id="a-Jg"></a>一切法忍不舍，<a id="a-Jh"></a>一切法忍无物，<a id="a-Ji"></a>一切法忍无体实，<a id="a-Jj"></a>一切法忍无等，<a id="a-Jk"></a>一切法忍无等等，<a id="a-Jl"></a>一切法忍无相似，<a id="a-Jm"></a>一切法忍尘虚空相似，<a id="a-Jn"></a>一切法忍不坏，<a id="a-Jo"></a>一切法忍不断，<a id="a-Jp"></a>一切法忍无烦恼染，<a id="a-Jq"></a>一切法忍无净，<a id="a-Jr"></a>一切法忍空无相无愿，<a id="a-Js"></a>一切法忍离贪恚痴，<a id="a-Jt"></a>一切法忍真如法界实际安置，<a id="a-Ju"></a>一切法忍不分别无分别，<a id="a-Jv"></a>无忆念无戏论，<a id="a-Jw"></a>无思量不作，<a id="a-Jx"></a>无力羸劣后时无物空迭互无空太虚空，<a id="a-Jy"></a>如幻、<a id="a-Jz"></a>如化、<a id="a-K0"></a>如响、<a id="a-K1"></a>如影、<a id="a-K2"></a>如焰、<a id="a-K3"></a>如芭蕉坚、<a id="a-K4"></a>如水泡沫。<a id="a-K5"></a>一切法忍，<a id="a-K6"></a>此法忍者，<a id="a-K7"></a>非法非非法，<a id="a-K8"></a>唯有名说。<a id="a-K9"></a>如是名者，<a id="a-KA"></a>无处无取本性自离，<a id="a-KB"></a>如是言忍心信解入，<a id="a-KC"></a>不忆不疑，<a id="a-KD"></a>不惊不怖不畏，<a id="a-KE"></a>身触正受行而不得身。<a id="a-KF"></a>文殊师利，<a id="a-KG"></a>此法如是，<a id="a-KH"></a>得言菩萨无生法忍，<a id="a-KI"></a>又亦不行一切法相。<a id="a-KJ"></a>”</p>
  <p id="aKK">文殊师利童子言：<a id="a-KL"></a>“世尊，<a id="a-KM"></a>所言忍者，<a id="a-KN"></a>云何言忍？<a id="a-KO"></a>若不为彼境界所伤，<a id="a-KP"></a>彼得言忍。<a id="a-KQ"></a>”</p>
  <p id="aKR">尔时，<a id="a-KS"></a>善住意天子问文殊师利童子言：<a id="a-KT"></a>“文殊师利，<a id="a-KU"></a>伤何等法？<a id="a-KV"></a>”</p>
  <p id="aKW">文殊师利答言：<a id="a-KX"></a>“天子，<a id="a-KY"></a>所谓伤眼。<a id="a-KZ"></a>何法伤眼？<a id="a-Ka"></a>所谓法者，<a id="a-Kb"></a>爱不爱色，<a id="a-Kc"></a>如是耳声、<a id="a-Kd"></a>鼻香、<a id="a-Ke"></a>舌味、<a id="a-Kf"></a>身触、<a id="a-Kg"></a>意法。<a id="a-Kh"></a>如是，<a id="a-Ki"></a>天子，<a id="a-Kj"></a>爱不爱法伤意亦尔。<a id="a-Kk"></a>天子，<a id="a-Kl"></a>若菩萨，<a id="a-Km"></a>眼见色不取相不取好，<a id="a-Kn"></a>不分别无分别，<a id="a-Ko"></a>不随顺不分别相，<a id="a-Kp"></a>知本性空不念不伤，<a id="a-Kq"></a>色乃至法应如是知。<a id="a-Kr"></a>天子，<a id="a-Ks"></a>若六入不著不伤，<a id="a-Kt"></a>若不伤不著，<a id="a-Ku"></a>彼得言忍。<a id="a-Kv"></a>菩萨如是得无生法忍，<a id="a-Kw"></a>不分别法，<a id="a-Kx"></a>若生不生、<a id="a-Ky"></a>无漏不漏不分别法，<a id="a-Kz"></a>若好若恶、<a id="a-L0"></a>有为无为若不分别，<a id="a-L1"></a>如是得言不生法忍。<a id="a-L2"></a>”</p>
  <p id="aL3">说此法时，<a id="a-L4"></a>六万二千人发阿耨多罗三藐三菩提心，<a id="a-L5"></a>万二千菩萨得无生法忍。</p>
  <p id="aL6">尔时，<a id="a-L7"></a>善住意天子问文殊师利童子言：<a id="a-L8"></a>“文殊师利，<a id="a-L9"></a>地地转行，<a id="a-LA"></a>地地转行者，<a id="a-LB"></a>云何菩萨地地转行？<a id="a-LC"></a>”</p>
  <p id="aLD">文殊师利问言：<a id="a-LE"></a>“天子，<a id="a-LF"></a>若地地转行，<a id="a-LG"></a>彼何人行？<a id="a-LH"></a>”</p>
  <p id="aLI">天子答言：<a id="a-LJ"></a>“文殊师利，<a id="a-LK"></a>菩萨不见地地转行，<a id="a-LL"></a>乃至不见十地转行。<a id="a-LM"></a>”</p>
  <p id="aLN">文殊师利言：<a id="a-LO"></a>“不尔，<a id="a-LP"></a>天子。<a id="a-LQ"></a>佛说诸法皆如幻化，<a id="a-LR"></a>汝为信不？<a id="a-LS"></a>”</p>
  <p id="aLT">天子答言：<a id="a-LU"></a>“文殊师利，<a id="a-LV"></a>我信是说。<a id="a-LW"></a>”</p>
  <p id="aLX">文殊师利问言：<a id="a-LY"></a>“天子，<a id="a-LZ"></a>何等幻人地地转行，<a id="a-La"></a>如是乃至十地转行？<a id="a-Lb"></a>”</p>
  <p id="aLc">天子答言：<a id="a-Ld"></a>“文殊师利，<a id="a-Le"></a>化人不有地地转行，<a id="a-Lf"></a>乃至不有十地转行。<a id="a-Lg"></a>”</p>
  <p id="aLh">文殊师利言：<a id="a-Li"></a>“如是，<a id="a-Lj"></a>天子，<a id="a-Lk"></a>若幻化人有转行者，<a id="a-Ll"></a>彼我转行。<a id="a-Lm"></a>何以故？<a id="a-Ln"></a>如佛所说，<a id="a-Lo"></a>一切诸法皆如幻故。<a id="a-Lp"></a>是故，<a id="a-Lq"></a>天子，<a id="a-Lr"></a>如是我说地转行者，<a id="a-Ls"></a>不转行说非是转行。<a id="a-Lt"></a>何以故？<a id="a-Lu"></a>以一切法不转行故。<a id="a-Lv"></a>非谓法中法法转行，<a id="a-Lw"></a>非色受转行，<a id="a-Lx"></a>非受色转行，<a id="a-Ly"></a>非想行转行，<a id="a-Lz"></a>非行想转行，<a id="a-M0"></a>非识色转行，<a id="a-M1"></a>非色识转行，<a id="a-M2"></a>如是乃至一切诸法皆亦如是，<a id="a-M3"></a>皆四种说。<a id="a-M4"></a>非眼耳转行，<a id="a-M5"></a>非耳眼转行，<a id="a-M6"></a>非鼻舌转行，<a id="a-M7"></a>非舌鼻转行，<a id="a-M8"></a>非身意转行，<a id="a-M9"></a>非意身转行，<a id="a-MA"></a>此一切法各各自行自分境界。<a id="a-MB"></a>法钝无欲无心意行，<a id="a-MC"></a>不思不念乃至无有计校筹量，<a id="a-MD"></a>如草如壁如幻，<a id="a-ME"></a>无记非有记，<a id="a-MF"></a>作一相无相。<a id="a-MG"></a>以是义故，<a id="a-MH"></a>彼非转行，<a id="a-MI"></a>非来非去。<a id="a-MJ"></a>天子当知，<a id="a-MK"></a>若菩萨能如是知，<a id="a-ML"></a>如是菩萨无法转行，<a id="a-MM"></a>非地分别，<a id="a-MN"></a>非地转行见，<a id="a-MO"></a>非是地舍，<a id="a-MP"></a>非是退转。<a id="a-MQ"></a>菩提转行，<a id="a-MR"></a>非是失灭。<a id="a-MS"></a>何以故？<a id="a-MT"></a>若人见有阴界入体，<a id="a-MU"></a>非彼转行，<a id="a-MV"></a>非是失灭，<a id="a-MW"></a>以一切法性本净故。<a id="a-MX"></a>复次，<a id="a-MY"></a>天子，<a id="a-MZ"></a>菩萨如是地转行者，<a id="a-Ma"></a>譬如幻师以幻力作十重宫殿，<a id="a-Mb"></a>彼自作已，<a id="a-Mc"></a>即自坐上。<a id="a-Md"></a>于意云何？<a id="a-Me"></a>如是彼人有坐处不？<a id="a-Mf"></a>”</p>
  <p id="aMg">天子答言：<a id="a-Mh"></a>“无处坐也。<a id="a-Mi"></a>”</p>
  <p id="aMj">文殊师利言：<a id="a-Mk"></a>“如是，<a id="a-Ml"></a>天子，<a id="a-Mm"></a>菩萨十地见有转行亦复如是。<a id="a-Mn"></a>”</p>
  <p id="aMo">尔时，<a id="a-Mp"></a>善住意天子问文殊师利童子言：<a id="a-Mq"></a>“文殊师利，<a id="a-Mr"></a>若有人来依投仁者，<a id="a-Ms"></a>欲求出家而作是言：<a id="a-Mt"></a>‘唯愿度我，<a id="a-Mu"></a>令得出家。<a id="a-Mv"></a>’文殊师利，<a id="a-Mw"></a>云何为说？<a id="a-Mx"></a>云何作法度令出家？<a id="a-My"></a>云何授戒？<a id="a-Mz"></a>云何戒品？<a id="a-N0"></a>云何教诫？<a id="a-N1"></a>”</p>
  <p id="aN2">文殊师利答言：<a id="a-N3"></a>“天子，<a id="a-N4"></a>若至我所求出家者，<a id="a-N5"></a>我为说言：<a id="a-N6"></a>‘汝善男子，<a id="a-N7"></a>今者实有出家心不？<a id="a-N8"></a>汝若实有出家心者，<a id="a-N9"></a>我当依法度汝出家。<a id="a-NA"></a>’何以故？<a id="a-NB"></a>天子，<a id="a-NC"></a>若出家者，<a id="a-ND"></a>或著欲界，<a id="a-NE"></a>或著色界、<a id="a-NF"></a>著无色界，<a id="a-NG"></a>或著世间五欲功德九处中行，<a id="a-NH"></a>此善男子，<a id="a-NI"></a>如是取法。<a id="a-NJ"></a>何者九处？<a id="a-NK"></a>天子，<a id="a-NL"></a>若无少处著，<a id="a-NM"></a>彼人心无所得；<a id="a-NN"></a>若心无所得，<a id="a-NO"></a>彼人不求出家；<a id="a-NP"></a>若不求出家，<a id="a-NQ"></a>彼人出家心不生；<a id="a-NR"></a>若出家心不生，<a id="a-NS"></a>彼人得言不生；<a id="a-NT"></a>若不生者，<a id="a-NU"></a>彼则苦尽；<a id="a-NV"></a>若苦尽者，<a id="a-NW"></a>彼毕竟尽；<a id="a-NX"></a>若毕竟尽，<a id="a-NY"></a>彼无所尽；<a id="a-NZ"></a>若无所尽，<a id="a-Na"></a>彼则不尽；<a id="a-Nb"></a>若不尽者，<a id="a-Nc"></a>彼则是空。<a id="a-Nd"></a>天子，<a id="a-Ne"></a>彼善男子，<a id="a-Nf"></a>我如是说。<a id="a-Ng"></a>复次，<a id="a-Nh"></a>天子，<a id="a-Ni"></a>若至我所求出家者，<a id="a-Nj"></a>我为说言：<a id="a-Nk"></a>‘善男子，<a id="a-Nl"></a>汝今莫生出家之心。<a id="a-Nm"></a>何以故？<a id="a-Nn"></a>彼心不可为他所生，<a id="a-No"></a>勿保此心。<a id="a-Np"></a>’复次，<a id="a-Nq"></a>天子，<a id="a-Nr"></a>若至我所求出家者，<a id="a-Ns"></a>我为说言：<a id="a-Nt"></a>‘善男子，<a id="a-Nu"></a>汝莫除发是善出家，<a id="a-Nv"></a>若如是者得言出家。<a id="a-Nw"></a>’”</p>
  <p id="aNx">天子问言：<a id="a-Ny"></a>“文殊师利，<a id="a-Nz"></a>以何意故如是说耶？<a id="a-O0"></a>”</p>
  <p id="aO1">文殊师利答言：<a id="a-O2"></a>“天子，<a id="a-O3"></a>如来说法不断不坏。<a id="a-O4"></a>”</p>
  <p id="aO5">天子问言：<a id="a-O6"></a>“何法不坏？<a id="a-O7"></a>”</p>
  <p id="aO8">文殊师利答言：<a id="a-O9"></a>“天子，<a id="a-OA"></a>色不断不坏，<a id="a-OB"></a>受想行识不断不坏。<a id="a-OC"></a>天子，<a id="a-OD"></a>随何等人有如是念‘我除发者’彼住我慢，<a id="a-OE"></a>非我慢行平等见人，<a id="a-OF"></a>如是得我彼则得发，<a id="a-OG"></a>若得发者则得众生，<a id="a-OH"></a>若得众生则得断想。<a id="a-OI"></a>天子，<a id="a-OJ"></a>若不得我则不得他，<a id="a-OK"></a>若不得他则无我慢，<a id="a-OL"></a>若无我慢彼我寂灭，<a id="a-OM"></a>若我寂灭彼无分别，<a id="a-ON"></a>若无分别则不发动，<a id="a-OO"></a>若不发动则不戏论，<a id="a-OP"></a>若不戏论则不取不舍，<a id="a-OQ"></a>若不取不舍，<a id="a-OR"></a>彼则非作亦非不作、<a id="a-OS"></a>非断非坏、<a id="a-OT"></a>非有相著非不相著、<a id="a-OU"></a>不趣不舍、<a id="a-OV"></a>不减不增、<a id="a-OW"></a>不聚不散、<a id="a-OX"></a>无心忆念、<a id="a-OY"></a>不说不答，<a id="a-OZ"></a>彼实安住。<a id="a-Oa"></a>”</p>
  <p id="aOb">天子问言：<a id="a-Oc"></a>“文殊师利，<a id="a-Od"></a>所言实者，<a id="a-Oe"></a>是何言语？<a id="a-Of"></a>”</p>
  <p id="aOg">文殊师利答言：<a id="a-Oh"></a>“天子，<a id="a-Oi"></a>实者虚空得言其实，<a id="a-Oj"></a>非是空尽。<a id="a-Ok"></a>不尽不长，<a id="a-Ol"></a>或有或无，<a id="a-Om"></a>是故得言虚空为实性空，<a id="a-On"></a>是实真如，<a id="a-Oo"></a>是实法界，<a id="a-Op"></a>是实实际。<a id="a-Oq"></a>是实若是实者，<a id="a-Or"></a>得言不实。<a id="a-Os"></a>何以故？<a id="a-Ot"></a>非今实有，<a id="a-Ou"></a>非后时有，<a id="a-Ov"></a>是故彼实。<a id="a-Ow"></a>复次，<a id="a-Ox"></a>天子，<a id="a-Oy"></a>若至我所求出家者，<a id="a-Oz"></a>我为说言：<a id="a-P0"></a>‘汝善男子，<a id="a-P1"></a>不取袈裟，<a id="a-P2"></a>不著袈裟，<a id="a-P3"></a>是汝出家。<a id="a-P4"></a>若如是者得言出家。<a id="a-P5"></a>’”</p>
  <p id="aP6">天子问言：<a id="a-P7"></a>“文殊师利，<a id="a-P8"></a>以何意故如是说耶？<a id="a-P9"></a>”</p>
  <p id="aPA">文殊师利答言：<a id="a-PB"></a>“天子，<a id="a-PC"></a>如来说法皆悉不取。<a id="a-PD"></a>”</p>
  <p id="aPE">天子问言：<a id="a-PF"></a>“文殊师利，<a id="a-PG"></a>不取何法？<a id="a-PH"></a>”</p>
  <p id="aPI">文殊师利答言：<a id="a-PJ"></a>“天子，<a id="a-PK"></a>谓不取色若常无常，<a id="a-PL"></a>如是不取受想行识若常无常，<a id="a-PM"></a>亦不取眼若常无常，<a id="a-PN"></a>不取色、<a id="a-PO"></a>不取耳、<a id="a-PP"></a>不取声、<a id="a-PQ"></a>不取鼻、<a id="a-PR"></a>不取香、<a id="a-PS"></a>不取舌、<a id="a-PT"></a>不取味、<a id="a-PU"></a>不取身、<a id="a-PV"></a>不取触、<a id="a-PW"></a>不取意、<a id="a-PX"></a>不取法、<a id="a-PY"></a>不取贪、<a id="a-PZ"></a>不取嗔、<a id="a-Pa"></a>不取痴、<a id="a-Pb"></a>不取颠倒，<a id="a-Pc"></a>如是乃至一切诸法皆悉不取。<a id="a-Pd"></a>天子，<a id="a-Pe"></a>一切诸法，<a id="a-Pf"></a>不取不舍，<a id="a-Pg"></a>不离不散。<a id="a-Ph"></a>天子，<a id="a-Pi"></a>若取袈裟是愚痴念，<a id="a-Pj"></a>如是彼人如是见行。<a id="a-Pk"></a>天子，<a id="a-Pl"></a>是故我说非取袈裟是净解脱。<a id="a-Pm"></a>何以故？<a id="a-Pn"></a>天子，<a id="a-Po"></a>袈裟是浊，<a id="a-Pp"></a>如来世尊菩提无浊。<a id="a-Pq"></a>”</p>
  <p id="aPr">天子问言：<a id="a-Ps"></a>“文殊师利，<a id="a-Pt"></a>何法是浊？<a id="a-Pu"></a>”</p>
  <p id="aPv">文殊师利答言：<a id="a-Pw"></a>“天子，<a id="a-Px"></a>贪欲是浊，<a id="a-Py"></a>嗔恚是浊，<a id="a-Pz"></a>愚痴是浊，<a id="a-Q0"></a>因浊见浊，<a id="a-Q1"></a>名浊，<a id="a-Q2"></a>色浊，<a id="a-Q3"></a>想浊，<a id="a-Q4"></a>取浊，<a id="a-Q5"></a>相浊，<a id="a-Q6"></a>戏论浊。<a id="a-Q7"></a>天子，<a id="a-Q8"></a>若正观察此不善法皆悉无浊，<a id="a-Q9"></a>若无浊者乃至无有少物住处，<a id="a-QA"></a>若无住处得言空处无秉作者。<a id="a-QB"></a>”</p>
  <p id="aQC">天子问言：<a id="a-QD"></a>“文殊师利，<a id="a-QE"></a>言无秉作、<a id="a-QF"></a>无秉作者，<a id="a-QG"></a>是何言语，<a id="a-QH"></a>而得说言无秉作耶？<a id="a-QI"></a>”</p>
  <p id="aQJ">文殊师利答言：<a id="a-QK"></a>“天子，<a id="a-QL"></a>言无秉作、<a id="a-QM"></a>无秉作者，<a id="a-QN"></a>如此言语乃至无有少物秉作，<a id="a-QO"></a>如是得言无有秉作。<a id="a-QP"></a>天子，<a id="a-QQ"></a>若有秉作彼如来说无有秉作，<a id="a-QR"></a>如是得言无有秉作。<a id="a-QS"></a>”</p>
  <p id="aQT">天子问言：<a id="a-QU"></a>“文殊师利，<a id="a-QV"></a>未知何法是秉作耶？<a id="a-QW"></a>”</p>
  <p id="aQX">文殊师利答言：<a id="a-QY"></a>“天子，<a id="a-QZ"></a>过于平等；<a id="a-Qa"></a>过平等已，<a id="a-Qb"></a>若法不得，<a id="a-Qc"></a>非今时得、<a id="a-Qd"></a>非后时得，<a id="a-Qe"></a>非今有生、<a id="a-Qf"></a>非当有生，<a id="a-Qg"></a>彼法虚妄安住秉作，<a id="a-Qh"></a>所谓我者分别秉作，<a id="a-Qi"></a>众生者、<a id="a-Qj"></a>命者、<a id="a-Qk"></a>丈夫者、<a id="a-Ql"></a>人者、<a id="a-Qm"></a>摩那婆者、<a id="a-Qn"></a>断者、<a id="a-Qo"></a>常者分别秉作，<a id="a-Qp"></a>阴界入等分别秉作，<a id="a-Qq"></a>佛法众僧分别秉作，<a id="a-Qr"></a>此持戒人、<a id="a-Qs"></a>此破戒人分别秉作，<a id="a-Qt"></a>烦恼染净获得果证分别秉作，<a id="a-Qu"></a>须陀洹果、<a id="a-Qv"></a>斯陀含果、<a id="a-Qw"></a>阿那含果、<a id="a-Qx"></a>阿罗汉法、<a id="a-Qy"></a>辟支佛法分别秉作，<a id="a-Qz"></a>空无相无愿明解脱无欲分别秉作。<a id="a-R0"></a>天子，<a id="a-R1"></a>此如是法分别秉作，<a id="a-R2"></a>毛道凡夫未曾闻如来分别秉作，<a id="a-R3"></a>心欲得法妄想计著，<a id="a-R4"></a>彼痴凡夫分别分别转。<a id="a-R5"></a>彼妄想著欲得除灭，<a id="a-R6"></a>如来赞说无有秉作。<a id="a-R7"></a>”</p>
  <p id="aR8">尔时，<a id="a-R9"></a>善住意天子赞文殊师利童子言：<a id="a-RA"></a>“善哉！<a id="a-RB"></a>善哉！<a id="a-RC"></a>文殊师利善说如是秉作法门。<a id="a-RD"></a>”</p>
  <p id="aRE">尔时，<a id="a-RF"></a>如来赞叹文殊师利童子作如是言：<a id="a-RG"></a>“善哉！<a id="a-RH"></a>善哉！<a id="a-RI"></a>文殊师利，<a id="a-RJ"></a>快说此法。<a id="a-RK"></a>”</p>
 </body>
</html>