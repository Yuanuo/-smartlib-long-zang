<!doctype html>
<html id="z3IBTK0E5" data-ver="1792">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="大乘宝积部">
  <meta period="元魏">
 </head>
 <body>
  <h1 id="a1">善住意天子所问经卷下</h1>
  <p id="a2">尔时，<a id="a-3"></a>文殊师利童子，<a id="a-4"></a>复语善住意天子言：<a id="a-5"></a>“天子，<a id="a-6"></a>若至我所求出家者，<a id="a-7"></a>我为说言：<a id="a-8"></a>‘汝善男子，<a id="a-9"></a>若不受戒是汝出家，<a id="a-A"></a>若如是者得言出家。<a id="a-B"></a>’”</p>
  <p id="aC">天子问言：<a id="a-D"></a>“文殊师利，<a id="a-E"></a>以何意故如是说耶？<a id="a-F"></a>”</p>
  <p id="aG">文殊师利答言：<a id="a-H"></a>“天子，<a id="a-I"></a>如佛所说二种受戒。<a id="a-J"></a>何者是二？<a id="a-K"></a>谓等受戒、<a id="a-L"></a>不等受戒。<a id="a-M"></a>何者名为不等受戒？<a id="a-N"></a>谓不等堕。<a id="a-O"></a>何者不等堕？<a id="a-P"></a>谓著我堕、<a id="a-Q"></a>著众生堕、<a id="a-R"></a>著寿命堕、<a id="a-S"></a>著丈夫堕、<a id="a-T"></a>著断常堕、<a id="a-U"></a>著邪见堕、<a id="a-V"></a>著贪嗔痴堕、<a id="a-W"></a>著欲界堕，<a id="a-X"></a>色无色界忆念取堕。<a id="a-Y"></a>如是，<a id="a-Z"></a>天子，<a id="a-a"></a>乃至一切不善法堕，<a id="a-b"></a>恶知识堕，<a id="a-c"></a>不知出法取一切法。<a id="a-d"></a>天子当知，<a id="a-e"></a>如是名为不等受戒。<a id="a-f"></a>天子，<a id="a-g"></a>何者名为平等受戒？<a id="a-h"></a>谓平等堕。<a id="a-i"></a>何者平等？<a id="a-j"></a>谓空平等、<a id="a-k"></a>无相平等、<a id="a-l"></a>无愿平等。<a id="a-m"></a>天子，<a id="a-n"></a>若如是证三解脱门，<a id="a-o"></a>如实而入则不分别，<a id="a-p"></a>无所分别则不退转。<a id="a-q"></a>天子，<a id="a-r"></a>如是名为平等受戒。<a id="a-s"></a>复次，<a id="a-t"></a>天子，<a id="a-u"></a>若修贪欲、<a id="a-v"></a>嗔恚、<a id="a-w"></a>愚痴，<a id="a-x"></a>若修自身自身根本六十二见，<a id="a-y"></a>若修颠倒，<a id="a-z"></a>若修三恶身口意行、<a id="a-10"></a>八邪九恼、<a id="a-11"></a>十不善业道，<a id="a-12"></a>如是得言正受戒也。<a id="a-13"></a>天子，<a id="a-14"></a>譬如一切种子皆依地生，<a id="a-15"></a>药草树林依地生长，<a id="a-16"></a>平等具足得言具足。<a id="a-17"></a>如是，<a id="a-18"></a>天子，<a id="a-19"></a>此佛法中，<a id="a-1A"></a>若正受戒得言受戒。<a id="a-1B"></a>天子，<a id="a-1C"></a>譬如一切种子药草树林依大地住。<a id="a-1D"></a>如是，<a id="a-1E"></a>天子，<a id="a-1F"></a>正戒具足。<a id="a-1G"></a>何以故？<a id="a-1H"></a>以住戒故，<a id="a-1I"></a>法和合有，<a id="a-1J"></a>如彼种子药草树林具足生长，<a id="a-1K"></a>如是得言平等具足。<a id="a-1L"></a>天子，<a id="a-1M"></a>戒依信住，<a id="a-1N"></a>如是一切菩提分法，<a id="a-1O"></a>以依戒故生长具足。<a id="a-1P"></a>天子，<a id="a-1Q"></a>如是过去、<a id="a-1R"></a>未来、<a id="a-1S"></a>现在诸佛世尊、<a id="a-1T"></a>一切声闻，<a id="a-1U"></a>以正受戒，<a id="a-1V"></a>是故证得三解脱门，<a id="a-1W"></a>一切戏论皆悉断灭。<a id="a-1X"></a>天子，<a id="a-1Y"></a>当知如是受戒，<a id="a-1Z"></a>是正受戒非不平等。<a id="a-1a"></a>复次，<a id="a-1b"></a>天子，<a id="a-1c"></a>我与彼人，<a id="a-1d"></a>如是出家，<a id="a-1e"></a>如是受戒：<a id="a-1f"></a>‘汝善男子，<a id="a-1g"></a>当如是学莫忆念取。<a id="a-1h"></a>我如是学，<a id="a-1i"></a>是汝出家。<a id="a-1j"></a>’”</p>
  <p id="a1k">天子问言：<a id="a-1l"></a>“文殊师利，<a id="a-1m"></a>以何意故如是说耶？<a id="a-1n"></a>”</p>
  <p id="a1o">文殊师利答言：<a id="a-1p"></a>“天子，<a id="a-1q"></a>一切诸法皆悉不取。<a id="a-1r"></a>天子，<a id="a-1s"></a>汝若取戒，<a id="a-1t"></a>三界亦取。<a id="a-1u"></a>天子，<a id="a-1v"></a>于意云何？<a id="a-1w"></a>何者彼学？<a id="a-1x"></a>”</p>
  <p id="a1y">天子答言：<a id="a-1z"></a>“谓波罗提木叉具足。<a id="a-20"></a>”</p>
  <p id="a21">文殊师利问言：<a id="a-22"></a>“天子，<a id="a-23"></a>云何波罗提木叉具足？<a id="a-24"></a>”</p>
  <p id="a25">天子答言：<a id="a-26"></a>“具足名得言身具足、<a id="a-27"></a>言口具足、<a id="a-28"></a>意具足者，<a id="a-29"></a>如是得言有波罗提木叉具足。<a id="a-2A"></a>”</p>
  <p id="a2B">文殊师利问言：<a id="a-2C"></a>“天子，<a id="a-2D"></a>于意云何？<a id="a-2E"></a>何处身口意业不作，<a id="a-2F"></a>不曾已作、<a id="a-2G"></a>今作、<a id="a-2H"></a>当作？<a id="a-2I"></a>有何相似可得说言似，<a id="a-2J"></a>若青、<a id="a-2K"></a>若黄、<a id="a-2L"></a>若白、<a id="a-2M"></a>若赤、<a id="a-2N"></a>若颇梨色？<a id="a-2O"></a>”</p>
  <p id="a2P">答言：<a id="a-2Q"></a>“无也。<a id="a-2R"></a>”</p>
  <p id="a2S">文殊师利问言：<a id="a-2T"></a>“天子，<a id="a-2U"></a>云何得说？<a id="a-2V"></a>”</p>
  <p id="a2W">天子答言：<a id="a-2X"></a>“非是有为如是而说，<a id="a-2Y"></a>若非有为，<a id="a-2Z"></a>彼不能说身口意业。<a id="a-2a"></a>”</p>
  <p id="a2b">文殊师利问言：<a id="a-2c"></a>“天子，<a id="a-2d"></a>于意云何？<a id="a-2e"></a>若非有为，<a id="a-2f"></a>彼可取不？<a id="a-2g"></a>”</p>
  <p id="a2h">天子答言：<a id="a-2i"></a>“文殊师利，<a id="a-2j"></a>不可取也。<a id="a-2k"></a>”</p>
  <p id="a2l">文殊师利言：<a id="a-2m"></a>“天子，<a id="a-2n"></a>我意在此故如是说，<a id="a-2o"></a>莫忆念取，<a id="a-2p"></a>我如是学。<a id="a-2q"></a>天子，<a id="a-2r"></a>若胜戒学、<a id="a-2s"></a>若胜心学、<a id="a-2t"></a>若胜慧学，<a id="a-2u"></a>彼学如际，<a id="a-2v"></a>如是应知；<a id="a-2w"></a>戒无所得是胜戒学，<a id="a-2x"></a>心无所得是胜心学，<a id="a-2y"></a>慧无所得是胜慧学，<a id="a-2z"></a>不分别、<a id="a-30"></a>心不忆念、<a id="a-31"></a>心不生胜心是胜心学、<a id="a-32"></a>戒学、<a id="a-33"></a>慧学，<a id="a-34"></a>应如是知。<a id="a-35"></a>天子，<a id="a-36"></a>若心无所得则戒不忆念，<a id="a-37"></a>若戒不忆念则三昧无所得，<a id="a-38"></a>若三昧无所得则慧无所得，<a id="a-39"></a>若慧无所得则一切疑不有，<a id="a-3A"></a>若一切疑不有则学不取，<a id="a-3B"></a>若学不取如是得言彼学忆念，<a id="a-3C"></a>若学忆念彼阿那含，<a id="a-3D"></a>若阿那含彼则清净，<a id="a-3E"></a>若清净者彼不和合，<a id="a-3F"></a>若不和合彼则不漏，<a id="a-3G"></a>若不漏者彼则正行，<a id="a-3H"></a>若如是行无色相似若无色相似彼是虚空。<a id="a-3I"></a>何以故？<a id="a-3J"></a>似彼虚空无形色故。<a id="a-3K"></a>天子，<a id="a-3L"></a>若如是学彼则不学，<a id="a-3M"></a>若不学者彼得言学。<a id="a-3N"></a>于何处学彼无处学？<a id="a-3O"></a>若无处学，<a id="a-3P"></a>如是得言正学而住。<a id="a-3Q"></a>”</p>
  <p id="a3R">于是文殊师利童子，<a id="a-3S"></a>复语善住意天子言：<a id="a-3T"></a>“天子，<a id="a-3U"></a>我为彼人如出家法、<a id="a-3V"></a>如受戒法，<a id="a-3W"></a>如是为说：<a id="a-3X"></a>‘汝善男子，<a id="a-3Y"></a>一切三千大千世界，<a id="a-3Z"></a>信心檀越与汝饮食，<a id="a-3a"></a>汝心不念不生分别，<a id="a-3b"></a>此食难消、<a id="a-3c"></a>此则能消。<a id="a-3d"></a>若如是者，<a id="a-3e"></a>汝是净戒。<a id="a-3f"></a>’”</p>
  <p id="a3g">天子问言：<a id="a-3h"></a>“文殊师利，<a id="a-3i"></a>以何意故如是说耶？<a id="a-3j"></a>”</p>
  <p id="a3k">文殊师利答言：<a id="a-3l"></a>“天子，<a id="a-3m"></a>若取施者、<a id="a-3n"></a>受者、<a id="a-3o"></a>财物，<a id="a-3p"></a>如是分别得言我净，<a id="a-3q"></a>若取、<a id="a-3r"></a>若赏、<a id="a-3s"></a>若净，<a id="a-3t"></a>若有所得彼人有净，<a id="a-3u"></a>若心忆念彼人有净，<a id="a-3v"></a>若心分别彼人有净。<a id="a-3w"></a>天子，<a id="a-3x"></a>若更不取、<a id="a-3y"></a>不赏、<a id="a-3z"></a>不净，<a id="a-40"></a>若无所得，<a id="a-41"></a>若无忆念，<a id="a-42"></a>若不分别，<a id="a-43"></a>彼云何净？<a id="a-44"></a>何以故？<a id="a-45"></a>毕竟净故。<a id="a-46"></a>天子，<a id="a-47"></a>若取、<a id="a-48"></a>若赏、<a id="a-49"></a>若有所得，<a id="a-4A"></a>忆念分别得净信食，<a id="a-4B"></a>则是凡夫非阿罗汉。<a id="a-4C"></a>何以故？<a id="a-4D"></a>凡夫取赏心有所得，<a id="a-4E"></a>忆念分别取我分别，<a id="a-4F"></a>此人与我如是分别，<a id="a-4G"></a>彼得言净。<a id="a-4H"></a>云何名净？<a id="a-4I"></a>凡夫人行取三有生彼如是净。<a id="a-4J"></a>天子，<a id="a-4K"></a>阿罗汉者更无少物有异身行，<a id="a-4L"></a>不取异身，<a id="a-4M"></a>更不转生，<a id="a-4N"></a>何处有净？<a id="a-4O"></a>汝取彼施取三圆净。<a id="a-4P"></a>天子，<a id="a-4Q"></a>当知何者名为三圆净耶？<a id="a-4R"></a>所谓不得施者、<a id="a-4S"></a>受者及以财物，<a id="a-4T"></a>是三圆净。<a id="a-4U"></a>若如是净，<a id="a-4V"></a>彼不复净。<a id="a-4W"></a>天子，<a id="a-4X"></a>我意在此故如是说：<a id="a-4Y"></a>若一切三千大千世界，<a id="a-4Z"></a>信心檀越施汝饮食，<a id="a-4a"></a>不忆念净，<a id="a-4b"></a>彼世界中得言福田，<a id="a-4c"></a>彼善出家。<a id="a-4d"></a>”</p>
  <p id="a4e">尔时，<a id="a-4f"></a>文殊师利童子，<a id="a-4g"></a>复语善住意天子言：<a id="a-4h"></a>“天子，<a id="a-4i"></a>我于彼人如出家法、<a id="a-4j"></a>如受戒法，<a id="a-4k"></a>如是为说。<a id="a-4l"></a>若汝善男子，<a id="a-4m"></a>不宿阿兰若，<a id="a-4n"></a>不住聚落，<a id="a-4o"></a>不近聚落，<a id="a-4p"></a>不远聚落，<a id="a-4q"></a>不住独处，<a id="a-4r"></a>不乞食行，<a id="a-4s"></a>不请食食，<a id="a-4t"></a>不粪扫衣，<a id="a-4u"></a>不长者家取钵三衣，<a id="a-4v"></a>不露地坐，<a id="a-4w"></a>不少欲，<a id="a-4x"></a>不知足非常知足，<a id="a-4y"></a>不远离行，<a id="a-4z"></a>不树下住，<a id="a-50"></a>不房中宿，<a id="a-51"></a>不残宿食，<a id="a-52"></a>不食苏蜜。<a id="a-53"></a>若汝善男子，<a id="a-54"></a>如是一切头陀功德聚集，<a id="a-55"></a>能行如是等法不忆念行。<a id="a-56"></a>何以故？<a id="a-57"></a>此慢心人如是相行。<a id="a-58"></a>天子，<a id="a-59"></a>若如是念‘我粪扫衣’、<a id="a-5A"></a>‘我乞食行’、<a id="a-5B"></a>‘我树下坐’、<a id="a-5C"></a>‘我喜残食’、<a id="a-5D"></a>‘我喜少欲’、<a id="a-5E"></a>‘我喜知足’、<a id="a-5F"></a>‘我宿阿兰若’、<a id="a-5G"></a>‘我露地坐’、<a id="a-5H"></a>‘我能头陀’、<a id="a-5I"></a>‘我为他说’。<a id="a-5J"></a>天子，<a id="a-5K"></a>当知非正行法，<a id="a-5L"></a>如是法生。<a id="a-5M"></a>何以故？<a id="a-5N"></a>如此无分别，<a id="a-5O"></a>彼人尚不得我，<a id="a-5P"></a>何况头陀功德而有所得？<a id="a-5Q"></a>若有所得，<a id="a-5R"></a>无有是处。<a id="a-5S"></a>如是，<a id="a-5T"></a>天子，<a id="a-5U"></a>若此头陀功德和合修行，<a id="a-5V"></a>心不忆念，<a id="a-5W"></a>心不分别，<a id="a-5X"></a>我说彼人能说头陀。<a id="a-5Y"></a>何以故？<a id="a-5Z"></a>天子，<a id="a-5a"></a>若比丘抖擞贪欲、<a id="a-5b"></a>抖擞嗔恚、<a id="a-5c"></a>抖擞愚痴、<a id="a-5d"></a>抖擞三界、<a id="a-5e"></a>抖擞内外六入，<a id="a-5f"></a>我说彼人能说抖擞。<a id="a-5g"></a>如是抖擞，<a id="a-5h"></a>若不取不舍，<a id="a-5i"></a>不修不著，<a id="a-5j"></a>非是不著，<a id="a-5k"></a>我说彼人能说头陀。<a id="a-5l"></a>复次，<a id="a-5m"></a>天子，<a id="a-5n"></a>如是我为彼出家人如是受戒，<a id="a-5o"></a>如是说言：<a id="a-5p"></a>‘汝善男子，<a id="a-5q"></a>若如是知，<a id="a-5r"></a>非知四谛，<a id="a-5s"></a>非修四念处，<a id="a-5t"></a>非修四正勤，<a id="a-5u"></a>非修四如意神足，<a id="a-5v"></a>非修五根，<a id="a-5w"></a>非修五力，<a id="a-5x"></a>非修七觉分，<a id="a-5y"></a>非修八圣道分，<a id="a-5z"></a>非修三十七菩提分法，<a id="a-60"></a>非证三解脱门。<a id="a-61"></a>何以故？<a id="a-62"></a>天子，<a id="a-63"></a>如是得言知不生相不修不证。<a id="a-64"></a>何以故？<a id="a-65"></a>非是不生能证念处。<a id="a-66"></a>天子，<a id="a-67"></a>云何而言‘不是忆念’、<a id="a-68"></a>‘不正观察’，<a id="a-69"></a>一切诸法得言念处。<a id="a-6A"></a>天子，<a id="a-6B"></a>若比丘不住欲界、<a id="a-6C"></a>不住色界、<a id="a-6D"></a>不住无色界，<a id="a-6E"></a>如是比丘得言无住修四念处。<a id="a-6F"></a>云何而修？<a id="a-6G"></a>如是不修，<a id="a-6H"></a>既不自修不令他修，<a id="a-6I"></a>若如是修得言修者。<a id="a-6J"></a>如是次第，<a id="a-6K"></a>乃至三十七菩提分法，<a id="a-6L"></a>应如是知。<a id="a-6M"></a>天子，<a id="a-6N"></a>何等比丘坐禅？<a id="a-6O"></a>禅师于一切法悉无所得，<a id="a-6P"></a>彼无忆念，<a id="a-6Q"></a>若不忆念彼则不修，<a id="a-6R"></a>若不修者彼则不证。<a id="a-6S"></a>天子，<a id="a-6T"></a>以何因缘唯有名说？<a id="a-6U"></a>谓三十七菩提分法，<a id="a-6V"></a>彼名无物，<a id="a-6W"></a>意喜因缘而生此名，<a id="a-6X"></a>一相无相如是而说，<a id="a-6Y"></a>或说、<a id="a-6Z"></a>或不说皆如是名。<a id="a-6a"></a>诸有识知皆无所得，<a id="a-6b"></a>此实知见若有识知，<a id="a-6c"></a>此三十七菩提分法皆无所得。<a id="a-6d"></a>”</p>
  <p id="a6e">天子问言：<a id="a-6f"></a>“文殊师利，<a id="a-6g"></a>言禅师者，<a id="a-6h"></a>何等比丘得言禅师？<a id="a-6i"></a>”</p>
  <p id="a6j">文殊师利答言：<a id="a-6k"></a>“天子，<a id="a-6l"></a>此禅师者，<a id="a-6m"></a>于一切法一行思量，<a id="a-6n"></a>所谓不生，<a id="a-6o"></a>若如是知得言禅师，<a id="a-6p"></a>乃至无有少法可取得言禅师。<a id="a-6q"></a>不取何法？<a id="a-6r"></a>所谓不取此世彼世，<a id="a-6s"></a>不取三界，<a id="a-6t"></a>至一切法悉皆不取，<a id="a-6u"></a>谓一切法悉无众生，<a id="a-6v"></a>如是不取得言禅师。<a id="a-6w"></a>天子，<a id="a-6x"></a>若彼禅师，<a id="a-6y"></a>无少法取，<a id="a-6z"></a>非取不取，<a id="a-70"></a>以是义故得言禅师。<a id="a-71"></a>”</p>
  <p id="a72">说是法时，<a id="a-73"></a>会中无量百千众生皆生疑心：<a id="a-74"></a>“云何云何？<a id="a-75"></a>此云何取？<a id="a-76"></a>云何不取？<a id="a-77"></a>如来说言知三解脱门得证涅槃，<a id="a-78"></a>修三十七菩提分法证涅槃者，<a id="a-79"></a>而此文殊师利童子，<a id="a-7A"></a>遮菩提分法得证涅槃者，<a id="a-7B"></a>此文殊师利童子所说共如来语不相应耶？<a id="a-7C"></a>”</p>
  <p id="a7D">尔时，<a id="a-7E"></a>文殊师利童子，<a id="a-7F"></a>知彼比丘心生疑已，<a id="a-7G"></a>即问长老舍利弗言：<a id="a-7H"></a>“大德舍利弗，<a id="a-7I"></a>汝信如来说汝智慧最第一耶？<a id="a-7J"></a>大德舍利弗，<a id="a-7K"></a>于何时中无欲法证？<a id="a-7L"></a>有何法证？<a id="a-7M"></a>大德，<a id="a-7N"></a>岂不证四谛耶？<a id="a-7O"></a>修三十七菩提分法，<a id="a-7P"></a>或证三解脱门？<a id="a-7Q"></a>”</p>
  <p id="a7R">长老舍利弗言：<a id="a-7S"></a>“文殊师利，<a id="a-7T"></a>乃至无有少法可得，<a id="a-7U"></a>若修、<a id="a-7V"></a>若证、<a id="a-7W"></a>若知、<a id="a-7X"></a>若得。<a id="a-7Y"></a>何以故？<a id="a-7Z"></a>以一切法不取、<a id="a-7a"></a>不生、<a id="a-7b"></a>无记空证、<a id="a-7c"></a>不空空证。<a id="a-7d"></a>”说此法时，<a id="a-7e"></a>三千比丘不受诸法，<a id="a-7f"></a>漏尽心得解脱。</p>
  <p id="a7g">尔时，<a id="a-7h"></a>善住意天子，<a id="a-7i"></a>赞叹文殊师利童子作如是言：<a id="a-7j"></a>“善哉！<a id="a-7k"></a>善哉！<a id="a-7l"></a>文殊师利，<a id="a-7m"></a>利智慧人，<a id="a-7n"></a>善说如是甚深空忍。<a id="a-7o"></a>”</p>
  <p id="a7p">文殊师利言：<a id="a-7q"></a>“天子，<a id="a-7r"></a>我非利智，<a id="a-7s"></a>一切毛道凡夫利智。<a id="a-7t"></a>何以故？<a id="a-7u"></a>毛道凡夫如利智智，<a id="a-7v"></a>何者利智？<a id="a-7w"></a>地狱利智、<a id="a-7x"></a>畜生利智、<a id="a-7y"></a>饿鬼利智、<a id="a-7z"></a>阎魔罗王世间利智、<a id="a-80"></a>三界利智，<a id="a-81"></a>如是利智得言利智，<a id="a-82"></a>不知前际诸有为行。<a id="a-83"></a>天子，<a id="a-84"></a>毛道凡夫，<a id="a-85"></a>贪欲利智、<a id="a-86"></a>嗔恚利智、<a id="a-87"></a>愚痴利智，<a id="a-88"></a>非是声闻，<a id="a-89"></a>非是缘觉、<a id="a-8A"></a>得忍菩萨。<a id="a-8B"></a>如是，<a id="a-8C"></a>天子，<a id="a-8D"></a>愚痴利智，<a id="a-8E"></a>如是应知。<a id="a-8F"></a>”</p>
  <p id="a8G">天子问言：<a id="a-8H"></a>“文殊师利，<a id="a-8I"></a>仁戏论不？<a id="a-8J"></a>”</p>
  <p id="a8K">文殊师利答言：<a id="a-8L"></a>“不也。<a id="a-8M"></a>”</p>
  <p id="a8N">天子问言：<a id="a-8O"></a>“学他语耶？<a id="a-8P"></a>”</p>
  <p id="a8Q">文殊师利答言：<a id="a-8R"></a>“不也。<a id="a-8S"></a>”</p>
  <p id="a8T">天子问言：<a id="a-8U"></a>“唯言语耶？<a id="a-8V"></a>”</p>
  <p id="a8W">文殊师利答言：<a id="a-8X"></a>“如是，<a id="a-8Y"></a>如是，<a id="a-8Z"></a>天子，<a id="a-8a"></a>我取言语。<a id="a-8b"></a>”</p>
  <p id="a8c">天子问言：<a id="a-8d"></a>“文殊师利，<a id="a-8e"></a>以何意故如是说耶？<a id="a-8f"></a>”</p>
  <p id="a8g">文殊师利答言：<a id="a-8h"></a>“天子，<a id="a-8i"></a>若菩萨一字一句，<a id="a-8j"></a>不动彼字不动句义，<a id="a-8k"></a>次第问道如实而知，<a id="a-8l"></a>不知空、<a id="a-8m"></a>不知离，<a id="a-8n"></a>知无体、<a id="a-8o"></a>知不生，<a id="a-8p"></a>如是知，<a id="a-8q"></a>若不知非知、<a id="a-8r"></a>非解、<a id="a-8s"></a>非受、<a id="a-8t"></a>非作，<a id="a-8u"></a>是故得言唯言语句。<a id="a-8v"></a>”</p>
  <p id="a8w">尔时，<a id="a-8x"></a>世尊赞叹文殊师利童子作如是言：<a id="a-8y"></a>“善哉！<a id="a-8z"></a>善哉！<a id="a-90"></a>文殊师利，<a id="a-91"></a>汝今已得陀罗尼故能如是说。<a id="a-92"></a>”</p>
  <p id="a93">文殊师利言：<a id="a-94"></a>“世尊，<a id="a-95"></a>非我得陀罗尼。<a id="a-96"></a>何以故？<a id="a-97"></a>世尊，<a id="a-98"></a>若愚痴人得陀罗尼，<a id="a-99"></a>非佛菩萨得陀罗尼。<a id="a-9A"></a>何以故？<a id="a-9B"></a>世尊，<a id="a-9C"></a>愚痴凡夫得陀罗尼，<a id="a-9D"></a>得何等法？<a id="a-9E"></a>所谓得我、<a id="a-9F"></a>得众生、<a id="a-9G"></a>得命、<a id="a-9H"></a>得丈夫、<a id="a-9I"></a>得断、<a id="a-9J"></a>得常、<a id="a-9K"></a>得贪嗔痴，<a id="a-9L"></a>得无明有爱、<a id="a-9M"></a>五阴自身、<a id="a-9N"></a>十八界、<a id="a-9O"></a>六内入、<a id="a-9P"></a>六外入、<a id="a-9Q"></a>见分别不分别、<a id="a-9R"></a>无分别不分别行。<a id="a-9S"></a>如是，<a id="a-9T"></a>世尊，<a id="a-9U"></a>愚痴凡夫得陀罗尼，<a id="a-9V"></a>以取相故分别不分别、<a id="a-9W"></a>无分别不分别行。<a id="a-9X"></a>如是，<a id="a-9Y"></a>世尊，<a id="a-9Z"></a>愚痴之人得陀罗尼。<a id="a-9a"></a>何以故？<a id="a-9b"></a>若法愚痴人得则非佛得，<a id="a-9c"></a>非声闻得，<a id="a-9d"></a>非缘觉得，<a id="a-9e"></a>非菩萨得，<a id="a-9f"></a>如是得言愚痴之人得陀罗尼。<a id="a-9g"></a>何以故？<a id="a-9h"></a>如愚痴人，<a id="a-9i"></a>虚妄心取，<a id="a-9j"></a>非佛、<a id="a-9k"></a>声闻、<a id="a-9l"></a>缘觉、<a id="a-9m"></a>菩萨。<a id="a-9n"></a>”</p>
  <p id="a9o">尔时，<a id="a-9p"></a>善住意天子，<a id="a-9q"></a>语文殊师利童子言：<a id="a-9r"></a>“文殊师利，<a id="a-9s"></a>仁者若非得陀罗尼，<a id="a-9t"></a>何故懞钝？<a id="a-9u"></a>”</p>
  <p id="a9v">文殊师利言：<a id="a-9w"></a>“如是，<a id="a-9x"></a>天子，<a id="a-9y"></a>我实懞钝。<a id="a-9z"></a>何以故？<a id="a-A0"></a>彼懞钝行无人能知，<a id="a-A1"></a>如来、<a id="a-A2"></a>声闻、<a id="a-A3"></a>缘觉、<a id="a-A4"></a>菩萨。<a id="a-A5"></a>天子，<a id="a-A6"></a>若非懞钝，<a id="a-A7"></a>彼人则是愚痴凡夫。<a id="a-A8"></a>何以故？<a id="a-A9"></a>以障碍故。<a id="a-AA"></a>愚痴凡夫，<a id="a-AB"></a>贪著心行懞钝黠慧。<a id="a-AC"></a>须陀洹人障碍行说尚贪心行，<a id="a-AD"></a>何况愚痴凡夫之人！<a id="a-AE"></a>如是，<a id="a-AF"></a>天子，<a id="a-AG"></a>如是得言我是懞钝非得陀罗尼。<a id="a-AH"></a>何以故？<a id="a-AI"></a>乃至少物我不得故。<a id="a-AJ"></a>”</p>
  <p id="aAK">尔时，<a id="a-AL"></a>会中五百比丘，<a id="a-AM"></a>闻此法门不能信受，<a id="a-AN"></a>生大怖畏弃舍而去，<a id="a-AO"></a>自身将堕大地狱中。</p>
  <p id="aAP">尔时，<a id="a-AQ"></a>尊者舍利弗，<a id="a-AR"></a>语文殊师利童子言：<a id="a-AS"></a>“文殊师利，<a id="a-AT"></a>应当观察此会大众然后说法。<a id="a-AU"></a>仁说如是甚深法门，<a id="a-AV"></a>此众会中五百比丘，<a id="a-AW"></a>闻说如是甚深法门不能信受，<a id="a-AX"></a>生大怖畏弃舍而去，<a id="a-AY"></a>自身将堕大地狱中。<a id="a-AZ"></a>”</p>
  <p id="aAa">文殊师利言：<a id="a-Ab"></a>“大德舍利弗，<a id="a-Ac"></a>汝莫分别，<a id="a-Ad"></a>乃至无有少物可得堕于地狱。<a id="a-Ae"></a>何以故？<a id="a-Af"></a>以一切法悉不生故。<a id="a-Ag"></a>大德舍利弗，<a id="a-Ah"></a>汝语我言应当观察此会大众然后说法。<a id="a-Ai"></a>大德舍利弗，<a id="a-Aj"></a>若善男子、<a id="a-Ak"></a>善女人，<a id="a-Al"></a>依止我见、<a id="a-Am"></a>依众生见、<a id="a-An"></a>依寿命见、<a id="a-Ao"></a>依丈夫见，<a id="a-Ap"></a>虽复供养恒河沙等诸佛如来应正遍知，<a id="a-Aq"></a>及比丘僧，<a id="a-Ar"></a>一切乐具，<a id="a-As"></a>尽其形命如是供养。<a id="a-At"></a>若闻我说如是难解甚深法门，<a id="a-Au"></a>一切世间闻不能信，<a id="a-Av"></a>谓空无相无愿寂静，<a id="a-Aw"></a>不灭不生，<a id="a-Ax"></a>无有众生、<a id="a-Ay"></a>寿命、<a id="a-Az"></a>丈夫，<a id="a-B0"></a>无我无常、<a id="a-B1"></a>苦法无我，<a id="a-B2"></a>舍而不受速堕地狱。<a id="a-B3"></a>大德舍利弗，<a id="a-B4"></a>若善男子、<a id="a-B5"></a>若善女人，<a id="a-B6"></a>闻此甚深难解之法，<a id="a-B7"></a>舍而不受生地狱中，<a id="a-B8"></a>从地狱出依止我见，<a id="a-B9"></a>虽复供养恒河沙等诸佛如来应正遍知，<a id="a-BA"></a>而不得闻此甚深法。<a id="a-BB"></a>”</p>
  <p id="aBC">尔时，<a id="a-BD"></a>世尊赞叹文殊师利童子作如是言：<a id="a-BE"></a>“善哉！<a id="a-BF"></a>善哉！<a id="a-BG"></a>文殊师利，<a id="a-BH"></a>如是，<a id="a-BI"></a>如是，<a id="a-BJ"></a>如汝所说。<a id="a-BK"></a>文殊师利，<a id="a-BL"></a>如诸如来出现于世，<a id="a-BM"></a>闻此法门亦复如是；<a id="a-BN"></a>如人证得须陀洹果，<a id="a-BO"></a>闻此法门亦复如是；<a id="a-BP"></a>如人证得斯陀含果，<a id="a-BQ"></a>闻此法门亦复如是；<a id="a-BR"></a>如人证得阿那含果，<a id="a-BS"></a>闻此法门亦复如是；<a id="a-BT"></a>如人证得阿罗汉法，<a id="a-BU"></a>闻此法门亦复如是。<a id="a-BV"></a>何以故？<a id="a-BW"></a>非依止我得证此法，<a id="a-BX"></a>证此法时无所得故。<a id="a-BY"></a>”</p>
  <p id="aBZ">尔时，<a id="a-Ba"></a>世尊即告尊者舍利弗言：<a id="a-Bb"></a>“舍利弗，<a id="a-Bc"></a>此诸比丘速出地狱得证涅槃，<a id="a-Bd"></a>非彼愚痴凡夫之人心有所得堕见疑中供养如来。<a id="a-Be"></a>舍利弗，<a id="a-Bf"></a>如是彼人以是因缘当得涅槃，<a id="a-Bg"></a>非是余人速得解脱。<a id="a-Bh"></a>何以故？<a id="a-Bi"></a>以不闻此甚深法故。<a id="a-Bj"></a>舍利弗，<a id="a-Bk"></a>善男子、<a id="a-Bl"></a>善女人，<a id="a-Bm"></a>若得闻此甚深法门，<a id="a-Bn"></a>一经于耳，<a id="a-Bo"></a>虽不信受堕于地狱，<a id="a-Bp"></a>而速解脱，<a id="a-Bq"></a>非堕疑见非有所得。<a id="a-Br"></a>”</p>
  <p id="aBs">尔时，<a id="a-Bt"></a>善住意天子语文殊师利童子言：<a id="a-Bu"></a>“文殊师利，<a id="a-Bv"></a>仁欲与我同梵行耶？<a id="a-Bw"></a>”</p>
  <p id="aBx">文殊师利童子答言：<a id="a-By"></a>“如是，<a id="a-Bz"></a>天子，<a id="a-C0"></a>我欲与汝同于梵行，<a id="a-C1"></a>以汝梵行不取梵行、<a id="a-C2"></a>不行梵行。<a id="a-C3"></a>”</p>
  <p id="aC4">天子问言：<a id="a-C5"></a>“文殊师利，<a id="a-C6"></a>以何意故如是说耶？<a id="a-C7"></a>”</p>
  <p id="aC8">文殊师利答言：<a id="a-C9"></a>“天子，<a id="a-CA"></a>若其取者彼得言行，<a id="a-CB"></a>若其不取彼何所作？<a id="a-CC"></a>天子，<a id="a-CD"></a>若得梵行彼则有行，<a id="a-CE"></a>若无所得彼何所作？<a id="a-CF"></a>”</p>
  <p id="aCG">天子问言：<a id="a-CH"></a>“文殊师利，<a id="a-CI"></a>仁此梵行为何所作？<a id="a-CJ"></a>”</p>
  <p id="aCK">文殊师利童子答言：<a id="a-CL"></a>“如是，<a id="a-CM"></a>天子，<a id="a-CN"></a>我非梵行。<a id="a-CO"></a>何以故？<a id="a-CP"></a>以此梵行非梵非行、<a id="a-CQ"></a>非我非梵行，<a id="a-CR"></a>如是得言我行梵行。<a id="a-CS"></a>”</p>
  <p id="aCT">天子赞言：<a id="a-CU"></a>“善哉！<a id="a-CV"></a>善哉！<a id="a-CW"></a>文殊师利，<a id="a-CX"></a>乃能如是以无障碍辩才乐说。<a id="a-CY"></a>”</p>
  <p id="aCZ">文殊师利言：<a id="a-Ca"></a>“我有障碍，<a id="a-Cb"></a>云何言我有无障碍辩才乐说？<a id="a-Cc"></a>何以故？<a id="a-Cd"></a>一切有我、<a id="a-Ce"></a>有我所者，<a id="a-Cf"></a>皆有分别，<a id="a-Cg"></a>诸有分别皆有障碍。<a id="a-Ch"></a>”</p>
  <p id="aCi">尔时，<a id="a-Cj"></a>文殊师利童子，<a id="a-Ck"></a>复语善住意天子言：<a id="a-Cl"></a>“天子，<a id="a-Cm"></a>若汝天子欲同梵行，<a id="a-Cn"></a>汝断一切诸众生命，<a id="a-Co"></a>而不捉铁、<a id="a-Cp"></a>不捉刀块、<a id="a-Cq"></a>不捉杖等，<a id="a-Cr"></a>如是我汝同于梵行。<a id="a-Cs"></a>”</p>
  <p id="aCt">天子问言：<a id="a-Cu"></a>“文殊师利，<a id="a-Cv"></a>以何意故如是说耶？<a id="a-Cw"></a>”</p>
  <p id="aCx">文殊师利问言：<a id="a-Cy"></a>“天子，<a id="a-Cz"></a>所言众生，<a id="a-D0"></a>言众生者，<a id="a-D1"></a>汝意云何？<a id="a-D2"></a>”</p>
  <p id="aD3">天子答言：<a id="a-D4"></a>“文殊师利，<a id="a-D5"></a>所言众生，<a id="a-D6"></a>言众生者，<a id="a-D7"></a>乃至唯有名字想取。<a id="a-D8"></a>”</p>
  <p id="aD9">文殊师利言：<a id="a-DA"></a>“如是，<a id="a-DB"></a>天子，<a id="a-DC"></a>杀取我想，<a id="a-DD"></a>杀取命想、<a id="a-DE"></a>取丈夫想。<a id="a-DF"></a>”</p>
  <p id="aDG">天子问言：<a id="a-DH"></a>“仁以何物杀取命想？<a id="a-DI"></a>”</p>
  <p id="aDJ">文殊师利答言：<a id="a-DK"></a>“天子，<a id="a-DL"></a>以慧铁杀，<a id="a-DM"></a>彼般若铁如捉如杀，<a id="a-DN"></a>如捉不知、<a id="a-DO"></a>如割不知。<a id="a-DP"></a>天子，<a id="a-DQ"></a>应知彼门若杀我想、<a id="a-DR"></a>杀众生想，<a id="a-DS"></a>如是名杀一切众生，<a id="a-DT"></a>如是我汝同于梵行。<a id="a-DU"></a>”</p>
  <p id="aDV">尔时，<a id="a-DW"></a>文殊师利童子，<a id="a-DX"></a>复语善住意天子言：<a id="a-DY"></a>“天子，<a id="a-DZ"></a>若汝天子，<a id="a-Da"></a>十不善业道集行，<a id="a-Db"></a>一切染分平等行，<a id="a-Dc"></a>非是净分平等行，<a id="a-Dd"></a>如是我汝同于梵行。<a id="a-De"></a>”</p>
  <p id="aDf">天子问言：<a id="a-Dg"></a>“文殊师利，<a id="a-Dh"></a>以何意故如是说耶？<a id="a-Di"></a>”</p>
  <p id="aDj">文殊师利答言：<a id="a-Dk"></a>“天子，<a id="a-Dl"></a>若此染分平等，<a id="a-Dm"></a>彼平等平等行，<a id="a-Dn"></a>如是我汝同于梵行。<a id="a-Do"></a>天子，<a id="a-Dp"></a>汝意云何？<a id="a-Dq"></a>何者染分平等？<a id="a-Dr"></a>”</p>
  <p id="aDs">天子答言：<a id="a-Dt"></a>“不作不贪。<a id="a-Du"></a>”</p>
  <p id="aDv">文殊师利问言：<a id="a-Dw"></a>“天子，<a id="a-Dx"></a>言净分者，<a id="a-Dy"></a>是何法耶？<a id="a-Dz"></a>”</p>
  <p id="aE0">天子答言：<a id="a-E1"></a>“法性、<a id="a-E2"></a>法界、<a id="a-E3"></a>真如、<a id="a-E4"></a>实际、<a id="a-E5"></a>三解脱门，<a id="a-E6"></a>此是净分。<a id="a-E7"></a>”</p>
  <p id="aE8">文殊师利问言：<a id="a-E9"></a>“天子，<a id="a-EA"></a>汝复更能遮法界不？<a id="a-EB"></a>”</p>
  <p id="aEC">答言：<a id="a-ED"></a>“不也。<a id="a-EE"></a>”</p>
  <p id="aEF">文殊师利言：<a id="a-EG"></a>“如是，<a id="a-EH"></a>天子，<a id="a-EI"></a>以此意故我如是说，<a id="a-EJ"></a>若汝染分平等非净分平等行，<a id="a-EK"></a>如是我汝同于梵行。<a id="a-EL"></a>”</p>
  <p id="aEM">尔时，<a id="a-EN"></a>文殊师利童子，<a id="a-EO"></a>复语善住意天子言：<a id="a-EP"></a>“天子，<a id="a-EQ"></a>若汝天子，<a id="a-ER"></a>初始起心欲杀人时，<a id="a-ES"></a>汝能头上于先打者，<a id="a-ET"></a>如是我汝同于梵行。<a id="a-EU"></a>”</p>
  <p id="aEV">天子问言：<a id="a-EW"></a>“文殊师利，<a id="a-EX"></a>以何意故如是说耶？<a id="a-EY"></a>”</p>
  <p id="aEZ">文殊师利答言：<a id="a-Ea"></a>“天子，<a id="a-Eb"></a>言杀、<a id="a-Ec"></a>杀者，<a id="a-Ed"></a>是何言语？<a id="a-Ee"></a>杀何物人？<a id="a-Ef"></a>天子，<a id="a-Eg"></a>当知杀言语者，<a id="a-Eh"></a>杀贪嗔痴、<a id="a-Ei"></a>我慢嫉妒、<a id="a-Ej"></a>幻伪谄曲、<a id="a-Ek"></a>取相想受，<a id="a-El"></a>如是名杀，<a id="a-Em"></a>已说杀竟。<a id="a-En"></a>天子应知，<a id="a-Eo"></a>天子，<a id="a-Ep"></a>若有禅师生贪欲心，<a id="a-Eq"></a>生已能离，<a id="a-Er"></a>能令寂静，<a id="a-Es"></a>能令寂灭，<a id="a-Et"></a>如是得言空无所有不善不取。<a id="a-Eu"></a>如是，<a id="a-Ev"></a>天子，<a id="a-Ew"></a>欲心生灭思量通达，<a id="a-Ex"></a>如是此心于何处生？<a id="a-Ey"></a>于何处灭？<a id="a-Ez"></a>于何处乐？<a id="a-F0"></a>于何法乐？<a id="a-F1"></a>如是观察，<a id="a-F2"></a>贪无所得，<a id="a-F3"></a>于何处乐？<a id="a-F4"></a>彼无所得。<a id="a-F5"></a>于何法乐？<a id="a-F6"></a>彼无所得。<a id="a-F7"></a>若无所得彼则不取，<a id="a-F8"></a>若不取者彼则不舍，<a id="a-F9"></a>若不舍者，<a id="a-FA"></a>如是彼则不取不舍，<a id="a-FB"></a>如是得言离欲寂灭，<a id="a-FC"></a>如是乃至心如是说。<a id="a-FD"></a>天子当知，<a id="a-FE"></a>如是法杀即生即杀，<a id="a-FF"></a>如是得言初始起心欲杀人时头上先打，<a id="a-FG"></a>如是名杀，<a id="a-FH"></a>我意在此故如是说。<a id="a-FI"></a>”</p>
  <p id="aFJ">尔时，<a id="a-FK"></a>文殊师利童子，<a id="a-FL"></a>复语善住意天子言：<a id="a-FM"></a>“天子，<a id="a-FN"></a>若汝天子，<a id="a-FO"></a>于佛不染，<a id="a-FP"></a>法、<a id="a-FQ"></a>僧不染，<a id="a-FR"></a>如是我汝同于梵行。<a id="a-FS"></a>”</p>
  <p id="aFT">天子问言：<a id="a-FU"></a>“文殊师利，<a id="a-FV"></a>以何意故如是说耶？<a id="a-FW"></a>”</p>
  <p id="aFX">文殊师利问言：<a id="a-FY"></a>“天子，<a id="a-FZ"></a>所言佛者，<a id="a-Fa"></a>汝云何解？<a id="a-Fb"></a>”</p>
  <p id="aFc">天子答言：<a id="a-Fd"></a>“文殊师利，<a id="a-Fe"></a>如真如法界，<a id="a-Ff"></a>如是言佛。<a id="a-Fg"></a>”</p>
  <p id="aFh">文殊师利问言：<a id="a-Fi"></a>“天子，<a id="a-Fj"></a>于意云何？<a id="a-Fk"></a>真如法界汝能染不？<a id="a-Fl"></a>”</p>
  <p id="aFm">答言：<a id="a-Fn"></a>“不也。<a id="a-Fo"></a>”</p>
  <p id="aFp">文殊师利言：<a id="a-Fq"></a>“我意在此故如是说：<a id="a-Fr"></a>若汝天子于佛不染，<a id="a-Fs"></a>如是我汝同于梵行。<a id="a-Ft"></a>复次，<a id="a-Fu"></a>天子，<a id="a-Fv"></a>所言法者，<a id="a-Fw"></a>汝云何解？<a id="a-Fx"></a>”</p>
  <p id="aFy">天子答言：<a id="a-Fz"></a>“文殊师利，<a id="a-G0"></a>是离欲法，<a id="a-G1"></a>如是言法。<a id="a-G2"></a>”</p>
  <p id="aG3">文殊师利问言：<a id="a-G4"></a>“天子，<a id="a-G5"></a>于意云何？<a id="a-G6"></a>彼离欲法汝能染不？<a id="a-G7"></a>”</p>
  <p id="aG8">答言：<a id="a-G9"></a>“不也。<a id="a-GA"></a>”</p>
  <p id="aGB">文殊师利言：<a id="a-GC"></a>“我意在此故如是说：<a id="a-GD"></a>若汝天子于法不染，<a id="a-GE"></a>如是我汝同于梵行。<a id="a-GF"></a>复次，<a id="a-GG"></a>天子，<a id="a-GH"></a>所言僧者，<a id="a-GI"></a>汝云何解？<a id="a-GJ"></a>”</p>
  <p id="aGK">天子答言：<a id="a-GL"></a>“以无为故，<a id="a-GM"></a>如是言僧。<a id="a-GN"></a>圣声闻僧是无为僧，<a id="a-GO"></a>如是言僧。<a id="a-GP"></a>”</p>
  <p id="aGQ">文殊师利问言：<a id="a-GR"></a>“天子，<a id="a-GS"></a>于意云何？<a id="a-GT"></a>彼无为僧汝能染不？<a id="a-GU"></a>”</p>
  <p id="aGV">答言：<a id="a-GW"></a>“不也。<a id="a-GX"></a>”</p>
  <p id="aGY">文殊师利言：<a id="a-GZ"></a>“我意在此故如是说：<a id="a-Ga"></a>若汝天子于僧不染，<a id="a-Gb"></a>如是我汝同于梵行。<a id="a-Gc"></a>天子，<a id="a-Gd"></a>若人得佛彼则染佛，<a id="a-Ge"></a>若人得法彼则染法，<a id="a-Gf"></a>若人得僧彼则染僧。<a id="a-Gg"></a>天子，<a id="a-Gh"></a>若不得佛，<a id="a-Gi"></a>如是彼人不染于佛；<a id="a-Gj"></a>若不得法，<a id="a-Gk"></a>如是彼人不染于法；<a id="a-Gl"></a>若不得僧，<a id="a-Gm"></a>如是彼人不染于僧。<a id="a-Gn"></a>何以故？<a id="a-Go"></a>以佛法僧非彼人得，<a id="a-Gp"></a>以如是故得言不染。<a id="a-Gq"></a>复次，<a id="a-Gr"></a>天子，<a id="a-Gs"></a>若人爱佛、<a id="a-Gt"></a>爱法、<a id="a-Gu"></a>爱僧，<a id="a-Gv"></a>彼人染佛、<a id="a-Gw"></a>染法、<a id="a-Gx"></a>染僧。<a id="a-Gy"></a>若不得佛，<a id="a-Gz"></a>彼不爱佛则不染佛；<a id="a-H0"></a>若不得法，<a id="a-H1"></a>彼不爱法则不染法；<a id="a-H2"></a>若不得僧，<a id="a-H3"></a>彼不爱僧则不染僧。<a id="a-H4"></a>天子，<a id="a-H5"></a>若不染著，<a id="a-H6"></a>此贪欲句，<a id="a-H7"></a>此不合句，<a id="a-H8"></a>此示句，<a id="a-H9"></a>此不实思量句、<a id="a-HA"></a>不实句、<a id="a-HB"></a>不实决定句、<a id="a-HC"></a>不离欲句，<a id="a-HD"></a>是故得言离欲寂灭。<a id="a-HE"></a>天子，<a id="a-HF"></a>我意在此故如是说：<a id="a-HG"></a>若汝天子，<a id="a-HH"></a>于佛不染，<a id="a-HI"></a>法、<a id="a-HJ"></a>僧不染，<a id="a-HK"></a>如是我汝同于梵行。<a id="a-HL"></a>”</p>
  <p id="aHM">尔时，<a id="a-HN"></a>善住意天子语文殊师利童子言：<a id="a-HO"></a>“甚为希有！<a id="a-HP"></a>文殊师利乃能如是说甚深处！<a id="a-HQ"></a>我当报恩。<a id="a-HR"></a>”</p>
  <p id="aHS">文殊师利答言：<a id="a-HT"></a>“天子，<a id="a-HU"></a>汝莫报恩。<a id="a-HV"></a>”</p>
  <p id="aHW">天子问言：<a id="a-HX"></a>“我今云何得不报恩？<a id="a-HY"></a>”</p>
  <p id="aHZ">文殊师利答言：<a id="a-Ha"></a>“天子，<a id="a-Hb"></a>汝莫报恩。<a id="a-Hc"></a>如是，<a id="a-Hd"></a>天子，<a id="a-He"></a>汝莫报恩即是报恩。<a id="a-Hf"></a>”</p>
  <p id="aHg">天子问言：<a id="a-Hh"></a>“文殊师利，<a id="a-Hi"></a>仁不报恩？<a id="a-Hj"></a>”</p>
  <p id="aHk">文殊师利答言：<a id="a-Hl"></a>“天子，<a id="a-Hm"></a>如是，<a id="a-Hn"></a>如是，<a id="a-Ho"></a>我不报恩，<a id="a-Hp"></a>非我报恩。<a id="a-Hq"></a>”</p>
  <p id="aHr">天子问言：<a id="a-Hs"></a>“文殊师利，<a id="a-Ht"></a>以何意故如是说耶？<a id="a-Hu"></a>”</p>
  <p id="aHv">文殊师利答言：<a id="a-Hw"></a>“天子，<a id="a-Hx"></a>愚痴之人作异异法，<a id="a-Hy"></a>愚痴之人作异异见，<a id="a-Hz"></a>愚痴之人作异异行，<a id="a-I0"></a>以作异异法行见故，<a id="a-I1"></a>得言报恩。<a id="a-I2"></a>天子，<a id="a-I3"></a>当知此非正行善男子也。<a id="a-I4"></a>乃至少作或作不作，<a id="a-I5"></a>是故得言不报恩者。<a id="a-I6"></a>如佛世尊平等说法，<a id="a-I7"></a>谓一切法皆悉不作，<a id="a-I8"></a>亦不可作，<a id="a-I9"></a>心平等不异取、<a id="a-IA"></a>不异作，<a id="a-IB"></a>是故得言不报恩者。<a id="a-IC"></a>”</p>
  <p id="aID">天子问言：<a id="a-IE"></a>“文殊师利，<a id="a-IF"></a>仁住何法如是说忍？<a id="a-IG"></a>为住忍说？<a id="a-IH"></a>为住法说？<a id="a-II"></a>”</p>
  <p id="aIJ">文殊师利答言：<a id="a-IK"></a>“天子，<a id="a-IL"></a>非忍非法。<a id="a-IM"></a>”</p>
  <p id="aIN">天子问言：<a id="a-IO"></a>“文殊师利，<a id="a-IP"></a>于何处住如是说耶？<a id="a-IQ"></a>”</p>
  <p id="aIR">文殊师利问言：<a id="a-IS"></a>“天子，<a id="a-IT"></a>幻化人身于何处住？<a id="a-IU"></a>”</p>
  <p id="aIV">天子问言：<a id="a-IW"></a>“何处复有幻化人住？<a id="a-IX"></a>”</p>
  <p id="aIY">文殊师利答言：<a id="a-IZ"></a>“天子，<a id="a-Ia"></a>如真如住，<a id="a-Ib"></a>彼幻化人如是而住。<a id="a-Ic"></a>天子，<a id="a-Id"></a>当知若如是说，<a id="a-Ie"></a>何处住说？<a id="a-If"></a>若如是者，<a id="a-Ig"></a>云何问言何忍何法？<a id="a-Ih"></a>天子，<a id="a-Ii"></a>当知忍唯有名，<a id="a-Ij"></a>名无住处，<a id="a-Ik"></a>法不移动，<a id="a-Il"></a>亦不分别，<a id="a-Im"></a>又无处所。<a id="a-In"></a>天子，<a id="a-Io"></a>一切众生于何处住？<a id="a-Ip"></a>于彼处住，<a id="a-Iq"></a>佛如是说。<a id="a-Ir"></a>何以故？<a id="a-Is"></a>如佛所说如真如住，<a id="a-It"></a>一切众生亦如是住，<a id="a-Iu"></a>真如不动如，<a id="a-Iv"></a>一切众生真如、<a id="a-Iw"></a>如来真如，<a id="a-Ix"></a>不二真如，<a id="a-Iy"></a>不异真如。<a id="a-Iz"></a>”</p>
  <p id="aJ0">尔时，<a id="a-J1"></a>善住意天子，<a id="a-J2"></a>语文殊师利童子言：<a id="a-J3"></a>“文殊师利，<a id="a-J4"></a>言沙门那，<a id="a-J5"></a>沙门那者，<a id="a-J6"></a>是何言语言沙门那？<a id="a-J7"></a>”</p>
  <p id="aJ8">文殊师利答言：<a id="a-J9"></a>“天子，<a id="a-JA"></a>谓非沙门、<a id="a-JB"></a>非婆罗门。<a id="a-JC"></a>何以故？<a id="a-JD"></a>天子，<a id="a-JE"></a>若不著欲界，<a id="a-JF"></a>不著色界，<a id="a-JG"></a>不著无色界，<a id="a-JH"></a>彼名沙门，<a id="a-JI"></a>我如是说。<a id="a-JJ"></a>天子，<a id="a-JK"></a>若不漏眼，<a id="a-JL"></a>若不漏耳，<a id="a-JM"></a>若不漏鼻，<a id="a-JN"></a>若不漏舌，<a id="a-JO"></a>若不漏身，<a id="a-JP"></a>若不漏意，<a id="a-JQ"></a>彼名沙门，<a id="a-JR"></a>我如是说。<a id="a-JS"></a>天子，<a id="a-JT"></a>若不依止，<a id="a-JU"></a>不依止说，<a id="a-JV"></a>不依止处，<a id="a-JW"></a>不依处说，<a id="a-JX"></a>彼名沙门，<a id="a-JY"></a>我如是说。<a id="a-JZ"></a>天子，<a id="a-Ja"></a>若无少心贪乐，<a id="a-Jb"></a>无少处来，<a id="a-Jc"></a>不伤无伤，<a id="a-Jd"></a>彼名沙门，<a id="a-Je"></a>我如是说。<a id="a-Jf"></a>如是句说，<a id="a-Jg"></a>若非沙门、<a id="a-Jh"></a>非婆罗门。<a id="a-Ji"></a>”</p>
  <p id="aJj">尔时，<a id="a-Jk"></a>会中有五菩萨，<a id="a-Jl"></a>得四禅处，<a id="a-Jm"></a>得五神通。<a id="a-Jn"></a>时，<a id="a-Jo"></a>彼菩萨依三昧坐，<a id="a-Jp"></a>依三昧起未得法忍。<a id="a-Jq"></a>时，<a id="a-Jr"></a>彼菩萨自忆宿世，<a id="a-Js"></a>曾杀母来，<a id="a-Jt"></a>曾杀父来，<a id="a-Ju"></a>杀罗汉来，<a id="a-Jv"></a>念彼残业，<a id="a-Jw"></a>是故心热不能获得甚深法忍，<a id="a-Jx"></a>不能证入，<a id="a-Jy"></a>亦不存心，<a id="a-Jz"></a>依我分别，<a id="a-K0"></a>心忆彼罪不能舍离，<a id="a-K1"></a>是故不得甚深法忍。<a id="a-K2"></a>尔时，<a id="a-K3"></a>世尊知彼菩萨心可开晓，<a id="a-K4"></a>以威神力加被文殊师利童子。</p>
  <p id="aK5">尔时，<a id="a-K6"></a>文殊师利童子，<a id="a-K7"></a>承佛神力，<a id="a-K8"></a>从坐而起，<a id="a-K9"></a>整服左肩，<a id="a-KA"></a>右手捉刀，<a id="a-KB"></a>磨令使利，<a id="a-KC"></a>疾走向佛。<a id="a-KD"></a>尔时，<a id="a-KE"></a>世尊即语文殊师利童子作如是言：<a id="a-KF"></a>“汝住！<a id="a-KG"></a>汝住！<a id="a-KH"></a>文殊师利，<a id="a-KI"></a>我先被杀极被杀已。<a id="a-KJ"></a>何以故？<a id="a-KK"></a>文殊师利，<a id="a-KL"></a>久远已来，<a id="a-KM"></a>何时有人生心杀我？<a id="a-KN"></a>若生杀心即是杀已。<a id="a-KO"></a>”</p>
  <p id="aKP">当尔之时，<a id="a-KQ"></a>彼五菩萨有如是念：<a id="a-KR"></a>“一切法如幻，<a id="a-KS"></a>非我、<a id="a-KT"></a>非众生、<a id="a-KU"></a>非命、<a id="a-KV"></a>非丈夫、<a id="a-KW"></a>非人摩那婆、<a id="a-KX"></a>非母、<a id="a-KY"></a>非父、<a id="a-KZ"></a>非阿罗汉、<a id="a-Ka"></a>非佛法僧、<a id="a-Kb"></a>非有此逆，<a id="a-Kc"></a>无造逆人。<a id="a-Kd"></a>何以故？<a id="a-Ke"></a>今此文殊师利童子，<a id="a-Kf"></a>黠慧深解，<a id="a-Kg"></a>细心思量，<a id="a-Kh"></a>聪明利智，<a id="a-Ki"></a>诸佛所赞，<a id="a-Kj"></a>得甚深忍，<a id="a-Kk"></a>已曾供养过去无量亿那由他百千佛来。<a id="a-Kl"></a>文殊师利种种供养过去诸佛，<a id="a-Km"></a>自在智慧善能通达一切诸法，<a id="a-Kn"></a>如法善说，<a id="a-Ko"></a>如实而说，<a id="a-Kp"></a>恭敬如来，<a id="a-Kq"></a>彼捉利刀疾走向佛，<a id="a-Kr"></a>佛言：<a id="a-Ks"></a>‘住！<a id="a-Kt"></a>住！<a id="a-Ku"></a>文殊师利，<a id="a-Kv"></a>我先被杀极被杀已。<a id="a-Kw"></a>’若少有法和合聚集，<a id="a-Kx"></a>决定名佛、<a id="a-Ky"></a>名法、<a id="a-Kz"></a>名僧、<a id="a-L0"></a>名母、<a id="a-L1"></a>名父、<a id="a-L2"></a>名阿罗汉，<a id="a-L3"></a>有逆可取则不可离，<a id="a-L4"></a>当知彼法无体非有，<a id="a-L5"></a>非如非实，<a id="a-L6"></a>不生不起，<a id="a-L7"></a>空如幻化，<a id="a-L8"></a>是故此法无人得罪，<a id="a-L9"></a>无罪可得。<a id="a-LA"></a>”如是如是思量善知，<a id="a-LB"></a>彼五菩萨如是知已，<a id="a-LC"></a>即时获得无生法忍，<a id="a-LD"></a>既得忍已欢喜踊跃，<a id="a-LE"></a>上虚空中，<a id="a-LF"></a>去地不远七多罗树，<a id="a-LG"></a>而说偈言：</p>
  <p id="aLH">“一切法如幻，<a id="a-LI"></a> 皆从分别起，</p>
  <p id="aLJ">此非决定有，<a id="a-LK"></a> 一切法皆空。</p>
  <p id="aLL">心不实分别，<a id="a-LM"></a> 愚痴取我想，</p>
  <p id="aLN">忆念过去世，<a id="a-LO"></a> 作何等恶业？</p>
  <p id="aLP">过去曾杀害，<a id="a-LQ"></a> 父母良福田，</p>
  <p id="aLR">杀罗汉比丘，<a id="a-LS"></a> 作极重恶业。</p>
  <p id="aLT">彼恶业果报，<a id="a-LU"></a> 我应受苦恼，</p>
  <p id="aLV">今于善人所，<a id="a-LW"></a> 闻法除疑悔。</p>
  <p id="aLX">心不舍悔恨，<a id="a-LY"></a> 忆持大名人，</p>
  <p id="aLZ">解已觉法界，<a id="a-La"></a> 何处无烦恼？</p>
  <p id="aLb">佛善巧方便，<a id="a-Lc"></a> 方便知牟尼，</p>
  <p id="aLd">以何方便力，<a id="a-Le"></a> 净众生疑悔？</p>
  <p id="aLf">诸法空无体，<a id="a-Lg"></a> 非佛非法僧，</p>
  <p id="aLh">父母不可得，<a id="a-Li"></a> 非有阿罗汉，</p>
  <p id="aLj">非有少法杀，<a id="a-Lk"></a> 亦无少法堕，</p>
  <p id="aLl">诸法平等相，<a id="a-Lm"></a> 如彼平等住。</p>
  <p id="aLn">文殊大智慧，<a id="a-Lo"></a> 已证如是法，</p>
  <p id="aLp">手捉利刀已，<a id="a-Lq"></a> 疾走向如来。</p>
  <p id="aLr">如利刀如佛，<a id="a-Ls"></a> 彼二无异相，</p>
  <p id="aLt">非生亦非实，<a id="a-Lu"></a> 此中无人杀。<a id="a-Lv"></a>”</p>
  <p id="aLw">说此捉铁刀法门之时，<a id="a-Lx"></a>周遍十方恒河沙等诸佛世界六种震动，<a id="a-Ly"></a>大地极动，<a id="a-Lz"></a>世界皆起。<a id="a-M0"></a>时，<a id="a-M1"></a>彼十方诸佛世界诸佛世尊，<a id="a-M2"></a>皆悉现在现命现住。<a id="a-M3"></a>彼佛侍者各问其佛白言：<a id="a-M4"></a>“世尊，<a id="a-M5"></a>是谁威力，<a id="a-M6"></a>动此大地，<a id="a-M7"></a>世界皆起？<a id="a-M8"></a>”</p>
  <p id="aM9">彼佛答言：<a id="a-MA"></a>“善男子，<a id="a-MB"></a>有佛世界名曰娑婆，<a id="a-MC"></a>彼中有佛号释迦牟尼如来应正遍知，<a id="a-MD"></a>为众说法。<a id="a-ME"></a>彼娑婆世界，<a id="a-MF"></a>有童子菩萨摩诃萨，<a id="a-MG"></a>名文殊师利，<a id="a-MH"></a>于菩提道得不退转，<a id="a-MI"></a>捉利铁刀、<a id="a-MJ"></a>智慧铁刀，<a id="a-MK"></a>疾走向佛，<a id="a-ML"></a>以为开晓余菩萨故，<a id="a-MM"></a>有自在力自知堪能，<a id="a-MN"></a>以是因缘令地大动。<a id="a-MO"></a>”</p>
  <p id="aMP">尔时，<a id="a-MQ"></a>世尊依慧铁刀如如法说，<a id="a-MR"></a>令不可数众生眼净，<a id="a-MS"></a>心解忍生欲行菩提。<a id="a-MT"></a>尔时，<a id="a-MU"></a>世尊以住持力，<a id="a-MV"></a>住持拥护此众会中初始发起微少善根，<a id="a-MW"></a>虚妄分别种种分别诸众生等，<a id="a-MX"></a>令彼众生不见铁刀，<a id="a-MY"></a>于此所说捉刀法门不闻不听。</p>
  <p id="aMZ">尔时，<a id="a-Ma"></a>长老舍利弗，<a id="a-Mb"></a>语文殊师利童子言：<a id="a-Mc"></a>“文殊师利，<a id="a-Md"></a>仁作极恶生死之业，<a id="a-Me"></a>欲杀医师。<a id="a-Mf"></a>此业若熟，<a id="a-Mg"></a>于何处受？<a id="a-Mh"></a>”</p>
  <p id="aMi">文殊师利言：<a id="a-Mj"></a>“大德舍利弗，<a id="a-Mk"></a>皆作恶业，<a id="a-Ml"></a>我从生来不曾如是，<a id="a-Mm"></a>不知此行于何处熟？<a id="a-Mn"></a>大德舍利弗，<a id="a-Mo"></a>何处幻人幻化业熟，<a id="a-Mp"></a>我如是熟。<a id="a-Mq"></a>何以故？<a id="a-Mr"></a>以幻化人不生分别无虚妄故。<a id="a-Ms"></a>大德舍利弗，<a id="a-Mt"></a>一切诸法皆如幻化。<a id="a-Mu"></a>复次，<a id="a-Mv"></a>大德舍利弗，<a id="a-Mw"></a>我今问汝，<a id="a-Mx"></a>随汝意答。<a id="a-My"></a>于意云何？<a id="a-Mz"></a>汝有铁刀可得不耶？<a id="a-N0"></a>”</p>
  <p id="aN1">答言：<a id="a-N2"></a>“无也。<a id="a-N3"></a>”</p>
  <p id="aN4">“汝有恶业可得不耶？<a id="a-N5"></a>”</p>
  <p id="aN6">答言：<a id="a-N7"></a>“无也。<a id="a-N8"></a>”</p>
  <p id="aN9">“有得果不？<a id="a-NA"></a>”</p>
  <p id="aNB">答言：<a id="a-NC"></a>“无也。<a id="a-ND"></a>”</p>
  <p id="aNE">“大德舍利弗，<a id="a-NF"></a>若无铁、<a id="a-NG"></a>无业、<a id="a-NH"></a>无果报者，<a id="a-NI"></a>何处业熟？<a id="a-NJ"></a>”</p>
  <p id="aNK">尔时，<a id="a-NL"></a>尊者舍利弗言：<a id="a-NM"></a>“文殊师利，<a id="a-NN"></a>以何意故如是说耶？<a id="a-NO"></a>”</p>
  <p id="aNP">文殊师利言：<a id="a-NQ"></a>“乃至无有少业报熟。<a id="a-NR"></a>何以故？<a id="a-NS"></a>以一切法无业、<a id="a-NT"></a>无报、<a id="a-NU"></a>无业报熟。<a id="a-NV"></a>”</p>
  <p id="aNW">尔时，<a id="a-NX"></a>彼处十方世界诸来菩萨摩诃萨等白佛言：<a id="a-NY"></a>“世尊，<a id="a-NZ"></a>惟愿世尊，<a id="a-Na"></a>以威神力加被文殊师利童子，<a id="a-Nb"></a>令至十方诸佛世界如是说法，<a id="a-Nc"></a>如我来至此佛世界。<a id="a-Nd"></a>”</p>
  <p id="aNe">尔时，<a id="a-Nf"></a>文殊师利童子，<a id="a-Ng"></a>语彼菩萨摩诃萨言：<a id="a-Nh"></a>“汝善男子，<a id="a-Ni"></a>各各观察自佛世界。<a id="a-Nj"></a>”</p>
  <p id="aNk">时，<a id="a-Nl"></a>彼菩萨摩诃萨等，<a id="a-Nm"></a>普彼十方各各观察自佛世界，<a id="a-Nn"></a>各各自闻自佛世界文殊师利童子音声，<a id="a-No"></a>各见文殊师利童子住其佛前为诸大众说此法门，<a id="a-Np"></a>各各皆有善住意天子问此法门，<a id="a-Nq"></a>各各皆有诸菩萨集，<a id="a-Nr"></a>皆有天子。<a id="a-Ns"></a>如是见已得未曾有，<a id="a-Nt"></a>皆悉叹言：<a id="a-Nu"></a>“希有！<a id="a-Nv"></a>希有！<a id="a-Nw"></a>今此文殊师利童子，<a id="a-Nx"></a>此佛世界安住不动，<a id="a-Ny"></a>而一切处皆悉普现，<a id="a-Nz"></a>一切皆见。<a id="a-O0"></a>”</p>
  <p id="aO1">尔时，<a id="a-O2"></a>文殊师利童子，<a id="a-O3"></a>为彼菩萨说如是言：<a id="a-O4"></a>“善男子，<a id="a-O5"></a>譬如幻师善学幻术，<a id="a-O6"></a>不动坐处示种种色；<a id="a-O7"></a>如是菩萨善学般若波罗蜜，<a id="a-O8"></a>幻如幻法中，<a id="a-O9"></a>乃至一切诸佛世界，<a id="a-OA"></a>随心忆念皆悉普现。<a id="a-OB"></a>何以故？<a id="a-OC"></a>一切诸法皆如幻故，<a id="a-OD"></a>如是应知。<a id="a-OE"></a>”</p>
  <p id="aOF">尔时，<a id="a-OG"></a>世尊语文殊师利童子言：<a id="a-OH"></a>“文殊师利，<a id="a-OI"></a>如诸如来出现于世，<a id="a-OJ"></a>闻此法门亦复如是；<a id="a-OK"></a>如人证得须陀洹果，<a id="a-OL"></a>闻此法门亦复如是；<a id="a-OM"></a>如人证得斯陀含果，<a id="a-ON"></a>闻此法门亦复如是；<a id="a-OO"></a>如人证得阿那含果，<a id="a-OP"></a>闻此法门亦复如是；<a id="a-OQ"></a>如人证得阿罗汉法，<a id="a-OR"></a>闻此法门亦复如是。<a id="a-OS"></a>闻此法门心生信解，<a id="a-OT"></a>如坐菩提，<a id="a-OU"></a>闻此法门亦复如是。<a id="a-OV"></a>”</p>
  <p id="aOW">文殊师利童子白言：<a id="a-OX"></a>“如是，<a id="a-OY"></a>世尊，<a id="a-OZ"></a>如空如平等，<a id="a-Oa"></a>如无相如平等，<a id="a-Ob"></a>如无愿如平等，<a id="a-Oc"></a>如真如如平等，<a id="a-Od"></a>如法界如平等，<a id="a-Oe"></a>如实际如平等，<a id="a-Of"></a>如平等如平等，<a id="a-Og"></a>如解脱如平等，<a id="a-Oh"></a>如远离如平等。<a id="a-Oi"></a>”</p>
  <p id="aOj">尔时，<a id="a-Ok"></a>文殊师利童子白佛言：<a id="a-Ol"></a>“世尊，<a id="a-Om"></a>唯愿世尊，<a id="a-On"></a>护此法门后世末世五十年时，<a id="a-Oo"></a>于阎浮提广行流布，<a id="a-Op"></a>令善男子、<a id="a-Oq"></a>善女人咸得闻之。<a id="a-Or"></a>”</p>
  <p id="aOs">尔时，<a id="a-Ot"></a>三千大千世界，<a id="a-Ou"></a>一切天人鼓乐出声，<a id="a-Ov"></a>一切华树皆悉敷荣出种种华。<a id="a-Ow"></a>于此三千大千世界皆悉震动，<a id="a-Ox"></a>放大光明遍满世界，<a id="a-Oy"></a>蔽日月光令皆不现。<a id="a-Oz"></a>六十四亿百千诸天，<a id="a-P0"></a>欢喜踊跃生希有心，<a id="a-P1"></a>住虚空中雨天华香，<a id="a-P2"></a>末香、<a id="a-P3"></a>涂香如雨而下，<a id="a-P4"></a>鼓天伎乐一切合掌，<a id="a-P5"></a>同声唱言：<a id="a-P6"></a>“善说如是最胜妙法、<a id="a-P7"></a>奇妙胜法！<a id="a-P8"></a>今者文殊师利童子说此法门，<a id="a-P9"></a>我等得闻，<a id="a-PA"></a>于此世界得生人中，<a id="a-PB"></a>便为再见转于法轮。<a id="a-PC"></a>若有众生闻此法门，<a id="a-PD"></a>有能信解不惊怖畏，<a id="a-PE"></a>当知是人必定不从小功德来。<a id="a-PF"></a>若有众生已曾供养过去诸佛，<a id="a-PG"></a>乃得闻此甚深法门不惊怖畏。<a id="a-PH"></a>”</p>
  <p id="aPI">尔时，<a id="a-PJ"></a>文殊师利童子白佛言：<a id="a-PK"></a>“世尊，<a id="a-PL"></a>今有相现，<a id="a-PM"></a>此经法门住持不灭，<a id="a-PN"></a>能于后世五十年时，<a id="a-PO"></a>于阎浮提广行流布。<a id="a-PP"></a>”</p>
  <p id="aPQ">佛言：<a id="a-PR"></a>“如是，<a id="a-PS"></a>如是，<a id="a-PT"></a>文殊师利，<a id="a-PU"></a>今有相现，<a id="a-PV"></a>此经法门住持不灭。<a id="a-PW"></a>”</p>
  <p id="aPX">文殊师利言：<a id="a-PY"></a>“如是，<a id="a-PZ"></a>世尊，<a id="a-Pa"></a>实作住持，<a id="a-Pb"></a>令此法门久住于世。<a id="a-Pc"></a>”</p>
  <p id="aPd">佛言：<a id="a-Pe"></a>“文殊师利，<a id="a-Pf"></a>若三解脱门得证涅槃，<a id="a-Pg"></a>是实实语；<a id="a-Ph"></a>此经法门，<a id="a-Pi"></a>后世末世五十年时，<a id="a-Pj"></a>于阎浮提广行流布，<a id="a-Pk"></a>是实实语。<a id="a-Pl"></a>”</p>
  <p id="aPm">文殊师利言：<a id="a-Pn"></a>“若世尊，<a id="a-Po"></a>说非我、<a id="a-Pp"></a>非众生、<a id="a-Pq"></a>非命、<a id="a-Pr"></a>非丈夫、<a id="a-Ps"></a>非人摩那婆，<a id="a-Pt"></a>非染非净，<a id="a-Pu"></a>是实实语；<a id="a-Pv"></a>此经法门，<a id="a-Pw"></a>后世末世五十年时，<a id="a-Px"></a>于阎浮提广行流布，<a id="a-Py"></a>是实实语。<a id="a-Pz"></a>若世尊，<a id="a-Q0"></a>说非贪嗔痴、<a id="a-Q1"></a>非名非色、<a id="a-Q2"></a>非因非见、<a id="a-Q3"></a>非有非有识、<a id="a-Q4"></a>非身非身记、<a id="a-Q5"></a>非心非心记、<a id="a-Q6"></a>非忆非忆念、<a id="a-Q7"></a>非处非处行，<a id="a-Q8"></a>非色、<a id="a-Q9"></a>非受、<a id="a-QA"></a>非想、<a id="a-QB"></a>非行、<a id="a-QC"></a>非识，<a id="a-QD"></a>非眼非色、<a id="a-QE"></a>非耳非声、<a id="a-QF"></a>非鼻非香、<a id="a-QG"></a>非舌非味、<a id="a-QH"></a>非身非触、<a id="a-QI"></a>非意非法，<a id="a-QJ"></a>非欲界、<a id="a-QK"></a>非色界、<a id="a-QL"></a>非无色界，<a id="a-QM"></a>非断非常，<a id="a-QN"></a>是实实语；<a id="a-QO"></a>此经法门，<a id="a-QP"></a>后世末世五十年时，<a id="a-QQ"></a>于阎浮提广行流布，<a id="a-QR"></a>是实实语。<a id="a-QS"></a>若世尊说，<a id="a-QT"></a>非须陀洹非须陀洹果，<a id="a-QU"></a>非斯陀含非斯陀含果，<a id="a-QV"></a>非阿那含非阿那含果，<a id="a-QW"></a>非阿罗汉非阿罗汉法，<a id="a-QX"></a>非辟支佛非辟支佛法，<a id="a-QY"></a>非如来非如来法，<a id="a-QZ"></a>非力非无畏，<a id="a-Qa"></a>非想非识，<a id="a-Qb"></a>非空非无相非无愿，<a id="a-Qc"></a>非无欲非本性，<a id="a-Qd"></a>非得非证，<a id="a-Qe"></a>非集非明，<a id="a-Qf"></a>非解脱，<a id="a-Qg"></a>非彼岸非中间非此岸，<a id="a-Qh"></a>非涅槃，<a id="a-Qi"></a>非名非无记，<a id="a-Qj"></a>是实实语；<a id="a-Qk"></a>此经法门，<a id="a-Ql"></a>后世末世五十年时，<a id="a-Qm"></a>于阎浮提广行流布，<a id="a-Qn"></a>是实实语。<a id="a-Qo"></a>若世尊说实无有人相应不相应、<a id="a-Qp"></a>不合不散，<a id="a-Qq"></a>是实实语；<a id="a-Qr"></a>此经法门，<a id="a-Qs"></a>后世末世五十年时，<a id="a-Qt"></a>于阎浮提广行流布，<a id="a-Qu"></a>是实实语。<a id="a-Qv"></a>如是，<a id="a-Qw"></a>世尊，<a id="a-Qx"></a>若前如来应正遍知，<a id="a-Qy"></a>过去已说，<a id="a-Qz"></a>无有少法众生得脱，<a id="a-R0"></a>无得涅槃，<a id="a-R1"></a>非有众生，<a id="a-R2"></a>非有法生，<a id="a-R3"></a>非有法灭，<a id="a-R4"></a>非失非动，<a id="a-R5"></a>如过去说，<a id="a-R6"></a>如是未来如是、<a id="a-R7"></a>现在皆如是说，<a id="a-R8"></a>是实实语；<a id="a-R9"></a>此经法门，<a id="a-RA"></a>后世末世五十年时，<a id="a-RB"></a>于阎浮提广行流布，<a id="a-RC"></a>是实实语。<a id="a-RD"></a>如是，<a id="a-RE"></a>世尊，<a id="a-RF"></a>若说此法无少法说，<a id="a-RG"></a>非语非说，<a id="a-RH"></a>非言语说，<a id="a-RI"></a>非毕竟说，<a id="a-RJ"></a>非后时说，<a id="a-RK"></a>非现前说，<a id="a-RL"></a>非响声说，<a id="a-RM"></a>非数数说，<a id="a-RN"></a>非此法说，<a id="a-RO"></a>无一字说，<a id="a-RP"></a>非此法说，<a id="a-RQ"></a>无人现在听，<a id="a-RR"></a>无人未来听，<a id="a-RS"></a>无人得解脱，<a id="a-RT"></a>是实实语；<a id="a-RU"></a>此经法门，<a id="a-RV"></a>后世末世五十年时，<a id="a-RW"></a>于阎浮提广行流布，<a id="a-RX"></a>是实实语。<a id="a-RY"></a>若世尊说此戒非戒非戒果，<a id="a-RZ"></a>非三昧非三昧处，<a id="a-Ra"></a>非般若非般若根智，<a id="a-Rb"></a>非解脱非解脱智，<a id="a-Rc"></a>是实实语；<a id="a-Rd"></a>此经法门，<a id="a-Re"></a>后世末世五十年时，<a id="a-Rf"></a>于阎浮提广行流布，<a id="a-Rg"></a>是实实语。<a id="a-Rh"></a>若世尊说，<a id="a-Ri"></a>菩萨法中非布施舍，<a id="a-Rj"></a>非戒守护，<a id="a-Rk"></a>非忍修集，<a id="a-Rl"></a>非精进发，<a id="a-Rm"></a>非禅决定，<a id="a-Rn"></a>非般若行，<a id="a-Ro"></a>非求菩提，<a id="a-Rp"></a>非实行转，<a id="a-Rq"></a>非得菩提，<a id="a-Rr"></a>非得力，<a id="a-Rs"></a>非得无畏，<a id="a-Rt"></a>非根非正，<a id="a-Ru"></a>非转法轮，<a id="a-Rv"></a>非解众生，<a id="a-Rw"></a>非言语说，<a id="a-Rx"></a>是实实语；<a id="a-Ry"></a>此经法门，<a id="a-Rz"></a>后世末世五十年时，<a id="a-S0"></a>于阎浮提广行流布，<a id="a-S1"></a>是实实语。<a id="a-S2"></a>”</p>
  <p id="aS3">说此法时，<a id="a-S4"></a>于此三千大千世界六种震动。</p>
  <p id="aS5">尔时，<a id="a-S6"></a>弥勒菩萨摩诃萨白佛言：<a id="a-S7"></a>“世尊，<a id="a-S8"></a>以何因缘于此世界如是大动？<a id="a-S9"></a>”</p>
  <p id="aSA">世尊即告弥勒菩萨摩诃萨言：<a id="a-SB"></a>“弥勒，<a id="a-SC"></a>汝今莫作是语！<a id="a-SD"></a>少信众生闻不能解则生怖畏。<a id="a-SE"></a>”</p>
  <p id="aSF">弥勒菩萨摩诃萨白佛言：<a id="a-SG"></a>“世尊，<a id="a-SH"></a>如来若说，<a id="a-SI"></a>多人得力，<a id="a-SJ"></a>多所利益安乐天人。<a id="a-SK"></a>”</p>
  <p id="aSL">佛言：<a id="a-SM"></a>“弥勒，<a id="a-SN"></a>过去已有七十四亿那由他百千诸佛，<a id="a-SO"></a>于此地处说此法门，<a id="a-SP"></a>文殊师利童子菩萨与善住意天子，<a id="a-SQ"></a>相随问答论义。<a id="a-SR"></a>”</p>
  <p id="aSS">弥勒菩萨摩诃萨白佛言：<a id="a-ST"></a>“世尊，<a id="a-SU"></a>文殊师利童子菩萨与善住意天子，<a id="a-SV"></a>相随闻此法门，<a id="a-SW"></a>其已久如？<a id="a-SX"></a>于何佛所闻此法门？<a id="a-SY"></a>”</p>
  <p id="aSZ">佛言弥勒：<a id="a-Sa"></a>“过去久远七阿僧祇百千劫际，<a id="a-Sb"></a>有佛出世，<a id="a-Sc"></a>号曰普华师子游步胜功德集如来应正遍知，<a id="a-Sd"></a>如是善男子，<a id="a-Se"></a>于彼佛所闻此法门。<a id="a-Sf"></a>”</p>
  <p id="aSg">说此法时，<a id="a-Sh"></a>恒河沙等众生发阿耨多罗三藐三菩提心，<a id="a-Si"></a>彼二倍人得不退忍，<a id="a-Sj"></a>彼二倍人得离垢法眼。<a id="a-Sk"></a>世尊既说此法门已，<a id="a-Sl"></a>时诸比丘，<a id="a-Sm"></a>文殊师利童子菩萨，<a id="a-Sn"></a>善住意天子，<a id="a-So"></a>并诸天、<a id="a-Sp"></a>人、<a id="a-Sq"></a>阿修罗、<a id="a-Sr"></a>乾闼婆等，<a id="a-Ss"></a>闻佛所说，<a id="a-St"></a>皆大欢喜。</p>
 </body>
</html>