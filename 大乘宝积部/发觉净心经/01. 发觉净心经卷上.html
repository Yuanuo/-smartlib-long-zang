<!doctype html>
<html id="z3IBTJ5Dw" data-ver="1121">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘宝积部">
  <meta period="隋">
 </head>
 <body>
  <h1 id="a1">发觉净心经卷上</h1>
  <p id="a2">尔时，<a id="a-3"></a>婆伽婆复于一时，<a id="a-4"></a>游波罗奈城诸仙住处鹿野苑中，<a id="a-5"></a>与大比丘众足满千人，<a id="a-6"></a>复有五百诸菩萨众。<a id="a-7"></a>于其众中，<a id="a-8"></a>多有诸根未成熟者，<a id="a-9"></a>有减少善根者，<a id="a-A"></a>有诸业障者。<a id="a-B"></a>尔时，<a id="a-C"></a>彼处诸菩萨中，<a id="a-D"></a>复有诸菩萨，<a id="a-E"></a>乐多世事，<a id="a-F"></a>乐于谈话，<a id="a-G"></a>乐于睡眠，<a id="a-H"></a>乐于杂业，<a id="a-I"></a>乐於戏论，<a id="a-J"></a>乐于染著，<a id="a-K"></a>种种文词散乱之业不合禅行，<a id="a-L"></a>于诸善事懒惰懈怠，<a id="a-M"></a>破精进行忘失正念，<a id="a-N"></a>无所能知常行乱行。</p>
  <p id="aO">尔时，<a id="a-P"></a>众中有一菩萨摩诃萨，<a id="a-Q"></a>名曰弥勒，<a id="a-R"></a>在彼会坐，<a id="a-S"></a>知彼众中诸菩萨等有如是行已，<a id="a-T"></a>即作是念：<a id="a-U"></a>“此诸菩萨减损道分，<a id="a-V"></a>然我今者，<a id="a-W"></a>应当发觉此菩萨等，<a id="a-X"></a>令彼忆念发起道意。<a id="a-Y"></a>”</p>
  <p id="aZ">尔时，<a id="a-a"></a>弥勒菩萨摩诃萨作是念已，<a id="a-b"></a>于日晡时从禅定起，<a id="a-c"></a>往诣诸诸菩萨所。<a id="a-d"></a>到已与彼诸菩萨，<a id="a-e"></a>共相慰喻为作欢喜，<a id="a-f"></a>令彼乐欲求闻法故，<a id="a-g"></a>因而告彼诸菩萨言：<a id="a-h"></a>“长老汝等，<a id="a-i"></a>颇于菩提分中不损减乎？<a id="a-j"></a>”</p>
  <p id="ak">弥勒菩萨作是语已，<a id="a-l"></a>彼诸菩萨语弥勒菩萨言：<a id="a-m"></a>“长老弥勒，<a id="a-n"></a>我等道分唯有损减，<a id="a-o"></a>无有增长。<a id="a-p"></a>何以故？<a id="a-q"></a>然我等辈取住疑心，<a id="a-r"></a>我等为当得作佛耶？<a id="a-s"></a>不得佛耶？<a id="a-t"></a>我等为当堕落法耶？<a id="a-u"></a>不堕落耶？<a id="a-v"></a>于诸善根为欲生耶？<a id="a-w"></a>为不生耶？<a id="a-x"></a>作于恶心，<a id="a-y"></a>我等住取是相。<a id="a-z"></a>”</p>
  <p id="a10">作是语已，<a id="a-11"></a>弥勒菩萨告彼菩萨众言：<a id="a-12"></a>“汝长老辈，<a id="a-13"></a>今可共往诣佛世尊如来应供等正觉所。<a id="a-14"></a>然彼世尊，<a id="a-15"></a>一切智见无碍解脱知见具足，<a id="a-16"></a>巧知一切众生心行。<a id="a-17"></a>彼佛世尊量汝等行，<a id="a-18"></a>当为说法。<a id="a-19"></a>”</p>
  <p id="a1A">时彼众中六十菩萨，<a id="a-1B"></a>共弥勒菩萨往诣佛所，<a id="a-1C"></a>到已五体头面礼佛足已，<a id="a-1D"></a>于地未起悲啼雨泪。<a id="a-1E"></a>其弥勒菩萨，<a id="a-1F"></a>顶礼佛足，<a id="a-1G"></a>却坐一面。</p>
  <p id="a1H">尔时，<a id="a-1I"></a>世尊告诸菩萨言：<a id="a-1J"></a>“诸善男子，<a id="a-1K"></a>汝等应起莫啼莫叹！<a id="a-1L"></a>勿生热恼！<a id="a-1M"></a>汝等过去作此业障，<a id="a-1N"></a>汝等于时欢喜踊跃，<a id="a-1O"></a>骂詈毁辱破坏他人，<a id="a-1P"></a>不信业报不能分别，<a id="a-1Q"></a>业障缠绕不合善故。<a id="a-1R"></a>”</p>
  <p id="a1S">尔时，<a id="a-1T"></a>彼六十菩萨偏袒右肩，<a id="a-1U"></a>右膝著地，<a id="a-1V"></a>向佛合掌而作是言：<a id="a-1W"></a>“善哉！<a id="a-1X"></a>世尊，<a id="a-1Y"></a>我等业障愿分别说，<a id="a-1Z"></a>令我等辈自清净心，<a id="a-1a"></a>勿复更造！<a id="a-1b"></a>”</p>
  <p id="a1c">时彼菩萨作是语已，<a id="a-1d"></a>佛告彼菩萨言：<a id="a-1e"></a>“诸善男子，<a id="a-1f"></a>汝等过去，<a id="a-1g"></a>于拘留孙如来教中出家学道。<a id="a-1h"></a>既出家已，<a id="a-1i"></a>住于禁戒于戒放逸，<a id="a-1j"></a>住于多闻于多闻放逸，<a id="a-1k"></a>于头陀功德皆悉损减。<a id="a-1l"></a>于时，<a id="a-1m"></a>有二法师比丘，<a id="a-1n"></a>汝于彼所诽谤淫欲；<a id="a-1o"></a>为多利养名闻因缘，<a id="a-1p"></a>于彼亲友施主之家嫉妒悭贪；<a id="a-1q"></a>于二法师所亲友檀越，<a id="a-1r"></a>汝复破坏离散，<a id="a-1s"></a>两舌毁辱令生疑惑，<a id="a-1t"></a>不生信心信不具足说非善事。<a id="a-1u"></a>时二法师所有众生，<a id="a-1v"></a>心生敬信随顺之者，<a id="a-1w"></a>令彼等辈断诸善根作诸障碍。<a id="a-1x"></a>汝等以此业障缘故，<a id="a-1y"></a>遂于六十二百千岁，<a id="a-1z"></a>堕于阿鼻大地狱中；<a id="a-20"></a>复于四万岁，<a id="a-21"></a>堕于活地狱中；<a id="a-22"></a>复于二万岁中，<a id="a-23"></a>堕黑绳地狱；<a id="a-24"></a>复于八百千岁，<a id="a-25"></a>堕热地狱。<a id="a-26"></a>复于彼处舍命已后还得人身，<a id="a-27"></a>于五百世中生盲无目。<a id="a-28"></a>以业障故所生之处，<a id="a-29"></a>一切闇钝忘失本心，<a id="a-2A"></a>善根闭塞少于威力，<a id="a-2B"></a>众皆弃舍恒被欺陵，<a id="a-2C"></a>为人憎恶毁呰诽谤，<a id="a-2D"></a>常生边地贫贱之处下种姓家，<a id="a-2E"></a>少利养，<a id="a-2F"></a>少名闻，<a id="a-2G"></a>不为他人恭敬供养亦不尊重，<a id="a-2H"></a>人所不喜众所厌恶。<a id="a-2I"></a>汝等从此舍身命已，<a id="a-2J"></a>于后五百岁中正法灭时，<a id="a-2K"></a>还生于恶国恶人之处下种姓家，<a id="a-2L"></a>贫穷下贱被他诽谤，<a id="a-2M"></a>忘失本心不欲善根常有障碍，<a id="a-2N"></a>虽暂遇明还被翳闇。<a id="a-2O"></a>汝等于彼五百岁后，<a id="a-2P"></a>一切业障尔乃灭尽，<a id="a-2Q"></a>于后得生阿弥陀国极乐世界，<a id="a-2R"></a>时彼如来方授汝等阿耨多罗三藐三菩提记。<a id="a-2S"></a>”</p>
  <p id="a2T">尔时，<a id="a-2U"></a>彼等六十菩萨乘富伽罗等，<a id="a-2V"></a>既闻此已，<a id="a-2W"></a>扪泪恐怖毛竖，<a id="a-2X"></a>合掌向佛而作是言：<a id="a-2Y"></a>“世尊，<a id="a-2Z"></a>我等从今若于菩萨乘富伽罗所，<a id="a-2a"></a>若生嗔恚过失，<a id="a-2b"></a>而复更造自余业障，<a id="a-2c"></a>我等今日于世尊前皆悉忏悔。<a id="a-2d"></a>世尊，<a id="a-2e"></a>我等今者于如来前发实誓愿：</p>
  <p id="a2f">“世尊，<a id="a-2g"></a>我等从今日已，<a id="a-2h"></a>若于菩萨乘富伽罗辈，<a id="a-2i"></a>于犯罪之中发觉言说，<a id="a-2j"></a>我等则为欺诳如来。</p>
  <p id="a2k">“世尊，<a id="a-2l"></a>我等从今日已，<a id="a-2m"></a>若于行菩萨乘富伽罗所，<a id="a-2n"></a>戏弄恶贱而轻慢者，<a id="a-2o"></a>我等则为欺诳如来。</p>
  <p id="a2p">“世尊，<a id="a-2q"></a>我等从今日已，<a id="a-2r"></a>若于行菩萨乘富伽罗所，<a id="a-2s"></a>而起我慢说彼恶事若实若虚，<a id="a-2t"></a>我等则为欺诳如来。</p>
  <p id="a2u">“世尊，<a id="a-2v"></a>我等从今日已，<a id="a-2w"></a>见菩萨乘富伽罗者，<a id="a-2x"></a>若在家若出家，<a id="a-2y"></a>受五欲果报富乐游戏娱乐，<a id="a-2z"></a>见是事已生不信心，<a id="a-30"></a>取彼过失，<a id="a-31"></a>不生敬心不作师想者，<a id="a-32"></a>我等则为欺诳如来。</p>
  <p id="a33">“世尊，<a id="a-34"></a>我等从今日已，<a id="a-35"></a>于亲友家、<a id="a-36"></a>乞丐家因缘，<a id="a-37"></a>行菩萨乘富伽罗所，<a id="a-38"></a>若逼切身心者，<a id="a-39"></a>我等则为欺诳如来。</p>
  <p id="a3A">“世尊，<a id="a-3B"></a>我等从今日已，<a id="a-3C"></a>行菩萨乘富伽罗所，<a id="a-3D"></a>出不喜声及骂詈声，<a id="a-3E"></a>我等则为欺诳如来。</p>
  <p id="a3F">“世尊，<a id="a-3G"></a>我等从今日已，<a id="a-3H"></a>于昼三时及夜三时，<a id="a-3I"></a>一切菩萨乘富伽罗所不礼拜者，<a id="a-3J"></a>我等则为欺诳如来。</p>
  <p id="a3K">“世尊，<a id="a-3L"></a>我等从今日已，<a id="a-3M"></a>为护此受故若身若命而不舍者，<a id="a-3N"></a>我等则为欺诳如来。</p>
  <p id="a3O">“世尊，<a id="a-3P"></a>我等从今日已，<a id="a-3Q"></a>若声闻乘、<a id="a-3R"></a>若辟支佛乘、<a id="a-3S"></a>富伽罗所，<a id="a-3T"></a>若起胜念自大非彼，<a id="a-3U"></a>我等则为欺诳如来。</p>
  <p id="a3V">“世尊，<a id="a-3W"></a>我等从今日已，<a id="a-3X"></a>于游行时，<a id="a-3Y"></a>若不作卑下心，<a id="a-3Z"></a>如旃陀罗及如狗犬，<a id="a-3a"></a>若不作如是行者，<a id="a-3b"></a>我等则为欺诳如来。</p>
  <p id="a3c">“世尊，<a id="a-3d"></a>我等从今日已，<a id="a-3e"></a>若自称誉毁谤于他，<a id="a-3f"></a>我等则为欺诳如来。</p>
  <p id="a3g">“世尊，<a id="a-3h"></a>我等从今日已怖嗔斗故，<a id="a-3i"></a>若不离彼去百由旬犹如风吹者，<a id="a-3j"></a>我等则为欺诳如来。</p>
  <p id="a3k">“世尊，<a id="a-3l"></a>我等从今日已，<a id="a-3m"></a>于持戒者我应敬念，<a id="a-3n"></a>若多闻者、<a id="a-3o"></a>若头陀功德及省事者，<a id="a-3p"></a>并余功德若不赞说，<a id="a-3q"></a>我等则为欺诳如来。</p>
  <p id="a3r">“世尊，<a id="a-3s"></a>我等从今日已，<a id="a-3t"></a>若不覆藏己之功德，<a id="a-3u"></a>开示己恶，<a id="a-3v"></a>我等则为欺诳如来。<a id="a-3w"></a>”</p>
  <p id="a3x">尔时，<a id="a-3y"></a>世尊赞彼六十行菩萨乘富伽罗言：<a id="a-3z"></a>“善哉！<a id="a-40"></a>善哉！<a id="a-41"></a>诸善男子，<a id="a-42"></a>汝等善说此诸誓愿，<a id="a-43"></a>能自发觉善作是愿。<a id="a-44"></a>汝等如是住者，<a id="a-45"></a>当尽一切业障，<a id="a-46"></a>当得善根净。<a id="a-47"></a>”</p>
  <p id="a48">尔时，<a id="a-49"></a>世尊复告弥勒菩萨摩诃萨言：<a id="a-4A"></a>“弥勒，<a id="a-4B"></a>若有菩萨欲净业障，<a id="a-4C"></a>当作是愿。<a id="a-4D"></a>”</p>
  <p id="a4E">尔时，<a id="a-4F"></a>弥勒菩萨摩诃萨复白佛言：<a id="a-4G"></a>“世尊，<a id="a-4H"></a>颇有善男子等护持此愿，<a id="a-4I"></a>当得满足不退转不？<a id="a-4J"></a>”</p>
  <p id="a4K">佛告弥勒：<a id="a-4L"></a>“有诸菩萨受行是愿，<a id="a-4M"></a>彼善男子、<a id="a-4N"></a>善女人，<a id="a-4O"></a>宁舍身命不缺此行亦不退舍。<a id="a-4P"></a>”</p>
  <p id="a4Q">尔时，<a id="a-4R"></a>弥勒菩萨复白佛言：<a id="a-4S"></a>“世尊，<a id="a-4T"></a>行菩萨乘富伽罗等，<a id="a-4U"></a>具足几法，<a id="a-4V"></a>于后五百岁法欲坏时，<a id="a-4W"></a>无损无害而得免脱？<a id="a-4X"></a>”</p>
  <p id="a4Y">尔时，<a id="a-4Z"></a>佛告弥勒菩萨言：<a id="a-4a"></a>“其具足有四种法，<a id="a-4b"></a>于后五百岁法欲坏时，<a id="a-4c"></a>不损不害而得免脱。<a id="a-4d"></a>何等为四？<a id="a-4e"></a>不求他过；<a id="a-4f"></a>于菩萨乘富伽罗所有犯罪处而不发觉；<a id="a-4g"></a>于善友家及施主家，<a id="a-4h"></a>不生吝惜；<a id="a-4i"></a>舍离恶言。<a id="a-4j"></a>弥勒，<a id="a-4k"></a>是为行菩萨乘富伽罗等具足四法，<a id="a-4l"></a>于后未来五百岁时，<a id="a-4m"></a>不损不害当得免脱。<a id="a-4n"></a>”</p>
  <p id="a4o">尔时，<a id="a-4p"></a>世尊欲重宣此义，<a id="a-4q"></a>而说偈言：</p>
  <p id="a4r">“莫于他边见过失，<a id="a-4s"></a> 勿说他人是与非，</p>
  <p id="a4t">不著他家净活命，<a id="a-4u"></a> 诸所恶言当弃舍。</p>
  <p id="a4v">“复有四法，<a id="a-4w"></a>行菩萨乘富伽罗等，<a id="a-4x"></a>后五百岁法欲坏时、<a id="a-4y"></a>比丘坏时，<a id="a-4z"></a>无损无害而得免脱。<a id="a-50"></a>何等为四？<a id="a-51"></a>所谓不相应众生应当弃舍，<a id="a-52"></a>远离大众，<a id="a-53"></a>常修兰若，<a id="a-54"></a>降伏己身与此相应。<a id="a-55"></a>弥勒，<a id="a-56"></a>行菩萨乘富伽罗等具四法者，<a id="a-57"></a>于彼后时五百岁中法欲灭时，<a id="a-58"></a>能于自身不损不害安隐解脱。<a id="a-59"></a>”</p>
  <p id="a5A">尔时，<a id="a-5B"></a>世尊而说偈言：</p>
  <p id="a5C">“弃舍众闹极远离，<a id="a-5D"></a> 无法比丘勿亲近，</p>
  <p id="a5E">当修兰若佛所赞，<a id="a-5F"></a> 不著利故得涅槃。</p>
  <p id="a5G">“是故，<a id="a-5H"></a>弥勒，<a id="a-5I"></a>菩萨于后五百岁时，<a id="a-5J"></a>欲自不损不害，<a id="a-5K"></a>而得解脱一切业障，<a id="a-5L"></a>欲得免者勿亲秽闹，<a id="a-5M"></a>应住兰若空闲园林，<a id="a-5N"></a>离不相应诸众生等，<a id="a-5O"></a>常自省察莫求他过，<a id="a-5P"></a>爱乐默然当与般若波罗蜜相应，<a id="a-5Q"></a>于诸众生起慈愍心，<a id="a-5R"></a>而为说法勿求恩报。<a id="a-5S"></a>”</p>
  <p id="a5T">尔时，<a id="a-5U"></a>世尊复告弥勒菩萨言：<a id="a-5V"></a>“善男子，<a id="a-5W"></a>法施有二十功德，<a id="a-5X"></a>不求果报，<a id="a-5Y"></a>不著利养及与名闻，<a id="a-5Z"></a>而为说法。<a id="a-5a"></a>何等二十？<a id="a-5b"></a>得正忆念，<a id="a-5c"></a>得胜妙趣，<a id="a-5d"></a>得好正意，<a id="a-5e"></a>得强志力，<a id="a-5f"></a>得多智慧，<a id="a-5g"></a>觉悟出世般若波罗蜜，<a id="a-5h"></a>当得少欲，<a id="a-5i"></a>当灭嗔恚，<a id="a-5j"></a>当灭愚痴，<a id="a-5k"></a>一切诸魔不得其便，<a id="a-5l"></a>诸佛护念，<a id="a-5m"></a>非人守护，<a id="a-5n"></a>诸天与力，<a id="a-5o"></a>一切冤家不得其便，<a id="a-5p"></a>凡所亲友无人能坏，<a id="a-5q"></a>凡所出言人必信受，<a id="a-5r"></a>得无所畏，<a id="a-5s"></a>凡有行处恒常欢喜，<a id="a-5t"></a>智者赞叹，<a id="a-5u"></a>所行法施恒为他念。<a id="a-5v"></a>弥勒，<a id="a-5w"></a>是为法施不求果报得二十功德，<a id="a-5x"></a>弃舍利养及与名闻、<a id="a-5y"></a>衣服、<a id="a-5z"></a>饮食，<a id="a-60"></a>无所希望，<a id="a-61"></a>饶益为首常行法施。</p>
  <p id="a62">“复次，<a id="a-63"></a>弥勒，<a id="a-64"></a>菩萨复有二十种功德不求果报，<a id="a-65"></a>菩萨为他行法施时，<a id="a-66"></a>不著利养名闻，<a id="a-67"></a>饶益为首数行法施。<a id="a-68"></a>何者二十？<a id="a-69"></a>彼未生辩才则能令生，<a id="a-6A"></a>生已不失，<a id="a-6B"></a>得陀罗尼，<a id="a-6C"></a>当得察勤，<a id="a-6D"></a>不用多力广益群生，<a id="a-6E"></a>少用功力多所利益，<a id="a-6F"></a>于众生边恭敬尊重常应供养，<a id="a-6G"></a>当得身密，<a id="a-6H"></a>当得口密，<a id="a-6I"></a>当得意密，<a id="a-6J"></a>超越恶道及诸恐怖，<a id="a-6K"></a>于命终时心得欢欣，<a id="a-6L"></a>如法正说能伏他论，<a id="a-6M"></a>具大威德胜人敬仰，<a id="a-6N"></a>况余凡庶！<a id="a-6O"></a>诸根成就无能及者，<a id="a-6P"></a>深心具足得舍摩他、<a id="a-6Q"></a>毗婆舍那，<a id="a-6R"></a>能行难行精进不减，<a id="a-6S"></a>守护正法速能超度不退转地，<a id="a-6T"></a>一切行中得随顺住。<a id="a-6U"></a>弥勒，<a id="a-6V"></a>是名复有二十种功德，<a id="a-6W"></a>菩萨法施不求果报，<a id="a-6X"></a>不著利养及与名闻衣服饮食，<a id="a-6Y"></a>饶益为先数行法施。</p>
  <p id="a6Z">“弥勒，<a id="a-6a"></a>汝观未来后五百岁中，<a id="a-6b"></a>有几所无智菩萨乘富伽罗等，<a id="a-6c"></a>行法施时望报欢喜非不望报？<a id="a-6d"></a>彼作是心为他说法，<a id="a-6e"></a>增多亲友及乞丐所故行于法施。<a id="a-6f"></a>又作是念：<a id="a-6g"></a>‘云何当令出家、<a id="a-6h"></a>在家生净信心，<a id="a-6i"></a>供养于我衣服、<a id="a-6j"></a>饮食、<a id="a-6k"></a>卧具、<a id="a-6l"></a>汤药所须？<a id="a-6m"></a>’以是缘故为他说法。<a id="a-6n"></a>弥勒，<a id="a-6o"></a>譬如死蛇、<a id="a-6p"></a>死狗及死人等，<a id="a-6q"></a>其实臭秽可恶脓烂不净，<a id="a-6r"></a>众人厌恶舍离远去。<a id="a-6s"></a>如是，<a id="a-6t"></a>如是，<a id="a-6u"></a>弥勒，<a id="a-6v"></a>于后末世诸法师等，<a id="a-6w"></a>唯求果报为他说法，<a id="a-6x"></a>若无财利厌恶生苦，<a id="a-6y"></a>疲倦舍去：<a id="a-6z"></a>‘我等无利，<a id="a-70"></a>如此法施无有利润，<a id="a-71"></a>既不与我衣服、<a id="a-72"></a>饮食、<a id="a-73"></a>卧具、<a id="a-74"></a>床铺。<a id="a-75"></a>’作如是念：<a id="a-76"></a>‘我何因缘于中疲苦？<a id="a-77"></a>’彼人为重供养承事己身，<a id="a-78"></a>畜于侍者及弟子等而不为法，<a id="a-79"></a>都无利益他人之事，<a id="a-7A"></a>而口诈现如是慰喻教导众人：<a id="a-7B"></a>‘我有慈悲如法摄众，<a id="a-7C"></a>不为财利为利益故，<a id="a-7D"></a>至彼城邑聚落王家，<a id="a-7E"></a>为成熟众生故。<a id="a-7F"></a>’彼虽作是语，<a id="a-7G"></a>心常唯为衣服、<a id="a-7H"></a>饮食、<a id="a-7I"></a>卧具、<a id="a-7J"></a>汤药等事。</p>
  <p id="a7K">“弥勒，<a id="a-7L"></a>我不说彼求财物者法施清净。<a id="a-7M"></a>何以故？<a id="a-7N"></a>夫求报者，<a id="a-7O"></a>法不平等。<a id="a-7P"></a>弥勒，<a id="a-7Q"></a>我不说彼希望报者成熟众生。<a id="a-7R"></a>何以故？<a id="a-7S"></a>若自未成熟能成熟他，<a id="a-7T"></a>无有是处。<a id="a-7U"></a>弥勒，<a id="a-7V"></a>我不说重承事爱供养身，<a id="a-7W"></a>摄取种种物者为利益他事。<a id="a-7X"></a>何以故？<a id="a-7Y"></a>为承事者唯为身乐故，<a id="a-7Z"></a>不能摄众建立修行故。<a id="a-7a"></a>弥勒，<a id="a-7b"></a>我不说诈称善者为住兰若。<a id="a-7c"></a>弥勒，<a id="a-7d"></a>我不说薄福人者为少欲行。<a id="a-7e"></a>弥勒，<a id="a-7f"></a>我不说追求好饮食者为行乞食。<a id="a-7g"></a>弥勒，<a id="a-7h"></a>我不说少利养者为知足行，<a id="a-7i"></a>我不说求好衣服者为持粪扫衣，<a id="a-7j"></a>我不说道俗不识而独住者为不杂行，<a id="a-7k"></a>我不说好谄曲者值佛兴世，<a id="a-7l"></a>我不说求他短者能与法合，<a id="a-7m"></a>我不说多嗔怒者为戒聚清净，<a id="a-7n"></a>我不说我慢贡高者为多闻，<a id="a-7o"></a>我不说好朋党者为持律师，<a id="a-7p"></a>我不说威仪浊者为善敬说法，<a id="a-7q"></a>我不说多绮语调弄者为善说法师，<a id="a-7r"></a>我不说染著家者为清净梵行导师，<a id="a-7s"></a>我不说求福田施者为不希报，<a id="a-7t"></a>我不说求报恩者以为善摄事，<a id="a-7u"></a>我不说求利养名闻者为内心清净，<a id="a-7v"></a>我不说无信多分别者以为出家，<a id="a-7w"></a>我不说信他教者为好持戒，<a id="a-7x"></a>我不说不尊重者以为听法，<a id="a-7y"></a>我不说著世典咒咀者以为爱法，<a id="a-7z"></a>我不说不信空者而得解脱，<a id="a-80"></a>我不说染著者以为修行净，<a id="a-81"></a>我不说染著行者为满菩提分，<a id="a-82"></a>我不说住所得者以为证智，<a id="a-83"></a>我不说羸弱者为忍辱满足，<a id="a-84"></a>我不说无人触者为忍力铠，<a id="a-85"></a>我不说本性少烦恼者为戒清净，<a id="a-86"></a>我不说多语者为依教行，<a id="a-87"></a>我不说乐言语者以为一心，<a id="a-88"></a>我不说乐作世业者为法不减少，<a id="a-89"></a>我不说内心净者当堕恶趣，<a id="a-8A"></a>我不说依智行者以为杂行，<a id="a-8B"></a>我不说方便相应行者以为谄曲，<a id="a-8C"></a>我不说不求名利者以为妄语，<a id="a-8D"></a>我不说无戏论者以为谤法，<a id="a-8E"></a>我不说喜护正法者为爱身命，<a id="a-8F"></a>我不说恐怖行者为发精进。<a id="a-8G"></a>弥勒，<a id="a-8H"></a>如是等种种诸过谄曲颠倒贪恣等，<a id="a-8I"></a>于未来世五百年后，<a id="a-8J"></a>菩萨乘辈住此恶行当须护之。<a id="a-8K"></a>”</p>
  <p id="a8L">尔时，<a id="a-8M"></a>弥勒菩萨摩诃萨白佛言：<a id="a-8N"></a>“世尊，<a id="a-8O"></a>唯此六十菩萨，<a id="a-8P"></a>于未来世五百岁后有诸业障，<a id="a-8Q"></a>为当更有其余菩萨耶？<a id="a-8R"></a>”</p>
  <p id="a8S">佛言：<a id="a-8T"></a>“弥勒，<a id="a-8U"></a>于五百岁后更有其余菩萨，<a id="a-8V"></a>当为业障所缠，<a id="a-8W"></a>其中亦有能尽业障或增长者。<a id="a-8X"></a>复次，<a id="a-8Y"></a>弥勒，<a id="a-8Z"></a>于彼时此五百菩萨众中，<a id="a-8a"></a>当有二十菩萨，<a id="a-8b"></a>于未来世能少有业障微细业障，<a id="a-8c"></a>后五百岁，<a id="a-8d"></a>当生村落城邑、<a id="a-8e"></a>险难国土、<a id="a-8f"></a>大豪姓家，<a id="a-8g"></a>聪明多智巧解方便，<a id="a-8h"></a>心意调柔多有润泽，<a id="a-8i"></a>利益弘广端正可喜，<a id="a-8j"></a>巧妙辩才覆藏己德，<a id="a-8k"></a>住在头陀功德之行。<a id="a-8l"></a>已于无数亿劫阿僧祇，<a id="a-8m"></a>集聚阿耨多罗三藐三菩提，<a id="a-8n"></a>护持正法弃舍身命，<a id="a-8o"></a>在兰若处远离聚落，<a id="a-8p"></a>不求名利常乐精勤，<a id="a-8q"></a>入众生行善能言论，<a id="a-8r"></a>通达世典少闻多解，<a id="a-8s"></a>于毗婆舍那悉能巧知，<a id="a-8t"></a>具得辩才善能分别，<a id="a-8u"></a>随问能答与义相应。<a id="a-8v"></a>得无碍辩才，<a id="a-8w"></a>或复有得无尽陀罗尼者，<a id="a-8x"></a>为四部众演说法时，<a id="a-8y"></a>佛威神力故佛住持故，<a id="a-8z"></a>于如来所说修多罗、<a id="a-90"></a>祇夜、<a id="a-91"></a>受记、<a id="a-92"></a>伽陀、<a id="a-93"></a>忧陀那、<a id="a-94"></a>尼陀那、<a id="a-95"></a>阿波陀那、<a id="a-96"></a>伊帝越多伽、<a id="a-97"></a>阇多迦、<a id="a-98"></a>毗佛略、<a id="a-99"></a>阿浮陀达摩、<a id="a-9A"></a>优波提舍，<a id="a-9B"></a>能自辩说。<a id="a-9C"></a>弥勒，<a id="a-9D"></a>彼时二十巧方便菩萨，<a id="a-9E"></a>从阿阇梨和尚等边，<a id="a-9F"></a>受此法本无量百千修多罗句，<a id="a-9G"></a>皆悉诵持解说。<a id="a-9H"></a>以诵持此法本故，<a id="a-9I"></a>彼善男子，<a id="a-9J"></a>于诸辩才心无疑悔，<a id="a-9K"></a>摄受而住。</p>
  <p id="a9L">“复次，<a id="a-9M"></a>弥勒，<a id="a-9N"></a>于彼时中复有无方便菩萨，<a id="a-9O"></a>若在家俗人、<a id="a-9P"></a>若出家人，<a id="a-9Q"></a>于彼持正法者、<a id="a-9R"></a>教法行者、<a id="a-9S"></a>真实行者，<a id="a-9T"></a>彼诸法师边所说法教悉不受持，<a id="a-9U"></a>欺诳调弄：<a id="a-9V"></a>‘汝等自造此法，<a id="a-9W"></a>所说法句非如来说。<a id="a-9X"></a>汝等随自意集作此文饰，<a id="a-9Y"></a>迭相系缚。<a id="a-9Z"></a>我等于此法中不生敬重，<a id="a-9a"></a>不生信乐难遭之想。<a id="a-9b"></a>’弥勒，<a id="a-9c"></a>于彼时中多有众生，<a id="a-9d"></a>诽谤此法，<a id="a-9e"></a>破坏此法，<a id="a-9f"></a>不受此法。<a id="a-9g"></a>犹如伎儿调戏之法与彼同行，<a id="a-9h"></a>是诸比丘不依修多罗，<a id="a-9i"></a>不依毗尼演说法句：<a id="a-9j"></a>‘汝等莫生敬信希有之心，<a id="a-9k"></a>此非正法也。<a id="a-9l"></a>’弥勒，<a id="a-9m"></a>彼等痴人，<a id="a-9n"></a>不知所有一切善言皆是如来所说。<a id="a-9o"></a>彼诸人等为魔所持，<a id="a-9p"></a>当生诽谤彼诸法师所说之法，<a id="a-9q"></a>当作谤法业因缘，<a id="a-9r"></a>以作谤法业因缘故当堕恶道。<a id="a-9s"></a>是故，<a id="a-9t"></a>弥勒，<a id="a-9u"></a>若欲护正法菩萨，<a id="a-9v"></a>当作方便覆藏己德，<a id="a-9w"></a>于种种有行众生应须护持，<a id="a-9x"></a>勿令彼等生障碍想。<a id="a-9y"></a>”</p>
  <p id="a9z">尔时，<a id="a-A0"></a>弥勒菩萨摩诃萨白佛言：<a id="a-A1"></a>“希有世尊，<a id="a-A2"></a>婆伽婆！<a id="a-A3"></a>于彼时中菩萨乘人，<a id="a-A4"></a>无有智慧不求辩才，<a id="a-A5"></a>而于人法不能生信，<a id="a-A6"></a>乃于谁边求生善根？<a id="a-A7"></a>当求陀罗尼以自护。<a id="a-A8"></a>若不如是，<a id="a-A9"></a>于彼持法诸法师边，<a id="a-AA"></a>起于诽谤生于秽污。<a id="a-AB"></a>世尊，<a id="a-AC"></a>譬如有人渴欲饮水，<a id="a-AD"></a>若至泉池、<a id="a-AE"></a>若陂若井，<a id="a-AF"></a>未饮其水先掷粪秽置中，<a id="a-AG"></a>掷粪置已还欲饮水，<a id="a-AH"></a>闻水臭秽憎恶不饮，<a id="a-AI"></a>不说自污因缘反说彼过：<a id="a-AJ"></a>‘奇哉！<a id="a-AK"></a>此水甚大臭秽。<a id="a-AL"></a>’自过不晓而与彼水作其过咎。<a id="a-AM"></a>如是，<a id="a-AN"></a>如是，<a id="a-AO"></a>世尊，<a id="a-AP"></a>彼痴人辈长夜求法欲察法行，<a id="a-AQ"></a>先于人法求其过已，<a id="a-AR"></a>还从闻法憎恶法师及所说法。<a id="a-AS"></a>如彼痴人嫌恶泉池陂井泊等，<a id="a-AT"></a>持法比丘应如是知。<a id="a-AU"></a>若复有人能说是法，<a id="a-AV"></a>当知皆是佛威神力。<a id="a-AW"></a>如是，<a id="a-AX"></a>世尊，<a id="a-AY"></a>于五百岁后有无智菩萨，<a id="a-AZ"></a>而污彼法及持法比丘已，<a id="a-Aa"></a>还于其边欲饮法味。<a id="a-Ab"></a>彼不自觉己之过恶，<a id="a-Ac"></a>当复调弄彼等法师，<a id="a-Ad"></a>于众人前说其过咎，<a id="a-Ae"></a>起染污已觅其过失，<a id="a-Af"></a>生厌想已便欲舍离。<a id="a-Ag"></a>”</p>
  <p id="aAh">尔时，<a id="a-Ai"></a>世尊赞叹弥勒菩萨言：<a id="a-Aj"></a>“善哉！<a id="a-Ak"></a>善哉！<a id="a-Al"></a>弥勒，<a id="a-Am"></a>汝善说此言。<a id="a-An"></a>若能不求他过失短者，<a id="a-Ao"></a>当知己不离一切过恶。<a id="a-Ap"></a>弥勒，<a id="a-Aq"></a>有四因缘一切辩才，<a id="a-Ar"></a>诸佛所说应如是知。<a id="a-As"></a>弥勒，<a id="a-At"></a>复有四因缘，<a id="a-Au"></a>当知四辩，<a id="a-Av"></a>即一切诸佛如来所说，<a id="a-Aw"></a>毁呰一切诸佛而不许可。<a id="a-Ax"></a>弥勒，<a id="a-Ay"></a>何者四辩因缘，<a id="a-Az"></a>当知诸佛所说？<a id="a-B0"></a>弥勒，<a id="a-B1"></a>其辩者义具足非不义具足，<a id="a-B2"></a>法具足非不法具足，<a id="a-B3"></a>当尽烦恼不增烦恼，<a id="a-B4"></a>说涅槃功德示生死过恶。<a id="a-B5"></a>弥勒，<a id="a-B6"></a>是为四辩，<a id="a-B7"></a>当知诸佛所说。<a id="a-B8"></a>弥勒，<a id="a-B9"></a>若有比丘、<a id="a-BA"></a>比丘尼、<a id="a-BB"></a>优婆塞、<a id="a-BC"></a>优婆夷，<a id="a-BD"></a>与此四辩和合相应能辩说者，<a id="a-BE"></a>若善男子、<a id="a-BF"></a>若善女人，<a id="a-BG"></a>于彼人边当如佛想，<a id="a-BH"></a>作教师想而听法义。<a id="a-BI"></a>何以故？<a id="a-BJ"></a>弥勒，<a id="a-BK"></a>彼所有说者，<a id="a-BL"></a>当知皆是如来所说，<a id="a-BM"></a>应如是见。<a id="a-BN"></a>弥勒，<a id="a-BO"></a>若有谤此四辩言非佛说，<a id="a-BP"></a>不生尊重恭敬之心，<a id="a-BQ"></a>憎嫉人故，<a id="a-BR"></a>彼即诽谤一切诸佛所说辩才，<a id="a-BS"></a>诽谤法已作灭法过业，<a id="a-BT"></a>作灭法行已堕于恶趣。<a id="a-BU"></a>是故，<a id="a-BV"></a>弥勒，<a id="a-BW"></a>若有信心善男子等，<a id="a-BX"></a>欲得远离灭法业障因缘者，<a id="a-BY"></a>不可以憎嫉人故而憎嫉于法，<a id="a-BZ"></a>不可以不爱人故于彼法边不生爱心。<a id="a-Ba"></a>弥勒，<a id="a-Bb"></a>何者辩说，<a id="a-Bc"></a>为诸佛毁呰而不许可？<a id="a-Bd"></a>弥勒，<a id="a-Be"></a>或有辩说，<a id="a-Bf"></a>无有利益，<a id="a-Bg"></a>不依实法，<a id="a-Bh"></a>增长烦恼，<a id="a-Bi"></a>不尽烦恼，<a id="a-Bj"></a>增长生死，<a id="a-Bk"></a>不赞涅槃功德利益。<a id="a-Bl"></a>弥勒，<a id="a-Bm"></a>如此辩者，<a id="a-Bn"></a>一切诸佛之所呵责，<a id="a-Bo"></a>一切诸佛而不许可。<a id="a-Bp"></a>”</p>
  <p id="aBq">尔时，<a id="a-Br"></a>弥勒菩萨白佛言：<a id="a-Bs"></a>“世尊，<a id="a-Bt"></a>若有辩说增长生死非佛辩才，<a id="a-Bu"></a>云何世尊说诸烦恼，<a id="a-Bv"></a>为诸菩萨而作利益？<a id="a-Bw"></a>亦复赞说生死流转，<a id="a-Bx"></a>满足菩提分法耶？<a id="a-By"></a>世尊，<a id="a-Bz"></a>如是辩者，<a id="a-C0"></a>岂非如来说乎？<a id="a-C1"></a>”</p>
  <p id="aC2">佛告弥勒言：<a id="a-C3"></a>“于汝意云何？<a id="a-C4"></a>此烦恼为满菩提分故，<a id="a-C5"></a>为作利益诸菩萨故说者，<a id="a-C6"></a>复当说赞叹受生死流转。<a id="a-C7"></a>然此事为当合义，<a id="a-C8"></a>为当不合义？<a id="a-C9"></a>为当合法，<a id="a-CA"></a>为当不合法？<a id="a-CB"></a>”</p>
  <p id="aCC">答言：<a id="a-CD"></a>“世尊，<a id="a-CE"></a>若有正言者言合义合法，<a id="a-CF"></a>若有此语者是名正言。<a id="a-CG"></a>”</p>
  <p id="aCH">佛言：<a id="a-CI"></a>“弥勒，<a id="a-CJ"></a>以是义故，<a id="a-CK"></a>汝当知一切佛所说皆是佛辩，<a id="a-CL"></a>应如是见。<a id="a-CM"></a>若有所说言诸烦恼，<a id="a-CN"></a>满足菩提分故，<a id="a-CO"></a>为菩萨说当作利益，<a id="a-CP"></a>赞叹取生死流转者，<a id="a-CQ"></a>为利益菩萨故。<a id="a-CR"></a>所以者何？<a id="a-CS"></a>弥勒，<a id="a-CT"></a>被烦恼菩萨应如是见：<a id="a-CU"></a>‘此菩萨不犯此烦恼罪，<a id="a-CV"></a>以于义自在，<a id="a-CW"></a>以于法亦得自在故。<a id="a-CX"></a>此是诸菩萨善巧方便，<a id="a-CY"></a>于彼处非是声闻、<a id="a-CZ"></a>辟支佛地。<a id="a-Ca"></a>’弥勒，<a id="a-Cb"></a>若有烦恼无有利益，<a id="a-Cc"></a>不满菩提分因缘，<a id="a-Cd"></a>不为善根门因，<a id="a-Ce"></a>于中彼菩萨不应惜身命，<a id="a-Cf"></a>亦不得随彼烦恼。<a id="a-Cg"></a>所以者何？<a id="a-Ch"></a>弥勒，<a id="a-Ci"></a>得智力菩萨别有攀缘者，<a id="a-Cj"></a>见有烦恼别著有为者。<a id="a-Ck"></a>”</p>
  <p id="aCl">弥勒菩萨复白佛言：<a id="a-Cm"></a>“世尊，<a id="a-Cn"></a>如我解佛所说义，<a id="a-Co"></a>若有菩萨不欲造业障，<a id="a-Cp"></a>欲尽业障，<a id="a-Cq"></a>不缺不损欲解脱者，<a id="a-Cr"></a>彼于未来世三摩耶时，<a id="a-Cs"></a>应当信菩萨行。<a id="a-Ct"></a>当须思惟，<a id="a-Cu"></a>莫求他过，<a id="a-Cv"></a>常求功德之事，<a id="a-Cw"></a>求真正处。<a id="a-Cx"></a>”</p>
  <p id="aCy">佛告言：<a id="a-Cz"></a>“如是，<a id="a-D0"></a>如是，<a id="a-D1"></a>弥勒，<a id="a-D2"></a>其菩萨于后世时应当思惟，<a id="a-D3"></a>于菩萨行应知方便。<a id="a-D4"></a>所以者何？<a id="a-D5"></a>方便智行菩萨，<a id="a-D6"></a>善巧方便难可得知。<a id="a-D7"></a>弥勒，<a id="a-D8"></a>譬如须陀洹人，<a id="a-D9"></a>于凡夫行中现其须陀洹地，<a id="a-DA"></a>别于凡夫别患，<a id="a-DB"></a>彼欲过嗔痴，<a id="a-DC"></a>诸凡夫等当堕恶道还彼诸过恶，<a id="a-DD"></a>诸圣声闻不堕恶道，<a id="a-DE"></a>如彼证知故。<a id="a-DF"></a>弥勒，<a id="a-DG"></a>如是，<a id="a-DH"></a>如是，<a id="a-DI"></a>智行菩萨污染习迷未尽故彼别有地，<a id="a-DJ"></a>初行菩萨别有地。<a id="a-DK"></a>所以者何？<a id="a-DL"></a>其心不住于诸使，<a id="a-DM"></a>而诸凡夫染著诸使，<a id="a-DN"></a>愚痴因缘不能巧知解脱之处。<a id="a-DO"></a>弥勒，<a id="a-DP"></a>智行菩萨虽有重罪，<a id="a-DQ"></a>以智力故当尽如灰，<a id="a-DR"></a>亦不因彼堕于恶道。<a id="a-DS"></a>弥勒，<a id="a-DT"></a>譬如炽火，<a id="a-DU"></a>将大木薪掷置其中，<a id="a-DV"></a>如是数数掷中，<a id="a-DW"></a>其火转增炽盛不灭。<a id="a-DX"></a>如是，<a id="a-DY"></a>如是，<a id="a-DZ"></a>弥勒，<a id="a-Da"></a>智行菩萨智火炽盛时，<a id="a-Db"></a>将有为烦恼掷智火中，<a id="a-Dc"></a>如是智火炽盛而不能灭，<a id="a-Dd"></a>以智力故。<a id="a-De"></a>弥勒，<a id="a-Df"></a>以是汝应当知，<a id="a-Dg"></a>智行诸菩萨其行难知。<a id="a-Dh"></a>”</p>
  <p id="aDi">尔时，<a id="a-Dj"></a>弥勒菩萨白佛言：<a id="a-Dk"></a>“世尊，<a id="a-Dl"></a>初行菩萨未得智力者，<a id="a-Dm"></a>舍家出家者，<a id="a-Dn"></a>何等诸法当须舍离？<a id="a-Do"></a>何等诸法当须亲近？<a id="a-Dp"></a>若亲近彼菩萨，<a id="a-Dq"></a>未生智力令生，<a id="a-Dr"></a>已生者令增长不减。<a id="a-Ds"></a>”</p>
  <p id="aDt">佛言：<a id="a-Du"></a>“弥勒，<a id="a-Dv"></a>其初行菩萨舍家出家未得智力者，<a id="a-Dw"></a>虽舍资财供养之事，<a id="a-Dx"></a>应须观利养名闻诸患，<a id="a-Dy"></a>应疾须舍世间言话，<a id="a-Dz"></a>须观世间言话过患；<a id="a-E0"></a>应舍乐多说，<a id="a-E1"></a>应观多说过患；<a id="a-E2"></a>应舍乐睡眠，<a id="a-E3"></a>应观睡眠过患；<a id="a-E4"></a>应舍乐作诸业，<a id="a-E5"></a>应观世间诸业过患；<a id="a-E6"></a>应舍乐戏，<a id="a-E7"></a>应观乐戏过患。<a id="a-E8"></a>然彼舍利养名闻已，<a id="a-E9"></a>应须行少欲知足，<a id="a-EA"></a>应须亲近少欲知足者；<a id="a-EB"></a>舍世言话已，<a id="a-EC"></a>应须亲近乐独行者；<a id="a-ED"></a>舍多言话已，<a id="a-EE"></a>应须观真实义；<a id="a-EF"></a>舍睡眠已，<a id="a-EG"></a>初夜后夜长须惊觉；<a id="a-EH"></a>舍乐造业已，<a id="a-EI"></a>当须亲近出世之法；<a id="a-EJ"></a>舍戏乐已，<a id="a-EK"></a>应须修习乐无众生慈。<a id="a-EL"></a>弥勒，<a id="a-EM"></a>初行菩萨舍家出家，<a id="a-EN"></a>未得智力者欲得智力，<a id="a-EO"></a>如是等诸法应须舍离，<a id="a-EP"></a>如是等诸法当须亲近。<a id="a-EQ"></a>弥勒，<a id="a-ER"></a>彼初行菩萨舍家出家，<a id="a-ES"></a>未到智力者，<a id="a-ET"></a>未舍利养名闻时，<a id="a-EU"></a>未亲近少欲知足时，<a id="a-EV"></a>若未生智力能令生，<a id="a-EW"></a>若已生能令增长者，<a id="a-EX"></a>无有是处；<a id="a-EY"></a>未离世间话，<a id="a-EZ"></a>未亲近独行，<a id="a-Ea"></a>不舍离乐睡眠，<a id="a-Eb"></a>初夜后夜不近惊觉，<a id="a-Ec"></a>乐习作业，<a id="a-Ed"></a>于此时中不能修习出世间法，<a id="a-Ee"></a>不舍嬉戏，<a id="a-Ef"></a>不亲近无众生慈想，<a id="a-Eg"></a>未生智力令生，<a id="a-Eh"></a>生者令增长，<a id="a-Ei"></a>无有是处。<a id="a-Ej"></a>弥勒，<a id="a-Ek"></a>是故若有菩萨欲生智力，<a id="a-El"></a>彼菩萨应舍诸法当舍者，<a id="a-Em"></a>应须修习诸法当习近者。<a id="a-En"></a>所以者何？<a id="a-Eo"></a>弥勒，<a id="a-Ep"></a>智从因生，<a id="a-Eq"></a>无因智不可生，<a id="a-Er"></a>因不和合不可易得生。<a id="a-Es"></a>”</p>
  <p id="aEt">尔时，<a id="a-Eu"></a>弥勒菩萨白佛言：<a id="a-Ev"></a>“世尊，<a id="a-Ew"></a>云何菩萨，<a id="a-Ex"></a>当观利养名闻过患？<a id="a-Ey"></a>何者是利养名闻诸患，<a id="a-Ez"></a>菩萨观时，<a id="a-F0"></a>当乐知足而无有悔？<a id="a-F1"></a>”</p>
  <p id="aF2">佛告弥勒：<a id="a-F3"></a>“菩萨于中当观利养不令生欲，<a id="a-F4"></a>作如是观：<a id="a-F5"></a>因利养故生欲损自己行，<a id="a-F6"></a>心生嗔恨诸患；<a id="a-F7"></a>应当观利养生痴愚生我慢故；<a id="a-F8"></a>当观利养生妒嫉故；<a id="a-F9"></a>当观利养生妖幻成就爱味故；<a id="a-FA"></a>当观利养生谄曲故；<a id="a-FB"></a>当观利养离四圣种故；<a id="a-FC"></a>当观利养无所羞愧，<a id="a-FD"></a>一切诸佛不许可故；<a id="a-FE"></a>当观利养生于我慢贡高，<a id="a-FF"></a>尊者边不生爱敬，<a id="a-FG"></a>一切人所不记录故；<a id="a-FH"></a>当观利养是助众魔，<a id="a-FI"></a>一向放逸根本故；<a id="a-FJ"></a>当观利养摧折诸善根，<a id="a-FK"></a>犹如雨雹故；<a id="a-FL"></a>当观利养多诸杂秽故；<a id="a-FM"></a>当观利养失知识朋友家故；<a id="a-FN"></a>当观利养能生爱憎及忧恼故；<a id="a-FO"></a>当观利养乱正念处多污染故；<a id="a-FP"></a>当观利养令白法羸弱缺正勤故；<a id="a-FQ"></a>当观利养最有障碍不得诸神通故；<a id="a-FR"></a>当观利养欺誷，<a id="a-FS"></a>各说不善事故；<a id="a-FT"></a>当观利养多有分别思量造业故；<a id="a-FU"></a>当观利养远离诸乐，<a id="a-FV"></a>失禅定三摩跋提故；<a id="a-FW"></a>当观利养犹如淫女，<a id="a-FX"></a>智慧寂静远离故；<a id="a-FY"></a>当观利养堕地狱、<a id="a-FZ"></a>饿鬼、<a id="a-Fa"></a>畜生等恶道，<a id="a-Fb"></a>如提婆达多、<a id="a-Fc"></a>优陀罗迦闻行故。<a id="a-Fd"></a>弥勒，<a id="a-Fe"></a>菩萨应当如是观察利养；<a id="a-Ff"></a>观察利养已，<a id="a-Fg"></a>如是观时，<a id="a-Fh"></a>意乐少欲能无有悔。<a id="a-Fi"></a>所以者何？<a id="a-Fj"></a>弥勒，<a id="a-Fk"></a>少欲菩萨无有如是等诸过患，<a id="a-Fl"></a>当为诸佛法器，<a id="a-Fm"></a>不随出家及在家之所欺慢，<a id="a-Fn"></a>能无恐畏得清净信，<a id="a-Fo"></a>一切恶道皆无恐怖不被降伏，<a id="a-Fp"></a>远离一切爱味，<a id="a-Fq"></a>离诸魔境当得解脱，<a id="a-Fr"></a>一切诸佛所叹，<a id="a-Fs"></a>天人所爱念，<a id="a-Ft"></a>不染著诸禅定亲近故，<a id="a-Fu"></a>当生欢喜离于谄曲，<a id="a-Fv"></a>当不放逸观五欲诸患，<a id="a-Fw"></a>如出言不异，<a id="a-Fx"></a>住于诸圣种性梵行者常观。<a id="a-Fy"></a>弥勒，<a id="a-Fz"></a>智者菩萨观如是诸功德，<a id="a-G0"></a>当应须远离利养名闻，<a id="a-G1"></a>正心住于知足，<a id="a-G2"></a>应当灭一切贪欲。<a id="a-G3"></a>”</p>
  <p id="aG4">作是语已，<a id="a-G5"></a>弥勒菩萨白佛言：<a id="a-G6"></a>“世尊，<a id="a-G7"></a>菩萨云何观于世间言说过患？<a id="a-G8"></a>何者是世间言说诸患，<a id="a-G9"></a>然菩萨观已乐独行，<a id="a-GA"></a>然无有悔？<a id="a-GB"></a>”</p>
  <p id="aGC">佛答言弥勒：<a id="a-GD"></a>“世间言说有二十种诸患应当须观，<a id="a-GE"></a>菩萨观时乐独行。<a id="a-GF"></a>何者二十？<a id="a-GG"></a>不护身行，<a id="a-GH"></a>不护口行，<a id="a-GI"></a>不护意行，<a id="a-GJ"></a>当有杂欲行，<a id="a-GK"></a>多有嗔恚，<a id="a-GL"></a>多有愚痴，<a id="a-GM"></a>彼于世间多有言说，<a id="a-GN"></a>于出世间减损言说，<a id="a-GO"></a>亲近不敬法，<a id="a-GP"></a>远离正法，<a id="a-GQ"></a>魔得其便，<a id="a-GR"></a>当行放逸，<a id="a-GS"></a>令向放逸，<a id="a-GT"></a>多有分别，<a id="a-GU"></a>观减于多闻，<a id="a-GV"></a>当不得奢摩他、<a id="a-GW"></a>毗婆舍那，<a id="a-GX"></a>当速成非梵行，<a id="a-GY"></a>于信佛中减，<a id="a-GZ"></a>于信法僧减。<a id="a-Ga"></a>弥勒，<a id="a-Gb"></a>此等二十诸患世间言说，<a id="a-Gc"></a>若菩萨观如是等已，<a id="a-Gd"></a>乐独行而不疲倦。<a id="a-Ge"></a>”</p>
  <p id="aGf">尔时，<a id="a-Gg"></a>世尊欲重宣此义，<a id="a-Gh"></a>而说偈言：</p>
  <p id="aGi">“舍戒远离于寂静，<a id="a-Gj"></a> 若有喜乐世间话，</p>
  <p id="aGk">彼杂染著向破戒，<a id="a-Gl"></a> 复有如是诸过患。</p>
  <p id="aGm">调戏多笑及分别，<a id="a-Gn"></a> 彼有如是世间话，</p>
  <p id="aGo">当有杂行无摄捡，<a id="a-Gp"></a> 若作世间亲近话。</p>
  <p id="aGq">愚痴世间乐智法，<a id="a-Gr"></a> 无智损减上谈话，</p>
  <p id="aGs">增长放逸饶分别，<a id="a-Gt"></a> 若作世间亲近话。</p>
  <p id="aGu">此亦不增于多闻，<a id="a-Gv"></a> 不合言说彼生乐，</p>
  <p id="aGw">恒常减损诸禅定，<a id="a-Gx"></a> 独坐世间心思惟，</p>
  <p id="aGy">世间思惟何有定？<a id="a-Gz"></a> 不得寂定无正观，</p>
  <p id="aH0">是故彼无胜梵行，<a id="a-H1"></a> 若作亲近世间话。</p>
  <p id="aH2">彼于佛边无敬心，<a id="a-H3"></a> 亦于圣僧不崇仰，</p>
  <p id="aH4">舍彼最上最胜法，<a id="a-H5"></a> 若当亲近世间话。</p>
  <p id="aH6">我昔舍身数千分，<a id="a-H7"></a> 为求无上菩提缘，</p>
  <p id="aH8">不曾厌离闻正法，<a id="a-H9"></a> 彼等当舍不勤劬。</p>
  <p id="aHA">不乐男女及妇妾，<a id="a-HB"></a> 我昔舍位及资财，</p>
  <p id="aHC">为于一偈四句故，<a id="a-HD"></a> 智者何故不闻法，</p>
  <p id="aHE">一切一切处当舍，<a id="a-HF"></a> 亦不和合染语言？</p>
  <p id="aHG">彼于胜法无娱乐，<a id="a-HH"></a> 难得百劫成就者；</p>
  <p id="aHI">欲当解脱修功德，<a id="a-HJ"></a> 莫问世间所作者，</p>
  <p id="aHK">不为自利无涅槃，<a id="a-HL"></a> 若有所问为衣食，</p>
  <p id="aHM">以此为胜可称赞。<a id="a-HN"></a> 若见比丘言善来，</p>
  <p id="aHO">为汝设座汝来坐，<a id="a-HP"></a> 各各当话于法事：</p>
  <p id="aHQ">善得难得人身已，<a id="a-HR"></a> 汝颇增长白法不？</p>
  <p id="aHS">读诵及诸禅定中，<a id="a-HT"></a> 比丘应作如是问。</p>
  <p id="aHU">如来涅槃去已后，<a id="a-HV"></a> 当有法教破坏毁，</p>
  <p id="aHW">有诸比丘无威仪，<a id="a-HX"></a> 爱乐众中舍兰若，</p>
  <p id="aHY">利养钱财衣服等，<a id="a-HZ"></a> 昼夜恒常共论说，</p>
  <p id="aHa">睡眠不动于梦中，<a id="a-Hb"></a> 见于耕犁及苗稼，</p>
  <p id="aHc">此等凡夫知失已，<a id="a-Hd"></a> 向于恶道三趣生。</p>
  <p id="aHe">当生欢喜踊跃已，<a id="a-Hf"></a> 应住树林如犀牛，</p>
  <p id="aHg">住于兰若求乐故，<a id="a-Hh"></a> 于时勿见他过失。</p>
  <p id="aHi">我是最胜众第一，<a id="a-Hj"></a> 应当莫生如是心，</p>
  <p id="aHk">此是憍慢放逸本，<a id="a-Hl"></a> 如是比丘莫轻贱，</p>
  <p id="aHm">次第于此法教中，<a id="a-Hn"></a> 不可一时即解脱。</p>
  <p id="aHo">虽见比丘破禁戒，<a id="a-Hp"></a> 但信诸佛法及僧，</p>
  <p id="aHq">于彼莫求他过患，<a id="a-Hr"></a> 此为彼作解脱因。</p>
  <p id="aHs">难摄诸欲及嗔恚，<a id="a-Ht"></a> 于中自在莫放逸，</p>
  <p id="aHu">诸法熏修未得时，<a id="a-Hv"></a> 莫以破戒弃舍彼。</p>
  <p id="aHw">若息勤心不精进，<a id="a-Hx"></a> 此最名为不进者，</p>
  <p id="aHy">修勤不见他过失，<a id="a-Hz"></a> 思惟正道脱苦故。</p>
  <p id="aI0">是故比丘欲求德，<a id="a-I1"></a> 应须当舍非法语，</p>
  <p id="aI2">勤劬欢喜踊跃已，<a id="a-I3"></a> 犹如犀牛住空闲。<a id="a-I4"></a>”</p>
 </body>
</html>