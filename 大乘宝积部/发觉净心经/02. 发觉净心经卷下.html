<!doctype html>
<html id="z3IBTJ8Dx" data-ver="681">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘宝积部">
  <meta period="隋">
 </head>
 <body>
  <h1 id="a1">发觉净心经卷下</h1>
  <p id="a2">尔时，<a id="a-3"></a>弥勒菩萨白佛言：<a id="a-4"></a>“希有世尊！<a id="a-5"></a>世间人聚集言话，<a id="a-6"></a>乃有如此多浊过患，<a id="a-7"></a>无有功德和合。<a id="a-8"></a>此世间言话者，<a id="a-9"></a>但增长诸烦恼，<a id="a-A"></a>于白法中当作虚妄。<a id="a-B"></a>世尊，<a id="a-C"></a>何有智者菩萨求功德者，<a id="a-D"></a>闻此世间过患语已，<a id="a-E"></a>当不乐独行？<a id="a-F"></a>世尊，<a id="a-G"></a>云何菩萨乐于多言复观诸患，<a id="a-H"></a>菩萨若观时，<a id="a-I"></a>乐择真义后更无悔？<a id="a-J"></a>”</p>
  <p id="aK">佛言：<a id="a-L"></a>“弥勒，<a id="a-M"></a>于中菩萨当观二十种诸患乐多言者。<a id="a-N"></a>何等为二十？<a id="a-O"></a>弥勒，<a id="a-P"></a>乐多话者当无敬心，<a id="a-Q"></a>以多闻故我慢放逸，<a id="a-R"></a>于语言思惟当染著，<a id="a-S"></a>当失本念无有自正念，<a id="a-T"></a>所作事当不正威仪不能伏身心，<a id="a-U"></a>所行之处身不周正，<a id="a-V"></a>失于法忍身心刚强难可回屈，<a id="a-W"></a>远离于奢摩他、<a id="a-X"></a>毗婆舍那，<a id="a-Y"></a>所作语言不知时节，<a id="a-Z"></a>语言秽浊当贪饮食不得圣智，<a id="a-a"></a>诸天龙等所不敬重，<a id="a-b"></a>所得辩者常恒轻贱后当常悔，<a id="a-c"></a>不住于正行当轻躁，<a id="a-d"></a>不能灭断诸疑行，<a id="a-e"></a>行之时犹如那吒唯随逐声，<a id="a-f"></a>当顺诸欲功德识随顺流谤正法以不观如实故，<a id="a-g"></a>所望之处数数发起动处不动、<a id="a-h"></a>不动处动，<a id="a-i"></a>应得供养而复不得以心不调伏故，<a id="a-j"></a>随他所牵以不穿法界故，<a id="a-k"></a>随诸烦恼所牵诸根不调伏故。<a id="a-l"></a>弥勒，<a id="a-m"></a>乐多言菩萨，<a id="a-n"></a>有此等二十诸患，<a id="a-o"></a>唯信知音声，<a id="a-p"></a>不观正义者。<a id="a-q"></a>”</p>
  <p id="ar">尔时，<a id="a-s"></a>世尊欲重宣此义，<a id="a-t"></a>而说偈言：</p>
  <p id="au">“多闻如醉无敬心，<a id="a-v"></a> 劳乱言语依倚住，</p>
  <p id="aw">忘失正念无正智，<a id="a-x"></a> 乐于多言如是患。</p>
  <p id="ay">于内思惟甚为远，<a id="a-z"></a> 身无寂定心亦然，</p>
  <p id="a10">行动俯仰不屈伸，<a id="a-11"></a> 乐于多言如是患。</p>
  <p id="a12">正法思惟忘失意，<a id="a-13"></a> 唯有干鞕无润心，</p>
  <p id="a14">禅定止观皆远离，<a id="a-15"></a> 乐于多言如是患。</p>
  <p id="a16">尊者胜边无敬意，<a id="a-17"></a> 恒常乐于诤竞言，</p>
  <p id="a18">住处不坚颠倒意，<a id="a-19"></a> 乐于多言如是患。</p>
  <p id="a1A">于诸天众不恭敬，<a id="a-1B"></a> 诸龙夜叉不念彼，</p>
  <p id="a1C">于后无有诸辩才，<a id="a-1D"></a> 乐于多言如是患。</p>
  <p id="a1E">有诸智者恒呵责，<a id="a-1F"></a> 所有应当证身者，</p>
  <p id="a1G">彼寿虚然无有利，<a id="a-1H"></a> 乐于多言如是患。</p>
  <p id="a1I">彼痴命终时有悔，<a id="a-1J"></a> 我被虚诳今何言？</p>
  <p id="a1K">彼当记说有众苦，<a id="a-1L"></a> 乐于多言如是患。</p>
  <p id="a1M">轻躁犹如风吹草，<a id="a-1N"></a> 有诸疑心不能决，</p>
  <p id="a1O">彼无坚意不能定，<a id="a-1P"></a> 乐于多言如是患。</p>
  <p id="a1Q">犹如那吒在戏场，<a id="a-1R"></a> 说他猛健诸功德，</p>
  <p id="a1S">彼时亦复如那吒，<a id="a-1T"></a> 乐于多言如是患。</p>
  <p id="a1U">彼于耳闻乐染心，<a id="a-1V"></a> 彼爱音声离正智，</p>
  <p id="a1W">如有思惟不正道，<a id="a-1X"></a> 乐于多言如是患。</p>
  <p id="a1Y">彼当谄曲最无望，<a id="a-1Z"></a> 数数还发诤竞事，</p>
  <p id="a1a">于诸圣行最为远，<a id="a-1b"></a> 乐于多言如是患。</p>
  <p id="a1c">动作有为念无势，<a id="a-1d"></a> 他问圣德恒轻动，</p>
  <p id="a1e">犹如猕猴躁扰心，<a id="a-1f"></a> 乐于多言如是患。</p>
  <p id="a1g">彼人痴者被他使，<a id="a-1h"></a> 自智无有正定意，</p>
  <p id="a1i">被诸烦恼随顺助，<a id="a-1j"></a> 乐于多言如是患。</p>
  <p id="a1k">彼当乱眼及耳鼻，<a id="a-1l"></a> 舌身及意亦复乱，</p>
  <p id="a1m">诸根一切皆乱行，<a id="a-1n"></a> 乐于多言如是患。</p>
  <p id="a1o">无智虽求多言语，<a id="a-1p"></a> 求于诸法意不倦，</p>
  <p id="a1q">彼当不受喜乐法，<a id="a-1r"></a> 然心不喜于一念。</p>
  <p id="a1s">甘蔗茎干皮不坚，<a id="a-1t"></a> 然彼心中味最上，</p>
  <p id="a1u">不以压皮令有味，<a id="a-1v"></a> 其味不离于甘蔗。</p>
  <p id="a1w">如皮多言既如是，<a id="a-1x"></a> 如汁思义亦复然，</p>
  <p id="a1y">是故多言乐远离，<a id="a-1z"></a> 思惟正义莫放逸。</p>
  <p id="a20">义味法味胜于众，<a id="a-21"></a> 解脱之味亦为妙，</p>
  <p id="a22">此是味中最上味，<a id="a-23"></a> 何故智者不独行？</p>
  <p id="a24">如是多言觉知已，<a id="a-25"></a> 如是最胜义功德，</p>
  <p id="a26">若有智者欲学道，<a id="a-27"></a> 于彼真义应思惟。</p>
  <p id="a28">是故远离无利言，<a id="a-29"></a> 欲求真如胜义者，</p>
  <p id="a2A">应须亲近最胜法，<a id="a-2B"></a> 当住于此证胜道。<a id="a-2C"></a>”</p>
  <p id="a2D">尔时，<a id="a-2E"></a>弥勒菩萨白佛言：<a id="a-2F"></a>“希有世尊！<a id="a-2G"></a>乃能善说多言过患。<a id="a-2H"></a>世尊，<a id="a-2I"></a>思惟正义有大功德。<a id="a-2J"></a>世尊，<a id="a-2K"></a>若欲求坚义者，<a id="a-2L"></a>菩萨欲著刀铠甲仗，<a id="a-2M"></a>于虚伪语言应不乐习。<a id="a-2N"></a>世尊，<a id="a-2O"></a>菩萨云何乐于睡眠？<a id="a-2P"></a>当观诸患，<a id="a-2Q"></a>菩萨观时应舍睡眠，<a id="a-2R"></a>勤发精进不生疲倦。<a id="a-2S"></a>”</p>
  <p id="a2T">弥勒作如是语已，<a id="a-2U"></a>佛告弥勒菩萨云：<a id="a-2V"></a>“弥勒，<a id="a-2W"></a>于中菩萨当观二十种睡眠诸患。<a id="a-2X"></a>何等为二十？<a id="a-2Y"></a>弥勒，<a id="a-2Z"></a>夫有菩萨当乐睡眠者，<a id="a-2a"></a>当有懒堕，<a id="a-2b"></a>身体沉重，<a id="a-2c"></a>肤皮不净，<a id="a-2d"></a>皮肉粗涩，<a id="a-2e"></a>诸大秽浊，<a id="a-2f"></a>威德薄少，<a id="a-2g"></a>饮食不消，<a id="a-2h"></a>体生创疱，<a id="a-2i"></a>多有懈怠增长痴网，<a id="a-2j"></a>智慧羸弱，<a id="a-2k"></a>善欲疲倦，<a id="a-2l"></a>当趣黑闇，<a id="a-2m"></a>人不恭敬，<a id="a-2n"></a>禀质愚痴，<a id="a-2o"></a>多诸烦恼心向诸使，<a id="a-2p"></a>于善法中而不生欲，<a id="a-2q"></a>一切白法能令减少，<a id="a-2r"></a>恒行惊怖之中，<a id="a-2s"></a>见精进者而毁辱之，<a id="a-2t"></a>至于大众被他轻贱。<a id="a-2u"></a>弥勒，<a id="a-2v"></a>菩萨乐于睡眠，<a id="a-2w"></a>有如是等二十诸患。<a id="a-2x"></a>若菩萨观时，<a id="a-2y"></a>当乐发精进。<a id="a-2z"></a>”</p>
  <p id="a30">尔时，<a id="a-31"></a>世尊欲重宣此义，<a id="a-32"></a>而说偈言：</p>
  <p id="a33">“身体沉重无寂定，<a id="a-34"></a> 懒堕懈怠形不端，</p>
  <p id="a35">皮肤秽恶不清净，<a id="a-36"></a> 若乐睡眠随顺行。</p>
  <p id="a37">涕唾风等及黄癊，<a id="a-38"></a> 彼于身体多饶有，</p>
  <p id="a39">诸界撩乱不平等，<a id="a-3A"></a> 若乐睡眠随顺行。</p>
  <p id="a3B">彼食饮食不成熟，<a id="a-3C"></a> 身体粗大无光泽，</p>
  <p id="a3D">彼于音声而嘶破，<a id="a-3E"></a> 若乐睡眠随顺行。</p>
  <p id="a3F">身体多有诸疮疱，<a id="a-3G"></a> 昼夜随顺睡眠者，</p>
  <p id="a3H">其于身体多生苦，<a id="a-3I"></a> 若乐睡眠随顺行。</p>
  <p id="a3J">多有懈怠离精进，<a id="a-3K"></a> 诸乐甚远无财分，</p>
  <p id="a3L">恒常睡醉无正意，<a id="a-3M"></a> 若乐睡眠随顺行。</p>
  <p id="a3N">恒常增长痴罗网，<a id="a-3O"></a> 诸见颠倒甚难治，</p>
  <p id="a3P">彼无正念意所夺，<a id="a-3Q"></a> 若乐睡眠随顺行。</p>
  <p id="a3R">彼有智慧甚羸弱，<a id="a-3S"></a> 诸法损减无禅定，</p>
  <p id="a3T">远离智慧及正住，<a id="a-3U"></a> 若乐睡眠随顺行。</p>
  <p id="a3V">知彼懈怠不勤学，<a id="a-3W"></a> 恒为非人夺威德，</p>
  <p id="a3X">住在兰若常恐怖，<a id="a-3Y"></a> 若乐睡眠随顺行。</p>
  <p id="a3Z">恒常蒙愦失正念，<a id="a-3a"></a> 彼有读诵不能住，</p>
  <p id="a3b">所说正法常忘失，<a id="a-3c"></a> 若乐睡眠随顺行。</p>
  <p id="a3d">彼常护助烦恼等，<a id="a-3e"></a> 恒乱迷惑性轻躁，</p>
  <p id="a3f">彼于后时生悔心，<a id="a-3g"></a> 若乐睡眠随顺行。</p>
  <p id="a3h">彼有多业灭尽者，<a id="a-3i"></a> 追忆求时生恼悔，</p>
  <p id="a3j">增是诸使烦恼地，<a id="a-3k"></a> 若乐睡眠随顺行。</p>
  <p id="a3l">于诸善事无求欲，<a id="a-3m"></a> 于诸法中无求心，</p>
  <p id="a3n">数数行于非法中，<a id="a-3o"></a> 若乐睡眠随顺行。</p>
  <p id="a3p">即是远离菩提道，<a id="a-3q"></a> 一切功德悉减少，</p>
  <p id="a3r">灭于白净至黑闇，<a id="a-3s"></a> 若乐睡眠随顺行。</p>
  <p id="a3t">无有无畏严炽心，<a id="a-3u"></a> 彼不尝生欢喜念，</p>
  <p id="a3v">睡眠所执宽慢行，<a id="a-3w"></a> 若乐睡眠随顺行。</p>
  <p id="a3x">彼自知己懈怠处，<a id="a-3y"></a> 妒他住于精进力，</p>
  <p id="a3z">彼于精进说非善，<a id="a-40"></a> 若乐睡眠随顺行。</p>
  <p id="a41">智者若见如是患，<a id="a-42"></a> 谁当喜乐共睡眠？</p>
  <p id="a43">一向生痴多见网，<a id="a-44"></a> 无欲正法灭功德。</p>
  <p id="a45">智者谁不乐精进？<a id="a-46"></a> 若能灭苦净诸闇，</p>
  <p id="a47">未来恶道皆悉尽，<a id="a-48"></a> 诸乐根本得甘露。</p>
  <p id="a49">世间所有诸才艺，<a id="a-4A"></a> 及出世间诸能处，</p>
  <p id="a4B">能发精进不为难，<a id="a-4C"></a> 智者何不力精进？</p>
  <p id="a4D">若欲真住胜菩提，<a id="a-4E"></a> 彼等当知睡眠患，</p>
  <p id="a4F">精进无怠不放逸，<a id="a-4G"></a> 我于如是发觉彼。</p>
  <p id="a4H">故无放逸与恐怖，<a id="a-4I"></a> 发于精进禅定心，</p>
  <p id="a4J">舍于诸患离睡眠，<a id="a-4K"></a> 守护菩提及种子。<a id="a-4L"></a>”</p>
  <p id="a4M">尔时，<a id="a-4N"></a>弥勒菩萨白佛言：<a id="a-4O"></a>“世尊，<a id="a-4P"></a>如来为诸菩萨应当见，<a id="a-4Q"></a>若闻如是多睡眠诸患已，<a id="a-4R"></a>然当不能断亦不能生厌离心。<a id="a-4S"></a>世尊，<a id="a-4T"></a>何者菩萨欲当学信心，<a id="a-4U"></a>当欲成阿耨多罗三藐三菩提而生懈怠，<a id="a-4V"></a>为求善法故于如是多功德中，<a id="a-4W"></a>虽复闻已不能发于精进已行？<a id="a-4X"></a>当欲满足菩提分故，<a id="a-4Y"></a>如来已善说多睡眠诸患，<a id="a-4Z"></a>及发精进诸功德。<a id="a-4a"></a>世尊，<a id="a-4b"></a>云何菩萨当观乐造诸业诸患，<a id="a-4c"></a>菩萨若观已当少欲知足？<a id="a-4d"></a>”</p>
  <p id="a4e">佛告弥勒：<a id="a-4f"></a>“于中菩萨于乐作业，<a id="a-4g"></a>当观二十种诸患。<a id="a-4h"></a>何等为二十？<a id="a-4i"></a>弥勒，<a id="a-4j"></a>所谓凡菩萨乐作诸业，<a id="a-4k"></a>当乐欲世间法，<a id="a-4l"></a>即住一切最下业中，<a id="a-4m"></a>所有读诵勤劬者当被他轻贱，<a id="a-4n"></a>所有独行禅定勤劬者当被他戏弄，<a id="a-4o"></a>乃至无际生死流转以来当发造业不休，<a id="a-4p"></a>所有信心诸长者不能为作福田，<a id="a-4q"></a>常有贪欲爱诸物心向行于中，<a id="a-4r"></a>以勤劬力常忧家业，<a id="a-4s"></a>违他善法，<a id="a-4t"></a>施以法教而不顺从，<a id="a-4u"></a>多有思念染著诸味，<a id="a-4v"></a>所得精妙之事即不爱乐，<a id="a-4w"></a>常造作相害恶业，<a id="a-4x"></a>向诸知识新旧恒常忆念饮食，<a id="a-4y"></a>恒常乐知他人是非长短之事，<a id="a-4z"></a>恒常乐不合语议，<a id="a-50"></a>诸梵行者所教不受，<a id="a-51"></a>常观他过不观于己速被他轻贱，<a id="a-52"></a>合真议语中恒常减少。<a id="a-53"></a>弥勒，<a id="a-54"></a>若菩萨乐造诸业者，<a id="a-55"></a>当有如是等二十诸恶过患。<a id="a-56"></a>”</p>
  <p id="a57">尔时，<a id="a-58"></a>世尊欲重宣此义，<a id="a-59"></a>而说偈言：</p>
  <p id="a5A">“恒常住于下贱业，<a id="a-5B"></a> 胜上之业彼最远，</p>
  <p id="a5C">此教法中无广大，<a id="a-5D"></a> 营事业者有斯患。</p>
  <p id="a5E">好乐读诵诸比丘，<a id="a-5F"></a> 为彼轻贱不欣仰，</p>
  <p id="a5G">禅定之人去舍彼，<a id="a-5H"></a> 营事业者有斯患。</p>
  <p id="a5I">生死业中常勤劳，<a id="a-5J"></a> 解脱处远住诸缚，</p>
  <p id="a5K">凡所受食不净食，<a id="a-5L"></a> 营事业者有斯患。</p>
  <p id="a5M">恒常趣于诸业等，<a id="a-5N"></a> 受取诸物无不乐，</p>
  <p id="a5O">于诸受物常贪欲，<a id="a-5P"></a> 营事业者有斯患。</p>
  <p id="a5Q">贪著朋友同行者，<a id="a-5R"></a> 杂行共亲更相染，</p>
  <p id="a5S">犹如飞鸟被笼罩，<a id="a-5T"></a> 营事业者有斯患。</p>
  <p id="a5U">于诸家业恒常忧，<a id="a-5V"></a> 心意愁戚未曾乐，</p>
  <p id="a5W">凡所出言无人受，<a id="a-5X"></a> 营事业者有斯患。</p>
  <p id="a5Y">有人教德不随顺，<a id="a-5Z"></a> 顺法教者而不受，</p>
  <p id="a5a">彼有戒行不具足，<a id="a-5b"></a> 营事业者有斯患。</p>
  <p id="a5c">恒常忧愁心不安，<a id="a-5d"></a> 于诸俗业勤劳意，</p>
  <p id="a5e">智慧寂静彼不欲，<a id="a-5f"></a> 营事业者有斯患。</p>
  <p id="a5g">彼恒多有诸业事，<a id="a-5h"></a> 杂种诸味为彼缚，</p>
  <p id="a5i">在在处处不知足，<a id="a-5j"></a> 营事业者有斯患。</p>
  <p id="a5k">于他集聚恒欢欣，<a id="a-5l"></a> 智者不乐共言语，</p>
  <p id="a5m">爱乐猥浊犹如驴，<a id="a-5n"></a> 营事业者有斯患。</p>
  <p id="a5o">心常嗔恨无润泽，<a id="a-5p"></a> 增长诸业常无尽，</p>
  <p id="a5q">被彼爱染坚系缠，<a id="a-5r"></a> 营事业者有斯患。</p>
  <p id="a5s">彼不依倚诸尊者，<a id="a-5t"></a> 依倚俗家相佐助，</p>
  <p id="a5u">见有住戒者诽谤，<a id="a-5v"></a> 营事业者有斯患。</p>
  <p id="a5w">昼夜无有别思念，<a id="a-5x"></a> 饮食衣服及卧具，</p>
  <p id="a5y">略说功德不欲受，<a id="a-5z"></a> 营事业者有斯患。</p>
  <p id="a60">好问世间业功德，<a id="a-61"></a> 勤营语业彼欢欣，</p>
  <p id="a62">勤劳胜德彼不恭，<a id="a-63"></a> 营事业者有斯患。</p>
  <p id="a64">耽著营作共亲友，<a id="a-65"></a> 用己力势调伏彼，</p>
  <p id="a66">所有恶业彼便作，<a id="a-67"></a> 营事业者有斯患。</p>
  <p id="a68">恒常好观他过失，<a id="a-69"></a> 己所过恶不自知，</p>
  <p id="a6A">见彼德者常调弄，<a id="a-6B"></a> 营事业者有斯患。</p>
  <p id="a6C">每至被他所轻贱，<a id="a-6D"></a> 来者请法为我说，</p>
  <p id="a6E">意智不周无方便，<a id="a-6F"></a> 营事业者有斯患。</p>
  <p id="a6G">如是诸患当观已，<a id="a-6H"></a> 诸有菩萨乐是业，</p>
  <p id="a6I">应当作彼最胜业，<a id="a-6J"></a> 所作诸业皆无失。</p>
  <p id="a6K">舍于千钱取一钱，<a id="a-6L"></a> 有智之者应呵责，</p>
  <p id="a6M">如是之者被他嫌，<a id="a-6N"></a> 若乐作彼贱业者。</p>
  <p id="a6O">是故智者有方便，<a id="a-6P"></a> 下贱之业弃舍已，</p>
  <p id="a6Q">智者知已作上业，<a id="a-6R"></a> 一切诸佛所赞叹。<a id="a-6S"></a>”</p>
  <p id="a6T">尔时，<a id="a-6U"></a>弥勒菩萨白佛言：<a id="a-6V"></a>“世尊，<a id="a-6W"></a>彼诸菩萨，<a id="a-6X"></a>缺少智慧心意狭劣，<a id="a-6Y"></a>正等勤劳舍最胜法而作小业。<a id="a-6Z"></a>”</p>
  <p id="a6a">佛言：<a id="a-6b"></a>“弥勒，<a id="a-6c"></a>我今告汝，<a id="a-6d"></a>我今敕汝，<a id="a-6e"></a>彼等菩萨不依佛教出家故即不能灭，<a id="a-6f"></a>无禅定，<a id="a-6g"></a>无有读诵，<a id="a-6h"></a>不求多闻。<a id="a-6i"></a>复次，<a id="a-6j"></a>弥勒，<a id="a-6k"></a>诸如来教灭智行作智智，<a id="a-6l"></a>具足勤劳故能辩知，<a id="a-6m"></a>不可以俗业校量而知。<a id="a-6n"></a>此非勤劳者，<a id="a-6o"></a>乐闻生死流转者，<a id="a-6p"></a>所谓检校世间所造作世间财购，<a id="a-6q"></a>于中菩萨不得慕羡。<a id="a-6r"></a>弥勒，<a id="a-6s"></a>假使检校勤劳菩萨，<a id="a-6t"></a>作七宝塔满此三千大千世界，<a id="a-6u"></a>不能令我欢欣，<a id="a-6v"></a>非供养我，<a id="a-6w"></a>非承事我。<a id="a-6x"></a>弥勒，<a id="a-6y"></a>若有菩萨，<a id="a-6z"></a>乃至一四句偈，<a id="a-70"></a>受持诵习与波罗蜜相应者，<a id="a-71"></a>彼当令我欢欣，<a id="a-72"></a>当供养我，<a id="a-73"></a>当承事我。<a id="a-74"></a>所以者何？<a id="a-75"></a>弥勒，<a id="a-76"></a>以多闻故，<a id="a-77"></a>诸如来菩提不取诸物故。</p>
  <p id="a78">“弥勒，<a id="a-79"></a>若有菩萨勤劳事业者，<a id="a-7A"></a>于勤修读诵菩萨之所而为恼乱者，<a id="a-7B"></a>令修事业多致罪障无有福聚。<a id="a-7C"></a>所以者何？<a id="a-7D"></a>三种胜福皆因智起。<a id="a-7E"></a>以是故，<a id="a-7F"></a>勤劳事业菩萨，<a id="a-7G"></a>于勤读诵诸菩萨等不应障碍。<a id="a-7H"></a>弥勒，<a id="a-7I"></a>譬如阎浮提营事业者皆满于中，<a id="a-7J"></a>其数无量，<a id="a-7K"></a>于勤诵念一菩萨所应勤给事。<a id="a-7L"></a>譬如阎浮提勤诵念诸菩萨等皆满其中，<a id="a-7M"></a>应当给事一禅定者，<a id="a-7N"></a>我如是说彼等菩萨善能给事，<a id="a-7O"></a>彼人已作无量福聚。<a id="a-7P"></a>所以者何？<a id="a-7Q"></a>是最为得所谓第一义智慧相应，<a id="a-7R"></a>证知无有上故，<a id="a-7S"></a>一切世间最上最胜最高。<a id="a-7T"></a>弥勒，<a id="a-7U"></a>以是故欲取当禅定精进者，<a id="a-7V"></a>应习智业，<a id="a-7W"></a>应当求生般若住处。<a id="a-7X"></a>”</p>
  <p id="a7Y">尔时，<a id="a-7Z"></a>弥勒菩萨白佛言：<a id="a-7a"></a>“世尊，<a id="a-7b"></a>已为诸菩萨，<a id="a-7c"></a>说乐世间言话诸患，<a id="a-7d"></a>乐多言话、<a id="a-7e"></a>乐多睡眠、<a id="a-7f"></a>乐造多业诸患。<a id="a-7g"></a>世尊，<a id="a-7h"></a>菩萨当云何观乐戏论，<a id="a-7i"></a>如所观已，<a id="a-7j"></a>当趣寂静行？<a id="a-7k"></a>”</p>
  <p id="a7l">佛言：<a id="a-7m"></a>“弥勒，<a id="a-7n"></a>其戏论者，<a id="a-7o"></a>略说有二十种过应当观察，<a id="a-7p"></a>若广说者则有无边。<a id="a-7q"></a>何等二十？<a id="a-7r"></a>弥勒，<a id="a-7s"></a>多戏论菩萨现见法中多不乐行，<a id="a-7t"></a>于忍辱中而复减少，<a id="a-7u"></a>熏习嗔恚，<a id="a-7v"></a>未生善根能令不生，<a id="a-7w"></a>已生善根能令减损，<a id="a-7x"></a>当有诤斗怨仇，<a id="a-7y"></a>当得短命，<a id="a-7z"></a>趣不端正，<a id="a-80"></a>言语吃涩，<a id="a-81"></a>若他教法于心不住，<a id="a-82"></a>未说经法而不现前，<a id="a-83"></a>诸善知识皆悉远离，<a id="a-84"></a>于恶知识当速和合，<a id="a-85"></a>当入苦道于一切时闻不戏言，<a id="a-86"></a>所生之处恒堕疑网近于八难，<a id="a-87"></a>白净法中勤求学处多有障碍。<a id="a-88"></a>弥勒，<a id="a-89"></a>如是等比说二十种诸患，<a id="a-8A"></a>为多戏论菩萨。<a id="a-8B"></a>”</p>
  <p id="a8C">尔时，<a id="a-8D"></a>世尊欲重宣此义，<a id="a-8E"></a>而说偈言：</p>
  <p id="a8F">“现法得苦心不乐，<a id="a-8G"></a> 远于忍辱助嗔恚，</p>
  <p id="a8H">彼彼怨家常欢欣，<a id="a-8I"></a> 行戏论者有斯患。</p>
  <p id="a8J">恶黑魔罗为彼喜，<a id="a-8K"></a> 魔家眷属亦复然，</p>
  <p id="a8L">所有善处皆弃舍，<a id="a-8M"></a> 行戏论者有斯患。</p>
  <p id="a8N">所欲作彼诸善行，<a id="a-8O"></a> 彼以放逸故不住，</p>
  <p id="a8P">彼以放逸向恶道，<a id="a-8Q"></a> 行戏论者有斯患。</p>
  <p id="a8R">以无信故心难伏，<a id="a-8S"></a> 生下贱家常被轻，</p>
  <p id="a8T">彼之舌根常蹇吃，<a id="a-8U"></a> 行戏论者有斯患。</p>
  <p id="a8V">为其说法而不住，<a id="a-8W"></a> 是故彼法不现前，</p>
  <p id="a8X">诸善知识皆离彼，<a id="a-8Y"></a> 行戏论者有斯患。</p>
  <p id="a8Z">于诸恶业恒和合，<a id="a-8a"></a> 于诸乘中极难净，</p>
  <p id="a8b">闻于法言意不乐，<a id="a-8c"></a> 行戏论者有斯患。</p>
  <p id="a8d">彼于诸善多障碍，<a id="a-8e"></a> 于诸行中多怨仇，</p>
  <p id="a8f">彼发勤时多有障，<a id="a-8g"></a> 行戏论者有斯患。</p>
  <p id="a8h">如是诸患智者知，<a id="a-8i"></a> 一切戏论应当舍，</p>
  <p id="a8j">戏论行者道难得，<a id="a-8k"></a> 是故不应住戏论。</p>
  <p id="a8l">走避由旬复由旬，<a id="a-8m"></a> 所有戏论及诤竞，</p>
  <p id="a8n">我今不能独住此，<a id="a-8o"></a> 须臾之间烦恼处？</p>
  <p id="a8p">我今出家求利德，<a id="a-8q"></a> 莫作诤竞生恶心，</p>
  <p id="a8r">无有田地及商估，<a id="a-8s"></a> 为何事故起诤斗？</p>
  <p id="a8t">妻与儿子及奴婢，<a id="a-8u"></a> 无有家宅诸财等，</p>
  <p id="a8v">彼无奴仆自在处，<a id="a-8w"></a> 既出家已莫诤竞。</p>
  <p id="a8x">既著袈裟衣服已，<a id="a-8y"></a> 寂静诸仙所印可，</p>
  <p id="a8z">汝等具足是功德，<a id="a-90"></a> 舍於戏论当生忍。</p>
  <p id="a91">心如毒蛇及罗刹，<a id="a-92"></a> 当生地狱鬼畜生，</p>
  <p id="a93">戏论行者得不难，<a id="a-94"></a> 故于解脱生精进。</p>
  <p id="a95">所有诸苦害缚处，<a id="a-96"></a> 怨仇呵责打缚等，</p>
  <p id="a97">和合聚集相诤论，<a id="a-98"></a> 世间所有皆住此。</p>
  <p id="a99">若有和合怨难得，<a id="a-9A"></a> 和合之者增名闻，</p>
  <p id="a9B">和合之者得相爱，<a id="a-9C"></a> 何有智者不和合？</p>
  <p id="a9D">伺求过者不得便，<a id="a-9E"></a> 眷属不曾相破坏，</p>
  <p id="a9F">彼诸朋友不离散，<a id="a-9G"></a> 远离戏论得顺教。</p>
  <p id="a9H">安乐乘中当得净，<a id="a-9I"></a> 得脱业障无有余，</p>
  <p id="a9J">降伏魔罗及军众，<a id="a-9K"></a> 被他诽毁当生忍。</p>
  <p id="a9L">若有戏论多诸患，<a id="a-9M"></a> 无戏论者德难量，</p>
  <p id="a9N">我能示现如是等，<a id="a-9O"></a> 欲得菩提当生忍。<a id="a-9P"></a>”</p>
  <p id="a9Q">尔时，<a id="a-9R"></a>弥勒菩萨白佛言：<a id="a-9S"></a>“希有世尊！<a id="a-9T"></a>乃至如来，<a id="a-9U"></a>说此发觉诸烦恼。<a id="a-9V"></a>世尊，<a id="a-9W"></a>颇有此等诸菩萨，<a id="a-9X"></a>于后闻此如是发觉诸烦恼，<a id="a-9Y"></a>当作厌以不？<a id="a-9Z"></a>于烦恼行中当能断以不？<a id="a-9a"></a>”</p>
  <p id="a9b">佛告弥勒菩萨言：<a id="a-9c"></a>“弥勒，<a id="a-9d"></a>于未来世当少有菩萨乘行富伽罗，<a id="a-9e"></a>若于后五百世时，<a id="a-9f"></a>当断烦恼行。<a id="a-9g"></a>多有刚强心体，<a id="a-9h"></a>无敬我慢自高，<a id="a-9i"></a>作诸分别不能修习。<a id="a-9j"></a>是故魔波旬作比丘形来，<a id="a-9k"></a>在彼等前作如是破坏：<a id="a-9l"></a>‘此等修多罗他家文章，<a id="a-9m"></a>非是如来所说。<a id="a-9n"></a>所以者何？<a id="a-9o"></a>于此修多罗所说诸功德无有彼我。<a id="a-9p"></a>’然彼徒众被破已，<a id="a-9q"></a>如来所说诸修多罗中，<a id="a-9r"></a>当作疑惑当起诤竞，<a id="a-9s"></a>不肯受持，<a id="a-9t"></a>亦不为他说，<a id="a-9u"></a>亦不修习。<a id="a-9v"></a>然彼等痴人不作如是知：<a id="a-9w"></a>‘此是诸业果报，<a id="a-9x"></a>我等当不能证如是功德。<a id="a-9y"></a>’”</p>
  <p id="a9z">尔时，<a id="a-A0"></a>弥勒菩萨白佛言：<a id="a-A1"></a>“世尊，<a id="a-A2"></a>如来叹阿弥多如来十种发心，<a id="a-A3"></a>于中各随念发，<a id="a-A4"></a>若念当欲生彼，<a id="a-A5"></a>当即得生彼。<a id="a-A6"></a>世尊，<a id="a-A7"></a>何者是十种发心于彼处生？<a id="a-A8"></a>”</p>
  <p id="aA9">佛告弥勒言：<a id="a-AA"></a>“彼等发心非少智者，<a id="a-AB"></a>有彼发心是大事者。<a id="a-AC"></a>所有欲生阿弥陀刹中者，<a id="a-AD"></a>当为一切众生发慈悲心不生嗔恨，<a id="a-AE"></a>当生阿弥陀如来佛刹；<a id="a-AF"></a>为一切众生生慈悲心故，<a id="a-AG"></a>当生彼处；<a id="a-AH"></a>离于杀害受持正法，<a id="a-AI"></a>发此心故当生彼处；<a id="a-AJ"></a>舍于身命发心，<a id="a-AK"></a>不著一切诸法故，<a id="a-AL"></a>当生于彼处；<a id="a-AM"></a>发甚深忍行清净信，<a id="a-AN"></a>发此心故当生彼处；<a id="a-AO"></a>不染名闻利养一切智宝，<a id="a-AP"></a>发此心故当生彼处；<a id="a-AQ"></a>为一切众生生贵敬，<a id="a-AR"></a>发心不忘失故当生彼处；<a id="a-AS"></a>不惊不怖不爱凡言语，<a id="a-AT"></a>发此心故当生彼处；<a id="a-AU"></a>入菩提分种种善根，<a id="a-AV"></a>发此心故当生彼处；<a id="a-AW"></a>然不离念佛，<a id="a-AX"></a>发此心故当生彼处，<a id="a-AY"></a>远离诸相故。<a id="a-AZ"></a>弥勒，<a id="a-Aa"></a>此十种发心，<a id="a-Ab"></a>若菩萨各发念一具足者，<a id="a-Ac"></a>当往生彼阿弥陀佛刹中。<a id="a-Ad"></a>若不生者，<a id="a-Ae"></a>无有是处。<a id="a-Af"></a>”</p>
  <p id="aAg">尔时，<a id="a-Ah"></a>长老阿难白佛言：<a id="a-Ai"></a>“希有世尊！<a id="a-Aj"></a>乃至如来说此法本为诸菩萨发觉。<a id="a-Ak"></a>”</p>
  <p id="aAl">尔时，<a id="a-Am"></a>世尊赞长老阿难言：<a id="a-An"></a>“善哉！<a id="a-Ao"></a>善哉！<a id="a-Ap"></a>阿难，<a id="a-Aq"></a>是故菩萨于此法本发觉当如是持。<a id="a-Ar"></a>”</p>
  <p id="aAs">佛说此经时，<a id="a-At"></a>弥勒菩萨及长老阿难，<a id="a-Au"></a>欢喜踊跃。<a id="a-Av"></a>彼六十菩萨乘行诸善男子等，<a id="a-Aw"></a>皆悉灭彼业障，<a id="a-Ax"></a>欢喜奉行，<a id="a-Ay"></a>作礼而去。</p>
 </body>
</html>