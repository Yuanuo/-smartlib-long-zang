<!doctype html>
<html id="z3IBTJFDy" data-ver="886">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">文殊师利所说不思议佛境界经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛在舍卫国祇树给孤独园，<a id="a-5"></a>与大比丘众一千人、<a id="a-6"></a>菩萨十千人俱，<a id="a-7"></a>复有欲界诸天子、<a id="a-8"></a>色界诸天子及净居天子，<a id="a-9"></a>并其眷属无量百千周匝围绕，<a id="a-A"></a>供养恭敬听佛说法。</p>
  <p id="aB">尔时，<a id="a-C"></a>佛告文殊师利菩萨言：<a id="a-D"></a>“童子，<a id="a-E"></a>汝有辩才，<a id="a-F"></a>善能开演，<a id="a-G"></a>汝今应为菩萨大众宣扬妙法。<a id="a-H"></a>”</p>
  <p id="aI">时，<a id="a-J"></a>文殊师利菩萨白佛言：<a id="a-K"></a>“世尊，<a id="a-L"></a>佛今令我说何等法？<a id="a-M"></a>”</p>
  <p id="aN">佛言：<a id="a-O"></a>“童子，<a id="a-P"></a>汝今应说诸佛境界。<a id="a-Q"></a>”</p>
  <p id="aR">文殊师利菩萨言：<a id="a-S"></a>“世尊，<a id="a-T"></a>佛境界者，<a id="a-U"></a>非眼境界、<a id="a-V"></a>非色境界、<a id="a-W"></a>非耳境界、<a id="a-X"></a>非声境界、<a id="a-Y"></a>非鼻境界、<a id="a-Z"></a>非香境界、<a id="a-a"></a>非舌境界、<a id="a-b"></a>非味境界、<a id="a-c"></a>非身境界、<a id="a-d"></a>非触境界、<a id="a-e"></a>非意境界、<a id="a-f"></a>非法境界，<a id="a-g"></a>无如是等差别境界，<a id="a-h"></a>是乃名为诸佛境界。<a id="a-i"></a>世尊，<a id="a-j"></a>善男子、<a id="a-k"></a>善女人，<a id="a-l"></a>有欲入于佛境界者，<a id="a-m"></a>以无所入而为方便乃能悟入。<a id="a-n"></a>”</p>
  <p id="ao">尔时，<a id="a-p"></a>文殊师利菩萨白佛言：<a id="a-q"></a>“世尊，<a id="a-r"></a>如来于何等境界而得菩提？<a id="a-s"></a>”</p>
  <p id="at">佛言：<a id="a-u"></a>“童子，<a id="a-v"></a>我于空境界得菩提，<a id="a-w"></a>诸见平等故；<a id="a-x"></a>无相境界得菩提，<a id="a-y"></a>诸相平等故；<a id="a-z"></a>无愿境界得菩提，<a id="a-10"></a>三界平等故；<a id="a-11"></a>无作境界得菩提，<a id="a-12"></a>诸行平等故。<a id="a-13"></a>童子，<a id="a-14"></a>我于无生无起无为境界得菩提，<a id="a-15"></a>一切有为平等故。<a id="a-16"></a>”</p>
  <p id="a17">时，<a id="a-18"></a>文殊师利菩萨复白佛言：<a id="a-19"></a>“世尊，<a id="a-1A"></a>无为者是何境界？<a id="a-1B"></a>”</p>
  <p id="a1C">佛言：<a id="a-1D"></a>“童子，<a id="a-1E"></a>无为者非思量境界。<a id="a-1F"></a>”</p>
  <p id="a1G">文殊师利菩萨言：<a id="a-1H"></a>“世尊，<a id="a-1I"></a>非思量境界者是佛境界。<a id="a-1J"></a>何以故？<a id="a-1K"></a>非思量境界中无有文字，<a id="a-1L"></a>无文字故无所辩说，<a id="a-1M"></a>无所辩说故绝诸言论，<a id="a-1N"></a>绝诸言论者，<a id="a-1O"></a>是佛境界也。<a id="a-1P"></a>”</p>
  <p id="a1Q">尔时，<a id="a-1R"></a>世尊问文殊师利菩萨言：<a id="a-1S"></a>“童子，<a id="a-1T"></a>诸佛境界当于何求？<a id="a-1U"></a>”</p>
  <p id="a1V">文殊师利菩萨言：<a id="a-1W"></a>“世尊，<a id="a-1X"></a>诸佛境界，<a id="a-1Y"></a>当于一切众生烦恼中求。<a id="a-1Z"></a>所以者何？<a id="a-1a"></a>若正了知众生烦恼，<a id="a-1b"></a>即是诸佛境界故。<a id="a-1c"></a>此正了知众生烦恼，<a id="a-1d"></a>是佛境界，<a id="a-1e"></a>非是一切声闻、<a id="a-1f"></a>辟支佛所行之处。<a id="a-1g"></a>”</p>
  <p id="a1h">尔时，<a id="a-1i"></a>世尊复语文殊师利菩萨言：<a id="a-1j"></a>“童子，<a id="a-1k"></a>若佛境界即于一切众生烦恼中求者，<a id="a-1l"></a>诸佛境界有去来乎？<a id="a-1m"></a>”</p>
  <p id="a1n">文殊师利菩萨言：<a id="a-1o"></a>“不也，<a id="a-1p"></a>世尊，<a id="a-1q"></a>诸佛境界无来无去。<a id="a-1r"></a>”</p>
  <p id="a1s">佛言：<a id="a-1t"></a>“童子，<a id="a-1u"></a>若诸佛境界无来无去者，<a id="a-1v"></a>云何而言若正了知众生烦恼，<a id="a-1w"></a>即是诸佛境界耶？<a id="a-1x"></a>”</p>
  <p id="a1y">文殊师利菩萨言：<a id="a-1z"></a>“世尊，<a id="a-20"></a>如诸佛境界无来无去，<a id="a-21"></a>诸烦恼自性亦复如是无来无去。<a id="a-22"></a>”</p>
  <p id="a23">佛言童子：<a id="a-24"></a>“何者是诸烦恼自性？<a id="a-25"></a>”</p>
  <p id="a26">文殊师利菩萨言：<a id="a-27"></a>“世尊，<a id="a-28"></a>佛境界自性，<a id="a-29"></a>即是诸烦恼自性。<a id="a-2A"></a>世尊，<a id="a-2B"></a>若佛境界自性异诸烦恼自性者，<a id="a-2C"></a>如来则非平等正觉；<a id="a-2D"></a>以不异故，<a id="a-2E"></a>于一切法平等正觉说名如来。<a id="a-2F"></a>”</p>
  <p id="a2G">尔时，<a id="a-2H"></a>世尊复语文殊师利菩萨言：<a id="a-2I"></a>“童子，<a id="a-2J"></a>汝能了知如来所住平等法不？<a id="a-2K"></a>”</p>
  <p id="a2L">文殊师利菩萨言：<a id="a-2M"></a>“世尊，<a id="a-2N"></a>我已了知。<a id="a-2O"></a>”</p>
  <p id="a2P">佛言：<a id="a-2Q"></a>“童子，<a id="a-2R"></a>何者是如来所住平等法？<a id="a-2S"></a>”</p>
  <p id="a2T">文殊师利菩萨言：<a id="a-2U"></a>“世尊，<a id="a-2V"></a>一切凡夫起贪嗔痴处，<a id="a-2W"></a>是如来所住平等法。<a id="a-2X"></a>”</p>
  <p id="a2Y">佛言：<a id="a-2Z"></a>“童子，<a id="a-2a"></a>云何一切凡夫起贪嗔痴处，<a id="a-2b"></a>是如来所住平等法？<a id="a-2c"></a>”</p>
  <p id="a2d">文殊师利菩萨言：<a id="a-2e"></a>“世尊，<a id="a-2f"></a>一切凡夫于空无相无愿法中起贪嗔痴，<a id="a-2g"></a>是故一切凡夫起贪嗔痴处，<a id="a-2h"></a>即是如来所住平等法。<a id="a-2i"></a>”</p>
  <p id="a2j">佛言：<a id="a-2k"></a>“童子，<a id="a-2l"></a>空岂是有法，<a id="a-2m"></a>而言于中有贪嗔痴？<a id="a-2n"></a>”</p>
  <p id="a2o">文殊师利菩萨言：<a id="a-2p"></a>“世尊，<a id="a-2q"></a>空是有，<a id="a-2r"></a>是故贪嗔痴亦是有。<a id="a-2s"></a>”</p>
  <p id="a2t">佛言：<a id="a-2u"></a>“童子，<a id="a-2v"></a>空云何有？<a id="a-2w"></a>贪嗔痴复云何有？<a id="a-2x"></a>”</p>
  <p id="a2y">文殊师利菩萨言：<a id="a-2z"></a>“世尊，<a id="a-30"></a>空以言说故有，<a id="a-31"></a>贪嗔痴亦以言说故有。<a id="a-32"></a>如佛说比丘，<a id="a-33"></a>有无生无起无作无为，<a id="a-34"></a>非诸行法。<a id="a-35"></a>此无生无起无作无为，<a id="a-36"></a>非诸行法，<a id="a-37"></a>非不有。<a id="a-38"></a>若不有者，<a id="a-39"></a>则于生起作为诸行之法，<a id="a-3A"></a>应无出离，<a id="a-3B"></a>以有故言出离耳！<a id="a-3C"></a>此亦如是，<a id="a-3D"></a>若无有空，<a id="a-3E"></a>则于贪嗔痴无有出离。<a id="a-3F"></a>以有空故，<a id="a-3G"></a>说离贪等诸烦恼耳！<a id="a-3H"></a>”</p>
  <p id="a3I">佛言：<a id="a-3J"></a>“童子，<a id="a-3K"></a>如是，<a id="a-3L"></a>如是，<a id="a-3M"></a>如汝所说。<a id="a-3N"></a>贪嗔痴等一切烦恼，<a id="a-3O"></a>莫不皆住于空之中。<a id="a-3P"></a>”</p>
  <p id="a3Q">文殊师利菩萨复白佛言：<a id="a-3R"></a>“世尊，<a id="a-3S"></a>若修行者，<a id="a-3T"></a>离贪嗔等而求于空，<a id="a-3U"></a>当知是人未善修行，<a id="a-3V"></a>不得名为修行之者。<a id="a-3W"></a>何以故？<a id="a-3X"></a>贪嗔痴等一切烦恼即空故。<a id="a-3Y"></a>”</p>
  <p id="a3Z">尔时，<a id="a-3a"></a>世尊复语文殊师利菩萨言：<a id="a-3b"></a>“童子，<a id="a-3c"></a>汝于贪嗔痴，<a id="a-3d"></a>为已出离，<a id="a-3e"></a>为未离乎？<a id="a-3f"></a>”</p>
  <p id="a3g">文殊师利菩萨言：<a id="a-3h"></a>“世尊，<a id="a-3i"></a>贪嗔痴性即是平等，<a id="a-3j"></a>我常住于如是平等，<a id="a-3k"></a>是故我于贪嗔痴，<a id="a-3l"></a>非已出离亦非未离。<a id="a-3m"></a>世尊，<a id="a-3n"></a>若有沙门、<a id="a-3o"></a>婆罗门，<a id="a-3p"></a>自见离贪嗔痴，<a id="a-3q"></a>见他有贪嗔痴，<a id="a-3r"></a>即是二见。<a id="a-3s"></a>何谓二见？<a id="a-3t"></a>谓断见、<a id="a-3u"></a>常见。<a id="a-3v"></a>所以者何？<a id="a-3w"></a>若见自身离贪嗔痴即是断见，<a id="a-3x"></a>若见他身有贪嗔痴即是常见。<a id="a-3y"></a>世尊，<a id="a-3z"></a>如是之人非为正住。<a id="a-40"></a>夫正住者，<a id="a-41"></a>不应于己见胜、<a id="a-42"></a>谓他为劣故。<a id="a-43"></a>”</p>
  <p id="a44">尔时，<a id="a-45"></a>世尊复语文殊师利菩萨言：<a id="a-46"></a>“童子，<a id="a-47"></a>若如是者，<a id="a-48"></a>住于何所名为正住？<a id="a-49"></a>”</p>
  <p id="a4A">文殊师利菩萨言：<a id="a-4B"></a>“世尊，<a id="a-4C"></a>夫正住者无有所住，<a id="a-4D"></a>住无所住，<a id="a-4E"></a>是乃名为正住之耳！<a id="a-4F"></a>”</p>
  <p id="a4G">佛言：<a id="a-4H"></a>“童子，<a id="a-4I"></a>岂不以住于正道为正住耶？<a id="a-4J"></a>”</p>
  <p id="a4K">文殊师利菩萨言：<a id="a-4L"></a>“世尊，<a id="a-4M"></a>若住正道则住有为，<a id="a-4N"></a>若住有为则不住于平等法性。<a id="a-4O"></a>何以故？<a id="a-4P"></a>有为法有生灭故。<a id="a-4Q"></a>”</p>
  <p id="a4R">尔时，<a id="a-4S"></a>世尊复语文殊师利菩萨言：<a id="a-4T"></a>“童子，<a id="a-4U"></a>无为是数法不？<a id="a-4V"></a>”</p>
  <p id="a4W">文殊师利菩萨言：<a id="a-4X"></a>“世尊，<a id="a-4Y"></a>无为者非是数法。<a id="a-4Z"></a>世尊，<a id="a-4a"></a>若无为法堕于数者，<a id="a-4b"></a>则是有为非无为也。<a id="a-4c"></a>”</p>
  <p id="a4d">佛言：<a id="a-4e"></a>“童子，<a id="a-4f"></a>一切圣人得无为法不有数耶？<a id="a-4g"></a>”</p>
  <p id="a4h">文殊师利菩萨言：<a id="a-4i"></a>“世尊，<a id="a-4j"></a>非诸圣人证于数法，<a id="a-4k"></a>已得出离诸数法故。<a id="a-4l"></a>”</p>
  <p id="a4m">尔时，<a id="a-4n"></a>世尊复语文殊师利菩萨言：<a id="a-4o"></a>“童子，<a id="a-4p"></a>汝为成就圣法？<a id="a-4q"></a>为成就非圣法？<a id="a-4r"></a>”</p>
  <p id="a4s">文殊师利菩萨言：<a id="a-4t"></a>“世尊，<a id="a-4u"></a>我不成就圣法，<a id="a-4v"></a>亦不成就非圣法。<a id="a-4w"></a>世尊，<a id="a-4x"></a>如有化人，<a id="a-4y"></a>为成就圣法？<a id="a-4z"></a>为成就非圣法？<a id="a-50"></a>”</p>
  <p id="a51">佛言：<a id="a-52"></a>“童子，<a id="a-53"></a>化人不可言成就圣法，<a id="a-54"></a>亦不可言成就非圣法。<a id="a-55"></a>”</p>
  <p id="a56">文殊师利菩萨言：<a id="a-57"></a>“世尊，<a id="a-58"></a>佛岂不说一切诸法皆如幻化？<a id="a-59"></a>”</p>
  <p id="a5A">佛言：<a id="a-5B"></a>“如是。<a id="a-5C"></a>”</p>
  <p id="a5D">文殊师利菩萨言：<a id="a-5E"></a>“世尊，<a id="a-5F"></a>一切诸法如幻化相，<a id="a-5G"></a>我亦如是，<a id="a-5H"></a>云何可言成就圣法、<a id="a-5I"></a>成就非圣法？<a id="a-5J"></a>”</p>
  <p id="a5K">尔时，<a id="a-5L"></a>世尊复语文殊师利菩萨言：<a id="a-5M"></a>“童子，<a id="a-5N"></a>若如是者，<a id="a-5O"></a>汝何所得？<a id="a-5P"></a>”</p>
  <p id="a5Q">文殊师利菩萨言：<a id="a-5R"></a>“世尊，<a id="a-5S"></a>我得如来平等无自性境界。<a id="a-5T"></a>”</p>
  <p id="a5U">佛言：<a id="a-5V"></a>“童子，<a id="a-5W"></a>汝得佛境界耶？<a id="a-5X"></a>”</p>
  <p id="a5Y">文殊师利菩萨言：<a id="a-5Z"></a>“若世尊于佛境界有所得者，<a id="a-5a"></a>我亦得于诸佛境界。<a id="a-5b"></a>”</p>
  <p id="a5c">时，<a id="a-5d"></a>长老须菩提问文殊师利菩萨言：<a id="a-5e"></a>“大士，<a id="a-5f"></a>如来不得佛境界耶？<a id="a-5g"></a>”</p>
  <p id="a5h">文殊师利菩萨言：<a id="a-5i"></a>“大德，<a id="a-5j"></a>汝为得声闻境界不？<a id="a-5k"></a>”</p>
  <p id="a5l">须菩提言：<a id="a-5m"></a>“大士，<a id="a-5n"></a>圣心解脱无有境界，<a id="a-5o"></a>是故我今无境界可得。<a id="a-5p"></a>”</p>
  <p id="a5q">文殊师利菩萨言：<a id="a-5r"></a>“大德，<a id="a-5s"></a>佛亦如是，<a id="a-5t"></a>其心解脱无有境界，<a id="a-5u"></a>云何而谓有所得乎？<a id="a-5v"></a>”</p>
  <p id="a5w">须菩提言：<a id="a-5x"></a>“大士，<a id="a-5y"></a>汝今说法，<a id="a-5z"></a>可不将护初学心耶？<a id="a-60"></a>”</p>
  <p id="a61">文殊师利菩萨言：<a id="a-62"></a>“大德，<a id="a-63"></a>我今问汝，<a id="a-64"></a>随汝意答。<a id="a-65"></a>如有良医欲治人病，<a id="a-66"></a>为将护病人心故，<a id="a-67"></a>不与辛酸碱苦应病之药，<a id="a-68"></a>能令其人病得除差至安乐不？<a id="a-69"></a>”</p>
  <p id="a6A">答言：<a id="a-6B"></a>“不也。<a id="a-6C"></a>”</p>
  <p id="a6D">文殊师利菩萨言：<a id="a-6E"></a>“大德，<a id="a-6F"></a>此亦如是，<a id="a-6G"></a>若说法师，<a id="a-6H"></a>为将护初学心故，<a id="a-6I"></a>隐甚深法而不为说，<a id="a-6J"></a>随其意欲演粗浅义，<a id="a-6K"></a>能令学者出生死苦至涅槃乐，<a id="a-6L"></a>无有是处。<a id="a-6M"></a>”</p>
  <p id="a6N">说是法时，<a id="a-6O"></a>众中有五百比丘僧，<a id="a-6P"></a>诸漏永尽心得解脱。<a id="a-6Q"></a>八百诸天子，<a id="a-6R"></a>远尘离垢得法眼净。<a id="a-6S"></a>复有七百诸天子，<a id="a-6T"></a>闻其辩才深生信乐，<a id="a-6U"></a>皆发阿耨多罗三藐三菩提心。</p>
  <p id="a6V">尔时，<a id="a-6W"></a>须菩提复白文殊师利菩萨言：<a id="a-6X"></a>“大士，<a id="a-6Y"></a>汝颇亦于声闻乘而生信解，<a id="a-6Z"></a>又以此乘法度众生不？<a id="a-6a"></a>”</p>
  <p id="a6b">文殊师利菩萨言：<a id="a-6c"></a>“大德，<a id="a-6d"></a>我于一切乘皆生信解。<a id="a-6e"></a>大德，<a id="a-6f"></a>我信解声闻乘，<a id="a-6g"></a>亦信解辟支佛乘，<a id="a-6h"></a>亦信解三藐三佛陀乘。<a id="a-6i"></a>”</p>
  <p id="a6j">须菩提言：<a id="a-6k"></a>“大士，<a id="a-6l"></a>汝为是声闻，<a id="a-6m"></a>为是辟支佛，<a id="a-6n"></a>为是三藐三佛陀耶？<a id="a-6o"></a>”</p>
  <p id="a6p">文殊师利菩萨言：<a id="a-6q"></a>“大德，<a id="a-6r"></a>我虽是声闻，<a id="a-6s"></a>然不从他闻；<a id="a-6t"></a>虽是辟支佛，<a id="a-6u"></a>而不舍大悲及无所畏；<a id="a-6v"></a>虽已成正等觉，<a id="a-6w"></a>而于一切所应作事未尝休息。<a id="a-6x"></a>”</p>
  <p id="a6y">须菩提又问言：<a id="a-6z"></a>“大士，<a id="a-70"></a>汝云何是声闻？<a id="a-71"></a>”</p>
  <p id="a72">答曰：<a id="a-73"></a>“我恒为一切众生说未闻法，<a id="a-74"></a>是故我为声闻。<a id="a-75"></a>”</p>
  <p id="a76">又问言：<a id="a-77"></a>“汝云何是辟支佛？<a id="a-78"></a>”</p>
  <p id="a79">答曰：<a id="a-7A"></a>“我能了知一切诸法皆从缘起，<a id="a-7B"></a>是故我为辟支佛。<a id="a-7C"></a>”</p>
  <p id="a7D">又问言：<a id="a-7E"></a>“汝云何是三藐三佛陀？<a id="a-7F"></a>”</p>
  <p id="a7G">答曰：<a id="a-7H"></a>“我常恒觉一切诸法体相平等，<a id="a-7I"></a>是故我为三藐三佛陀。<a id="a-7J"></a>”</p>
  <p id="a7K">尔时，<a id="a-7L"></a>须菩提又问言：<a id="a-7M"></a>“大士，<a id="a-7N"></a>汝决定住于何地？<a id="a-7O"></a>为住声闻地，<a id="a-7P"></a>为住辟支佛地，<a id="a-7Q"></a>为住佛地耶？<a id="a-7R"></a>”</p>
  <p id="a7S">文殊师利菩萨言：<a id="a-7T"></a>“大德，<a id="a-7U"></a>汝应知我决定住于一切诸地。<a id="a-7V"></a>”</p>
  <p id="a7W">须菩提言：<a id="a-7X"></a>“大士，<a id="a-7Y"></a>汝可亦决定住凡夫地耶？<a id="a-7Z"></a>”</p>
  <p id="a7a">答曰：<a id="a-7b"></a>“如是。<a id="a-7c"></a>何以故？<a id="a-7d"></a>一切诸法及以众生，<a id="a-7e"></a>其性即是决定正位，<a id="a-7f"></a>我常住此正位，<a id="a-7g"></a>是故我言决定住于凡夫地也。<a id="a-7h"></a>”</p>
  <p id="a7i">须菩提又问言：<a id="a-7j"></a>“若一切法及以众生，<a id="a-7k"></a>即是决定正位者，<a id="a-7l"></a>云何建立诸地差别，<a id="a-7m"></a>而言此是凡夫地、<a id="a-7n"></a>此是声闻地、<a id="a-7o"></a>此是辟支佛地、<a id="a-7p"></a>此是佛地耶？<a id="a-7q"></a>”</p>
  <p id="a7r">文殊师利菩萨言：<a id="a-7s"></a>“大德，<a id="a-7t"></a>譬如世间以言说故，<a id="a-7u"></a>于虚空中建立十方，<a id="a-7v"></a>所谓此是东方、<a id="a-7w"></a>此是南方，<a id="a-7x"></a>乃至此是上方、<a id="a-7y"></a>此是下方，<a id="a-7z"></a>虽虚空无差别，<a id="a-80"></a>而诸方有如是如是种种差别。<a id="a-81"></a>此亦如是，<a id="a-82"></a>如来于一切决定正位中，<a id="a-83"></a>以善方便立于诸地，<a id="a-84"></a>所谓此是凡夫地、<a id="a-85"></a>此是声闻地、<a id="a-86"></a>此是辟支佛地、<a id="a-87"></a>此是菩萨地、<a id="a-88"></a>此是佛地，<a id="a-89"></a>虽正位无差别，<a id="a-8A"></a>而诸地有别耳！<a id="a-8B"></a>”</p>
  <p id="a8C">尔时，<a id="a-8D"></a>须菩提复白文殊师利菩萨言：<a id="a-8E"></a>“大士，<a id="a-8F"></a>汝已入正位耶？<a id="a-8G"></a>”</p>
  <p id="a8H">文殊师利菩萨言：<a id="a-8I"></a>“大德，<a id="a-8J"></a>我虽已入亦复非入。<a id="a-8K"></a>”</p>
  <p id="a8L">须菩提言：<a id="a-8M"></a>“大士，<a id="a-8N"></a>云何已入而非入乎？<a id="a-8O"></a>”</p>
  <p id="a8P">文殊师利菩萨言：<a id="a-8Q"></a>“大德应知，<a id="a-8R"></a>此是菩萨智慧善巧，<a id="a-8S"></a>我今为汝说一譬喻，<a id="a-8T"></a>诸有智人以譬喻得解。<a id="a-8U"></a>大德，<a id="a-8V"></a>如有射师其艺超绝，<a id="a-8W"></a>惟有一子特钟心爱。<a id="a-8X"></a>其人复有极重怨仇，<a id="a-8Y"></a>耳不欲闻，<a id="a-8Z"></a>眼不欲睹。<a id="a-8a"></a>或时其子出外游行，<a id="a-8b"></a>在于远处路侧而立。<a id="a-8c"></a>父遥见之，<a id="a-8d"></a>谓是其怨，<a id="a-8e"></a>执弓持箭控弦而射；<a id="a-8f"></a>箭既发已方知是子，<a id="a-8g"></a>其人巧捷疾走追箭，<a id="a-8h"></a>箭未至间还复收得。<a id="a-8i"></a>言射师者喻菩萨也，<a id="a-8j"></a>一子者喻众生也，<a id="a-8k"></a>怨家者喻烦恼也。<a id="a-8l"></a>言箭者，<a id="a-8m"></a>此则喻于圣智慧也。<a id="a-8n"></a>大德当知，<a id="a-8o"></a>菩萨摩诃萨，<a id="a-8p"></a>以般若波罗蜜观一切法，<a id="a-8q"></a>无生正位大悲善巧故，<a id="a-8r"></a>故不于实际作证而住声闻、<a id="a-8s"></a>辟支佛地，<a id="a-8t"></a>誓将化度一切众生至佛地矣！<a id="a-8u"></a>”</p>
  <p id="a8v">尔时，<a id="a-8w"></a>须菩提又问文殊师利菩萨言：<a id="a-8x"></a>“大士，<a id="a-8y"></a>何等菩萨能行此行？<a id="a-8z"></a>”</p>
  <p id="a90">文殊师利菩萨言：<a id="a-91"></a>“大德，<a id="a-92"></a>若菩萨示行于世而不为世法所染，<a id="a-93"></a>现同世间不于诸法起见。<a id="a-94"></a>虽为断一切众生烦恼，<a id="a-95"></a>勤行精进而入于法界不见尽相。<a id="a-96"></a>虽不住有为，<a id="a-97"></a>亦不得无为。<a id="a-98"></a>虽处生死如游园观，<a id="a-99"></a>本愿未满故，<a id="a-9A"></a>不求速证无上涅槃。<a id="a-9B"></a>虽深知无我，<a id="a-9C"></a>而恒化众生。<a id="a-9D"></a>虽观诸法自性犹如虚空，<a id="a-9E"></a>而勤修功德净佛国土。<a id="a-9F"></a>虽入于法界见法平等，<a id="a-9G"></a>而为庄严佛身口意业故不舍精进。<a id="a-9H"></a>若诸菩萨，<a id="a-9I"></a>具如是行，<a id="a-9J"></a>乃能行耳！<a id="a-9K"></a>”</p>
  <p id="a9L">尔时，<a id="a-9M"></a>须菩提复白文殊师利菩萨言：<a id="a-9N"></a>“大士，<a id="a-9O"></a>汝今说此菩萨所行，<a id="a-9P"></a>非诸世间所能信受。<a id="a-9Q"></a>”</p>
  <p id="a9R">文殊师利菩萨言：<a id="a-9S"></a>“大德，<a id="a-9T"></a>我今为欲令诸众生永出世间，<a id="a-9U"></a>说诸菩萨了达世法出离之行。<a id="a-9V"></a>”</p>
  <p id="a9W">须菩提言：<a id="a-9X"></a>“大士，<a id="a-9Y"></a>何者是世法？<a id="a-9Z"></a>云何名出离？<a id="a-9a"></a>”</p>
  <p id="a9b">文殊师利菩萨言：<a id="a-9c"></a>“大德，<a id="a-9d"></a>世间法者所谓五蕴。<a id="a-9e"></a>其五者何？<a id="a-9f"></a>谓色蕴、<a id="a-9g"></a>受蕴、<a id="a-9h"></a>想蕴、<a id="a-9i"></a>行蕴、<a id="a-9j"></a>识蕴。<a id="a-9k"></a>如是诸蕴，<a id="a-9l"></a>色如聚沫，<a id="a-9m"></a>受如浮泡，<a id="a-9n"></a>想如阳焰，<a id="a-9o"></a>行如芭蕉，<a id="a-9p"></a>识如幻化。<a id="a-9q"></a>是故此中无有世间，<a id="a-9r"></a>亦无诸蕴及以如是言说名字。<a id="a-9s"></a>若得是解心则不散，<a id="a-9t"></a>心若不散则不染世法，<a id="a-9u"></a>若不染世法即是出离世间法也。<a id="a-9v"></a>复次，<a id="a-9w"></a>大德，<a id="a-9x"></a>五蕴诸法，<a id="a-9y"></a>其性本空，<a id="a-9z"></a>性空则无二，<a id="a-A0"></a>无二则无我我所，<a id="a-A1"></a>无我我所则无所取著，<a id="a-A2"></a>无所取著者即是出离世间法也。<a id="a-A3"></a>复次，<a id="a-A4"></a>大德，<a id="a-A5"></a>五蕴法者以因缘有，<a id="a-A6"></a>因缘有故则无有力，<a id="a-A7"></a>无力则无主，<a id="a-A8"></a>无主则无我我所，<a id="a-A9"></a>无我我所则无受取，<a id="a-AA"></a>无受取则无执竞，<a id="a-AB"></a>无执竞则无诤论，<a id="a-AC"></a>无诤论者是沙门法，<a id="a-AD"></a>沙门法者知一切法如空中响。<a id="a-AE"></a>若能了知一切诸法如空中响，<a id="a-AF"></a>即是出离世间法也。</p>
  <p id="aAG">“复次，<a id="a-AH"></a>大德，<a id="a-AI"></a>此五蕴法同于法界，<a id="a-AJ"></a>法界者则是非界。<a id="a-AK"></a>非界中，<a id="a-AL"></a>无眼界、<a id="a-AM"></a>无色界、<a id="a-AN"></a>无眼识界，<a id="a-AO"></a>无耳界、<a id="a-AP"></a>无声界、<a id="a-AQ"></a>无耳识界，<a id="a-AR"></a>无鼻界、<a id="a-AS"></a>无香界、<a id="a-AT"></a>无鼻识界，<a id="a-AU"></a>无舌界、<a id="a-AV"></a>无味界、<a id="a-AW"></a>无舌识界，<a id="a-AX"></a>无身界、<a id="a-AY"></a>无触界、<a id="a-AZ"></a>无身识界，<a id="a-Aa"></a>无意界、<a id="a-Ab"></a>无法界、<a id="a-Ac"></a>无意识界。<a id="a-Ad"></a>此中亦无地界、<a id="a-Ae"></a>水界、<a id="a-Af"></a>火界、<a id="a-Ag"></a>风界、<a id="a-Ah"></a>虚空界、<a id="a-Ai"></a>识界，<a id="a-Aj"></a>亦无欲界、<a id="a-Ak"></a>色界、<a id="a-Al"></a>无色界，<a id="a-Am"></a>亦无有为界、<a id="a-An"></a>无为界。<a id="a-Ao"></a>我、<a id="a-Ap"></a>人、<a id="a-Aq"></a>众生、<a id="a-Ar"></a>寿者等，<a id="a-As"></a>如是一切皆无所有，<a id="a-At"></a>定不可得。<a id="a-Au"></a>若能入是平等深义，<a id="a-Av"></a>与无所入而共相应，<a id="a-Aw"></a>即是出离世间法也。<a id="a-Ax"></a>”</p>
  <p id="aAy">说是法时，<a id="a-Az"></a>会中比丘二百人，<a id="a-B0"></a>永尽诸漏心得解脱。<a id="a-B1"></a>各各脱身所著上衣。<a id="a-B2"></a>以奉文殊师利菩萨而作是言：<a id="a-B3"></a>“若有众生得闻于此甚深妙法，<a id="a-B4"></a>应生信受。<a id="a-B5"></a>若不生信，<a id="a-B6"></a>欲求证悟终不可得。<a id="a-B7"></a>”</p>
  <p id="aB8">尔时，<a id="a-B9"></a>长老须菩提语诸比丘言：<a id="a-BA"></a>“汝何所得？<a id="a-BB"></a>以何为证？<a id="a-BC"></a>”</p>
  <p id="aBD">诸比丘言：<a id="a-BE"></a>“大德，<a id="a-BF"></a>无得无证是沙门法。<a id="a-BG"></a>所以者何？<a id="a-BH"></a>若有所得心则动乱，<a id="a-BI"></a>若有所证则自矜负，<a id="a-BJ"></a>动乱矜负堕于魔业。<a id="a-BK"></a>若有自言我得我证，<a id="a-BL"></a>当知则是增上慢人。<a id="a-BM"></a>”</p>
  <p id="aBN">佛言：<a id="a-BO"></a>“诸比丘，<a id="a-BP"></a>汝等审知增上慢义不？<a id="a-BQ"></a>”</p>
  <p id="aBR">诸比丘答言：<a id="a-BS"></a>“世尊，<a id="a-BT"></a>如我意者，<a id="a-BU"></a>若有人言我能知苦，<a id="a-BV"></a>是不知苦相而言我知；<a id="a-BW"></a>我能断集证灭修道，<a id="a-BX"></a>是不知集灭道相乃至而言我能修道，<a id="a-BY"></a>应知此是增上慢人。<a id="a-BZ"></a>所以者何？<a id="a-Ba"></a>苦相者即无生相，<a id="a-Bb"></a>集灭道相即无生相，<a id="a-Bc"></a>无生相者即是非相，<a id="a-Bd"></a>平等相是诸圣人于一切法得解脱相，<a id="a-Be"></a>是中无有知苦、<a id="a-Bf"></a>断集、<a id="a-Bg"></a>证灭、<a id="a-Bh"></a>修道如是等相而可得者。<a id="a-Bi"></a>若有众生得闻如是一切诸法平等之义而生惊怖，<a id="a-Bj"></a>应知是为增上慢者。<a id="a-Bk"></a>”</p>
  <p id="aBl">尔时，<a id="a-Bm"></a>世尊即告之言：<a id="a-Bn"></a>“善哉！<a id="a-Bo"></a>善哉！<a id="a-Bp"></a>诸比丘，<a id="a-Bq"></a>如汝所说，<a id="a-Br"></a>如是，<a id="a-Bs"></a>如是。<a id="a-Bt"></a>须菩提，<a id="a-Bu"></a>汝等当知此诸比丘，<a id="a-Bv"></a>已于过去迦葉佛所，<a id="a-Bw"></a>从文殊师利童子，<a id="a-Bx"></a>得闻如是甚深之法，<a id="a-By"></a>以闻法故疾得神通，<a id="a-Bz"></a>今复得闻随顺不逆。<a id="a-C0"></a>须菩提，<a id="a-C1"></a>若复有人于我法中，<a id="a-C2"></a>得闻斯义生信解者，<a id="a-C3"></a>皆于来世见弥勒佛。<a id="a-C4"></a>若未发大乘意，<a id="a-C5"></a>于三会中悉得解脱；<a id="a-C6"></a>若已发大乘意者，<a id="a-C7"></a>皆得住于堪忍之地。<a id="a-C8"></a>”</p>
  <p id="aC9">尔时，<a id="a-CA"></a>善胜天子白文殊师利菩萨言：<a id="a-CB"></a>“大士，<a id="a-CC"></a>汝常于此阎浮提中，<a id="a-CD"></a>为众说法。<a id="a-CE"></a>今兜率天上有诸天子，<a id="a-CF"></a>曾于过去值无量佛，<a id="a-CG"></a>供养恭敬种诸善根，<a id="a-CH"></a>然生在天中耽著境界，<a id="a-CI"></a>不能来此法会而有听受，<a id="a-CJ"></a>昔种善根今将退失，<a id="a-CK"></a>若蒙诱诲必更增长。<a id="a-CL"></a>惟愿大士，<a id="a-CM"></a>暂往天宫，<a id="a-CN"></a>为彼诸天弘宣法要。<a id="a-CO"></a>”</p>
  <p id="aCP">尔时，<a id="a-CQ"></a>文殊师利菩萨，<a id="a-CR"></a>以神通力即于其处，<a id="a-CS"></a>忽然化作兜率天宫，<a id="a-CT"></a>如其所有悉皆备足，<a id="a-CU"></a>令善胜天子及此会中一切人天，<a id="a-CV"></a>皆谓在于彼天之上。<a id="a-CW"></a>具见于彼种种严饰，<a id="a-CX"></a>园林池沼、<a id="a-CY"></a>果树行列、<a id="a-CZ"></a>殿堂楼阁、<a id="a-Ca"></a>栋宇交临、<a id="a-Cb"></a>绣柱承梁、<a id="a-Cc"></a>雕窗间户、<a id="a-Cd"></a>攒栌叠栱、<a id="a-Ce"></a>磊砢分布，<a id="a-Cf"></a>称宝为台庄严绮错。<a id="a-Cg"></a>其台极小犹有七层，<a id="a-Ch"></a>或八层、<a id="a-Ci"></a>九层，<a id="a-Cj"></a>乃至高于二十层者。<a id="a-Ck"></a>一一台上处处层级，<a id="a-Cl"></a>皆有众天女，<a id="a-Cm"></a>盛年好色，<a id="a-Cn"></a>手足柔软，<a id="a-Co"></a>额广眉长，<a id="a-Cp"></a>面目清净，<a id="a-Cq"></a>如金罗网常有光明，<a id="a-Cr"></a>亦如莲华离诸尘垢，<a id="a-Cs"></a>发言含笑进止回旋，<a id="a-Ct"></a>动必合仪丽而有则，<a id="a-Cu"></a>譬如满月人所乐见。<a id="a-Cv"></a>笙篌琴瑟、<a id="a-Cw"></a>箫笛钟鼓，<a id="a-Cx"></a>或歌或啸音节相和，<a id="a-Cy"></a>妙妓成行，<a id="a-Cz"></a>分庭共舞，<a id="a-D0"></a>如是等事宛然备瞩。</p>
  <p id="aD1">时，<a id="a-D2"></a>善胜天子见自宫殿及其眷属欢娱事已，<a id="a-D3"></a>心生疑怪，<a id="a-D4"></a>白文殊师利菩萨言：<a id="a-D5"></a>“奇哉！<a id="a-D6"></a>大士，<a id="a-D7"></a>云何令我及以大众瞬息之间而来至此？<a id="a-D8"></a>”</p>
  <p id="aD9">尔时，<a id="a-DA"></a>长老须菩提语善胜天子言：<a id="a-DB"></a>“天子，<a id="a-DC"></a>我初亦谓与诸大众皆共至于兜率陀天，<a id="a-DD"></a>而今乃知本来不动，<a id="a-DE"></a>曾不共往彼天之上。<a id="a-DF"></a>如是所见，<a id="a-DG"></a>皆是文殊师利菩萨三昧神通之所现耳！<a id="a-DH"></a>”</p>
  <p id="aDI">时，<a id="a-DJ"></a>善胜天子即白佛言：<a id="a-DK"></a>“世尊，<a id="a-DL"></a>文殊师利菩萨甚为希有，<a id="a-DM"></a>乃能以三昧神通不思议力，<a id="a-DN"></a>令此众会不动本处而言至此兜率陀天。<a id="a-DO"></a>”</p>
  <p id="aDP">佛言：<a id="a-DQ"></a>“天子，<a id="a-DR"></a>汝但知文殊师利童子神通变化少分之力，<a id="a-DS"></a>我之所知无有量也。<a id="a-DT"></a>天子，<a id="a-DU"></a>以文殊师利神通之力，<a id="a-DV"></a>假使如恒河沙等诸佛国土，<a id="a-DW"></a>种种严好各各不同，<a id="a-DX"></a>能于一佛土中普令明见。<a id="a-DY"></a>又以如恒河沙等诸佛国土，<a id="a-DZ"></a>集在一处状如缯束，<a id="a-Da"></a>举掷上方不以为难。<a id="a-Db"></a>又以如恒河沙等诸佛国土，<a id="a-Dc"></a>所有大海置一毛孔，<a id="a-Dd"></a>而令其中众生，<a id="a-De"></a>不觉不知无所触娆。<a id="a-Df"></a>又以如恒河沙等诸佛国土，<a id="a-Dg"></a>所有须弥山王以彼众山内于一山，<a id="a-Dh"></a>复以此山内于芥子，<a id="a-Di"></a>而令住彼山上一切诸天，<a id="a-Dj"></a>不觉不知亦无所娆。<a id="a-Dk"></a>又以如恒河沙等诸佛国土，<a id="a-Dl"></a>其中所有五道众生置右掌中，<a id="a-Dm"></a>复取是诸国土一切乐具，<a id="a-Dn"></a>一一众生尽以与之等无差别。<a id="a-Do"></a>又以如恒河沙等诸佛国土，<a id="a-Dp"></a>劫尽烧时，<a id="a-Dq"></a>所有大火集在一处，<a id="a-Dr"></a>令其大小如一灯炷，<a id="a-Ds"></a>所有火事如本无别。<a id="a-Dt"></a>又如恒河沙等诸佛国土，<a id="a-Du"></a>所有日月若于一毛孔，<a id="a-Dv"></a>舒光映之普令其明隐蔽不现。<a id="a-Dw"></a>天子，<a id="a-Dx"></a>我于一劫若一劫余，<a id="a-Dy"></a>说文殊师利童子三昧神通变化之力，<a id="a-Dz"></a>不可穷尽！<a id="a-E0"></a>”</p>
  <p id="aE1">尔时，<a id="a-E2"></a>魔波旬自变其身作比丘形，<a id="a-E3"></a>在于会中却坐一面，<a id="a-E4"></a>白佛言：<a id="a-E5"></a>“世尊，<a id="a-E6"></a>我今闻说文殊师利童子神通之力，<a id="a-E7"></a>不能信受。<a id="a-E8"></a>唯愿世尊，<a id="a-E9"></a>令于我前现其神力使我得见。<a id="a-EA"></a>”</p>
  <p id="aEB">尔时，<a id="a-EC"></a>世尊知是恶魔变为比丘，<a id="a-ED"></a>欲令众生善根增长，<a id="a-EE"></a>故告文殊师利菩萨言：<a id="a-EF"></a>“汝应自现神通之力，<a id="a-EG"></a>令此会中无量众生咸得善利。<a id="a-EH"></a>”</p>
 </body>
</html>