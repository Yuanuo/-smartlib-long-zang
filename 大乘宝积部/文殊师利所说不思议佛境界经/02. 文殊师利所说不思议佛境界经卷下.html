<!doctype html>
<html id="z3IBTJIDz" data-ver="915">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">文殊师利所说不思议佛境界经卷下</h1>
  <p id="a2">尔时，<a id="a-3"></a>文殊师利菩萨受佛教已，<a id="a-4"></a>即时入一切法心自在神通三昧；<a id="a-5"></a>入此三昧已起神通力，<a id="a-6"></a>现于如上所说神变之事，<a id="a-7"></a>显然明著皆悉现前，<a id="a-8"></a>如佛所言不增不减，<a id="a-9"></a>预斯会者靡不咸见。<a id="a-A"></a>是时，<a id="a-B"></a>大众睹此神力，<a id="a-C"></a>叹未曾有，<a id="a-D"></a>同声唱言：<a id="a-E"></a>“善哉！<a id="a-F"></a>善哉！<a id="a-G"></a>诸佛如来，<a id="a-H"></a>为众生故出现世间！<a id="a-I"></a>复有如是善权大士，<a id="a-J"></a>同出于世，<a id="a-K"></a>而能现此不可思议威神之力！<a id="a-L"></a>”</p>
  <p id="aM">尔时，<a id="a-N"></a>恶魔见此种种神变事已，<a id="a-O"></a>欢喜踊跃，<a id="a-P"></a>礼文殊师利菩萨足，<a id="a-Q"></a>合掌恭敬而向如来，<a id="a-R"></a>作如是言：<a id="a-S"></a>“文殊师利童子甚为希有，<a id="a-T"></a>乃能现是不可思议神通变化，<a id="a-U"></a>诸有闻者孰不惊疑。<a id="a-V"></a>若有众生得闻此事，<a id="a-W"></a>能生信受，<a id="a-X"></a>假使恶魔如恒河沙，<a id="a-Y"></a>欲为恼害终不能也。<a id="a-Z"></a>世尊，<a id="a-a"></a>我是恶魔，<a id="a-b"></a>常于佛所伺求其便，<a id="a-c"></a>心喜恼害一切众生。<a id="a-d"></a>若见有人精勤习善，<a id="a-e"></a>必以威力为其障碍。<a id="a-f"></a>世尊，<a id="a-g"></a>我从今日深发誓心，<a id="a-h"></a>但此法门弘宣之处，<a id="a-i"></a>所在国土城邑聚落百由旬内，<a id="a-j"></a>我在其中譬如盲者无有所作，<a id="a-k"></a>不于众生而生侵恼。<a id="a-l"></a>若见有受持读诵思惟解释是经者，<a id="a-m"></a>必生尊重供给供养。<a id="a-n"></a>世尊，<a id="a-o"></a>我之俦党，<a id="a-p"></a>乐于佛法而生留难。<a id="a-q"></a>若见有人修行于善，<a id="a-r"></a>要加逼沮令其退失，<a id="a-s"></a>我今为断如是恶事说陀罗尼。<a id="a-t"></a>”即说咒曰：</p>
  <p id="au">“怛侄他　阿么黎(一)　毗么黎(二)　耻(夭以切)　哆答鞞(三)　阿羯波你是多设咄路(四)　誓曳(五)　誓耶末底(六)　输(去声)婆末底(七)　睒迷(去声下两字同)扇底(八)　阿普迷(九)　普普迷(十)　地[口+梨](十一)　阿契(十二)　莫契(十三)　佉契(十四)　弭履罗(十五)　阿伽(去声)迷(十六)　普罗(十七)　普罗普罗(十八)　输(上声下同)迷输输迷(十九)　地[口+梨]地[口+梨](二十)　阿那跋底(二十一)　耻哆答鞞(二十二)　讫里多遏梯(二十三)　讫里多毗(入声)提(二十四)　毗卢折(之热切)担(丁合切二十五)　萨达摩婆拏(上声)拘(二十六)　曷写苏怛罗写陀路迦(二十七)　阿(入声)跋罗目多伊婆苏履耶(二十八)。</p>
  <p id="av">“世尊，<a id="a-w"></a>此陀罗尼拥护法师，<a id="a-x"></a>能令其人勇猛精进辩才无断，<a id="a-y"></a>一切恶魔无能得便；<a id="a-z"></a>更令其魔心生欢喜，<a id="a-10"></a>以衣服、<a id="a-11"></a>卧具、<a id="a-12"></a>饮食、<a id="a-13"></a>汤药，<a id="a-14"></a>诸有所须而为供养。<a id="a-15"></a>世尊，<a id="a-16"></a>若有善男子、<a id="a-17"></a>善女人，<a id="a-18"></a>受持此咒日夜不绝，<a id="a-19"></a>则为一切天、<a id="a-1A"></a>龙、<a id="a-1B"></a>乾闼婆、<a id="a-1C"></a>阿修罗、<a id="a-1D"></a>迦楼罗、<a id="a-1E"></a>紧那罗、<a id="a-1F"></a>摩睺罗伽、<a id="a-1G"></a>人非人等常所守护，<a id="a-1H"></a>一切怨憎不能为害。<a id="a-1I"></a>”</p>
  <p id="a1J">佛语魔言：<a id="a-1K"></a>“善哉！<a id="a-1L"></a>善哉！<a id="a-1M"></a>汝今说此陀罗尼，<a id="a-1N"></a>令恒河沙等无量世界六种震动。<a id="a-1O"></a>魔王当知，<a id="a-1P"></a>汝此辩才，<a id="a-1Q"></a>皆是文殊师利童子神力所作。<a id="a-1R"></a>”</p>
  <p id="a1S">文殊师利菩萨，<a id="a-1T"></a>以神通力令魔波旬说此咒时，<a id="a-1U"></a>众中三万人皆发阿耨多罗三藐三菩提心。</p>
  <p id="a1V">尔时，<a id="a-1W"></a>文殊师利菩萨作是变已，<a id="a-1X"></a>摄其神力，<a id="a-1Y"></a>即告善胜天子言：<a id="a-1Z"></a>“天子，<a id="a-1a"></a>我今欲诣兜率陀天，<a id="a-1b"></a>汝可先往令其众集。<a id="a-1c"></a>”</p>
  <p id="a1d">时，<a id="a-1e"></a>善胜天子闻是语已，<a id="a-1f"></a>与其眷属，<a id="a-1g"></a>右绕于佛及文殊师利等菩萨大众，<a id="a-1h"></a>于会中没须臾之间到彼天宫。<a id="a-1i"></a>至天宫已，<a id="a-1j"></a>普告众言：<a id="a-1k"></a>“汝等当知文殊师利菩萨摩诃萨，<a id="a-1l"></a>愍我等故欲来至此。<a id="a-1m"></a>汝等诸天皆应舍离放逸诸乐而共来集，<a id="a-1n"></a>为听法故。<a id="a-1o"></a>”</p>
  <p id="a1p">时，<a id="a-1q"></a>善胜天子作是语已，<a id="a-1r"></a>于天宫中建立道场。<a id="a-1s"></a>其场广博清净严好，<a id="a-1t"></a>以天如意众宝所成，<a id="a-1u"></a>东西三万二千由旬，<a id="a-1v"></a>南北一万六千由旬。<a id="a-1w"></a>又于其中置无量百千师子之座，<a id="a-1x"></a>其座高广种种庄严，<a id="a-1y"></a>以天宝衣而覆其上。<a id="a-1z"></a>时，<a id="a-20"></a>善胜天子严办道场及师子座已，<a id="a-21"></a>曲躬合掌，<a id="a-22"></a>遥向文殊师利菩萨，<a id="a-23"></a>而作是言：<a id="a-24"></a>“我至天宫所为事毕，<a id="a-25"></a>唯仁降止今正是时。<a id="a-26"></a>”</p>
  <p id="a27">尔时，<a id="a-28"></a>文殊师利菩萨，<a id="a-29"></a>与诸菩萨一万二千人，<a id="a-2A"></a>大声闻一千五百人，<a id="a-2B"></a>及余无量百千天、<a id="a-2C"></a>龙、<a id="a-2D"></a>夜叉、<a id="a-2E"></a>乾闼婆等，<a id="a-2F"></a>从坐而起顶礼佛足，<a id="a-2G"></a>右绕三匝，<a id="a-2H"></a>于如来前没而不现，<a id="a-2I"></a>须臾之顷至兜率陀天，<a id="a-2J"></a>诣道场中如其敷拟各坐其座。</p>
  <p id="a2K">尔时，<a id="a-2L"></a>四天王天、<a id="a-2M"></a>三十三天、<a id="a-2N"></a>夜摩天、<a id="a-2O"></a>化乐天、<a id="a-2P"></a>他化自在天，<a id="a-2Q"></a>及色界中诸梵天众，<a id="a-2R"></a>递相传告而作是言：<a id="a-2S"></a>“今文殊师利菩萨，<a id="a-2T"></a>在兜率陀天欲说大法，<a id="a-2U"></a>我等应共往诣其所，<a id="a-2V"></a>为欲听闻所未闻法，<a id="a-2W"></a>及见种种希有事故。<a id="a-2X"></a>”作是语已，<a id="a-2Y"></a>欲色界中无量阿僧祇诸天子众，<a id="a-2Z"></a>于须臾顷，<a id="a-2a"></a>各从所住而来共集兜率天宫。<a id="a-2b"></a>以文殊师利菩萨威神之力，<a id="a-2c"></a>其道场中悉皆容受而无迫隘。</p>
  <p id="a2d">尔时，<a id="a-2e"></a>善胜天子白文殊师利菩萨言：<a id="a-2f"></a>“大士，<a id="a-2g"></a>今此大众悉已来集，<a id="a-2h"></a>愿以辩才阐明法教。<a id="a-2i"></a>”</p>
  <p id="a2j">时，<a id="a-2k"></a>文殊师利菩萨普告众言：<a id="a-2l"></a>“诸仁者，<a id="a-2m"></a>若诸菩萨住四种行，<a id="a-2n"></a>则能成就一切善法。<a id="a-2o"></a>何等为四？<a id="a-2p"></a>一者、<a id="a-2q"></a>持戒，<a id="a-2r"></a>二者、<a id="a-2s"></a>修禅，<a id="a-2t"></a>三者、<a id="a-2u"></a>神通，<a id="a-2v"></a>四者、<a id="a-2w"></a>调伏。<a id="a-2x"></a>若能持戒则成就多闻，<a id="a-2y"></a>若能修禅则成就般若，<a id="a-2z"></a>若得神通则成就胜智，<a id="a-30"></a>若住调伏则能成就心不放逸，<a id="a-31"></a>是故我言若诸菩萨住于四行则能成就一切善法。</p>
  <p id="a32">“诸仁者，<a id="a-33"></a>当知持戒具足八法而得清净。<a id="a-34"></a>何等为八？<a id="a-35"></a>一者、<a id="a-36"></a>身行端直，<a id="a-37"></a>二者、<a id="a-38"></a>诸业淳净，<a id="a-39"></a>三者、<a id="a-3A"></a>心无瑕垢，<a id="a-3B"></a>四者、<a id="a-3C"></a>志尚坚贞，<a id="a-3D"></a>五者、<a id="a-3E"></a>正命自资，<a id="a-3F"></a>六者、<a id="a-3G"></a>头陀知足，<a id="a-3H"></a>七者、<a id="a-3I"></a>离诸诈伪不实之相，<a id="a-3J"></a>八者、<a id="a-3K"></a>恒不忘失菩提之心。<a id="a-3L"></a>是名持戒八种清净。</p>
  <p id="a3M">“复次，<a id="a-3N"></a>诸仁者，<a id="a-3O"></a>应知多闻亦以八法而得清净。<a id="a-3P"></a>何等为八？<a id="a-3Q"></a>一者、<a id="a-3R"></a>敬顺师长，<a id="a-3S"></a>二者、<a id="a-3T"></a>摧伏憍慢，<a id="a-3U"></a>三者、<a id="a-3V"></a>精勤记持，<a id="a-3W"></a>四者、<a id="a-3X"></a>正念不错，<a id="a-3Y"></a>五者、<a id="a-3Z"></a>说释无倦，<a id="a-3a"></a>六者、<a id="a-3b"></a>不自矜伐，<a id="a-3c"></a>七者、<a id="a-3d"></a>如理观察，<a id="a-3e"></a>八者、<a id="a-3f"></a>依教修行。<a id="a-3g"></a>是名多闻八种清净。</p>
  <p id="a3h">“复次，<a id="a-3i"></a>诸仁者，<a id="a-3j"></a>应知禅定亦以八法而得清净。<a id="a-3k"></a>何等为八？<a id="a-3l"></a>一者、<a id="a-3m"></a>常居兰若宴寂思惟，<a id="a-3n"></a>二者、<a id="a-3o"></a>不共众人群聚谈说，<a id="a-3p"></a>三者、<a id="a-3q"></a>于外境界无所贪著，<a id="a-3r"></a>四者、<a id="a-3s"></a>若身若心舍诸荣好，<a id="a-3t"></a>五者、<a id="a-3u"></a>饮食少欲，<a id="a-3v"></a>六者、<a id="a-3w"></a>无攀缘处，<a id="a-3x"></a>七者、<a id="a-3y"></a>不乐修饰音声文字，<a id="a-3z"></a>八者、<a id="a-40"></a>转教他人令得圣乐。</p>
  <p id="a41">“复次，<a id="a-42"></a>诸仁者，<a id="a-43"></a>应知般若亦以八法而得清净。<a id="a-44"></a>何等为八？<a id="a-45"></a>一者、<a id="a-46"></a>善知诸蕴，<a id="a-47"></a>二者、<a id="a-48"></a>善知诸界，<a id="a-49"></a>三者、<a id="a-4A"></a>善知诸处，<a id="a-4B"></a>四者、<a id="a-4C"></a>善知诸根，<a id="a-4D"></a>五者、<a id="a-4E"></a>善知三解脱门，<a id="a-4F"></a>六者、<a id="a-4G"></a>永拔一切烦恼根本，<a id="a-4H"></a>七者、<a id="a-4I"></a>永出一切盖缠等惑，<a id="a-4J"></a>八者、<a id="a-4K"></a>永离一切诸见所行。<a id="a-4L"></a>是名般若八种清净。</p>
  <p id="a4M">“复次，<a id="a-4N"></a>诸仁者，<a id="a-4O"></a>应知神通亦以八法而得清净。<a id="a-4P"></a>何等为八？<a id="a-4Q"></a>一者、<a id="a-4R"></a>见一切色无有障碍，<a id="a-4S"></a>二者、<a id="a-4T"></a>闻一切声无所限隔，<a id="a-4U"></a>三者、<a id="a-4V"></a>遍知众生心之所行，<a id="a-4W"></a>四者、<a id="a-4X"></a>忆念前际无碍无著，<a id="a-4Y"></a>五者、<a id="a-4Z"></a>神足游行遍诸佛国，<a id="a-4a"></a>六者、<a id="a-4b"></a>尽一切漏而不非时，<a id="a-4c"></a>七者、<a id="a-4d"></a>广集善根而离诸散动，<a id="a-4e"></a>八者、<a id="a-4f"></a>如初发誓愿恒为善友广济众生。<a id="a-4g"></a>是名神通八种清净。</p>
  <p id="a4h">“复次，<a id="a-4i"></a>诸仁者，<a id="a-4j"></a>当知于智亦以八法而得清净。<a id="a-4k"></a>何等为八？<a id="a-4l"></a>一者、<a id="a-4m"></a>苦智遍知五蕴，<a id="a-4n"></a>二者、<a id="a-4o"></a>集智永断诸爱，<a id="a-4p"></a>三者、<a id="a-4q"></a>灭智观诸缘起毕竟不生，<a id="a-4r"></a>四者、<a id="a-4s"></a>道智能证有为无为功德，<a id="a-4t"></a>五者、<a id="a-4u"></a>因果智知业与事无有相违，<a id="a-4v"></a>六者、<a id="a-4w"></a>决定智了知无我无众生等，<a id="a-4x"></a>七者、<a id="a-4y"></a>三世智善能分别三世轮转，<a id="a-4z"></a>八者、<a id="a-50"></a>一切智智，<a id="a-51"></a>谓般若波罗蜜于一切处无不证入。<a id="a-52"></a>是名为智八种清净。</p>
  <p id="a53">“复次，<a id="a-54"></a>诸仁者，<a id="a-55"></a>应知调伏亦以八法而得清净。<a id="a-56"></a>何等为八？<a id="a-57"></a>一者、<a id="a-58"></a>内恒寂静，<a id="a-59"></a>二者、<a id="a-5A"></a>外护所行，<a id="a-5B"></a>三者、<a id="a-5C"></a>不舍三界，<a id="a-5D"></a>四者、<a id="a-5E"></a>随顺缘起，<a id="a-5F"></a>五者、<a id="a-5G"></a>观察诸法其性无生，<a id="a-5H"></a>六者、<a id="a-5I"></a>观察诸法无有作者，<a id="a-5J"></a>七者、<a id="a-5K"></a>观察诸法本来无我，<a id="a-5L"></a>八者、<a id="a-5M"></a>毕竟不起一切烦恼。<a id="a-5N"></a>是名调伏八种清净。</p>
  <p id="a5O">“复次，<a id="a-5P"></a>诸仁者，<a id="a-5Q"></a>应知不放逸亦以八法而得清净。<a id="a-5R"></a>何等为八？<a id="a-5S"></a>一者、<a id="a-5T"></a>不污尸罗，<a id="a-5U"></a>二者、<a id="a-5V"></a>恒净多闻，<a id="a-5W"></a>三者、<a id="a-5X"></a>成就诸定，<a id="a-5Y"></a>四者、<a id="a-5Z"></a>修行般若，<a id="a-5a"></a>五者、<a id="a-5b"></a>具足神通，<a id="a-5c"></a>六者、<a id="a-5d"></a>不自贡高，<a id="a-5e"></a>七者、<a id="a-5f"></a>灭诸诤论，<a id="a-5g"></a>八者、<a id="a-5h"></a>不退善法。<a id="a-5i"></a>是名不放逸八种清净。</p>
  <p id="a5j">“诸仁者，<a id="a-5k"></a>若诸菩萨住不放逸，<a id="a-5l"></a>则不失三种乐。<a id="a-5m"></a>何者为三？<a id="a-5n"></a>所谓诸天乐、<a id="a-5o"></a>禅定乐、<a id="a-5p"></a>涅槃乐。<a id="a-5q"></a>又则解脱三恶道。<a id="a-5r"></a>何者为三？<a id="a-5s"></a>所谓地狱道、<a id="a-5t"></a>畜生道、<a id="a-5u"></a>饿鬼道。<a id="a-5v"></a>又则不为三种苦之所逼迫。<a id="a-5w"></a>何者为三？<a id="a-5x"></a>所谓生苦、<a id="a-5y"></a>老苦、<a id="a-5z"></a>死苦。<a id="a-60"></a>又则永离三种畏。<a id="a-61"></a>何者为三？<a id="a-62"></a>所谓不活畏、<a id="a-63"></a>恶名畏、<a id="a-64"></a>大众威德畏。<a id="a-65"></a>又则超出三种有。<a id="a-66"></a>何者为三？<a id="a-67"></a>所谓欲有、<a id="a-68"></a>色有、<a id="a-69"></a>无色有。<a id="a-6A"></a>又则涤除三种垢。<a id="a-6B"></a>何者为三？<a id="a-6C"></a>所谓贪欲垢、<a id="a-6D"></a>嗔恚垢、<a id="a-6E"></a>愚痴垢。<a id="a-6F"></a>又则圆满三种学。<a id="a-6G"></a>何者为三？<a id="a-6H"></a>所谓戒学、<a id="a-6I"></a>心学、<a id="a-6J"></a>慧学。<a id="a-6K"></a>又则得三种清净。<a id="a-6L"></a>何者为三？<a id="a-6M"></a>所谓身清净、<a id="a-6N"></a>语清净、<a id="a-6O"></a>意清净。<a id="a-6P"></a>又则具足三种所成福。<a id="a-6Q"></a>何者为三？<a id="a-6R"></a>所谓施所成福、<a id="a-6S"></a>戒所成福、<a id="a-6T"></a>修所成福。<a id="a-6U"></a>又则能修三种解脱门。<a id="a-6V"></a>何者为三？<a id="a-6W"></a>所谓空解脱门、<a id="a-6X"></a>无相解脱门、<a id="a-6Y"></a>无愿解脱门。<a id="a-6Z"></a>又则令三种种性永不断绝。<a id="a-6a"></a>何者为三？<a id="a-6b"></a>所谓佛种性、<a id="a-6c"></a>法种性、<a id="a-6d"></a>僧种性。<a id="a-6e"></a>诸仁者，<a id="a-6f"></a>不放逸行有如是力，<a id="a-6g"></a>是故汝等应共修行。</p>
  <p id="a6h">“复次，<a id="a-6i"></a>诸仁者，<a id="a-6j"></a>菩萨所行六波罗蜜，<a id="a-6k"></a>一一具有三所治障，<a id="a-6l"></a>若住不放逸速能除断。<a id="a-6m"></a>何等为三？<a id="a-6n"></a>谓自不布施，<a id="a-6o"></a>不欲他施，<a id="a-6p"></a>嗔能施者；<a id="a-6q"></a>自不持戒，<a id="a-6r"></a>不欲他持，<a id="a-6s"></a>嗔能持者；<a id="a-6t"></a>自不忍辱，<a id="a-6u"></a>不欲他忍，<a id="a-6v"></a>嗔能忍者；<a id="a-6w"></a>自不精进，<a id="a-6x"></a>不欲他精进，<a id="a-6y"></a>嗔能精进者；<a id="a-6z"></a>自不修定，<a id="a-70"></a>不欲他修，<a id="a-71"></a>嗔能修者；<a id="a-72"></a>自无智慧，<a id="a-73"></a>不欲他有，<a id="a-74"></a>嗔能有者。<a id="a-75"></a>如是名为菩萨六度一一见有三障差别，<a id="a-76"></a>不放逸行之所除断。</p>
  <p id="a77">“复次，<a id="a-78"></a>诸仁者，<a id="a-79"></a>菩萨所行六波罗蜜，<a id="a-7A"></a>各以三法而得成满，<a id="a-7B"></a>此三皆从不放逸生。<a id="a-7C"></a>何等为三？<a id="a-7D"></a>布施三者，<a id="a-7E"></a>谓一切能舍、<a id="a-7F"></a>不求果报、<a id="a-7G"></a>回向菩提；<a id="a-7H"></a>持戒三者，<a id="a-7I"></a>谓重心敬授、<a id="a-7J"></a>护持不缺、<a id="a-7K"></a>回向菩提；<a id="a-7L"></a>忍辱三者，<a id="a-7M"></a>谓柔和宽恕、<a id="a-7N"></a>自护护他、<a id="a-7O"></a>回向菩提；<a id="a-7P"></a>精进三者，<a id="a-7Q"></a>谓不舍善轭、<a id="a-7R"></a>无来去想、<a id="a-7S"></a>回向菩提；<a id="a-7T"></a>禅定三者，<a id="a-7U"></a>谓遍入诸定、<a id="a-7V"></a>无所攀缘、<a id="a-7W"></a>回向菩提；<a id="a-7X"></a>般若三者，<a id="a-7Y"></a>谓智光明彻、<a id="a-7Z"></a>灭诸戏论、<a id="a-7a"></a>回向菩提。<a id="a-7b"></a>如是名为菩萨六度一一三种能成满法，<a id="a-7c"></a>不放逸行之所生长。</p>
  <p id="a7d">“复次，<a id="a-7e"></a>诸仁者，<a id="a-7f"></a>一切菩萨以不放逸故，<a id="a-7g"></a>速得成就三十七种菩提分等所有善法，<a id="a-7h"></a>证于诸佛无上菩提。<a id="a-7i"></a>云何速成菩提分法？<a id="a-7j"></a>谓诸菩萨以不放逸故，<a id="a-7k"></a>修四念处不经勤苦疾得圆满。<a id="a-7l"></a>云何修耶？<a id="a-7m"></a>谓观身处无所有，<a id="a-7n"></a>观察处无所有，<a id="a-7o"></a>观心处无所有，<a id="a-7p"></a>观法处无所有，<a id="a-7q"></a>于一切法皆无所得，<a id="a-7r"></a>如是名为修四念处。<a id="a-7s"></a>又诸菩萨以不放逸故，<a id="a-7t"></a>修四正勤疾得圆满。<a id="a-7u"></a>云何修习？<a id="a-7v"></a>谓诸菩萨，<a id="a-7w"></a>虽恒观察一切诸法本来无生、<a id="a-7x"></a>无得无起、<a id="a-7y"></a>无有作者，<a id="a-7z"></a>犹如虚空，<a id="a-80"></a>而为未生诸恶不善法令不生故，<a id="a-81"></a>摄心正住勤行精进；<a id="a-82"></a>虽观一切法无业无果，<a id="a-83"></a>而为诸众生已生诸恶不善法欲令断故，<a id="a-84"></a>摄心正住勤行精进；<a id="a-85"></a>虽信解一切法空无所有，<a id="a-86"></a>而为未生诸善法欲令生故，<a id="a-87"></a>摄心正住勤行精进；<a id="a-88"></a>虽知诸法本来寂静，<a id="a-89"></a>而为已生诸善法欲令住故，<a id="a-8A"></a>不退失故，<a id="a-8B"></a>更增长故，<a id="a-8C"></a>摄心正住勤行精进。<a id="a-8D"></a>是诸菩萨，<a id="a-8E"></a>虽恒观察一切诸法，<a id="a-8F"></a>无有所作、<a id="a-8G"></a>无能作者，<a id="a-8H"></a>体相平等，<a id="a-8I"></a>是中无有少法可得若生若灭，<a id="a-8J"></a>而常精进修习不舍，<a id="a-8K"></a>是则名为修正勤耳！<a id="a-8L"></a>又诸菩萨以不放逸故，<a id="a-8M"></a>修四神足疾得圆满。<a id="a-8N"></a>云何修习？<a id="a-8O"></a>谓诸菩萨虽永断欲贪，<a id="a-8P"></a>而恒不舍诸善法欲，<a id="a-8Q"></a>若身若心常修善行；<a id="a-8R"></a>虽观诸法空无所得，<a id="a-8S"></a>而为化众生勤行精进；<a id="a-8T"></a>虽了知心识如幻如化，<a id="a-8U"></a>而恒不舍具诸佛法成正觉心；<a id="a-8V"></a>虽知诸法无依无作不可取著，<a id="a-8W"></a>而恒随所闻如理思惟，<a id="a-8X"></a>如是名为修习神足。<a id="a-8Y"></a>又诸菩萨，<a id="a-8Z"></a>以不放逸故，<a id="a-8a"></a>修习五根疾得圆满。<a id="a-8b"></a>云何修习？<a id="a-8c"></a>谓诸菩萨，<a id="a-8d"></a>虽依自力而有觉悟，<a id="a-8e"></a>不从他闻然教化众生，<a id="a-8f"></a>令其了知发生深信；<a id="a-8g"></a>虽无来想亦无去想，<a id="a-8h"></a>而勤遍修行一切智行；<a id="a-8i"></a>虽于境界无念无忆，<a id="a-8j"></a>而于其中不忘不愚；<a id="a-8k"></a>虽以智光开了诸法，<a id="a-8l"></a>而恒正定寂然不动；<a id="a-8m"></a>虽常安住平等法性，<a id="a-8n"></a>而断众翳障戏论分别。<a id="a-8o"></a>如是名为修习五根。<a id="a-8p"></a>又诸菩萨，<a id="a-8q"></a>以不放逸故，<a id="a-8r"></a>修习五力疾得圆满。<a id="a-8s"></a>云何修习？<a id="a-8t"></a>谓诸菩萨修信力时，<a id="a-8u"></a>一切外论不能倾动；<a id="a-8v"></a>修精进力，<a id="a-8w"></a>一切恶魔无能沮坏；<a id="a-8x"></a>以修念力，<a id="a-8y"></a>不入声闻、<a id="a-8z"></a>辟支佛地；<a id="a-90"></a>修定力故，<a id="a-91"></a>疾得远离五盖烦恼；<a id="a-92"></a>以智慧力，<a id="a-93"></a>永不取于诸见境界。<a id="a-94"></a>是则名为修习五力。<a id="a-95"></a>又诸菩萨，<a id="a-96"></a>以不放逸故，<a id="a-97"></a>修七觉分疾得圆满。<a id="a-98"></a>云何修耶？<a id="a-99"></a>谓诸菩萨，<a id="a-9A"></a>于一切善法恒不忘失，<a id="a-9B"></a>是修念觉分；<a id="a-9C"></a>于诸缘起常乐观察，<a id="a-9D"></a>是修择法觉分；<a id="a-9E"></a>行菩提道永不退转，<a id="a-9F"></a>是修精进觉分；<a id="a-9G"></a>知法而足无所希求，<a id="a-9H"></a>是修喜觉分；<a id="a-9I"></a>远离身心散动之失，<a id="a-9J"></a>是修猗觉分；<a id="a-9K"></a>入空无相无愿解脱，<a id="a-9L"></a>是修定觉分；<a id="a-9M"></a>离于生起学习之心，<a id="a-9N"></a>是修舍觉分。<a id="a-9O"></a>是名为修七觉分法。<a id="a-9P"></a>又诸菩萨，<a id="a-9Q"></a>以不放逸故，<a id="a-9R"></a>修八圣道疾得圆满。<a id="a-9S"></a>云何修习？<a id="a-9T"></a>谓永离于断常见故，<a id="a-9U"></a>名修习正见；<a id="a-9V"></a>离于欲觉、<a id="a-9W"></a>恚觉、<a id="a-9X"></a>害觉故，<a id="a-9Y"></a>名修习正思惟；<a id="a-9Z"></a>远离自他不平等故，<a id="a-9a"></a>名修习正语；<a id="a-9b"></a>离于谄伪不实相故，<a id="a-9c"></a>名修习正命；<a id="a-9d"></a>离于怯弱身心事故，<a id="a-9e"></a>名修习正业；<a id="a-9f"></a>离自矜足慢他心故，<a id="a-9g"></a>名修习正勤；<a id="a-9h"></a>离诸惛愚，<a id="a-9i"></a>名修习正念；<a id="a-9j"></a>息诸分别，<a id="a-9k"></a>名修习正定。<a id="a-9l"></a>是名修习八圣道分。</p>
  <p id="a9m">“诸仁者，<a id="a-9n"></a>我以如前所说之义，<a id="a-9o"></a>言诸菩萨住不放逸，<a id="a-9p"></a>则得成就三十七种菩提分等一切善法，<a id="a-9q"></a>证于诸佛无上菩提。<a id="a-9r"></a>诸仁者，<a id="a-9s"></a>此不放逸菩萨，<a id="a-9t"></a>入于如是菩提分法已，<a id="a-9u"></a>则出一切生死淤泥；<a id="a-9v"></a>出生死已，<a id="a-9w"></a>于一切法都无所见，<a id="a-9x"></a>无所见故无所言说，<a id="a-9y"></a>无所言说故则得入于毕竟寂静。<a id="a-9z"></a>云何名为毕竟寂静？<a id="a-A0"></a>以一切法非所作，<a id="a-A1"></a>非所作故不可取，<a id="a-A2"></a>不可取故无有用，<a id="a-A3"></a>无有用故不可安立。<a id="a-A4"></a>以之为有不可安立，<a id="a-A5"></a>以为有故，<a id="a-A6"></a>应知即是毕竟寂静。<a id="a-A7"></a>”</p>
  <p id="aA8">说是法时，<a id="a-A9"></a>会中有一万二千天子，<a id="a-AA"></a>远尘离垢，<a id="a-AB"></a>法眼清净。</p>
  <p id="aAC">尔时，<a id="a-AD"></a>善胜天子复白文殊师利菩萨言：<a id="a-AE"></a>“大士，<a id="a-AF"></a>云何名修行菩萨道？<a id="a-AG"></a>”</p>
  <p id="aAH">文殊师利菩萨言：<a id="a-AI"></a>“天子，<a id="a-AJ"></a>若菩萨虽不舍生死，<a id="a-AK"></a>而不为生死诸恶所染。<a id="a-AL"></a>虽不住无为，<a id="a-AM"></a>而恒修无为功德。<a id="a-AN"></a>虽具修行六波罗蜜，<a id="a-AO"></a>而示现声闻辟支佛行。<a id="a-AP"></a>是名修行菩萨道。<a id="a-AQ"></a>复次，<a id="a-AR"></a>天子，<a id="a-AS"></a>若菩萨虽于空清净，<a id="a-AT"></a>而善示诸境，<a id="a-AU"></a>亦不取于境；<a id="a-AV"></a>虽于无相清净，<a id="a-AW"></a>而善入诸相，<a id="a-AX"></a>亦不执于相；<a id="a-AY"></a>虽于无愿清净，<a id="a-AZ"></a>而善行三界，<a id="a-Aa"></a>亦不著于界；<a id="a-Ab"></a>虽于无生无灭清净，<a id="a-Ac"></a>而善说生灭，<a id="a-Ad"></a>亦不受生灭。<a id="a-Ae"></a>所以者何？<a id="a-Af"></a>此调伏心菩萨，<a id="a-Ag"></a>虽了知一切法空无所有，<a id="a-Ah"></a>然以诸众生于境界中而生见著，<a id="a-Ai"></a>以见著故增长烦恼，<a id="a-Aj"></a>菩萨欲令断诸见著而为说法，<a id="a-Ak"></a>令知一切境界是空；<a id="a-Al"></a>如说于空无相无愿，<a id="a-Am"></a>无生无灭皆亦如是。<a id="a-An"></a>是名修行菩萨道。</p>
  <p id="aAo">“复次，<a id="a-Ap"></a>天子，<a id="a-Aq"></a>有往有复，<a id="a-Ar"></a>名修菩萨道。<a id="a-As"></a>云何名为有往有复？<a id="a-At"></a>观诸众生心所乐欲，<a id="a-Au"></a>名之为往；<a id="a-Av"></a>随其所应而为说法，<a id="a-Aw"></a>名之为复。<a id="a-Ax"></a>自入三昧，<a id="a-Ay"></a>名之为往；<a id="a-Az"></a>令诸众生得于三昧，<a id="a-B0"></a>名之为复。<a id="a-B1"></a>自行圣道，<a id="a-B2"></a>名之为往；<a id="a-B3"></a>而能教化一切凡夫，<a id="a-B4"></a>名之为复。<a id="a-B5"></a>自得无生忍，<a id="a-B6"></a>名之为往；<a id="a-B7"></a>令诸众生皆得此忍，<a id="a-B8"></a>名之为复。<a id="a-B9"></a>自以方便出于生死，<a id="a-BA"></a>名之为往；<a id="a-BB"></a>又令众生而得出离，<a id="a-BC"></a>名之为复。<a id="a-BD"></a>心乐寂静，<a id="a-BE"></a>名之为往；<a id="a-BF"></a>常在生死教化众生，<a id="a-BG"></a>名之为复。<a id="a-BH"></a>自勤观察往复之行，<a id="a-BI"></a>名之为往；<a id="a-BJ"></a>为诸众生说如斯法，<a id="a-BK"></a>名之为复。<a id="a-BL"></a>修空无相无愿解脱，<a id="a-BM"></a>名之为往；<a id="a-BN"></a>为令众生断于三种觉观心故而为说法，<a id="a-BO"></a>名之为复。<a id="a-BP"></a>坚发誓愿，<a id="a-BQ"></a>名之为往；<a id="a-BR"></a>随其誓愿拯济众生，<a id="a-BS"></a>名之为复。<a id="a-BT"></a>发菩提心愿坐道场，<a id="a-BU"></a>名之为往；<a id="a-BV"></a>具修菩萨所行之行，<a id="a-BW"></a>名之为复。<a id="a-BX"></a>是名菩萨往复之道。<a id="a-BY"></a>”</p>
  <p id="aBZ">说此法时，<a id="a-Ba"></a>会中有菩萨五百人，<a id="a-Bb"></a>皆得无生法忍。</p>
  <p id="aBc">尔时，<a id="a-Bd"></a>善胜天子白文殊师利菩萨言：<a id="a-Be"></a>“大士，<a id="a-Bf"></a>我曾闻有一切功德光明世界，<a id="a-Bg"></a>如是世界在何方所？<a id="a-Bh"></a>佛号何等，<a id="a-Bi"></a>于中说法？<a id="a-Bj"></a>”</p>
  <p id="aBk">文殊师利菩萨言：<a id="a-Bl"></a>“天子，<a id="a-Bm"></a>于此上方过十二恒河沙佛土，<a id="a-Bn"></a>有世界名一切功德光明，<a id="a-Bo"></a>佛号普贤如来应正等觉，<a id="a-Bp"></a>在此土中演说正法。<a id="a-Bq"></a>”</p>
  <p id="aBr">善胜天子言：<a id="a-Bs"></a>“大士，<a id="a-Bt"></a>我心欲见彼之世界及彼如来，<a id="a-Bu"></a>惟愿仁慈示我令见。<a id="a-Bv"></a>”</p>
  <p id="aBw">时，<a id="a-Bx"></a>文殊师利菩萨即入三昧，<a id="a-By"></a>此三昧名离垢光明，<a id="a-Bz"></a>从其身中放种种光。<a id="a-C0"></a>其光上彻十二恒河沙佛土，<a id="a-C1"></a>至一切功德光明世界，<a id="a-C2"></a>种种色光遍满其国。<a id="a-C3"></a>彼诸菩萨见是光已得未曾有，<a id="a-C4"></a>合掌恭敬，<a id="a-C5"></a>白普贤如来言：<a id="a-C6"></a>“世尊，<a id="a-C7"></a>今此光明从何所来？<a id="a-C8"></a>”</p>
  <p id="aC9">普贤佛言：<a id="a-CA"></a>“善男子，<a id="a-CB"></a>于此下方，<a id="a-CC"></a>过十二恒河沙佛土，<a id="a-CD"></a>有世界名娑婆，<a id="a-CE"></a>佛号释迦牟尼如来应正等觉，<a id="a-CF"></a>今现在彼敷演法教。<a id="a-CG"></a>彼有菩萨名文殊师利，<a id="a-CH"></a>住不退转入离垢光明三昧，<a id="a-CI"></a>于其身中放种种光，<a id="a-CJ"></a>其光远至十方无量阿僧祇世界，<a id="a-CK"></a>一一世界光悉充满，<a id="a-CL"></a>是故今者有此光明。<a id="a-CM"></a>”</p>
  <p id="aCN">彼诸菩萨复作是言：<a id="a-CO"></a>“世尊，<a id="a-CP"></a>我等今者皆愿得见娑婆世界释迦牟尼佛，<a id="a-CQ"></a>及文殊师利菩萨。<a id="a-CR"></a>”</p>
  <p id="aCS">尔时，<a id="a-CT"></a>普贤如来即于足下千辐相中放大光明。<a id="a-CU"></a>其光朗曜，<a id="a-CV"></a>过彼下方十二恒河沙佛土，<a id="a-CW"></a>入此世界光悉周遍。<a id="a-CX"></a>彼诸菩萨以佛光明，<a id="a-CY"></a>莫不见此娑婆世界及释迦牟尼佛、<a id="a-CZ"></a>诸菩萨等，<a id="a-Ca"></a>此土菩萨亦见彼国及普贤如来并菩萨众。</p>
  <p id="aCb">尔时，<a id="a-Cc"></a>普贤如来告诸菩萨言：<a id="a-Cd"></a>“娑婆世界恒说大法，<a id="a-Ce"></a>汝等谁能往彼听受？<a id="a-Cf"></a>”</p>
  <p id="aCg">众中有菩萨，<a id="a-Ch"></a>名执智炬，<a id="a-Ci"></a>从座而起，<a id="a-Cj"></a>白言：<a id="a-Ck"></a>“世尊，<a id="a-Cl"></a>我今愿欲承佛神力往娑婆世界，<a id="a-Cm"></a>惟愿如来垂哀见许。<a id="a-Cn"></a>”</p>
  <p id="aCo">普贤如来言：<a id="a-Cp"></a>“善男子，<a id="a-Cq"></a>今正是时，<a id="a-Cr"></a>当疾往诣。<a id="a-Cs"></a>”</p>
  <p id="aCt">尔时，<a id="a-Cu"></a>执智炬菩萨，<a id="a-Cv"></a>与诸菩萨十亿人俱，<a id="a-Cw"></a>头顶敬礼普贤如来，<a id="a-Cx"></a>合掌恭敬右绕七匝，<a id="a-Cy"></a>于彼国没。<a id="a-Cz"></a>譬如壮士屈伸臂顷，<a id="a-D0"></a>到娑婆世界兜率天宫，<a id="a-D1"></a>善住楼观中文殊师利菩萨众会之前，<a id="a-D2"></a>曲躬合掌，<a id="a-D3"></a>礼文殊师利菩萨足，<a id="a-D4"></a>而作是言：<a id="a-D5"></a>“大士，<a id="a-D6"></a>汝所舒光至于我国。<a id="a-D7"></a>我世尊普贤如来应正等觉，<a id="a-D8"></a>垂许我等来此世界，<a id="a-D9"></a>为见大士礼事瞻仰听闻法故。<a id="a-DA"></a>”</p>
  <p id="aDB">尔时，<a id="a-DC"></a>欲色界诸天子，<a id="a-DD"></a>见彼国土诸来菩萨已，<a id="a-DE"></a>咸作是言：<a id="a-DF"></a>“善哉！<a id="a-DG"></a>善哉！<a id="a-DH"></a>不可思议！<a id="a-DI"></a>甚为希有！<a id="a-DJ"></a>甚为希有！<a id="a-DK"></a>文殊师利善权大士，<a id="a-DL"></a>乃有如是神通变化，<a id="a-DM"></a>以三昧力放是光明，<a id="a-DN"></a>而能至彼上方世界，<a id="a-DO"></a>令诸菩萨疾来诣。<a id="a-DP"></a>”此时文殊师利菩萨，<a id="a-DQ"></a>复为大众广宣妙法。<a id="a-DR"></a>众中有七十二那由他诸天子众，<a id="a-DS"></a>深生信解，<a id="a-DT"></a>发阿耨多罗三藐三菩提心。</p>
  <p id="aDU">尔时，<a id="a-DV"></a>文殊师利菩萨，<a id="a-DW"></a>于兜率天宫所为事毕，<a id="a-DX"></a>与诸菩萨、<a id="a-DY"></a>释、<a id="a-DZ"></a>梵、<a id="a-Da"></a>四天王等无量诸天，<a id="a-Db"></a>及一切功德光明国土诸来菩萨，<a id="a-Dc"></a>不起于坐，<a id="a-Dd"></a>于天宫没，<a id="a-De"></a>一念之间到于佛所。<a id="a-Df"></a>皆从座起，<a id="a-Dg"></a>顶礼佛足，<a id="a-Dh"></a>合掌恭敬右绕七匝。<a id="a-Di"></a>绕佛毕已，<a id="a-Dj"></a>时执智炬菩萨，<a id="a-Dk"></a>与其同类十亿人，<a id="a-Dl"></a>前白佛言：<a id="a-Dm"></a>“世尊，<a id="a-Dn"></a>普贤如来致问起居，<a id="a-Do"></a>少病少恼，<a id="a-Dp"></a>安乐行不？<a id="a-Dq"></a>”于时世尊，<a id="a-Dr"></a>如法慰问诸菩萨已，<a id="a-Ds"></a>普观一切诸来大众，<a id="a-Dt"></a>敕令复坐，<a id="a-Du"></a>广为说法莫不欢喜。</p>
  <p id="aDv">尔时，<a id="a-Dw"></a>世尊复告众言：<a id="a-Dx"></a>“汝等当知，<a id="a-Dy"></a>此文殊师利童子、<a id="a-Dz"></a>执智炬菩萨，<a id="a-E0"></a>为欲成熟无量众生，<a id="a-E1"></a>现此神通变化之事。<a id="a-E2"></a>此二丈夫，<a id="a-E3"></a>已能成就种种方便，<a id="a-E4"></a>获于深理智慧辩才，<a id="a-E5"></a>已于无量阿僧祇劫施作佛事，<a id="a-E6"></a>为众生故生于世间。<a id="a-E7"></a>若有众生得见此二菩萨者，<a id="a-E8"></a>应知则得六根自在，<a id="a-E9"></a>永不入于众魔境界。<a id="a-EA"></a>”</p>
  <p id="aEB">尔时，<a id="a-EC"></a>执智炬菩萨，<a id="a-ED"></a>及所同来诸菩萨众，<a id="a-EE"></a>入此国土得见世尊，<a id="a-EF"></a>听闻法故证无生忍；<a id="a-EG"></a>既得忍已，<a id="a-EH"></a>右绕于佛，<a id="a-EI"></a>敬礼双足。<a id="a-EJ"></a>当尔之时，<a id="a-EK"></a>此三千大千世界为之震动。<a id="a-EL"></a>是诸菩萨即于佛前，<a id="a-EM"></a>没而不现，<a id="a-EN"></a>须臾之顷还到本国。</p>
  <p id="aEO">尔时，<a id="a-EP"></a>世尊告长老阿难言：<a id="a-EQ"></a>“此法门汝当奉持，<a id="a-ER"></a>广为人说。<a id="a-ES"></a>”</p>
  <p id="aET">阿难言：<a id="a-EU"></a>“唯世尊，<a id="a-EV"></a>此法门当何名之？<a id="a-EW"></a>云何奉持？<a id="a-EX"></a>”</p>
  <p id="aEY">佛言：<a id="a-EZ"></a>“此法门，<a id="a-Ea"></a>名《文殊师利所说不思议佛境界》，<a id="a-Eb"></a>如是奉持。<a id="a-Ec"></a>”</p>
  <p id="aEd">佛说此经已，<a id="a-Ee"></a>善胜天子、<a id="a-Ef"></a>长老阿难，<a id="a-Eg"></a>及一切世间天人，<a id="a-Eh"></a>阿修罗、<a id="a-Ei"></a>乾闼婆等，<a id="a-Ej"></a>皆大欢喜，<a id="a-Ek"></a>信受奉行。</p>
 </body>
</html>