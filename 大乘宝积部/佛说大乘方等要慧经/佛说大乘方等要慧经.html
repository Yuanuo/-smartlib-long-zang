<!DOCTYPE html>
<html>
<head>
  <meta charset="utf-8"/>
  <meta name="author" content="安世高/后汉"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>佛说大乘方等要慧经</title>
</head>
<body>
  <h1 class="head">佛说大乘方等要慧经</h1>
  <p>闻如是：一时，佛游于舍卫国。</p>
  <p>尔时，弥勒菩萨叉手白佛言：“世尊，我欲小有所问。若世尊听，敢有所问。”</p>
  <p>佛言：“若有所疑便问，吾当为汝解说，使意欢喜。”</p>
  <p>弥勒问言：“云何菩萨摩诃萨不退转法，于大乘有进而不耗减，行菩萨道并降伏魔怨，如其状貌，悉还教知诸法相之根，不厌于生死，自有正慧不从他受，疾成无上一切智地？”</p>
  <p>世尊赞曰：“善哉！善哉！所问随顺，甚善大佳！吾当为汝解说。菩萨所得之行踰于所问，谛听！善思念之。”于是弥勒受教，一心静听。</p>
  <p>佛告弥勒：“菩萨有八法具足，疾逮得无上一切智地。何谓为八？一者、内性清净，二者、所行成就，三者、所施成就，四者、所愿成就，五者、慈成就，六者、悲成就，七者、善权成就，八者、智慧成就。是为八事，菩萨疾逮得无上一切智。”</p>
  <p>弥勒菩萨及诸会皆欢喜。</p>
</body></html>