<!doctype html>
<html id="z3IBTIiDm" data-ver="1814">
 <head>
  <meta charset="utf-8">
  <meta author="康僧铠">
  <meta library="龙藏">
  <meta catalog="大乘宝积部">
  <meta period="曹魏">
 </head>
 <body>
  <h1 id="a1">佛说无量寿经卷下</h1>
  <p id="a2"></p>
  <p id="a3">佛告阿难：<a id="a-4"></a>“其有众生生彼国者，<a id="a-5"></a>皆悉住于正定之聚。<a id="a-6"></a>所以者何？<a id="a-7"></a>彼佛国中，<a id="a-8"></a>无诸邪聚及不定聚。<a id="a-9"></a>十方恒沙诸佛如来，<a id="a-A"></a>皆共赞叹无量寿佛威神功德不可思议。<a id="a-B"></a>诸有众生闻其名号，<a id="a-C"></a>信心欢喜，<a id="a-D"></a>乃至一念，<a id="a-E"></a>至心回向愿生彼国，<a id="a-F"></a>即得往生，<a id="a-G"></a>住不退转；<a id="a-H"></a>唯除五逆，<a id="a-I"></a>诽谤正法。<a id="a-J"></a>”</p>
  <p id="aK">佛告阿难：<a id="a-L"></a>“十方世界诸天人民，<a id="a-M"></a>其有至心愿生彼国，<a id="a-N"></a>凡有三辈。<a id="a-O"></a>其上辈者，<a id="a-P"></a>舍家弃欲而作沙门，<a id="a-Q"></a>发菩提心，<a id="a-R"></a>一向专念无量寿佛，<a id="a-S"></a>修诸功德，<a id="a-T"></a>愿生彼国。<a id="a-U"></a>此等众生临寿终时，<a id="a-V"></a>无量寿佛，<a id="a-W"></a>与诸大众现其人前，<a id="a-X"></a>即随彼佛往生其国，<a id="a-Y"></a>便于七宝华中自然化生，<a id="a-Z"></a>住不退转，<a id="a-a"></a>智慧勇猛，<a id="a-b"></a>神通自在。<a id="a-c"></a>是故，<a id="a-d"></a>阿难，<a id="a-e"></a>其有众生，<a id="a-f"></a>欲于今世见无量寿佛，<a id="a-g"></a>应发无上菩提之心，<a id="a-h"></a>修行功德，<a id="a-i"></a>愿生彼国。<a id="a-j"></a>”</p>
  <p id="ak">佛告阿难：<a id="a-l"></a>“其中辈者，<a id="a-m"></a>十方世界诸天人民，<a id="a-n"></a>其有至心愿生彼国。<a id="a-o"></a>虽不能行作沙门大修功德，<a id="a-p"></a>当发无上菩提之心，<a id="a-q"></a>一向专念无量寿佛，<a id="a-r"></a>多少修善，<a id="a-s"></a>奉持斋戒，<a id="a-t"></a>起立塔像，<a id="a-u"></a>饭食沙门，<a id="a-v"></a>悬缯燃灯，<a id="a-w"></a>散华烧香，<a id="a-x"></a>以此回向愿生彼国。<a id="a-y"></a>其人临终，<a id="a-z"></a>无量寿佛化现其身，<a id="a-10"></a>光明相好具如真佛，<a id="a-11"></a>与诸大众现其人前，<a id="a-12"></a>即随化佛往生其国，<a id="a-13"></a>住不退转。<a id="a-14"></a>功德智慧次如上辈者也。<a id="a-15"></a>”</p>
  <p id="a16">佛告阿难：<a id="a-17"></a>“其下辈者，<a id="a-18"></a>十方世界诸天人民，<a id="a-19"></a>其有至心欲生彼国。<a id="a-1A"></a>假使不能作诸功德，<a id="a-1B"></a>当发无上菩提之心，<a id="a-1C"></a>一向专意乃至十念，<a id="a-1D"></a>念无量寿佛，<a id="a-1E"></a>愿生其国。<a id="a-1F"></a>若闻深法，<a id="a-1G"></a>欢喜信乐，<a id="a-1H"></a>不生疑惑，<a id="a-1I"></a>乃至一念念于彼佛，<a id="a-1J"></a>以至诚心愿生其国。<a id="a-1K"></a>此人临终，<a id="a-1L"></a>梦见彼佛，<a id="a-1M"></a>亦得往生；<a id="a-1N"></a>功德、<a id="a-1O"></a>智慧，<a id="a-1P"></a>次如中辈者也。<a id="a-1Q"></a>”</p>
  <p id="a1R">佛告阿难：<a id="a-1S"></a>“无量寿佛威神无极，<a id="a-1T"></a>十方世界无量无边不可思议诸佛如来，<a id="a-1U"></a>莫不称叹。<a id="a-1V"></a>于彼东方恒河沙佛国，<a id="a-1W"></a>无量无数诸菩萨众，<a id="a-1X"></a>皆悉往诣无量寿佛所，<a id="a-1Y"></a>恭敬供养，<a id="a-1Z"></a>及诸菩萨、<a id="a-1a"></a>声闻之众，<a id="a-1b"></a>听受经法，<a id="a-1c"></a>宣布道化；<a id="a-1d"></a>南西北方、<a id="a-1e"></a>四维、<a id="a-1f"></a>上、<a id="a-1g"></a>下，<a id="a-1h"></a>亦复如是。<a id="a-1i"></a>”</p>
  <p id="a1j">尔时，<a id="a-1k"></a>世尊而说颂曰：</p>
  <p id="a1l">“东方诸佛国，<a id="a-1m"></a> 其数如恒沙，<a id="a-1n"></a> 彼土菩萨众，<a id="a-1o"></a> 往觐无量觉。</p>
  <p id="a1p">南西北四维，<a id="a-1q"></a> 上下亦复然，<a id="a-1r"></a> 彼土菩萨众，<a id="a-1s"></a> 往觐无量觉。</p>
  <p id="a1t">一切诸菩萨，<a id="a-1u"></a> 各赍天妙华，<a id="a-1v"></a> 宝香无价衣，<a id="a-1w"></a> 供养无量觉。</p>
  <p id="a1x">咸然奏天乐，<a id="a-1y"></a> 畅发和雅音，<a id="a-1z"></a> 歌叹最胜尊，<a id="a-20"></a> 供养无量觉。</p>
  <p id="a21">究达神通慧，<a id="a-22"></a> 游入深法门，<a id="a-23"></a> 具足功德藏，<a id="a-24"></a> 妙智无等伦。</p>
  <p id="a25">慧日朗世间，<a id="a-26"></a> 消除生死云，<a id="a-27"></a> 恭敬绕三匝，<a id="a-28"></a> 稽首无上尊。</p>
  <p id="a29">见彼严净土，<a id="a-2A"></a> 微妙难思议，<a id="a-2B"></a> 因发无量心，<a id="a-2C"></a> 愿我国亦然。</p>
  <p id="a2D">应时无量尊，<a id="a-2E"></a> 动容发欣笑，<a id="a-2F"></a> 口出无数光，<a id="a-2G"></a> 遍照十方国，</p>
  <p id="a2H">回光围绕身，<a id="a-2I"></a> 三匝从顶入，<a id="a-2J"></a> 一切天人众，<a id="a-2K"></a> 踊跃皆欢喜。</p>
  <p id="a2L">大士观世音，<a id="a-2M"></a> 整服稽首问，<a id="a-2N"></a> 白佛何缘笑？<a id="a-2O"></a> 唯然愿说意。</p>
  <p id="a2P">梵声犹雷震，<a id="a-2Q"></a> 八音畅妙响：<a id="a-2R"></a> 当授菩萨记，<a id="a-2S"></a> 今说仁谛听。</p>
  <p id="a2T">十方来正士，<a id="a-2U"></a> 吾悉知彼愿，<a id="a-2V"></a> 志求严净土，<a id="a-2W"></a> 受决当作佛。</p>
  <p id="a2X">觉了一切法，<a id="a-2Y"></a> 犹如梦幻响，<a id="a-2Z"></a> 满足诸妙愿，<a id="a-2a"></a> 必成如是刹。</p>
  <p id="a2b">知法如电影，<a id="a-2c"></a> 究竟菩萨道，<a id="a-2d"></a> 具诸功德本，<a id="a-2e"></a> 受决当作佛。</p>
  <p id="a2f">通达诸法性，<a id="a-2g"></a> 一切空无我，<a id="a-2h"></a> 专求净佛土，<a id="a-2i"></a> 必成如是刹。</p>
  <p id="a2j">诸佛告菩萨，<a id="a-2k"></a> 令觐安养佛，<a id="a-2l"></a> 闻法乐受行，<a id="a-2m"></a> 疾得清净处。</p>
  <p id="a2n">至彼严净国，<a id="a-2o"></a> 便速得神通，<a id="a-2p"></a> 必于无量尊，<a id="a-2q"></a> 受记成等觉。</p>
  <p id="a2r">其佛本愿力，<a id="a-2s"></a> 闻名欲往生，<a id="a-2t"></a> 皆悉到彼国，<a id="a-2u"></a> 自致不退转。</p>
  <p id="a2v">菩萨兴至愿，<a id="a-2w"></a> 愿己国无异，<a id="a-2x"></a> 普念度一切，<a id="a-2y"></a> 名显满十方。</p>
  <p id="a2z">奉事亿如来，<a id="a-30"></a> 飞化遍诸刹，<a id="a-31"></a> 恭敬欢喜去，<a id="a-32"></a> 还到安养国。</p>
  <p id="a33">若人无善心，<a id="a-34"></a> 不得闻此经，<a id="a-35"></a> 清净有戒者，<a id="a-36"></a> 乃获闻正法。</p>
  <p id="a37">曾更见世尊，<a id="a-38"></a> 则能信此事，<a id="a-39"></a> 谦敬闻奉行，<a id="a-3A"></a> 踊跃大欢喜。</p>
  <p id="a3B">憍慢弊懈怠，<a id="a-3C"></a> 难以信此法，<a id="a-3D"></a> 宿世见诸佛，<a id="a-3E"></a> 乐听如是教。</p>
  <p id="a3F">声闻或菩萨，<a id="a-3G"></a> 莫能究圣心，<a id="a-3H"></a> 譬如从生盲，<a id="a-3I"></a> 欲行开导人。</p>
  <p id="a3J">如来智慧海，<a id="a-3K"></a> 深广无涯底，<a id="a-3L"></a> 二乘非所测，<a id="a-3M"></a> 唯佛独明了。</p>
  <p id="a3N">假使一切人，<a id="a-3O"></a> 具足皆得道，<a id="a-3P"></a> 净慧知本空，<a id="a-3Q"></a> 亿劫思佛智。</p>
  <p id="a3R">穷力极讲说，<a id="a-3S"></a> 尽寿犹不知，<a id="a-3T"></a> 佛慧无边际，<a id="a-3U"></a> 如是致清净。</p>
  <p id="a3V">寿命甚难得，<a id="a-3W"></a> 佛世亦难值，<a id="a-3X"></a> 人有信慧难，<a id="a-3Y"></a> 若闻精进求，</p>
  <p id="a3Z">闻法能不忘，<a id="a-3a"></a> 见敬得大庆，<a id="a-3b"></a> 则我善亲友，<a id="a-3c"></a> 是故当发意。</p>
  <p id="a3d">设满世界火，<a id="a-3e"></a> 必过要闻法，<a id="a-3f"></a> 会当成佛道，<a id="a-3g"></a> 广度生死流。<a id="a-3h"></a>”</p>
  <p id="a3i">佛告阿难：<a id="a-3j"></a>“彼国菩萨，<a id="a-3k"></a>皆当究竟一生补处；<a id="a-3l"></a>除其本愿，<a id="a-3m"></a>为众生故，<a id="a-3n"></a>以弘誓功德而自庄严，<a id="a-3o"></a>普欲度脱一切众生。<a id="a-3p"></a>阿难，<a id="a-3q"></a>彼佛国中，<a id="a-3r"></a>诸声闻众身光一寻，<a id="a-3s"></a>菩萨光明照百由旬。<a id="a-3t"></a>有二菩萨最尊第一，<a id="a-3u"></a>威神光明，<a id="a-3v"></a>普照三千大千世界。<a id="a-3w"></a>”</p>
  <p id="a3x">阿难白佛：<a id="a-3y"></a>“彼二菩萨，<a id="a-3z"></a>其号云何？<a id="a-40"></a>”</p>
  <p id="a41">佛言：<a id="a-42"></a>“一名观世音，<a id="a-43"></a>二名大势至。<a id="a-44"></a>此二菩萨，<a id="a-45"></a>于此国土修菩萨行，<a id="a-46"></a>命终转化生彼佛国。<a id="a-47"></a>阿难，<a id="a-48"></a>其有众生生彼国者，<a id="a-49"></a>皆悉具足三十二相，<a id="a-4A"></a>智慧成满，<a id="a-4B"></a>深入诸法，<a id="a-4C"></a>究畅要妙，<a id="a-4D"></a>神通无碍，<a id="a-4E"></a>诸根明利。<a id="a-4F"></a>其钝根者成就二忍，<a id="a-4G"></a>其利根者得不可计无生法忍。<a id="a-4H"></a>又彼菩萨，<a id="a-4I"></a>乃至成佛不受恶趣，<a id="a-4J"></a>神通自在，<a id="a-4K"></a>常识宿命；<a id="a-4L"></a>除生他方五浊恶世，<a id="a-4M"></a>示现同彼，<a id="a-4N"></a>如我国也。<a id="a-4O"></a>”</p>
  <p id="a4P">佛语阿难：<a id="a-4Q"></a>“彼国菩萨承佛威神，<a id="a-4R"></a>一食之顷，<a id="a-4S"></a>往诣十方无量世界，<a id="a-4T"></a>恭敬供养诸佛世尊。<a id="a-4U"></a>随心所念，<a id="a-4V"></a>华香、<a id="a-4W"></a>妓乐、<a id="a-4X"></a>衣盖、<a id="a-4Y"></a>幢幡，<a id="a-4Z"></a>无数无量供养之具，<a id="a-4a"></a>自然化生，<a id="a-4b"></a>应念即至。<a id="a-4c"></a>珍妙殊特，<a id="a-4d"></a>非世所有。<a id="a-4e"></a>辄以奉散诸佛，<a id="a-4f"></a>及诸菩萨、<a id="a-4g"></a>声闻之众。<a id="a-4h"></a>在虚空中化成华盖，<a id="a-4i"></a>光色昱烁，<a id="a-4j"></a>香气普熏。<a id="a-4k"></a>其华周圆四百里者，<a id="a-4l"></a>如是转倍，<a id="a-4m"></a>乃覆三千大千世界，<a id="a-4n"></a>随其前后以次化没。<a id="a-4o"></a>其诸菩萨佥然欣悦，<a id="a-4p"></a>于虚空中共奏天乐，<a id="a-4q"></a>以微妙音歌叹佛德，<a id="a-4r"></a>听受经法欢喜无量。<a id="a-4s"></a>供养佛已，<a id="a-4t"></a>未食之前，<a id="a-4u"></a>忽然轻举，<a id="a-4v"></a>还其本国。<a id="a-4w"></a>”</p>
  <p id="a4x">佛语阿难：<a id="a-4y"></a>“无量寿佛，<a id="a-4z"></a>为诸声闻、<a id="a-50"></a>菩萨、<a id="a-51"></a>天人颁宣法时，<a id="a-52"></a>都悉集会七宝讲堂，<a id="a-53"></a>广宣道教，<a id="a-54"></a>演畅妙法，<a id="a-55"></a>莫不欢喜，<a id="a-56"></a>心解得道。<a id="a-57"></a>即时四方自然风起，<a id="a-58"></a>吹七宝树出五音声。<a id="a-59"></a>无量妙华随风四散，<a id="a-5A"></a>自然供养如是不绝。<a id="a-5B"></a>一切诸天皆赍天上百千华香、<a id="a-5C"></a>万种妓乐，<a id="a-5D"></a>供养其佛及诸菩萨、<a id="a-5E"></a>声闻之众，<a id="a-5F"></a>普散华香，<a id="a-5G"></a>奏诸音乐，<a id="a-5H"></a>前后来往更相开避。<a id="a-5I"></a>当斯之时，<a id="a-5J"></a>熙怡快乐，<a id="a-5K"></a>不可胜言。<a id="a-5L"></a>”</p>
  <p id="a5M">佛语阿难：<a id="a-5N"></a>“生彼佛国诸菩萨等，<a id="a-5O"></a>所可讲说常宣正法，<a id="a-5P"></a>随顺智慧无违无失。<a id="a-5Q"></a>于其国土所有万物，<a id="a-5R"></a>无我所心，<a id="a-5S"></a>无染著心，<a id="a-5T"></a>去来进止情无所系，<a id="a-5U"></a>随意自在，<a id="a-5V"></a>无所适莫，<a id="a-5W"></a>无彼无我，<a id="a-5X"></a>无竞无讼。<a id="a-5Y"></a>于诸众生得大慈悲饶益之心，<a id="a-5Z"></a>柔润调伏无忿恨心，<a id="a-5a"></a>离盖清净无厌怠心，<a id="a-5b"></a>等心、<a id="a-5c"></a>胜心、<a id="a-5d"></a>深心、<a id="a-5e"></a>定心，<a id="a-5f"></a>爱法乐法喜法之心，<a id="a-5g"></a>灭诸烦恼离恶趣心。<a id="a-5h"></a>究竟一切菩萨所行，<a id="a-5i"></a>具足成就无量功德，<a id="a-5j"></a>得深禅定诸通明慧，<a id="a-5k"></a>游志七觉，<a id="a-5l"></a>修心佛法。<a id="a-5m"></a>肉眼清彻，<a id="a-5n"></a>靡不分了；<a id="a-5o"></a>天眼通达，<a id="a-5p"></a>无量无限；<a id="a-5q"></a>法眼观察，<a id="a-5r"></a>究竟诸道；<a id="a-5s"></a>慧眼见真，<a id="a-5t"></a>能度彼岸；<a id="a-5u"></a>佛眼具足，<a id="a-5v"></a>觉了法性。<a id="a-5w"></a>以无碍智为人演说，<a id="a-5x"></a>等观三界空无所有。<a id="a-5y"></a>志求佛法，<a id="a-5z"></a>具诸辩才，<a id="a-60"></a>除灭众生烦恼之患。<a id="a-61"></a>从如来生，<a id="a-62"></a>解法如如。<a id="a-63"></a>善知集灭，<a id="a-64"></a>音声方便；<a id="a-65"></a>不欣世语，<a id="a-66"></a>乐在正论。<a id="a-67"></a>修诸善本，<a id="a-68"></a>志崇佛道。<a id="a-69"></a>知一切法皆悉寂灭，<a id="a-6A"></a>生身、<a id="a-6B"></a>烦恼二余俱尽。<a id="a-6C"></a>闻甚深法，<a id="a-6D"></a>心不疑惧，<a id="a-6E"></a>常能修行。<a id="a-6F"></a>其大悲者，<a id="a-6G"></a>深远微妙，<a id="a-6H"></a>靡不覆载，<a id="a-6I"></a>究竟一乘至于彼岸。<a id="a-6J"></a>决断疑网，<a id="a-6K"></a>慧由心出。<a id="a-6L"></a>于佛教法，<a id="a-6M"></a>该罗无外。<a id="a-6N"></a>智慧如大海，<a id="a-6O"></a>三昧如山王。<a id="a-6P"></a>慧光明净，<a id="a-6Q"></a>超踰日月，<a id="a-6R"></a>清白之法具足圆满。<a id="a-6S"></a>犹如雪山，<a id="a-6T"></a>照诸功德等一净故；<a id="a-6U"></a>犹如大地，<a id="a-6V"></a>净秽好恶无异心故；<a id="a-6W"></a>犹如净水，<a id="a-6X"></a>洗除尘劳诸垢染故；<a id="a-6Y"></a>犹如火王，<a id="a-6Z"></a>烧灭一切烦恼薪故；<a id="a-6a"></a>犹如大风，<a id="a-6b"></a>行诸世界，<a id="a-6c"></a>无障碍故；<a id="a-6d"></a>犹如虚空，<a id="a-6e"></a>于一切有，<a id="a-6f"></a>无所著故；<a id="a-6g"></a>犹如莲华，<a id="a-6h"></a>于诸世间无染污故；<a id="a-6i"></a>犹如大乘，<a id="a-6j"></a>运载群萌出生死故；<a id="a-6k"></a>犹如重云，<a id="a-6l"></a>震大法雷，<a id="a-6m"></a>觉未觉故；<a id="a-6n"></a>犹如大雨，<a id="a-6o"></a>雨甘露法，<a id="a-6p"></a>润众生故；<a id="a-6q"></a>如金刚山，<a id="a-6r"></a>众魔外道不能动故；<a id="a-6s"></a>如梵天王，<a id="a-6t"></a>于诸善法最上首故；<a id="a-6u"></a>如尼拘类树，<a id="a-6v"></a>普覆一切故；<a id="a-6w"></a>如优昙钵华，<a id="a-6x"></a>希有难遇故；<a id="a-6y"></a>如金翅鸟，<a id="a-6z"></a>威伏外道故；<a id="a-70"></a>如众游禽，<a id="a-71"></a>无所藏积故；<a id="a-72"></a>犹如牛王，<a id="a-73"></a>无能胜故；<a id="a-74"></a>犹如象王，<a id="a-75"></a>善调伏故；<a id="a-76"></a>如师子王，<a id="a-77"></a>无所畏故；<a id="a-78"></a>旷若虚空，<a id="a-79"></a>大慈等故，<a id="a-7A"></a>摧灭嫉心不忌胜故。<a id="a-7B"></a>专乐求法，<a id="a-7C"></a>心无厌足。<a id="a-7D"></a>常欲广说，<a id="a-7E"></a>志无疲倦。<a id="a-7F"></a>击法鼓，<a id="a-7G"></a>建法幢。<a id="a-7H"></a>曜慧日，<a id="a-7I"></a>除痴闇。<a id="a-7J"></a>修六和敬，<a id="a-7K"></a>常行法施。<a id="a-7L"></a>志勇精进，<a id="a-7M"></a>心不退弱。<a id="a-7N"></a>为世灯明、<a id="a-7O"></a>最胜福田，<a id="a-7P"></a>常为师导，<a id="a-7Q"></a>等无憎爱。<a id="a-7R"></a>唯乐正道，<a id="a-7S"></a>无余欣戚。<a id="a-7T"></a>拔诸欲刺，<a id="a-7U"></a>以安群生。<a id="a-7V"></a>功慧殊胜，<a id="a-7W"></a>莫不尊敬。<a id="a-7X"></a>灭三垢障，<a id="a-7Y"></a>游诸神通。<a id="a-7Z"></a>因力、<a id="a-7a"></a>缘力、<a id="a-7b"></a>意力、<a id="a-7c"></a>愿力、<a id="a-7d"></a>方便之力、<a id="a-7e"></a>常力、<a id="a-7f"></a>善力、<a id="a-7g"></a>定力、<a id="a-7h"></a>慧力、<a id="a-7i"></a>多闻之力，<a id="a-7j"></a>施、<a id="a-7k"></a>戒、<a id="a-7l"></a>忍辱、<a id="a-7m"></a>精进、<a id="a-7n"></a>禅定、<a id="a-7o"></a>智慧之力，<a id="a-7p"></a>正念止观诸通明力，<a id="a-7q"></a>如法调伏诸众生力，<a id="a-7r"></a>如是等力，<a id="a-7s"></a>一切具足。<a id="a-7t"></a>身色相好，<a id="a-7u"></a>功德辩才，<a id="a-7v"></a>具足庄严无与等者。<a id="a-7w"></a>恭敬供养无量诸佛，<a id="a-7x"></a>常为诸佛所共称叹。<a id="a-7y"></a>究竟菩萨诸波罗蜜，<a id="a-7z"></a>修空无相无愿三昧、<a id="a-80"></a>不生不灭诸三昧门，<a id="a-81"></a>远离声闻、<a id="a-82"></a>缘觉之地。<a id="a-83"></a>阿难，<a id="a-84"></a>彼诸菩萨成就如是无量功德，<a id="a-85"></a>我但为汝，<a id="a-86"></a>略言之耳！<a id="a-87"></a>若广说者，<a id="a-88"></a>百千万劫不能穷尽。<a id="a-89"></a>”</p>
  <p id="a8A">佛告弥勒菩萨、<a id="a-8B"></a>诸天人等：<a id="a-8C"></a>“无量寿国声闻、<a id="a-8D"></a>菩萨，<a id="a-8E"></a>功德智慧不可称说。<a id="a-8F"></a>又其国土，<a id="a-8G"></a>微妙安乐，<a id="a-8H"></a>清净若此，<a id="a-8I"></a>何不力为善，<a id="a-8J"></a>念道之自然，<a id="a-8K"></a>著于无上下，<a id="a-8L"></a>洞达无边际？<a id="a-8M"></a>宜各勤精进，<a id="a-8N"></a>努力自求之；<a id="a-8O"></a>必得超绝去，<a id="a-8P"></a>往生安乐国；<a id="a-8Q"></a>横截五恶道，<a id="a-8R"></a>恶道自然闭；<a id="a-8S"></a>升道无穷极，<a id="a-8T"></a>易往而无人；<a id="a-8U"></a>其国不逆违，<a id="a-8V"></a>自然之所牵。<a id="a-8W"></a>何不弃世事，<a id="a-8X"></a>勤行求道德；<a id="a-8Y"></a>可得极长生，<a id="a-8Z"></a>寿乐无有极？</p>
  <p id="a8a">“然世人薄俗，<a id="a-8b"></a>共诤不急之事。<a id="a-8c"></a>于此剧恶极苦之中，<a id="a-8d"></a>勤身营务以自给济。<a id="a-8e"></a>无尊无卑，<a id="a-8f"></a>无贫无富，<a id="a-8g"></a>少长男女共忧钱财，<a id="a-8h"></a>有无同然。<a id="a-8i"></a>忧思适等，<a id="a-8j"></a>屏营愁苦，<a id="a-8k"></a>累念积虑，<a id="a-8l"></a>为心走使无有安时。<a id="a-8m"></a>有田忧田，<a id="a-8n"></a>有宅忧宅；<a id="a-8o"></a>牛、<a id="a-8p"></a>马、<a id="a-8q"></a>六畜、<a id="a-8r"></a>奴婢、<a id="a-8s"></a>钱财、<a id="a-8t"></a>衣食、<a id="a-8u"></a>什物，<a id="a-8v"></a>复共忧之。<a id="a-8w"></a>重思累息，<a id="a-8x"></a>忧念愁怖，<a id="a-8y"></a>横为非常，<a id="a-8z"></a>水、<a id="a-90"></a>火、<a id="a-91"></a>盗贼、<a id="a-92"></a>怨家、<a id="a-93"></a>债主、<a id="a-94"></a>焚、<a id="a-95"></a>漂、<a id="a-96"></a>劫夺，<a id="a-97"></a>消散磨灭。<a id="a-98"></a>忧毒忪忪无有解时，<a id="a-99"></a>结愤心中不离忧恼，<a id="a-9A"></a>心坚意固，<a id="a-9B"></a>适无纵舍。<a id="a-9C"></a>或坐摧碎，<a id="a-9D"></a>身亡命终，<a id="a-9E"></a>弃捐之去，<a id="a-9F"></a>莫谁随者！</p>
  <p id="a9G">“尊贵豪富亦有斯患，<a id="a-9H"></a>忧惧万端，<a id="a-9I"></a>勤苦若此，<a id="a-9J"></a>结众寒热，<a id="a-9K"></a>与痛共居。<a id="a-9L"></a>贫穷下劣，<a id="a-9M"></a>困乏常无，<a id="a-9N"></a>无田亦忧欲有田，<a id="a-9O"></a>无宅亦忧欲有宅，<a id="a-9P"></a>无牛、<a id="a-9Q"></a>马、<a id="a-9R"></a>六畜、<a id="a-9S"></a>奴婢、<a id="a-9T"></a>钱财、<a id="a-9U"></a>衣食、<a id="a-9V"></a>什物亦忧欲有之。<a id="a-9W"></a>适有一，<a id="a-9X"></a>复少一，<a id="a-9Y"></a>有是少是，<a id="a-9Z"></a>思有齐等。<a id="a-9a"></a>适欲具有，<a id="a-9b"></a>便复糜散，<a id="a-9c"></a>如是忧苦当复求索。<a id="a-9d"></a>不能时得，<a id="a-9e"></a>思想无益，<a id="a-9f"></a>身心俱劳，<a id="a-9g"></a>坐起不安。<a id="a-9h"></a>忧念相随，<a id="a-9i"></a>勤苦若此，<a id="a-9j"></a>亦结众寒热，<a id="a-9k"></a>与痛共居。<a id="a-9l"></a>或时坐之，<a id="a-9m"></a>终身夭命，<a id="a-9n"></a>不肯为善行道进德。<a id="a-9o"></a>寿终身死，<a id="a-9p"></a>当独远去，<a id="a-9q"></a>有所趣向善恶之道，<a id="a-9r"></a>莫能知者！</p>
  <p id="a9s">“世间人民，<a id="a-9t"></a>父子兄弟，<a id="a-9u"></a>夫妇家室，<a id="a-9v"></a>中外亲属，<a id="a-9w"></a>当相敬爱，<a id="a-9x"></a>无相憎嫉；<a id="a-9y"></a>有无相通，<a id="a-9z"></a>无得贪惜；<a id="a-A0"></a>言色常和，<a id="a-A1"></a>莫相违戾。<a id="a-A2"></a>或时心诤有所恚怒，<a id="a-A3"></a>今世恨意微相憎嫉，<a id="a-A4"></a>后世转剧至成大怨。<a id="a-A5"></a>所以者何？<a id="a-A6"></a>世间之事更相患害，<a id="a-A7"></a>虽不即时应急相破，<a id="a-A8"></a>然含毒畜怒，<a id="a-A9"></a>结愤精神，<a id="a-AA"></a>自然克识不得相离，<a id="a-AB"></a>皆当对生更相报复。<a id="a-AC"></a>人在世间爱欲之中，<a id="a-AD"></a>独生独死，<a id="a-AE"></a>独去独来，<a id="a-AF"></a>当行至趣苦乐之地，<a id="a-AG"></a>身自当之，<a id="a-AH"></a>无有代者。<a id="a-AI"></a>善恶变化，<a id="a-AJ"></a>殃福异处；<a id="a-AK"></a>宿豫严待，<a id="a-AL"></a>当独趣入；<a id="a-AM"></a>远到他所，<a id="a-AN"></a>莫能见者；<a id="a-AO"></a>善恶自然，<a id="a-AP"></a>追行所生。<a id="a-AQ"></a>窈窈冥冥，<a id="a-AR"></a>别离久长；<a id="a-AS"></a>道路不同，<a id="a-AT"></a>会见无期；<a id="a-AU"></a>甚难甚难，<a id="a-AV"></a>今得相值，<a id="a-AW"></a>何不弃众事，<a id="a-AX"></a>各遇强健时，<a id="a-AY"></a>努力励修善！<a id="a-AZ"></a>精进愿度世，<a id="a-Aa"></a>可得极长生；<a id="a-Ab"></a>如何不求道，<a id="a-Ac"></a>安所须待，<a id="a-Ad"></a>欲何乐乎？</p>
  <p id="aAe">“如是世人，<a id="a-Af"></a>不信作善得善、<a id="a-Ag"></a>为道得道，<a id="a-Ah"></a>不信人死更生、<a id="a-Ai"></a>惠施得福，<a id="a-Aj"></a>善恶之事都不信之，<a id="a-Ak"></a>谓之不然，<a id="a-Al"></a>终无有是。<a id="a-Am"></a>但坐此故，<a id="a-An"></a>且自见之，<a id="a-Ao"></a>更相瞻视先后同然，<a id="a-Ap"></a>转相承受父余教令。<a id="a-Aq"></a>先人祖父素不为善，<a id="a-Ar"></a>不识道德，<a id="a-As"></a>身愚神闇，<a id="a-At"></a>心塞意闭，<a id="a-Au"></a>死生之趣、<a id="a-Av"></a>善恶之道，<a id="a-Aw"></a>自不能见，<a id="a-Ax"></a>无有语者。<a id="a-Ay"></a>吉凶祸福竞各作之，<a id="a-Az"></a>无一怪也。<a id="a-B0"></a>生死常道，<a id="a-B1"></a>转相嗣立，<a id="a-B2"></a>或父哭子，<a id="a-B3"></a>或子哭父，<a id="a-B4"></a>兄弟夫妇更相哭泣。<a id="a-B5"></a>颠倒上下，<a id="a-B6"></a>无常根本，<a id="a-B7"></a>皆当过去，<a id="a-B8"></a>不可常保；<a id="a-B9"></a>教语开导，<a id="a-BA"></a>信之者少，<a id="a-BB"></a>是以生死流转无有休止。</p>
  <p id="aBC">“如此之人，<a id="a-BD"></a>蒙冥抵突，<a id="a-BE"></a>不信经法，<a id="a-BF"></a>心无远虑，<a id="a-BG"></a>各欲快意，<a id="a-BH"></a>痴惑爱欲，<a id="a-BI"></a>不达于道德，<a id="a-BJ"></a>迷没于瞋怒，<a id="a-BK"></a>贪狼于财色。<a id="a-BL"></a>坐之不得道，<a id="a-BM"></a>当更恶趣苦，<a id="a-BN"></a>生死无穷已，<a id="a-BO"></a>哀哉甚可伤！<a id="a-BP"></a>或时室家父子、<a id="a-BQ"></a>兄弟、<a id="a-BR"></a>夫妇，<a id="a-BS"></a>一死一生更相哀愍，<a id="a-BT"></a>恩爱思慕，<a id="a-BU"></a>忧念结缚，<a id="a-BV"></a>心意痛著，<a id="a-BW"></a>迭相顾恋，<a id="a-BX"></a>穷日卒岁无有解已。<a id="a-BY"></a>教语道德，<a id="a-BZ"></a>心不开明；<a id="a-Ba"></a>思想恩好，<a id="a-Bb"></a>不离情欲；<a id="a-Bc"></a>昏蒙闇塞，<a id="a-Bd"></a>愚惑所覆；<a id="a-Be"></a>不能深思熟计、<a id="a-Bf"></a>心自端正、<a id="a-Bg"></a>专精行道、<a id="a-Bh"></a>决断世事，<a id="a-Bi"></a>便旋至竟，<a id="a-Bj"></a>年寿终尽，<a id="a-Bk"></a>不能得道，<a id="a-Bl"></a>无可奈何！<a id="a-Bm"></a>总猥愦扰，<a id="a-Bn"></a>皆贪爱欲；<a id="a-Bo"></a>惑道者众，<a id="a-Bp"></a>悟之者少。<a id="a-Bq"></a>世间匆匆，<a id="a-Br"></a>无可聊赖。<a id="a-Bs"></a>尊卑上下，<a id="a-Bt"></a>贫富贵贱，<a id="a-Bu"></a>勤苦匆务，<a id="a-Bv"></a>各怀杀毒。<a id="a-Bw"></a>恶气窈冥，<a id="a-Bx"></a>为妄兴事；<a id="a-By"></a>违逆天地，<a id="a-Bz"></a>不从人心。<a id="a-C0"></a>自然非恶，<a id="a-C1"></a>先随与之；<a id="a-C2"></a>恣听所为，<a id="a-C3"></a>待其罪极，<a id="a-C4"></a>其寿未终尽，<a id="a-C5"></a>便顿夺之，<a id="a-C6"></a>下入恶道。<a id="a-C7"></a>累世勤苦，<a id="a-C8"></a>展转其中，<a id="a-C9"></a>数千亿劫无有出期，<a id="a-CA"></a>痛不可言，<a id="a-CB"></a>甚可哀愍！<a id="a-CC"></a>”</p>
  <p id="aCD">佛告弥勒菩萨、<a id="a-CE"></a>诸天人等：<a id="a-CF"></a>“我今语汝世间之事，<a id="a-CG"></a>人用是故，<a id="a-CH"></a>坐不得道。<a id="a-CI"></a>当熟思计，<a id="a-CJ"></a>远离众恶，<a id="a-CK"></a>择其善者勤而行之。<a id="a-CL"></a>爱欲荣华不可常保，<a id="a-CM"></a>皆当别离，<a id="a-CN"></a>无可乐者。<a id="a-CO"></a>遇佛在世，<a id="a-CP"></a>当勤精进。<a id="a-CQ"></a>其有至愿生安乐国者，<a id="a-CR"></a>可得智慧明达，<a id="a-CS"></a>功德殊胜。<a id="a-CT"></a>勿得随心所欲，<a id="a-CU"></a>亏负经戒，<a id="a-CV"></a>在人后也。<a id="a-CW"></a>傥有疑意，<a id="a-CX"></a>不解经者，<a id="a-CY"></a>可具问佛，<a id="a-CZ"></a>当为说之。<a id="a-Ca"></a>”</p>
  <p id="aCb">弥勒菩萨长跪白言：<a id="a-Cc"></a>“佛威神尊重，<a id="a-Cd"></a>所说快善！<a id="a-Ce"></a>听佛经语，<a id="a-Cf"></a>贯心思之，<a id="a-Cg"></a>世人实尔如佛所言。<a id="a-Ch"></a>今佛慈愍，<a id="a-Ci"></a>显示大道，<a id="a-Cj"></a>耳目开明，<a id="a-Ck"></a>长得度脱，<a id="a-Cl"></a>闻佛所说，<a id="a-Cm"></a>莫不欢喜。<a id="a-Cn"></a>诸天人民蠕动之类，<a id="a-Co"></a>皆蒙慈恩，<a id="a-Cp"></a>解脱忧苦。<a id="a-Cq"></a>佛语教戒，<a id="a-Cr"></a>甚深甚善！<a id="a-Cs"></a>智慧明见，<a id="a-Ct"></a>八方上下去来今事，<a id="a-Cu"></a>莫不究畅。<a id="a-Cv"></a>今我众等，<a id="a-Cw"></a>所以蒙得度脱，<a id="a-Cx"></a>皆佛前世求道之时谦苦所致，<a id="a-Cy"></a>恩德普覆。<a id="a-Cz"></a>福禄巍巍，<a id="a-D0"></a>光明彻照，<a id="a-D1"></a>达空无极，<a id="a-D2"></a>开入泥洹。<a id="a-D3"></a>教授典揽，<a id="a-D4"></a>威制消化，<a id="a-D5"></a>感动十方，<a id="a-D6"></a>无穷无极。<a id="a-D7"></a>佛为法王，<a id="a-D8"></a>尊超众圣，<a id="a-D9"></a>普为一切天人之师，<a id="a-DA"></a>随心所愿皆令得道。<a id="a-DB"></a>今得值佛，<a id="a-DC"></a>复闻无量寿声，<a id="a-DD"></a>靡不欢喜，<a id="a-DE"></a>心得开明。<a id="a-DF"></a>”</p>
  <p id="aDG">佛告弥勒：<a id="a-DH"></a>“汝言是也。<a id="a-DI"></a>若有慈敬于佛者，<a id="a-DJ"></a>实为大善。<a id="a-DK"></a>天下久久乃复有佛！<a id="a-DL"></a>今我于此世作佛，<a id="a-DM"></a>演说经法；<a id="a-DN"></a>宣布道教，<a id="a-DO"></a>断诸疑网；<a id="a-DP"></a>拔爱欲之本，<a id="a-DQ"></a>杜众恶之源；<a id="a-DR"></a>游步三界无所挂碍，<a id="a-DS"></a>典揽智慧众道之要；<a id="a-DT"></a>执持纲维，<a id="a-DU"></a>昭然分明；<a id="a-DV"></a>开示五趣，<a id="a-DW"></a>度未度者，<a id="a-DX"></a>决正生死泥洹之道。<a id="a-DY"></a>弥勒当知，<a id="a-DZ"></a>汝从无数劫来，<a id="a-Da"></a>修菩萨行，<a id="a-Db"></a>欲度众生，<a id="a-Dc"></a>其已久远。<a id="a-Dd"></a>从汝得道，<a id="a-De"></a>至于泥洹，<a id="a-Df"></a>不可称数。<a id="a-Dg"></a>汝及十方诸天人民，<a id="a-Dh"></a>一切四众，<a id="a-Di"></a>永劫已来展转五道，<a id="a-Dj"></a>忧畏勤苦不可具言，<a id="a-Dk"></a>乃至今世生死不绝。<a id="a-Dl"></a>与佛相值，<a id="a-Dm"></a>听受经法，<a id="a-Dn"></a>又复得闻无量寿佛，<a id="a-Do"></a>快哉甚善！<a id="a-Dp"></a>吾助尔喜。<a id="a-Dq"></a>汝今亦可自厌生死老病痛苦，<a id="a-Dr"></a>恶露不净无可乐者。<a id="a-Ds"></a>宜自决断，<a id="a-Dt"></a>端身正行，<a id="a-Du"></a>益作诸善；<a id="a-Dv"></a>修己洁净，<a id="a-Dw"></a>洗除心垢；<a id="a-Dx"></a>言行忠信，<a id="a-Dy"></a>表里相应。<a id="a-Dz"></a>人能自度，<a id="a-E0"></a>转相拯济，<a id="a-E1"></a>精明求愿，<a id="a-E2"></a>积累善本。<a id="a-E3"></a>虽一世勤苦须臾之间，<a id="a-E4"></a>后生无量寿国快乐无极。<a id="a-E5"></a>长与道德合明，<a id="a-E6"></a>永拔生死根本，<a id="a-E7"></a>无复贪恚、<a id="a-E8"></a>愚痴、<a id="a-E9"></a>苦恼之患。<a id="a-EA"></a>欲寿一劫、<a id="a-EB"></a>百劫、<a id="a-EC"></a>千亿万劫，<a id="a-ED"></a>自在随意，<a id="a-EE"></a>皆可得之。<a id="a-EF"></a>无为自然，<a id="a-EG"></a>次于泥洹之道，<a id="a-EH"></a>汝等宜各精进，<a id="a-EI"></a>求心所愿。<a id="a-EJ"></a>无得疑惑中悔，<a id="a-EK"></a>自为过咎，<a id="a-EL"></a>生彼边地七宝宫殿，<a id="a-EM"></a>五百岁中受诸厄也。<a id="a-EN"></a>”</p>
  <p id="aEO">弥勒白言：<a id="a-EP"></a>“受佛重诲，<a id="a-EQ"></a>专精修学，<a id="a-ER"></a>如教奉行，<a id="a-ES"></a>不敢有疑。<a id="a-ET"></a>”</p>
  <p id="aEU">佛告弥勒：<a id="a-EV"></a>“汝等能于此世，<a id="a-EW"></a>端心正意，<a id="a-EX"></a>不作众恶，<a id="a-EY"></a>甚为至德，<a id="a-EZ"></a>十方世界最无伦匹。<a id="a-Ea"></a>所以者何？<a id="a-Eb"></a>诸佛国土天人之类，<a id="a-Ec"></a>自然作善，<a id="a-Ed"></a>不大为恶，<a id="a-Ee"></a>易可开化。<a id="a-Ef"></a>今我于此世间作佛，<a id="a-Eg"></a>处于五恶、<a id="a-Eh"></a>五痛、<a id="a-Ei"></a>五烧之中，<a id="a-Ej"></a>为最剧苦，<a id="a-Ek"></a>教化群生，<a id="a-El"></a>令舍五恶，<a id="a-Em"></a>令去五痛，<a id="a-En"></a>令离五烧，<a id="a-Eo"></a>降化其意令持五善，<a id="a-Ep"></a>获其福德度世长寿泥洹之道。<a id="a-Eq"></a>”</p>
  <p id="aEr">佛言：<a id="a-Es"></a>“何等五恶？<a id="a-Et"></a>何等五痛？<a id="a-Eu"></a>何等五烧？<a id="a-Ev"></a>何等消化五恶，<a id="a-Ew"></a>令持五善，<a id="a-Ex"></a>获其福德度世长寿泥洹之道？</p>
  <p id="aEy">“其一恶者，<a id="a-Ez"></a>诸天人民蠕动之类，<a id="a-F0"></a>欲为众恶，<a id="a-F1"></a>莫不皆然。<a id="a-F2"></a>强者伏弱，<a id="a-F3"></a>转相克贼，<a id="a-F4"></a>残害杀戮，<a id="a-F5"></a>迭相吞噬；<a id="a-F6"></a>不知修善，<a id="a-F7"></a>恶逆无道，<a id="a-F8"></a>后受殃罚自然趣向；<a id="a-F9"></a>神明记识，<a id="a-FA"></a>犯者不赦，<a id="a-FB"></a>故有贫穷、<a id="a-FC"></a>下贱、<a id="a-FD"></a>乞丐、<a id="a-FE"></a>孤独、<a id="a-FF"></a>聋、<a id="a-FG"></a>盲、<a id="a-FH"></a>喑哑、<a id="a-FI"></a>愚痴、<a id="a-FJ"></a>弊恶，<a id="a-FK"></a>至有尪狂不逮之属。<a id="a-FL"></a>又有尊贵豪富，<a id="a-FM"></a>高才明达，<a id="a-FN"></a>皆由宿世慈孝修善积德所致。<a id="a-FO"></a>世有常道王法牢狱，<a id="a-FP"></a>不肯畏慎，<a id="a-FQ"></a>为恶入罪，<a id="a-FR"></a>受其殃罚，<a id="a-FS"></a>求望解脱，<a id="a-FT"></a>难得勉出。<a id="a-FU"></a>世间有此目前现事，<a id="a-FV"></a>寿终后世尤深尤剧，<a id="a-FW"></a>入其幽冥，<a id="a-FX"></a>转生受身。<a id="a-FY"></a>譬如王法痛苦极刑，<a id="a-FZ"></a>故有自然三塗无量苦恼，<a id="a-Fa"></a>转贸其身，<a id="a-Fb"></a>改形易道，<a id="a-Fc"></a>所受寿命或长或短，<a id="a-Fd"></a>魂神精识自然趣之。<a id="a-Fe"></a>当独值向，<a id="a-Ff"></a>相从共生，<a id="a-Fg"></a>更相报复，<a id="a-Fh"></a>无有止已。<a id="a-Fi"></a>殃恶未尽不得相离，<a id="a-Fj"></a>展转其中无有出期，<a id="a-Fk"></a>难得解脱，<a id="a-Fl"></a>痛不可言。<a id="a-Fm"></a>天地之间自然有是，<a id="a-Fn"></a>虽不即时卒暴应至，<a id="a-Fo"></a>善恶之道会当归之。<a id="a-Fp"></a>是为一大恶、<a id="a-Fq"></a>一痛、<a id="a-Fr"></a>一烧，<a id="a-Fs"></a>勤苦如是。<a id="a-Ft"></a>譬如大火焚烧人身，<a id="a-Fu"></a>人能于中一心制意，<a id="a-Fv"></a>端身正行，<a id="a-Fw"></a>独作诸善，<a id="a-Fx"></a>不为众恶者，<a id="a-Fy"></a>身独度脱，<a id="a-Fz"></a>获其福德度世上天泥洹之道。<a id="a-G0"></a>是为一大善也。<a id="a-G1"></a>”</p>
  <p id="aG2">佛言：<a id="a-G3"></a>“其二恶者，<a id="a-G4"></a>世间人民，<a id="a-G5"></a>父子兄弟，<a id="a-G6"></a>室家夫妇，<a id="a-G7"></a>都无义理，<a id="a-G8"></a>不顺法度；<a id="a-G9"></a>奢淫憍纵，<a id="a-GA"></a>各欲快意；<a id="a-GB"></a>任心自恣，<a id="a-GC"></a>更相欺惑；<a id="a-GD"></a>心口各异，<a id="a-GE"></a>言念无实；<a id="a-GF"></a>佞谄不忠，<a id="a-GG"></a>巧言谀媚；<a id="a-GH"></a>嫉贤谤善，<a id="a-GI"></a>陷入怨枉。<a id="a-GJ"></a>主上不明任用臣下，<a id="a-GK"></a>臣下自在，<a id="a-GL"></a>机伪多端，<a id="a-GM"></a>践度能行，<a id="a-GN"></a>知其形势。<a id="a-GO"></a>在位不正，<a id="a-GP"></a>为其所欺；<a id="a-GQ"></a>妄损忠良，<a id="a-GR"></a>不当天心。<a id="a-GS"></a>臣欺其君，<a id="a-GT"></a>子欺其父，<a id="a-GU"></a>兄弟、<a id="a-GV"></a>夫妇、<a id="a-GW"></a>中外知识更相欺诳。<a id="a-GX"></a>各怀贪欲、<a id="a-GY"></a>瞋恚、<a id="a-GZ"></a>愚痴，<a id="a-Ga"></a>欲自厚己，<a id="a-Gb"></a>欲贪多有。<a id="a-Gc"></a>尊卑上下，<a id="a-Gd"></a>心俱同然。<a id="a-Ge"></a>破家亡身，<a id="a-Gf"></a>不顾前后亲属内外坐之灭族。<a id="a-Gg"></a>或时室家知识，<a id="a-Gh"></a>乡党市里，<a id="a-Gi"></a>愚民野人，<a id="a-Gj"></a>转共从事，<a id="a-Gk"></a>更相利害，<a id="a-Gl"></a>忿成怨结。<a id="a-Gm"></a>富有悭惜，<a id="a-Gn"></a>不肯施与，<a id="a-Go"></a>爱保贪重，<a id="a-Gp"></a>心劳身苦。<a id="a-Gq"></a>如是至竟无所恃怙，<a id="a-Gr"></a>独来独去无一随者，<a id="a-Gs"></a>善恶祸福追命所生，<a id="a-Gt"></a>或在乐处，<a id="a-Gu"></a>或入苦毒，<a id="a-Gv"></a>然后乃悔，<a id="a-Gw"></a>当复何及？<a id="a-Gx"></a>世间人民，<a id="a-Gy"></a>心愚少智，<a id="a-Gz"></a>见善憎谤，<a id="a-H0"></a>不思慕及；<a id="a-H1"></a>但欲为恶，<a id="a-H2"></a>妄作非法；<a id="a-H3"></a>常怀盗心，<a id="a-H4"></a>希望他利；<a id="a-H5"></a>消散磨尽而复求索；<a id="a-H6"></a>邪心不正，<a id="a-H7"></a>惧人有色；<a id="a-H8"></a>不豫思计，<a id="a-H9"></a>事至乃悔。<a id="a-HA"></a>今世现有王法牢狱，<a id="a-HB"></a>随罪趣向受其殃罚。<a id="a-HC"></a>因其前世不信道德，<a id="a-HD"></a>不修善本；<a id="a-HE"></a>今复为恶，<a id="a-HF"></a>天神克识，<a id="a-HG"></a>别其名籍，<a id="a-HH"></a>寿终神逝下入恶道。<a id="a-HI"></a>故有自然三塗无量苦恼，<a id="a-HJ"></a>展转其中，<a id="a-HK"></a>世世累劫无有出期，<a id="a-HL"></a>难得解脱，<a id="a-HM"></a>痛不可言。<a id="a-HN"></a>是为二大恶、<a id="a-HO"></a>二痛、<a id="a-HP"></a>二烧，<a id="a-HQ"></a>勤苦如是。<a id="a-HR"></a>譬如大火焚烧人身，<a id="a-HS"></a>人能于中一心制意，<a id="a-HT"></a>端身正行，<a id="a-HU"></a>独作诸善，<a id="a-HV"></a>不为众恶者，<a id="a-HW"></a>身独度脱，<a id="a-HX"></a>获其福德度世上天泥洹之道。<a id="a-HY"></a>是为二大善也。<a id="a-HZ"></a>”</p>
  <p id="aHa">佛言：<a id="a-Hb"></a>“其三恶者，<a id="a-Hc"></a>世间人民，<a id="a-Hd"></a>相因寄生，<a id="a-He"></a>共居天地之间，<a id="a-Hf"></a>处年寿命无能几何。<a id="a-Hg"></a>上有贤明长者、<a id="a-Hh"></a>尊贵豪富，<a id="a-Hi"></a>下有贫穷厮贱、<a id="a-Hj"></a>尪劣愚夫，<a id="a-Hk"></a>中有不善之人。<a id="a-Hl"></a>常怀邪恶，<a id="a-Hm"></a>但念淫泆，<a id="a-Hn"></a>烦满胸中，<a id="a-Ho"></a>爱欲交乱。<a id="a-Hp"></a>坐起不安，<a id="a-Hq"></a>贪意守惜，<a id="a-Hr"></a>但欲唐得。<a id="a-Hs"></a>眄睐细色，<a id="a-Ht"></a>邪态外逸；<a id="a-Hu"></a>自妻厌憎，<a id="a-Hv"></a>私妄出入；<a id="a-Hw"></a>费损家财，<a id="a-Hx"></a>事为非法。<a id="a-Hy"></a>交结聚会，<a id="a-Hz"></a>兴师相伐；<a id="a-I0"></a>攻劫杀戮，<a id="a-I1"></a>强夺无道。<a id="a-I2"></a>恶心在外，<a id="a-I3"></a>不自修业；<a id="a-I4"></a>盗窃趣得，<a id="a-I5"></a>欲击成事。<a id="a-I6"></a>恐势迫胁归给妻子，<a id="a-I7"></a>恣心快意极身作乐。<a id="a-I8"></a>或于亲属，<a id="a-I9"></a>不避尊卑家室中外，<a id="a-IA"></a>患而苦之，<a id="a-IB"></a>亦复不畏王法禁令。<a id="a-IC"></a>如是之恶，<a id="a-ID"></a>著于人鬼，<a id="a-IE"></a>日月照见，<a id="a-IF"></a>神明记识。<a id="a-IG"></a>故有自然三塗无量苦恼，<a id="a-IH"></a>展转其中，<a id="a-II"></a>世世累劫无有出期，<a id="a-IJ"></a>难得解脱，<a id="a-IK"></a>痛不可言。<a id="a-IL"></a>是为三大恶、<a id="a-IM"></a>三痛、<a id="a-IN"></a>三烧，<a id="a-IO"></a>勤苦如是。<a id="a-IP"></a>譬如大火焚烧人身，<a id="a-IQ"></a>人能于中一心制意，<a id="a-IR"></a>端身正行，<a id="a-IS"></a>独作诸善，<a id="a-IT"></a>不为众恶者，<a id="a-IU"></a>身独度脱，<a id="a-IV"></a>获其福德度世上天泥洹之道。<a id="a-IW"></a>是为三大善也。<a id="a-IX"></a>”</p>
  <p id="aIY">佛言：<a id="a-IZ"></a>“其四恶者，<a id="a-Ia"></a>世间人民不念修善，<a id="a-Ib"></a>转相教令共为众恶，<a id="a-Ic"></a>两舌、<a id="a-Id"></a>恶口、<a id="a-Ie"></a>妄言、<a id="a-If"></a>绮语；<a id="a-Ig"></a>谗贼斗乱，<a id="a-Ih"></a>憎嫉善人；<a id="a-Ii"></a>败坏贤明，<a id="a-Ij"></a>于傍快喜；<a id="a-Ik"></a>不孝二亲，<a id="a-Il"></a>轻慢师长；<a id="a-Im"></a>朋友无信，<a id="a-In"></a>难得诚实；<a id="a-Io"></a>尊贵自大，<a id="a-Ip"></a>谓己有道；<a id="a-Iq"></a>横行威势，<a id="a-Ir"></a>侵易于人；<a id="a-Is"></a>不能自知为恶无耻，<a id="a-It"></a>自以强健欲人敬难；<a id="a-Iu"></a>不畏天地神明日月；<a id="a-Iv"></a>不肯作善，<a id="a-Iw"></a>难可降化；<a id="a-Ix"></a>自用偃蹇，<a id="a-Iy"></a>谓可常尔；<a id="a-Iz"></a>无所忧惧，<a id="a-J0"></a>常怀憍慢。<a id="a-J1"></a>如是众恶，<a id="a-J2"></a>天神记识。<a id="a-J3"></a>赖其前世颇作福德，<a id="a-J4"></a>小善扶接营护助之；<a id="a-J5"></a>今世为恶，<a id="a-J6"></a>福德尽灭，<a id="a-J7"></a>诸善鬼神各去离之。<a id="a-J8"></a>身独空立无所复依，<a id="a-J9"></a>寿命终尽，<a id="a-JA"></a>诸恶所归，<a id="a-JB"></a>自然迫促共趣夺之。<a id="a-JC"></a>又其名籍记在神明，<a id="a-JD"></a>殃咎牵引当往趣向，<a id="a-JE"></a>罪报自然无从舍离。<a id="a-JF"></a>但得前行入于火镬，<a id="a-JG"></a>身心摧碎，<a id="a-JH"></a>精神痛苦，<a id="a-JI"></a>当斯之时，<a id="a-JJ"></a>悔复何及？<a id="a-JK"></a>天道冏然，<a id="a-JL"></a>不得蹉跌。<a id="a-JM"></a>故有自然三塗无量苦恼，<a id="a-JN"></a>展转其中，<a id="a-JO"></a>世世累劫无有出期，<a id="a-JP"></a>难得解脱，<a id="a-JQ"></a>痛不可言。<a id="a-JR"></a>是为四大恶、<a id="a-JS"></a>四痛、<a id="a-JT"></a>四烧，<a id="a-JU"></a>勤苦如是。<a id="a-JV"></a>譬如大火焚烧人身，<a id="a-JW"></a>人能于中一心制意，<a id="a-JX"></a>端身正行，<a id="a-JY"></a>独作诸善，<a id="a-JZ"></a>不为众恶，<a id="a-Ja"></a>身独度脱，<a id="a-Jb"></a>获其福德度世上天泥洹之道。<a id="a-Jc"></a>是为四大善也。<a id="a-Jd"></a>”</p>
  <p id="aJe">佛言：<a id="a-Jf"></a>“其五恶者，<a id="a-Jg"></a>世间人民，<a id="a-Jh"></a>徙倚懈惰，<a id="a-Ji"></a>不肯作善治身修业，<a id="a-Jj"></a>家室眷属饥寒困苦。<a id="a-Jk"></a>父母教诲，<a id="a-Jl"></a>瞋目怒应，<a id="a-Jm"></a>言令不和，<a id="a-Jn"></a>违戾反逆譬如怨家，<a id="a-Jo"></a>不如无子。<a id="a-Jp"></a>取与无节，<a id="a-Jq"></a>众共患厌。<a id="a-Jr"></a>负恩违义，<a id="a-Js"></a>无有报偿之心。<a id="a-Jt"></a>贫穷困乏不能复得，<a id="a-Ju"></a>辜较纵夺，<a id="a-Jv"></a>放恣游散，<a id="a-Jw"></a>串数唐得，<a id="a-Jx"></a>用自赈给。<a id="a-Jy"></a>耽酒嗜美，<a id="a-Jz"></a>饮食无度；<a id="a-K0"></a>肆心荡逸，<a id="a-K1"></a>鲁扈抵突；<a id="a-K2"></a>不识人情，<a id="a-K3"></a>强欲抑制。<a id="a-K4"></a>见人有善，<a id="a-K5"></a>妒嫉恶之；<a id="a-K6"></a>无义无礼，<a id="a-K7"></a>无所顾难；<a id="a-K8"></a>自用识当，<a id="a-K9"></a>不可谏晓。<a id="a-KA"></a>六亲眷属所资有无不能忧念，<a id="a-KB"></a>不惟父母之恩，<a id="a-KC"></a>不存师友之义。<a id="a-KD"></a>心常念恶，<a id="a-KE"></a>口常言恶，<a id="a-KF"></a>身常行恶，<a id="a-KG"></a>曾无一善。<a id="a-KH"></a>不信先圣诸佛经法，<a id="a-KI"></a>不信行道可得度世，<a id="a-KJ"></a>不信死后神明更生，<a id="a-KK"></a>不信作善得善、<a id="a-KL"></a>为恶得恶，<a id="a-KM"></a>欲杀真人，<a id="a-KN"></a>斗乱众僧，<a id="a-KO"></a>欲害父母、<a id="a-KP"></a>兄弟、<a id="a-KQ"></a>眷属。<a id="a-KR"></a>六亲憎恶，<a id="a-KS"></a>愿令其死。<a id="a-KT"></a>如是世人，<a id="a-KU"></a>心意俱然愚痴蒙昧，<a id="a-KV"></a>而自以智慧；<a id="a-KW"></a>不知生所从来、<a id="a-KX"></a>死所趣向，<a id="a-KY"></a>不仁不顺，<a id="a-KZ"></a>恶逆天地，<a id="a-Ka"></a>而于其中希望侥幸欲求长生，<a id="a-Kb"></a>会当归死。<a id="a-Kc"></a>慈心教诲令其念善，<a id="a-Kd"></a>开示生死善恶之趣，<a id="a-Ke"></a>自然有是而不肯信之。<a id="a-Kf"></a>苦心与语，<a id="a-Kg"></a>无益其人，<a id="a-Kh"></a>心中闭塞，<a id="a-Ki"></a>意不开解。<a id="a-Kj"></a>大命将终，<a id="a-Kk"></a>悔惧交至；<a id="a-Kl"></a>不豫修善，<a id="a-Km"></a>临穷方悔；<a id="a-Kn"></a>悔之于后，<a id="a-Ko"></a>将何及乎？<a id="a-Kp"></a>天地之间，<a id="a-Kq"></a>五道分明，<a id="a-Kr"></a>恢廓窈冥，<a id="a-Ks"></a>浩浩茫茫，<a id="a-Kt"></a>善恶报应，<a id="a-Ku"></a>祸福相承，<a id="a-Kv"></a>身自当之，<a id="a-Kw"></a>无谁代者。<a id="a-Kx"></a>数之自然，<a id="a-Ky"></a>应期所行；<a id="a-Kz"></a>殃咎追命，<a id="a-L0"></a>无得从舍。<a id="a-L1"></a>善人行善，<a id="a-L2"></a>从乐入乐，<a id="a-L3"></a>从明入明；<a id="a-L4"></a>恶人行恶，<a id="a-L5"></a>从苦入苦，<a id="a-L6"></a>从冥入冥。<a id="a-L7"></a>谁能知者？<a id="a-L8"></a>独佛知耳！<a id="a-L9"></a>教语开示，<a id="a-LA"></a>信用者少。<a id="a-LB"></a>生死不休，<a id="a-LC"></a>恶道不绝，<a id="a-LD"></a>如是世人难可具尽。<a id="a-LE"></a>故有自然三塗无量苦恼，<a id="a-LF"></a>展转其中，<a id="a-LG"></a>世世累劫无有出期，<a id="a-LH"></a>难得解脱，<a id="a-LI"></a>痛不可言。<a id="a-LJ"></a>是为五大恶、<a id="a-LK"></a>五痛、<a id="a-LL"></a>五烧，<a id="a-LM"></a>勤苦如是。<a id="a-LN"></a>譬如大火焚烧人身，<a id="a-LO"></a>人能于中一心制意，<a id="a-LP"></a>端身正念，<a id="a-LQ"></a>言行相副，<a id="a-LR"></a>所作至诚，<a id="a-LS"></a>所语如语，<a id="a-LT"></a>心口不转，<a id="a-LU"></a>独作诸善，<a id="a-LV"></a>不为众恶，<a id="a-LW"></a>身独度脱，<a id="a-LX"></a>获其福德度世上天泥洹之道。<a id="a-LY"></a>是为五大善也。<a id="a-LZ"></a>”</p>
  <p id="aLa">佛告弥勒：<a id="a-Lb"></a>“吾语汝等，<a id="a-Lc"></a>是世五恶，<a id="a-Ld"></a>勤苦若此，<a id="a-Le"></a>五痛五烧展转相生。<a id="a-Lf"></a>但作众恶，<a id="a-Lg"></a>不修善本，<a id="a-Lh"></a>皆悉自然入诸恶趣。<a id="a-Li"></a>或其今世先被殃病，<a id="a-Lj"></a>求死不得，<a id="a-Lk"></a>求生不得，<a id="a-Ll"></a>罪恶所招，<a id="a-Lm"></a>示众见之。<a id="a-Ln"></a>身死随行入三恶道，<a id="a-Lo"></a>苦毒无量，<a id="a-Lp"></a>自相燋燃。<a id="a-Lq"></a>至其久后共作怨结，<a id="a-Lr"></a>从小微起遂成大恶。<a id="a-Ls"></a>皆由贪著财色不能施惠，<a id="a-Lt"></a>痴欲所迫随心思想，<a id="a-Lu"></a>烦恼结缚无有解已，<a id="a-Lv"></a>厚己诤利无所省录。<a id="a-Lw"></a>富贵荣华当时快意，<a id="a-Lx"></a>不能忍辱，<a id="a-Ly"></a>不务修善；<a id="a-Lz"></a>威势无几，<a id="a-M0"></a>随以磨灭，<a id="a-M1"></a>身坐劳苦，<a id="a-M2"></a>久后大剧。<a id="a-M3"></a>天道施张自然纠举，<a id="a-M4"></a>纲维罗网上下相应；<a id="a-M5"></a>茕茕忪忪，<a id="a-M6"></a>当入其中；<a id="a-M7"></a>古今有是，<a id="a-M8"></a>痛哉可伤！<a id="a-M9"></a>”</p>
  <p id="aMA">佛语弥勒：<a id="a-MB"></a>“世间如是，<a id="a-MC"></a>佛皆哀之。<a id="a-MD"></a>以威神力摧灭众恶，<a id="a-ME"></a>悉令就善，<a id="a-MF"></a>弃捐所思，<a id="a-MG"></a>奉持经戒，<a id="a-MH"></a>受行道法，<a id="a-MI"></a>无所违失，<a id="a-MJ"></a>终得度世泥洹之道。<a id="a-MK"></a>”</p>
  <p id="aML">佛言：<a id="a-MM"></a>“汝今诸天人民及后世人，<a id="a-MN"></a>得佛经语，<a id="a-MO"></a>当熟思之。<a id="a-MP"></a>能于其中端心正行，<a id="a-MQ"></a>主上为善，<a id="a-MR"></a>率化其下，<a id="a-MS"></a>转相敕令各自端守，<a id="a-MT"></a>尊圣敬善，<a id="a-MU"></a>仁慈博爱，<a id="a-MV"></a>佛语教诲无敢亏负，<a id="a-MW"></a>当求度世拔断生死众恶之本，<a id="a-MX"></a>当离三塗无量忧怖苦痛之道。<a id="a-MY"></a>汝等于是广植德本，<a id="a-MZ"></a>布恩施惠，<a id="a-Ma"></a>勿犯道禁，<a id="a-Mb"></a>忍辱、<a id="a-Mc"></a>精进、<a id="a-Md"></a>一心、<a id="a-Me"></a>智慧，<a id="a-Mf"></a>转相教化，<a id="a-Mg"></a>为德立善，<a id="a-Mh"></a>正心正意，<a id="a-Mi"></a>斋戒清净一日一夜，<a id="a-Mj"></a>胜在无量寿国为善百岁。<a id="a-Mk"></a>所以者何？<a id="a-Ml"></a>彼佛国土无为自然，<a id="a-Mm"></a>皆积众善，<a id="a-Mn"></a>无毛发之恶。<a id="a-Mo"></a>于此修善十日十夜，<a id="a-Mp"></a>胜于他方诸佛国中为善千岁。<a id="a-Mq"></a>所以者何？<a id="a-Mr"></a>他方佛国为善者多，<a id="a-Ms"></a>为恶者少，<a id="a-Mt"></a>福德自然，<a id="a-Mu"></a>无造恶之地。<a id="a-Mv"></a>唯此间多恶，<a id="a-Mw"></a>无有自然，<a id="a-Mx"></a>勤苦求欲，<a id="a-My"></a>转相欺殆，<a id="a-Mz"></a>心劳形困，<a id="a-N0"></a>饮苦食毒，<a id="a-N1"></a>如是恶务未尝宁息。<a id="a-N2"></a>吾哀汝等天人之类，<a id="a-N3"></a>苦心诲喻教令修善，<a id="a-N4"></a>随宜开导授与经法，<a id="a-N5"></a>莫不承用，<a id="a-N6"></a>在意所愿，<a id="a-N7"></a>皆令得道。<a id="a-N8"></a>佛所游履国邑丘聚靡不蒙化，<a id="a-N9"></a>天下和顺，<a id="a-NA"></a>日月清明，<a id="a-NB"></a>风雨以时，<a id="a-NC"></a>灾厉不起，<a id="a-ND"></a>国丰民安，<a id="a-NE"></a>兵戈无用，<a id="a-NF"></a>崇德兴仁，<a id="a-NG"></a>务修礼让。<a id="a-NH"></a>”</p>
  <p id="aNI">佛言：<a id="a-NJ"></a>“我哀愍汝等诸天人民，<a id="a-NK"></a>甚于父母念子！<a id="a-NL"></a>今我于此世作佛，<a id="a-NM"></a>降化五恶，<a id="a-NN"></a>消除五痛，<a id="a-NO"></a>绝灭五烧，<a id="a-NP"></a>以善攻恶，<a id="a-NQ"></a>拔生死之苦，<a id="a-NR"></a>令获五德，<a id="a-NS"></a>升无为之安。<a id="a-NT"></a>吾去世后，<a id="a-NU"></a>经道渐灭，<a id="a-NV"></a>人民谄伪复为众恶，<a id="a-NW"></a>五烧、<a id="a-NX"></a>五痛还如前法，<a id="a-NY"></a>久后转剧不可悉说。<a id="a-NZ"></a>我但为汝，<a id="a-Na"></a>略言之耳！<a id="a-Nb"></a>”</p>
  <p id="aNc">佛语弥勒：<a id="a-Nd"></a>“汝等各善思之，<a id="a-Ne"></a>转相教诫，<a id="a-Nf"></a>如佛经法，<a id="a-Ng"></a>无得犯也。<a id="a-Nh"></a>”</p>
  <p id="aNi">于是弥勒菩萨合掌白言：<a id="a-Nj"></a>“佛所说甚善！<a id="a-Nk"></a>世人实尔。<a id="a-Nl"></a>如来普慈哀愍，<a id="a-Nm"></a>悉令度脱，<a id="a-Nn"></a>受佛重诲，<a id="a-No"></a>不敢违失。<a id="a-Np"></a>”</p>
  <p id="aNq">佛告阿难：<a id="a-Nr"></a>“汝起更整衣服，<a id="a-Ns"></a>合掌恭敬，<a id="a-Nt"></a>礼无量寿佛。<a id="a-Nu"></a>十方国土诸佛如来，<a id="a-Nv"></a>常共称扬赞叹彼佛无著无碍。<a id="a-Nw"></a>”</p>
  <p id="aNx">于是阿难起整衣服，<a id="a-Ny"></a>正身西面，<a id="a-Nz"></a>恭敬合掌，<a id="a-O0"></a>五体投地，<a id="a-O1"></a>礼无量寿佛，<a id="a-O2"></a>白言：<a id="a-O3"></a>“世尊，<a id="a-O4"></a>愿见彼佛安乐国土，<a id="a-O5"></a>及诸菩萨、<a id="a-O6"></a>声闻大众。<a id="a-O7"></a>”</p>
  <p id="aO8">说是语已，<a id="a-O9"></a>即时无量寿佛放大光明，<a id="a-OA"></a>普照一切诸佛世界。<a id="a-OB"></a>金刚围山、<a id="a-OC"></a>须弥山王、<a id="a-OD"></a>大小诸山，<a id="a-OE"></a>一切所有皆同一色。<a id="a-OF"></a>譬如劫水弥满世界，<a id="a-OG"></a>其中万物沉没不现，<a id="a-OH"></a>滉漾浩汗唯见大水；<a id="a-OI"></a>彼佛光明亦复如是，<a id="a-OJ"></a>声闻、<a id="a-OK"></a>菩萨一切光明皆悉隐蔽，<a id="a-OL"></a>唯见佛光明耀显赫。<a id="a-OM"></a>尔时，<a id="a-ON"></a>阿难即见无量寿佛，<a id="a-OO"></a>威德巍巍如须弥山王，<a id="a-OP"></a>高出一切诸世界上，<a id="a-OQ"></a>相好光明，<a id="a-OR"></a>靡不照耀。<a id="a-OS"></a>此会四众一时悉见，<a id="a-OT"></a>彼见此土亦复如是。</p>
  <p id="aOU">尔时，<a id="a-OV"></a>佛告阿难及慈氏菩萨：<a id="a-OW"></a>“汝见彼国，<a id="a-OX"></a>从地已上，<a id="a-OY"></a>至净居天，<a id="a-OZ"></a>其中所有微妙严净自然之物，<a id="a-Oa"></a>为悉见不？<a id="a-Ob"></a>”</p>
  <p id="aOc">阿难对曰：<a id="a-Od"></a>“唯然，<a id="a-Oe"></a>已见。<a id="a-Of"></a>”</p>
  <p id="aOg">“汝宁复闻无量寿佛大音宣布一切世界化众生不？<a id="a-Oh"></a>”</p>
  <p id="aOi">阿难对曰：<a id="a-Oj"></a>“唯然，<a id="a-Ok"></a>已闻。<a id="a-Ol"></a>”</p>
  <p id="aOm">“彼国人民，<a id="a-On"></a>乘百千由旬七宝宫殿无所障碍，<a id="a-Oo"></a>遍至十方供养诸佛，<a id="a-Op"></a>汝复见不？<a id="a-Oq"></a>”</p>
  <p id="aOr">对曰：<a id="a-Os"></a>“已见。<a id="a-Ot"></a>”</p>
  <p id="aOu">“彼国人民有胎生者，<a id="a-Ov"></a>汝复见不？<a id="a-Ow"></a>”</p>
  <p id="aOx">对曰：<a id="a-Oy"></a>“已见。<a id="a-Oz"></a>其胎生者，<a id="a-P0"></a>所处宫殿，<a id="a-P1"></a>或百由旬，<a id="a-P2"></a>或五百由旬，<a id="a-P3"></a>各于其中受诸快乐，<a id="a-P4"></a>如忉利天上，<a id="a-P5"></a>亦皆自然。<a id="a-P6"></a>”</p>
  <p id="aP7">尔时，<a id="a-P8"></a>慈氏菩萨白佛言：<a id="a-P9"></a>“世尊，<a id="a-PA"></a>何因何缘，<a id="a-PB"></a>彼国人民胎生、<a id="a-PC"></a>化生？<a id="a-PD"></a>”</p>
  <p id="aPE">佛告慈氏：<a id="a-PF"></a>“若有众生，<a id="a-PG"></a>以疑惑心修诸功德，<a id="a-PH"></a>愿生彼国；<a id="a-PI"></a>不了佛智、<a id="a-PJ"></a>不思议智、<a id="a-PK"></a>不可称智、<a id="a-PL"></a>大乘广智、<a id="a-PM"></a>无等无伦最上胜智，<a id="a-PN"></a>于此诸智疑惑不信，<a id="a-PO"></a>然犹信罪福，<a id="a-PP"></a>修习善本，<a id="a-PQ"></a>愿生其国。<a id="a-PR"></a>此诸众生生彼宫殿，<a id="a-PS"></a>寿五百岁，<a id="a-PT"></a>常不见佛，<a id="a-PU"></a>不闻经法，<a id="a-PV"></a>不见菩萨、<a id="a-PW"></a>声闻圣众，<a id="a-PX"></a>是故于彼国土谓之胎生。</p>
  <p id="aPY">“若有众生，<a id="a-PZ"></a>明信佛智乃至胜智，<a id="a-Pa"></a>作诸功德，<a id="a-Pb"></a>信心回向。<a id="a-Pc"></a>此诸众生，<a id="a-Pd"></a>于七宝华中自然化生，<a id="a-Pe"></a>跏趺而坐；<a id="a-Pf"></a>须臾之顷，<a id="a-Pg"></a>身相光明智慧功德，<a id="a-Ph"></a>如诸菩萨具足成就。<a id="a-Pi"></a>复次，<a id="a-Pj"></a>慈氏，<a id="a-Pk"></a>他方诸大菩萨，<a id="a-Pl"></a>发心欲见无量寿佛，<a id="a-Pm"></a>恭敬供养，<a id="a-Pn"></a>及诸菩萨、<a id="a-Po"></a>声闻圣众。<a id="a-Pp"></a>彼菩萨等，<a id="a-Pq"></a>命终得生无量寿国，<a id="a-Pr"></a>于七宝华中自然化生。</p>
  <p id="aPs">“弥勒当知，<a id="a-Pt"></a>彼化生者，<a id="a-Pu"></a>智慧胜故。<a id="a-Pv"></a>其胎生皆无智慧，<a id="a-Pw"></a>于五百岁中，<a id="a-Px"></a>常不见佛，<a id="a-Py"></a>不闻经法，<a id="a-Pz"></a>不见菩萨、<a id="a-Q0"></a>诸声闻众，<a id="a-Q1"></a>无由供养于佛，<a id="a-Q2"></a>不知菩萨法式，<a id="a-Q3"></a>不得修习功德。<a id="a-Q4"></a>当知此人，<a id="a-Q5"></a>宿世之时，<a id="a-Q6"></a>无有智慧，<a id="a-Q7"></a>疑惑所致。<a id="a-Q8"></a>”</p>
  <p id="aQ9">佛告弥勒：<a id="a-QA"></a>“譬如转轮圣王，<a id="a-QB"></a>有七宝牢狱，<a id="a-QC"></a>种种庄严，<a id="a-QD"></a>张设床帐，<a id="a-QE"></a>悬诸缯盖。<a id="a-QF"></a>若有诸小王子，<a id="a-QG"></a>得罪于王，<a id="a-QH"></a>辄内彼狱中，<a id="a-QI"></a>系以金锁，<a id="a-QJ"></a>供养饭食、<a id="a-QK"></a>衣服、<a id="a-QL"></a>床蓐、<a id="a-QM"></a>华香、<a id="a-QN"></a>妓乐，<a id="a-QO"></a>如转轮王无所乏少。<a id="a-QP"></a>于意云何？<a id="a-QQ"></a>此诸王子，<a id="a-QR"></a>宁乐彼处不？<a id="a-QS"></a>”</p>
  <p id="aQT">对曰：<a id="a-QU"></a>“不也。<a id="a-QV"></a>但种种方便，<a id="a-QW"></a>求诸大力，<a id="a-QX"></a>欲自勉出。<a id="a-QY"></a>”</p>
  <p id="aQZ">佛告弥勒：<a id="a-Qa"></a>“此诸众生，<a id="a-Qb"></a>亦复如是。<a id="a-Qc"></a>以疑惑佛智故生彼七宝宫殿，<a id="a-Qd"></a>无有刑罚乃至一念恶事，<a id="a-Qe"></a>但于五百岁中不见三宝，<a id="a-Qf"></a>不得供养修诸善本，<a id="a-Qg"></a>以此为苦，<a id="a-Qh"></a>虽有余乐犹不乐彼处。<a id="a-Qi"></a>若此众生识其本罪，<a id="a-Qj"></a>深自悔责，<a id="a-Qk"></a>求离彼处，<a id="a-Ql"></a>即得如意，<a id="a-Qm"></a>往诣无量寿所恭敬供养，<a id="a-Qn"></a>亦得遍至无量无数诸余佛所修诸功德。<a id="a-Qo"></a>弥勒当知，<a id="a-Qp"></a>其有菩萨生疑惑者，<a id="a-Qq"></a>为失大利，<a id="a-Qr"></a>是故应当明信诸佛无上智慧。<a id="a-Qs"></a>”</p>
  <p id="aQt">弥勒菩萨白佛言：<a id="a-Qu"></a>“世尊，<a id="a-Qv"></a>于此世界，<a id="a-Qw"></a>有几所不退菩萨生彼佛国？<a id="a-Qx"></a>”</p>
  <p id="aQy">佛告弥勒：<a id="a-Qz"></a>“于此世界，<a id="a-R0"></a>六十七亿不退菩萨往生彼国。<a id="a-R1"></a>一一菩萨已曾供养无数诸佛，<a id="a-R2"></a>次如弥勒者也。<a id="a-R3"></a>诸小行菩萨及修习少功德者，<a id="a-R4"></a>不可称计，<a id="a-R5"></a>皆当往生。<a id="a-R6"></a>”</p>
  <p id="aR7">佛告弥勒：<a id="a-R8"></a>“不但我刹诸菩萨等往生彼国，<a id="a-R9"></a>他方佛土亦复如是。<a id="a-RA"></a>其第一佛名曰远照，<a id="a-RB"></a>彼有百八十亿菩萨，<a id="a-RC"></a>皆当往生。<a id="a-RD"></a>其第二佛名曰宝藏，<a id="a-RE"></a>彼有九十亿菩萨，<a id="a-RF"></a>皆当往生。<a id="a-RG"></a>其第三佛名曰无量音，<a id="a-RH"></a>彼有二百二十亿菩萨，<a id="a-RI"></a>皆当往生。<a id="a-RJ"></a>其第四佛名曰甘露味，<a id="a-RK"></a>彼有二百五十亿菩萨，<a id="a-RL"></a>皆当往生。<a id="a-RM"></a>其第五佛名曰龙胜，<a id="a-RN"></a>彼有十四亿菩萨，<a id="a-RO"></a>皆当往生。<a id="a-RP"></a>其第六佛名曰胜力，<a id="a-RQ"></a>彼有万四千菩萨，<a id="a-RR"></a>皆当往生。<a id="a-RS"></a>其第七佛名曰师子，<a id="a-RT"></a>彼有五百菩萨，<a id="a-RU"></a>皆当往生。<a id="a-RV"></a>其第八佛名曰离垢光，<a id="a-RW"></a>彼有八十亿菩萨，<a id="a-RX"></a>皆当往生。<a id="a-RY"></a>其第九佛名曰德首，<a id="a-RZ"></a>彼有六十亿菩萨，<a id="a-Ra"></a>皆当往生。<a id="a-Rb"></a>其第十佛名曰妙德山，<a id="a-Rc"></a>彼有六十亿菩萨，<a id="a-Rd"></a>皆当往生。<a id="a-Re"></a>其第十一佛名曰人王，<a id="a-Rf"></a>彼有十亿菩萨，<a id="a-Rg"></a>皆当往生。<a id="a-Rh"></a>其第十二佛名曰无上华，<a id="a-Ri"></a>彼有无数不可称计诸菩萨众，<a id="a-Rj"></a>皆不退转，<a id="a-Rk"></a>智慧勇猛，<a id="a-Rl"></a>已曾供养无量诸佛，<a id="a-Rm"></a>于七日中即能摄取百千亿劫大士所修坚固之法，<a id="a-Rn"></a>斯等菩萨皆当往生。<a id="a-Ro"></a>其第十三佛名曰无畏，<a id="a-Rp"></a>彼有七百九十亿大菩萨众，<a id="a-Rq"></a>诸小菩萨及比丘等不可称计，<a id="a-Rr"></a>皆当往生。<a id="a-Rs"></a>”</p>
  <p id="aRt">佛语弥勒：<a id="a-Ru"></a>“不但此十四佛国中诸菩萨等当往生也。<a id="a-Rv"></a>十方世界无量佛国，<a id="a-Rw"></a>其往生者亦复如是甚多无数。<a id="a-Rx"></a>我但说十方诸佛名号，<a id="a-Ry"></a>及菩萨比丘生彼国者，<a id="a-Rz"></a>昼夜一劫尚未能尽。<a id="a-S0"></a>我今为汝，<a id="a-S1"></a>略说之耳！<a id="a-S2"></a>”</p>
  <p id="aS3">佛告弥勒：<a id="a-S4"></a>“其有得闻彼佛名号，<a id="a-S5"></a>欢喜踊跃乃至一念，<a id="a-S6"></a>当知此人为得大利，<a id="a-S7"></a>则是具足无上功德。<a id="a-S8"></a>是故，<a id="a-S9"></a>弥勒，<a id="a-SA"></a>设有大火充满三千大千世界，<a id="a-SB"></a>要当过此，<a id="a-SC"></a>闻是经法，<a id="a-SD"></a>欢喜信乐，<a id="a-SE"></a>受持读诵，<a id="a-SF"></a>如说修行。<a id="a-SG"></a>所以者何？<a id="a-SH"></a>多有菩萨，<a id="a-SI"></a>欲闻此经而不能得。<a id="a-SJ"></a>若有众生闻此经者，<a id="a-SK"></a>于无上道终不退转。<a id="a-SL"></a>是故应当专心信受、<a id="a-SM"></a>持诵、<a id="a-SN"></a>说行。<a id="a-SO"></a>吾今为诸众生说此经法，<a id="a-SP"></a>令见无量寿佛，<a id="a-SQ"></a>及其国土一切所有。<a id="a-SR"></a>所当为者，<a id="a-SS"></a>皆可求之；<a id="a-ST"></a>无得以我灭度之后，<a id="a-SU"></a>复生疑惑。<a id="a-SV"></a>当来之世，<a id="a-SW"></a>经道灭尽，<a id="a-SX"></a>我以慈悲哀愍，<a id="a-SY"></a>特留此经止住百岁。<a id="a-SZ"></a>其有众生值斯经者，<a id="a-Sa"></a>随意所愿，<a id="a-Sb"></a>皆可得度。<a id="a-Sc"></a>”</p>
  <p id="aSd">佛语弥勒：<a id="a-Se"></a>“如来兴世，<a id="a-Sf"></a>难值难见；<a id="a-Sg"></a>诸佛经道，<a id="a-Sh"></a>难得难闻；<a id="a-Si"></a>菩萨胜法诸波罗蜜，<a id="a-Sj"></a>得闻亦难；<a id="a-Sk"></a>遇善知识，<a id="a-Sl"></a>闻法能行，<a id="a-Sm"></a>此亦为难；<a id="a-Sn"></a>若闻斯经信乐受持，<a id="a-So"></a>难中之难无过此难！<a id="a-Sp"></a>是故我法，<a id="a-Sq"></a>如是作，<a id="a-Sr"></a>如是说，<a id="a-Ss"></a>如是教，<a id="a-St"></a>应当信顺，<a id="a-Su"></a>如法修行。<a id="a-Sv"></a>”</p>
  <p id="aSw">尔时，<a id="a-Sx"></a>世尊说此经法，<a id="a-Sy"></a>无量众生皆发无上正觉之心，<a id="a-Sz"></a>万二千那由他人得清净法眼，<a id="a-T0"></a>二十二亿诸天人民得阿那含果，<a id="a-T1"></a>八十万比丘漏尽意解，<a id="a-T2"></a>四十亿菩萨得不退转，<a id="a-T3"></a>以弘誓功德而自庄严，<a id="a-T4"></a>于将来世当成正觉。</p>
  <p id="aT5">尔时，<a id="a-T6"></a>三千大千世界六种震动，<a id="a-T7"></a>大光普照十方国土，<a id="a-T8"></a>百千音乐自然而作，<a id="a-T9"></a>无量妙华芬芬而降。</p>
  <p id="aTA">佛说经已，<a id="a-TB"></a>弥勒菩萨及十方来诸菩萨众，<a id="a-TC"></a>长老阿难、<a id="a-TD"></a>诸大声闻，<a id="a-TE"></a>一切大众，<a id="a-TF"></a>靡不欢喜。</p>
 </body>
</html>