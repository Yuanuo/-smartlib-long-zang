<!doctype html>
<html id="z3IBTIdDk" data-ver="2058">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘宝积部">
  <meta period="吴">
 </head>
 <body>
  <h1 id="a1">佛说阿弥陀经卷下</h1>
  <p id="a2"></p>
  <p id="a3">佛告阿逸菩萨：<a id="a-4"></a>“其世间人民，<a id="a-5"></a>若善男子、<a id="a-6"></a>善女人，<a id="a-7"></a>愿欲往生阿弥陀佛国者有三辈，<a id="a-8"></a>作德有大小，<a id="a-9"></a>转不相及。<a id="a-A"></a>”</p>
  <p id="aB">佛言：<a id="a-C"></a>“何等为三辈？<a id="a-D"></a>最上第一辈者，<a id="a-E"></a>当去家，<a id="a-F"></a>舍妻子，<a id="a-G"></a>断爱欲，<a id="a-H"></a>行作沙门，<a id="a-I"></a>就无为之道，<a id="a-J"></a>当作菩萨道奉行六波罗蜜经者，<a id="a-K"></a>作沙门不亏经戒，<a id="a-L"></a>慈心精进，<a id="a-M"></a>不当瞋怒，<a id="a-N"></a>不当与女人交通，<a id="a-O"></a>斋戒清净，<a id="a-P"></a>心无所贪慕，<a id="a-Q"></a>至诚愿欲往生阿弥陀佛国，<a id="a-R"></a>常念至心不断绝者。<a id="a-S"></a>其人便于今世求道时，<a id="a-T"></a>即自然于其卧止梦中，<a id="a-U"></a>见阿弥陀佛及诸菩萨、<a id="a-V"></a>阿罗汉。<a id="a-W"></a>其人寿命欲终时，<a id="a-X"></a>阿弥陀佛即自与诸菩萨、<a id="a-Y"></a>阿罗汉，<a id="a-Z"></a>共翻辈飞行迎之，<a id="a-a"></a>则往生阿弥陀佛国，<a id="a-b"></a>便于七宝水池莲华中化生。<a id="a-c"></a>即自然受身长大，<a id="a-d"></a>则作阿惟越致菩萨，<a id="a-e"></a>便即与诸菩萨共翻辈飞行，<a id="a-f"></a>供养八方上下诸无央数佛。<a id="a-g"></a>即逮智慧勇猛，<a id="a-h"></a>乐听经道，<a id="a-i"></a>其心欢乐。<a id="a-j"></a>所居七宝舍宅，<a id="a-k"></a>在虚空中，<a id="a-l"></a>恣随其意，<a id="a-m"></a>在所欲作为，<a id="a-n"></a>去阿弥陀佛近。<a id="a-o"></a>”</p>
  <p id="ap">佛言：<a id="a-q"></a>“诸欲往生阿弥陀佛国者，<a id="a-r"></a>当精进持经戒，<a id="a-s"></a>奉行如是上法者，<a id="a-t"></a>则得往生阿弥陀佛国，<a id="a-u"></a>可得为众所尊敬，<a id="a-v"></a>是为上第一辈。<a id="a-w"></a>”</p>
  <p id="ax">佛言：<a id="a-y"></a>“其中辈者，<a id="a-z"></a>其人愿欲往生阿弥陀佛国，<a id="a-10"></a>虽不能去家、<a id="a-11"></a>舍妻子、<a id="a-12"></a>断爱欲、<a id="a-13"></a>行作沙门者，<a id="a-14"></a>当持经戒无得亏失，<a id="a-15"></a>益作分檀布施，<a id="a-16"></a>常信受佛经语，<a id="a-17"></a>深当作至诚中信，<a id="a-18"></a>饭食诸沙门，<a id="a-19"></a>作佛寺起塔，<a id="a-1A"></a>散华、<a id="a-1B"></a>烧香、<a id="a-1C"></a>燃灯、<a id="a-1D"></a>悬杂缯彩，<a id="a-1E"></a>如是法者无所适莫，<a id="a-1F"></a>不当瞋怒，<a id="a-1G"></a>斋戒清净，<a id="a-1H"></a>慈心精进，<a id="a-1I"></a>断爱欲念，<a id="a-1J"></a>欲往生阿弥陀佛国，<a id="a-1K"></a>一日一夜不断绝者。<a id="a-1L"></a>其人便于今世，<a id="a-1M"></a>亦复于卧止梦中，<a id="a-1N"></a>见阿弥陀佛。<a id="a-1O"></a>其人寿命欲终时，<a id="a-1P"></a>阿弥陀佛即化令其人，<a id="a-1Q"></a>目自见阿弥陀佛及其国土，<a id="a-1R"></a>往至阿弥陀佛国者，<a id="a-1S"></a>可得智慧勇猛。<a id="a-1T"></a>”</p>
  <p id="a1U">佛言：<a id="a-1V"></a>“其人奉行施与如是者，<a id="a-1W"></a>若其人然后复中悔，<a id="a-1X"></a>心中狐疑，<a id="a-1Y"></a>不信分檀布施作诸善后世得其福，<a id="a-1Z"></a>不信有弥陀佛国，<a id="a-1a"></a>不信有往生其国，<a id="a-1b"></a>虽尔者，<a id="a-1c"></a>其人续念不绝，<a id="a-1d"></a>暂信暂不信，<a id="a-1e"></a>意志犹豫，<a id="a-1f"></a>无所专据，<a id="a-1g"></a>续其善愿为本故得往生。<a id="a-1h"></a>其人寿命病欲终时，<a id="a-1i"></a>阿弥陀佛即自化作形像，<a id="a-1j"></a>令其人目自见之，<a id="a-1k"></a>口不能复言，<a id="a-1l"></a>但心中欢喜踊跃意念言：<a id="a-1m"></a>‘我悔不知益斋戒作善，<a id="a-1n"></a>今当往生阿弥陀佛国。<a id="a-1o"></a>’其人即心自悔过。<a id="a-1p"></a>悔过者，<a id="a-1q"></a>小差少无所复及。<a id="a-1r"></a>其人寿命终尽，<a id="a-1s"></a>即往生阿弥陀佛国，<a id="a-1t"></a>不能得前至阿弥陀佛所，<a id="a-1u"></a>便道见阿弥陀佛国界边自然七宝城中，<a id="a-1v"></a>心便大欢喜，<a id="a-1w"></a>便止其城中。<a id="a-1x"></a>即于七宝水池莲华中化生，<a id="a-1y"></a>则受身自然长大在城中，<a id="a-1z"></a>于是间五百岁。<a id="a-20"></a>其城广纵各二千里，<a id="a-21"></a>城中亦有七宝舍宅，<a id="a-22"></a>中外内皆有七宝浴池，<a id="a-23"></a>浴池中亦有自然华香绕，<a id="a-24"></a>浴池上亦有七宝树重行，<a id="a-25"></a>亦皆复作五音声。<a id="a-26"></a>其欲饭食时，<a id="a-27"></a>前有自然食，<a id="a-28"></a>具百味饮食，<a id="a-29"></a>在所欲得应意皆至。<a id="a-2A"></a>其人于城中亦快乐，<a id="a-2B"></a>其城中比如第二忉利天上自然之物。<a id="a-2C"></a>虽尔其人城中不能得出，<a id="a-2D"></a>复不能得见阿弥陀佛，<a id="a-2E"></a>但见其光明，<a id="a-2F"></a>心自悔责，<a id="a-2G"></a>踊跃喜耳，<a id="a-2H"></a>亦复不能得闻经，<a id="a-2I"></a>亦复不能得见诸比丘僧，<a id="a-2J"></a>亦复不能得见知阿弥陀佛国中诸菩萨、<a id="a-2K"></a>阿罗汉状貌何等类。<a id="a-2L"></a>其人愁苦，<a id="a-2M"></a>如是比如小适耳！<a id="a-2N"></a>佛亦不使尔身行所作自然得之，<a id="a-2O"></a>皆心自趣向道，<a id="a-2P"></a>入其城中。<a id="a-2Q"></a>其人本宿命求道时，<a id="a-2R"></a>心口各异，<a id="a-2S"></a>言念无诚信，<a id="a-2T"></a>狐疑佛经，<a id="a-2U"></a>复不信向之，<a id="a-2V"></a>当自然入恶道中，<a id="a-2W"></a>阿弥陀佛哀愍，<a id="a-2X"></a>威神引之去耳！<a id="a-2Y"></a>其人于城中，<a id="a-2Z"></a>五百岁乃得出，<a id="a-2a"></a>往至阿弥陀佛所闻经，<a id="a-2b"></a>心不开解，<a id="a-2c"></a>亦复不得在诸菩萨、<a id="a-2d"></a>阿罗汉、<a id="a-2e"></a>比丘僧中听经。<a id="a-2f"></a>以去所居处舍宅在地，<a id="a-2g"></a>不能令舍宅随意高大在虚空中。<a id="a-2h"></a>复去阿弥陀佛甚大远，<a id="a-2i"></a>不能得近附阿弥陀佛。<a id="a-2j"></a>其人智慧不明，<a id="a-2k"></a>知经复少，<a id="a-2l"></a>心不欢喜，<a id="a-2m"></a>意不开解。<a id="a-2n"></a>其人久久，<a id="a-2o"></a>亦自当智慧开解知经，<a id="a-2p"></a>明健勇猛，<a id="a-2q"></a>心当欢喜，<a id="a-2r"></a>次当复如上第一辈。<a id="a-2s"></a>所以者何？<a id="a-2t"></a>其人但坐前世宿命求道时，<a id="a-2u"></a>不大持斋戒，<a id="a-2v"></a>毁失经法，<a id="a-2w"></a>意志狐疑，<a id="a-2x"></a>不信佛语，<a id="a-2y"></a>不信佛经深，<a id="a-2z"></a>不信分檀布施作善后世当得其福，<a id="a-30"></a>复坐中悔，<a id="a-31"></a>不信往生阿弥陀佛国，<a id="a-32"></a>作功德不至心，<a id="a-33"></a>用是故耳！<a id="a-34"></a>是为第二中辈。<a id="a-35"></a>”</p>
  <p id="a36">佛言：<a id="a-37"></a>“其三辈者，<a id="a-38"></a>其人愿欲往生阿弥陀佛国，<a id="a-39"></a>若无所用分檀布施，<a id="a-3A"></a>亦不能烧香、<a id="a-3B"></a>散华、<a id="a-3C"></a>燃灯、<a id="a-3D"></a>悬杂缯彩、<a id="a-3E"></a>作佛寺起塔、<a id="a-3F"></a>饭食诸沙门者，<a id="a-3G"></a>当断爱欲无所贪慕，<a id="a-3H"></a>得经疾慈心精进，<a id="a-3I"></a>不当瞋怒，<a id="a-3J"></a>斋戒清净。<a id="a-3K"></a>如是法者，<a id="a-3L"></a>当一心念欲往生阿弥陀佛国，<a id="a-3M"></a>昼夜十日不断绝者，<a id="a-3N"></a>寿命终即往生阿弥陀佛国，<a id="a-3O"></a>可得尊敬，<a id="a-3P"></a>智慧勇猛。<a id="a-3Q"></a>”</p>
  <p id="a3R">佛言：<a id="a-3S"></a>“其人作是以后，<a id="a-3T"></a>若复中悔，<a id="a-3U"></a>心意狐疑，<a id="a-3V"></a>不信作善后世当得其福，<a id="a-3W"></a>不信往生阿弥陀佛国，<a id="a-3X"></a>其人虽尔，<a id="a-3Y"></a>续得往生。<a id="a-3Z"></a>其人寿命病欲终时，<a id="a-3a"></a>阿弥陀佛即令其人，<a id="a-3b"></a>于卧止梦中见阿弥陀佛国土，<a id="a-3c"></a>心中大欢喜，<a id="a-3d"></a>意自念言：<a id="a-3e"></a>‘我悔不知益作诸善，<a id="a-3f"></a>今当往生阿弥陀佛国。<a id="a-3g"></a>’其人但念是，<a id="a-3h"></a>口不能复言，<a id="a-3i"></a>即自悔过。<a id="a-3j"></a>悔过者，<a id="a-3k"></a>差减少悔无所复及。<a id="a-3l"></a>其人命终，<a id="a-3m"></a>即生阿弥陀佛国，<a id="a-3n"></a>不能得前至，<a id="a-3o"></a>便道见二千里七宝城中，<a id="a-3p"></a>心独欢喜，<a id="a-3q"></a>便止其中。<a id="a-3r"></a>亦复于七宝浴池莲华中化生，<a id="a-3s"></a>即自然受身长大。<a id="a-3t"></a>其城亦复如前城法，<a id="a-3u"></a>比如第二忉利天上自然之物。<a id="a-3v"></a>其人亦复于城中，<a id="a-3w"></a>五百岁竟乃得出，<a id="a-3x"></a>至阿弥陀佛所，<a id="a-3y"></a>心中大欢喜。<a id="a-3z"></a>其人听闻经，<a id="a-40"></a>心不开解，<a id="a-41"></a>意不欢乐，<a id="a-42"></a>智慧不明，<a id="a-43"></a>知经复少。<a id="a-44"></a>所居舍宅在地，<a id="a-45"></a>不能令舍宅随意高大在虚空中。<a id="a-46"></a>复去阿弥陀佛大远，<a id="a-47"></a>不能得近附阿弥陀佛，<a id="a-48"></a>亦复如是第二中辈狐疑者也。<a id="a-49"></a>其人久久，<a id="a-4A"></a>亦当智慧开解，<a id="a-4B"></a>知经勇猛，<a id="a-4C"></a>心当欢乐，<a id="a-4D"></a>次如上第一辈也。<a id="a-4E"></a>所以者何？<a id="a-4F"></a>皆坐前世宿命求道时，<a id="a-4G"></a>中悔狐疑，<a id="a-4H"></a>暂信暂不信，<a id="a-4I"></a>不信作善得其福德，<a id="a-4J"></a>皆自然得之耳！<a id="a-4K"></a>随其功德有所铉不铉，<a id="a-4L"></a>各自然趣向，<a id="a-4M"></a>说经行道，<a id="a-4N"></a>百千亿万超绝不相及。<a id="a-4O"></a>”</p>
  <p id="a4P">佛言：<a id="a-4Q"></a>“其欲求作菩萨道生阿弥陀佛国者，<a id="a-4R"></a>其人然后皆当得阿惟越致菩萨。<a id="a-4S"></a>阿惟越致菩萨者，<a id="a-4T"></a>皆当有三十二相、<a id="a-4U"></a>紫磨金色、<a id="a-4V"></a>八十种好；<a id="a-4W"></a>皆当作佛，<a id="a-4X"></a>随所愿在所求欲，<a id="a-4Y"></a>于他方佛国作佛；<a id="a-4Z"></a>终不复更泥犁、<a id="a-4a"></a>禽兽、<a id="a-4b"></a>薜荔。<a id="a-4c"></a>随其精进求道，<a id="a-4d"></a>早晚之事同等耳！<a id="a-4e"></a>求道不休，<a id="a-4f"></a>会当得之，<a id="a-4g"></a>不失其所欲愿也。<a id="a-4h"></a>”</p>
  <p id="a4i">佛告阿逸菩萨等：<a id="a-4j"></a>“诸天、<a id="a-4k"></a>帝王、<a id="a-4l"></a>人民，<a id="a-4m"></a>我皆语汝曹，<a id="a-4n"></a>诸欲往生阿弥陀佛国者，<a id="a-4o"></a>虽不能大精进、<a id="a-4p"></a>禅定、<a id="a-4q"></a>持经戒者，<a id="a-4r"></a>大要当作善：<a id="a-4s"></a>一者、<a id="a-4t"></a>不得杀生；<a id="a-4u"></a>二者、<a id="a-4v"></a>不得盗窃；<a id="a-4w"></a>三者、<a id="a-4x"></a>不得淫泆奸爱他人妇女；<a id="a-4y"></a>四者、<a id="a-4z"></a>不得调欺；<a id="a-50"></a>五者、<a id="a-51"></a>不得饮酒；<a id="a-52"></a>六者、<a id="a-53"></a>不得两舌；<a id="a-54"></a>七者、<a id="a-55"></a>不得恶口；<a id="a-56"></a>八者、<a id="a-57"></a>不得妄言；<a id="a-58"></a>九者、<a id="a-59"></a>不得嫉妒；<a id="a-5A"></a>十者、<a id="a-5B"></a>不得贪餮。<a id="a-5C"></a>不得心中有所悭惜，<a id="a-5D"></a>不得瞋怒，<a id="a-5E"></a>不得愚痴，<a id="a-5F"></a>不得随心嗜欲，<a id="a-5G"></a>不得心中悔，<a id="a-5H"></a>不得狐疑，<a id="a-5I"></a>当作孝顺，<a id="a-5J"></a>当作至诚忠信，<a id="a-5K"></a>当信受佛经语，<a id="a-5L"></a>深当信作善后世得其福。<a id="a-5M"></a>奉持如是，<a id="a-5N"></a>其法不亏失者，<a id="a-5O"></a>在心所愿，<a id="a-5P"></a>可得往生阿弥陀佛国。<a id="a-5Q"></a>至要当斋戒一心清净，<a id="a-5R"></a>昼夜常念欲往生阿弥陀佛国，<a id="a-5S"></a>十日十夜不断绝，<a id="a-5T"></a>我皆慈哀之，<a id="a-5U"></a>悉令生阿弥陀佛国。<a id="a-5V"></a>”</p>
  <p id="a5W">佛言：<a id="a-5X"></a>“世间人以欲慕及贤明，<a id="a-5Y"></a>居家修善为道者，<a id="a-5Z"></a>与妻子共居在恩好爱欲之中，<a id="a-5a"></a>忧念苦多，<a id="a-5b"></a>家事匆务，<a id="a-5c"></a>不暇大斋一心清净。<a id="a-5d"></a>虽不能得去家弃欲，<a id="a-5e"></a>有空闲时，<a id="a-5f"></a>自端心意，<a id="a-5g"></a>念身作善，<a id="a-5h"></a>专精行道十日十夜者。<a id="a-5i"></a>殊使不能念自思惟熟校计，<a id="a-5j"></a>欲度脱身者，<a id="a-5k"></a>下当绝念去忧，<a id="a-5l"></a>勿念家事，<a id="a-5m"></a>莫与妇人同床，<a id="a-5n"></a>自端正身心，<a id="a-5o"></a>断于爱欲，<a id="a-5p"></a>一心斋戒清净，<a id="a-5q"></a>至意念生阿弥陀佛国，<a id="a-5r"></a>一日一夜不断绝者，<a id="a-5s"></a>寿终皆往生其国，<a id="a-5t"></a>在七宝浴池华莲中化生，<a id="a-5u"></a>可得智慧勇猛，<a id="a-5v"></a>所居七宝舍宅自在意所欲作为，<a id="a-5w"></a>可次如上第一辈。<a id="a-5x"></a>”</p>
  <p id="a5y">佛语阿逸菩萨言：<a id="a-5z"></a>“诸八方上下无央数诸天人民，<a id="a-60"></a>比丘僧、<a id="a-61"></a>比丘尼、<a id="a-62"></a>优婆塞、<a id="a-63"></a>优婆夷，<a id="a-64"></a>往生阿弥陀佛国。<a id="a-65"></a>众等大会，<a id="a-66"></a>皆共于七宝浴池水中，<a id="a-67"></a>都共人人，<a id="a-68"></a>悉自于一大莲华上坐，<a id="a-69"></a>皆悉自陈道德行善。<a id="a-6A"></a>人人各自说其前世宿命求道时，<a id="a-6B"></a>持戒所作善法，<a id="a-6C"></a>所从来生本末，<a id="a-6D"></a>其所好喜经道，<a id="a-6E"></a>知经智慧，<a id="a-6F"></a>所施行功德。<a id="a-6G"></a>从上次下转皆遍已，<a id="a-6H"></a>知经有明不明，<a id="a-6I"></a>智有深浅大小，<a id="a-6J"></a>德有优劣厚薄，<a id="a-6K"></a>自然之道别知，<a id="a-6L"></a>才能智慧健猛，<a id="a-6M"></a>众相观照，<a id="a-6N"></a>礼义和顺，<a id="a-6O"></a>皆自欢喜踊跃，<a id="a-6P"></a>智慧有勇猛，<a id="a-6Q"></a>各不相属逮。<a id="a-6R"></a>”</p>
  <p id="a6S">佛言：<a id="a-6T"></a>“其人殊不豫作德，<a id="a-6U"></a>为善轻戏，<a id="a-6V"></a>不信使然，<a id="a-6W"></a>徒倚懈怠，<a id="a-6X"></a>为用可尔。<a id="a-6Y"></a>至时都集说经道，<a id="a-6Z"></a>自然迫促，<a id="a-6a"></a>应答迟晚。<a id="a-6b"></a>道智卓殊超绝，<a id="a-6c"></a>才能高猛，<a id="a-6d"></a>独于边羸，<a id="a-6e"></a>临事乃悔。<a id="a-6f"></a>悔者已出，<a id="a-6g"></a>其后当复何益？<a id="a-6h"></a>但心中悷悢，<a id="a-6i"></a>慕及等耳！<a id="a-6j"></a>”</p>
  <p id="a6k">佛言：<a id="a-6l"></a>“阿弥陀佛国诸菩萨、<a id="a-6m"></a>阿罗汉众等，<a id="a-6n"></a>大聚会自然都集，<a id="a-6o"></a>拘心制意，<a id="a-6p"></a>端身正行，<a id="a-6q"></a>游戏洞达，<a id="a-6r"></a>俱相随飞行，<a id="a-6s"></a>翻辈出入，<a id="a-6t"></a>供养无极，<a id="a-6u"></a>欢心喜乐乐，<a id="a-6v"></a>共观经行道，<a id="a-6w"></a>和好久习，<a id="a-6x"></a>才猛智慧，<a id="a-6y"></a>志若虚空，<a id="a-6z"></a>精进求愿，<a id="a-70"></a>心终不复中迴，<a id="a-71"></a>意终不复转，<a id="a-72"></a>终无有懈极时。<a id="a-73"></a>虽求道，<a id="a-74"></a>外若迟缓，<a id="a-75"></a>内独急疾，<a id="a-76"></a>容容虚空，<a id="a-77"></a>适得其中，<a id="a-78"></a>中表相应，<a id="a-79"></a>自然严整，<a id="a-7A"></a>检敛端直，<a id="a-7B"></a>身心清洁，<a id="a-7C"></a>无有爱欲，<a id="a-7D"></a>无所适贪，<a id="a-7E"></a>无有众恶瑕秽。<a id="a-7F"></a>其志愿皆各安定殊好，<a id="a-7G"></a>无增缺减，<a id="a-7H"></a>求道和正，<a id="a-7I"></a>不误倾邪，<a id="a-7J"></a>准望道法，<a id="a-7K"></a>随经约令不敢蹉跌。<a id="a-7L"></a>若于八方上下，<a id="a-7M"></a>无有边幅，<a id="a-7N"></a>自在所欲，<a id="a-7O"></a>至到无穷无极，<a id="a-7P"></a>咸然为道，<a id="a-7Q"></a>恢廓慕及，<a id="a-7R"></a>旷荡念道，<a id="a-7S"></a>无他之念，<a id="a-7T"></a>无有忧思，<a id="a-7U"></a>自然无为，<a id="a-7V"></a>虚无空立，<a id="a-7W"></a>恢安无欲。<a id="a-7X"></a>作得善愿，<a id="a-7Y"></a>尽心求索，<a id="a-7Z"></a>含哀慈愍，<a id="a-7a"></a>精进中表，<a id="a-7b"></a>礼义都合，<a id="a-7c"></a>通洞无违，<a id="a-7d"></a>和顺副称，<a id="a-7e"></a>褒罗表里，<a id="a-7f"></a>过度解脱，<a id="a-7g"></a>能升入泥洹，<a id="a-7h"></a>长与道德合明，<a id="a-7i"></a>自然相保守。<a id="a-7j"></a>快意之滋真滋，<a id="a-7k"></a>真了洁白，<a id="a-7l"></a>志愿无上，<a id="a-7m"></a>清净之安定，<a id="a-7n"></a>静乐之无有极，<a id="a-7o"></a>善好无有比，<a id="a-7p"></a>巍巍之耀照，<a id="a-7q"></a>耀照亘开达明彻，<a id="a-7r"></a>自然中自然相然之有根本，<a id="a-7s"></a>自然成五光，<a id="a-7t"></a>五光至九色，<a id="a-7u"></a>九色参徊转，<a id="a-7v"></a>数百千更变。<a id="a-7w"></a>郁单之自然，<a id="a-7x"></a>自然成七宝，<a id="a-7y"></a>横揽成万物，<a id="a-7z"></a>光精参明俱出好，<a id="a-80"></a>甚姝无有极，<a id="a-81"></a>其国土甚若此，<a id="a-82"></a>何不力为善？<a id="a-83"></a>念道之自然，<a id="a-84"></a>著于无上下，<a id="a-85"></a>洞达无边幅，<a id="a-86"></a>捐志虚空中，<a id="a-87"></a>何不各精进？<a id="a-88"></a>努力自求索，<a id="a-89"></a>可得超绝去，<a id="a-8A"></a>往生阿弥陀佛国，<a id="a-8B"></a>横截于五恶，<a id="a-8C"></a>恶道自然闭塞，<a id="a-8D"></a>升道之无极，<a id="a-8E"></a>易往无有人。<a id="a-8F"></a>其国土不逆违，<a id="a-8G"></a>自然之随牵，<a id="a-8H"></a>何不弃世事？<a id="a-8I"></a>勤行求道德，<a id="a-8J"></a>可得极长生，<a id="a-8K"></a>寿乐无有极，<a id="a-8L"></a>何为著世事？</p>
  <p id="a8M">“譊譊共忧思无常，<a id="a-8N"></a>世人薄俗，<a id="a-8O"></a>共诤不急之事，<a id="a-8P"></a>共于是处剧恶极苦之中，<a id="a-8Q"></a>勤身治生，<a id="a-8R"></a>用相给活，<a id="a-8S"></a>无尊无卑，<a id="a-8T"></a>无富无贫，<a id="a-8U"></a>无老无少，<a id="a-8V"></a>无男无女，<a id="a-8W"></a>皆当共忧钱财，<a id="a-8X"></a>有无同然，<a id="a-8Y"></a>忧思适等，<a id="a-8Z"></a>屏营愁苦，<a id="a-8a"></a>累念思虑，<a id="a-8b"></a>为心使走，<a id="a-8c"></a>无有安时。<a id="a-8d"></a>有田忧田，<a id="a-8e"></a>有宅忧宅，<a id="a-8f"></a>有牛忧牛，<a id="a-8g"></a>有马忧马，<a id="a-8h"></a>有六畜忧六畜，<a id="a-8i"></a>有奴婢忧奴婢，<a id="a-8j"></a>有衣被、<a id="a-8k"></a>钱财、<a id="a-8l"></a>金、<a id="a-8m"></a>银、<a id="a-8n"></a>宝物复共忧之，<a id="a-8o"></a>重思累息，<a id="a-8p"></a>忧念愁恐，<a id="a-8q"></a>横为非常水、<a id="a-8r"></a>火、<a id="a-8s"></a>盗贼、<a id="a-8t"></a>怨主、<a id="a-8u"></a>债家所漂烧系唐突没溺，<a id="a-8v"></a>忧毒忪忪无有解时，<a id="a-8w"></a>结愤胸中蓄气恚怒，<a id="a-8x"></a>病在胸腹忧苦不离，<a id="a-8y"></a>心坚意固适无纵舍，<a id="a-8z"></a>或坐摧藏终身亡命，<a id="a-90"></a>弃捐之去莫谁随者。<a id="a-91"></a>尊卑豪贵贫富有是忧惧，<a id="a-92"></a>勤苦如此，<a id="a-93"></a>结众寒热与痛共居。<a id="a-94"></a>小家贫者穷困苦乏，<a id="a-95"></a>无田亦忧欲有田，<a id="a-96"></a>无宅亦忧欲有宅，<a id="a-97"></a>无牛亦忧欲有牛，<a id="a-98"></a>无马亦忧欲有马，<a id="a-99"></a>无六畜亦忧欲有六畜，<a id="a-9A"></a>无奴婢亦忧欲有奴婢，<a id="a-9B"></a>无衣被、<a id="a-9C"></a>钱财、<a id="a-9D"></a>什物、<a id="a-9E"></a>饮食之属亦忧欲有之，<a id="a-9F"></a>适有一复少一，<a id="a-9G"></a>有是少是思有齐等，<a id="a-9H"></a>适小具有便复赐尽，<a id="a-9I"></a>如是苦生，<a id="a-9J"></a>当复求索，<a id="a-9K"></a>思想无益不能时得，<a id="a-9L"></a>身心俱劳，<a id="a-9M"></a>坐起不安，<a id="a-9N"></a>忧意相随，<a id="a-9O"></a>勤苦如此，<a id="a-9P"></a>焦心不离恚恨独怒，<a id="a-9Q"></a>亦结众寒热与痛同居。</p>
  <p id="a9R">“或时坐之终身夭命，<a id="a-9S"></a>亦不肯作善为道，<a id="a-9T"></a>寿命终尽死，<a id="a-9U"></a>皆当独远去，<a id="a-9V"></a>有所趣向善恶之道，<a id="a-9W"></a>莫能知之。<a id="a-9X"></a>或时世人父子兄弟、<a id="a-9Y"></a>夫妇家室、<a id="a-9Z"></a>中外亲属，<a id="a-9a"></a>居天地之间，<a id="a-9b"></a>当相敬爱，<a id="a-9c"></a>不当相憎，<a id="a-9d"></a>有无当相给与，<a id="a-9e"></a>不当有贪惜，<a id="a-9f"></a>言色当和，<a id="a-9g"></a>莫相违戾。<a id="a-9h"></a>或傥心诤有所恚怒，<a id="a-9i"></a>今世恨意微相嫉憎，<a id="a-9j"></a>后世转剧致成大怨。<a id="a-9k"></a>所以者何？<a id="a-9l"></a>如今之事更欲相害，<a id="a-9m"></a>虽不临时应急相破，<a id="a-9n"></a>然之愁毒结愤精神，<a id="a-9o"></a>自然克识不得相离，<a id="a-9p"></a>皆当对相生，<a id="a-9q"></a>值更相报复。<a id="a-9r"></a>人在世间爱欲之中，<a id="a-9s"></a>独往独来，<a id="a-9t"></a>独死独生，<a id="a-9u"></a>当行至苦乐之处，<a id="a-9v"></a>身自当之，<a id="a-9w"></a>无有代者。<a id="a-9x"></a>善恶变化，<a id="a-9y"></a>殃咎恶处，<a id="a-9z"></a>宿豫严待，<a id="a-A0"></a>当独升入远到他处，<a id="a-A1"></a>莫能见去在何所。<a id="a-A2"></a>善恶自然追逐行生，<a id="a-A3"></a>窈窈冥冥别离久长，<a id="a-A4"></a>道路不同会见无期，<a id="a-A5"></a>甚难得复相值。<a id="a-A6"></a>何不弃家事，<a id="a-A7"></a>各曼强健时，<a id="a-A8"></a>努力为善，<a id="a-A9"></a>力精进，<a id="a-AA"></a>求度世，<a id="a-AB"></a>可得极长寿？<a id="a-AC"></a>殊不肯求于道，<a id="a-AD"></a>复欲须待欲何乐乎？<a id="a-AE"></a>如是世人，<a id="a-AF"></a>不信作善得善，<a id="a-AG"></a>不信为道得道，<a id="a-AH"></a>不信死后世复生，<a id="a-AI"></a>不信施与得其福德，<a id="a-AJ"></a>都不信之。<a id="a-AK"></a>尔以谓不然，<a id="a-AL"></a>终无有是，<a id="a-AM"></a>但坐是故且自见之，<a id="a-AN"></a>更相代闻，<a id="a-AO"></a>前后相续，<a id="a-AP"></a>转相承受，<a id="a-AQ"></a>父余教令。<a id="a-AR"></a>先人祖父，<a id="a-AS"></a>素不作善，<a id="a-AT"></a>本不为道，<a id="a-AU"></a>身愚神闇，<a id="a-AV"></a>心塞意闭，<a id="a-AW"></a>不见大道，<a id="a-AX"></a>殊无有能见人死生有所趣向，<a id="a-AY"></a>亦莫能知者，<a id="a-AZ"></a>适无有见善恶之道，<a id="a-Aa"></a>复无语者，<a id="a-Ab"></a>为用作善恶福德，<a id="a-Ac"></a>殃咎祸罚，<a id="a-Ad"></a>各自竞作为之用，<a id="a-Ae"></a>殊无有怪也。<a id="a-Af"></a>至于死生之道，<a id="a-Ag"></a>转相续立，<a id="a-Ah"></a>或子哭父，<a id="a-Ai"></a>或父哭子，<a id="a-Aj"></a>或弟哭兄，<a id="a-Ak"></a>或兄哭弟，<a id="a-Al"></a>或妇哭夫，<a id="a-Am"></a>或夫哭妇，<a id="a-An"></a>颠倒上下无常根本，<a id="a-Ao"></a>皆当过去，<a id="a-Ap"></a>不可常得。<a id="a-Aq"></a>教语开导，<a id="a-Ar"></a>信道者少，<a id="a-As"></a>皆当死生，<a id="a-At"></a>无有休止。<a id="a-Au"></a>如是曹人，<a id="a-Av"></a>朦冥抵突，<a id="a-Aw"></a>不信经语，<a id="a-Ax"></a>各欲快意，<a id="a-Ay"></a>心不计虑，<a id="a-Az"></a>愚痴于爱欲，<a id="a-B0"></a>不解于道德，<a id="a-B1"></a>迷惑于瞋怒，<a id="a-B2"></a>贪狼于财色，<a id="a-B3"></a>坐之不得道，<a id="a-B4"></a>当更勤苦极在恶处生，<a id="a-B5"></a>终不得止休息，<a id="a-B6"></a>痛之甚可伤。<a id="a-B7"></a>或时家室中外、<a id="a-B8"></a>父子兄弟、<a id="a-B9"></a>夫妇，<a id="a-BA"></a>至于死生之义，<a id="a-BB"></a>更相哭泣，<a id="a-BC"></a>转相思慕，<a id="a-BD"></a>忧念愤结，<a id="a-BE"></a>恩爱绕续，<a id="a-BF"></a>心意著痛对相顾恋，<a id="a-BG"></a>昼夜缚碍无有解时。<a id="a-BH"></a>教视道德心不开明，<a id="a-BI"></a>思想恩好情欲不离，<a id="a-BJ"></a>闭塞蒙瞑交错覆蔽，<a id="a-BK"></a>不能思计心自端正决断世事、<a id="a-BL"></a>专精行道便旋至竟，<a id="a-BM"></a>寿终命尽不能得道，<a id="a-BN"></a>无可那何！<a id="a-BO"></a>总猥愦譊皆贪爱欲，<a id="a-BP"></a>如是之法，<a id="a-BQ"></a>不解道者多，<a id="a-BR"></a>得道者少。<a id="a-BS"></a>世间匆匆，<a id="a-BT"></a>无可聊赖，<a id="a-BU"></a>尊卑上下、<a id="a-BV"></a>豪贵贫富、<a id="a-BW"></a>男女大小，<a id="a-BX"></a>各自匆务，<a id="a-BY"></a>勤苦躬身，<a id="a-BZ"></a>怀怨杀毒，<a id="a-Ba"></a>恶气窈冥，<a id="a-Bb"></a>莫不惆怅，<a id="a-Bc"></a>为妄作事，<a id="a-Bd"></a>恶逆天地，<a id="a-Be"></a>不从人心、<a id="a-Bf"></a>道德、<a id="a-Bg"></a>非恶，<a id="a-Bh"></a>先随与之，<a id="a-Bi"></a>恣听所为，<a id="a-Bj"></a>其寿未至便顿夺之，<a id="a-Bk"></a>下入恶道，<a id="a-Bl"></a>累世勤苦，<a id="a-Bm"></a>展转愁毒，<a id="a-Bn"></a>数千万亿亿岁，<a id="a-Bo"></a>无有止期。<a id="a-Bp"></a>痛不可言，<a id="a-Bq"></a>甚可怜愍！<a id="a-Br"></a>”</p>
  <p id="aBs">佛告阿逸菩萨等、<a id="a-Bt"></a>诸天、<a id="a-Bu"></a>帝王、<a id="a-Bv"></a>人民：<a id="a-Bw"></a>“我皆语汝，<a id="a-Bx"></a>造世间之事人，<a id="a-By"></a>用是故坐不得道。<a id="a-Bz"></a>汝曹熟思惟之，<a id="a-C0"></a>恶者当纵舍远离之去，<a id="a-C1"></a>从其善者，<a id="a-C2"></a>当坚持勿妄为非，<a id="a-C3"></a>益作诸善，<a id="a-C4"></a>大小多少爱欲之荣，<a id="a-C5"></a>皆不可常得，<a id="a-C6"></a>由当别离无可乐者。<a id="a-C7"></a>曼佛世时，<a id="a-C8"></a>其有信受佛经语深，<a id="a-C9"></a>奉行道德，<a id="a-CA"></a>皆是我小弟也。<a id="a-CB"></a>其欲有甫学佛经戒者，<a id="a-CC"></a>皆是我弟子。<a id="a-CD"></a>其有欲出身去家、<a id="a-CE"></a>舍妻子，<a id="a-CF"></a>绝去财色，<a id="a-CG"></a>欲作沙门，<a id="a-CH"></a>为佛作比丘者，<a id="a-CI"></a>皆是我子孙。<a id="a-CJ"></a>我世甚难得值，<a id="a-CK"></a>其有愿欲生阿弥陀佛国者，<a id="a-CL"></a>可得智慧勇猛，<a id="a-CM"></a>为众所尊敬，<a id="a-CN"></a>勿得随心所欲，<a id="a-CO"></a>亏负经戒。<a id="a-CP"></a>在于人后，<a id="a-CQ"></a>傥有疑意不解经者，<a id="a-CR"></a>复前问佛，<a id="a-CS"></a>为汝解之。<a id="a-CT"></a>”</p>
  <p id="aCU">阿逸菩萨长跪叉手言：<a id="a-CV"></a>“佛威神尊重，<a id="a-CW"></a>所说经快善！<a id="a-CX"></a>我曹听经语，<a id="a-CY"></a>皆心贯之。<a id="a-CZ"></a>世人实尔，<a id="a-Ca"></a>如佛所语无有异。<a id="a-Cb"></a>今佛慈哀我曹，<a id="a-Cc"></a>开示大道教语生路，<a id="a-Cd"></a>耳目聪明长得度脱。<a id="a-Ce"></a>今若得更生，<a id="a-Cf"></a>我曹听佛经语，<a id="a-Cg"></a>莫不慈心欢喜踊跃开解者，<a id="a-Ch"></a>及诸天、<a id="a-Ci"></a>帝王、<a id="a-Cj"></a>人民、<a id="a-Ck"></a>蜎飞蠕动之类皆悉蒙恩，<a id="a-Cl"></a>无不解脱忧苦者。<a id="a-Cm"></a>佛语教诫甚深甚善，<a id="a-Cn"></a>无极无底。<a id="a-Co"></a>佛智慧所见知，<a id="a-Cp"></a>八方上下，<a id="a-Cq"></a>去来现在之事，<a id="a-Cr"></a>无上无下，<a id="a-Cs"></a>无边无幅。<a id="a-Ct"></a>佛甚难得闻。<a id="a-Cu"></a>我曹比慈心于佛所，<a id="a-Cv"></a>令我曹得度脱者，<a id="a-Cw"></a>皆是佛前世求道时，<a id="a-Cx"></a>勤苦学问，<a id="a-Cy"></a>精明所致，<a id="a-Cz"></a>恩德普覆，<a id="a-D0"></a>所施行福德，<a id="a-D1"></a>相禄巍巍，<a id="a-D2"></a>光明彻照，<a id="a-D3"></a>洞虚无极，<a id="a-D4"></a>贯入泥洹，<a id="a-D5"></a>教授揽典，<a id="a-D6"></a>制威消化，<a id="a-D7"></a>改动八方上下，<a id="a-D8"></a>无穷无极。<a id="a-D9"></a>佛为师法，<a id="a-DA"></a>尊绝群圣，<a id="a-DB"></a>都无能及佛者。<a id="a-DC"></a>佛为八方上下，<a id="a-DD"></a>诸天、<a id="a-DE"></a>帝王、<a id="a-DF"></a>人民作师，<a id="a-DG"></a>随其心所欲愿，<a id="a-DH"></a>大小皆令得道。<a id="a-DI"></a>今我曹得与佛相见，<a id="a-DJ"></a>得闻阿弥陀佛声，<a id="a-DK"></a>我曹甚喜，<a id="a-DL"></a>莫不得黠慧开明者。<a id="a-DM"></a>”</p>
  <p id="aDN">佛告阿逸菩萨：<a id="a-DO"></a>“若言是实当尔，<a id="a-DP"></a>若有慈心于佛所者大喜，<a id="a-DQ"></a>实当念佛。<a id="a-DR"></a>天下久久，<a id="a-DS"></a>乃复有佛耳！<a id="a-DT"></a>今我于苦世作佛，<a id="a-DU"></a>所出经道，<a id="a-DV"></a>教授洞达，<a id="a-DW"></a>截断狐疑，<a id="a-DX"></a>端心正行，<a id="a-DY"></a>拔诸爱欲，<a id="a-DZ"></a>绝众恶根本，<a id="a-Da"></a>游步无拘，<a id="a-Db"></a>典总智慧，<a id="a-Dc"></a>众道表里，<a id="a-Dd"></a>揽持维纲，<a id="a-De"></a>照然分明开视五道，<a id="a-Df"></a>决正生死泥洹之道。<a id="a-Dg"></a>”</p>
  <p id="aDh">佛言：<a id="a-Di"></a>“若曹从无数劫以来，<a id="a-Dj"></a>不可复计劫，<a id="a-Dk"></a>若曹作菩萨道，<a id="a-Dl"></a>欲过度诸天人民及蜎飞蠕动之类，<a id="a-Dm"></a>已来甚久远。<a id="a-Dn"></a>人从若得道度者无央数，<a id="a-Do"></a>至得泥洹之道者亦无央数。<a id="a-Dp"></a>若曹及八方上下，<a id="a-Dq"></a>诸天、<a id="a-Dr"></a>帝王、<a id="a-Ds"></a>人民，<a id="a-Dt"></a>若比丘、<a id="a-Du"></a>比丘尼、<a id="a-Dv"></a>优婆塞、<a id="a-Dw"></a>优婆夷，<a id="a-Dx"></a>若曹宿命从无数劫已来，<a id="a-Dy"></a>展转是五道中，<a id="a-Dz"></a>死生呼嗟，<a id="a-E0"></a>更相哭泪，<a id="a-E1"></a>转相贪慕，<a id="a-E2"></a>忧思愁毒，<a id="a-E3"></a>痛苦不可言，<a id="a-E4"></a>至今世死生不绝！<a id="a-E5"></a>乃今日与佛相见共会值，<a id="a-E6"></a>是乃闻阿弥陀佛声，<a id="a-E7"></a>甚快善哉，<a id="a-E8"></a>助汝曹喜！<a id="a-E9"></a>亦可自厌死生痛痒，<a id="a-EA"></a>生时甚痛甚苦甚极，<a id="a-EB"></a>至年长大亦痛亦苦亦极，<a id="a-EC"></a>饥时亦痛亦苦亦极，<a id="a-ED"></a>病时亦痛亦苦亦极，<a id="a-EE"></a>死时亦痛亦苦亦极，<a id="a-EF"></a>甚恶臭处，<a id="a-EG"></a>不净洁了，<a id="a-EH"></a>无有可者。<a id="a-EI"></a>佛故悉语若曹，<a id="a-EJ"></a>若曹亦可自决断臭处恶露。<a id="a-EK"></a>若曹亦可端心正身，<a id="a-EL"></a>益作诸善，<a id="a-EM"></a>于是常端中外，<a id="a-EN"></a>洁净身体，<a id="a-EO"></a>洗除心垢，<a id="a-EP"></a>自相约检，<a id="a-EQ"></a>表里相应，<a id="a-ER"></a>言行忠信，<a id="a-ES"></a>人能自度脱，<a id="a-ET"></a>转相扶接，<a id="a-EU"></a>拔诸爱欲，<a id="a-EV"></a>精明至心，<a id="a-EW"></a>求愿不转，<a id="a-EX"></a>结其善道根本，<a id="a-EY"></a>虽精苦一世，<a id="a-EZ"></a>须臾间耳！<a id="a-Ea"></a>今世为善，<a id="a-Eb"></a>后世生阿弥陀佛国，<a id="a-Ec"></a>快乐甚无极，<a id="a-Ed"></a>长与道德合明，<a id="a-Ee"></a>然善相保守，<a id="a-Ef"></a>长去离恶道痛痒之忧恼，<a id="a-Eg"></a>拔勤苦诸恶根本，<a id="a-Eh"></a>断诸爱欲恩好。<a id="a-Ei"></a>长生阿弥陀佛国，<a id="a-Ej"></a>亦无有诸痛痒，<a id="a-Ek"></a>亦无复有诸恶臭处，<a id="a-El"></a>亦无复有勤苦，<a id="a-Em"></a>亦无淫泆、<a id="a-En"></a>瞋怒、<a id="a-Eo"></a>愚痴，<a id="a-Ep"></a>亦无有忧思愁毒。<a id="a-Eq"></a>生于阿弥陀佛国，<a id="a-Er"></a>欲寿一劫、<a id="a-Es"></a>十劫、<a id="a-Et"></a>百劫、<a id="a-Eu"></a>千劫、<a id="a-Ev"></a>万劫、<a id="a-Ew"></a>亿劫，<a id="a-Ex"></a>自恣意欲住止寿无央数劫，<a id="a-Ey"></a>不可复计数劫，<a id="a-Ez"></a>恣汝随意皆可得之。<a id="a-F0"></a>欲食不食，<a id="a-F1"></a>恣若其意，<a id="a-F2"></a>都悉自然皆可得之。<a id="a-F3"></a>次于泥洹之道，<a id="a-F4"></a>皆各自精明求索，<a id="a-F5"></a>心所欲愿，<a id="a-F6"></a>勿得狐疑心中悔。<a id="a-F7"></a>欲往生者，<a id="a-F8"></a>无得坐其过失，<a id="a-F9"></a>在阿弥陀佛国界边，<a id="a-FA"></a>自然七宝城中，<a id="a-FB"></a>讁五百岁。<a id="a-FC"></a>”</p>
  <p id="aFD">阿逸菩萨言：<a id="a-FE"></a>“受佛严明重教，<a id="a-FF"></a>皆当精进一心求索，<a id="a-FG"></a>请奉行之，<a id="a-FH"></a>不敢疑怠。<a id="a-FI"></a>”</p>
  <p id="aFJ">佛告阿逸菩萨等：<a id="a-FK"></a>“若曹于是世，<a id="a-FL"></a>能自制心正意，<a id="a-FM"></a>身不作恶者，<a id="a-FN"></a>是为大德善。<a id="a-FO"></a>都有一辈，<a id="a-FP"></a>为八方上下，<a id="a-FQ"></a>最无有比。<a id="a-FR"></a>所以者何？<a id="a-FS"></a>八方上下，<a id="a-FT"></a>无央数佛国中，<a id="a-FU"></a>诸天人民皆自然作善，<a id="a-FV"></a>不大为恶，<a id="a-FW"></a>易教化。<a id="a-FX"></a>今我于是世间作佛，<a id="a-FY"></a>为于五恶、<a id="a-FZ"></a>五痛、<a id="a-Fa"></a>五烧之中作佛，<a id="a-Fb"></a>为最剧教语人民，<a id="a-Fc"></a>令纵舍五恶，<a id="a-Fd"></a>令去五痛，<a id="a-Fe"></a>令去五烧之中，<a id="a-Ff"></a>降化其心，<a id="a-Fg"></a>令持五善，<a id="a-Fh"></a>得其福德度世长寿泥洹之道。<a id="a-Fi"></a>”</p>
  <p id="aFj">佛言：<a id="a-Fk"></a>“何等为五恶？<a id="a-Fl"></a>何等为五痛？<a id="a-Fm"></a>何等为五烧中者？<a id="a-Fn"></a>何等为消化五恶，<a id="a-Fo"></a>令得五善者？<a id="a-Fp"></a>何等为持五善，<a id="a-Fq"></a>得其福德长寿度世泥洹之道？<a id="a-Fr"></a>”</p>
  <p id="aFs">佛言：<a id="a-Ft"></a>“其一恶者，<a id="a-Fu"></a>诸天人民下至禽兽、<a id="a-Fv"></a>蜎飞蠕动之属，<a id="a-Fw"></a>欲为众恶，<a id="a-Fx"></a>强者服弱，<a id="a-Fy"></a>转相克贼，<a id="a-Fz"></a>自相杀伤，<a id="a-G0"></a>更相食噉，<a id="a-G1"></a>不知作善，<a id="a-G2"></a>恶逆不道，<a id="a-G3"></a>受其殃罚道之自然，<a id="a-G4"></a>当往趣向神明记识。<a id="a-G5"></a>犯之不贳转相承续，<a id="a-G6"></a>故有贫穷、<a id="a-G7"></a>下贱、<a id="a-G8"></a>乞丐、<a id="a-G9"></a>孤独，<a id="a-GA"></a>故有聋、<a id="a-GB"></a>盲、<a id="a-GC"></a>喑哑、<a id="a-GD"></a>愚痴、<a id="a-GE"></a>憋恶，<a id="a-GF"></a>下有尪狂不及逮之属。<a id="a-GG"></a>故有尊卑豪贵、<a id="a-GH"></a>高才明达、<a id="a-GI"></a>智慧勇猛，<a id="a-GJ"></a>皆其前世宿命，<a id="a-GK"></a>为善慈孝布施恩德。<a id="a-GL"></a>故有官事王法牢狱，<a id="a-GM"></a>不肯畏慎作恶入法，<a id="a-GN"></a>受其过讁重罚致剧，<a id="a-GO"></a>求望解脱难得度出。<a id="a-GP"></a>今世有是目前现在，<a id="a-GQ"></a>寿终有处入其窈冥受身更生，<a id="a-GR"></a>比若王法剧苦极刑，<a id="a-GS"></a>故有自然泥犁、<a id="a-GT"></a>禽兽、<a id="a-GU"></a>薜荔、<a id="a-GV"></a>蜎飞蠕动之类，<a id="a-GW"></a>转贸身形改恶易道，<a id="a-GX"></a>寿命短长魂神精识，<a id="a-GY"></a>自然入趣受形寄胎。<a id="a-GZ"></a>当独值向相从共生，<a id="a-Ga"></a>转相报偿当相还复，<a id="a-Gb"></a>殃恶祸罚众事未尽，<a id="a-Gc"></a>终不得离展转其中，<a id="a-Gd"></a>世世累劫无有出期，<a id="a-Ge"></a>难得解脱痛不可言，<a id="a-Gf"></a>天地之间自然有是。<a id="a-Gg"></a>虽不临时卒暴应时，<a id="a-Gh"></a>但取自然之道，<a id="a-Gi"></a>皆当善恶归之。<a id="a-Gj"></a>是为一大恶，<a id="a-Gk"></a>为一痛，<a id="a-Gl"></a>为一烧，<a id="a-Gm"></a>勤苦如是，<a id="a-Gn"></a>愁毒呼嗟！<a id="a-Go"></a>比若剧火起烧人身，<a id="a-Gp"></a>人能自于其中，<a id="a-Gq"></a>一心制意，<a id="a-Gr"></a>端身正行，<a id="a-Gs"></a>独作诸善，<a id="a-Gt"></a>不为众恶者，<a id="a-Gu"></a>身独度脱得其福德，<a id="a-Gv"></a>可得长寿度世上天泥洹之道。<a id="a-Gw"></a>是为一大善。<a id="a-Gx"></a>”</p>
  <p id="aGy">佛言：<a id="a-Gz"></a>“其二恶者，<a id="a-H0"></a>世间帝王、<a id="a-H1"></a>长吏、<a id="a-H2"></a>人民、<a id="a-H3"></a>父子、<a id="a-H4"></a>兄弟、<a id="a-H5"></a>家室夫妇，<a id="a-H6"></a>略无义理，<a id="a-H7"></a>不从正令，<a id="a-H8"></a>奢淫憍慢，<a id="a-H9"></a>各欲快意，<a id="a-HA"></a>恣心自在，<a id="a-HB"></a>更相欺调，<a id="a-HC"></a>殊不惧死，<a id="a-HD"></a>心口各异，<a id="a-HE"></a>言念无实，<a id="a-HF"></a>佞谄不忠，<a id="a-HG"></a>谀媚巧辞，<a id="a-HH"></a>行不端绪，<a id="a-HI"></a>更相嫉憎，<a id="a-HJ"></a>转相谗恶，<a id="a-HK"></a>陷人冤枉。<a id="a-HL"></a>主上不明，<a id="a-HM"></a>心不察照任用臣下。<a id="a-HN"></a>臣下存在践度能行，<a id="a-HO"></a>知其形势在位不正，<a id="a-HP"></a>为其所调妄损忠良贤善，<a id="a-HQ"></a>不当天心，<a id="a-HR"></a>甚违道理。<a id="a-HS"></a>臣欺其君，<a id="a-HT"></a>子欺其父，<a id="a-HU"></a>弟欺其兄，<a id="a-HV"></a>妇欺其夫，<a id="a-HW"></a>家室中外知识相讼，<a id="a-HX"></a>各怀贪淫心毒瞋怒，<a id="a-HY"></a>蒙聋愚痴欲益，<a id="a-HZ"></a>无有尊卑上下，<a id="a-Ha"></a>无男无女，<a id="a-Hb"></a>无大无小。<a id="a-Hc"></a>心俱同然欲自厚己，<a id="a-Hd"></a>破家亡身，<a id="a-He"></a>不顾念前后家室亲属坐之破族。<a id="a-Hf"></a>或时家中内外、<a id="a-Hg"></a>知识朋友、<a id="a-Hh"></a>乡党市里、<a id="a-Hi"></a>愚民野人，<a id="a-Hj"></a>转更从事共相利害，<a id="a-Hk"></a>诤财斗讼，<a id="a-Hl"></a>怒忿成仇，<a id="a-Hm"></a>转诤胜负，<a id="a-Hn"></a>悭富焦心不肯施与，<a id="a-Ho"></a>祝祝守惜爱保贪重，<a id="a-Hp"></a>坐之思念心劳身苦。<a id="a-Hq"></a>如是至竟无所恃怙，<a id="a-Hr"></a>独来独去无一随者，<a id="a-Hs"></a>善恶福德殃祸讁罚，<a id="a-Ht"></a>追命所生，<a id="a-Hu"></a>或在乐处，<a id="a-Hv"></a>或入毒苦，<a id="a-Hw"></a>然后乃悔，<a id="a-Hx"></a>当复何及？<a id="a-Hy"></a>或时世人愚心少智，<a id="a-Hz"></a>见善诽谤恚之不肯慕及，<a id="a-I0"></a>但欲为恶妄作不道，<a id="a-I1"></a>但欲盗窃常怀毒心，<a id="a-I2"></a>欲得他人财物用自供给，<a id="a-I3"></a>消散靡尽赐复求索，<a id="a-I4"></a>邪心不正，<a id="a-I5"></a>常独恐怖畏人有色，<a id="a-I6"></a>临时不计，<a id="a-I7"></a>事至乃悔，<a id="a-I8"></a>今世现在长吏牢狱，<a id="a-I9"></a>自然趣向受其殃咎。<a id="a-IA"></a>世间贫穷、<a id="a-IB"></a>乞丐、<a id="a-IC"></a>孤独，<a id="a-ID"></a>但坐前世宿命，<a id="a-IE"></a>不信道德，<a id="a-IF"></a>不肯为善，<a id="a-IG"></a>今世为恶，<a id="a-IH"></a>天神别籍；<a id="a-II"></a>寿终入恶道，<a id="a-IJ"></a>故有自然泥犁、<a id="a-IK"></a>禽兽、<a id="a-IL"></a>薜荔、<a id="a-IM"></a>蜎飞蠕动之属，<a id="a-IN"></a>展转其中，<a id="a-IO"></a>世世累劫无有出期，<a id="a-IP"></a>难得解脱痛不可言。<a id="a-IQ"></a>是为二大恶，<a id="a-IR"></a>为二痛，<a id="a-IS"></a>为二烧，<a id="a-IT"></a>勤苦如是。<a id="a-IU"></a>比若火起剧于烧人身，<a id="a-IV"></a>人能自于其中，<a id="a-IW"></a>一心制意，<a id="a-IX"></a>端身正行，<a id="a-IY"></a>独作诸善，<a id="a-IZ"></a>不为众恶者，<a id="a-Ia"></a>身独度脱得其福德，<a id="a-Ib"></a>可得长寿度世上天泥洹之道。<a id="a-Ic"></a>是为二大善。<a id="a-Id"></a>”</p>
  <p id="aIe">佛言：<a id="a-If"></a>“其三恶者，<a id="a-Ig"></a>诸世间人民寄生相因，<a id="a-Ih"></a>共依居天地之间，<a id="a-Ii"></a>处年寿命无能几岁，<a id="a-Ij"></a>至有豪贵长者、<a id="a-Ik"></a>贤明善人，<a id="a-Il"></a>下有贫贱尪羸愚者，<a id="a-Im"></a>中有不良之人。<a id="a-In"></a>但怀念毒恶身心不正，<a id="a-Io"></a>常念淫泆烦满胸中，<a id="a-Ip"></a>爱欲交错坐起不安，<a id="a-Iq"></a>贪意悭惜欲横唐得，<a id="a-Ir"></a>眄睐细色恶态淫泆，<a id="a-Is"></a>有妇厌憎私妄出入，<a id="a-It"></a>持家所有相给为非，<a id="a-Iu"></a>聚会饮食专共作恶，<a id="a-Iv"></a>兴兵作贼攻城格斗，<a id="a-Iw"></a>劫杀截断强夺不道，<a id="a-Ix"></a>取人财物偷窃趣得不肯治生，<a id="a-Iy"></a>所当求者不肯为之，<a id="a-Iz"></a>恶心在外不能专作，<a id="a-J0"></a>欲系成事恐势迫胁，<a id="a-J1"></a>持归给家共相生活，<a id="a-J2"></a>恣心快意极行作乐，<a id="a-J3"></a>行乱他人妇女或于其亲属不避，<a id="a-J4"></a>尊卑长老众共憎恶，<a id="a-J5"></a>家室中外患而恚之，<a id="a-J6"></a>亦复不畏县官法令无所避录，<a id="a-J7"></a>如是之恶自然牢狱，<a id="a-J8"></a>日月照识，<a id="a-J9"></a>神明记取，<a id="a-JA"></a>诸神摄录，<a id="a-JB"></a>故有自然泥犁、<a id="a-JC"></a>禽兽、<a id="a-JD"></a>薜荔、<a id="a-JE"></a>蜎飞蠕动之属，<a id="a-JF"></a>展转其中，<a id="a-JG"></a>世世累劫无有出期，<a id="a-JH"></a>难得解脱痛不可言。<a id="a-JI"></a>是为三大恶，<a id="a-JJ"></a>为三痛，<a id="a-JK"></a>为三烧，<a id="a-JL"></a>勤苦如是。<a id="a-JM"></a>比若火起烧人身，<a id="a-JN"></a>人能自于其中，<a id="a-JO"></a>一心制意，<a id="a-JP"></a>端身正行，<a id="a-JQ"></a>独作诸善，<a id="a-JR"></a>不为众恶者，<a id="a-JS"></a>身独度脱得其福德，<a id="a-JT"></a>可得长寿度世上天泥洹之道。<a id="a-JU"></a>是为三大善。<a id="a-JV"></a>”</p>
  <p id="aJW">佛言：<a id="a-JX"></a>“其四恶者，<a id="a-JY"></a>诸人不能作善，<a id="a-JZ"></a>自相坏败，<a id="a-Ja"></a>转相教令共作众恶；<a id="a-Jb"></a>主为传言，<a id="a-Jc"></a>但欲两舌、<a id="a-Jd"></a>恶口、<a id="a-Je"></a>骂詈、<a id="a-Jf"></a>妄语，<a id="a-Jg"></a>相嫉更相斗乱，<a id="a-Jh"></a>憎嫉善人，<a id="a-Ji"></a>败坏贤善，<a id="a-Jj"></a>于旁快之。<a id="a-Jk"></a>复不孝顺供养父母，<a id="a-Jl"></a>轻易师友知识，<a id="a-Jm"></a>无信难得诚实，<a id="a-Jn"></a>自大尊贵，<a id="a-Jo"></a>横行威武，<a id="a-Jp"></a>加权力势，<a id="a-Jq"></a>侵克易人不能自知，<a id="a-Jr"></a>为恶不自羞惭，<a id="a-Js"></a>自用顽健，<a id="a-Jt"></a>欲令人承事畏敬之。<a id="a-Ju"></a>复不畏敬天地神明日月，<a id="a-Jv"></a>亦不可教令作善，<a id="a-Jw"></a>不可降化，<a id="a-Jx"></a>自用偃蹇常当尔；<a id="a-Jy"></a>亦复无忧哀心，<a id="a-Jz"></a>不知恐惧之意。<a id="a-K0"></a>憍慢如是，<a id="a-K1"></a>天神记之，<a id="a-K2"></a>赖其前世宿命颇作福德，<a id="a-K3"></a>小善扶接营护助之，<a id="a-K4"></a>今世作恶尽儩，<a id="a-K5"></a>诸善日去，<a id="a-K6"></a>见恶追之，<a id="a-K7"></a>身独空立，<a id="a-K8"></a>无所复依，<a id="a-K9"></a>受重殃讁。<a id="a-KA"></a>寿命终身众恶绕归，<a id="a-KB"></a>自然迫促，<a id="a-KC"></a>当往追逐不得止息，<a id="a-KD"></a>自然众恶共趣顿乏，<a id="a-KE"></a>有其名籍在神明所，<a id="a-KF"></a>殃咎引牵当值相得，<a id="a-KG"></a>自然趣向受过讁罚，<a id="a-KH"></a>身心摧碎，<a id="a-KI"></a>神形苦极不得离却，<a id="a-KJ"></a>但得前行入其火镬，<a id="a-KK"></a>当是之时，<a id="a-KL"></a>悔复何益，<a id="a-KM"></a>当复何及？<a id="a-KN"></a>天道自然不得蹉跌，<a id="a-KO"></a>故有自然泥犁、<a id="a-KP"></a>禽兽、<a id="a-KQ"></a>薜荔、<a id="a-KR"></a>蜎飞蠕动之属，<a id="a-KS"></a>展转其中，<a id="a-KT"></a>世世累劫无有出期，<a id="a-KU"></a>难得解脱痛不可言。<a id="a-KV"></a>是为四大恶，<a id="a-KW"></a>为四痛，<a id="a-KX"></a>为四烧，<a id="a-KY"></a>勤苦如是。<a id="a-KZ"></a>比若火起烧人身，<a id="a-Ka"></a>人能自于其中，<a id="a-Kb"></a>一心制意，<a id="a-Kc"></a>端身正行，<a id="a-Kd"></a>独作诸善，<a id="a-Ke"></a>不为众恶者，<a id="a-Kf"></a>身独度脱得其福德，<a id="a-Kg"></a>可得长寿度世上天泥洹之道。<a id="a-Kh"></a>是为四大善。<a id="a-Ki"></a>”</p>
  <p id="aKj">佛言：<a id="a-Kk"></a>“其五恶者，<a id="a-Kl"></a>世人徒倚懈惰，<a id="a-Km"></a>不肯作善，<a id="a-Kn"></a>不念治生、<a id="a-Ko"></a>妻子饥寒。<a id="a-Kp"></a>父母俱然，<a id="a-Kq"></a>欲呵教其子。<a id="a-Kr"></a>其子恶心，<a id="a-Ks"></a>瞋目应怒，<a id="a-Kt"></a>言令不从，<a id="a-Ku"></a>违戾反逆剧于野人，<a id="a-Kv"></a>比若怨家，<a id="a-Kw"></a>不如无子。<a id="a-Kx"></a>妄遍假贷，<a id="a-Ky"></a>众共患厌，<a id="a-Kz"></a>尤无复有报偿之心，<a id="a-L0"></a>穷贫困乏不能复得，<a id="a-L1"></a>辜较谐声放纵游散，<a id="a-L2"></a>串数唐得自用赈给不畏防禁，<a id="a-L3"></a>饮食无极吃酒嗜美，<a id="a-L4"></a>出入无有期度鲁扈抵突，<a id="a-L5"></a>不知人情壮吁强制，<a id="a-L6"></a>见人有喜憎妒恚之。<a id="a-L7"></a>无义无礼，<a id="a-L8"></a>自用识当不可谏晓，<a id="a-L9"></a>亦复不忧念父母妻子有无，<a id="a-LA"></a>又复不念卒报父母之德，<a id="a-LB"></a>亦复不念师之恩好。<a id="a-LC"></a>心常念恶，<a id="a-LD"></a>口常言恶，<a id="a-LE"></a>身常行恶，<a id="a-LF"></a>日不成就，<a id="a-LG"></a>不信道德，<a id="a-LH"></a>不信有贤明先圣，<a id="a-LI"></a>不信作善为道可得度世，<a id="a-LJ"></a>不信世间有佛。<a id="a-LK"></a>欲杀阿罗汉，<a id="a-LL"></a>斗比丘僧，<a id="a-LM"></a>常欲杀人，<a id="a-LN"></a>欲杀父母、<a id="a-LO"></a>兄弟、<a id="a-LP"></a>妻子、<a id="a-LQ"></a>宗亲朋友，<a id="a-LR"></a>父母、<a id="a-LS"></a>兄弟、<a id="a-LT"></a>妻子、<a id="a-LU"></a>宗亲朋友憎恶见之，<a id="a-LV"></a>欲使之死。<a id="a-LW"></a>不信佛经语，<a id="a-LX"></a>不信人寿命终尽死后世复生，<a id="a-LY"></a>不信作善得善，<a id="a-LZ"></a>不信作恶得恶。<a id="a-La"></a>如是曹人男子、<a id="a-Lb"></a>女人，<a id="a-Lc"></a>心意俱然违戾反逆、<a id="a-Ld"></a>愚痴蒙笼、<a id="a-Le"></a>瞋怒嗜欲、<a id="a-Lf"></a>无所识知，<a id="a-Lg"></a>自用快善大为智慧，<a id="a-Lh"></a>亦不知所从来生、<a id="a-Li"></a>死所趣向，<a id="a-Lj"></a>不肯慈孝恶逆天地，<a id="a-Lk"></a>于其中间望求侥幸，<a id="a-Ll"></a>欲得长生躬得不死，<a id="a-Lm"></a>会当归就生死勤苦善恶之道，<a id="a-Ln"></a>身所作恶殃咎众趣不得度脱，<a id="a-Lo"></a>亦不可降化令作善，<a id="a-Lp"></a>慈心教语开导死苦，<a id="a-Lq"></a>善恶所趣向有是复不信之。<a id="a-Lr"></a>然苦心与语欲令度脱无益其人，<a id="a-Ls"></a>心中闭塞，<a id="a-Lt"></a>意不开解，<a id="a-Lu"></a>大命将至至时皆悔，<a id="a-Lv"></a>其后乃悔，<a id="a-Lw"></a>当复何及？<a id="a-Lx"></a>不豫计作善，<a id="a-Ly"></a>临穷何益？<a id="a-Lz"></a>天地之间，<a id="a-M0"></a>五道各明，<a id="a-M1"></a>恢旷窈窕，<a id="a-M2"></a>浩浩汗汗，<a id="a-M3"></a>转相承受善恶毒痛，<a id="a-M4"></a>身自当之，<a id="a-M5"></a>无有代者。<a id="a-M6"></a>道之自然随其所行，<a id="a-M7"></a>追命所生不得纵舍，<a id="a-M8"></a>善人行善慈孝，<a id="a-M9"></a>从乐入乐，<a id="a-MA"></a>从明入明；<a id="a-MB"></a>恶人行恶，<a id="a-MC"></a>从苦入苦，<a id="a-MD"></a>从冥入冥，<a id="a-ME"></a>谁能知者？<a id="a-MF"></a>独佛见知耳！<a id="a-MG"></a>教语人民，<a id="a-MH"></a>信用者少。<a id="a-MI"></a>死生不休，<a id="a-MJ"></a>恶道不绝，<a id="a-MK"></a>如是世人不可悉道说，<a id="a-ML"></a>故有自然泥犁、<a id="a-MM"></a>禽兽、<a id="a-MN"></a>薜荔、<a id="a-MO"></a>蜎飞蠕动之属，<a id="a-MP"></a>展转其中，<a id="a-MQ"></a>世世累劫无有出期，<a id="a-MR"></a>难得解脱，<a id="a-MS"></a>痛不可言。<a id="a-MT"></a>是为五大恶，<a id="a-MU"></a>为五痛，<a id="a-MV"></a>为五烧，<a id="a-MW"></a>勤苦如是。<a id="a-MX"></a>比若火起烧人身，<a id="a-MY"></a>人能自于其中，<a id="a-MZ"></a>一心制意，<a id="a-Ma"></a>端身正行，<a id="a-Mb"></a>言行相副，<a id="a-Mc"></a>所作至诚，<a id="a-Md"></a>所语如语，<a id="a-Me"></a>心口不转，<a id="a-Mf"></a>独作诸善，<a id="a-Mg"></a>不为众恶者，<a id="a-Mh"></a>身独度脱得其福德，<a id="a-Mi"></a>可得长寿度世上天泥洹之道。<a id="a-Mj"></a>是为五大善。<a id="a-Mk"></a>”</p>
  <p id="aMl">佛告阿逸菩萨等：<a id="a-Mm"></a>“我皆语若曹，<a id="a-Mn"></a>是世五恶勤苦如是，<a id="a-Mo"></a>令起五痛，<a id="a-Mp"></a>令起五烧，<a id="a-Mq"></a>展转相生。<a id="a-Mr"></a>世间人民不肯为善欲作众恶，<a id="a-Ms"></a>敢欲犯此诸恶事者，<a id="a-Mt"></a>皆悉自然当具更历入恶道中。<a id="a-Mu"></a>或其今世先被病殃，<a id="a-Mv"></a>死生不得，<a id="a-Mw"></a>示众见之；<a id="a-Mx"></a>寿终趣入至极大苦愁忧酷毒，<a id="a-My"></a>自相焦燃转相烧灭；<a id="a-Mz"></a>至其然后，<a id="a-N0"></a>共作怨家，<a id="a-N1"></a>更相伤杀。<a id="a-N2"></a>从小微起至大困剧，<a id="a-N3"></a>皆从贪淫财色，<a id="a-N4"></a>不肯忍辱施与各欲自快，<a id="a-N5"></a>无复曲直欲得健名，<a id="a-N6"></a>为痴欲所迫随心思想，<a id="a-N7"></a>不能复得结愤胸中，<a id="a-N8"></a>财色缚束无有解脱不知厌足，<a id="a-N9"></a>厚己诤欲无所省录，<a id="a-NA"></a>富贵荣华当时快意，<a id="a-NB"></a>不能忍辱，<a id="a-NC"></a>不知施善，<a id="a-ND"></a>威势无几随恶名焦，<a id="a-NE"></a>身坐劳苦久后大剧，<a id="a-NF"></a>自然随逐无有解已，<a id="a-NG"></a>王法施张自然纠举，<a id="a-NH"></a>上下相应罗网纲纪，<a id="a-NI"></a>煢煢忪忪当入其中，<a id="a-NJ"></a>古今有是痛哉可伤，<a id="a-NK"></a>都无义理不知正道。<a id="a-NL"></a>”</p>
  <p id="aNM">佛语阿逸菩萨等：<a id="a-NN"></a>“若世有是佛，<a id="a-NO"></a>皆慈愍哀之。<a id="a-NP"></a>威神摧动，<a id="a-NQ"></a>众恶诸事皆消化之，<a id="a-NR"></a>令得去恶就善、<a id="a-NS"></a>弃捐所思，<a id="a-NT"></a>奉持经戒莫不承受，<a id="a-NU"></a>施行经法不敢违失，<a id="a-NV"></a>度世无为泥洹之道快善极乐。<a id="a-NW"></a>”</p>
  <p id="aNX">佛言：<a id="a-NY"></a>“若曹、<a id="a-NZ"></a>诸天、<a id="a-Na"></a>帝王、<a id="a-Nb"></a>人民及后世人，<a id="a-Nc"></a>得佛经语熟思惟之，<a id="a-Nd"></a>能自于其中端心正行。<a id="a-Ne"></a>其主上为善率化，<a id="a-Nf"></a>检御其下，<a id="a-Ng"></a>教众转相敕令，<a id="a-Nh"></a>转共为善，<a id="a-Ni"></a>转相度脱，<a id="a-Nj"></a>各自端守，<a id="a-Nk"></a>慈仁愍哀，<a id="a-Nl"></a>终身不怠尊圣敬孝，<a id="a-Nm"></a>通洞博爱，<a id="a-Nn"></a>佛语教令无敢亏负，<a id="a-No"></a>当忧度世泥洹之道，<a id="a-Np"></a>当忧断截死生痛痒拔恶根本，<a id="a-Nq"></a>当忧断绝泥犁、<a id="a-Nr"></a>禽兽、<a id="a-Ns"></a>薜荔、<a id="a-Nt"></a>蜎飞蠕动恶苦之道，<a id="a-Nu"></a>当遇佛世坚持经道无敢违失。<a id="a-Nv"></a>”</p>
  <p id="aNw">佛言：<a id="a-Nx"></a>“若曹当信者，<a id="a-Ny"></a>云何第一急？<a id="a-Nz"></a>当自端身，<a id="a-O0"></a>当自端心，<a id="a-O1"></a>当自端目，<a id="a-O2"></a>当自端耳，<a id="a-O3"></a>当自端鼻，<a id="a-O4"></a>当自端口，<a id="a-O5"></a>当自端手，<a id="a-O6"></a>当自端足。<a id="a-O7"></a>能自检敛，<a id="a-O8"></a>莫妄动作，<a id="a-O9"></a>身心净洁，<a id="a-OA"></a>俱善相应，<a id="a-OB"></a>中外约束，<a id="a-OC"></a>勿随嗜欲，<a id="a-OD"></a>不犯诸恶，<a id="a-OE"></a>言色当和，<a id="a-OF"></a>身行当专，<a id="a-OG"></a>行步坐起所作当安。<a id="a-OH"></a>作事所为，<a id="a-OI"></a>当先熟思虑计之，<a id="a-OJ"></a>揆度才能，<a id="a-OK"></a>视瞻圆规，<a id="a-OL"></a>安定徐作为之。<a id="a-OM"></a>作事仓卒，<a id="a-ON"></a>不预计熟，<a id="a-OO"></a>为之不谛，<a id="a-OP"></a>亡其功夫，<a id="a-OQ"></a>败悔在后，<a id="a-OR"></a>唐苦亡身。<a id="a-OS"></a>至诚忠信，<a id="a-OT"></a>得道绝去。<a id="a-OU"></a>”</p>
  <p id="aOV">佛言：<a id="a-OW"></a>“若曹于是益作诸善，<a id="a-OX"></a>布恩施德，<a id="a-OY"></a>能不犯道禁忌，<a id="a-OZ"></a>忍辱、<a id="a-Oa"></a>精进、<a id="a-Ob"></a>一心、<a id="a-Oc"></a>智慧，<a id="a-Od"></a>展转复相教化作善为德。<a id="a-Oe"></a>如是经法，<a id="a-Of"></a>慈心专一，<a id="a-Og"></a>斋戒清净，<a id="a-Oh"></a>一日一夜者，<a id="a-Oi"></a>胜于在阿弥陀佛国作善者百岁。<a id="a-Oj"></a>所以者何？<a id="a-Ok"></a>阿弥陀佛国皆积德众善，<a id="a-Ol"></a>无为自然在所求索，<a id="a-Om"></a>无有诸恶大如毛发。<a id="a-On"></a>”</p>
  <p id="aOo">佛言：<a id="a-Op"></a>“于是作善十日十夜者，<a id="a-Oq"></a>其德胜于他方佛国中人民作善千岁。<a id="a-Or"></a>所以者何？<a id="a-Os"></a>他方佛国皆悉作善，<a id="a-Ot"></a>作善者多，<a id="a-Ou"></a>为恶者少，<a id="a-Ov"></a>皆有自然之物，<a id="a-Ow"></a>不行求作便自得之。<a id="a-Ox"></a>是间为恶者多，<a id="a-Oy"></a>作善者少，<a id="a-Oz"></a>不行求作不能令得；<a id="a-P0"></a>世人能自端制作善，<a id="a-P1"></a>至心求道，<a id="a-P2"></a>故能尔耳！<a id="a-P3"></a>是间无有自然不能自给，<a id="a-P4"></a>当行求索勤苦治生，<a id="a-P5"></a>转相欺殆，<a id="a-P6"></a>调诈好恶，<a id="a-P7"></a>得其财物归给妻子，<a id="a-P8"></a>劳心身苦如是至竟，<a id="a-P9"></a>心意不专，<a id="a-PA"></a>惚恫不安；<a id="a-PB"></a>人能自安静，<a id="a-PC"></a>为善精进作德，<a id="a-PD"></a>故能尔耳！<a id="a-PE"></a>”</p>
  <p id="aPF">佛言：<a id="a-PG"></a>“我皆哀若曹及诸天、<a id="a-PH"></a>帝王、<a id="a-PI"></a>人民，<a id="a-PJ"></a>皆教令作诸善，<a id="a-PK"></a>不为众恶，<a id="a-PL"></a>随其所能辄授与道，<a id="a-PM"></a>教戒开导悉奉行之。<a id="a-PN"></a>即君率化为善，<a id="a-PO"></a>教令臣下，<a id="a-PP"></a>父教其子，<a id="a-PQ"></a>兄教其弟，<a id="a-PR"></a>夫教其妇，<a id="a-PS"></a>家室内外、<a id="a-PT"></a>亲属朋友转相教语，<a id="a-PU"></a>作善为道，<a id="a-PV"></a>奉经持戒，<a id="a-PW"></a>各自端守，<a id="a-PX"></a>上下相检，<a id="a-PY"></a>无尊无卑，<a id="a-PZ"></a>无男无女，<a id="a-Pa"></a>斋戒清净，<a id="a-Pb"></a>莫不欢喜，<a id="a-Pc"></a>和顺义理，<a id="a-Pd"></a>欢乐慈孝，<a id="a-Pe"></a>自相约检。<a id="a-Pf"></a>其有得佛经语，<a id="a-Pg"></a>悉持思之。<a id="a-Ph"></a>不当所作而犯为之，<a id="a-Pi"></a>即自悔过，<a id="a-Pj"></a>去恶就善，<a id="a-Pk"></a>弃邪为正，<a id="a-Pl"></a>朝闻夕改。<a id="a-Pm"></a>奉持经戒，<a id="a-Pn"></a>剧贪得宝。<a id="a-Po"></a>佛所行处所在郡国，<a id="a-Pp"></a>辄授与经戒，<a id="a-Pq"></a>诸天、<a id="a-Pr"></a>日月星辰，<a id="a-Ps"></a>诸国王、<a id="a-Pt"></a>傍臣、<a id="a-Pu"></a>长吏、<a id="a-Pv"></a>人民，<a id="a-Pw"></a>诸龙鬼神，<a id="a-Px"></a>泥犁、<a id="a-Py"></a>禽兽、<a id="a-Pz"></a>薜荔、<a id="a-Q0"></a>蜎飞蠕动之属，<a id="a-Q1"></a>莫不慈心开解者，<a id="a-Q2"></a>皆悉敬事，<a id="a-Q3"></a>从佛稽受经道，<a id="a-Q4"></a>承奉行之。<a id="a-Q5"></a>即君改化为善，<a id="a-Q6"></a>斋戒精思，<a id="a-Q7"></a>净自湔洗，<a id="a-Q8"></a>端心正行，<a id="a-Q9"></a>居位严栗，<a id="a-QA"></a>教敕率众为善，<a id="a-QB"></a>奉行道禁令言令正，<a id="a-QC"></a>臣孝其君，<a id="a-QD"></a>忠直受令不敢违负，<a id="a-QE"></a>父子言令孝顺承受，<a id="a-QF"></a>兄弟、<a id="a-QG"></a>夫妇、<a id="a-QH"></a>宗亲朋友，<a id="a-QI"></a>上下相令顺言和理，<a id="a-QJ"></a>尊卑大小转相敬事，<a id="a-QK"></a>以礼如义不相违负。<a id="a-QL"></a>莫不改往修来，<a id="a-QM"></a>洒心易行，<a id="a-QN"></a>端正中表，<a id="a-QO"></a>自然作善所愿辄得，<a id="a-QP"></a>咸善降化自然之道。<a id="a-QQ"></a>求欲不死，<a id="a-QR"></a>则可得长寿；<a id="a-QS"></a>求欲度世，<a id="a-QT"></a>则可得泥洹之道。<a id="a-QU"></a>”</p>
  <p id="aQV">佛言：<a id="a-QW"></a>“佛威神尊重，<a id="a-QX"></a>消恶化善，<a id="a-QY"></a>莫不度脱。<a id="a-QZ"></a>今我出于天下，<a id="a-Qa"></a>在是恶中，<a id="a-Qb"></a>于苦世作佛，<a id="a-Qc"></a>慈愍哀伤教语开导。<a id="a-Qd"></a>诸天、<a id="a-Qe"></a>帝王、<a id="a-Qf"></a>傍臣、<a id="a-Qg"></a>左右、<a id="a-Qh"></a>长吏、<a id="a-Qi"></a>人民，<a id="a-Qj"></a>随其心所愿乐，<a id="a-Qk"></a>皆令得道。<a id="a-Ql"></a>佛诸所行处，<a id="a-Qm"></a>所经过历郡国、<a id="a-Qn"></a>县邑、<a id="a-Qo"></a>丘聚、<a id="a-Qp"></a>市里，<a id="a-Qq"></a>莫不丰熟，<a id="a-Qr"></a>天下太平，<a id="a-Qs"></a>日月运照，<a id="a-Qt"></a>倍益明好，<a id="a-Qu"></a>风雨时节，<a id="a-Qv"></a>人民安宁，<a id="a-Qw"></a>强不临弱，<a id="a-Qx"></a>各得其所，<a id="a-Qy"></a>无恶岁疾疫，<a id="a-Qz"></a>无病瘦者，<a id="a-R0"></a>兵革不起，<a id="a-R1"></a>国无盗贼，<a id="a-R2"></a>无有冤抂，<a id="a-R3"></a>无有拘闭者，<a id="a-R4"></a>君臣人民莫不喜踊，<a id="a-R5"></a>忠慈至诚，<a id="a-R6"></a>各自端守皆自守国，<a id="a-R7"></a>雍和孝顺莫不欢喜，<a id="a-R8"></a>有无相与布恩施德，<a id="a-R9"></a>心欢喜乐与得皆敬，<a id="a-RA"></a>受推义让，<a id="a-RB"></a>谦逊前后，<a id="a-RC"></a>以礼敬事如父如子、<a id="a-RD"></a>如兄如弟，<a id="a-RE"></a>莫不仁贤，<a id="a-RF"></a>和顺礼节都无违诤，<a id="a-RG"></a>快善无极。<a id="a-RH"></a>”</p>
  <p id="aRI">佛言：<a id="a-RJ"></a>“我哀若曹子欲度脱之，<a id="a-RK"></a>剧父母念子。<a id="a-RL"></a>今八方上下，<a id="a-RM"></a>诸天、<a id="a-RN"></a>帝王、<a id="a-RO"></a>人民及蜎飞蠕动之类，<a id="a-RP"></a>得佛经戒，<a id="a-RQ"></a>奉行佛道，<a id="a-RR"></a>皆得明慧，<a id="a-RS"></a>心悉开解，<a id="a-RT"></a>莫不得过度解脱忧苦者。<a id="a-RU"></a>今我作佛，<a id="a-RV"></a>在于五恶、<a id="a-RW"></a>五痛、<a id="a-RX"></a>五烧之中，<a id="a-RY"></a>降化五恶，<a id="a-RZ"></a>消尽五痛，<a id="a-Ra"></a>绝灭五烧，<a id="a-Rb"></a>以善攻恶，<a id="a-Rc"></a>拔去毒苦，<a id="a-Rd"></a>令得五道，<a id="a-Re"></a>令得五善明好，<a id="a-Rf"></a>烧恶不起。<a id="a-Rg"></a>我般泥洹去后，<a id="a-Rh"></a>经道稍断绝，<a id="a-Ri"></a>人民谀谄，<a id="a-Rj"></a>稍复为众恶，<a id="a-Rk"></a>不复作善，<a id="a-Rl"></a>五烧复起，<a id="a-Rm"></a>五痛剧苦，<a id="a-Rn"></a>复如前法，<a id="a-Ro"></a>自然还复，<a id="a-Rp"></a>久后转剧不可悉说，<a id="a-Rq"></a>我但为若曹小道之耳！<a id="a-Rr"></a>”</p>
  <p id="aRs">佛告阿逸菩萨等：<a id="a-Rt"></a>“若曹各思持之，<a id="a-Ru"></a>展转相教戒，<a id="a-Rv"></a>如佛经法，<a id="a-Rw"></a>无敢违犯。<a id="a-Rx"></a>”</p>
  <p id="aRy">阿逸菩萨长跪叉手言：<a id="a-Rz"></a>“佛道记甚苦痛！<a id="a-S0"></a>世人为恶，<a id="a-S1"></a>甚剧如是，<a id="a-S2"></a>佛皆慈哀悉度脱之，<a id="a-S3"></a>皆言受佛重教，<a id="a-S4"></a>请展转相教，<a id="a-S5"></a>不敢违犯。<a id="a-S6"></a>”</p>
  <p id="aS7">佛告阿难：<a id="a-S8"></a>“我哀若曹，<a id="a-S9"></a>令悉见阿弥陀佛，<a id="a-SA"></a>及诸菩萨、<a id="a-SB"></a>阿罗汉、<a id="a-SC"></a>所居国土，<a id="a-SD"></a>若欲见之不？<a id="a-SE"></a>”</p>
  <p id="aSF">阿难即大欢喜，<a id="a-SG"></a>长跪叉手言：<a id="a-SH"></a>“愿皆欲见之。<a id="a-SI"></a>”</p>
  <p id="aSJ">佛言：<a id="a-SK"></a>“若起，<a id="a-SL"></a>更被袈裟西向拜，<a id="a-SM"></a>当日所没处，<a id="a-SN"></a>为阿弥陀佛作礼，<a id="a-SO"></a>以头脑著地言：<a id="a-SP"></a>‘南无阿弥陀三耶三佛檀！<a id="a-SQ"></a>’”</p>
  <p id="aSR">阿难言：<a id="a-SS"></a>“诺受教。<a id="a-ST"></a>”即起，<a id="a-SU"></a>更被袈裟西向拜，<a id="a-SV"></a>当日所没处，<a id="a-SW"></a>为弥陀佛作礼，<a id="a-SX"></a>以头脑著地言：<a id="a-SY"></a>“南无阿弥陀三耶三佛檀！<a id="a-SZ"></a>”</p>
  <p id="aSa">阿难未起，<a id="a-Sb"></a>阿弥陀佛便大放光明，<a id="a-Sc"></a>威神则遍八方上下诸无央数佛国，<a id="a-Sd"></a>诸无央数诸天地即皆为大震动，<a id="a-Se"></a>诸无央数天地，<a id="a-Sf"></a>须弥山罗宝、<a id="a-Sg"></a>摩诃须弥大山罗宝，<a id="a-Sh"></a>诸天地大界、<a id="a-Si"></a>小界，<a id="a-Sj"></a>其中诸大泥犁、<a id="a-Sk"></a>小泥犁，<a id="a-Sl"></a>诸山林溪谷幽冥之处，<a id="a-Sm"></a>即皆大明，<a id="a-Sn"></a>悉大开辟。<a id="a-So"></a>即时阿难，<a id="a-Sp"></a>诸菩萨、<a id="a-Sq"></a>阿罗汉等，<a id="a-Sr"></a>诸天、<a id="a-Ss"></a>帝王、<a id="a-St"></a>人民，<a id="a-Su"></a>悉皆见阿弥陀佛及诸菩萨、<a id="a-Sv"></a>阿罗汉、<a id="a-Sw"></a>国土七宝已，<a id="a-Sx"></a>心大欢喜踊跃，<a id="a-Sy"></a>悉起为阿弥陀佛作礼，<a id="a-Sz"></a>以头脑著地，<a id="a-T0"></a>皆言：<a id="a-T1"></a>“南无阿弥陀三耶三佛檀！<a id="a-T2"></a>”</p>
  <p id="aT3">阿弥陀佛国放光明威神，<a id="a-T4"></a>以诸无央数天人民，<a id="a-T5"></a>及蜎飞蠕动之类，<a id="a-T6"></a>皆悉见阿弥陀佛光明，<a id="a-T7"></a>莫不慈心欢喜者。<a id="a-T8"></a>诸有泥犁、<a id="a-T9"></a>禽兽、<a id="a-TA"></a>薜荔，<a id="a-TB"></a>诸有拷治勤苦之处，<a id="a-TC"></a>即皆休止不复拷治，<a id="a-TD"></a>莫不解脱忧苦者也。<a id="a-TE"></a>诸有盲者即皆得视，<a id="a-TF"></a>诸有聋者即皆得听，<a id="a-TG"></a>诸有喑者即皆能语，<a id="a-TH"></a>诸有偻者即皆得伸，<a id="a-TI"></a>诸跛癖蹇者即皆走行，<a id="a-TJ"></a>诸有病者即皆愈起，<a id="a-TK"></a>诸尪者则皆强健，<a id="a-TL"></a>愚者即黠慧，<a id="a-TM"></a>诸有淫者皆修梵行，<a id="a-TN"></a>瞋怒者悉皆慈心作善，<a id="a-TO"></a>诸有被毒者毒皆不行。<a id="a-TP"></a>钟、<a id="a-TQ"></a>磬、<a id="a-TR"></a>琴瑟、<a id="a-TS"></a>箜篌乐器诸妓，<a id="a-TT"></a>不鼓皆自作五音声，<a id="a-TU"></a>妇女珠环皆自作声，<a id="a-TV"></a>百鸟畜狩皆自悲鸣。<a id="a-TW"></a>当于是时，<a id="a-TX"></a>莫不欢喜善乐得过度者。<a id="a-TY"></a>即尔时，<a id="a-TZ"></a>诸佛国中诸天人民，<a id="a-Ta"></a>莫不持天上华香来下，<a id="a-Tb"></a>于虚空中悉皆供养，<a id="a-Tc"></a>散诸佛及阿弥陀佛上。<a id="a-Td"></a>诸天各共大作万种自然妓乐，<a id="a-Te"></a>诸佛及诸菩萨、<a id="a-Tf"></a>阿罗汉。<a id="a-Tg"></a>当是之时，<a id="a-Th"></a>其快乐不可言。</p>
  <p id="aTi">佛告阿难：<a id="a-Tj"></a>“阿逸菩萨等，<a id="a-Tk"></a>我说阿弥陀佛及诸菩萨、<a id="a-Tl"></a>阿罗汉、<a id="a-Tm"></a>国土自然七宝，<a id="a-Tn"></a>傥无有异乎？<a id="a-To"></a>”</p>
  <p id="aTp">阿难长跪叉手言：<a id="a-Tq"></a>“佛说阿弥陀佛国土快善，<a id="a-Tr"></a>如佛所言，<a id="a-Ts"></a>无有一异。<a id="a-Tt"></a>”</p>
  <p id="aTu">佛言：<a id="a-Tv"></a>“我说阿弥陀佛功德国土快善，<a id="a-Tw"></a>昼夜尽一劫尚复未竟，<a id="a-Tx"></a>我但为若曹小说之耳！<a id="a-Ty"></a>”</p>
  <p id="aTz">阿逸菩萨即长跪叉手，<a id="a-U0"></a>问佛言：<a id="a-U1"></a>“今佛国土，<a id="a-U2"></a>从是间当有几何阿惟越致菩萨往生阿弥陀佛国？<a id="a-U3"></a>愿欲闻之。<a id="a-U4"></a>”</p>
  <p id="aU5">佛言：<a id="a-U6"></a>“汝欲知者，<a id="a-U7"></a>明听著心中。<a id="a-U8"></a>”</p>
  <p id="aU9">阿逸菩萨言：<a id="a-UA"></a>“受教。<a id="a-UB"></a>”</p>
  <p id="aUC">佛言：<a id="a-UD"></a>“从我国当有七百二十亿阿惟越致菩萨，<a id="a-UE"></a>皆当往生阿弥陀佛国。<a id="a-UF"></a>一阿惟越致菩萨者，<a id="a-UG"></a>前后供养无央数诸佛，<a id="a-UH"></a>以次如弥勒皆当作佛。<a id="a-UI"></a>及其余诸小菩萨辈者无央数，<a id="a-UJ"></a>不可复计，<a id="a-UK"></a>皆当往生阿弥陀佛国。<a id="a-UL"></a>”</p>
  <p id="aUM">佛告阿逸菩萨：<a id="a-UN"></a>“不但我国中诸菩萨当往生阿弥陀佛国，<a id="a-UO"></a>他方异国复有佛，<a id="a-UP"></a>亦复如是。<a id="a-UQ"></a>第一佛名头楼和斯，<a id="a-UR"></a>其国有百八十亿菩萨，<a id="a-US"></a>皆当往生阿弥陀佛国。<a id="a-UT"></a>他方异国，<a id="a-UU"></a>第二佛名罗邻那阿竭，<a id="a-UV"></a>其国有九十亿菩萨，<a id="a-UW"></a>皆当往生阿弥陀佛国。<a id="a-UX"></a>他方异国，<a id="a-UY"></a>第三佛名朱蹄彼会蔡，<a id="a-UZ"></a>其国有二百二十亿菩萨，<a id="a-Ua"></a>皆当往生阿弥陀佛国。<a id="a-Ub"></a>他方异国，<a id="a-Uc"></a>第四如来名阿蜜蔡罗萨，<a id="a-Ud"></a>其国有二百五十亿菩萨，<a id="a-Ue"></a>皆当往生阿弥陀佛国。<a id="a-Uf"></a>他方异国，<a id="a-Ug"></a>第五佛名楼波黎波蔡[跳-兆+蔡]，<a id="a-Uh"></a>其国有六百亿菩萨，<a id="a-Ui"></a>皆当往生阿弥陀佛国。<a id="a-Uj"></a>他方异国，<a id="a-Uk"></a>第六佛名那惟于蔡，<a id="a-Ul"></a>其国有万四千菩萨，<a id="a-Um"></a>皆当往生阿弥陀佛国。<a id="a-Un"></a>他方异国，<a id="a-Uo"></a>第七佛名维黎波罗潘蔡[跳-兆+蔡]，<a id="a-Up"></a>其国有十五菩萨，<a id="a-Uq"></a>皆当往生阿弥陀佛国。<a id="a-Ur"></a>他方异国，<a id="a-Us"></a>第八佛名和阿蔡，<a id="a-Ut"></a>其国有八菩萨，<a id="a-Uu"></a>皆当往生阿弥陀佛国。<a id="a-Uv"></a>他方异国，<a id="a-Uw"></a>第九佛名尸利群蔡，<a id="a-Ux"></a>其国有八百一十亿菩萨，<a id="a-Uy"></a>皆当往生阿弥陀佛国。<a id="a-Uz"></a>他方异国，<a id="a-V0"></a>第十佛名那他蔡，<a id="a-V1"></a>其国有万亿菩萨，<a id="a-V2"></a>皆当往生阿弥陀佛国。<a id="a-V3"></a>他方异国，<a id="a-V4"></a>第十一佛名和罗那惟于蔡[跳-兆+蔡]，<a id="a-V5"></a>其国有万二千菩萨，<a id="a-V6"></a>皆当往生阿弥陀佛国。<a id="a-V7"></a>他方异国，<a id="a-V8"></a>第十二佛名沸霸图耶蔡，<a id="a-V9"></a>其国有诸菩萨，<a id="a-VA"></a>无央数不可复计，<a id="a-VB"></a>皆阿惟越致，<a id="a-VC"></a>皆智慧勇猛，<a id="a-VD"></a>各供养无央数诸佛，<a id="a-VE"></a>以一时俱心愿欲往生，<a id="a-VF"></a>皆当生阿弥陀佛国。<a id="a-VG"></a>他方异国，<a id="a-VH"></a>第十三佛名随呵阅只波多蔡，<a id="a-VI"></a>其国有七百九十亿菩萨，<a id="a-VJ"></a>皆当往生阿弥陀佛国。<a id="a-VK"></a>”</p>
  <p id="aVL">佛言：<a id="a-VM"></a>“是诸菩萨皆阿惟越致。<a id="a-VN"></a>诸比丘僧中，<a id="a-VO"></a>及小菩萨辈无央数，<a id="a-VP"></a>皆当往生阿弥陀佛国。<a id="a-VQ"></a>不独是十四佛国中诸菩萨当往生也，<a id="a-VR"></a>都八方上下无央数佛国诸菩萨辈，<a id="a-VS"></a>各各在是皆当往生阿弥陀佛国甚无央数。<a id="a-VT"></a>都共往会阿弥陀佛国大众多不可计，<a id="a-VU"></a>我但说八方上下无央数诸佛名字，<a id="a-VV"></a>昼夜一劫尚未竟。<a id="a-VW"></a>我但复说诸佛国诸比丘僧、<a id="a-VX"></a>众菩萨，<a id="a-VY"></a>当往生阿弥陀佛国人数，<a id="a-VZ"></a>说之一劫不休止尚未竟。<a id="a-Va"></a>我但为若曹，<a id="a-Vb"></a>总揽都小说之耳！<a id="a-Vc"></a>”</p>
  <p id="aVd">佛语阿难、<a id="a-Ve"></a>阿逸菩萨等：<a id="a-Vf"></a>“其世间帝王、<a id="a-Vg"></a>人民，<a id="a-Vh"></a>善男子、<a id="a-Vi"></a>善女人，<a id="a-Vj"></a>前世宿命作善所致相禄巍巍，<a id="a-Vk"></a>乃当闻阿弥陀佛声者，<a id="a-Vl"></a>甚快善哉代之喜。<a id="a-Vm"></a>”</p>
  <p id="aVn">佛言：<a id="a-Vo"></a>“其有善男子、<a id="a-Vp"></a>善女人，<a id="a-Vq"></a>闻阿弥陀佛声，<a id="a-Vr"></a>慈心欢喜，<a id="a-Vs"></a>一时踊跃，<a id="a-Vt"></a>心意净洁，<a id="a-Vu"></a>衣毛为起，<a id="a-Vv"></a>泪即出者，<a id="a-Vw"></a>皆前世宿命作佛道，<a id="a-Vx"></a>若他方佛故，<a id="a-Vy"></a>菩萨非凡人。<a id="a-Vz"></a>其有人民男子、<a id="a-W0"></a>女人，<a id="a-W1"></a>闻阿弥陀佛声，<a id="a-W2"></a>不信有者，<a id="a-W3"></a>不信经佛语，<a id="a-W4"></a>不信有比丘僧，<a id="a-W5"></a>心中狐疑都无所信者，<a id="a-W6"></a>皆故从恶道中来生，<a id="a-W7"></a>愚痴不解宿命，<a id="a-W8"></a>殃恶未尽，<a id="a-W9"></a>尚未当度脱故，<a id="a-WA"></a>心中狐疑不信向耳！<a id="a-WB"></a>”</p>
  <p id="aWC">佛言：<a id="a-WD"></a>“我语若曹，<a id="a-WE"></a>若曹所当作善法，<a id="a-WF"></a>皆当奉行信之，<a id="a-WG"></a>无得狐疑。<a id="a-WH"></a>我般泥洹去后，<a id="a-WI"></a>汝曹及后世人，<a id="a-WJ"></a>无得复言：<a id="a-WK"></a>‘我不信有阿弥陀佛国。<a id="a-WL"></a>’我故令若曹悉见阿弥陀佛国土，<a id="a-WM"></a>所当为者各求之。<a id="a-WN"></a>我具为若曹道说经戒慎法，<a id="a-WO"></a>若曹当如佛法持之，<a id="a-WP"></a>无得毁失。<a id="a-WQ"></a>我持是经以累若曹，<a id="a-WR"></a>若曹当坚持之，<a id="a-WS"></a>无得为妄增减是经法。<a id="a-WT"></a>我般泥洹去后，<a id="a-WU"></a>经道留止千岁；<a id="a-WV"></a>千岁后，<a id="a-WW"></a>经道断绝，<a id="a-WX"></a>我皆慈哀，<a id="a-WY"></a>特留是经法止住百岁；<a id="a-WZ"></a>百岁中竟，<a id="a-Wa"></a>乃休止断绝。<a id="a-Wb"></a>在心所愿，<a id="a-Wc"></a>皆可得道。<a id="a-Wd"></a>”</p>
  <p id="aWe">佛言：<a id="a-Wf"></a>“师开道人耳目智慧明达度脱人，<a id="a-Wg"></a>令得善合泥洹之道，<a id="a-Wh"></a>常当孝慈于佛如父母，<a id="a-Wi"></a>常当念师恩，<a id="a-Wj"></a>常念不绝即得道疾。<a id="a-Wk"></a>”</p>
  <p id="aWl">佛言：<a id="a-Wm"></a>“天下有佛者，<a id="a-Wn"></a>甚难值！<a id="a-Wo"></a>若有沙门，<a id="a-Wp"></a>若师为人说经者，<a id="a-Wq"></a>甚难值！<a id="a-Wr"></a>”</p>
  <p id="aWs">佛说是经时，<a id="a-Wt"></a>即万二千亿诸天人民，<a id="a-Wu"></a>皆得天眼彻视，<a id="a-Wv"></a>悉一心皆为菩萨道。<a id="a-Ww"></a>即二百亿诸天人民，<a id="a-Wx"></a>皆得阿那含道。<a id="a-Wy"></a>即八百沙门，<a id="a-Wz"></a>皆得阿罗汉道。<a id="a-X0"></a>即四十亿菩萨，<a id="a-X1"></a>皆得阿惟越致。</p>
  <p id="aX2">佛说经已，<a id="a-X3"></a>诸菩萨、<a id="a-X4"></a>阿罗汉，<a id="a-X5"></a>诸天、<a id="a-X6"></a>帝王、<a id="a-X7"></a>人民，<a id="a-X8"></a>皆大欢喜，<a id="a-X9"></a>起为佛作礼，<a id="a-XA"></a>绕三匝，<a id="a-XB"></a>前以头面著佛足而去。</p>
 </body>
</html>