<!doctype html>
<html id="z3IBTJPE2" data-ver="1190">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘宝积部">
  <meta period="西晋">
 </head>
 <body>
  <h1 id="a1">佛说如幻三昧经卷下</h1>
  <p id="a2">善住意天子问文殊师利：<a id="a-3"></a>“仁者，<a id="a-4"></a>乐我净修梵行无沾污乎？<a id="a-5"></a>”</p>
  <p id="a6">文殊报曰：<a id="a-7"></a>“如是，<a id="a-8"></a>天子，<a id="a-9"></a>则修梵行，<a id="a-A"></a>设使卿身不劝梵行、<a id="a-B"></a>不修梵行，<a id="a-C"></a>乃为可耳！<a id="a-D"></a>”</p>
  <p id="aE">问曰：<a id="a-F"></a>“何谓？<a id="a-G"></a>”</p>
  <p id="aH">答曰：<a id="a-I"></a>“其有所受，<a id="a-J"></a>彼乃修行。<a id="a-K"></a>其不受者，<a id="a-L"></a>何所行乎？<a id="a-M"></a>可名行耶？<a id="a-N"></a>”</p>
  <p id="aO">天子又问：<a id="a-P"></a>“如今仁者不修梵行乎？<a id="a-Q"></a>”</p>
  <p id="aR">文殊答曰：<a id="a-S"></a>“不也。<a id="a-T"></a>”</p>
  <p id="aU">又问：<a id="a-V"></a>“不净行耶？<a id="a-W"></a>”</p>
  <p id="aX">答曰：<a id="a-Y"></a>“不修净行。<a id="a-Z"></a>如天子言，<a id="a-a"></a>以何等故不修净行？<a id="a-b"></a>无家居不梵行不受不惑，<a id="a-c"></a>亦无所行亦无不梵行。<a id="a-d"></a>假使学者清和梵行，<a id="a-e"></a>悉无所行亦无非行，<a id="a-f"></a>尔乃名曰大净梵行。<a id="a-g"></a>其行，<a id="a-h"></a>天子，<a id="a-i"></a>淫怒痴行乃曰正行；<a id="a-j"></a>游于欲界、<a id="a-k"></a>色无色界，<a id="a-l"></a>是曰清行；<a id="a-m"></a>愍伤众生，<a id="a-n"></a>其不习行淫怒痴事，<a id="a-o"></a>不游三界，<a id="a-p"></a>彼不清修亦无所行，<a id="a-q"></a>乃谓为行。<a id="a-r"></a>”</p>
  <p id="as">善住意曰：<a id="a-t"></a>“善哉！<a id="a-u"></a>善哉！<a id="a-v"></a>文殊师利，<a id="a-w"></a>所畅辩才而无挂碍。<a id="a-x"></a>”</p>
  <p id="ay">文殊答曰：<a id="a-z"></a>“使卿辩才亦无挂碍，<a id="a-10"></a>得无碍辩可得处乎？<a id="a-11"></a>所以者何？<a id="a-12"></a>计是我故有所倚著，<a id="a-13"></a>则为挂碍。<a id="a-14"></a>”</p>
  <p id="a15">文殊师利复告善住意：<a id="a-16"></a>“欲以是像求净梵行者，<a id="a-17"></a>设使仁者不执刀剑贼害一切众生身命，<a id="a-18"></a>不捉矛戟瓦石大棒自然危者，<a id="a-19"></a>乃为慈心。<a id="a-1A"></a>”</p>
  <p id="a1B">天子又问：<a id="a-1C"></a>“此言何谓？<a id="a-1D"></a>”</p>
  <p id="a1E">文殊答曰：<a id="a-1F"></a>“所谓众生含血之类，<a id="a-1G"></a>义所趣乎？<a id="a-1H"></a>”</p>
  <p id="a1I">天子报曰：<a id="a-1J"></a>“假有名耳！<a id="a-1K"></a>”</p>
  <p id="a1L">“计有吾我乃有众生，<a id="a-1M"></a>含血之类受思想故故曰众生，<a id="a-1N"></a>依倚颠倒贪计有身故曰众生。<a id="a-1O"></a>所以者何？<a id="a-1P"></a>是故，<a id="a-1Q"></a>天子，<a id="a-1R"></a>贪见吾我想人寿命，<a id="a-1S"></a>因有假号而演名字，<a id="a-1T"></a>吾当以利智慧剑而危害之，<a id="a-1U"></a>常以此义将养护之令不见缚，<a id="a-1V"></a>当使[火+霍]然不知诸受之所归趣，<a id="a-1W"></a>无所断除。<a id="a-1X"></a>是故，<a id="a-1Y"></a>天子，<a id="a-1Z"></a>当解此义除吾我想，<a id="a-1a"></a>则害众生一切妄想，<a id="a-1b"></a>不堕杀生心不怀害。<a id="a-1c"></a>”</p>
  <p id="a1d">文殊师利复谓善住意：<a id="a-1e"></a>“欲使卿身净修梵行，<a id="a-1f"></a>若能奉犯十恶之业，<a id="a-1g"></a>亦慎一切黑冥品事，<a id="a-1h"></a>又复不修诸清白业。<a id="a-1i"></a>”</p>
  <p id="a1j">善住意又问：<a id="a-1k"></a>“斯言何谓？<a id="a-1l"></a>”</p>
  <p id="a1m">文殊答曰：<a id="a-1n"></a>“等黑冥品、<a id="a-1o"></a>等诸清白亦复若此。<a id="a-1p"></a>”</p>
  <p id="a1q">又问文殊：<a id="a-1r"></a>“黑冥品事以何为等？<a id="a-1s"></a>”</p>
  <p id="a1t">答曰：<a id="a-1u"></a>“以无所作而不退没，<a id="a-1v"></a>故曰等矣！<a id="a-1w"></a>一切诸法黑冥亦如，<a id="a-1x"></a>如黑冥等，<a id="a-1y"></a>清白亦等，<a id="a-1z"></a>无想念故。<a id="a-20"></a>”</p>
  <p id="a21">文殊又问：<a id="a-22"></a>“以何缘信清白法乎？<a id="a-23"></a>”</p>
  <p id="a24">善住意答曰：<a id="a-25"></a>“所以信之，<a id="a-26"></a>用其法界无本之故。<a id="a-27"></a>于善住意所趣云何？<a id="a-28"></a>可使无本及与法界，<a id="a-29"></a>修行处所往周旋乎？<a id="a-2A"></a>”</p>
  <p id="a2B">答曰：<a id="a-2C"></a>“不也。<a id="a-2D"></a>”</p>
  <p id="a2E">文殊报曰：<a id="a-2F"></a>“是故我言，<a id="a-2G"></a>设能等行黑冥品事不修清白，<a id="a-2H"></a>尔乃相可净修梵行。<a id="a-2I"></a>”复谓天子：<a id="a-2J"></a>“若剑击头害杀斯人乃修梵行。<a id="a-2K"></a>”</p>
  <p id="a2L">问曰：<a id="a-2M"></a>“何谓也？<a id="a-2N"></a>”</p>
  <p id="a2O">答曰：<a id="a-2P"></a>“害淫怒痴、<a id="a-2Q"></a>自大贡高、<a id="a-2R"></a>贪嫉谀谄、<a id="a-2S"></a>多妒自恣而受希望痛痒思想，<a id="a-2T"></a>是为天子，<a id="a-2U"></a>名曰伤害。<a id="a-2V"></a>若有修行精进自守，<a id="a-2W"></a>贪欲心起寻便灭除，<a id="a-2X"></a>除不与合寂灭远离，<a id="a-2Y"></a>是谓为空不入诸逆。<a id="a-2Z"></a>晓了欲心，<a id="a-2a"></a>解如真谛本无所有，<a id="a-2b"></a>此心何生？<a id="a-2c"></a>何所从灭？<a id="a-2d"></a>谁来染污？<a id="a-2e"></a>谁染污者？<a id="a-2f"></a>岂沾污乎？<a id="a-2g"></a>复更思察欲不可得，<a id="a-2h"></a>不见污者亦无被染，<a id="a-2i"></a>则无所得；<a id="a-2j"></a>其无所得则无所生，<a id="a-2k"></a>其无所生则无所舍，<a id="a-2l"></a>其无所舍则无所受，<a id="a-2m"></a>其无所受则无所习，<a id="a-2n"></a>无所习者则曰成就。<a id="a-2o"></a>色痛想行识亦复如是，<a id="a-2p"></a>五阴、<a id="a-2q"></a>六衰、<a id="a-2r"></a>十二因缘，<a id="a-2s"></a>不染污心。<a id="a-2t"></a>其有兴发如是伤害，<a id="a-2u"></a>此乃名曰杀人害伤，<a id="a-2v"></a>挝击坏首是为归义。<a id="a-2w"></a>”</p>
  <p id="a2x">文殊师利告善住意：<a id="a-2y"></a>“是故我言，<a id="a-2z"></a>当如是害净修梵行，<a id="a-30"></a>亦当离佛及法圣众。<a id="a-31"></a>”</p>
  <p id="a32">善住意又问：<a id="a-33"></a>“斯言何谓？<a id="a-34"></a>”</p>
  <p id="a35">文殊答曰：<a id="a-36"></a>“为道慧故。<a id="a-37"></a>”</p>
  <p id="a38">又问：<a id="a-39"></a>“今当所信？<a id="a-3A"></a>”</p>
  <p id="a3B">答曰：<a id="a-3C"></a>“当信无本及与法界。<a id="a-3D"></a>”</p>
  <p id="a3E">又问：<a id="a-3F"></a>“善住意，<a id="a-3G"></a>宁可捉持无本法界？<a id="a-3H"></a>”</p>
  <p id="a3I">答曰：<a id="a-3J"></a>“不也，<a id="a-3K"></a>是故我言离于佛法。<a id="a-3L"></a>”</p>
  <p id="a3M">“何谓圣众？<a id="a-3N"></a>”</p>
  <p id="a3O">答曰：<a id="a-3P"></a>“因缘合故名曰圣众。<a id="a-3Q"></a>其圣众者无有集会，<a id="a-3R"></a>为佛弟子故曰圣众。<a id="a-3S"></a>”</p>
  <p id="a3T">又问：<a id="a-3U"></a>“于天子意所趣云何？<a id="a-3V"></a>其无为者无有合会，<a id="a-3W"></a>可离欲乎？<a id="a-3X"></a>”</p>
  <p id="a3Y">答曰：<a id="a-3Z"></a>“不也。<a id="a-3a"></a>”</p>
  <p id="a3b">文殊师利曰：<a id="a-3c"></a>“是故我言，<a id="a-3d"></a>若离圣众乐修梵行。<a id="a-3e"></a>又复善住，<a id="a-3f"></a>其得佛者则名著，<a id="a-3g"></a>得佛圣众则名曰著。<a id="a-3h"></a>不为离欲，<a id="a-3i"></a>其舍众会则为离欲，<a id="a-3j"></a>所谓离欲为法界迹。<a id="a-3k"></a>”</p>
  <p id="a3l">善住意天子启文殊师利：<a id="a-3m"></a>“难及难及至未曾有！<a id="a-3n"></a>”</p>
  <p id="a3o">文殊又曰：<a id="a-3p"></a>“天子，<a id="a-3q"></a>当习无反复事，<a id="a-3r"></a>勿得孝顺。<a id="a-3s"></a>”</p>
  <p id="a3t">又问：<a id="a-3u"></a>“何谓为不孝顺？<a id="a-3v"></a>”</p>
  <p id="a3w">文殊答曰：<a id="a-3x"></a>“如是，<a id="a-3y"></a>善住意，<a id="a-3z"></a>吾无反复亦不无反复。<a id="a-40"></a>”</p>
  <p id="a41">善住意又问：<a id="a-42"></a>“此言何谓？<a id="a-43"></a>”</p>
  <p id="a44">文殊答曰：<a id="a-45"></a>“其有所作，<a id="a-46"></a>若毁伤者，<a id="a-47"></a>各各兴造若干种事，<a id="a-48"></a>各归异趣受身不同各得报应，<a id="a-49"></a>愚戆孝顺各有所作寻受报应，<a id="a-4A"></a>著无量色愚人所作，<a id="a-4B"></a>为身来患或致伤毁，<a id="a-4C"></a>所受诸见各异殊别，<a id="a-4D"></a>或著不著取舍进退，<a id="a-4E"></a>是名反复。<a id="a-4F"></a>为无反复，<a id="a-4G"></a>如佛世尊所演平等，<a id="a-4H"></a>谓一切法各无所作，<a id="a-4I"></a>悉无所作亦无招来，<a id="a-4J"></a>等于平等无所超度，<a id="a-4K"></a>亦无他受不造他作，<a id="a-4L"></a>是则名曰为无反复。<a id="a-4M"></a>”</p>
  <p id="a4N">善住又问：<a id="a-4O"></a>“今文殊师利，<a id="a-4P"></a>住于何所乃能说此？<a id="a-4Q"></a>立何法忍？<a id="a-4R"></a>”</p>
  <p id="a4S">文殊答曰：<a id="a-4T"></a>“不住法忍。<a id="a-4U"></a>”</p>
  <p id="a4V">又问文殊：<a id="a-4W"></a>“于何所住所宣乃尔？<a id="a-4X"></a>”</p>
  <p id="a4Y">文殊答曰：<a id="a-4Z"></a>“住幻士处，<a id="a-4a"></a>身亦在彼。<a id="a-4b"></a>”</p>
  <p id="a4c">又问：<a id="a-4d"></a>“幻士所住如何？<a id="a-4e"></a>”</p>
  <p id="a4f">答曰：<a id="a-4g"></a>“如无本住，<a id="a-4h"></a>幻士住彼。<a id="a-4i"></a>如向者问住于何所，<a id="a-4j"></a>而有所宣在忍法耶？<a id="a-4k"></a>所言法忍，<a id="a-4l"></a>但假号耳！<a id="a-4m"></a>何有住处？<a id="a-4n"></a>诸法亦然，<a id="a-4o"></a>悉无所作亦无想念，<a id="a-4p"></a>彼无有住及与处所。<a id="a-4q"></a>如是住者，<a id="a-4r"></a>乃为众生颂宣道教。<a id="a-4s"></a>如来所住，<a id="a-4t"></a>亦复如是而说经义。<a id="a-4u"></a>所以者何？<a id="a-4v"></a>住如无本乃有所宣，<a id="a-4w"></a>一切众生亦复在彼，<a id="a-4x"></a>住于无本而有所说。<a id="a-4y"></a>如来无本，<a id="a-4z"></a>无本无异，<a id="a-50"></a>一切众生而不动转，<a id="a-51"></a>无本亦如亦不动转。<a id="a-52"></a>犹若如来所应无本，<a id="a-53"></a>众生无本其亦若兹，<a id="a-54"></a>皆一无本而无有二，<a id="a-55"></a>而无若干故曰无本也。<a id="a-56"></a>”</p>
  <p id="a57">善住意天子又问文殊师利：<a id="a-58"></a>“所言沙门为何谓乎？<a id="a-59"></a>”</p>
  <p id="a5A">文殊答曰：<a id="a-5B"></a>“非沙门、<a id="a-5C"></a>非梵志，<a id="a-5D"></a>乃为沙门。<a id="a-5E"></a>所以者何？<a id="a-5F"></a>不著欲界，<a id="a-5G"></a>不倚色界，<a id="a-5H"></a>不处无色，<a id="a-5I"></a>吾乃谓此为沙门耳！<a id="a-5J"></a>若眼耳鼻口身意不穿漏者，<a id="a-5K"></a>乃为沙门。<a id="a-5L"></a>其无志性不与情合，<a id="a-5M"></a>无有因缘亦无不缘，<a id="a-5N"></a>乃为沙门。<a id="a-5O"></a>又复天子，<a id="a-5P"></a>其不著法不著非法，<a id="a-5Q"></a>其行寂然无是非心忽然无迹，<a id="a-5R"></a>是谓沙门。<a id="a-5S"></a>何者然耶？<a id="a-5T"></a>其因缘法报应之宜悉从是生，<a id="a-5U"></a>是诸法者亦复虚伪；<a id="a-5V"></a>其不著者无缚无脱，<a id="a-5W"></a>是谓沙门。<a id="a-5X"></a>其无有往亦不还反，<a id="a-5Y"></a>无进无退，<a id="a-5Z"></a>无疮无瘢，<a id="a-5a"></a>无伤无完，<a id="a-5b"></a>是则名曰净修梵行。<a id="a-5c"></a>是故我言：<a id="a-5d"></a>非沙门、<a id="a-5e"></a>非梵志，<a id="a-5f"></a>乃为沙门。<a id="a-5g"></a>”</p>
  <p id="a5h">善住意赞曰：<a id="a-5i"></a>“至未曾有志意坚强，<a id="a-5j"></a>所颁宣者无名游迹亦无章句，<a id="a-5k"></a>其意悉达而不忽忘。<a id="a-5l"></a>”</p>
  <p id="a5m">文殊答曰：<a id="a-5n"></a>“吾意不强。<a id="a-5o"></a>所以者何？<a id="a-5p"></a>身自放意意弱不强。<a id="a-5q"></a>”</p>
  <p id="a5r">天子又问：<a id="a-5s"></a>“斯言何谓？<a id="a-5t"></a>”</p>
  <p id="a5u">答曰：<a id="a-5v"></a>“吾以恣意，<a id="a-5w"></a>在声闻地、<a id="a-5x"></a>住缘觉界，<a id="a-5y"></a>是故放意。<a id="a-5z"></a>又复恣意，<a id="a-60"></a>处诸尘劳，<a id="a-61"></a>不恶爱欲众冥之患，<a id="a-62"></a>是故放意。<a id="a-63"></a>”</p>
  <p id="a64">善住意赞曰：<a id="a-65"></a>“善哉！<a id="a-66"></a>善哉！<a id="a-67"></a>文殊师利，<a id="a-68"></a>悉由宿世供养诸佛众行备悉，<a id="a-69"></a>宣如来命所说如是。<a id="a-6A"></a>”</p>
  <p id="a6B">答曰：<a id="a-6C"></a>“吾不供养过去诸佛。<a id="a-6D"></a>何者然乎？<a id="a-6E"></a>吾未曾得宿世所历，<a id="a-6F"></a>亦无当来，<a id="a-6G"></a>不从诸佛建立法行，<a id="a-6H"></a>无作不作，<a id="a-6I"></a>是故所作而无有作，<a id="a-6J"></a>不备众行。<a id="a-6K"></a>”</p>
  <p id="a6L">善住意又问：<a id="a-6M"></a>“文殊师利，<a id="a-6N"></a>吾本曾闻如幻三昧，<a id="a-6O"></a>愿显定意示所正受。<a id="a-6P"></a>”</p>
  <p id="a6Q">文殊又问：<a id="a-6R"></a>“欲得睹见如幻三昧之境界乎？<a id="a-6S"></a>”</p>
  <p id="a6T">答曰：<a id="a-6U"></a>“愿乐欲见。<a id="a-6V"></a>”</p>
  <p id="a6W">文殊师利寻时如言幻意三昧而正受矣，<a id="a-6X"></a>应时十方各江沙等诸佛刹土悉自然现。<a id="a-6Y"></a>善住意天子自睹东方江河沙等诸佛刹土，<a id="a-6Z"></a>其所现者悉是文殊：<a id="a-6a"></a>或以现形若比丘像讲说经典，<a id="a-6b"></a>或复有现比丘尼像、<a id="a-6c"></a>优婆塞、<a id="a-6d"></a>优婆夷像，<a id="a-6e"></a>如释、<a id="a-6f"></a>如梵、<a id="a-6g"></a>如四天王、<a id="a-6h"></a>如转轮王色像而现，<a id="a-6i"></a>其体或如天、<a id="a-6j"></a>龙、<a id="a-6k"></a>鬼、<a id="a-6l"></a>神、<a id="a-6m"></a>揵沓和、<a id="a-6n"></a>阿须伦、<a id="a-6o"></a>迦留罗、<a id="a-6p"></a>真陀罗、<a id="a-6q"></a>摩休勒色像而现其身，<a id="a-6r"></a>或复显示禽兽飞鸟若干种色，<a id="a-6s"></a>各各现形无量像貌好丑殊别，<a id="a-6t"></a>而为说法。<a id="a-6u"></a>十方一一诸江沙等所现佛土，<a id="a-6v"></a>其亦俱然，<a id="a-6w"></a>等无有异为说经典。<a id="a-6x"></a>善住意见此，<a id="a-6y"></a>忻然大悦不能自胜。</p>
  <p id="a6z">文殊师利从三昧起，<a id="a-70"></a>善住意恭恪归命，<a id="a-71"></a>白文殊曰：<a id="a-72"></a>“向者睹见诸佛国土不可称限，<a id="a-73"></a>形像无量各各殊别而说经典。<a id="a-74"></a>”</p>
  <p id="a75">文殊问曰：<a id="a-76"></a>“于天子意所解云何？<a id="a-77"></a>东方所现为审实乎？<a id="a-78"></a>八方上下有所见者为实虚耶？<a id="a-79"></a>十方所见何方审谛？<a id="a-7A"></a>”</p>
  <p id="a7B">善住意答曰：<a id="a-7C"></a>“悉虚不实。<a id="a-7D"></a>所以者何？<a id="a-7E"></a>一切诸法皆无所生，<a id="a-7F"></a>由如幻化如幻士相。<a id="a-7G"></a>一切诸法退无常存，<a id="a-7H"></a>自在所作示现变化，<a id="a-7I"></a>推极本末不生不起亦无所灭。<a id="a-7J"></a>”</p>
  <p id="a7K">文殊师利寻则赞曰：<a id="a-7L"></a>“善哉！<a id="a-7M"></a>善哉！<a id="a-7N"></a>讲法当然诚如所言。<a id="a-7O"></a>”</p>
  <p id="a7P">说是语时，<a id="a-7Q"></a>彼众会中五百菩萨，<a id="a-7R"></a>以得四禅，<a id="a-7S"></a>逮五神通识其宿命，<a id="a-7T"></a>往古世时所作善恶寻自已睹，<a id="a-7U"></a>皆复识命曾更所作，<a id="a-7V"></a>逆害父母、<a id="a-7W"></a>杀罗汉、<a id="a-7X"></a>乱圣众、<a id="a-7Y"></a>坏佛寺，<a id="a-7Z"></a>斯等罪业本所犯恶余殃未尽，<a id="a-7a"></a>念伤害心倍怀忧结志在疑网。<a id="a-7b"></a>由是之故，<a id="a-7c"></a>不能逮了此深法要，<a id="a-7d"></a>计有吾我所据微翳，<a id="a-7e"></a>卒不肯舍不逮法忍。</p>
  <p id="a7f">于时，<a id="a-7g"></a>世尊欲得开化五百菩萨，<a id="a-7h"></a>则以威神现示文殊。<a id="a-7i"></a>文殊师利即从坐起，<a id="a-7j"></a>偏出右肩，<a id="a-7k"></a>右手捉剑走到佛所。<a id="a-7l"></a>佛告文殊：<a id="a-7m"></a>“且止！<a id="a-7n"></a>且止！<a id="a-7o"></a>勿得造逆，<a id="a-7p"></a>当以善害。<a id="a-7q"></a>所以者何？<a id="a-7r"></a>皆从心发因心生害，<a id="a-7s"></a>心已起顷便成为杀。<a id="a-7t"></a>”</p>
  <p id="a7u">时，<a id="a-7v"></a>无央数诸菩萨众各心念言：<a id="a-7w"></a>“斯一切法悉如幻耳！<a id="a-7x"></a>彼无吾我及人寿命，<a id="a-7y"></a>其意所念察其本末，<a id="a-7z"></a>无有父母无佛法众，<a id="a-80"></a>亦无作者亦无受者，<a id="a-81"></a>无行不行亦无果报，<a id="a-82"></a>意自贪身而堕颠倒。<a id="a-83"></a>愚戆凡夫悉不能解，<a id="a-84"></a>心反处颠倒计我父母。<a id="a-85"></a>所以者何？<a id="a-86"></a>文殊师利聪明圣达，<a id="a-87"></a>诸佛世尊所叹，<a id="a-88"></a>功勋不可思议，<a id="a-89"></a>道德超殊不可逮及，<a id="a-8A"></a>巍巍煌煌无以为喻，<a id="a-8B"></a>深入法忍了其本际，<a id="a-8C"></a>供养无数江河沙等诸佛大圣而宣道教，<a id="a-8D"></a>于过去佛所作已办，<a id="a-8E"></a>晓了诸法慧无俦匹，<a id="a-8F"></a>其所说法靡不应时，<a id="a-8G"></a>见诸如来常怀恭恪稽首自归，<a id="a-8H"></a>今执利剑走向如来，<a id="a-8I"></a>佛告之曰：<a id="a-8J"></a>‘且止！<a id="a-8K"></a>且止！<a id="a-8L"></a>文殊师利勿造逆害，<a id="a-8M"></a>当以善害。<a id="a-8N"></a>’若分别此察其本际，<a id="a-8O"></a>不可分别何所佛名及法圣众、<a id="a-8P"></a>父母、<a id="a-8Q"></a>罗汉及庙寺名，<a id="a-8R"></a>其受虚无则无归趣，<a id="a-8S"></a>亦无报应。<a id="a-8T"></a>设一切法虚无不实，<a id="a-8U"></a>所受诸法亦复虚妄，<a id="a-8V"></a>幻譬如空，<a id="a-8W"></a>亦如芭蕉、<a id="a-8X"></a>梦、<a id="a-8Y"></a>影、<a id="a-8Z"></a>野马，<a id="a-8a"></a>离欲虚妄而无坚固，<a id="a-8b"></a>以是之故彼无有罪亦无害者，<a id="a-8c"></a>谁有杀者？<a id="a-8d"></a>何谓受殃？<a id="a-8e"></a>如是观察惟念本末，<a id="a-8f"></a>则能了知一切诸法，<a id="a-8g"></a>本悉清净皆无所生。<a id="a-8h"></a>”</p>
  <p id="a8i">五百菩萨闻是亘然，<a id="a-8j"></a>寻时逮得无所从生法忍。<a id="a-8k"></a>有千比丘远尘离垢得法眼净。<a id="a-8l"></a>五百菩萨欣然大悦善心生焉，<a id="a-8m"></a>心戢静思踊在虚空，<a id="a-8n"></a>去地四丈九尺，<a id="a-8o"></a>以偈赞佛：</p>
  <p id="a8p">“诸法悉如幻，<a id="a-8q"></a> 从想而横起，</p>
  <p id="a8r">成形无所有，<a id="a-8s"></a> 诸法悉为空。</p>
  <p id="a8t">反自发妄想，<a id="a-8u"></a> 有我而危身，</p>
  <p id="a8v">已识其宿命，<a id="a-8w"></a> 所作罪甚重。</p>
  <p id="a8x">往者怀大逆，<a id="a-8y"></a> 自图其父母，</p>
  <p id="a8z">害罗汉比丘，<a id="a-90"></a> 犯殃衅甚剧。</p>
  <p id="a91">由此重罪故，<a id="a-92"></a> 更苦不可计，</p>
  <p id="a93">今堕于疑网，<a id="a-94"></a> 得听空法谊。</p>
  <p id="a95">圣尊裂结网，<a id="a-96"></a> 弃捐忧结创，</p>
  <p id="a97">觉了于法界，<a id="a-98"></a> 寂无有尘劳。</p>
  <p id="a99">诸佛权方便，<a id="a-9A"></a> 随流接度人，</p>
  <p id="a9B">趣欲济众生，<a id="a-9C"></a> 决除所沉吟。</p>
  <p id="a9D">无佛无经法，<a id="a-9E"></a> 亦不得圣众，</p>
  <p id="a9F">彼亦无父母，<a id="a-9G"></a> 悉空而自然。</p>
  <p id="a9H">则无吾我人，<a id="a-9I"></a> 无寿亦无命，</p>
  <p id="a9J">无常不断灭，<a id="a-9K"></a> 诸法如虚空。</p>
  <p id="a9L">无罪无报应，<a id="a-9M"></a> 无作无不作，</p>
  <p id="a9N">莫贪身见我，<a id="a-9O"></a> 更历受苦恼。</p>
  <p id="a9P">彼无有生者，<a id="a-9Q"></a> 亦无有死者，</p>
  <p id="a9R">所生如幻化，<a id="a-9S"></a> 是为诸法相。</p>
  <p id="a9T">文殊大智慧，<a id="a-9U"></a> 诸法度无极，</p>
  <p id="a9V">手自执利剑，<a id="a-9W"></a> 驰走向如来。</p>
  <p id="a9X">佛亦如利剑，<a id="a-9Y"></a> 二事同一相，</p>
  <p id="a9Z">无生无所有，<a id="a-9a"></a> 亦无有害者。</p>
  <p id="a9b">两足尊见之，<a id="a-9c"></a> 众生所作罪，</p>
  <p id="a9d">令知殃福业，<a id="a-9e"></a> 亦悉是空耳！</p>
  <p id="a9f">其能达空者，<a id="a-9g"></a> 三世无寿命，</p>
  <p id="a9h">因缘而合成，<a id="a-9i"></a> 解乃无从生。</p>
  <p id="a9j">无罪无报应，<a id="a-9k"></a> 亦复无苦乐，</p>
  <p id="a9l">吾我亦常空，<a id="a-9m"></a> 倚想求安隐。</p>
  <p id="a9n">众生处颠倒，<a id="a-9o"></a> 亦能如本际，</p>
  <p id="a9p">非常苦悉空，<a id="a-9q"></a> 非身无所有。</p>
  <p id="a9r">其能晓如斯，<a id="a-9s"></a> 则免三恶趣，</p>
  <p id="a9t">诸佛无作业，<a id="a-9u"></a> 觉者无所造。</p>
  <p id="a9v">计罪佛亦如，<a id="a-9w"></a> 是故名曰佛，</p>
  <p id="a9x">如佛所解达，<a id="a-9y"></a> 明审了若此。</p>
  <p id="a9z">识别虚无生，<a id="a-A0"></a> 由是畅圣慧，</p>
  <p id="aA1">住于虚空义，<a id="a-A2"></a> 演说无所住。</p>
  <p id="aA3">其身如虚空，<a id="a-A4"></a> 二事俱自然，</p>
  <p id="aA5">若欲求佛慧，<a id="a-A6"></a> 彼法无挂碍。</p>
  <p id="aA7">以知此本际，<a id="a-A8"></a> 成佛无上道，</p>
  <p id="aA9">于世致大圣，<a id="a-AA"></a> 度众生苦恼。</p>
  <p id="aAB">尽除因缘报，<a id="a-AC"></a> 奉修佛大道，</p>
  <p id="aAD">当成为法王，<a id="a-AE"></a> 明眼乃灭度。<a id="a-AF"></a>”</p>
  <p id="aAG">五百菩萨宣是执剑经典之时，<a id="a-AH"></a>十方江河沙等佛土六反震动，<a id="a-AI"></a>其大光明普照世间。<a id="a-AJ"></a>其于十方诸佛大圣边，<a id="a-AK"></a>诸侍者各自问佛：<a id="a-AL"></a>“此何威德，<a id="a-AM"></a>地大震动，<a id="a-AN"></a>光靡不照？<a id="a-AO"></a>”</p>
  <p id="aAP">于时诸佛各告侍者：<a id="a-AQ"></a>“族姓子知，<a id="a-AR"></a>有界名忍，<a id="a-AS"></a>佛号能仁，<a id="a-AT"></a>颂宣经道。<a id="a-AU"></a>彼有菩萨，<a id="a-AV"></a>名文殊师利，<a id="a-AW"></a>成不退转，<a id="a-AX"></a>手执利剑驰走向佛，<a id="a-AY"></a>欲得开化不达菩萨。<a id="a-AZ"></a>因是之故，<a id="a-Aa"></a>时佛大圣手执慧刀断生死原，<a id="a-Ab"></a>如应说法，<a id="a-Ac"></a>劝无央数众生之类，<a id="a-Ad"></a>使眼清净心得解脱，<a id="a-Ae"></a>逮成法忍学住大道。<a id="a-Af"></a>”</p>
  <p id="aAg">于是大世尊，<a id="a-Ah"></a>以方便随建立神化，<a id="a-Ai"></a>于彼众会有新学人，<a id="a-Aj"></a>德本鲜薄多怀妄想，<a id="a-Ak"></a>不见执剑，<a id="a-Al"></a>不闻说法，<a id="a-Am"></a>佛之圣旨故令其然。</p>
  <p id="aAn">时，<a id="a-Ao"></a>舍利弗问文殊师利：<a id="a-Ap"></a>“仁于向者所作凶逆，<a id="a-Aq"></a>以何为信，<a id="a-Ar"></a>乃能执剑驰走向佛？<a id="a-As"></a>”</p>
  <p id="aAt">文殊师利答舍利弗：<a id="a-Au"></a>“如卿所言，<a id="a-Av"></a>汝所作逆不可称载，<a id="a-Aw"></a>用不能达此报偿故。<a id="a-Ax"></a>唯舍利弗，<a id="a-Ay"></a>解此义者，<a id="a-Az"></a>知如幻师所造逆事，<a id="a-B0"></a>其幻化者宁有逆乎？<a id="a-B1"></a>报偿亦如。<a id="a-B2"></a>所以者何？<a id="a-B3"></a>其幻师化无有想念，<a id="a-B4"></a>诸法亦然。<a id="a-B5"></a>唯舍利弗，<a id="a-B6"></a>吾欲相问，<a id="a-B7"></a>以诚相反有此剑者乎？<a id="a-B8"></a>”</p>
  <p id="aB9">答曰：<a id="a-BA"></a>“不也。<a id="a-BB"></a>”</p>
  <p id="aBC">“为有罪耶？<a id="a-BD"></a>”</p>
  <p id="aBE">答曰：<a id="a-BF"></a>“不也。<a id="a-BG"></a>”</p>
  <p id="aBH">“唯舍利弗，<a id="a-BI"></a>罪业虚无，<a id="a-BJ"></a>报亦虚无，<a id="a-BK"></a>罪业报应悉虚无者，<a id="a-BL"></a>云何复欲知其处所？<a id="a-BM"></a>”</p>
  <p id="aBN">舍利弗言：<a id="a-BO"></a>“如文殊师利今者所说，<a id="a-BP"></a>无罪无报，<a id="a-BQ"></a>一切诸法悉无罪报，<a id="a-BR"></a>此言何谓？<a id="a-BS"></a>”</p>
  <p id="aBT">文殊师利言：<a id="a-BU"></a>“于意云何？<a id="a-BV"></a>唯舍利弗，<a id="a-BW"></a>吾所执剑，<a id="a-BX"></a>何所锻师推成之乎？<a id="a-BY"></a>谁捉持来以相授耶？<a id="a-BZ"></a>”</p>
  <p id="aBa">舍利弗言：<a id="a-Bb"></a>“无作此剑，<a id="a-Bc"></a>无执来者以相授也，<a id="a-Bd"></a>文殊师利所化现耳！<a id="a-Be"></a>”</p>
  <p id="aBf">文殊又问：<a id="a-Bg"></a>“仁能见得化人处乎？<a id="a-Bh"></a>刀剑所在如来所言，<a id="a-Bi"></a>一切诸法悉如幻化，<a id="a-Bj"></a>其相无相不可得处也。<a id="a-Bk"></a>唯舍利弗，<a id="a-Bl"></a>当解斯义，<a id="a-Bm"></a>如来至真亦如利剑，<a id="a-Bn"></a>文殊及舍利弗亦如无本，<a id="a-Bo"></a>众生亦如，<a id="a-Bp"></a>诸法亦如，<a id="a-Bq"></a>无本所住，<a id="a-Br"></a>亦复若兹。<a id="a-Bs"></a>唯舍利弗，<a id="a-Bt"></a>如一切法悉无根本，<a id="a-Bu"></a>吾所兴罪报应执剑其亦如也，<a id="a-Bv"></a>所积殃衅亦无本也，<a id="a-Bw"></a>报应亦如也。<a id="a-Bx"></a>向舍利弗复更问言：<a id="a-By"></a>卿何以故手执刀剑欲与佛诤？<a id="a-Bz"></a>譬如修行在于闲居，<a id="a-C0"></a>勤向世尊心念不离乃得解脱。<a id="a-C1"></a>”</p>
  <p id="aC2">舍利弗又问：<a id="a-C3"></a>“静思修行云何？<a id="a-C4"></a>世尊名曰何等？<a id="a-C5"></a>”</p>
  <p id="aC6">文殊答曰：<a id="a-C7"></a>“贪欲妄想则是精思修行。<a id="a-C8"></a>世尊嗔恚、<a id="a-C9"></a>愚戆欲，<a id="a-CA"></a>除此三永令无余，<a id="a-CB"></a>寂然憺怕尔乃亘然。<a id="a-CC"></a>不能蠲除一切尘劳，<a id="a-CD"></a>不为世尊；<a id="a-CE"></a>灭淫怒痴爱欲之难，<a id="a-CF"></a>乃为世尊。<a id="a-CG"></a>贪欲意生，<a id="a-CH"></a>执此欲意一心念佛，<a id="a-CI"></a>欲即消灭，<a id="a-CJ"></a>恚痴亦然而得解脱。<a id="a-CK"></a>是故，<a id="a-CL"></a>舍利弗，<a id="a-CM"></a>如执利剑驰向世尊，<a id="a-CN"></a>如幻无害。<a id="a-CO"></a>怀三毒者驰心念佛，<a id="a-CP"></a>尘劳悉除，<a id="a-CQ"></a>亦如修行闲居专精，<a id="a-CR"></a>一心念佛乃得解脱。<a id="a-CS"></a>”</p>
  <p id="aCT">舍利弗言：<a id="a-CU"></a>“善哉！<a id="a-CV"></a>善哉！<a id="a-CW"></a>快说此言，<a id="a-CX"></a>诚如所云。<a id="a-CY"></a>”</p>
  <p id="aCZ">尔时，<a id="a-Ca"></a>十方诸会菩萨启请世尊：<a id="a-Cb"></a>“唯然大圣，<a id="a-Cc"></a>劝文殊师利愿垂屈意，<a id="a-Cd"></a>顾眄我等诸佛刹土，<a id="a-Ce"></a>于诸刹土颁宣经道，<a id="a-Cf"></a>皆令众生解是意义。<a id="a-Cg"></a>”</p>
  <p id="aCh">文殊师利报诸菩萨：<a id="a-Ci"></a>“仁等各自察其佛土。<a id="a-Cj"></a>”诸族姓子寻时受教，<a id="a-Ck"></a>各观本土十方处所，<a id="a-Cl"></a>各各皆见文殊师利，<a id="a-Cm"></a>在于十方诸佛边住讲说经道。</p>
  <p id="aCn">善住意天子咨问：<a id="a-Co"></a>“启受宣此如幻所行意义经典之要，<a id="a-Cp"></a>诸菩萨等聚会亦然不可称计，<a id="a-Cq"></a>诸天子会多少无异。<a id="a-Cr"></a>彼诸佛国皆若干种，<a id="a-Cs"></a>清净庄严巍巍无量，<a id="a-Ct"></a>亦如忍土等无差特，<a id="a-Cu"></a>遥见如斯莫不忻然，<a id="a-Cv"></a>各各举声而称扬言以为忻庆：<a id="a-Cw"></a>文殊师利道德殊绝，<a id="a-Cx"></a>威神光明智无俦匹，<a id="a-Cy"></a>威德殊邈过于日月，<a id="a-Cz"></a>住此忍土而不移转，<a id="a-D0"></a>普现十方诸佛国土。<a id="a-D1"></a>”</p>
  <p id="aD2">文殊师利于时引喻：<a id="a-D3"></a>“如族姓子，<a id="a-D4"></a>幻士善学幻术，<a id="a-D5"></a>绝世而无俦匹，<a id="a-D6"></a>不起于坐，<a id="a-D7"></a>所在幻化现若干形。<a id="a-D8"></a>菩萨如是，<a id="a-D9"></a>真学晓了般若波罗蜜，<a id="a-DA"></a>分别法幻悉通其旨，<a id="a-DB"></a>在于此土初不移转，<a id="a-DC"></a>十方佛土诸欲见者，<a id="a-DD"></a>辄现其身于其佛界。<a id="a-DE"></a>所以者何？<a id="a-DF"></a>一切诸法皆如幻故，<a id="a-DG"></a>由是之故所现无难。<a id="a-DH"></a>由如月殿游行虚空，<a id="a-DI"></a>不下人间不念往来，<a id="a-DJ"></a>其光所照靡所不遍，<a id="a-DK"></a>虽有所照亦无想念。<a id="a-DL"></a>菩萨如是，<a id="a-DM"></a>在于本际未曾移转，<a id="a-DN"></a>普现十方诸佛之土，<a id="a-DO"></a>为现佛身、<a id="a-DP"></a>声闻、<a id="a-DQ"></a>缘觉，<a id="a-DR"></a>为现转轮、<a id="a-DS"></a>释、<a id="a-DT"></a>梵、<a id="a-DU"></a>四王，<a id="a-DV"></a>或为豪贵、<a id="a-DW"></a>贫贱困厄身，<a id="a-DX"></a>或入三恶勤苦恼事，<a id="a-DY"></a>或为儒林、<a id="a-DZ"></a>帝王、<a id="a-Da"></a>大臣，<a id="a-Db"></a>或在外道谤佛云云，<a id="a-Dc"></a>或入深山学为仙人，<a id="a-Dd"></a>所现无限，<a id="a-De"></a>一切依因悉令得至无上正真，<a id="a-Df"></a>所现虽尔亦无想念。<a id="a-Dg"></a>”</p>
  <p id="aDh">尔时，<a id="a-Di"></a>世尊告文殊师利：<a id="a-Dj"></a>“假使有人，<a id="a-Dk"></a>值遇此法而得闻者，<a id="a-Dl"></a>如佛兴世等无有异。<a id="a-Dm"></a>若有菩萨，<a id="a-Dn"></a>坐于树下当成佛道，<a id="a-Do"></a>其闻是经福等无殊，<a id="a-Dp"></a>亦等道迹往来不还无著。<a id="a-Dq"></a>所以者何？<a id="a-Dr"></a>是为去来现在诸佛要道。<a id="a-Ds"></a>”</p>
  <p id="aDt">文殊白佛：<a id="a-Du"></a>“诚如圣教，<a id="a-Dv"></a>安住所化无不受教，<a id="a-Dw"></a>如空无想无愿平均，<a id="a-Dx"></a>法等亦然。<a id="a-Dy"></a>又如无本本际平等，<a id="a-Dz"></a>亦如离欲定意平等，<a id="a-E0"></a>是法平等亦复若斯。<a id="a-E1"></a>”</p>
  <p id="aE2">文殊师利复白佛言：<a id="a-E3"></a>“大圣垂恩建立此法，<a id="a-E4"></a>使于后世残末五浊悖乱之俗。<a id="a-E5"></a>若族姓子及族姓女，<a id="a-E6"></a>学菩萨意求大乘者，<a id="a-E7"></a>耳闻此法令诸众生求灭度者，<a id="a-E8"></a>悉当蒙是道德法明各使得所。<a id="a-E9"></a>”</p>
  <p id="aEA">佛默然可，<a id="a-EB"></a>应时三千大千世界六反震动，<a id="a-EC"></a>箜篌乐器不鼓自鸣，<a id="a-ED"></a>诸华果树及诸枯树皆生华实，<a id="a-EE"></a>其大光明普照世间，<a id="a-EF"></a>皆蔽日月令无光曜。<a id="a-EG"></a>亿百千天住于虚空，<a id="a-EH"></a>欢喜踊跃而雨众华，<a id="a-EI"></a>烧诸名香，<a id="a-EJ"></a>复雨杂香捣香。<a id="a-EK"></a>其香芬馥翳于十方，<a id="a-EL"></a>鼓天妓乐其声清和，<a id="a-EM"></a>悉共叉手异口同音，<a id="a-EN"></a>举声歌颂：<a id="a-EO"></a>“妙哉！<a id="a-EP"></a>妙哉！<a id="a-EQ"></a>此法难遇。<a id="a-ER"></a>文殊所讲，<a id="a-ES"></a>我等侥幸得闻大化，<a id="a-ET"></a>今日再值转法轮矣！<a id="a-EU"></a>阎浮利人为蒙大庆得闻是经，<a id="a-EV"></a>斯等德本终不唐举，<a id="a-EW"></a>速近受决当成佛道多所开化。<a id="a-EX"></a>”</p>
  <p id="aEY">于是世尊赞诸菩萨及诸天子：<a id="a-EZ"></a>“善哉！<a id="a-Ea"></a>善哉！<a id="a-Eb"></a>如卿等言，<a id="a-Ec"></a>其闻是法，<a id="a-Ed"></a>佛明此等当成佛道以入灭度，<a id="a-Ee"></a>闻之不恐亦不怀懅，<a id="a-Ef"></a>笃信爱乐，<a id="a-Eg"></a>不在生死亦不灭度。<a id="a-Eh"></a>”</p>
  <p id="aEi">文殊师利白佛言：<a id="a-Ej"></a>“世尊所建于斯经典，<a id="a-Ek"></a>今现感动为先瑞应，<a id="a-El"></a>然于后世普流十方。<a id="a-Em"></a>”</p>
  <p id="aEn">佛言：<a id="a-Eo"></a>“如是，<a id="a-Ep"></a>文殊师利，<a id="a-Eq"></a>今所瑞应皆是建立。<a id="a-Er"></a>此法威恩如来弘慈，<a id="a-Es"></a>圣旨令然一切蒙济。<a id="a-Et"></a>”</p>
  <p id="aEu">佛语文殊：<a id="a-Ev"></a>“当复重显斯深经典，<a id="a-Ew"></a>佛言至诚终不虚妄。<a id="a-Ex"></a>此三脱门多所救济，<a id="a-Ey"></a>当令此法后世普流。<a id="a-Ez"></a>”</p>
  <p id="aF0">文殊师利复白佛言：<a id="a-F1"></a>“我亦堪任建立此法演真章句，<a id="a-F2"></a>无我无人无寿无命无意无可，<a id="a-F3"></a>不堕断灭不堕计常，<a id="a-F4"></a>无有尘劳亦无诤讼，<a id="a-F5"></a>则为光显于此经典。<a id="a-F6"></a>如我至诚所言不虚，<a id="a-F7"></a>然后将来五浊之世令普流布，<a id="a-F8"></a>吾今要誓不具成佛。<a id="a-F9"></a>无法圣众，<a id="a-FA"></a>无罪报应，<a id="a-FB"></a>无去无来以此至言，<a id="a-FC"></a>令是要法于将来世皆遍流布。<a id="a-FD"></a>有了是经，<a id="a-FE"></a>而不受欲亦不离欲，<a id="a-FF"></a>无有恚痴而有慈心，<a id="a-FG"></a>无有智慧，<a id="a-FH"></a>无名无色，<a id="a-FI"></a>无缘无见，<a id="a-FJ"></a>不兴生死，<a id="a-FK"></a>无身不生身，<a id="a-FL"></a>无心不生念，<a id="a-FM"></a>不惟法不意止，<a id="a-FN"></a>无五阴、<a id="a-FO"></a>无四大、<a id="a-FP"></a>无诸入，<a id="a-FQ"></a>眼色、<a id="a-FR"></a>耳声、<a id="a-FS"></a>鼻香、<a id="a-FT"></a>口味、<a id="a-FU"></a>身更心法亦复如是，<a id="a-FV"></a>不处欲界、<a id="a-FW"></a>色无色界，<a id="a-FX"></a>心等如地而无憎爱，<a id="a-FY"></a>诸法不损亦无增长，<a id="a-FZ"></a>则宣此经。<a id="a-Fa"></a>如斯经典后世普流，<a id="a-Fb"></a>不在至诚，<a id="a-Fc"></a>不睹审实，<a id="a-Fd"></a>不赞说道，<a id="a-Fe"></a>不至道果，<a id="a-Ff"></a>亦无道迹，<a id="a-Fg"></a>不往来，<a id="a-Fh"></a>无不还，<a id="a-Fi"></a>不无著，<a id="a-Fj"></a>不缘觉，<a id="a-Fk"></a>无诸果证，<a id="a-Fl"></a>不如来，<a id="a-Fm"></a>无佛法，<a id="a-Fn"></a>不无畏，<a id="a-Fo"></a>无慧不慧，<a id="a-Fp"></a>不圣不空不寿，<a id="a-Fq"></a>不想不无想，<a id="a-Fr"></a>不愿不无愿，<a id="a-Fs"></a>不得果证，<a id="a-Ft"></a>无见不见，<a id="a-Fu"></a>不至道，<a id="a-Fv"></a>无明无冥亦无解脱，<a id="a-Fw"></a>不度不无度，<a id="a-Fx"></a>不彼际、<a id="a-Fy"></a>不此岸、<a id="a-Fz"></a>不中流，<a id="a-G0"></a>无名无不名，<a id="a-G1"></a>如是真言，<a id="a-G2"></a>当令此经后益流布。<a id="a-G3"></a>又计是经，<a id="a-G4"></a>不应不脱，<a id="a-G5"></a>不精进无所懈，<a id="a-G6"></a>不勤力，<a id="a-G7"></a>不殆废，<a id="a-G8"></a>以此至诚法当普流。<a id="a-G9"></a>往本所生，<a id="a-GA"></a>无去无来，<a id="a-GB"></a>过去无人，<a id="a-GC"></a>不度众生亦无灭度，<a id="a-GD"></a>人不可得，<a id="a-GE"></a>法无有超亦无所灭，<a id="a-GF"></a>无有作者亦无坏者，<a id="a-GG"></a>无将无反，<a id="a-GH"></a>不往不还，<a id="a-GI"></a>无举无下，<a id="a-GJ"></a>无当来佛，<a id="a-GK"></a>如是像法无所照曜，<a id="a-GL"></a>无现在佛亦不畅法，<a id="a-GM"></a>以是之故法当普流。<a id="a-GN"></a>是经所说不戒不犯，<a id="a-GO"></a>不定不乱，<a id="a-GP"></a>不慧不愚，<a id="a-GQ"></a>不解不缚，<a id="a-GR"></a>不慧见不无慧，<a id="a-GS"></a>此正真言令经普流。<a id="a-GT"></a>不施不悭，<a id="a-GU"></a>不戒不毁，<a id="a-GV"></a>不忍不诤，<a id="a-GW"></a>不进不殆，<a id="a-GX"></a>不禅不乱，<a id="a-GY"></a>不智慧不愚闇，<a id="a-GZ"></a>菩萨大士，<a id="a-Ga"></a>此真谛言令法普流。<a id="a-Gb"></a>无凡夫、<a id="a-Gc"></a>无学者，<a id="a-Gd"></a>无罗汉、<a id="a-Ge"></a>无缘觉、<a id="a-Gf"></a>无佛道，<a id="a-Gg"></a>不因缘不无缘，<a id="a-Gh"></a>当令此法普流世间。<a id="a-Gi"></a>不坐佛树，<a id="a-Gj"></a>不转法轮，<a id="a-Gk"></a>不叹佛，<a id="a-Gl"></a>佛不现在，<a id="a-Gm"></a>不众生，<a id="a-Gn"></a>不灭度，<a id="a-Go"></a>不如来。<a id="a-Gp"></a>所以者何？<a id="a-Gq"></a>一切诸法永至灭度，<a id="a-Gr"></a>当令此经普流世间。<a id="a-Gs"></a>”</p>
  <p id="aGt">文殊师利宣是建立经典要时，<a id="a-Gu"></a>此三千大千世界六反震动，<a id="a-Gv"></a>其大光明普照十方，<a id="a-Gw"></a>虚空中唱无极音：<a id="a-Gx"></a>“善哉！<a id="a-Gy"></a>善哉！<a id="a-Gz"></a>文殊师利实如要誓。<a id="a-H0"></a>假使江河沙等诸魔官属，<a id="a-H1"></a>欲求方便毁坏此经、<a id="a-H2"></a>欲令毁散，<a id="a-H3"></a>终不能乱此微妙法令不流通。<a id="a-H4"></a>所以建立是要法者，<a id="a-H5"></a>若族姓子及族姓女，<a id="a-H6"></a>受此经典受持讽诵，<a id="a-H7"></a>闻之信乐，<a id="a-H8"></a>一切皆脱诸魔事业，<a id="a-H9"></a>入佛道慧。<a id="a-HA"></a>”</p>
  <p id="aHB">于是弥勒菩萨前白佛言：<a id="a-HC"></a>“今日何缘地大震动，<a id="a-HD"></a>光明遍照，<a id="a-HE"></a>空中畅音？<a id="a-HF"></a>”</p>
  <p id="aHG">佛告弥勒：<a id="a-HH"></a>“何用问为？<a id="a-HI"></a>所以者何？<a id="a-HJ"></a>志小下士不识大义堕于憍慢，<a id="a-HK"></a>斯等长夜不得安隐。<a id="a-HL"></a>”</p>
  <p id="aHM">弥勒白佛：<a id="a-HN"></a>“唯圣说之，<a id="a-HO"></a>多所愍哀，<a id="a-HP"></a>多所安隐，<a id="a-HQ"></a>必当慈念诸天人民共信乐之。<a id="a-HR"></a>”</p>
  <p id="aHS">佛告弥勒：<a id="a-HT"></a>“斯经典者，<a id="a-HU"></a>四十七亿百千那术诸佛，<a id="a-HV"></a>于此地上建立说之，<a id="a-HW"></a>皆亦文殊之所发问，<a id="a-HX"></a>善住意天子与共咨启。<a id="a-HY"></a>弥勒来世，<a id="a-HZ"></a>当成无上正真之道最正觉时复说此经，<a id="a-Ha"></a>其余贤劫诸兴如来亦俱同然。<a id="a-Hb"></a>”</p>
  <p id="aHc">弥勒复问佛言：<a id="a-Hd"></a>“文殊师利、<a id="a-He"></a>善住意天子，<a id="a-Hf"></a>从来久如闻此经典？<a id="a-Hg"></a>”</p>
  <p id="aHh">佛告弥勒：<a id="a-Hi"></a>“文殊师利、<a id="a-Hj"></a>善住意天子，<a id="a-Hk"></a>闻是法来七百万阿僧祇劫，<a id="a-Hl"></a>从普华超师子步德王光首如来至真等正觉所闻。<a id="a-Hm"></a>其于空中唱大音声，<a id="a-Hn"></a>净居诸天闻讲此法，<a id="a-Ho"></a>各各劝助咨嗟而行，<a id="a-Hp"></a>是故地动。<a id="a-Hq"></a>”</p>
  <p id="aHr">弥勒菩萨复白佛言：<a id="a-Hs"></a>“若族姓子及族姓女受是经者，<a id="a-Ht"></a>持讽诵读为他人说，<a id="a-Hu"></a>得何功报？<a id="a-Hv"></a>”</p>
  <p id="aHw">佛告弥勒：<a id="a-Hx"></a>“于意云何？<a id="a-Hy"></a>过去、<a id="a-Hz"></a>当来、<a id="a-I0"></a>今现在佛，<a id="a-I1"></a>戒、<a id="a-I2"></a>定、<a id="a-I3"></a>慧、<a id="a-I4"></a>解度知见品，<a id="a-I5"></a>广兴布施、<a id="a-I6"></a>持戒、<a id="a-I7"></a>忍辱、<a id="a-I8"></a>精进、<a id="a-I9"></a>一心、<a id="a-IA"></a>智慧，<a id="a-IB"></a>使成无上正真道慧，<a id="a-IC"></a>已成、<a id="a-ID"></a>当成、<a id="a-IE"></a>现在成者，<a id="a-IF"></a>合此德本功祚福勋，<a id="a-IG"></a>宁多不？<a id="a-IH"></a>”</p>
  <p id="aII">弥勒曰：<a id="a-IJ"></a>“多矣！<a id="a-IK"></a>世尊，<a id="a-IL"></a>不可思议，<a id="a-IM"></a>一如来德其福难计，<a id="a-IN"></a>况一切佛！<a id="a-IO"></a>假使德本有形像者，<a id="a-IP"></a>十方佛土不能悉受。<a id="a-IQ"></a>”</p>
  <p id="aIR">佛告弥勒：<a id="a-IS"></a>“我故嘱累，<a id="a-IT"></a>殷勤相喻。<a id="a-IU"></a>其族姓子及族姓女，<a id="a-IV"></a>闻是经典受持讽诵，<a id="a-IW"></a>为他人说，<a id="a-IX"></a>福多于彼，<a id="a-IY"></a>何况奉行！<a id="a-IZ"></a>所以者何？<a id="a-Ia"></a>过去、<a id="a-Ib"></a>当来、<a id="a-Ic"></a>今现在佛之所咨讲，<a id="a-Id"></a>悉由是生。<a id="a-Ie"></a>”</p>
  <p id="aIf">佛说是经时，<a id="a-Ig"></a>江河沙等众生之类发菩萨心，<a id="a-Ih"></a>复倍是数逮不退转成得法忍，<a id="a-Ii"></a>法眼净者各复倍倍。<a id="a-Ij"></a>如是十方悉来会者一切菩萨，<a id="a-Ik"></a>忻然大悦善心生焉，<a id="a-Il"></a>稽首佛足歌叹此法，<a id="a-Im"></a>侥倖得闻无以为喻，<a id="a-In"></a>忽然不现各归本土。</p>
  <p id="aIo">贤者阿难前白佛言：<a id="a-Ip"></a>“此经名何？<a id="a-Iq"></a>云何奉持？<a id="a-Ir"></a>”</p>
  <p id="aIs">佛告阿难：<a id="a-It"></a>“是经名曰《于一切法无起不灭三昧要品》，<a id="a-Iu"></a>又名《降毁魔场》，<a id="a-Iv"></a>当怀持之。<a id="a-Iw"></a>又名《普遍十方定意要慧文殊师利之所讲说》，<a id="a-Ix"></a>又名《如幻所说》，<a id="a-Iy"></a>当奉持之。<a id="a-Iz"></a>是经典者能调化人，<a id="a-J0"></a>阿难当受持讽诵读为他人说。<a id="a-J1"></a>”</p>
  <p id="aJ2">佛说如是，<a id="a-J3"></a>比丘菩萨、<a id="a-J4"></a>文殊师利、<a id="a-J5"></a>善住意天子、<a id="a-J6"></a>弥勒菩萨、<a id="a-J7"></a>贤者阿难，<a id="a-J8"></a>诸天龙神、<a id="a-J9"></a>阿须伦、<a id="a-JA"></a>世间人，<a id="a-JB"></a>闻经莫不欢喜。</p>
 </body>
</html>