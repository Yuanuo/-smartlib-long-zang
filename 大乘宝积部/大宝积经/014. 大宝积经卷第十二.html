<!doctype html>
<html id="z3IBTDcBs" data-ver="1307">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十二</h1>
  <h2 id="a2">西晋三藏法师竺法护译</h2>
  <h2 id="a3">密迹金刚力士会第三之五</h2>
  <p id="a4">尔时，<a id="a-5"></a>密迹力士谓寂意曰：<a id="a-6"></a>“菩萨往诣佛树以成佛道，<a id="a-7"></a>如来至真未转法轮，<a id="a-8"></a>开导众生巍巍如是，<a id="a-9"></a>所化无量，<a id="a-A"></a>多于初发行道时心。<a id="a-B"></a>及坐佛树，<a id="a-C"></a>所济众生，<a id="a-D"></a>岂可呰哉！<a id="a-E"></a>以故知之，<a id="a-F"></a>当作是观：<a id="a-G"></a>若有菩萨坐在法床，<a id="a-H"></a>疾近无上正真之道，<a id="a-I"></a>所度众生益复加倍。<a id="a-J"></a>适成佛道，<a id="a-K"></a>妙式梵天王与六十八万亿垓百千眷属，<a id="a-L"></a>围旋往诣佛所，<a id="a-M"></a>稽首足下，<a id="a-N"></a>右绕七匝，<a id="a-O"></a>侧住佛前，<a id="a-P"></a>劝助世尊：<a id="a-Q"></a>‘惟垂大哀，<a id="a-R"></a>转乎法轮，<a id="a-S"></a>宣布道化！<a id="a-T"></a>多有众生应在法器，<a id="a-U"></a>闻佛说法能解受行。<a id="a-V"></a>’如是，<a id="a-W"></a>寂意，<a id="a-X"></a>妙式梵天王劝助如来，<a id="a-Y"></a>使转法轮，<a id="a-Z"></a>殷勤若兹；<a id="a-a"></a>住在佛前，<a id="a-b"></a>本宿所愿得见天尊。<a id="a-c"></a>其一天王名提头罗，<a id="a-d"></a>与其子俱，<a id="a-e"></a>勇出本誓：<a id="a-f"></a>‘我当普劝贤劫千佛一切如来使转法轮。<a id="a-g"></a>’欲知妙式梵天王独劝助佛，<a id="a-h"></a>使转法轮乎？<a id="a-i"></a>莫作是观也！<a id="a-j"></a>所以者何？<a id="a-k"></a>与十亿梵众眷属俱，<a id="a-l"></a>十亿天帝及十亿百千垓诸菩萨众，<a id="a-m"></a>劝助如来使转法轮。<a id="a-n"></a>世尊适然，<a id="a-o"></a>当转法轮。<a id="a-p"></a>妙式梵天王，<a id="a-q"></a>诣波罗奈鹿苑之野神仙所游，<a id="a-r"></a>布师子座，<a id="a-s"></a>高三千二百八十里，<a id="a-t"></a>若干种品文饰微妙、<a id="a-u"></a>众珍严校。<a id="a-v"></a>妙式梵天王，<a id="a-w"></a>适为如来布师子座；<a id="a-x"></a>其十亿梵天、<a id="a-y"></a>十亿天帝、<a id="a-z"></a>十亿百千兆垓诸菩萨，<a id="a-10"></a>亦为世尊布师子座，<a id="a-11"></a>高广俱等，<a id="a-12"></a>各自心念：<a id="a-13"></a>‘如来当坐我师子座，<a id="a-14"></a>转于法轮。<a id="a-15"></a>’”</p>
  <p id="a16">密迹力士谓寂意言：<a id="a-17"></a>“尔时，<a id="a-18"></a>如来诣波罗奈鹿苑之野神仙所游，<a id="a-19"></a>坐师子床。<a id="a-1A"></a>梵、<a id="a-1B"></a>释、<a id="a-1C"></a>四天王及诸菩萨，<a id="a-1D"></a>各自心念：<a id="a-1E"></a>‘如来独坐我师子床。<a id="a-1F"></a>’如来遍坐师子床已，<a id="a-1G"></a>应时十方无限佛土六反震动。<a id="a-1H"></a>尔时，<a id="a-1I"></a>世尊以无极界三昧正受，<a id="a-1J"></a>即时三千大千世界皆悉平正，<a id="a-1K"></a>等如手掌。<a id="a-1L"></a>此三千大千世界地狱、<a id="a-1M"></a>畜生，<a id="a-1N"></a>若在饿鬼，<a id="a-1O"></a>天上、<a id="a-1P"></a>世人，<a id="a-1Q"></a>普获安隐。<a id="a-1R"></a>一切众生无淫怒痴，<a id="a-1S"></a>消三毒病清净无尘，<a id="a-1T"></a>慈心相向如父如子、<a id="a-1U"></a>如母如女。<a id="a-1V"></a>十方无限诸佛世界，<a id="a-1W"></a>不可计数诸菩萨来，<a id="a-1X"></a>听佛说经。<a id="a-1Y"></a>三千大千世界大神，<a id="a-1Z"></a>无极诸天龙神、<a id="a-1a"></a>揵沓和、<a id="a-1b"></a>阿须轮、<a id="a-1c"></a>迦楼罗、<a id="a-1d"></a>真陀罗、<a id="a-1e"></a>摩休勒、<a id="a-1f"></a>人若非人，<a id="a-1g"></a>皆诣佛所欲听经法。<a id="a-1h"></a>诸来会者皆遍充满，<a id="a-1i"></a>于此三千大千世界，<a id="a-1j"></a>无如毛发空不周者，<a id="a-1k"></a>皆共同心饥虚于法，<a id="a-1l"></a>悉欲稽颡咨受大道。<a id="a-1m"></a>于时，<a id="a-1n"></a>世尊见大众会皆来云集请转法轮，<a id="a-1o"></a>为诸沙门、<a id="a-1p"></a>异学梵志，<a id="a-1q"></a>诸天、<a id="a-1r"></a>魔王、<a id="a-1s"></a>上梵天王及其世俗，<a id="a-1t"></a>宣布正法。</p>
  <p id="a1u">“又有，<a id="a-1v"></a>寂意，<a id="a-1w"></a>于时如来适转法轮，<a id="a-1x"></a>随时之宜，<a id="a-1y"></a>从众生心各令得解。<a id="a-1z"></a>因其云集，<a id="a-20"></a>各各为宣宿本所习，<a id="a-21"></a>令心开达，<a id="a-22"></a>悉遵法行。<a id="a-23"></a>如来至真适说斯法，<a id="a-24"></a>为重分别：<a id="a-25"></a>‘拘邻欲知，<a id="a-26"></a>眼悉无常，<a id="a-27"></a>了眼无常则随律业。<a id="a-28"></a>计眼有常不喜无常，<a id="a-29"></a>闻眼无常眼苦毒痛，<a id="a-2A"></a>计眼吾我不好无身；<a id="a-2B"></a>了无吾我，<a id="a-2C"></a>以闻于眼无有吾我，<a id="a-2D"></a>乃随律教解其音响。<a id="a-2E"></a>眼如幻化、<a id="a-2F"></a>野马、<a id="a-2G"></a>水中之月，<a id="a-2H"></a>如梦已觉，<a id="a-2I"></a>犹若形影、<a id="a-2J"></a>山中之响，<a id="a-2K"></a>随此律教乃奉行法空无相愿。<a id="a-2L"></a>其眼无行，<a id="a-2M"></a>憺怕寂寞，<a id="a-2N"></a>闻眼静默，<a id="a-2O"></a>眼从缘起；<a id="a-2P"></a>以闻缘起，<a id="a-2Q"></a>耳、<a id="a-2R"></a>鼻、<a id="a-2S"></a>舌、<a id="a-2T"></a>身、<a id="a-2U"></a>心亦复如是，<a id="a-2V"></a>皆归无常；<a id="a-2W"></a>以闻无常，<a id="a-2X"></a>解意为苦，<a id="a-2Y"></a>睹无吾我，<a id="a-2Z"></a>寂然憺怕。<a id="a-2a"></a>空无相愿用不达故，<a id="a-2b"></a>从因缘起五阴无常。<a id="a-2c"></a>其计有阴，<a id="a-2d"></a>不了无阴，<a id="a-2e"></a>虽说诸种，<a id="a-2f"></a>悉归无常。<a id="a-2g"></a>以得闻说诸种无常，<a id="a-2h"></a>心无所著，<a id="a-2i"></a>心得闻说五阴无常，<a id="a-2j"></a>悉解空耳！<a id="a-2k"></a>计有诸入，<a id="a-2l"></a>不解诸入无常之谊。<a id="a-2m"></a>以闻诸入归于无常，<a id="a-2n"></a>五阴诸入、<a id="a-2o"></a>四大诸种亦复如是。<a id="a-2p"></a>闻四意止、<a id="a-2q"></a>四意断、<a id="a-2r"></a>四神足念、<a id="a-2s"></a>五根、<a id="a-2t"></a>五力、<a id="a-2u"></a>七觉、<a id="a-2v"></a>八品道行，<a id="a-2w"></a>以得闻是三十七品，<a id="a-2x"></a>解无常空。<a id="a-2y"></a>若闻寂然，<a id="a-2z"></a>颁宣道法乃随律教。<a id="a-30"></a>若闻所观，<a id="a-31"></a>其可声闻不乐缘觉，<a id="a-32"></a>乐闻缘觉不志声闻；<a id="a-33"></a>若慕二乘，<a id="a-34"></a>不说大乘。<a id="a-35"></a>若宣大乘闻其义趣，<a id="a-36"></a>不好声闻、<a id="a-37"></a>缘觉之辞。<a id="a-38"></a>’如是，<a id="a-39"></a>寂意，<a id="a-3A"></a>如来以斯随众生心所可爱乐而转法轮，<a id="a-3B"></a>各令得所。<a id="a-3C"></a>如来以是为众生讲转于法轮。<a id="a-3D"></a>时，<a id="a-3E"></a>耆年舍利弗，<a id="a-3F"></a>于百千岁，<a id="a-3G"></a>思惟本行道义所入处不能限知，<a id="a-3H"></a>何况于余众生无底？<a id="a-3I"></a>时佛说是菩萨苦行，<a id="a-3J"></a>庄严道树，<a id="a-3K"></a>降伏魔官，<a id="a-3L"></a>转法轮时，<a id="a-3M"></a>八万四千人皆发无上正真道意。<a id="a-3N"></a>”</p>
  <p id="a3O">尔时，<a id="a-3P"></a>密迹金刚力士前白佛言：<a id="a-3Q"></a>“唯然！<a id="a-3R"></a>大圣，<a id="a-3S"></a>我向所宣如来秘要，<a id="a-3T"></a>将无违失毁谤如来，<a id="a-3U"></a>傥不顺法？<a id="a-3V"></a>如来秘要甚为玄妙，<a id="a-3W"></a>广大无际，<a id="a-3X"></a>一切世间所不能信。<a id="a-3Y"></a>下劣虽说如来秘要，<a id="a-3Z"></a>心自忆之，<a id="a-3a"></a>如来至慧入我身中，<a id="a-3b"></a>非我威势圣猛之力。<a id="a-3c"></a>”</p>
  <p id="a3d">佛言：<a id="a-3e"></a>“如是，<a id="a-3f"></a>如密迹言，<a id="a-3g"></a>如来道慧所入至处，<a id="a-3h"></a>莫不蒙安。<a id="a-3i"></a>敢佛弟子班宣经典，<a id="a-3j"></a>皆承如来威神圣旨。<a id="a-3k"></a>以入如来空法之身，<a id="a-3l"></a>道慧玄妙靡不通达。<a id="a-3m"></a>所以者何？<a id="a-3n"></a>欲使众生奉承建立，<a id="a-3o"></a>如来圣旨宣柔顺义，<a id="a-3p"></a>未之有也！<a id="a-3q"></a>卿审真谛，<a id="a-3r"></a>承如来慧，<a id="a-3s"></a>得无所畏，<a id="a-3t"></a>今演斯法所云真谛，<a id="a-3u"></a>正谓此法。<a id="a-3v"></a>所以者何？<a id="a-3w"></a>所谓正谛，<a id="a-3x"></a>去来今佛普世布信，<a id="a-3y"></a>靡不笃乐。<a id="a-3z"></a>其行无上正真之道，<a id="a-40"></a>假使班宣此经典要，<a id="a-41"></a>如法不违，<a id="a-42"></a>皆当成佛。<a id="a-43"></a>若有闻说是如来秘要经法之典而信乐者，<a id="a-44"></a>斯等之类，<a id="a-45"></a>普世一切皆信敬之。<a id="a-46"></a>设使有人，<a id="a-47"></a>以顶若肩，<a id="a-48"></a>戴须弥山在虚空中，<a id="a-49"></a>是事当可。<a id="a-4A"></a>无德之士，<a id="a-4B"></a>不能堪任闻是经典，<a id="a-4C"></a>既闻不信不能爱乐，<a id="a-4D"></a>况复受持讽诵讲说？<a id="a-4E"></a>未之有也！<a id="a-4F"></a>若闻是经，<a id="a-4G"></a>受持讽诵，<a id="a-4H"></a>为他人说，<a id="a-4I"></a>前世宿本以曾供养无央数亿百千兆载诸佛世尊。<a id="a-4J"></a>斯等正士植众德本，<a id="a-4K"></a>志存大乘受决无疑，<a id="a-4L"></a>何况至真能奉行者！<a id="a-4M"></a>”</p>
  <p id="a4N">尔时，<a id="a-4O"></a>寂意菩萨前白佛言：<a id="a-4P"></a>“唯然，<a id="a-4Q"></a>大圣！<a id="a-4R"></a>所云寂然憺怕之义，<a id="a-4S"></a>为何谓也？<a id="a-4T"></a>”</p>
  <p id="a4U">佛告寂意：<a id="a-4V"></a>“所云寂然憺怕义者，<a id="a-4W"></a>谓消尘劳，<a id="a-4X"></a>憺怕众秽。<a id="a-4Y"></a>以消尘劳，<a id="a-4Z"></a>尔乃名曰去于贪欲众想希望；<a id="a-4a"></a>以去欲想，<a id="a-4b"></a>便无所思；<a id="a-4c"></a>以无所思，<a id="a-4d"></a>便不著界；<a id="a-4e"></a>以不著界，<a id="a-4f"></a>便无报应因缘之对；<a id="a-4g"></a>以无报应因缘之对，<a id="a-4h"></a>便无无明所有恩爱；<a id="a-4i"></a>以消无明所有恩爱，<a id="a-4j"></a>便消吾我；<a id="a-4k"></a>以无吾我，<a id="a-4l"></a>便消名色；<a id="a-4m"></a>以无名色，<a id="a-4n"></a>便消断灭、<a id="a-4o"></a>计常之业；<a id="a-4p"></a>以无断灭、<a id="a-4q"></a>计常之业，<a id="a-4r"></a>便消贪身。<a id="a-4s"></a>”</p>
  <p id="a4t">佛告寂意：<a id="a-4u"></a>“诸因缘报，<a id="a-4v"></a>随于诸见颠倒之业，<a id="a-4w"></a>便成尘劳，<a id="a-4x"></a>皆由贪身而生斯患。<a id="a-4y"></a>以无贪身，<a id="a-4z"></a>便舍诸见六十二疑；<a id="a-50"></a>以无贪身，<a id="a-51"></a>便寂众缘；<a id="a-52"></a>以无贪身，<a id="a-53"></a>一切贪欲自然憺怕；<a id="a-54"></a>以无贪身，<a id="a-55"></a>一切诸愿寂然消灭。<a id="a-56"></a>犹如拔树根株，<a id="a-57"></a>茎节枝叶华实一时并除，<a id="a-58"></a>永无有树。<a id="a-59"></a>行者如是，<a id="a-5A"></a>以消贪身，<a id="a-5B"></a>便无诸见六十二疑；<a id="a-5C"></a>以无贪身，<a id="a-5D"></a>皆去一切诸所受法、<a id="a-5E"></a>五阴、<a id="a-5F"></a>六入尘劳之患；<a id="a-5G"></a>以无贪身，<a id="a-5H"></a>无有五阴尘劳诸患。<a id="a-5I"></a>”</p>
  <p id="a5J">“唯然，<a id="a-5K"></a>大圣，<a id="a-5L"></a>不断贪身故有吾我。<a id="a-5M"></a>”</p>
  <p id="a5N">佛告寂意：<a id="a-5O"></a>“住吾我故不断贪身，<a id="a-5P"></a>住人、<a id="a-5Q"></a>寿命故不断贪著。<a id="a-5R"></a>其所见者不住内外，<a id="a-5S"></a>诸见无处，<a id="a-5T"></a>一切所至永无所见，<a id="a-5U"></a>以无所住见慧无所住，<a id="a-5V"></a>是则名曰断贪身见。<a id="a-5W"></a>贪身悉空以能解空，<a id="a-5X"></a>柔顺法忍不受彼见，<a id="a-5Y"></a>己身无想悉无所行，<a id="a-5Z"></a>无生无起亦无所兴，<a id="a-5a"></a>乃名之曰柔顺法忍，<a id="a-5b"></a>不受诸见是断贪身。</p>
  <p id="a5c">“寂意，<a id="a-5d"></a>欲知若不贪身，<a id="a-5e"></a>解脱身无身。<a id="a-5f"></a>何谓无身？<a id="a-5g"></a>身四大成，<a id="a-5h"></a>本亦无名，<a id="a-5i"></a>以了是者意解虚伪，<a id="a-5j"></a>故曰不真而不可得，<a id="a-5k"></a>皆由不真妄想而兴。<a id="a-5l"></a>若无所求，<a id="a-5m"></a>不怀妄想，<a id="a-5n"></a>不迷不惑，<a id="a-5o"></a>不作不住；<a id="a-5p"></a>若无所住，<a id="a-5q"></a>则无瞋诤；<a id="a-5r"></a>其无瞋诤乃曰寂然，<a id="a-5s"></a>为行憺怕。<a id="a-5t"></a>何所消灭名曰寂然？<a id="a-5u"></a>消众因缘乃曰寂然。<a id="a-5v"></a>所以者何？<a id="a-5w"></a>从其因缘令心炽然，<a id="a-5x"></a>以无因缘则无炽然。<a id="a-5y"></a>犹如，<a id="a-5z"></a>寂意，<a id="a-60"></a>从其缘对而生有火，<a id="a-61"></a>两木相揩因火燃炽，<a id="a-62"></a>无对无火则不燃炽。<a id="a-63"></a>如是，<a id="a-64"></a>寂意，<a id="a-65"></a>从其缘对令心燃炽，<a id="a-66"></a>以无缘对则不燃炽。</p>
  <p id="a67">“又彼寂意，<a id="a-68"></a>菩萨大士以权方便，<a id="a-69"></a>晓了随时消寂因缘，<a id="a-6A"></a>而不消灭众德根本；<a id="a-6B"></a>不兴尘劳因缘之对，<a id="a-6C"></a>兴发诸乱诸度无极；<a id="a-6D"></a>弃舍魔事众邪之业，<a id="a-6E"></a>不舍诸佛道行缘业；<a id="a-6F"></a>舍因泥洹，<a id="a-6G"></a>不舍道业三十七品；<a id="a-6H"></a>心不志乐声闻、<a id="a-6I"></a>缘觉，<a id="a-6J"></a>不舍菩萨至真道意；<a id="a-6K"></a>用观空无，<a id="a-6L"></a>以兴大哀，<a id="a-6M"></a>察众因缘；<a id="a-6N"></a>以无相缘宣讲至德，<a id="a-6O"></a>不以妄想失乎道心；<a id="a-6P"></a>以无愿缘厌于三界，<a id="a-6Q"></a>因对诸难唯无生缘，<a id="a-6R"></a>不舍所生无犹豫缘。<a id="a-6S"></a>因诸所行，<a id="a-6T"></a>修其德本，<a id="a-6U"></a>入道业行，<a id="a-6V"></a>是为菩萨权智入净逮得自在。<a id="a-6W"></a>无常缘哉，<a id="a-6X"></a>不厌生死而得自由，<a id="a-6Y"></a>无所畏故。<a id="a-6Z"></a>有苦缘哉，<a id="a-6a"></a>建立众生存灭度安，<a id="a-6b"></a>使得立故。<a id="a-6c"></a>无我缘哉，<a id="a-6d"></a>建立愍心安于众生，<a id="a-6e"></a>行大哀故。<a id="a-6f"></a>虚无缘哉，<a id="a-6g"></a>心得八正如来净身故。<a id="a-6h"></a>缘欲行哉，<a id="a-6i"></a>为诸贪爱病清净药故。<a id="a-6j"></a>颁宣其法哉，<a id="a-6k"></a>令心坚住故。<a id="a-6l"></a>缘瞋恚哉，<a id="a-6m"></a>使众怒行宣慈心药，<a id="a-6n"></a>志住无病故。<a id="a-6o"></a>缘愚冥哉，<a id="a-6p"></a>为众痴行施十二因缘药，<a id="a-6q"></a>治其心病使不动移故。<a id="a-6r"></a>等分缘哉，<a id="a-6s"></a>等于三事化众生行建立其心，<a id="a-6t"></a>讲无常药故。<a id="a-6u"></a>缘无欲哉，<a id="a-6v"></a>心以存立化开声闻故。<a id="a-6w"></a>离瞋恨哉，<a id="a-6x"></a>使心得立缘觉之乘故。<a id="a-6y"></a>离愚冥哉，<a id="a-6z"></a>开化其心立乎大乘故。<a id="a-70"></a>色像缘哉，<a id="a-71"></a>其心等住逮得如来像身故。<a id="a-72"></a>缘音响哉，<a id="a-73"></a>心以住在如来言声故。<a id="a-74"></a>缘众香哉，<a id="a-75"></a>心以存立如来戒勋故。<a id="a-76"></a>缘众味哉，<a id="a-77"></a>心以住存如来道味故。<a id="a-78"></a>缘大人相哉，<a id="a-79"></a>心行以住得庄严故。<a id="a-7A"></a>缘细滑哉，<a id="a-7B"></a>心以存立得于如来手足柔软故。<a id="a-7C"></a>缘经法哉，<a id="a-7D"></a>心以住在逮得如来无所生意故。<a id="a-7E"></a>缘布施哉，<a id="a-7F"></a>心以住在相好具足故。<a id="a-7G"></a>缘持戒哉，<a id="a-7H"></a>心以存在佛土严净故。<a id="a-7I"></a>缘忍辱哉，<a id="a-7J"></a>心以住在逮梵音响故。<a id="a-7K"></a>缘精进哉，<a id="a-7L"></a>心以存立度于众生故。<a id="a-7M"></a>缘禅思哉，<a id="a-7N"></a>心以住在兴大神通故。<a id="a-7O"></a>缘智慧哉，<a id="a-7P"></a>心以存立断众邪见六十二疑挂碍之因故。<a id="a-7Q"></a>缘慈心哉，<a id="a-7R"></a>心以住在等志众生而不怀害故。<a id="a-7S"></a>缘愍哀哉，<a id="a-7T"></a>心以存立救济众生故。<a id="a-7U"></a>缘喜悦哉，<a id="a-7V"></a>心以住在好乐听法故。<a id="a-7W"></a>缘于护哉，<a id="a-7X"></a>心以存立弃舍众结危厄之患故。<a id="a-7Y"></a>缘四恩哉，<a id="a-7Z"></a>心以存在开导众生故。<a id="a-7a"></a>缘贪恚哉，<a id="a-7b"></a>心以存立一切所有训施众生故。<a id="a-7c"></a>缘犯恶哉，<a id="a-7d"></a>心以存立如来戒品清净行业故。<a id="a-7e"></a>缘诤秽哉，<a id="a-7f"></a>心以住在如来忍诤故。<a id="a-7g"></a>缘怨害哉，<a id="a-7h"></a>心以存立如来十力、<a id="a-7i"></a>四无所畏故。<a id="a-7j"></a>缘乱愦哉，<a id="a-7k"></a>心以住存逮佛三昧故。<a id="a-7l"></a>缘邪智哉，<a id="a-7m"></a>心以存立无所挂碍，<a id="a-7n"></a>智度无极具足众生故。<a id="a-7o"></a>缘下乘哉，<a id="a-7p"></a>心以住在积功累德志好大乘故。<a id="a-7q"></a>缘顺应哉，<a id="a-7r"></a>心以存立志和安然，<a id="a-7s"></a>不犯众恶，<a id="a-7t"></a>一切非宜故。<a id="a-7u"></a>缘恶趣哉，<a id="a-7v"></a>心以住在救护一切众生恶趣堕八难故。<a id="a-7w"></a>缘诸天哉，<a id="a-7x"></a>心以存立解诸合会皆当别离故。<a id="a-7y"></a>缘众人哉，<a id="a-7z"></a>心以住在一切妙善故。<a id="a-80"></a>缘念佛哉，<a id="a-81"></a>习见诸佛故。<a id="a-82"></a>缘念法哉，<a id="a-83"></a>心以存立奉行道法，<a id="a-84"></a>舍无益宜故。<a id="a-85"></a>缘念众哉，<a id="a-86"></a>逮致便御不退转法故。<a id="a-87"></a>缘施与哉，<a id="a-88"></a>心以住在不舍众生故。<a id="a-89"></a>缘禁戒哉，<a id="a-8A"></a>具足所愿故。<a id="a-8B"></a>缘念天哉，<a id="a-8C"></a>心以存立备悉功德一生补处故。<a id="a-8D"></a>缘身行哉，<a id="a-8E"></a>逮致佛身故。<a id="a-8F"></a>缘口言哉，<a id="a-8G"></a>心以住在致佛言教诸经典故。<a id="a-8H"></a>缘其心哉，<a id="a-8I"></a>心以存立获乎佛意故。<a id="a-8J"></a>缘有为哉，<a id="a-8K"></a>心以住在积功累德具足自剋故。<a id="a-8L"></a>缘无为哉，<a id="a-8M"></a>心以住在圣慧具足故。</p>
  <p id="a8N">“如是，<a id="a-8O"></a>寂意，<a id="a-8P"></a>不以无缘化至道乘，<a id="a-8Q"></a>皆由缘心得至佛道，<a id="a-8R"></a>导一切智。<a id="a-8S"></a>若有菩萨，<a id="a-8T"></a>皆由缘故导一切智，<a id="a-8U"></a>是为菩萨善权方便，<a id="a-8V"></a>皆由见诸法悉怀来导。<a id="a-8W"></a>犹如三千大千世界含受土地，<a id="a-8X"></a>十方众生、<a id="a-8Y"></a>草木五谷、<a id="a-8Z"></a>诸水河海、<a id="a-8a"></a>毛发之形，<a id="a-8b"></a>靡不苞之，<a id="a-8c"></a>一切咸仰而得生活。<a id="a-8d"></a>如是，<a id="a-8e"></a>寂意，<a id="a-8f"></a>一切众缘，<a id="a-8g"></a>皆由菩萨善权方便，<a id="a-8h"></a>行最第一众行之英，<a id="a-8i"></a>至一切智。<a id="a-8j"></a>犹如众色诸现形貌皆有四大，<a id="a-8k"></a>菩萨如是执权方便，<a id="a-8l"></a>所造行缘皆至佛道。<a id="a-8m"></a>所以者何？<a id="a-8n"></a>一切众生所兴殃罪，<a id="a-8o"></a>为无反复。<a id="a-8p"></a>菩萨缘是行施度无极，<a id="a-8q"></a>辄能具成戒度无极。<a id="a-8r"></a>若人瞋恚，<a id="a-8s"></a>心怀毒害，<a id="a-8t"></a>于时菩萨行忍度无极，<a id="a-8u"></a>寻时充备进度无极。<a id="a-8v"></a>若见众生在于愦闹，<a id="a-8w"></a>不能安心，<a id="a-8x"></a>缘是菩萨行禅度无极，<a id="a-8y"></a>忽以具成智度无极。<a id="a-8z"></a>若有众生存在诸蔽，<a id="a-90"></a>立冥冥室窈昧之厄，<a id="a-91"></a>菩萨为断众缚挂碍众结之网。<a id="a-92"></a>若有众生能勤修业，<a id="a-93"></a>便为消除一切所著，<a id="a-94"></a>有求咨嗟，<a id="a-95"></a>稽首叹之，<a id="a-96"></a>示其自师；<a id="a-97"></a>喜诽谤者，<a id="a-98"></a>亦随顺意，<a id="a-99"></a>令不起心。<a id="a-9A"></a>若见勤苦被无数恼，<a id="a-9B"></a>菩萨则时为兴大哀；<a id="a-9C"></a>见在安者，<a id="a-9D"></a>则以大悦而救摄之。<a id="a-9E"></a>菩萨随时若见刚强难化之类，<a id="a-9F"></a>开训导示，<a id="a-9G"></a>兴发觉意，<a id="a-9H"></a>见仁和人。<a id="a-9I"></a>菩萨在彼修治至业，<a id="a-9J"></a>发起道心。<a id="a-9K"></a>若有众生力势，<a id="a-9L"></a>在缘菩萨则随兴显，<a id="a-9M"></a>将护证发意心。<a id="a-9N"></a>若有力士报应业行，<a id="a-9O"></a>菩萨寻顺摄取训诲，<a id="a-9P"></a>显起道意，<a id="a-9Q"></a>是曰随缘而得自在。<a id="a-9R"></a>菩萨随顺善权方便晓了众生，<a id="a-9S"></a>应时宣法在报应力，<a id="a-9T"></a>志欲爱慕开化剖判，<a id="a-9U"></a>各使坦然，<a id="a-9V"></a>勤进大道圣慧，<a id="a-9W"></a>为论深远无逮之义。<a id="a-9X"></a>其存侧慧，<a id="a-9Y"></a>广为敷演至真之道，<a id="a-9Z"></a>渐为班宣示斯道因；<a id="a-9a"></a>解别章句，<a id="a-9b"></a>以一句法畅若干慧，<a id="a-9c"></a>乐寂然者因为分别。<a id="a-9d"></a>普观一切，<a id="a-9e"></a>好于观者，<a id="a-9f"></a>以观解脱三昧定意，<a id="a-9g"></a>讲说禁戒不可究竟。<a id="a-9h"></a>复为宣讲地狱、<a id="a-9i"></a>饿鬼、<a id="a-9j"></a>畜生，<a id="a-9k"></a>以闻其法，<a id="a-9l"></a>为解无常无救护事，<a id="a-9m"></a>使求道护。<a id="a-9n"></a>若有定意，<a id="a-9o"></a>为论慧度，<a id="a-9p"></a>慕在闲居，<a id="a-9q"></a>因行化之，<a id="a-9r"></a>静身口心。<a id="a-9s"></a>知限足者，<a id="a-9t"></a>显发智根圣贤之业，<a id="a-9u"></a>在于自大愚冥之思，<a id="a-9v"></a>当为宣布勤学博闻。<a id="a-9w"></a>好贪欲者，<a id="a-9x"></a>示其不净无益之患。<a id="a-9y"></a>喜于瞋恚，<a id="a-9z"></a>劝发慈心，<a id="a-A0"></a>不怀厄害。<a id="a-A1"></a>若存愚惑，<a id="a-A2"></a>显化其心，<a id="a-A3"></a>十二缘起生死之法。<a id="a-A4"></a>其存等分，<a id="a-A5"></a>为演无常、<a id="a-A6"></a>苦、<a id="a-A7"></a>空、<a id="a-A8"></a>非身。<a id="a-A9"></a>勤志色欲，<a id="a-AA"></a>各化不净。<a id="a-AB"></a>仁慈至无，<a id="a-AC"></a>解愚冥者，<a id="a-AD"></a>为诲瑕秽缘起之事。<a id="a-AE"></a>或作诸见，<a id="a-AF"></a>因其决了空无之慧；<a id="a-AG"></a>其怀希望，<a id="a-AH"></a>演无想行；<a id="a-AI"></a>志存要誓，<a id="a-AJ"></a>训以无愿。<a id="a-AK"></a>训慕诸盖，<a id="a-AL"></a>剖析诸阴，<a id="a-AM"></a>想如幻化，<a id="a-AN"></a>虚伪不真。<a id="a-AO"></a>贪著诸种，<a id="a-AP"></a>为了四大、<a id="a-AQ"></a>十八诸种，<a id="a-AR"></a>犹如形影行照而现。<a id="a-AS"></a>其倚衰入，<a id="a-AT"></a>讲说诸入，<a id="a-AU"></a>内外十二皆非我有，<a id="a-AV"></a>犹梦所睹觉不知处。<a id="a-AW"></a>其依欲界，<a id="a-AX"></a>为人分别畅说一切万物皆归无常。<a id="a-AY"></a>若恃色界，<a id="a-AZ"></a>敷演一切众生行悉苦恼根。<a id="a-Aa"></a>设怙无色界，<a id="a-Ab"></a>宣布道教，<a id="a-Ac"></a>一切诸法而无吾我。<a id="a-Ad"></a>难化之人，<a id="a-Ae"></a>常令勤习贤圣之法。<a id="a-Af"></a>易安化者，<a id="a-Ag"></a>当为开示无极之辞。<a id="a-Ah"></a>志存天人，<a id="a-Ai"></a>欲往心懅，<a id="a-Aj"></a>咨嗟戒品清净无垢。<a id="a-Ak"></a>乐声闻乘，<a id="a-Al"></a>指示四谛苦习尽道。<a id="a-Am"></a>若慕缘觉乘，<a id="a-An"></a>则为开示十二缘起以痴为本。<a id="a-Ao"></a>觉大乘业，<a id="a-Ap"></a>因其流布六度无极、<a id="a-Aq"></a>四等四恩而训导之。<a id="a-Ar"></a>初发心者，<a id="a-As"></a>观其志性而训喻之，<a id="a-At"></a>备悉众行不厌生死，<a id="a-Au"></a>示以无难令立不转。<a id="a-Av"></a>为不退转者，<a id="a-Aw"></a>因分别说佛土清净。<a id="a-Ax"></a>一生补处菩萨大人，<a id="a-Ay"></a>显示至真佛树道场。<a id="a-Az"></a>如是，<a id="a-B0"></a>寂意，<a id="a-B1"></a>若有菩萨逮得自在，<a id="a-B2"></a>从其缘化所宣道法无有罪衅，<a id="a-B3"></a>以善言辞可悦众生。<a id="a-B4"></a>”</p>
  <p id="aB5">说是语时，<a id="a-B6"></a>有一万人发无上正真道意，<a id="a-B7"></a>五百菩萨皆悉逮得无所从生法忍。</p>
  <p id="aB8">时，<a id="a-B9"></a>彼众会有诸菩萨各心念言：<a id="a-BA"></a>“密迹金刚力士，<a id="a-BB"></a>久如当逮无上正真之道，<a id="a-BC"></a>为最正觉？<a id="a-BD"></a>得佛道时，<a id="a-BE"></a>所号为何？<a id="a-BF"></a>其佛国土，<a id="a-BG"></a>严净功勋，<a id="a-BH"></a>为何等类？<a id="a-BI"></a>诸菩萨众成就云何？<a id="a-BJ"></a>”</p>
  <p id="aBK">尔时，<a id="a-BL"></a>世尊知众菩萨心念本末，<a id="a-BM"></a>寻时即笑。<a id="a-BN"></a>无央数亿百千光明从佛口出，<a id="a-BO"></a>照于十方无限世界，<a id="a-BP"></a>蔽日月光，<a id="a-BQ"></a>盖魔宫殿。<a id="a-BR"></a>光还绕佛无央数匝，<a id="a-BS"></a>从顶上入。</p>
  <p id="aBT">时，<a id="a-BU"></a>寂意菩萨即从座起，<a id="a-BV"></a>偏出右臂，<a id="a-BW"></a>叉手礼佛，<a id="a-BX"></a>以偈叹佛，<a id="a-BY"></a>而问笑意：</p>
  <p id="aBZ">“巍巍犹紫金，<a id="a-Ba"></a>　妙光舍众垢，</p>
  <p id="aBb">意寂然坚住，<a id="a-Bc"></a>　如日在虚空。</p>
  <p id="aBd">其光大盛明，<a id="a-Be"></a>　悉消诸幽冥，</p>
  <p id="aBf">今所以显现，<a id="a-Bg"></a>　人中尊宣之。</p>
  <p id="aBh">憺怕如莲华，<a id="a-Bi"></a>　生立淤泥中，</p>
  <p id="aBj">其茎根在水，<a id="a-Bk"></a>　稍长无垢秽。</p>
  <p id="aBl">功勋甚馨香，<a id="a-Bm"></a>　意念转广远，</p>
  <p id="aBn">唯安住说之，<a id="a-Bo"></a>　何故而欣然？</p>
  <p id="aBp">其意慧永安，<a id="a-Bq"></a>　寂然以柔和，</p>
  <p id="aBr">慈愍日增益，<a id="a-Bs"></a>　消除众垢秽。</p>
  <p id="aBt">以智慧光明，<a id="a-Bu"></a>　蠲去诸闇冥，</p>
  <p id="aBv">安住如莲华，<a id="a-Bw"></a>　弃舍众狐疑。</p>
  <p id="aBx">加哀修道场，<a id="a-By"></a>　奉行得自在，</p>
  <p id="aBz">口面演光明，<a id="a-C0"></a>　干竭众爱欲。</p>
  <p id="aC1">开化于众生，<a id="a-C2"></a>　令其眼清净，</p>
  <p id="aC3">安住消逆贼，<a id="a-C4"></a>　除去众瑕疵。</p>
  <p id="aC5">晓了生死无，<a id="a-C6"></a>　众生之性行，</p>
  <p id="aC7">以训觉所有，<a id="a-C8"></a>　诸天世间人。</p>
  <p id="aC9">一切普众会，<a id="a-CA"></a>　观大圣颜貌，</p>
  <p id="aCB">今所笑现义，<a id="a-CC"></a>　唯为分别说。<a id="a-CD"></a>”</p>
  <p id="aCE">佛告寂意菩萨：<a id="a-CF"></a>“见密迹金刚力士乎？<a id="a-CG"></a>”</p>
  <p id="aCH">白曰：<a id="a-CI"></a>“已见，<a id="a-CJ"></a>世尊。<a id="a-CK"></a>”</p>
  <p id="aCL">佛言：<a id="a-CM"></a>“是密迹金刚力士，<a id="a-CN"></a>已当供养贤劫诸如来众，<a id="a-CO"></a>将护正经，<a id="a-CP"></a>受而持之，<a id="a-CQ"></a>道利开益无量众生。<a id="a-CR"></a>从是没已，<a id="a-CS"></a>生阿閦佛土，<a id="a-CT"></a>在妙乐世以生彼土。<a id="a-CU"></a>其阿閦佛，<a id="a-CV"></a>为诸菩萨宣千八百印，<a id="a-CW"></a>皆当逮是，<a id="a-CX"></a>归于道义，<a id="a-CY"></a>往反周回。<a id="a-CZ"></a>然后来世，<a id="a-Ca"></a>见不可计无数如来，<a id="a-Cb"></a>稽首自归，<a id="a-Cc"></a>净修梵行。<a id="a-Cd"></a>然后来世，<a id="a-Ce"></a>过此劫数积累德本，<a id="a-Cf"></a>逮致无上正真之道，<a id="a-Cg"></a>成最正觉，<a id="a-Ch"></a>以得至佛，<a id="a-Ci"></a>号金刚步，<a id="a-Cj"></a>出现于世，<a id="a-Ck"></a>如来、<a id="a-Cl"></a>至真、<a id="a-Cm"></a>等正觉、<a id="a-Cn"></a>明行成、<a id="a-Co"></a>为善逝、<a id="a-Cp"></a>世间解、<a id="a-Cq"></a>无上士、<a id="a-Cr"></a>道法御、<a id="a-Cs"></a>天人师，<a id="a-Ct"></a>号佛世尊。<a id="a-Cu"></a>世界曰普净，<a id="a-Cv"></a>劫曰严净。</p>
  <p id="aCw">“又彼寂意，<a id="a-Cx"></a>普净世界神妙丰炽安隐，<a id="a-Cy"></a>五谷卒贱，<a id="a-Cz"></a>自然无价；<a id="a-D0"></a>众民滋盛，<a id="a-D1"></a>天人甚多；<a id="a-D2"></a>合以七宝，<a id="a-D3"></a>金、<a id="a-D4"></a>银、<a id="a-D5"></a>琉璃、<a id="a-D6"></a>水精、<a id="a-D7"></a>砗磲、<a id="a-D8"></a>码碯、<a id="a-D9"></a>珊瑚、<a id="a-DA"></a>真珠，<a id="a-DB"></a>以成佛土城；<a id="a-DC"></a>有八交道平等若掌；<a id="a-DD"></a>其地柔软如天綩綖；<a id="a-DE"></a>如兜率天被服、<a id="a-DF"></a>食饮、<a id="a-DG"></a>宫殿、<a id="a-DH"></a>屋宅、<a id="a-DI"></a>园观、<a id="a-DJ"></a>浴池、<a id="a-DK"></a>校露、<a id="a-DL"></a>楼阁，<a id="a-DM"></a>其佛国土巍巍如是。<a id="a-DN"></a>诸天人民自然显发，<a id="a-DO"></a>如天妓乐，<a id="a-DP"></a>悬诸彩幡，<a id="a-DQ"></a>竖好幢盖，<a id="a-DR"></a>烧众名香，<a id="a-DS"></a>雨宝众华遍散其土；<a id="a-DT"></a>上虚空中罗列众盖，<a id="a-DU"></a>和雅妓乐。<a id="a-DV"></a>其佛国土无有恶趣三苦之毒，<a id="a-DW"></a>亦无八难不闲之处；<a id="a-DX"></a>所有诸业如兜率天，<a id="a-DY"></a>被服、<a id="a-DZ"></a>饮食、<a id="a-Da"></a>宫殿、<a id="a-Db"></a>园观、<a id="a-Dc"></a>校露、<a id="a-Dd"></a>楼阁等无有异，<a id="a-De"></a>天人不别。<a id="a-Df"></a>诸天人民皆慕微妙，<a id="a-Dg"></a>唯志佛道。<a id="a-Dh"></a>又其佛土无有二乘，<a id="a-Di"></a>无有声闻、<a id="a-Dj"></a>缘觉之名，<a id="a-Dk"></a>纯诸菩萨，<a id="a-Dl"></a>其如来尊宣不退转菩萨大法。<a id="a-Dm"></a>其金刚步世尊，<a id="a-Dn"></a>诸菩萨众不可称计，<a id="a-Do"></a>无能限量，<a id="a-Dp"></a>亿百千载。<a id="a-Dq"></a>其佛国土无有恶姓疽嫉之行，<a id="a-Dr"></a>无有毁戒堕邪见者。<a id="a-Ds"></a>此国土人皆至究竟，<a id="a-Dt"></a>好慕佛法，<a id="a-Du"></a>无有盲聋、<a id="a-Dv"></a>喑哑、<a id="a-Dw"></a>瘿瘇，<a id="a-Dx"></a>性行和雅，<a id="a-Dy"></a>悉二十八相庄严其身。</p>
  <p id="aDz">“又其如来现在世时，<a id="a-E0"></a>寿八小劫。<a id="a-E1"></a>其诸天人临欲寿终，<a id="a-E2"></a>如来至真常为讲法，<a id="a-E3"></a>演身光明，<a id="a-E4"></a>皆照三千大千世界。<a id="a-E5"></a>时诸天人蒙斯光明，<a id="a-E6"></a>悉决众疑，<a id="a-E7"></a>叹法随佛，<a id="a-E8"></a>各心念言：<a id="a-E9"></a>‘当往诣佛咨受经典。<a id="a-EA"></a>’或以己身神足之力往诣佛所，<a id="a-EB"></a>或有学人承佛圣旨往诣佛所。<a id="a-EC"></a>佛住虚空去地百千仞，<a id="a-ED"></a>在其世界于四衢路周一大座，<a id="a-EE"></a>告于十方可悦一切诸来众会以如来辞，<a id="a-EF"></a>为诸菩萨敷演经道，<a id="a-EG"></a>唯宣大乘无极大道。<a id="a-EH"></a>其佛国土无有一人违逆世尊教，<a id="a-EI"></a>亦无诽谤、<a id="a-EJ"></a>骂詈、<a id="a-EK"></a>毁辱者。<a id="a-EL"></a>一切众生诸根明利，<a id="a-EM"></a>其慧通达。<a id="a-EN"></a>土无君王，<a id="a-EO"></a>唯佛世尊以为法王。<a id="a-EP"></a>其土人民无有吾我，<a id="a-EQ"></a>无受业处，<a id="a-ER"></a>悉无我所，<a id="a-ES"></a>不主田宅。<a id="a-ET"></a>诸天人民，<a id="a-EU"></a>皆悉如是。</p>
  <p id="aEV">“其金刚步如来至真，<a id="a-EW"></a>所欲受食，<a id="a-EX"></a>以愍伤故，<a id="a-EY"></a>先宿晡时现佛身像，<a id="a-EZ"></a>著衣持钵住其门前。<a id="a-Ea"></a>其家则知，<a id="a-Eb"></a>便心念言：<a id="a-Ec"></a>‘佛愍念我，<a id="a-Ed"></a>欲就我食。<a id="a-Ee"></a>’即夜庄严施设床座，<a id="a-Ef"></a>清净布具，<a id="a-Eg"></a>甘美供膳若干种味。<a id="a-Eh"></a>明旦早往，<a id="a-Ei"></a>日时以到，<a id="a-Ej"></a>佛与圣众往入其舍，<a id="a-Ek"></a>饮食毕讫，<a id="a-El"></a>行澡水竟，<a id="a-Em"></a>佛为施家随时说经。<a id="a-En"></a>其人逮得不退转法，<a id="a-Eo"></a>当成无上正真道。<a id="a-Ep"></a>已乃为说讫，<a id="a-Eq"></a>佛从座起还归精舍。<a id="a-Er"></a>若佛宴坐在于静室，<a id="a-Es"></a>时诸菩萨，<a id="a-Et"></a>各从本行所逮三昧，<a id="a-Eu"></a>而自修已。<a id="a-Ev"></a>如是，<a id="a-Ew"></a>寂意，<a id="a-Ex"></a>其佛世界功勋快善，<a id="a-Ey"></a>无量巍巍殊特如是。<a id="a-Ez"></a>土地严净，<a id="a-F0"></a>普平博好，<a id="a-F1"></a>快不可量。<a id="a-F2"></a>”</p>
  <p id="aF3">佛说是经法，<a id="a-F4"></a>授密迹金刚力士决时，<a id="a-F5"></a>应时会中二万人，<a id="a-F6"></a>皆发无上正真道意。<a id="a-F7"></a>诸来会者各各心念：<a id="a-F8"></a>“愿生其土！<a id="a-F9"></a>”佛即记说：<a id="a-FA"></a>“金刚步成佛道时，<a id="a-FB"></a>诸愿见者皆生彼土。<a id="a-FC"></a>其佛授决，<a id="a-FD"></a>亦皆当成无上正真之道，<a id="a-FE"></a>为最正觉。<a id="a-FF"></a>”</p>
  <p id="aFG">尔时，<a id="a-FH"></a>密迹金刚力士，<a id="a-FI"></a>从佛闻斯所授决已，<a id="a-FJ"></a>欢喜踊跃，<a id="a-FK"></a>以持金刚投之虚空。<a id="a-FL"></a>适投空中，<a id="a-FM"></a>应时三千大千佛土六反震动，<a id="a-FN"></a>光照十方，<a id="a-FO"></a>天雨众华纷纷如雪，<a id="a-FP"></a>箜篌乐器不鼓自鸣。<a id="a-FQ"></a>一切众会各在右手，<a id="a-FR"></a>自然有华香若干种品，<a id="a-FS"></a>幢盖众饰各执持行。</p>
  <p id="aFT">于时，<a id="a-FU"></a>密迹金刚力士，<a id="a-FV"></a>以宝华香、<a id="a-FW"></a>幢盖、<a id="a-FX"></a>缯幡，<a id="a-FY"></a>周匝绕佛，<a id="a-FZ"></a>以偈叹曰：</p>
  <p id="aFa">“广法普自在，<a id="a-Fb"></a>　法藏不可尽，</p>
  <p id="aFc">晓了分别法，<a id="a-Fd"></a>　导利益众生。</p>
  <p id="aFe">以付授我义，<a id="a-Ff"></a>　常乐以法施，</p>
  <p id="aFg">极奉行正法，<a id="a-Fh"></a>　住道愿自归。</p>
  <p id="aFi">智慧能清净，<a id="a-Fj"></a>　明了所行业，</p>
  <p id="aFk">其名闻三世，<a id="a-Fl"></a>　功勋度无极。</p>
  <p id="aFm">其智通三处，<a id="a-Fn"></a>　能仁无所著，</p>
  <p id="aFo">以度众挂碍，<a id="a-Fp"></a>　班宣快济厄。</p>
  <p id="aFq">清净犹月净，<a id="a-Fr"></a>　颜貌甚鲜明，</p>
  <p id="aFs">斯曜极远照，<a id="a-Ft"></a>　喻于日火光。</p>
  <p id="aFu">其音殊妙好，<a id="a-Fv"></a>　和声喻梵天，</p>
  <p id="aFw">宣布于愍哀，<a id="a-Fx"></a>　稽首众生宝。</p>
  <p id="aFy">自显现其身，<a id="a-Fz"></a>　示有形寿命，</p>
  <p id="aG0">惟愿班宣法，<a id="a-G1"></a>　演布文字音。</p>
  <p id="aG2">虽讲说经法，<a id="a-G3"></a>　亦无有法想；</p>
  <p id="aG4">度脱于众生，<a id="a-G5"></a>　亦无有人想。</p>
  <p id="aG6">世尊所开化，<a id="a-G7"></a>　谁能报佛恩？</p>
  <p id="aG8">设一切众生，<a id="a-G9"></a>　积行无量劫，</p>
  <p id="aGA">唯启受佛教，<a id="a-GB"></a>　志不在余业，</p>
  <p id="aGC">己身能奉行，<a id="a-GD"></a>　复化他人众。<a id="a-GE"></a>”</p>
  <p id="aGF">于时，<a id="a-GG"></a>密迹金刚力士，<a id="a-GH"></a>绕佛众会竟七匝已，<a id="a-GI"></a>手执众华及与宝盖，<a id="a-GJ"></a>供上散佛。<a id="a-GK"></a>适供散佛，<a id="a-GL"></a>应时四天下一切方域，<a id="a-GM"></a>自然化生若干品华，<a id="a-GN"></a>庄严校饰八重交道、<a id="a-GO"></a>八味池水，<a id="a-GP"></a>承佛威神靡不周遍，<a id="a-GQ"></a>巍巍难限。</p>
  <p id="aGR">尔时，<a id="a-GS"></a>寂意菩萨问密迹金刚力士：<a id="a-GT"></a>“如来以授仁者道决。<a id="a-GU"></a>”</p>
  <p id="aGV">答曰：<a id="a-GW"></a>“族姓子，<a id="a-GX"></a>以见授决，<a id="a-GY"></a>所受道决自然如梦。<a id="a-GZ"></a>”</p>
  <p id="aGa">又问：<a id="a-Gb"></a>“仁者受决，<a id="a-Gc"></a>为何所逮？<a id="a-Gd"></a>”</p>
  <p id="aGe">答曰：<a id="a-Gf"></a>“族姓子，<a id="a-Gg"></a>所受决者，<a id="a-Gh"></a>为无所逮。<a id="a-Gi"></a>”</p>
  <p id="aGj">又问：<a id="a-Gk"></a>“何所不逮？<a id="a-Gl"></a>”</p>
  <p id="aGm">答曰：<a id="a-Gn"></a>“不逮吾我，<a id="a-Go"></a>不得人、<a id="a-Gp"></a>寿命，<a id="a-Gq"></a>不得五阴、<a id="a-Gr"></a>六衰、<a id="a-Gs"></a>四大，<a id="a-Gt"></a>不见现世度世之业，<a id="a-Gu"></a>不逮诸罪及与不罪、<a id="a-Gv"></a>无漏不漏、<a id="a-Gw"></a>尘劳瞋恨、<a id="a-Gx"></a>有为无为、<a id="a-Gy"></a>生死无为。<a id="a-Gz"></a>悉不逮是，<a id="a-H0"></a>此族姓子，<a id="a-H1"></a>乃曰受决。<a id="a-H2"></a>”</p>
  <p id="aH3">寂意又问：<a id="a-H4"></a>“设无所逮，<a id="a-H5"></a>谁为受决？<a id="a-H6"></a>”</p>
  <p id="aH7">答曰：<a id="a-H8"></a>“无所逮者，<a id="a-H9"></a>乃曰为逮。<a id="a-HA"></a>”</p>
  <p id="aHB">又问：<a id="a-HC"></a>“若无吾我，<a id="a-HD"></a>谁为受决？<a id="a-HE"></a>谁授决者？<a id="a-HF"></a>”</p>
  <p id="aHG">答曰：<a id="a-HH"></a>“其有受决及授决者，<a id="a-HI"></a>适俱平等，<a id="a-HJ"></a>本际无二。<a id="a-HK"></a>”</p>
  <p id="aHL">又问密迹：<a id="a-HM"></a>“若无本际，<a id="a-HN"></a>彼谁受决？<a id="a-HO"></a>”</p>
  <p id="aHP">答曰：<a id="a-HQ"></a>“本际无生，<a id="a-HR"></a>亦无所灭，<a id="a-HS"></a>无有二际，<a id="a-HT"></a>以是本际今日受决。<a id="a-HU"></a>”</p>
  <p id="aHV">又问：<a id="a-HW"></a>“住何本际而受决也？<a id="a-HX"></a>”</p>
  <p id="aHY">“住于自然，<a id="a-HZ"></a>无二本际，<a id="a-Ha"></a>无我本际，<a id="a-Hb"></a>无人、<a id="a-Hc"></a>寿命。<a id="a-Hd"></a>住于自然，<a id="a-He"></a>乃曰受决。<a id="a-Hf"></a>”</p>
  <p id="aHg">又问：<a id="a-Hh"></a>“吾我本际，<a id="a-Hi"></a>住在何所？<a id="a-Hj"></a>”</p>
  <p id="aHk">答曰：<a id="a-Hl"></a>“如来所住。<a id="a-Hm"></a>”</p>
  <p id="aHn">又问：<a id="a-Ho"></a>“无所识知，<a id="a-Hp"></a>为何所知？<a id="a-Hq"></a>”</p>
  <p id="aHr">答曰：<a id="a-Hs"></a>“其所识知，<a id="a-Ht"></a>为无所知。<a id="a-Hu"></a>”又曰：<a id="a-Hv"></a>“若无所告语，<a id="a-Hw"></a>为无所语。<a id="a-Hx"></a>”</p>
  <p id="aHy">又问：<a id="a-Hz"></a>“设无所语，<a id="a-I0"></a>为何所教？<a id="a-I1"></a>”</p>
  <p id="aI2">答曰：<a id="a-I3"></a>“教无所教。<a id="a-I4"></a>”</p>
  <p id="aI5">又问：<a id="a-I6"></a>“何谓教无所教？<a id="a-I7"></a>”</p>
  <p id="aI8">答曰：<a id="a-I9"></a>“一切诸法悉无所教。<a id="a-IA"></a>”</p>
  <p id="aIB">又问：<a id="a-IC"></a>“说无所教，<a id="a-ID"></a>云何知之？<a id="a-IE"></a>”</p>
  <p id="aIF">答曰：<a id="a-IG"></a>“设无所教，<a id="a-IH"></a>所知若斯。<a id="a-II"></a>”</p>
  <p id="aIJ">又问：<a id="a-IK"></a>“云何教所知？<a id="a-IL"></a>”</p>
  <p id="aIM">答曰：<a id="a-IN"></a>“不问所知。<a id="a-IO"></a>”</p>
  <p id="aIP">又问：<a id="a-IQ"></a>“云何不问所知？<a id="a-IR"></a>”</p>
  <p id="aIS">答曰：<a id="a-IT"></a>“识无放逸。<a id="a-IU"></a>”</p>
  <p id="aIV">又问：<a id="a-IW"></a>“何谓识无放逸？<a id="a-IX"></a>”</p>
  <p id="aIY">答曰：<a id="a-IZ"></a>“自归要谊。<a id="a-Ia"></a>”</p>
  <p id="aIb">又问：<a id="a-Ic"></a>“何谓自归要谊？<a id="a-Id"></a>”</p>
  <p id="aIe">答曰：<a id="a-If"></a>“不见无谊。<a id="a-Ig"></a>”</p>
  <p id="aIh">又问：<a id="a-Ii"></a>“何谓不见无谊？<a id="a-Ij"></a>”</p>
  <p id="aIk">答曰：<a id="a-Il"></a>“不以于谊，<a id="a-Im"></a>亦非无谊，<a id="a-In"></a>乃曰为谊。<a id="a-Io"></a>”</p>
  <p id="aIp">又问：<a id="a-Iq"></a>“何谓不以于谊，<a id="a-Ir"></a>亦非无谊，<a id="a-Is"></a>乃曰谊乎？<a id="a-It"></a>”</p>
  <p id="aIu">答曰：<a id="a-Iv"></a>“其不以谊，<a id="a-Iw"></a>亦非无谊，<a id="a-Ix"></a>彼则进谊。<a id="a-Iy"></a>”</p>
  <p id="aIz">又问：<a id="a-J0"></a>“若以无谊，<a id="a-J1"></a>不成法义乎？<a id="a-J2"></a>”</p>
  <p id="aJ3">答曰：<a id="a-J4"></a>“其法义者，<a id="a-J5"></a>云何义乎？<a id="a-J6"></a>所以者何？<a id="a-J7"></a>其趣义者则为非法，<a id="a-J8"></a>不成为法。<a id="a-J9"></a>”</p>
  <p id="aJA">又问：<a id="a-JB"></a>“何谓为法？<a id="a-JC"></a>”</p>
  <p id="aJD">答曰：<a id="a-JE"></a>“法无音响，<a id="a-JF"></a>乃曰为法。<a id="a-JG"></a>”</p>
  <p id="aJH">又问：<a id="a-JI"></a>“法无音响，<a id="a-JJ"></a>何谓为法？<a id="a-JK"></a>”</p>
  <p id="aJL">答曰：<a id="a-JM"></a>“其于彼法无有文字，<a id="a-JN"></a>乃曰为法。<a id="a-JO"></a>其无所得，<a id="a-JP"></a>彼法无音，<a id="a-JQ"></a>无有言辞。<a id="a-JR"></a>”</p>
  <p id="aJS">又问密迹：<a id="a-JT"></a>“何谓所逮？<a id="a-JU"></a>”</p>
  <p id="aJV">答曰：<a id="a-JW"></a>“族姓子，<a id="a-JX"></a>如所可逮，<a id="a-JY"></a>是乃名曰一切无逮，<a id="a-JZ"></a>离于所得。<a id="a-Ja"></a>”</p>
  <p id="aJb">又问密迹：<a id="a-Jc"></a>“是曰我所逮得如来，<a id="a-Jd"></a>其习诸法乃能逮得。<a id="a-Je"></a>”又问：<a id="a-Jf"></a>“岂能寂然吾我之心！<a id="a-Jg"></a>一切所宣智慧之明，<a id="a-Jh"></a>因其文字宣如来业，<a id="a-Ji"></a>不以无逮，<a id="a-Jj"></a>不以当逮。<a id="a-Jk"></a>”又问：<a id="a-Jl"></a>“其所逮者，<a id="a-Jm"></a>何所不可？<a id="a-Jn"></a>”</p>
  <p id="aJo">答曰：<a id="a-Jp"></a>“口之所说，<a id="a-Jq"></a>为不可也。<a id="a-Jr"></a>”</p>
  <p id="aJs">又问：<a id="a-Jt"></a>“口之所说，<a id="a-Ju"></a>心倚文字，<a id="a-Jv"></a>则为不可。<a id="a-Jw"></a>”又问：<a id="a-Jx"></a>“何谓为可？<a id="a-Jy"></a>”</p>
  <p id="aJz">答曰：<a id="a-K0"></a>“其无所逮，<a id="a-K1"></a>彼无所教；<a id="a-K2"></a>其无所教知则不自知，<a id="a-K3"></a>不知他人；<a id="a-K4"></a>其不自知，<a id="a-K5"></a>不知他人，<a id="a-K6"></a>乃曰为可。<a id="a-K7"></a>”</p>
  <p id="aK8">又问：<a id="a-K9"></a>“不可谁为是本？<a id="a-KA"></a>可谁为是本？<a id="a-KB"></a>”</p>
  <p id="aKC">答曰：<a id="a-KD"></a>“所受是本。<a id="a-KE"></a>”</p>
  <p id="aKF">又问：<a id="a-KG"></a>“所受谁是其本？<a id="a-KH"></a>”</p>
  <p id="aKI">答曰：<a id="a-KJ"></a>“所倚为本。<a id="a-KK"></a>”</p>
  <p id="aKL">又问：<a id="a-KM"></a>“所倚谁是其本？<a id="a-KN"></a>”</p>
  <p id="aKO">答曰：<a id="a-KP"></a>“虚伪妄想即是其本。<a id="a-KQ"></a>”</p>
  <p id="aKR">又问：<a id="a-KS"></a>“虚伪妄想谁是其本？<a id="a-KT"></a>”</p>
  <p id="aKU">答曰：<a id="a-KV"></a>“虚伪妄想，<a id="a-KW"></a>尘劳是本。<a id="a-KX"></a>”</p>
  <p id="aKY">又问：<a id="a-KZ"></a>“虚伪妄想尘劳何所是本？<a id="a-Ka"></a>”</p>
  <p id="aKb">答曰：<a id="a-Kc"></a>“慕著是本。<a id="a-Kd"></a>”</p>
  <p id="aKe">又问：<a id="a-Kf"></a>“慕著何所是本？<a id="a-Kg"></a>”</p>
  <p id="aKh">答曰：<a id="a-Ki"></a>“色、<a id="a-Kj"></a>声、<a id="a-Kk"></a>香、<a id="a-Kl"></a>味、<a id="a-Km"></a>细滑所著是本。<a id="a-Kn"></a>”</p>
  <p id="aKo">又问：<a id="a-Kp"></a>“何所著本？<a id="a-Kq"></a>”</p>
  <p id="aKr">答曰：<a id="a-Ks"></a>“恩爱结集是曰著本。<a id="a-Kt"></a>于是诸著而无所慕，<a id="a-Ku"></a>乃曰无著。<a id="a-Kv"></a>是为，<a id="a-Kw"></a>寂意，<a id="a-Kx"></a>诸恩爱结求于所著，<a id="a-Ky"></a>永无所著，<a id="a-Kz"></a>诸佛世尊为班宣法。<a id="a-L0"></a>”</p>
  <p id="aL1">重说是法，<a id="a-L2"></a>授密迹金刚力士决时，<a id="a-L3"></a>五百比丘众漏尽意解，<a id="a-L4"></a>二百菩萨得无所从生法忍。</p>
 </body>
</html>