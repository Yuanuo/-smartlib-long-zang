<!doctype html>
<html id="z3IBTDWBq" data-ver="1413">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十</h1>
  <h2 id="a2">西晋三藏法师竺法护译</h2>
  <h2 id="a3">密迹金刚力士会第三之三</h2>
  <p id="a4">尔时，<a id="a-5"></a>寂意复问密迹金刚力士：<a id="a-6"></a>“如来有几事秘要？<a id="a-7"></a>一切声闻、<a id="a-8"></a>诸缘觉地所不能及也，<a id="a-9"></a>何况凡庶闇蔽之类！<a id="a-A"></a>善哉！<a id="a-B"></a>密迹，<a id="a-C"></a>愿意乐任，<a id="a-D"></a>颁宣如来秘要普入，<a id="a-E"></a>一切众会咸欲闻之。<a id="a-F"></a>”</p>
  <p id="aG">密迹力士谓寂意曰：<a id="a-H"></a>“谛听！<a id="a-I"></a>谛听！<a id="a-J"></a>善思念之，<a id="a-K"></a>今当敷演如来秘要，<a id="a-L"></a>有三事。<a id="a-M"></a>何谓为三？<a id="a-N"></a>一曰、<a id="a-O"></a>身密，<a id="a-P"></a>二曰、<a id="a-Q"></a>口密，<a id="a-R"></a>三曰、<a id="a-S"></a>意密。</p>
  <p id="aT">“何谓身密？<a id="a-U"></a>如来于斯无所思想，<a id="a-V"></a>亦不惟念，<a id="a-W"></a>普现一切威仪礼节。<a id="a-X"></a>或有诸天人民，<a id="a-Y"></a>自喜经行，<a id="a-Z"></a>见睹如来经行之时，<a id="a-a"></a>诸天人民心自念言：<a id="a-b"></a>‘世尊为上。<a id="a-c"></a>’斯等逮见如来身密。<a id="a-d"></a>佛之所念亦不思望，<a id="a-e"></a>一切众生睹见如来至真妙德威仪：<a id="a-f"></a>若诸天人喜坐，<a id="a-g"></a>见如来坐；<a id="a-h"></a>若诸天人喜卧，<a id="a-i"></a>见如来卧；<a id="a-j"></a>若喜听经，<a id="a-k"></a>见如来说经；<a id="a-l"></a>若喜寂静，<a id="a-m"></a>见如来默然；<a id="a-n"></a>若喜禅思，<a id="a-o"></a>见如来三昧；<a id="a-p"></a>若天人民目视不眴者，<a id="a-q"></a>见如来目未曾眴；<a id="a-r"></a>若意自在有喜光者，<a id="a-s"></a>便见如来光无所碍；<a id="a-t"></a>有喜紫金色者，<a id="a-u"></a>亦见紫磨金色；<a id="a-v"></a>若诸天人民喜银色、<a id="a-w"></a>水精色、<a id="a-x"></a>琉璃色、<a id="a-y"></a>码碯色，<a id="a-z"></a>砗磲、<a id="a-10"></a>黄金色、<a id="a-11"></a>真珠、<a id="a-12"></a>正白、<a id="a-13"></a>正赤、<a id="a-14"></a>黄白红紫色，<a id="a-15"></a>或取明月珠色、<a id="a-16"></a>暴乱色、<a id="a-17"></a>焰光、<a id="a-18"></a>日、<a id="a-19"></a>月、<a id="a-1A"></a>四天王、<a id="a-1B"></a>释、<a id="a-1C"></a>梵、<a id="a-1D"></a>阿须伦，<a id="a-1E"></a>或中分色、<a id="a-1F"></a>须弥华色，<a id="a-1G"></a>或思妙色，<a id="a-1H"></a>或药形色，<a id="a-1I"></a>或碧石色，<a id="a-1J"></a>或无忧华、<a id="a-1K"></a>詹匐华色，<a id="a-1L"></a>或思夷华色，<a id="a-1M"></a>或青莲华、<a id="a-1N"></a>红黄白华色，<a id="a-1O"></a>或了忉利天色，<a id="a-1P"></a>或毗沙门王颜，<a id="a-1Q"></a>或四天王形，<a id="a-1R"></a>首藏青帝、<a id="a-1S"></a>黄帝、<a id="a-1T"></a>赤帝、<a id="a-1U"></a>白帝，<a id="a-1V"></a>或虚空净，<a id="a-1W"></a>或天人民心志无量品色各异，<a id="a-1X"></a>亦见如来若干品种功勋德色。</p>
  <p id="a1Y">“如是，<a id="a-1Z"></a>寂意，<a id="a-1a"></a>正使江河沙等诸佛世界满中众生有含命类，<a id="a-1b"></a>展转相爱，<a id="a-1c"></a>展转相生，<a id="a-1d"></a>皆决罪毕得为人形，<a id="a-1e"></a>从思想生。<a id="a-1f"></a>其中一人正使所生，<a id="a-1g"></a>亦犹如彼一切众生，<a id="a-1h"></a>如来亦见若干品色，<a id="a-1i"></a>威仪礼节，<a id="a-1j"></a>心所好乐，<a id="a-1k"></a>不可限量，<a id="a-1l"></a>悉欲察知本末言行亦复。<a id="a-1m"></a>如来至真，<a id="a-1n"></a>有以是缘各于众生，<a id="a-1o"></a>现如来像威仪礼节言行使然。<a id="a-1p"></a>犹如一人心得解脱，<a id="a-1q"></a>不与二人俱共同也。<a id="a-1r"></a>欲宣至实心得解脱乃至乎道，<a id="a-1s"></a>如来至真乃能可悦一切众生。<a id="a-1t"></a>以悦众生显示色像，<a id="a-1u"></a>威仪礼节言行亦然。<a id="a-1v"></a>犹如，<a id="a-1w"></a>寂意，<a id="a-1x"></a>清净明镜，<a id="a-1y"></a>随其色貌以往照之，<a id="a-1z"></a>则现其像不失本类，<a id="a-20"></a>等示无异未曾变改，<a id="a-21"></a>明镜照形亦无想念。<a id="a-22"></a>如来如是，<a id="a-23"></a>虽以法济一切众生，<a id="a-24"></a>无有想念，<a id="a-25"></a>无利养心，<a id="a-26"></a>可悦一切众生心行，<a id="a-27"></a>随上中下深浅之法，<a id="a-28"></a>开化度脱三界迷惑。<a id="a-29"></a>是为如来身行秘要。<a id="a-2A"></a>”</p>
  <p id="a2B">密迹金刚力士复谓寂意菩萨：<a id="a-2C"></a>“如来秘要亦不分别阴、<a id="a-2D"></a>种、<a id="a-2E"></a>诸入，<a id="a-2F"></a>不归罪福，<a id="a-2G"></a>不生尘劳，<a id="a-2H"></a>不成父母，<a id="a-2I"></a>无四大胞胎，<a id="a-2J"></a>亦无骨肉、<a id="a-2K"></a>所闻功勋，<a id="a-2L"></a>无涂华香，<a id="a-2M"></a>悉无所有，<a id="a-2N"></a>不系在色，<a id="a-2O"></a>无出入息、<a id="a-2P"></a>寿命灭尽。<a id="a-2Q"></a>欲知佛身则是法身，<a id="a-2R"></a>身无有色，<a id="a-2S"></a>无众妄想，<a id="a-2T"></a>所现色相为贪慕好求豪尊位众生之故，<a id="a-2U"></a>而示形相令目睹矣！<a id="a-2V"></a>法相静寂，<a id="a-2W"></a>为敬慧故，<a id="a-2X"></a>一切众生使趣天眼。<a id="a-2Y"></a>”</p>
  <p id="a2Z">密迹复谓寂意：<a id="a-2a"></a>“若有众生俱在一会，<a id="a-2b"></a>各见佛身，<a id="a-2c"></a>以缘意睹。<a id="a-2d"></a>其远住观，<a id="a-2e"></a>住本不见。<a id="a-2f"></a>其住本也，<a id="a-2g"></a>见住远不见者，<a id="a-2h"></a>无意缘也。<a id="a-2i"></a>见者以乱意缘不见也。<a id="a-2j"></a>若以意缘不得见者，<a id="a-2k"></a>若以己身而察见之，<a id="a-2l"></a>用见他人故，<a id="a-2m"></a>不见之也。<a id="a-2n"></a>又见他人故，<a id="a-2o"></a>复能见者，<a id="a-2p"></a>用见己心故，<a id="a-2q"></a>不见之也。<a id="a-2r"></a>其在梦中有所见者，<a id="a-2s"></a>从梦觉已则无所见也。<a id="a-2t"></a>定意所见起无所见，<a id="a-2u"></a>起往所见定无所见。<a id="a-2v"></a>其空静所见不静不见，<a id="a-2w"></a>其在空静则无不见。<a id="a-2x"></a>其见无业，<a id="a-2y"></a>离于无业无所见之。<a id="a-2z"></a>其离无业乃有所见一无所见。<a id="a-30"></a>”</p>
  <p id="a31">密迹复谓寂意：<a id="a-32"></a>“其如来身，<a id="a-33"></a>从无数事各随显现，<a id="a-34"></a>其色行天，<a id="a-35"></a>身行寂然，<a id="a-36"></a>威仪礼节而心自定，<a id="a-37"></a>然后复亂。<a id="a-38"></a>斯如来身无有边际，<a id="a-39"></a>亦无限碍，<a id="a-3A"></a>亦无妄想，<a id="a-3B"></a>不可想节。<a id="a-3C"></a>如来身者不可限取，<a id="a-3D"></a>无若干像。<a id="a-3E"></a>如来身者亦复如是，<a id="a-3F"></a>无所不遍。<a id="a-3G"></a>犹如虚空，<a id="a-3H"></a>不有妄想；<a id="a-3I"></a>如来若斯，<a id="a-3J"></a>永无思想。<a id="a-3K"></a>犹如虚空，<a id="a-3L"></a>皆以遍入一切形色；<a id="a-3M"></a>如来若斯，<a id="a-3N"></a>悉以周遍照诸众生。<a id="a-3O"></a>犹如虚空，<a id="a-3P"></a>普入诸色间关其里；<a id="a-3Q"></a>如来之身亦复如是，<a id="a-3R"></a>普照众生靡所不遍。<a id="a-3S"></a>犹如虚空，<a id="a-3T"></a>皆长一切百谷草木；<a id="a-3U"></a>如来若斯，<a id="a-3V"></a>至真之体长育德本。<a id="a-3W"></a>犹如虚空，<a id="a-3X"></a>不计有常及与无常，<a id="a-3Y"></a>亦无昼夜；<a id="a-3Z"></a>如来若斯，<a id="a-3a"></a>身不有常不云无常，<a id="a-3b"></a>不能见其顶。</p>
  <p id="a3c">“又复，<a id="a-3d"></a>寂意，<a id="a-3e"></a>诸佛世尊，<a id="a-3f"></a>佛以普见天上世间魔王、<a id="a-3g"></a>梵天，<a id="a-3h"></a>无敢当佛睹其顶者。<a id="a-3i"></a>诸天龙神、<a id="a-3j"></a>揵沓和、<a id="a-3k"></a>阿须伦、<a id="a-3l"></a>迦楼罗、<a id="a-3m"></a>真陀罗、<a id="a-3n"></a>摩休勒、<a id="a-3o"></a>人与非人、<a id="a-3p"></a>声闻、<a id="a-3q"></a>缘觉，<a id="a-3r"></a>若诸菩萨，<a id="a-3s"></a>莫能堪任见如来顶。<a id="a-3t"></a>所以者何？<a id="a-3u"></a>佛成道未久时，<a id="a-3v"></a>转法轮游波罗奈。<a id="a-3w"></a>东方去是世界甚远，<a id="a-3x"></a>乃得思夷华佛土，<a id="a-3y"></a>世界曰怀调，<a id="a-3z"></a>有菩萨名曰应持，<a id="a-40"></a>来诣忍界，<a id="a-41"></a>奉觐世尊，<a id="a-42"></a>稽首作礼，<a id="a-43"></a>敬问供事。<a id="a-44"></a>礼足下已，<a id="a-45"></a>绕佛七匝则往其前，<a id="a-46"></a>应持菩萨时心念言：<a id="a-47"></a>‘我欲度知如来身限。<a id="a-48"></a>’自变其身高三百三十六万里，<a id="a-49"></a>观如来身五百四十三万兆垓二万亿里，<a id="a-4A"></a>则心念言：<a id="a-4B"></a>‘我获神足，<a id="a-4C"></a>神通自娱，<a id="a-4D"></a>我宁可复测度佛身所入云何？<a id="a-4E"></a>’佛以威德，<a id="a-4F"></a>以神足力，<a id="a-4G"></a>上方去此百亿江河沙诸佛国土，<a id="a-4H"></a>有世界名莲华严，<a id="a-4I"></a>其土有佛名莲华上，<a id="a-4J"></a>如来、<a id="a-4K"></a>至真、<a id="a-4L"></a>等正觉现在说法，<a id="a-4M"></a>应持菩萨往在其前，<a id="a-4N"></a>不能睹之。<a id="a-4O"></a>在上而立遥视，<a id="a-4P"></a>永不逮见世尊大圣能仁佛顶，<a id="a-4Q"></a>欲见顶相永不得见也！<a id="a-4R"></a>不知佛身高长广远几千亿载江河沙佛土。</p>
  <p id="a4S">“时应持菩萨，<a id="a-4T"></a>往诣莲华上佛所，<a id="a-4U"></a>稽首佛足，<a id="a-4V"></a>右绕三匝，<a id="a-4W"></a>住于佛前而白佛言：<a id="a-4X"></a>‘我身所来去是远近？<a id="a-4Y"></a>’佛言：<a id="a-4Z"></a>‘去此百亿江河沙佛土，<a id="a-4a"></a>卿族姓子从彼到斯。<a id="a-4b"></a>’应持菩萨白佛言：<a id="a-4c"></a>‘我上过到若干佛土，<a id="a-4d"></a>不能得见释迦文佛顶，<a id="a-4e"></a>不知高长几百千亿江河沙佛土！<a id="a-4f"></a>’彼佛答曰：<a id="a-4g"></a>‘假族姓子，<a id="a-4h"></a>以是方便圣明之慧斯神足力，<a id="a-4i"></a>从此转上江河沙劫，<a id="a-4j"></a>忽以越过上无喻佛土，<a id="a-4k"></a>尚不能得见于世尊释迦文顶，<a id="a-4l"></a>亦不可得其身边限！<a id="a-4m"></a>又族姓子当知，<a id="a-4n"></a>佛身无限巍巍如是不可譬喻，<a id="a-4o"></a>诸佛世尊不可称载。<a id="a-4p"></a>又族姓子，<a id="a-4q"></a>用无侣故名不可喻，<a id="a-4r"></a>如来禁戒亦无譬喻，<a id="a-4s"></a>三昧定意、<a id="a-4t"></a>智慧解脱、<a id="a-4u"></a>度知见品、<a id="a-4v"></a>身口心业、<a id="a-4w"></a>色相众好悉不可喻。<a id="a-4x"></a>一切众生以若干品引譬举喻，<a id="a-4y"></a>咨嗟如来禁戒无极，<a id="a-4z"></a>定、<a id="a-50"></a>慧、<a id="a-51"></a>解脱、<a id="a-52"></a>度知见品、<a id="a-53"></a>身口心业、<a id="a-54"></a>色相威好。<a id="a-55"></a>犹如虚空不可得边，<a id="a-56"></a>如来之身无际若斯。<a id="a-57"></a>’于时应持菩萨，<a id="a-58"></a>闻莲华上如来所说，<a id="a-59"></a>忻然大悦得未曾有，<a id="a-5A"></a>即礼佛足，<a id="a-5B"></a>绕圣七匝，<a id="a-5C"></a>没彼佛国。<a id="a-5D"></a>承佛圣旨，<a id="a-5E"></a>蒙已神力，<a id="a-5F"></a>发意之顷到此佛土，<a id="a-5G"></a>往诣佛所前，<a id="a-5H"></a>稽首礼释迦文佛足，<a id="a-5I"></a>右绕七匝，<a id="a-5J"></a>则住佛前，<a id="a-5K"></a>以偈颂曰：</p>
  <p id="a5L">“‘欲解达佛身，<a id="a-5M"></a>　犹如喻虚空，</p>
  <p id="a5N">乐得知边际，<a id="a-5O"></a>　以舍所造作。</p>
  <p id="a5P">过此百千亿，<a id="a-5Q"></a>　无量江河沙，</p>
  <p id="a5R">上越若干土，<a id="a-5S"></a>　欲见佛身顶。</p>
  <p id="a5T">过到无限土，<a id="a-5U"></a>　至莲华佛界，</p>
  <p id="a5V">乐得身边限，<a id="a-5W"></a>　不睹见佛顶。</p>
  <p id="a5X">其彼国土佛，<a id="a-5Y"></a>　名曰莲华上，</p>
  <p id="a5Z">见我心所念，<a id="a-5a"></a>　便以分别说：</p>
  <p id="a5b">“假使引众喻，<a id="a-5c"></a>　讲诸佛世尊，</p>
  <p id="a5d">便不顺佛教，<a id="a-5e"></a>　则为诽谤圣。</p>
  <p id="a5f">若欲知譬喻，<a id="a-5g"></a>　诸佛法平等，</p>
  <p id="a5h">颁宣虚空限，<a id="a-5i"></a>　实无有边际。</p>
  <p id="a5j">设犹如虚空，<a id="a-5k"></a>　佛戒禁若斯，</p>
  <p id="a5l">定意智慧业，<a id="a-5m"></a>　解脱度知见，</p>
  <p id="a5n">犹虚空无际，<a id="a-5o"></a>　色身亦如是。</p>
  <p id="a5p">欲观世护顶，<a id="a-5q"></a>　等譬如虚空，</p>
  <p id="a5r">如虚空所周，<a id="a-5s"></a>　佛身遍如是；</p>
  <p id="a5t">如虚空所遍，<a id="a-5u"></a>　光明照亦然，</p>
  <p id="a5v">其光照所至，<a id="a-5w"></a>　有言辞若兹；</p>
  <p id="a5x">如言辞所至，<a id="a-5y"></a>　心遍亦复如；</p>
  <p id="a5z">如心所遍至，<a id="a-60"></a>　慈心布如是；</p>
  <p id="a61">如慈心所遍，<a id="a-62"></a>　慧周等无异；</p>
  <p id="a63">如慧之所周，<a id="a-64"></a>　身所周若斯；</p>
  <p id="a65">功德亦如是，<a id="a-66"></a>　道心无有二；</p>
  <p id="a67">如道心功德，<a id="a-68"></a>　解色亦如是；</p>
  <p id="a69">充满于虚空，<a id="a-6A"></a>　所度复越是。</p>
  <p id="a6B">如一切众生，<a id="a-6C"></a>　所受福德品，</p>
  <p id="a6D">其发道心福，<a id="a-6E"></a>　一人德如是。</p>
  <p id="a6F">如其发道心，<a id="a-6G"></a>　功德业名称，</p>
  <p id="a6H">若受正法者，<a id="a-6I"></a>　功德过于彼。</p>
  <p id="a6J">一切诸佛兴，<a id="a-6K"></a>　颁宣百亿劫，</p>
  <p id="a6L">叹持正法功，<a id="a-6M"></a>　不得其边际。</p>
  <p id="a6N">其兴于道心，<a id="a-6O"></a>　而护诸正法，</p>
  <p id="a6P">好乐解空无，<a id="a-6Q"></a>　十六不获一。</p>
  <p id="a6R">以乐解空无，<a id="a-6S"></a>　则不失道心，</p>
  <p id="a6T">执持尊上法，<a id="a-6U"></a>　是慧乃和同。</p>
  <p id="a6V">逮得斯法趣，<a id="a-6W"></a>　菩萨则勇猛，</p>
  <p id="a6X">获致佛功勋，<a id="a-6Y"></a>　奉修佛道行。<a id="a-6Z"></a>”</p>
  <p id="a6a">说是颂偈时，<a id="a-6b"></a>　震动亿佛土，</p>
  <p id="a6c">诸天亿百千，<a id="a-6d"></a>　鼓亿千妓乐。</p>
  <p id="a6e">无数亿千人，<a id="a-6f"></a>　悉发大道心，</p>
  <p id="a6g">因闻大法故，<a id="a-6h"></a>　应持之所叹。</p>
  <p id="a6i">是处不可议，<a id="a-6j"></a>　无上不可限，</p>
  <p id="a6k">诸佛普示现，<a id="a-6l"></a>　自在之秘业。<a id="a-6m"></a>’”</p>
  <p id="a6n">密迹力士谓寂意曰：<a id="a-6o"></a>“是如来身秘要，<a id="a-6p"></a>若彼众生皆集一会，<a id="a-6q"></a>或有能见如来身者，<a id="a-6r"></a>或不见者。<a id="a-6s"></a>其能见者欢喜观之，<a id="a-6t"></a>其不见者默然而观。<a id="a-6u"></a>如来不食，<a id="a-6v"></a>众生悉见如来服食。<a id="a-6w"></a>又寂意知，<a id="a-6x"></a>如有天名精力，<a id="a-6y"></a>初化受道，<a id="a-6z"></a>取如来食而器受之，<a id="a-70"></a>济诸穷乏。<a id="a-71"></a>众人皆见如来而食，<a id="a-72"></a>见如来举食著于口中，<a id="a-73"></a>自然还器。<a id="a-74"></a>诸天子取往古宿世如来所，<a id="a-75"></a>种植众德本而有余殃，<a id="a-76"></a>在在所生就与羸劣，<a id="a-77"></a>使服食之。<a id="a-78"></a>饥乏困厄不得食者，<a id="a-79"></a>如来愍此以食授之。<a id="a-7A"></a>是众生等食斯饭已，<a id="a-7B"></a>身体安隐，<a id="a-7C"></a>消除尘劳，<a id="a-7D"></a>众想休息，<a id="a-7E"></a>心性仁和，<a id="a-7F"></a>志存无上，<a id="a-7G"></a>以平等觉发不可思议。<a id="a-7H"></a>以是之故，<a id="a-7I"></a>当作是观，<a id="a-7J"></a>如来不食，<a id="a-7K"></a>如来至真以法为食。<a id="a-7L"></a>所以者何？<a id="a-7M"></a>如来之身成钩锁体，<a id="a-7N"></a>犹如金刚铿然坚强，<a id="a-7O"></a>不可破坏。<a id="a-7P"></a>其如来身无有生藏，<a id="a-7Q"></a>亦无熟藏，<a id="a-7R"></a>复无坚软，<a id="a-7S"></a>亦无不净大小诸便、<a id="a-7T"></a>咳唾之秽。<a id="a-7U"></a>又如来身如紫金色，<a id="a-7V"></a>无怯无弱，<a id="a-7W"></a>不有恐畏。</p>
  <p id="a7X">“寂意，<a id="a-7Y"></a>且观于如来身，<a id="a-7Z"></a>旷然无极，<a id="a-7a"></a>甚妙坚固犹如金刚，<a id="a-7b"></a>而身柔软如细天衣。<a id="a-7c"></a>或时上妙显微妙身，<a id="a-7d"></a>天人玉女稽首足下，<a id="a-7e"></a>礼如来身，<a id="a-7f"></a>触如来足，<a id="a-7g"></a>柔软极细不可为喻，<a id="a-7h"></a>悉发无上正真道意，<a id="a-7i"></a>永无众尘。<a id="a-7j"></a>若贪淫人，<a id="a-7k"></a>瞋恚、<a id="a-7l"></a>愚痴若有等分，<a id="a-7m"></a>见如来身适值目睹，<a id="a-7n"></a>其淫怒痴所有等分，<a id="a-7o"></a>一切身行悉为消除，<a id="a-7p"></a>无复众尘。<a id="a-7q"></a>若有悭、<a id="a-7r"></a>贪、<a id="a-7s"></a>犯戒、<a id="a-7t"></a>瞋恚、<a id="a-7u"></a>懈怠、<a id="a-7v"></a>乱心、<a id="a-7w"></a>愚痴，<a id="a-7x"></a>使布施、<a id="a-7y"></a>持戒、<a id="a-7z"></a>忍辱、<a id="a-80"></a>精进、<a id="a-81"></a>一心、<a id="a-82"></a>智慧。<a id="a-83"></a>取要言之，<a id="a-84"></a>若有离于清白之法，<a id="a-85"></a>见如来身，<a id="a-86"></a>弃不善想，<a id="a-87"></a>皆修德本。<a id="a-88"></a>以不妄想观于如来，<a id="a-89"></a>乃曰真道。<a id="a-8A"></a>是为，<a id="a-8B"></a>寂意，<a id="a-8C"></a>如来身秘要。<a id="a-8D"></a>若有布施，<a id="a-8E"></a>如来瑞应所化自在，<a id="a-8F"></a>以律开化众生不受长育，<a id="a-8G"></a>解众生想而为颁宣建立应度。<a id="a-8H"></a>如来于彼观无所业，<a id="a-8I"></a>又无所行。<a id="a-8J"></a>如来至真未曾念是‘我当化形’，<a id="a-8K"></a>所当化者、<a id="a-8L"></a>若方当化，<a id="a-8M"></a>心自念言。<a id="a-8N"></a>又化所观，<a id="a-8O"></a>如来至真在此业前，<a id="a-8P"></a>乃至世界所说土地无数世界，<a id="a-8Q"></a>如来所化往来所至，<a id="a-8R"></a>如来在彼观无所想。<a id="a-8S"></a>其如来者，<a id="a-8T"></a>从身放光明，<a id="a-8U"></a>若干种色、<a id="a-8V"></a>无央种色、<a id="a-8W"></a>不可计限百千曜色，<a id="a-8X"></a>其光所照江河沙等诸佛国土。<a id="a-8Y"></a>光明远照所奉行业，<a id="a-8Z"></a>众生皆从彼开化之，<a id="a-8a"></a>以是无业所作行无。<a id="a-8b"></a>是故，<a id="a-8c"></a>寂意，<a id="a-8d"></a>如来身秘要，<a id="a-8e"></a>诸所念行，<a id="a-8f"></a>所颁宣说，<a id="a-8g"></a>所成就发无上正真道意。<a id="a-8h"></a>又如来身秘不可称计。<a id="a-8i"></a>”</p>
  <p id="a8j">说是如来身行秘要时，<a id="a-8k"></a>十千人发无上正真道意，<a id="a-8l"></a>八千菩萨逮得无所从生法忍。<a id="a-8m"></a>诸天人民、<a id="a-8n"></a>阿须轮、<a id="a-8o"></a>世间人赞叹密迹：<a id="a-8p"></a>“善哉！<a id="a-8q"></a>善哉！<a id="a-8r"></a>”诸天妓乐不鼓自鸣，<a id="a-8s"></a>雨于天华。<a id="a-8t"></a>世尊以右紫磨金色手，<a id="a-8u"></a>举著密迹金刚力士顶上，<a id="a-8v"></a>叹曰：<a id="a-8w"></a>“善哉！<a id="a-8x"></a>善哉！<a id="a-8y"></a>密迹快善说是如来身秘要！<a id="a-8z"></a>今所宣说，<a id="a-90"></a>如佛所教而无有二。<a id="a-91"></a>”</p>
  <p id="a92">密迹力士谓寂意：<a id="a-93"></a>“何谓为如来口秘要？<a id="a-94"></a>其夜如来逮无上正真道成最正觉，<a id="a-95"></a>至无余界、<a id="a-96"></a>泥洹之界、<a id="a-97"></a>灭度日夜，<a id="a-98"></a>于其中间，<a id="a-99"></a>施一文字以能颁宣，<a id="a-9A"></a>一一分别无数亿载，<a id="a-9B"></a>讲演布散无限义理。<a id="a-9C"></a>所以者何？<a id="a-9D"></a>如来常定，<a id="a-9E"></a>如来至真无出入息，<a id="a-9F"></a>无所思念，<a id="a-9G"></a>亦无所行，<a id="a-9H"></a>无复思想，<a id="a-9I"></a>悉无所行，<a id="a-9J"></a>虽口所宣，<a id="a-9K"></a>无想无行。<a id="a-9L"></a>如来所行无应不应，<a id="a-9M"></a>无言无说，<a id="a-9N"></a>不想有人。<a id="a-9O"></a>世尊所说一切超越三昧正受，<a id="a-9P"></a>皆以文字而分别说，<a id="a-9Q"></a>颁宣文字而自倚著。<a id="a-9R"></a>一切众生如是周旋往来：<a id="a-9S"></a>‘如来为我讲说经法。<a id="a-9T"></a>’是则名曰如来在彼亦无想念。<a id="a-9U"></a>如来所观而知止足，<a id="a-9V"></a>其舌之门口宣音响，<a id="a-9W"></a>闻所宣音莫不悦喜，<a id="a-9X"></a>而演如来言辞之教。<a id="a-9Y"></a>散一音声，<a id="a-9Z"></a>悉普周遍众生所想、<a id="a-9a"></a>众生心念，<a id="a-9b"></a>是则如来从口敷演。<a id="a-9c"></a>如来言辞出六十品各异音声。<a id="a-9d"></a>何谓六十？<a id="a-9e"></a>吉祥音、<a id="a-9f"></a>柔软音、<a id="a-9g"></a>可乐音、<a id="a-9h"></a>悦意清净音、<a id="a-9i"></a>离垢音、<a id="a-9j"></a>显曜音、<a id="a-9k"></a>微妙音、<a id="a-9l"></a>明听音、<a id="a-9m"></a>无乱音、<a id="a-9n"></a>无愦音、<a id="a-9o"></a>师父音、<a id="a-9p"></a>无刚鞕音、<a id="a-9q"></a>无粗犷音、<a id="a-9r"></a>善顺音、<a id="a-9s"></a>安重音、<a id="a-9t"></a>身所吉和音、<a id="a-9u"></a>随心时音、<a id="a-9v"></a>空悦音、<a id="a-9w"></a>与爱安想音、<a id="a-9x"></a>无恼热音、<a id="a-9y"></a>方正音、<a id="a-9z"></a>识达音、<a id="a-A0"></a>亲近音、<a id="a-A1"></a>意好音、<a id="a-A2"></a>欢悦音、<a id="a-A3"></a>和教音、<a id="a-A4"></a>晓了音、<a id="a-A5"></a>精勤音、<a id="a-A6"></a>忍和音、<a id="a-A7"></a>重了音、<a id="a-A8"></a>其响去秽音、<a id="a-A9"></a>应师子音、<a id="a-AA"></a>龙鸣音、<a id="a-AB"></a>雨好音、<a id="a-AC"></a>海雷龙王音、<a id="a-AD"></a>真陀罗伎音、<a id="a-AE"></a>哀鸾音、<a id="a-AF"></a>鹰畅音、<a id="a-AG"></a>鹤鸣音、<a id="a-AH"></a>耆域音、<a id="a-AI"></a>英鸟音、<a id="a-AJ"></a>雷震音、<a id="a-AK"></a>不卒音、<a id="a-AL"></a>不暴音、<a id="a-AM"></a>普入响音、<a id="a-AN"></a>去非时音、<a id="a-AO"></a>无乏音、<a id="a-AP"></a>无怯音、<a id="a-AQ"></a>悦豫音、<a id="a-AR"></a>通畅音、<a id="a-AS"></a>戒禁音、<a id="a-AT"></a>美甘音、<a id="a-AU"></a>进行音、<a id="a-AV"></a>广普音、<a id="a-AW"></a>具足音、<a id="a-AX"></a>诸根无瑕音、<a id="a-AY"></a>不轻疾音、<a id="a-AZ"></a>无住音、<a id="a-Aa"></a>响普入众会音、<a id="a-Ab"></a>宣诸德音。<a id="a-Ac"></a>”</p>
  <p id="aAd">密迹金刚力士谓寂意菩萨：<a id="a-Ae"></a>“是为如来六十品音。<a id="a-Af"></a>其如来音，<a id="a-Ag"></a>普通十方诸佛世界，<a id="a-Ah"></a>可悦一切众心性行。<a id="a-Ai"></a>如来所观无有妄想，<a id="a-Aj"></a>如来道心不作是念：<a id="a-Ak"></a>‘吾当为其口宣经法：<a id="a-Al"></a>通闻经、<a id="a-Am"></a>德经、<a id="a-An"></a>所演经、<a id="a-Ao"></a>分别经、<a id="a-Ap"></a>颂诗经、<a id="a-Aq"></a>藏经、<a id="a-Ar"></a>于是顺经、<a id="a-As"></a>生经、<a id="a-At"></a>方等经、<a id="a-Au"></a>未曾有法经、<a id="a-Av"></a>譬喻经、<a id="a-Aw"></a>章句经，<a id="a-Ax"></a>若说古喻，<a id="a-Ay"></a>若有引喻，<a id="a-Az"></a>有颁宣言论谈语，<a id="a-B0"></a>诸无上讲诸事敷演众事，<a id="a-B1"></a>有所处当分布远近，<a id="a-B2"></a>开通其本自解晓了，<a id="a-B3"></a>宣畅其义而为开化。<a id="a-B4"></a>’又众会等，<a id="a-B5"></a>如来至真所宣法典，<a id="a-B6"></a>亲近佛坐，<a id="a-B7"></a>入比丘众、<a id="a-B8"></a>比丘尼、<a id="a-B9"></a>清信士女，<a id="a-BA"></a>诸天龙神、<a id="a-BB"></a>揵沓和、<a id="a-BC"></a>阿须轮、<a id="a-BD"></a>迦留罗、<a id="a-BE"></a>真陀罗、<a id="a-BF"></a>摩休勒、<a id="a-BG"></a>若人非人众会之党，<a id="a-BH"></a>随众生根所行精进，<a id="a-BI"></a>从所乐法而令入道；<a id="a-BJ"></a>以顺入道，<a id="a-BK"></a>求众生无因开化之，<a id="a-BL"></a>乐法音响亦复如是。<a id="a-BM"></a>斯诸众生心自念言：<a id="a-BN"></a>‘从如来口出。<a id="a-BO"></a>’不以各各说法，<a id="a-BP"></a>随心别异言行应时，<a id="a-BQ"></a>各各闻法而得开解，<a id="a-BR"></a>是则名曰如来口密要也。</p>
  <p id="aBS">“又有，<a id="a-BT"></a>寂意，<a id="a-BU"></a>无数众生行不可计，<a id="a-BV"></a>其所言辞八万四千闇处下劣，<a id="a-BW"></a>诱进此辈无明众生，<a id="a-BX"></a>入如来法而蒙开化。<a id="a-BY"></a>又众生行不可限量，<a id="a-BZ"></a>若有贪淫，<a id="a-Ba"></a>随时因彼众生所行，<a id="a-Bb"></a>由入其中便救济之。<a id="a-Bc"></a>怒、<a id="a-Bd"></a>痴众生及等等分行三事，<a id="a-Be"></a>蔽众生之类，<a id="a-Bf"></a>随其三界思想之顷，<a id="a-Bg"></a>庄严拔之，<a id="a-Bh"></a>令无所住而无异心。<a id="a-Bi"></a>入众生类罪福之行，<a id="a-Bj"></a>而为分别现如来寿，<a id="a-Bk"></a>而有限尽不知。<a id="a-Bl"></a>众生所行罪福，<a id="a-Bm"></a>以权方便各说异法。<a id="a-Bn"></a>如来善权众生无限，<a id="a-Bo"></a>不可计量，<a id="a-Bp"></a>所行不同，<a id="a-Bq"></a>便为颁宣若干品法。<a id="a-Br"></a>又以众生，<a id="a-Bs"></a>在于我所面现相值，<a id="a-Bt"></a>如来所说悉遍入心，<a id="a-Bu"></a>随其本行宣布道业各解入道，<a id="a-Bv"></a>是则名曰如来秘要。<a id="a-Bw"></a>若有菩萨入如来秘要，<a id="a-Bx"></a>是等不知，<a id="a-By"></a>谓于如来至真演有为之门，<a id="a-Bz"></a>而如来法悉是无为。<a id="a-C0"></a>又有如来宣一品音，<a id="a-C1"></a>众生想念坐有所说，<a id="a-C2"></a>唯忆想乐如来音者，<a id="a-C3"></a>望想所说。<a id="a-C4"></a>不当作是观，<a id="a-C5"></a>而如来口永无所说。<a id="a-C6"></a>所以者何？<a id="a-C7"></a>或有众生闻如来音，<a id="a-C8"></a>眉间之相谓之在顶。<a id="a-C9"></a>若有想发，<a id="a-CA"></a>知之绀色从天中[立+寺]。<a id="a-CB"></a>目善明好，<a id="a-CC"></a>人不堪任谛视如来。<a id="a-CD"></a>所以施与，<a id="a-CE"></a>消除诸非，<a id="a-CF"></a>弃诤讼门，<a id="a-CG"></a>无危害心。<a id="a-CH"></a>若颈肩臂去众阴事，<a id="a-CI"></a>若诸指事，<a id="a-CJ"></a>若以身胁，<a id="a-CK"></a>若有宣颁，<a id="a-CL"></a>从背至足，<a id="a-CM"></a>若以腹，<a id="a-CN"></a>若以脐又阴马藏，<a id="a-CO"></a>若以膝腨无瞋休息，<a id="a-CP"></a>若以有相及成种好，<a id="a-CQ"></a>于世最上。<a id="a-CR"></a>若有想知如来至真闻其音响，<a id="a-CS"></a>随其所好诸根厚薄，<a id="a-CT"></a>从其应度而开化之，<a id="a-CU"></a>演斯音训悉使入律。<a id="a-CV"></a>虽尔如来所观开化亦无相念。</p>
  <p id="aCW">“犹如，<a id="a-CX"></a>寂意，<a id="a-CY"></a>或譬如妓乐以调其音，<a id="a-CZ"></a>以手鼓之其声悲和，<a id="a-Ca"></a>无有在彼作是声者，<a id="a-Cb"></a>皆由方便缘合，<a id="a-Cc"></a>而有殊特悲和之音。<a id="a-Cd"></a>如是，<a id="a-Ce"></a>寂意，<a id="a-Cf"></a>如来言辞化众生心，<a id="a-Cg"></a>缘其畅教，<a id="a-Ch"></a>如来在彼，<a id="a-Ci"></a>有所演说无有偏党，<a id="a-Cj"></a>皆是宿缘所造立行而有殊特。<a id="a-Ck"></a>如来至真在于众生，<a id="a-Cl"></a>超绝巍巍由本殊特。<a id="a-Cm"></a>犹如，<a id="a-Cn"></a>寂意，<a id="a-Co"></a>呼声之响其音远彻，<a id="a-Cp"></a>其音所出不在于内，<a id="a-Cq"></a>亦不处外，<a id="a-Cr"></a>不在中间。<a id="a-Cs"></a>如来若斯宣音训诲众生之心，<a id="a-Ct"></a>其辞言教不从身出，<a id="a-Cu"></a>亦不从心，<a id="a-Cv"></a>不内不外，<a id="a-Cw"></a>不从中间。<a id="a-Cx"></a>犹如大海之中如意明珠，<a id="a-Cy"></a>演其光耀可一切众。<a id="a-Cz"></a>若宝明珠系在幢头，<a id="a-D0"></a>遍照城市。<a id="a-D1"></a>从众生心所欲志愿，<a id="a-D2"></a>其明月珠出宝，<a id="a-D3"></a>众人各得所欲，<a id="a-D4"></a>斯明珠宝亦无想念。<a id="a-D5"></a>如来若斯其有宝心，<a id="a-D6"></a>志存清净，<a id="a-D7"></a>执大哀幢，<a id="a-D8"></a>从众生性根无所不应，<a id="a-D9"></a>各使开解。<a id="a-DA"></a>虽显是教亦无想念，<a id="a-DB"></a>是则如来所宣秘要。<a id="a-DC"></a>”</p>
  <p id="aDD">密迹金刚力士复谓寂意菩萨：<a id="a-DE"></a>“吾今普观天上世间，<a id="a-DF"></a>诸魔、<a id="a-DG"></a>梵天、<a id="a-DH"></a>沙门、<a id="a-DI"></a>梵志、<a id="a-DJ"></a>诸天人民，<a id="a-DK"></a>都不能限如来所宣音响文辞。<a id="a-DL"></a>所以者何？<a id="a-DM"></a>我身忆念，<a id="a-DN"></a>如是世尊在灵鹫山，<a id="a-DO"></a>与诸菩萨眷属围绕，<a id="a-DP"></a>而有法典名净音场，<a id="a-DQ"></a>广为众生而颁宣此，<a id="a-DR"></a>时慈氏菩萨之所建立。<a id="a-DS"></a>当尔之时，<a id="a-DT"></a>贤者大目连心自念言：<a id="a-DU"></a>‘吾欲试知如来音响所彻远近？<a id="a-DV"></a>’时大目连，<a id="a-DW"></a>自于其座忽然不现，<a id="a-DX"></a>住须弥顶闻如来音，<a id="a-DY"></a>如在目前。<a id="a-DZ"></a>自以神力即游于是三千大千世界，<a id="a-Da"></a>最在其边，<a id="a-Db"></a>越众须弥诸四方域一切铁围山，<a id="a-Dc"></a>住在极边大铁围山顶闻如来音，<a id="a-Dd"></a>如故无异，<a id="a-De"></a>如近不远。<a id="a-Df"></a>佛自念曰：<a id="a-Dg"></a>‘是大目连欲试如来清净音场，<a id="a-Dh"></a>吾今宁可显其神足。<a id="a-Di"></a>’于是世尊发现神足。<a id="a-Dj"></a>时，<a id="a-Dk"></a>大目连承佛圣旨，<a id="a-Dl"></a>蒙己神足，<a id="a-Dm"></a>西方界分去是悬远。</p>
  <p id="aDn">“然过九十九江河沙等诸佛国土，<a id="a-Do"></a>有佛世界名光明幡，<a id="a-Dp"></a>又其土佛名光明王如来、<a id="a-Dq"></a>至真、<a id="a-Dr"></a>等正觉，<a id="a-Ds"></a>今现在说法。<a id="a-Dt"></a>目连到彼，<a id="a-Du"></a>住其佛土，<a id="a-Dv"></a>故闻佛音，<a id="a-Dw"></a>如人对住听所语辞。<a id="a-Dx"></a>其光明幡佛土有大光明，<a id="a-Dy"></a>佛身长四十里，<a id="a-Dz"></a>诸菩萨身长二十里。<a id="a-E0"></a>其诸菩萨所食钵器，<a id="a-E1"></a>其高一里。<a id="a-E2"></a>目连行钵际上，<a id="a-E3"></a>时诸菩萨白世尊曰：<a id="a-E4"></a>‘唯然，<a id="a-E5"></a>大圣！<a id="a-E6"></a>此虫何所从来？<a id="a-E7"></a>被沙门服，<a id="a-E8"></a>行钵际上。<a id="a-E9"></a>’于时彼佛言：<a id="a-EA"></a>‘诸族姓子，<a id="a-EB"></a>慎勿发心轻慢此贤！<a id="a-EC"></a>所以者何？<a id="a-ED"></a>今斯耆年，<a id="a-EE"></a>名大目连，<a id="a-EF"></a>是释迦文佛诸声闻中大弟子，<a id="a-EG"></a>神足第一。<a id="a-EH"></a>’时光明王佛告大目连：<a id="a-EI"></a>‘吾土菩萨及诸声闻，<a id="a-EJ"></a>见卿身小，<a id="a-EK"></a>咸发轻慢。<a id="a-EL"></a>仁当自显现神足力。<a id="a-EM"></a>’承释迦文佛威德圣势，<a id="a-EN"></a>时大目连往诣光明王佛所，<a id="a-EO"></a>稽首足下，<a id="a-EP"></a>右绕七匝，<a id="a-EQ"></a>却在前住，<a id="a-ER"></a>白其佛言：<a id="a-ES"></a>‘又今是身我欲跏趺坐此地容不？<a id="a-ET"></a>’佛告之曰：<a id="a-EU"></a>‘如意所乐。<a id="a-EV"></a>’时大目连踊在虚空亿百诸仞，<a id="a-EW"></a>在彼宝域便作一床，<a id="a-EX"></a>跏趺而坐。<a id="a-EY"></a>从其床座，<a id="a-EZ"></a>垂众名宝珠璎亿百千垓，<a id="a-Ea"></a>一一珠璎一一珠中演百千光，<a id="a-Eb"></a>一一光明各有莲花，<a id="a-Ec"></a>一切莲花现释迦文身坐莲花上，<a id="a-Ed"></a>其所说音如释迦文音响，<a id="a-Ee"></a>清净颁宣经典等无有异。<a id="a-Ef"></a>时，<a id="a-Eg"></a>大目连显神足力已，<a id="a-Eh"></a>复往佛前。<a id="a-Ei"></a>时，<a id="a-Ej"></a>诸菩萨得未曾有，<a id="a-Ek"></a>怪之所以，<a id="a-El"></a>前白佛言：<a id="a-Em"></a>‘是大目连，<a id="a-En"></a>以何等故诣此世界？<a id="a-Eo"></a>’世尊告曰：<a id="a-Ep"></a>‘欲试释迦文佛音响所彻远近，<a id="a-Eq"></a>故到此土。<a id="a-Er"></a>’</p>
  <p id="aEs">“时，<a id="a-Et"></a>光明王佛告贤者大目连：<a id="a-Eu"></a>‘仁者不宜试如来至真音响无限，<a id="a-Ev"></a>无有远近，<a id="a-Ew"></a>岂欲知限？<a id="a-Ex"></a>卿甚大误！<a id="a-Ey"></a>假使目连，<a id="a-Ez"></a>仁以神足过江河沙劫西行不休，<a id="a-F0"></a>不能得知如来音响所闻。<a id="a-F1"></a>诸佛世尊音响旷远，<a id="a-F2"></a>超绝无限，<a id="a-F3"></a>巍巍无量，<a id="a-F4"></a>不可为喻。<a id="a-F5"></a>’时大目连在彼世尊，<a id="a-F6"></a>自投足下，<a id="a-F7"></a>自忏悔过：<a id="a-F8"></a>‘唯然，<a id="a-F9"></a>世尊！<a id="a-FA"></a>我身不敏，<a id="a-FB"></a>佛音无量而横生心，<a id="a-FC"></a>欲知其限所闻远近。<a id="a-FD"></a>’其光明王告目连曰：<a id="a-FE"></a>‘汝虽远来过九十九江河沙诸佛世界到此佛土。<a id="a-FF"></a>’复白佛言：<a id="a-FG"></a>‘甚远！<a id="a-FH"></a>甚远！<a id="a-FI"></a>天中之天，<a id="a-FJ"></a>身甚劳极，<a id="a-FK"></a>不能复还至其本土。<a id="a-FL"></a>’世尊告曰：<a id="a-FM"></a>‘于目连意所在云何？<a id="a-FN"></a>以己神力到此世界，<a id="a-FO"></a>莫作是观！<a id="a-FP"></a>故是世尊释迦文佛威德所立到此世界。<a id="a-FQ"></a>当遥自归稽首作礼于释迦文佛，<a id="a-FR"></a>其佛圣旨将仁本土。<a id="a-FS"></a>假使卿身以己神足欲还本国，<a id="a-FT"></a>一劫不至。<a id="a-FU"></a>卿既未至，<a id="a-FV"></a>到不见能仁佛灭度时。<a id="a-FW"></a>于目连意所念云何？<a id="a-FX"></a>我从何方，<a id="a-FY"></a>东方、<a id="a-FZ"></a>南西北方乎？<a id="a-Fa"></a>’目连答曰：<a id="a-Fb"></a>‘不知何方也。<a id="a-Fc"></a>今以迷惑，<a id="a-Fd"></a>不知本土何所在处？<a id="a-Fe"></a>为在何方？<a id="a-Ff"></a>’世尊告目连：<a id="a-Fg"></a>‘释迦文佛在于东方。<a id="a-Fh"></a>’时，<a id="a-Fi"></a>大目连右膝著地，<a id="a-Fj"></a>向释迦文佛所在东方，<a id="a-Fk"></a>叉手自归，<a id="a-Fl"></a>尔时颂曰：</p>
  <p id="aFm">“‘唯天人之尊，<a id="a-Fn"></a>　见垂力愍念，</p>
  <p id="aFo">威德大巍巍，<a id="a-Fp"></a>　天人所恭敬。</p>
  <p id="aFq">音响彻无量，<a id="a-Fr"></a>　其慧无边际，</p>
  <p id="aFs">愿显其国土，<a id="a-Ft"></a>　今欲还斯土。<a id="a-Fu"></a>’</p>
  <p id="aFv">“如是，<a id="a-Fw"></a>寂意，<a id="a-Fx"></a>诸佛世尊音声无际不可限量。<a id="a-Fy"></a>释迦文佛游在灵鹫山，<a id="a-Fz"></a>时舍利弗闻贤者大目连宣扬大音，<a id="a-G0"></a>怪之所以。<a id="a-G1"></a>贤者阿难前白佛言：<a id="a-G2"></a>‘谁为于今宣扬大音遥自归命？<a id="a-G3"></a>’佛语阿难：<a id="a-G4"></a>‘耆年大目连在西方境，<a id="a-G5"></a>去是九十九江河沙佛土，<a id="a-G6"></a>世界名光明幡，<a id="a-G7"></a>其土佛号光明王如来至真，<a id="a-G8"></a>今现说法。<a id="a-G9"></a>耆年大目连到彼佛土，<a id="a-GA"></a>意中欲还归斯国土故，<a id="a-GB"></a>遥宣扬此大洪音。<a id="a-GC"></a>’阿难又问：<a id="a-GD"></a>‘以何因缘到彼佛土？<a id="a-GE"></a>’佛告阿难：<a id="a-GF"></a>‘大目连至，<a id="a-GG"></a>当问其意。<a id="a-GH"></a>’时大众会各白佛言：<a id="a-GI"></a>‘欲乐得见光明幡世界，<a id="a-GJ"></a>及光明王佛如来、<a id="a-GK"></a>至真、<a id="a-GL"></a>等正觉，<a id="a-GM"></a>睹大目连游在其国。<a id="a-GN"></a>’尔时，<a id="a-GO"></a>世尊见诸众会劝助意，<a id="a-GP"></a>时从眉间相，<a id="a-GQ"></a>有大光明名俱受，<a id="a-GR"></a>照九十九江河沙等诸佛世界，<a id="a-GS"></a>至光明幡佛土。<a id="a-GT"></a>其大光明普遍众会，<a id="a-GU"></a>悉睹其土光明王如来至真。<a id="a-GV"></a>大目连见之，<a id="a-GW"></a>自投其地，<a id="a-GX"></a>称宣大音。</p>
  <p id="aGY">“尔时，<a id="a-GZ"></a>世尊释迦文佛，<a id="a-Ga"></a>告贤者大目连：<a id="a-Gb"></a>‘承其光明来还此土。<a id="a-Gc"></a>’时目揵连依佛光明，<a id="a-Gd"></a>发意之顷还到此土，<a id="a-Ge"></a>稽首佛足，<a id="a-Gf"></a>右绕七匝，<a id="a-Gg"></a>则住佛前，<a id="a-Gh"></a>悔过自归，<a id="a-Gi"></a>重自剋责：<a id="a-Gj"></a>‘我甚迷误！<a id="a-Gk"></a>如来音响不可限量，<a id="a-Gl"></a>而欲试之。<a id="a-Gm"></a>我所至到极为旷远，<a id="a-Gn"></a>所至到处听音适等，<a id="a-Go"></a>近不觉远。<a id="a-Gp"></a>如来音响巍巍无际。<a id="a-Gq"></a>’佛言：<a id="a-Gr"></a>‘如是，<a id="a-Gs"></a>目连，<a id="a-Gt"></a>如汝所云，<a id="a-Gu"></a>如来音响彻远，<a id="a-Gv"></a>无以为喻。<a id="a-Gw"></a>欲知如来音响远近，<a id="a-Gx"></a>犹限虚空欲得边际。<a id="a-Gy"></a>所以者何？<a id="a-Gz"></a>犹如虚空普周无边，<a id="a-H0"></a>如来言辞响彻无际，<a id="a-H1"></a>回远如是。<a id="a-H2"></a>’寂意，<a id="a-H3"></a>当说目连往返品时，<a id="a-H4"></a>寻于彼会，<a id="a-H5"></a>一万人皆发无上正真道意。<a id="a-H6"></a>是为如来言辞秘要。<a id="a-H7"></a>”</p>
  <p id="aH8">密迹金刚力士言：<a id="a-H9"></a>“于寂意所知云何？<a id="a-HA"></a>一切众生心各所念，<a id="a-HB"></a>宁可知乎？<a id="a-HC"></a>”</p>
  <p id="aHD">寂意答言：<a id="a-HE"></a>“一人心念思想难限，<a id="a-HF"></a>正使三千大千世界众生，<a id="a-HG"></a>一劫共计观察多少不能知之，<a id="a-HH"></a>何况一切众生心念思想，<a id="a-HI"></a>不可称限乃如是也！<a id="a-HJ"></a>今故语汝，<a id="a-HK"></a>殷勤嘱累，<a id="a-HL"></a>计如一切众生心想，<a id="a-HM"></a>所演音响无限若斯，<a id="a-HN"></a>何况一切众生心性，<a id="a-HO"></a>是无形想，<a id="a-HP"></a>不可计喻！<a id="a-HQ"></a>”于是颂曰：</p>
  <p id="aHR">“三千界众生，<a id="a-HS"></a>　皆使成缘觉，</p>
  <p id="aHT">一人一劫中，<a id="a-HU"></a>　心念不能知。</p>
  <p id="aHV">一切心所念，<a id="a-HW"></a>　佛悉知志思，</p>
  <p id="aHX">以无想之心，<a id="a-HY"></a>　佛悉了此念。</p>
  <p id="aHZ">其一切众生，<a id="a-Ha"></a>　三世所想念，</p>
  <p id="aHb">世护口所言，<a id="a-Hc"></a>　所布各得解。</p>
  <p id="aHd">佛随之所念，<a id="a-He"></a>　宣音讲经典，</p>
  <p id="aHf">斯音响在心，<a id="a-Hg"></a>　乃演其道宜。</p>
  <p id="aHh">如一切众生，<a id="a-Hi"></a>　所思诸名色，</p>
  <p id="aHj">世雄一毛孔，<a id="a-Hk"></a>　所演光如是。</p>
  <p id="aHl">如一切众生，<a id="a-Hm"></a>　名色及心念，</p>
  <p id="aHn">如来演音响，<a id="a-Ho"></a>　过于彼众想。</p>
  <p id="aHp">佛颁宣一切，<a id="a-Hq"></a>　引喻计诸想，</p>
  <p id="aHr">其音不休废，<a id="a-Hs"></a>　不得佛言际。</p>
  <p id="aHt">无色谁能得？<a id="a-Hu"></a>　愍无言之辞，</p>
  <p id="aHv">无色无有言，<a id="a-Hw"></a>　消灭无色尘。</p>
  <p id="aHx">假使尘无色，<a id="a-Hy"></a>　一切不可得，</p>
  <p id="aHz">以是无色尘，<a id="a-I0"></a>　究竟不可获。</p>
  <p id="aI1">设言虚无实，<a id="a-I2"></a>　无内亦无外，</p>
  <p id="aI3">尘劳虚空等，<a id="a-I4"></a>　故曰无内外。</p>
  <p id="aI5">如使不得辞，<a id="a-I6"></a>　佛言通十方，</p>
  <p id="aI7">尘劳亦无际，<a id="a-I8"></a>　斯建立所处。</p>
  <p id="aI9">一切众生言，<a id="a-IA"></a>　上中下之辞，</p>
  <p id="aIB">无身口心事，<a id="a-IC"></a>　不舍无所立。</p>
  <p id="aID">想应如倡伎，<a id="a-IE"></a>　诸天之音乐，</p>
  <p id="aIF">亦无身言辞，<a id="a-IG"></a>　而音响普周。</p>
  <p id="aIH">如是本甚净，<a id="a-II"></a>　众生心若斯，</p>
  <p id="aIJ">佛皆颁宣之，<a id="a-IK"></a>　其心无所想。</p>
  <p id="aIL">犹如呼声响，<a id="a-IM"></a>　无内亦无外，</p>
  <p id="aIN">人尊言如是，<a id="a-IO"></a>　乃无内无外。</p>
  <p id="aIP">无想如妙宝，<a id="a-IQ"></a>　所说悦众生，</p>
  <p id="aIR">其言无妄想，<a id="a-IS"></a>　可一切萌类。<a id="a-IT"></a>”</p>
  <p id="aIU">密迹金刚力士谓寂意曰：<a id="a-IV"></a>“是则如来口言秘要。<a id="a-IW"></a>又如来密要，<a id="a-IX"></a>随其音声，<a id="a-IY"></a>而为众生说法开化。<a id="a-IZ"></a>斯三千大千世界，<a id="a-Ia"></a>设若干种，<a id="a-Ib"></a>如来至真宣布训诲，<a id="a-Ic"></a>从其音辞，<a id="a-Id"></a>以不可计诸有名号，<a id="a-Ie"></a>化立至诚。<a id="a-If"></a>若往无业，<a id="a-Ig"></a>斯则名曰苦习尽道，<a id="a-Ih"></a>名曰地神拥护，<a id="a-Ii"></a>其心坚固意本。<a id="a-Ij"></a>”于是神咒曰：</p>
  <p id="aIk">“阿裨阿婆牟黎　加阿呵那移　阿迦优头</p>
  <p id="aIl">“是咒护一切，<a id="a-Im"></a>是乃名曰苦习尽道。<a id="a-In"></a>”</p>
  <p id="aIo">其虚空中一切诸天悉叹所言，<a id="a-Ip"></a>各宣咒曰：</p>
  <p id="aIq">“活知　阿活知　阿活吒迦弥　阿和尼抳黎</p>
  <p id="aIr">“是神咒救护一切，<a id="a-Is"></a>是则名曰苦习尽道。<a id="a-It"></a>”</p>
  <p id="aIu">其四天王诸天复咒曰：</p>
  <p id="aIv">“伊泥弥泥　多闭多多闭　维卢</p>
  <p id="aIw">“救一切众生，<a id="a-Ix"></a>是则名曰苦习尽道法。<a id="a-Iy"></a>”</p>
  <p id="aIz">彼忉利天上诸天咒曰：<a id="a-J0"></a>“是神咒护一切其回转：</p>
  <p id="aJ1">“贯习　主灭尽　为尽不相举要”</p>
  <p id="aJ2">第三焰诸天而复咒曰：</p>
  <p id="aJ3">“首黎道罗斯　和尼道罗犀虽耶　道犀虽耶被和尼”</p>
  <p id="aJ4">第四兜率天咒曰：</p>
  <p id="aJ5">“独犯面触　固转積畜业</p>
  <p id="aJ6">“是诸咒护一切。<a id="a-J7"></a>”</p>
  <p id="aJ8">第五乐无慢天说咒曰。</p>
  <p id="aJ9">“所度俱所度　护所度　主度女</p>
  <p id="aJA">“是诸咒护一切。<a id="a-JB"></a>”</p>
  <p id="aJC">第六他化自在诸天咒曰：</p>
  <p id="aJD">“呵呼事业呼　和泥移　啊罗尼含</p>
  <p id="aJE">“是咒护一切。<a id="a-JF"></a>”</p>
  <p id="aJG">第七诸梵天咒曰：</p>
  <p id="aJH">“有事业　事业种　因缘树以因缘度</p>
  <p id="aJI">“是咒护一切。<a id="a-JJ"></a>”</p>
  <p id="aJK">第八梵身诸天咒曰：</p>
  <p id="aJL">“清明　造清净　清净风　动清净</p>
  <p id="aJM">“是神咒护一切。<a id="a-JN"></a>”</p>
  <p id="aJO">第九梵满诸天咒曰：</p>
  <p id="aJP">“无极氏　俱将去　道御主　念坚要</p>
  <p id="aJQ">“是神咒护一切。<a id="a-JR"></a>”</p>
  <p id="aJS">第十梵度著诸天咒曰：</p>
  <p id="aJT">“和那和那散提　和那呵呵那　和那拘摩那</p>
  <p id="aJU">“是神咒护一切。<a id="a-JV"></a>”</p>
  <p id="aJW">第十一大梵诸天咒曰：</p>
  <p id="aJX">“木密　木密鞕彼亦鞕　印氏</p>
  <p id="aJY">“是神咒护一切。<a id="a-JZ"></a>”</p>
  <p id="aJa">第十二光曜诸天咒曰：</p>
  <p id="aJb">“伊谐谐　将谐去亲近</p>
  <p id="aJc">“是神咒护一切。<a id="a-Jd"></a>”</p>
  <p id="aJe">第十三少光诸天咒曰：</p>
  <p id="aJf">“是取去　不将去不使去　无所至</p>
  <p id="aJg">“是神咒护一切。<a id="a-Jh"></a>”</p>
  <p id="aJi">第十四无量光诸天咒曰：</p>
  <p id="aJj">“贯习　俱供习习灭尽　习无量</p>
  <p id="aJk">“是神咒护一切。<a id="a-Jl"></a>”</p>
  <p id="aJm">第十五光音诸天咒曰。</p>
  <p id="aJn">“以断终　自在断顺从和　常清净</p>
  <p id="aJo">“是神咒护一切。<a id="a-Jp"></a>”</p>
  <p id="aJq">第十六约净诸天咒曰：</p>
  <p id="aJr">“所至趣　所可归近所到　以近所到</p>
  <p id="aJs">“是神咒护一切。<a id="a-Jt"></a>”</p>
  <p id="aJu">第十七少净诸天咒曰：</p>
  <p id="aJv">“清净　清净氏　净复净　归清净</p>
  <p id="aJw">“是神咒护一切。<a id="a-Jx"></a>”</p>
  <p id="aJy">第十八无量净诸天咒曰：</p>
  <p id="aJz">“无我氏　无吾我氏　非贡高归自大</p>
  <p id="aK0">“是神咒护一切。<a id="a-K1"></a>”</p>
  <p id="aK2">第十九净难逮诸天咒曰：</p>
  <p id="aK3">“解脱以遮　迹解度　本近解</p>
  <p id="aK4">“是神咒护一切。<a id="a-K5"></a>”</p>
  <p id="aK6">第二十应果天、<a id="a-K7"></a>第二十一御辞天咒曰：</p>
  <p id="aK8">“以无作　无所作　除所作　所作究竟</p>
  <p id="aK9">“是神咒护一切。<a id="a-KA"></a>”</p>
  <p id="aKB">密迹金刚力士言：<a id="a-KC"></a>“是则名曰苦习尽道，<a id="a-KD"></a>所当奉行，<a id="a-KE"></a>所应开化，<a id="a-KF"></a>而随律教，<a id="a-KG"></a>显现微妙无极之业。<a id="a-KH"></a>第二十二离辞诸天、<a id="a-KI"></a>第二十三假使诸天、<a id="a-KJ"></a>第二十四善见诸天、<a id="a-KK"></a>第二十五一究竟诸天、<a id="a-KL"></a>净居有四天，<a id="a-KM"></a>谓所奉行，<a id="a-KN"></a>决了一处，<a id="a-KO"></a>究竟天、<a id="a-KP"></a>真究竟天、<a id="a-KQ"></a>无嗔恚天、<a id="a-KR"></a>不亲近天。<a id="a-KS"></a>是为，<a id="a-KT"></a>寂意，<a id="a-KU"></a>诸天立至诚誓慧众。<a id="a-KV"></a>如是诸夜叉鬼神、<a id="a-KW"></a>揵沓和、<a id="a-KX"></a>阿须轮、<a id="a-KY"></a>迦楼罗、<a id="a-KZ"></a>真陀罗、<a id="a-Ka"></a>摩休勒、<a id="a-Kb"></a>迦卢迹鬼神、<a id="a-Kc"></a>持花鬼神，<a id="a-Kd"></a>其言辞教各各别异。</p>
  <p id="aKe">“又寂意，<a id="a-Kf"></a>是阎浮利天下大国，<a id="a-Kg"></a>具足有一千，<a id="a-Kh"></a>各有大郡。<a id="a-Ki"></a>其十六大国，<a id="a-Kj"></a>以用治政而相摄护，<a id="a-Kk"></a>各自咨嗟。<a id="a-Kl"></a>一切诸人及与非人，<a id="a-Km"></a>言语各异，<a id="a-Kn"></a>音声不同，<a id="a-Ko"></a>辞有轻重；<a id="a-Kp"></a>如来圣慧从其音响随时而入，<a id="a-Kq"></a>皆悉化之立正真业。<a id="a-Kr"></a>各有种号：<a id="a-Ks"></a>释种、<a id="a-Kt"></a>安息、<a id="a-Ku"></a>月支、<a id="a-Kv"></a>大秦、<a id="a-Kw"></a>剑浮、<a id="a-Kx"></a>扰动、<a id="a-Ky"></a>丘慈、<a id="a-Kz"></a>于阗、<a id="a-L0"></a>沙勒、<a id="a-L1"></a>禅善、<a id="a-L2"></a>乌耆，<a id="a-L3"></a>前后诸国，<a id="a-L4"></a>匈奴、<a id="a-L5"></a>鲜卑、<a id="a-L6"></a>吴、<a id="a-L7"></a>蜀、<a id="a-L8"></a>秦地，<a id="a-L9"></a>诸么夷狄，<a id="a-LA"></a>他罗多愚民野人，<a id="a-LB"></a>及诸须曼耶咒女人处国、<a id="a-LC"></a>牟兜吒国、<a id="a-LD"></a>因缘国、<a id="a-LE"></a>波罗奈国、<a id="a-LF"></a>数树国、<a id="a-LG"></a>金本国、<a id="a-LH"></a>脾罗本国、<a id="a-LI"></a>倚脾沙国、<a id="a-LJ"></a>益本国、<a id="a-LK"></a>上本国、<a id="a-LL"></a>他谈国，<a id="a-LM"></a>北方异国，<a id="a-LN"></a>西方所持国。<a id="a-LO"></a>海中诸神，<a id="a-LP"></a>众虫鱼鳖，<a id="a-LQ"></a>诸山中神，<a id="a-LR"></a>有形含血之类，<a id="a-LS"></a>阿拘罗、<a id="a-LT"></a>摩拘罗、<a id="a-LU"></a>阿那散，<a id="a-LV"></a>诸牧羊诸禽兽，<a id="a-LW"></a>所负诸瘘种，<a id="a-LX"></a>心不平正，<a id="a-LY"></a>前曾生者，<a id="a-LZ"></a>处在世者。<a id="a-La"></a>如是，<a id="a-Lb"></a>寂意，<a id="a-Lc"></a>如斯千国周围充满，<a id="a-Ld"></a>于阎浮利天下，<a id="a-Le"></a>各自异居。<a id="a-Lf"></a>又是诸人及非人类，<a id="a-Lg"></a>言语各异，<a id="a-Lh"></a>志操不同，<a id="a-Li"></a>音声各别；<a id="a-Lj"></a>如来至真随其言音而入其中，<a id="a-Lk"></a>因开化之立于正真。<a id="a-Ll"></a>”</p>
  <p id="aLm">密迹金刚力士谓寂意菩萨曰：<a id="a-Ln"></a>“此三千大千世界，<a id="a-Lo"></a>有八十四亿百千垓众生之类，<a id="a-Lp"></a>言辞各异。<a id="a-Lq"></a>计是一切皆归一谊，<a id="a-Lr"></a>至真之慧，<a id="a-Ls"></a>至诚无怒。<a id="a-Lt"></a>如是，<a id="a-Lu"></a>寂意，<a id="a-Lv"></a>是则如来言辞秘要。</p>
  <p id="aLw">“又寂意，<a id="a-Lx"></a>如来言辞，<a id="a-Ly"></a>决于一切众生疑网令无余结。<a id="a-Lz"></a>十方一切所有众生，<a id="a-M0"></a>众生种类多于地土。<a id="a-M1"></a>此众生之类所行各异，<a id="a-M2"></a>与本不同，<a id="a-M3"></a>罪皆使毕，<a id="a-M4"></a>逮得人身；<a id="a-M5"></a>以得人身，<a id="a-M6"></a>从思想生，<a id="a-M7"></a>是诸众生逮得智慧辩圣勇猛如舍利弗，<a id="a-M8"></a>合斯智慧为一人圣。<a id="a-M9"></a>如是比像普使众生皆得智慧，<a id="a-MA"></a>各如前一圣明。<a id="a-MB"></a>以是圣明在于一劫，<a id="a-MC"></a>若过一劫，<a id="a-MD"></a>智慧禅思以察众想，<a id="a-ME"></a>求其本末。<a id="a-MF"></a>如其一人智慧禅思，<a id="a-MG"></a>不复训诲，<a id="a-MH"></a>从第二人，<a id="a-MI"></a>咸受言教，<a id="a-MJ"></a>智慧圣达各有大明。<a id="a-MK"></a>以是比像，<a id="a-ML"></a>斯众生等各各所疑，<a id="a-MM"></a>往诣如来，<a id="a-MN"></a>如来一时弹指之顷悉说本末。<a id="a-MO"></a>大圣如是，<a id="a-MP"></a>常以一心入于一切众生心念，<a id="a-MQ"></a>皆能分别慧明所在，<a id="a-MR"></a>以一言辞悉决结网，<a id="a-MS"></a>各各处当慧本所在，<a id="a-MT"></a>各令欣然而得其所。<a id="a-MU"></a>所闻如来智慧明达，<a id="a-MV"></a>如来悉令明了。</p>
  <p id="aMW">“又次，<a id="a-MX"></a>寂意，<a id="a-MY"></a>如来悉决一切众生前后所疑令无余结，<a id="a-MZ"></a>是为如来言辞秘要。<a id="a-Ma"></a>所入音响，<a id="a-Mb"></a>又其言教，<a id="a-Mc"></a>是不足言。<a id="a-Md"></a>如来言辞不可限量，<a id="a-Me"></a>无以为喻。<a id="a-Mf"></a>”</p>
  <p id="aMg">说是如来秘要言辞时，<a id="a-Mh"></a>二万二千众生皆发无上正真道意。<a id="a-Mi"></a>一切众会得未曾有，<a id="a-Mj"></a>普闻密迹金刚力士宣如来言辞秘要之业，<a id="a-Mk"></a>各怀悦豫，<a id="a-Ml"></a>各从座起，<a id="a-Mm"></a>稽首自归。</p>
 </body>
</html>